[
  {
    "text": "ऋषय ऊचुः-।\nनदीनां पर्वतानां च नामधेयानि सर्वशः ।\nतथा जनपदानां च ये चान्ये भूमिमाश्रिताः १।\nप्रमाणं च प्रमाणज्ञ पृथिव्याः किल सर्वतः ।\nनिखिलेन समाचक्ष्व काननानि च सत्तम २।\nसूत उवाच-।\nपंचेमानि महाप्राज्ञ महाभूतानि संग्रहात् ।\nजगतीस्थानि सर्वाणि समान्याहुर्मनीषिणः ३।\nभूमिरापस्तथा वायुरग्निराकाशमेव च ।\nगुणोत्तराणि सर्वाणि तेषां भूमिः प्रधानतः ४।\nशब्दस्पर्शश्च रूपं च रसो गंधश्च पंचमः ।\nभूमेरेतेगुणाः प्रोक्ता ऋषिभिस्तत्त्ववेदिभिः ५।\nचत्वारोप्सुगुणा विप्रा गंधस्तत्र न विद्यते ।\nशब्दः स्पर्शश्च रूपं च तेजसोथ गुणास्त्रयः ६।\nशब्दः स्पर्शश्च वायोस्तु आकाशे शब्द एव च ।\nएते पंच गुणा विप्रा महाभूतेषु पंचसु ७।\nवर्तंते सर्वलोकेषु येषु भूताः प्रतिष्ठिताः ।\nअन्योन्यं नातिवर्तंते साम्यं भवति वै तदा ८।\nयदा तु विषमीभावमाविशंति परस्परम् ।\nतदा देहैर्देहवंतो व्यतिरोहंति नान्यथा ९।\nआनुपूर्व्या विनश्यंति जायंते चानुपूर्वशः ।\nसर्वाण्यपरिमेयाणि तदेषां रूपमैश्वरम् १०।\nयत्रयत्र हि दृश्यंते धावंति पांचभौतिकाः ।\nतेषां मनुष्यास्तर्केण प्रमाणानि प्रचक्षते ११।\nअचिंत्याः खलु ये भावास्तान्न तर्केण साधयेत् ।\nसुदर्शनं प्रवक्ष्यामि द्वीपं तु मुनिपुंगवाः १२।\nपरिमंडलो महाभागा द्वीपोऽसौ चक्रसंस्थितः ।\nनदीजलपरिच्छिन्नः पर्वतैश्चाब्धिसन्निभैः १३।\nपुरैश्च विविधाकारै रम्यैर्जनपदैस्तथा ।\nवृक्षैः पुष्पफलोपेतैः संपन्नो धनधान्यवान् १४।\nलवणेन समुद्रेण समंतात्परिवारितः ।\nयथा हि पुरुषः पश्येदादर्शे मुखमात्मनः १५।\nएवं सुदर्शनो द्वीपो दृश्यते चक्रमंडलः ।\nद्विरंशे पिप्पलस्तस्य द्विरंशे च शशो महान् १६।\nसर्वौषधिं समादाय सर्वतः परिवारितः ।\nआपस्ततोन्या विज्ञेयाः शेषः संक्षेप उच्यते १७।\nऋषय ऊचुः-।\nउक्तो यस्य च संक्षेपो बुद्धिमन्विधिवत्त्वया ।\nतत्त्वज्ञश्चासि सर्वस्य विस्तरं सूत नो वद १८।\nयावान्भूम्यवकाशोयं दृश्यते शशलक्षणे ।\nतस्य प्रमाणं प्रब्रूहि ततो वक्ष्यसि पिप्पलम् १९।\nएवं तैः किल पृष्टः स सूतो वाक्यमथाब्रवीत् ।\nसूत उवाच-।\nप्रागायता महाप्राज्ञाः षडेते रत्नपर्वताः २०।\nअवगाढा ह्युभयतः समुद्रौ पूर्वपश्चिमौ ।\nहिमवान्हिमकूटश्च निषधश्च नगोत्तमः २१।\nनीलश्च वैडूर्यमयः श्वेतश्च शशिसन्निभः ।\nसर्वधातुपिनद्धश्च शृंगवान्नामपर्वतः २२।\nएते वै पर्वता विप्राः सिद्धचारणसेविताः ।\nतेषामंतरविष्कुंभौ योजनानि सहस्रशः २३।\nतत्र पुण्या जनपदास्तानि वर्षाणि सत्तमाः ।\nवसंति तेषां सत्त्वानि नानाजातीनि सर्वशः २४।\nइदं तु भारतं वर्षं ततो हैमवतं परम् ।\nहेमकूटात्परं चैव हरिवर्षं प्रचक्षते २५।\nदक्षिणेन तु नीलस्य निषधस्योत्तरेण च ।\nप्रागायतो महाभागा माल्यवान्नाम पर्वतः २६।\nततः परं माल्यवतः पर्वतो गंधमादनः ।\nपरिमंडलस्तयोर्मध्ये मेरुः कनकपर्वतः २७।\nआदित्यतरुणाभासो विधूम इव पावकः ।\nयोजनानां सहस्राणि चतुरशीतिरुच्छ्रितः २८।\nअधस्ताच्चतुरशीतिर्योजनानां द्विजोत्तमाः ।\nऊर्ध्वमधश्च तिर्यक्च लोकानावृत्य तिष्ठति २९।\nतस्य पार्श्वेष्वमी द्वीपाश्चत्वारः संस्थिता द्विजाः ।\nभद्राश्वः केतुमालश्च जंबूद्वीपश्च सत्तमाः ३०।\nउत्तराश्चैव कुरुवः कृतपुण्य प्रतिश्रयाः ।\nविहंगसुमुखो यस्तु सुपार्श्वस्यात्मजः किल ३१।\nस वै विचिंतयामास सौवर्णान्प्रेक्ष्य वायसान् ।\nमेरुरुत्तममध्यानामधमानां च पक्षिणाम् ३२।\nअविशेषकरो यस्मात्तस्मादेनं त्यजाम्यहम् ।\nतमादित्योनुपर्येति सततं ज्योतिषां वरः ३३।\nचंद्रमाश्च सनक्षत्रो वायुश्चैव प्रदक्षिणः ।\nस पर्वतो महाप्राज्ञा दिव्यपुष्पसमन्वितः ३४।\nभवनैरावृतैः सर्वैः र्जांबूनदमयैः शुभैः ।\nतत्र देवगणा विप्रा गंधर्वासुरराक्षसाः ३५।\nअप्सरोगणसंयुक्ताः शैले क्रीडंति सर्वदा ।\nतत्र ब्रह्मा च रुद्रश्च शक्रश्चापि सुरेश्वरः ३६।\nसमेत्य विविधैर्यज्ञैर्यजंतेऽनेक दक्षिणैः ।\nतुंबुरुर्नारदश्चैव विश्वावसुर्हाहा हूहूः ३७।\nअभिगम्यामरश्रेष्ठं स्तुवंति विविधैः स्तवैः ।\nसप्तर्षयो महात्मानः कश्यपश्च प्रजापतिः ३८।\nतत्र गच्छंति भद्रं वः सदा पर्वणि पर्वणि ।\nतस्यैव मूर्द्धन्युशना काव्यो दैत्यैर्महीयते ३९।\nतस्य हैमानि रत्नानि तस्यैते रत्नपर्वताः ।\nतस्मात्कुबेरो भगवांश्चतुर्थं भागमश्नुते ४०।\nततः कलांशं वित्तस्य मनुष्येभ्यः प्रयच्छति ।\nपर्वतस्यांतरे दिव्यं सर्वर्तुकुसुमैश्चितम् ४१।\nकर्णिकारवनं रम्यं शिलाजालसमुच्छ्रितम् ।\nतत्र साक्षात्पशुपतिर्दिव्यभूतैः समावृतः ४२।\nउमासहायोभगवान्रमते भूतभावनः ।\nकर्णिकारमयीं मालां बिभ्रदापादलंबिनीम् ४३।\nत्रिभिर्नेत्रैः कृतोद्द्योतस्त्रिभिः सूर्यैरिवोदितैः ।\nतमुग्रतपसः सिद्धाः सुव्रताः सत्यवादिनः ४४।\nपश्यंति नहि दुर्वृत्तैः शक्यो द्रष्टुं महेश्वरः ।\nतस्य शैलस्य शिखरात्क्षीरधारा द्विजोत्तमाः ४५।\nविश्वरूपात्परमिता भीमनिर्घातनिस्वना ।\nपुण्यापुण्यतमैर्जुष्टा गंगा भागीरथी शुभा ४६।\nप्लवंती च प्रवेगेन ह्रदे चंद्रमसः शुभे ।\nतया ह्युत्पादितः पुण्यः स ह्रदः सागरोपमः ४७।\nतां धारयामास तदा दुर्द्धरां पर्वतैरपि ।\nशतं वर्षसहस्राणि शिरसैव पिनाकधृक् ४८।\nमेरोस्तु पश्चिमे पार्श्वे केतुमालो द्विजोत्तमाः ।\nजंबूखंडे तु तत्रैव महाजनपदो द्विजाः ४९।\nआयुर्दशसहस्राणि वर्षाणां तत्र सत्तमाः ।\nसुवर्णवर्णाश्च नरा स्त्रियश्चाप्सरसां समाः ५०।\nअनामया वीतशोका नित्यं मुदितमानसाः ।\nजायंते मानवास्तत्र निस्तप्तकनकप्रभाः ५१।\nगंधमादनशृंगेषु कुबेरः सह राक्षसैः ।\nसंवृतोप्सरसां संघैर्मोदते गुह्यकाधिपः ५२।\nगंधमादनपार्श्वे तु परे विगतपातकाः ।\nएकादशसहस्राणि वर्षाणां परमायुषः ५३।\nतत्र कृष्णा नरा विप्रास्तेजोयुक्ता महाबलाः ।\nस्त्रियश्चोत्पलपत्राभाः सर्वाः सुप्रियदर्शनाः ५४।\nनीलोत्पलधरं श्वेतं श्वेताद्धैरण्यकं वरम् ।\nवर्षमैरावतं विप्रा नानाजनपदावृतम् ५५।\nधनुखंडेः महाभागा द्वे वर्षे दक्षिणोत्तरे ।\nइलावृत्तं मध्यगं तु पंचवर्षाणि चैव हि ५६।\nउत्तरोत्तरमेतेभ्यो वर्षमुद्रिच्यते गुणैः ।\nआयुः प्रमाणमारोग्यं धर्मतः कामतोऽर्थतः ५७।\nसमन्वितानि भूतानि तेषु सर्वेषु सत्तमाः ।\nएवमेषा महाभागाः पर्वतैः पृथिवी चिता ५८।\nहेमकूटस्तु सुमहान्कैलासो नाम पर्वतः ।\nतत्र वैश्रवणो देवो गुह्यकैः सह मोदते ५९।\nअस्त्युत्तरेण कैलासं मैनाकं पर्वतं प्रति ।\nहिरण्यशृंगः सुमहान्दिव्यो मणिमयो गिरिः ६०।\nतस्य पार्श्वे महद्दिव्यं शुभ्रं कांचनवालुकम् ।\nरम्यं विष्णुसरो नाम यत्र राजा भगीरथः ६१।\nदृष्ट्वा भागीरथीं गंगामुवास बहुलाः समाः ।\nयूपा मणिमयास्तत्र क्षेत्राश्चापि हिरण्मयाः ६२।\nतत्रेष्ट्वा तु गतः सिद्धिं सहस्राक्षो महायशाः ।\nस्रष्टा भूतिपतिर्यत्र सर्वलोकैः सनातनः ६३।\nउपास्यते तिग्मतेजा यत्र भूतः समंततः ।\nनरनारायणौ ब्रह्मा मनुः स्थाणुश्च पंचमः ६४।\nतत्र दिव्या त्रिपथगा प्रथमं तु प्रतिष्ठिता ।\nब्रह्मलोकादपाक्रांता सप्तधा प्रतिपद्यते ६५।\nवटोदका सा नलिनी पार्वती च सरस्वती ।\nजंबूनदी च सीता च गंगा सिंधुश्च सप्तमी ६६।\nअचिंत्या दिव्यसंज्ञा सा प्रभावैश्च समन्विता ।\nउपास्यते यत्र सत्रं सहस्रयुगपर्यये ६७।\nदृश्यादृश्या च भवति तत्रतत्र सरस्वती ।\nएता दिव्याः सप्तगंगास्त्रिषुलोकेषु विश्रुताः ६८।\nरक्षांसि वै हिमवती हेमकूटे च गुह्यकाः ।\nसर्पा नागाश्च निषधे गोकर्णं च तपोवनम् ६९।\nदेवासुराणां सर्वेषां श्वेतः पर्वतमुच्यते ।\nगंधर्वा निषधे नित्यं नीले ब्रह्मर्षयस्तथा ७०।\nशृंगवांस्तु महाभागा देवानां प्रतिसंचरः ।\nइत्येतानि महाभागाः सप्तवर्षाणि भागशः ७१।\nभूतान्युपनिविष्टानि गतिमंति ध्रुवाणि च ।\nतेषामृद्धिर्बहुविधा दृश्यते देवमानुषा ७२।\nअशक्यं परिसंख्यातुं श्रद्धे या तु विभूषिता ।\nयां तु पृच्छथ मां विप्रा दिव्यमेनां शशाकृतिम् ७३।\nपार्श्वे शशस्य द्वे वर्षे उक्ते ये दक्षिणोत्तरे ।\nकर्णे तु नागद्वीपश्च काश्यपद्वीप एव च ७४।\nकर्णद्वीपशिलो विप्राः श्रीमान्मलयपर्वतः ।\nएतद्द्वितीयं द्वीपस्य दृश्यते शशिसंस्थितम् ७५।\nइति श्रीपाद्मेमहापुराणे स्वर्गखंडे तृतीयोऽध्यायः ३।"
  }
]
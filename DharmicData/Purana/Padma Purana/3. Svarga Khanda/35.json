[
  {
    "text": "नारद उवाच-\nअथान्यत्तत्र वै लिंगं कपर्दीश्वरमुत्तमम् ।\nस्नात्वा तत्र विधानेन तर्पयित्वा पितॄन्नृप १।\nमुच्यते सर्वपापेभ्यो मुक्तिं भुक्तिं च विंदति ।\nपिशाचमोचनं नाम तीर्थमन्यत्ततः स्थितम् २।\nतत्राश्चर्यमयो देवो मुक्तिदः सर्वदोषहः ।\nकश्चिद्दैत्यो जगामेदं शार्दूलो घोररूपधृक् ३।\nमृगीमेकां भक्षयितुं कपर्दीश्वरमुत्तमम् ।\nतत्र सा भीतहृदया कृत्वा कृत्वा प्रदक्षिणम् ४।\nधावमाना सुसंभ्रांता व्याघ्रस्य वशमागता ।\nतां विदार्य नखैस्तीक्ष्णैः शार्दूलः स महाबलः ५।\nजगाम चान्यं विजनं देशं दृष्ट्वा मुनीश्वरान् ।\nमृतमात्रा च सा बाला कपर्दीशाग्रतो मृगी ६।\nअदृश्यत महाज्वाला व्योम्नि सूर्यसमप्रभा ।\nत्रिनेत्रा नीलकंठा च शशांकांकित मूर्द्धजा ७।\nवृषाधिरूढा पुरुषैस्तादृशैरेव संवृता ।\nपुष्पवृष्टिं विमुंचंति खेचरास्तत्समंततः ८।\nगणेश्वरी स्वयं भूत्वा न दृष्टा तत्क्षणात्ततः ।\nदृष्ट्वा तदाश्चर्यवरं प्रशशंसुः सुरादयः ९।\nतन्महेशस्य वै लिंगं कपर्दीश्वरमुत्तमम् ।\nस्मृत्वैवाशेषपापौघात्क्षिप्रमस्य विमुंचति १०।\nकामक्रोधादयो दोषा वाराणसी निवासिनाम् ।\nविघ्नाः सर्वे विनश्यंति कपर्दीश्वरपूजनात् ११।\nतस्मात्सदैव द्रष्टव्यं कपर्दीश्वरमुत्तमम् ।\nपूजितव्यं प्रयत्नेन स्तोतव्यं वैदिकैस्तवैः १२।\nध्यायतां चात्र नियतं योगिनां शांतचेतसाम् ।\nजायते योगसिद्धिः स्यात्षण्मासेन न संशयः १३।\nब्रह्महत्यादयः पापा विनश्यंत्यस्य पूजनात् ।\nपिशाचमोचने कुंडे स्नातः स्यात्प्रशमो यतः १४।\nतस्मिन्क्षेत्रे पुरा विप्रस्तपस्वी संशितव्रतः ।\nशंकुकर्ण इति ख्यातः पूजयामास शंकरम् १५।\nजजाप रुद्रमनिशं प्रणवं ब्रह्मरूपिणम् ।\nपुष्पधूपादिभिस्तोत्रैः नमस्कारैः प्रदक्षिणैः १६।\nउपासीतात्र योगात्मा कृत्वा दीक्षां तु नैष्ठिकीम् ।\nकदाचिदागतं प्रेतं पश्यति स्म क्षुधान्वितम् १७।\nअस्थिचर्म पिनद्धांगं निश्वसंतं मुहुर्मुहुः ।\nतं दृष्ट्वा स मुनिश्रेष्ठः कृपया परया युतः १८।\nप्रोवाच को भवान्कस्माद्देशाद्देशमिमं श्रितः ।\nतस्मै पिशाचः क्षुधया पीड्यमानोऽब्रवीद्वचः १९।\nपूर्वजन्मन्यहं विप्रो धनधान्यसमन्वितः ।\nपुत्रपौत्रादिभिर्युक्तः कुटुंबभरणोत्सुकः २०।\nन पूजिता महादेवा गावोऽप्यतिथयस्तथा ।\nन कदाचित्कृतं पुण्यमल्पं वानल्पमेव च २१।\nएकदा भगवान्देवो वृषभेश्वरवाहनः ।\nविश्वेश्वरो वाराणस्यां दृष्टः स्पृष्टो नमस्कृतः २२।\nतदाचिरेण कालेन पंचत्वमहमागतः ।\nन दृष्टं तन्महाघोरं यमस्य सदनं मुने २३।\nपिपासयाधुनाक्रांतो न जानामि हिताहितम् ।\nयदि कंचित्समुद्धर्तुमुपायं पश्यसि प्रभो २४।\nकुरुष्व तं नमस्तुभ्यं त्वामहं शरणं गतः ।\nइत्युक्तः शंकुकर्णोऽथ पिशाचमिदमब्रवीत् २५।\nतादृशो नहि लोकेस्मिन्विद्यते पुण्यकृत्तमः ।\nयत्त्वया भगवान्पूर्वं दृष्टो विश्वेश्वरः शिवः २६।\nसंस्पृष्टो वंदितो भूयः कोऽन्यस्त्वत्सदृशो भुवि ।\nतेन कर्मविपाकेन देशमेतं समागतः २७।\nस्नानं कुरुष्व शीघ्रं त्वमस्मिन्कुंडे समाहितः ।\nयेनेमां कुत्सितां योनिं क्षिप्रमेव प्रहास्यसि २८।\nस एवमुक्तो मुनिना पिशाचो दयालुना देववरं त्रिनेत्रम् ।\nस्मृत्वा कपर्दीश्वरमीशितारं चक्रे समाधाय मनोवगाहम् २९।\nतदावगाढो मुनिसन्निधाने ममार दिव्याभरणोपपन्नः ।\nअदृश्यतार्कप्रतिमो विमाने शशांकचिह्नीकृतचारुमौलि ३०।\nविभाति रुद्रैः सहितो दिविष्ठैः समाभृतो योगिरिभरप्रमेयैः ।\nस वालखिल्यादिभिरेष देवो यथोदये भानुरशेषदेवः ३१।\nस्तुवंति सिद्धादि विदेवसंघा नृत्यंति दिव्याप्सरसोऽभिरामाः ।\nमुंचंति वृष्टिं कुसुमांबुमिश्रां गंधर्वविद्याधरकिन्नराद्याः ३२।\nसंस्तूयमानोऽथ मुनींद्रसंघैरवाप्य बोधं भगवत्प्रसादात् ।\nसमाविशन्मंडलमेतदग्र्यं त्रयीमयं यत्र विभाति रुद्रः ३३।\nदृष्ट्वा विमुक्तं स पिशाचभूतं मुनिः प्रहृष्टो मनसा महेशम् ।\nविचिंत्य रुद्रं कविमेकमग्निं प्रणम्य तुष्टाव कपर्दिनं तम् ३४।\nशंकुकर्ण उवाच-।\nकपर्दिनं त्वां परतः परस्ताद्गोप्तारमेकं पुरुषं पुराणम् ।\nव्रजामि योगेश्वरमीप्सितारमादित्यमग्निं कपिलाधिरूढम् ३५।\nत्वां ब्रह्मसारं हृदि संनिविष्टं हिरण्मयं योगिनमादिमं तम् ।\nव्रजामि रुद्रं शरणं दिविष्ठं महामुनिं ब्रह्ममयं पवित्रम् ३६।\nसहस्रपादाक्षिशिरोभियुक्तं सहस्ररूपं तमसः परस्तात् ।\nतं ब्रह्मपारं प्रणमामि शंभुं हिरण्यगर्भाधिपतिं त्रिनेत्रम् ३७।\nयत्र प्रसूतिर्जगतो विनाशो येनावृतं सर्वमिदं शिवेन ।\nतं ब्रह्मपारं भगवंतमीशं प्रणम्य नित्यं शरणं प्रपद्ये ३८।\nअलिंगमालोकविहीनरूपं स्वयंप्रभुं चित्पतिमेकरूपम् ।\nतं ब्रह्मपारं परमेश्वरं त्वां नमस्करिष्ये न यतोऽन्यदस्ति ३९।\nयं योगिनस्त्यक्तसबीजयोगा लब्ध्वा समाधिं परमात्मभूताः ।\nपश्यंति देवं प्रणतोऽस्मि नित्यं तं ब्रह्मपारं परमस्वरूपम् ४०।\nन यत्र नामादिविशेष कॢप्तिर्न संदृशे तिष्ठति यत्स्वरूपम् ।\nतं ब्रह्मपारं प्रणतोऽस्मि नित्यं स्वयंभुवं त्वां शरणं प्रपद्ये ४१।\nयद्वेदवादाभिरता विदेहं सब्रह्मविज्ञानमभेदमेकम् ।\nपश्यंत्यनेकं भवतः स्वरूपं तं ब्रह्मपारं प्रणतोऽस्मि नित्यम् ४२।\nयतः प्रधानं पुरुषः पुराणो बिभर्ति तेजः प्रणमंति देवाः ।\nनमामि तं ज्योतिषि सन्निविष्टं कालं बृहंतं भवतः स्वरूपम् ४३।\nव्रजामि नित्यं शरणं गुहेशं स्थाणुं प्रपद्ये गिरिशं पुराणम् ।\nशिवं प्रपद्ये हरिमिंदुमौलिं पिनाकिनं त्वां शरणं व्रजामि ४४।\nस्तुत्वैवं शंकुकर्णोऽपि भगवंतं कपर्दिनम् ।\nपपात दंडवद्भूमौ प्रोच्चरन्प्रणवं परम् ४५।\nतत्क्षणात्परमं लिंगं प्रादुर्भूतं शिवात्मकम् ।\nज्ञानमानंदमत्यंतं कोटिज्वालाग्निसन्निभम् ४६।\nशंकुकर्णोऽथ मुक्तात्मा तदात्मा सर्वगोऽमलः ।\nनिलिल्ये विमले लिंगे तदद्भुतमिवाभवत् ४७।\nएतद्रहस्यमाख्यातं माहात्म्यं ते कपर्द्दिनः ।\nन कश्चिद्वेत्ति तमसा विद्वानप्यत्र मुह्यति ४८।\nय इमां शृणुयान्नित्यं कथां पापप्रणाशिनीम् ।\nत्यक्तपापविशुद्धात्मा रुद्रसामीप्यमाप्नुयात् ४९।\nपठेच्च सततं शुद्धो ब्रह्मपारं महास्तवम् ।\nप्रातर्मध्याह्नसमये स योगं प्राप्नुयात्परम् ५०।\nइति श्रीपाद्मे महापुराणे स्वर्गखंडे वाराणसीमाहात्म्ये पंचत्रिंशोऽध्यायः ३५।"
  }
]
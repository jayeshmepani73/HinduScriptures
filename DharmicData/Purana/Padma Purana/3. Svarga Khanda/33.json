[
  {
    "text": "युधिष्ठिर उवाच-\nवाराणस्याश्च माहात्म्यं संक्षेपात्कथितं त्वया ।\nविस्तरेण मुने ब्रूहि तदा प्रीणाति मे मनः १।\nनारद उवाच-।\nअत्रेतिहासं वक्ष्यामि वाराणस्या गुणाश्रयम् ।\nयस्य श्रवणमात्रेण मुच्यते ब्रह्महत्यया २।\nमेरुशृंगे पुरा देवमीशानं त्रिपुरद्विषम् ।\nदेवासनगता देवी महादेवमपृच्छत ३।\nदेव्युवाच-।\nदेवदेव महादेव भक्तानामार्तिनाशन ।\nकथं त्वां पुरुषो देवमचिरादेव पश्यति ४।\nसांख्ययोगस्तथा ध्यानं कर्मयोगोऽथ वैदिकः ।\nआयासबहुला लोके यानि चान्यानि शंकर ५।\nयेन विश्रांतचित्तानां योगिनां कर्मिणामपि ।\nदृश्यो हि भगवान्सूक्ष्मः सर्वेषामथ देहिनाम् ६।\nएतद्गुह्यतमं ज्ञानं गूढं शक्रादिसेवितम् ।\nहिताय सर्वभूतानां ब्रूहि कामाग्निनाशनम् ७।\nईश्वर उवाच-।\nअवाच्यमत्र विज्ञानं ज्ञानमज्ञैर्बहिष्कृतम् ।\nवक्ष्ये तव यथातत्त्वं यदुक्तं परमर्षिभिः ८।\nपरं गुह्यतमं क्षेत्रं मम वाराणसी पुरी ।\nसर्वेषामेव भूतानां संसारार्णवतारिणी ९।\nतत्र भक्त्या महादेवि मदीयं व्रतमास्थिताः ।\nनिवसंति महात्मानः परं नियममास्थिताः १०।\nउत्तमं सर्वतीर्थानां स्थानानामुत्तमं च यत् ।\nज्ञानानामुत्तमं ज्ञानमविमुक्तं परं मम ११।\nस्थानांतर पवित्राणि तीर्थान्यायतनानि च ।\nश्मशानसंस्थितान्येव दिव्यभूमिगतानि च १२।\nभूर्लोके नैव संलग्नमंतरिक्षे ममालयम् ।\nअमुक्तास्तत्र पश्यंति मुक्ताः पश्यंति चेतसा १३।\nश्मशानमेतद्विख्यातमविमुक्तमिति श्रुतम् ।\nकालो भूत्वा जगदिदं संहराम्यत्र सुंदरि १४।\nदेवीदं सर्वगुह्यानां स्थानं प्रियतरं मम ।\nमद्भक्तास्तत्र गच्छंति मामेव प्रविशंति च १५।\nदत्तं जप्तं हुतं चेष्टं तपस्तप्तं कृतं च यत् ।\nध्यानमध्ययनं ज्ञानं सर्वं तत्राक्षयं भवेत् १६।\nजन्मांतरसहस्रेषु यत्पापं पूर्वसंचितम् ।\nअविमुक्तं प्रविष्टस्य तत्सर्वं व्रजति क्षयम् १७।\nब्राह्मणाः क्षत्रिया वैश्याः शूद्राश्च वर्णसंकराः ।\nस्त्रियो म्लेच्छाश्च ये चान्ये संकीर्णाः पापयोनयः १८।\nकीटाः पिपीलिकाश्चैव ये चान्ये मृगपक्षिणः ।\nकालेन निधनं प्राप्ता अविमुक्ते वरानने १९।\nचंद्रार्द्धमौलयस्त्र्यक्षा महावृषभवाहनाः ।\nशिवे मम पुरे देवि जायंते तत्र मानवाः २०।\nनाविमुक्ते मृतः कश्चिन्नरकं याति किल्बिषी ।\nईश्वरानुगृहीता हि सर्वे यांति परां गतिम् २१।\nमोक्षं सुदुर्ल्लभं मत्वा संसारं चातिभीषणम् ।\nअश्मना चरणौ भंक्त्वा वाराणस्यां वसेन्नरः २२।\nदुर्ल्लभा तपसा चापि मृतस्य परमेश्वरि ।\nयत्र तत्र विपन्नस्य गतिः संसारमोक्षणी २३।\nप्रसादाज्जायते सम्यक्मम शैलेंद्रनंदिनि ।\nअप्रवृद्धा न पश्यंति मम मायाविमोहिताः २४।\nविण्मूत्ररेतसां मध्ये ते वसंति पुनः पुनः ।\nहन्यमानोऽपि यो विद्वान्वसेद्विघ्नशतैरपि २५।\nस याति परमं स्थानं यत्र गत्वा न शोचति ।\nजन्ममृत्युजरामुक्तं परं यांति शिवालयम् २६।\nअपुनर्मरणानां हि सा गतिर्मोक्षकांक्षिणाम् ।\nयां प्राप्य कृतकृत्यः स्यादिति मन्यंति पंडिताः २७।\nन दानैर्न तपोभिश्च न यज्ञैर्नापि विद्यया ।\nप्राप्यते गतिरुत्कृष्टा याविमुक्ते तु लभ्यते २८।\nनानावर्णा विवर्णाश्च चांडालाद्या जुगुप्सिताः ।\nकिल्बिषैः पूर्णदेहाश्च विशिष्टैः पातकैस्तथा २९।\nभेषजं परमं तेषामविमुक्तं विदुर्बुधाः ।\nअविमुक्तं परं ज्ञानमविमुक्तं परं पदम् ३०।\nअविमुक्तं परं तत्त्वमविमुक्तं परं शिवम् ।\nकृत्वा वै नैष्ठिकीं दीक्षामविमुक्ते वसंति ये ३१।\nतेषां तत्परमं ज्ञानं ददाम्यंते परं पदम् ।\nप्रयागं नैमिषारण्यं श्रीशैलोऽथ महाबलम् ३२।\nकेदारं भद्रकर्णं तु गया पुष्करमेव च ।\nकुरुक्षेत्रं भद्रकोटिर्नर्मदाम्रातकेश्वरी ३३।\nशालग्रामं च कुब्जाम्रं कोकामुखमनुत्तमम् ।\nप्रभासं विजयेशानं गोकर्णं भद्रकर्णकम् ३४।\nएतानि पुण्यस्थानानि त्रैलोक्ये विश्रुतानि ह ।\nन यास्यंति परं तत्त्वं वाराणस्यां यथा मृताः ३५।\nवाराणस्यां विशेषेण गंगा त्रिपथगामिनी ।\nप्रविष्टा नाशयेत्पापं जन्मांतरशतैः कृतम् ३६।\nअन्यत्र सुलभा गंगा श्राद्धं दानं तपो जपः ।\nव्रतानि सर्वमेवैतद्वाराणस्यां सुदुर्ल्लभम् ३७।\nजपेच्च जुहुयान्नित्यं ददात्यर्चयतेऽमरान् ।\nवायुभक्षश्च सततं वाराणस्यां स्थितो नरः ३८।\nयदि पापो यदि शठो यदि वा धार्मिको नरः ।\nवाराणसीं समासाद्य पुनाति सकलं कुलम् ३९।\nवाराणस्यां येऽर्चयंति महादेवं स्तुवंति वै ।\nसर्वपापविनिर्मुक्तास्ते विज्ञेया गणेश्वराः ४०।\nअन्यत्र योगज्ञानाभ्यां संन्यासादथवान्यतः ।\nप्राप्यते तत्परं स्थानं सहस्रेणैव जन्मनाम् ४१।\nये भक्ता देवदेवेशि वाराणस्यां वसंति वै ।\nते विंदंति परं मोक्षमेकेनैव तु जन्मना ४२।\nयत्र योगस्तथा ज्ञानं मुक्तिरेकेन जन्मना ।\nअविमुक्तं तदासाद्य नान्यदिच्छेत्तपोवनम् ४३।\nयतो मयाऽविमुक्तं तदविमुक्तं ततः स्मृतम् ।\nतदेव गुह्यं गुह्यानामेतद्विज्ञानमुच्यते ४४।\nज्ञानाज्ञानाभिनिष्ठानां परमानंदमिच्छताम् ।\nयागतिर्विदिता सुभ्रूः साविमुक्ते मृतस्य तु ४५।\nयानि चैवाविमुक्तस्य देहे दृष्टानि कृत्स्नशः ।\nपुरी वाराणसी तेभ्यः स्थानेभ्योऽप्यधिका शुभा ४६।\nयत्र साक्षान्महादेवो देहांते स्वयमीश्वरः ।\nव्याचष्टे तारकं ब्रह्म तत्रैव ह्यविमुक्तये ४७।\nयत्तत्परतरं तत्त्वमविमुक्तमिति श्रुतम् ।\nएकेन जन्मना देवि वाराणस्यां तदाप्नुयात् ४८।\nभ्रूमध्ये नाभिमध्ये च हृदये चैव मूर्धनि ।\nयथाविमुक्तमादित्ये वाराणस्यां व्यवस्थितम् ४९।\nवरणायास्तथा चास्या मध्ये वाराणसीपुरी ।\nतत्रैव संस्थितं तत्त्वं नित्यमेवंविमुक्तकम् ५०।\nवाराणस्याः परं स्थानं न भूतं न भविष्यति ।\nयत्र नारायणो देवो महादेवो दिवीश्वरः ५१।\nतत्र देवाः सगंधर्वाः सयक्षोरगराक्षसाः ।\nउपासते यं सततं देवदेवः पितामहः ५२।\nमहापातकिनो देवि ये तेभ्यः पापकृत्तमाः ।\nवाराणसीं समासाद्य ते यांति परमां गतिम् ५३।\nतस्मान्मुमुक्षुर्नियतो वसेद्वै मरणांतकम् ।\nवाराणस्यां महादेवाज्ज्ञानं लब्ध्वा विमुच्यते ५४।\nकिंतु विघ्ना भविष्यंति पापोपहतचेतसः ।\nततो नैवाचरेत्पापं कायेन मनसा गिरा ५५।\nएतद्रहस्यं देवानां पुराणानां च सुव्रते ।\nअविमुक्ताश्रयं ज्ञानं न कश्चिद्वेत्ति तत्त्वतः ५६।\nनारद उवाच-।\nदेवतानामृषीणां च शृण्वतां परमेष्ठिनाम् ।\nदेवदेवेन कथितं सर्वपापविनाशनम् ५७।\nयथानारायणः श्रेष्ठो देवानां पुरुषोत्तमः ।\nयथेश्वराणां गिरिशः स्थानानामेतदुत्तमम् ५८।\nयैः समाराधितो रुद्रः पूर्वस्मिन्नेकजन्मनि ।\nते विदंति परं क्षेत्रमविमुक्तं शिवालयम् ५९।\nकलिकल्मषसंभूता येषामुपहृता मतिः ।\nन तेषां वेदितुं शक्यं स्थानं तत्परमेष्ठिनः ६०।\nये स्मरंति सदा कालं वदंति च पुरीमिमाम् ।\nतेषां विनश्यति क्षिप्रमिहामुत्र च पातकम् ६१।\nयानि चेह प्रकुर्वंति पातकानि कृतालयाः ।\nनाशयेत्तानि सर्वाणि देवः कालतनुः शिवः ६२।\nआगच्छेत्तदिदं स्थानं सेवितं मोक्षकांक्षिभिः ।\nमृतानां च पुनर्जन्म न भूयो भवसागरे ६३।\nतस्मात्सर्वप्रयत्नेन वाराणस्यां वसेन्नरः ।\nयोगी वाप्यथवायोगी पापी वा पुण्यकृत्तमः ६४।\nन लोकवचनात्पित्रोर्न चैव गुरुवादतः ।\nमतिर्न क्रमणीया स्यादविमुक्तगतिं प्रति ६५।\nइति श्रीपाद्मे महापुराणे स्वर्गखंडे त्रयस्त्रिंशोऽध्यायः ३३।"
  }
]
[
  {
    "text": "नारद उवाच-\nएवं बहुतिथे काले लोमशो मुनिसत्तमः ।\nआगतश्च महाभागस्तत्र यादृच्छिको मुनि १।\nतं दृष्ट्वा ब्राह्मणं सर्वे पिशाचाः क्षुत्समाकुलाः ।\nधावंतो ह्यत्तुकामास्ते मिलित्वा यूथवर्तिनः २।\nदह्यमानास्तु तीव्रेण तेजसा लोमशस्य तु ।\nअसमर्थाः पुरः स्थातुं ते सर्वे दूरतः स्थिताः ३।\nतत्र पूर्वकर्मबलात्पिशाचः सह वै द्विजः ।\nसमीक्ष्य लोमशं राजन्साष्टांगं प्रणिपत्य च ४।\nउवाच सूनृतां वाचं बद्ध्वा शिरसि चांजलिम् ।\nमहाभाग्योदये विप्र साधूनां संगतिर्भवेत् ५।\nगंगादिपुण्यतीर्थेषु यो नरः स्नाति सर्वथा ।\nयः करोति सतां संगं तयोः सत्संगमो वरः ६।\nगुरूणां संगमो विप्र दृष्टादृष्टफलो भुवि ।\nस्वर्गदो रोगहारी च किं तमोपहरो मतः ७।\nइत्युक्त्वा कथयामास पूर्ववृत्तांतमद्भुतम् ।\nइमा गंधर्वकन्यास्ता मुने सोऽहं द्विजात्मजः ८।\nसर्वे पिशाचरूपेण मिथः शापविमोहिताः ।\nदीनाननास्सुतिष्ठामस्तवाग्रे मुनिसत्तम ९।\nत्वद्दर्शनेन बालानां निस्तारो नो भविष्यति ।\nसूर्योदये तमस्तोमः किं नु लीयेत पुष्करे १०।\nश्रुत्वैतल्लोमशो वाक्यं कृपार्द्रीकृतमानसः ।\nप्रत्युवाच महातेजा दुःखितं तं मुनेः सुतम् ११।\nमत्प्रसादाच्च सर्वेषां स्मृतिः सपदि जायताम् ।\nधर्मे च वर्ततां येन मिथः शापो लयं व्रजेत् १२।\nपिशाच उवाच-\nमहर्षे कथ्यतां धर्मो मुच्येम येन किल्बिषात् ।\nनायं कालो विलंबस्य शापाग्निर्दारुणो यतः १३।\nलोमश उवाच-\nमया सार्द्धं प्रकुर्वंतु रेवास्नानं विधानतः ।\nशापान्मोक्ष्यति वो रेवा नान्यथा निष्कृतिर्भवेत् १४।\nशृणुष्वावहितो विप्र पापनाशो ध्रुवं नृणाम् ।\nरेवास्नानेन जायेत इति मे निश्चिता मतिः १५।\nसप्तजन्मकृतं पापं वर्तमानं च पातकम् ।\nरेवास्नानं दहेत्सर्वं तूलराशिमिवानलः १६।\nप्रायाश्चित्तं न पश्यंति यस्मिन्पापे पिशाचक ।\nतत्सर्वं नर्मदातोये स्नानमात्रेण नश्यति १७।\nज्ञानकृन्नर्म्मदास्नानमतो मोक्षफला हि सा ।\nहिमवत्पुण्यतीर्थानि सर्वपापहराणि वै १८।\nइंद्रलोकप्रदं हीदं निर्मितं ब्रह्मवादिभिः ।\nसर्वकामफला रेवा मोक्षदा परिकीर्तिता १९।\nपापघ्नी पापहारिणी सर्वकामफलप्रदा ।\nविष्णुलोकदआप्लावो नार्मदः पापनाशनः २०।\nयामुनः सूर्यलोकाय भवेदाप्लाव उत्तमः ।\nसारस्वतोघविध्वंसी ब्रह्मलोकफलप्रदः २१।\nविशालफलदा प्रोक्ता विशाला हि पिशाचक ।\nपापेंधनदवाग्निस्तु गर्भहेतुक्रियापहः २२।\nविष्णुलोकाय मोक्षाय नार्मदः परिकीर्तितः ।\nसरयूगंडकीसिंधुश्चंद्रभागा च कौशिकी २३।\nतापी गोदावरी भीमा पयोष्णी कृष्णवेणिका ।\nकावेरी तुंगभद्रा च अन्याश्चापि समुद्रगाः २४।\nतासु रेवा परा प्रोक्ता विष्णुलोकप्रदायिनी ।\nरेवा तु प्राप्यते पुण्यैः पूर्वजन्मकृतैर्द्विज ।\nअपुनर्भवदं तत्र मज्जनं मुनिपुत्रक २५।\nगायंति देवाः सततं दिविष्ठा रेवा कदा दृष्टिगता हि नो भवेत् ।\nस्नाता नरा यत्र न गर्भवेदनां पश्यंति तिष्ठंति च विष्णुसन्निधौ २६।\nमज्जंति ये प्रत्यहमत्र मानवा रेवासुतो ये बहुपापकंचुकाः ।\nमज्जंति ते नो निरयेषु धर्म्मतः स्वर्गे तु ते चारुचरंति देववत् २७।\nतीव्रैर्व्रतैर्दानतपोभिरध्वरैः सार्धं विधात्रा तुलया धृता पुरा ।\nरेवापिशाचाशु तयोर्द्वयोरभूद्रेवा वरा तत्र च मोक्षसाधिका २८।\nनारद उवाच-\nएतच्छ्रुत्वा वचस्तस्य लोमशस्य पिशाचकाः ।\nतेन सार्द्धं ययुः शीघ्रं रेवामज्जनहेतवे २९।\nततो दैवात्समुत्पन्नो रेवारोधसि मारुतः ।\nतेषां प्रवाहस्पृष्टानां गात्रे जलकणप्रदः ३०।\nरेवाजलकणस्पर्शात्पैशाच्यात्ते विमोचिताः ।\nतत्क्षणाद्दिव्यवपुषः प्रशशंसुश्च नर्मदाम् ३१।\nततो लोमशवाक्येन ताश्च गंधर्वकन्यकाः ।\nपरिणीताः सुखं तेन विप्रेण नर्मदातटे ३२।\nउवास सुचिरं कालं स्नानपानावगाहनैः ।\nअर्चित्वा नर्मदामत्र विष्णुलोकं गताश्च ते ३३।\nएवं ते कथितो राजन्नर्मदागुणसंश्रयः ।\nइतिहासो महापुण्यः श्रवणात्पापनाशनः ३४।\nइति श्रीपाद्मे महापुराणे स्वर्गखंडे त्रयोविंशोऽध्यायः २३ ।"
  }
]
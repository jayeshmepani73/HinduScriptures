[
  {
    "text": "ऋषिरुवाच-\nपृच्छंति ते महात्मानो नारदं हि महाजनाः\nयुधिष्ठिरपराः सर्वे ऋषयश्च तपोधनाः १\nआख्याहि भगवंस्तथ्यं कावेरीसंगमे महत्\nलोकानां च हितार्थाय अस्माकं च विवृद्धये २\nसदा पापरता ये तु नरा दुष्कृतिकारिणः\nमुच्यंते सर्वपापेभ्यो गच्छंति परमं पदम्\nएतदिच्छामि विज्ञातुं भगवन्वक्तुमर्हसि ३\nनारद उवाच-\nशृणुध्वं सहिताः सर्वे युधिष्ठिरपुरोगमाः\nअत्र कृत्वा महायज्ञं कुबेरः सत्यविक्रमः\nइदं तीर्थमनुप्राप्य साम्राज्यादधिकोऽभवत् ४\nसिद्धिं प्राप्तो महाराज तन्मे निगदतः शृणु\nकावेरी नर्मदां यत्र संगता लोकविश्रुताम् ५\nतत्र स्नात्वा शुचिर्भूत्वा कुबेरः सत्यविक्रमः\nतपस्तप्यति यक्षेंद्रो दिव्यं वर्षशतं महत् ६\nतस्य तुष्टो महादेवः प्रदद्याद्वरमुत्तमम्\nभो भो यक्ष महासत्व वरं ब्रूहि यथेप्सितम्\nब्रूहि कार्यं यथेष्टं तु यद्वा मनसि वर्त्तते ७\nकुबेर उवाच-\nयदि तुष्टोसि देवेश यदि देयो वरो मम\nआदिकृच्चैव सर्वेषां यक्षाणामधिपो भवेत् ८\nकुबेरस्य वचः श्रुत्वा तुष्टो देवो महेश्वरः\nएवमस्तु ततश्चोक्त्वा तत्रैवांतरधीयत ९\nसोऽपि लब्धवरो यक्षः शीघ्रं यक्षकुलं गतः\nपूजितः सर्वयक्षेंद्रैरभिषिक्तस्तु पार्थिवः १०\nकावेरीसंगमं तत्र सर्वपापप्रणाशनम्\nये नरा नाभिजानंति वंचितास्ते न संशयः ११\nतस्मात्सर्वप्रयत्नेन तत्र स्नायीत मानवः\nकावेरी च महापुण्या नर्मदा च महानदी १२\nतत्र स्नात्वा तु राजेंद्र अर्चयेद्वृषभध्वजम्\nअश्वमेधफलं प्राप्य रुद्रलोके महीयते १३\nअग्निप्रवेशं यः कुर्याद्यश्च कुर्य्यादनाशनम्\nअनिवर्तिका गतिस्तस्य यथा मे शंकरोऽब्रवीत् १४\nसेव्यमानो वरस्त्रीभिर्मोदते दिवि रुद्रवत्\nषष्टिवर्षसहस्राणि षष्टिकोट्यस्तथापरे १५\nमोदते रुद्रलोकस्थो यत्र यत्रैव गच्छति\nपुण्यक्षयात्परिभ्रष्टो राजा भवति धार्मिकः १६\nभोगवान्धर्मशीलश्च महांश्चैव कुलोद्भवः\nतत्र पीत्वा जलं सम्यक्चांद्रायणफलं लभेत् १७\nस्वर्गं गच्छंति ते मर्त्या ये पिबंति जलं शुभम्\nगंगायमुनयोर्मध्ये यत्फलं यांति मानवाः १८\nकावेरीसंगमे स्नात्वा तत्फलं तस्य जायते\nएवं तु तस्य राजेंद्र कावेरीसंगमं महत्\nपत्रेश्वरेति विख्यातं सर्वपापहरं परम् १९\nइति श्रीपाद्मे महापुराणे स्वर्गखंडे षोडशोऽध्यायः १६"
  }
]
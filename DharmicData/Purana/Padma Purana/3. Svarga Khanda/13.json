[
  {
    "text": "युधिष्ठिर उवाच-\nवसिष्ठेन दिलीपाय कथितं तीर्थमुत्तमम्\nनर्मदेति च विख्यातं पापपर्वतदारणम् १\nभूयश्च श्रोतुमिच्छामि तन्मे कथय नारद\nनर्मदायाश्च माहात्म्यं वसिष्ठोक्तं द्विजोत्तम २\nकथमेषा महापुण्या नदी सर्वत्र विश्रुता\nनर्मदानाम विख्याता तन्मम ब्रूहिनारद ३\nनारद उवाच-\nनर्मदा सरितां श्रेष्ठा सर्वपापप्रणाशिनी\nतारयेत्सर्वभूतानि स्थावराणि चराणि च ४\nनर्मदायास्तु माहात्म्यं वसिष्ठोक्तं मया श्रुतम्\nतदेतद्धि महाराज सर्वं हि कथयामि ते ५\nपुण्या कनखले गङ्गा कुरुक्षेत्रे सरस्वती\nग्रामे वा यदि वारण्ये पुण्या सर्वत्र नर्म्मदा ६\nत्रिभिः सारस्वतं तोयं सप्ताहेन तु यामुनम्\nसद्यः पुनाति गांगेयं दर्शनादेव नार्मदम् ७\nकलिंग देशे पश्चार्द्धे पर्वतेऽमरकंटके\nपुण्या च त्रिषु लोकेषु रमणीया मनोरमा ८\nसदेवासुरगंधर्वा ऋषयश्च तपोधनाः\nतपस्तप्त्वा महाराज सिद्धिं च परमां गताः ९\nतत्र स्नात्वा महाराज नियमस्थो जितेंद्रियः\nउपोष्य रजनीमेकां कुलानां तारयेच्छतम् १०\nजनेश्वरे नरः स्नात्वा पिंडं दत्वा यथाविधि\nपितरस्तस्य तृप्यंति यावदाभूतसंप्लवम् ११\nपर्वतस्य समंतात्तु रुद्रकोटिः प्रतिष्ठिता\nस्नानं यः कुरुते तत्र गंधमाल्यानुलेपनम् १२\nप्रीता तस्य भवेत्सर्वा रुद्रकोटिर्न संशयः\nपर्वते पश्चिमस्यांते स्वयं देवो महेश्वरः १३\nतत्र स्नात्वा शुचिर्भूत्वा ब्रह्मचारी जितेंद्रियः\nपितृकार्यं तु कुर्वीत विधिदृष्टेन कर्मणा १४\nतिलोदकेन तत्रैव तर्पयेत्पितृदेवताः\nआसप्तमं कुलं तस्य स्वर्गे तिष्ठति पांडव १५\nषष्टिवर्षसहस्राणि स्वर्गलोके महीयते\nअप्सरोगणसंकीर्णो दिव्यस्त्रीपरिवारितः १६\nदिव्यगंधानुलिप्तश्च दिव्यालंकारभूषितः\nततः स्वर्गात्परिभ्रष्टो जायते विपुले कुले १७\nधनवान्दानशीलश्च धार्मिकश्चैव जायते\nपुनः स्मरति तत्तीर्थं गमनं तत्र कुर्वते १८\nतारयित्वा कुलशतं रुद्रलोकं स गच्छति\nयोजनानां शतं साग्रं श्रूयते सरिदुत्तमा १९\nविस्तारेण तु राजेन्द्र योजनद्वयमंतरम्\nषष्टितीर्थसहस्राणि षष्टिकोट्यस्तथैव च २०\nपर्वतस्य समंतात्तु तिष्ठंत्यमरकंटके\nब्रह्मचारी शुचिर्भूत्वा जितक्रोधो जितेंद्रियः २१\nसर्वहिंसानिवृत्तश्च सर्वभूतहिते रतः\nएवं सर्वसमाचारः क्षेत्रपालान्परिव्रजेत् २२\nतस्य पुण्यफलं राजन्शृणुष्वावहितो हि मे\nशतं वर्षसहस्राणां स्वर्गे मोदेत पांडव २३\nअप्सरोगणसंकीर्णे दिव्यस्त्रीपरिचारिते\nदिव्यगंधानुलिप्तश्च दिव्यालंकारभूषितः २४\nक्रीडते देवलोके तु दैवतैः सह मोदते\nततः स्वर्गात्परिभ्रष्टो राजा भवति वीर्यवान् २५"
  }
]
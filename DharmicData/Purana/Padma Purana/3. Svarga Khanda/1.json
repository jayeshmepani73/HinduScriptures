[
  {
    "text": "नमामि गोविन्दपदारविंदं सदेंदिरावंदितमुत्तमाढ्यम् ।\nजगज्जनानां हृदि संनिविष्टं महाजनैकायनमुत्तमोत्तमम् १।\nएकदा मुनयः सर्वे ज्वलज्ज्वलनसन्निभाः ।\nहिमवद्वासिनः सर्वे मुनयो वेदपारगाः २।\nत्रिकालज्ञा महात्मानो नानापुण्यसमाश्रयाः ।\nमहेंद्राद्रिरता ये च ये च विंध्यनिवासिनः ३।\nयेऽर्बुदारण्यनिरताः पुष्करारण्यवासिनः ।\nश्रीशैलनिरता ये च कुरुक्षेत्रनिवासिनः ४।\nधर्म्मारण्यरता ये च दंडकारण्यवासिनः ।\nजंबूमार्गरता ये च ये च सत्यनिवासिनः ५।\nएते चान्ये च बहवः सशिष्या मुनयोऽमलाः ।\nनैमिषं समुपायाताः शौनकं द्रष्टुमुत्सुकाः ६।\nतं पूजयित्वा विधिवत्तेन ते च सुपूजिताः ।\nआसनेषु विचित्रेषु बृस्यादिषु यथाक्रमम् ७।\nशौनकेन प्रदत्तेषु आसीनास्ते तपोधनाः ।\nकृष्णाश्रिताः कथाः पुण्याः परस्परमथाब्रुवन् ८।\nकथांतेषु ततस्तेषां मुनीनां भावितात्मनाम् ।\nआजगाम महातेजाः सूतस्तत्र महाद्युतिः ९।\nव्यासशिष्यः पुराणज्ञो रोमहर्षणसंज्ञकः ।\nतान्प्रणम्य यथान्यायं स तैश्चैवाभिपूजितः १०।\nउपविष्टं यथायोग्यं शौनकाद्या महर्षयः ।\nव्यासशिष्यं सुखासीनं सूतं वै रोमहर्षणम् ११।\nतं पप्रच्छुर्महाभागाः शौनकाद्यास्तपोधनाः ।\nऋषय ऊचुः-।\nपौराणिक महाबुद्धे रोमहर्षण सुव्रत १२।\nत्वत्तः श्रुता महापुण्याः पुरा पौराणिकीः कथाः ।\nसांप्रतं च प्रवृत्ताः स्म कथायां सक्षणा हरेः १३।\nस वै पुंसां परोधर्मो यतो भक्तिरधोक्षजे ।\nपुनः पुराणमाचक्ष्व हरिवार्ता समन्वितम् १४।\nहरेरन्या कथा सूत श्मशानसदृशी स्मृता ।\nहरिस्तीर्थस्वरूपेण स्वयं तिष्ठति तच्छ्रुतम् १५।\nतीर्थानां पुण्यदातॄणां नामानि किल कीर्तय ।\nकुत एतत्समुत्पन्नं केन वा परिपाल्यते १६।\nकस्मिन्विलयमभ्येति जगदेतच्चराचरम् ।\nक्षेत्राणि कानि पुण्यानि के च पूज्याः शिलोच्चयाः १७।\nनद्यश्च काः पराः पुण्या नृणां पापहराः शुभाः ।\nएतत्सर्वं महाभाग कथयस्व यथाक्रमम् १८।\nसूत उवाच-।\nसाधुसाधु महाभागाः साधुपृष्टं तपोधनाः ।\nतं प्रणम्य प्रवक्ष्यामि पुराणं पद्मसंज्ञकम् १९।\nपाराशर्यं परमपुरुषं विश्ववेद्यैकयोनिं विद्याधारं विपुलमतिदं वेदवेदांतवेद्यम् ।\nशश्वच्छांतं स्वमतिविषयं शुद्धतेजोविशालं वेदव्यासं विततयशसं सर्वदाहं नमामि २०।\nनमो भगवते तस्मै व्यासायामिततेजसे ।\nयस्य प्रसादाद्वक्ष्यामि नारायणकथामिमाम् २१।\nप्रवक्ष्यामि महापुण्यं पुराणं पद्मसंज्ञितम् ।\nसहस्रं पंचपंचाशत्षड्भिः खंडैः समन्वितम् २२।\nतत्रादावादिखंडं स्याद्भूमिखंडं ततः परम् ।\nब्रह्मखंडं च तत्पश्चात्ततः पातालखंडकम् २३।\nक्रियाखंडं ततः ख्यातमुत्तरं खंडमंतिमम् ।\nएतदेव महापद्ममद्भुतं यन्मयं जगत् २४।\nतद्वृत्तांताश्रयं तस्मात्पाद्ममित्युच्यते बुधैः ।\nएतत्पुराणममलं विष्णुमाहात्म्यमुत्तमम् २५।\nदेवदेवोहरिर्यद्वै ब्रह्मणे प्रोक्तवान्पुरा ।\nब्रह्मा तन्नारदायाह नारदोऽस्मद्गुरोः पुरः २६।\nव्यासः सर्वपुराणानि सेतिहासानि संहिताः ।\nअध्यापयामास मुहुर्मामतिप्रियमात्मनः २७।\nतत्तेऽहं संप्रवक्ष्यामि पुराणमतिदुर्लभम् ।\nयच्छ्रुत्वा ब्रह्महत्यादि पापेभ्यो मुच्यते नरः २८।\nसर्वतीर्थाभिषेकं च लभते शृणुते हि यः ।\nश्रद्धया परया भक्त्या श्रुतमात्रेण मुक्तिदः २९।\nअश्रद्धयापि शृणुते लभते पुण्यसंचयम् ।\nतस्मात्सर्वप्रयत्नेन पद्मं श्रोत्रातिथी कुरु ३०।\nतत्रादिखंडं वक्ष्यामि पुण्यं पापविनाशनम् ।\nशृण्वंतु मुनयः सर्वे सशिष्यास्त्वत्र ये स्थिताः ३१।\nइति श्रीपाद्मे महापुराणे स्वर्गखंडे प्रथमोऽध्यायः १।"
  }
]
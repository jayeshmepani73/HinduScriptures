[
  {
    "text": "नारदउवाच-।\nततो गच्छेत राजेंद्र कुरुक्षेत्रमभिष्टुतम् ।\nपापेभ्यो विप्रमुच्यंते तद्गताः सर्वजंतवः १।\nकुरुक्षेत्रं गमिष्यामि कुरुक्षेत्रे वसाम्यहम् ।\nय एवं सततं ब्रूयात्सर्वपापैः प्रमुच्यते २।\nतत्र मासं वसेद्धीरः सरस्वत्यां नराधिप ।\nयत्र ब्रह्मादयो देवा यत्र ब्रह्मर्षिचारणाः ३।\nगंधर्वाप्सरसो यक्षाः पन्नगाश्च महीपते ।\nब्रह्मक्षेत्रं महापुण्यमभिगच्छंति भारत ४।\nमनसाप्यभिकामस्य कुरुक्षेत्रे युधिष्ठिर ।\nपापानि विप्रणश्यंति ब्रह्मलोकं च गच्छति ५।\nगत्वा हि श्रद्धया युक्तः कुरुक्षेत्रं कुरूद्वह ।\nवाजपेयाश्वमेध्याभ्यां फलं प्राप्नोति मानवः ६।\nततो मत्तर्णकं राजन्द्वारपालं महाबलम् ।\nयं वै समभिवाद्यैव गोसहस्रफलं लभेत् ७।\nततो गच्छेत धर्मज्ञ विष्णोः स्थानमनुत्तमम् ।\nसततं नाम राजेंद्र यत्र सन्निहितो हरिः ८।\nतत्र स्नात्वा च दृष्ट्वा च त्रिलोकप्रभवं हरिम् ।\nअश्वमेधमवाप्नोति विष्णुलोकं च गच्छति ९।\nततः पारिप्लवं गच्छेत्तीर्थं त्रैलोक्यविश्रुतम् ।\nअग्निष्टोमातिरात्राभ्यां फलं प्राप्नोति मानवः १०।\nपृथिव्यां तीर्थमासाद्य गोसहस्रफलं लभेत् ।\nततः शाल्विकिनीं गत्वा तीर्थसेवी नराधिप ११।\nदशाश्वमेधिके स्नात्वा तदेव लभते फलम् ।\nसर्पनीविं समासाद्य नागानां तीर्थमुत्तमम् १२।\nअग्निष्टोममवाप्नोति नागलोकं च गच्छति ।\nततो गच्छेत धर्मज्ञ द्वारपालमतर्णकम् १३।\nतत्रोष्य रजनीमेकां गोसहस्रफलं लभेत् ।\nततःपंचनदंगत्वानियतोनियताशनः १४।\nकोटितीर्थमुपस्पृश्य हयमेधफलं लभेत् ।\nअश्विनीतीर्थमागम्य रूपवानभिजायते १५।\nततो गच्छेत धर्मज्ञ वाराहं तीर्थमुत्तमम् ।\nविष्णुर्वाराहरूपेण पुरा यत्र स्थितोऽभवत् १६।\nतत्र स्थित्वा नरव्याघ्र अग्निष्टोमफलं लभेत् ।\nततो जयिन्यां राजेंद्र सोमतीर्थं समाविशेत् १७।\nस्नात्वा फलमवाप्नोति राजसूयस्य मानवः ।\nएकहंसे नरः स्नात्वा गोसहस्रफलं लभेत् १८।\nकृतशौचं समासाद्य तीर्थसेवी कुरूद्वह ।\nपुंडरीकमवाप्नोति कृतशौचो भवेच्च सः १९।\nततो मुंजावटं नाम महादेवस्य धीमतः ।\nतत्रोष्य रजनीमेकां गाणपत्यमवाप्नुयात् २०।\nतत्रैव च महाराज जयां लोकपरिश्रुताम् ।\nस्नात्वाभिगम्य राजेंद्र सर्वकाममवाप्नुयात् २१।\nकुरुक्षेत्रस्य तद्द्वारं विश्रुतं भरतर्षभ ।\nप्रदक्षिणमुपावृत्य तीर्थसेवी समावृतः २२।\nसंस्मृते पुष्कराणां तु स्नात्वार्च्य पितृदेवताः ।\nजामदग्न्येन रामेण आहूते वै महात्मना २३।\nकृतकृत्योभवेद्राजन्नश्वमेधं च विंदति ।\nततो रामह्रदं गच्छेत्तीर्थसेवी नराधिप २४।\nयत्र रामेण राजेंद्र तरसा दीप्ततेजसा ।\nक्षत्रमुत्सार्य वीर्येण ह्रदाः पंच निषेविताः ।\nपूरयित्वा नरव्याघ्र रुधिरेणेति नः श्रुतम् २५।\nपितरस्तर्पिताः सर्वे तथैव प्रपितामहाः ।\nततस्ते पितरः प्रीताः राममूचुर्महीपते २६।\nरामराम महाभाग प्रीताः स्म तव भार्गव ।\nअनया पितृभक्त्या च विक्रमेण च तेऽनघ २७।\nवरं वृणीष्व भद्रं ते किमिच्छसि महामते ।\nएवमुक्तः स राजेंद्र रामः प्रवदतां वरः २८।\nअब्रवीत्प्रांजलिर्वाक्यं पितॄन्स गगने स्थितान् ।\nभवंतो यदि मे प्रीता यद्यनुग्राह्यता मयि २९।\nपितृप्रसादादिच्छेयं तपसाप्यायनं पुनः ।\nयच्च रोषाभिभूतेन क्षत्रमुत्सादितं मया ३०।\nततश्च पापान्मुच्येयं युष्माकं तेजसा ह्यहम् ।\nह्रदाश्च तीर्थभूता मे भवेयुर्भुवि विश्रुताः ३१।\nएतच्छ्रुत्वा शुभं वाक्यं रामस्य पितरस्तदा ।\nप्रत्यूचुः परमप्रीता रामं तोषसमन्विताः ३२।\nतपस्ते वर्द्धतां भूयः पितृभक्त्या विशेषतः ।\nयच्च रोषाभिभूतेन क्षत्रमुत्सादितं त्वया ३३।\nततश्च पापान्मुक्तस्त्वं निहतास्ते स्वकर्म्मणा ।\nह्रदाश्च तव तीर्थत्वं गमिष्यंति न संशयः ३४।\nह्रदेष्वेतेषु यः स्नात्वा पितॄन्संतर्पयिष्यति ।\nपितरस्तस्य वै प्रीता दास्यंति भुवि दुर्ल्लभम् ३५।\nईप्सितं मनसः कामं स्वर्गलोकं सशाश्वतम् ।\nएवं दत्त्वा वरं राजन्रामस्य पितरस्तदा ।\nआमंत्र्य भार्गवं प्रीतास्तत्रैवांतर्दधुस्ततः ३६।\nएवं रामह्रदाः पुण्या भार्गवस्य महात्मनः ।\nस्नात्वा ह्रदेषु रामस्य ब्रह्मचारी शुभव्रतः ३७।\nराममभ्यर्च्य राजेंद्र लभेद्बहुसुवर्णकम् ।\nवंशमूलं समासाद्य तीर्थसेवी कुरूद्वह ३८।\nस्ववंशमुद्धरेद्राजन्स्नात्वा वै वंशमूलके ।\nकायशोधनमासाद्य तीर्थं भरतसत्तम ३९।\nशरीरशुद्धिमाप्नोति स्नातस्तस्मिन्न संशयः ।\nशुद्धदेहस्तु संयाति शुभाँल्लोकाननुत्तमान् ४०।\nततो गच्छेत राजेंद्र तीर्थं त्रैलोक्यदुर्लभम् ।\nलोका यत्रोद्धृताः पूर्वं विष्णुना प्रभविष्णुना ४१।\nलोकोद्धारं समासाद्य तीर्थं त्रैलोक्यविश्रुतम् ।\nस्नात्वा तीर्थवरे राजन्लोकानुद्धरते स्वकान् ४२।\nश्रीतीर्थं च समासाद्य विंदते श्रियमुत्तमाम् ।\nकपिलातीर्थमासाद्य ब्रह्मचारी समाहितः ४३।\nतत्र स्नात्वार्चयित्वा च देवानिह पितॄंस्तथा ।\nकपिलानां सहस्रस्य फलं विंदति मानवः ४४।\nसूर्यतीर्थं समासाद्य स्नात्वा नियतमानसः ।\nअर्चयित्वा पितॄन्देवानुपवासपरायणः ४५।\nअग्निष्टोममवाप्नोति सूर्यलोकं च गच्छति ।\nगवांभवनमासाद्य तीर्थसेवी यथाक्रमम् ४६।\nतत्राभिषेकं कुर्वाणो गोसहस्रफलं लभेत् ।\nगंगातीर्थं समासाद्य तीर्थसेवी नराधिप ४७।\nकेव्यास्तीर्थे नरः स्नात्वा लभते वीर्यमुत्तमम् (केव्या पाठभेदाः – कन्या, कोट्या, कोत्या, कोन्या)।\nततो गच्छेत राजेंद्र द्वारपालं लवर्णकम् ४८।\nतस्य तीर्थे सरस्वत्यां यथेंद्रस्य महात्मनः ।\nतत्र स्नात्वा नरो राजन्नग्निष्टोमफलं लभेत् ४९।\nततो गच्छेत धर्मज्ञ ब्रह्मावर्तं नराधिप ।\nब्रह्मावर्ते नरः स्नात्वा ब्रह्मलोकमवाप्नुयात् ५०।\nततो गच्छेत धर्मज्ञ सुतीर्थकमनुत्तमम् ।\nयत्र सन्निहिता नित्यं पितरो दैवतैः सह ५१।\nतत्राभिषेकं कुर्वीत पितृदेवार्चने रतः ।\nअश्वमेधमवाप्नोति पितृलोकं च गच्छति ५२।\nततोऽन्यतीर्थं धर्मज्ञ समासाद्य यथाक्रमम् ।\nकाशीश्वरस्य तीर्थेषु स्नात्वा भरतसत्तम ५३।\nसर्वव्याधिविनिर्मुक्तो ब्रह्मलोके महीयते ।\nमातृतीर्थं च तत्रैव यत्र स्नातस्य पार्थिव ५४।\nप्रजा विवर्द्धते राजन्स्वर्गतिं समवाप्नुयात् ।\nततः शीतवनं गच्छेन्नियतो नियताशनः ५५।\nतीर्थं तत्र महाराज महदन्यत्र दुर्लभम् ।\nपुनाति दर्शनादेव दंडेनैकं नराधिप ५६।\nकेशानावप्य वै तस्मिन्पूतो भवति भारत ।\nतत्र तीर्थवरं चान्यत्स्नात लोकार्तिहं स्मृतम् ५७।\nतत्र विप्रा नरव्याघ्र विद्वांसस्तत्र तत्पराः ।\nगतिं गच्छंति परमां स्नात्वा भरतसत्तम ५८।\nस्वर्णलोमापनयने तीर्थे भरतसत्तम ।\nप्राणायामैर्निर्हरंति स्वलोमानि द्विजोत्तमाः ५९।\nपूतात्मानश्च राजेन्द्र प्रयांति परमां गतिम् ।\nदशाश्वमेधिके चैव तस्मिंस्तीर्थे महीपते ६०।\nतत्र स्नात्वा नरव्याघ्र गच्छंति परमां गतिम् ।\nततो गच्छेत राजेंद्र मानुषं लोकविश्रुतम् ६१।\nतत्र कृष्णामृगा राजन्व्याधेन शरपीडिताः ।\nविगाह्य तस्मिन्सरसि मानुषत्वमुपागताः ६२।\nतस्मिंस्तीर्थे नरः स्नात्वा ब्रह्मचारी समाहितः ।\nसर्वपापविशुद्धात्मा स्वर्गलोके महीयते ६३।\nमानुषस्य तु पूर्वेण क्रोशमात्रं महीपते ।\nआपगा नाम विख्याता नदी सिद्धनिषेविता ६४।\nश्यामाक भोजनं तत्र यः प्रयच्छति मानवः ।\nदेवान्पितॄन्समुद्दिश्य तस्य धर्मफलं महत् ६५।\nएकस्मिन्भोजिते विप्रे कोटिर्भवति भोजिता ।\nतत्र स्नात्वार्चयित्वा च दैवतानि पितॄंस्तथा ६६।\nउषित्वा रजनीमेकामग्निष्टोमफलं लभेत् ।\nततो गच्छेत धर्म्मज्ञ ब्रह्मणः स्थानमुत्तमम् ६७।\nब्रह्मानुस्वरमित्येवं प्रकाशं भुवि भारत ।\nतत्र सप्तर्षिकुंडेषु स्नातस्य भरतर्षभ ६८।\nकेदारे चैव राजेंद्र कपिलस्य महात्मनः ।\nब्रह्माणमभिगम्याथ शुचिः प्रयतमानसः ६९।\nसर्वपापविशुद्धात्मा ब्रह्मलोकं प्रपद्यते ।\nकपिष्ठलस्य केदारं समासाद्य सुदुर्लभम् ७०।\nअंतर्धानमवाप्नोति तपसा दग्धकिल्बिषः ।\nततो गच्छेत राजेंद्र सर्वकं लोकविश्रुतम् ७१।\nकृष्णपक्षे चतुर्दश्यामभिगम्य वृषध्वजं ।\nलभते सर्वकामान्हि स्वर्गलोकं च गच्छति ।\nतिस्रःकोट्यश्च तीर्थानां प्रवरं कुरुनंदन ७२।\nरुद्रकोटी तथा कूपे ह्रदेषु च समंतकः ।\nइलास्पदं च तत्रैव तीर्थं भरतसत्तम ७३।\nतत्र स्नात्वार्चयित्वा च दैवतानि पितॄनपि ।\nन दुर्गतिमवाप्नोति वाजपेयं च विंदति ७४।\nकिंदाने च नरः स्नात्वा किंजपे च महीपते ।\nअप्रमेयमवाप्नोति दानं यज्ञं तथैव च ।\nकलश्यां वार्य्युपस्पृश्य श्रद्दधानो जितेंद्रियः ७५।\nअग्निष्टोमस्य यज्ञस्य फलं प्राप्नोति मानवः ।\nसरकस्य तु पूर्वेण नारदस्य महात्मनः ७६।\nकुरुश्रेष्ठ शुभं तीर्थं रामजन्मेति विश्रुतम् ।\nतत्र तीर्थे नरः स्नात्वा प्राणांश्चोत्सृज्य भारत ७७।\nनारदेनाभ्यनुज्ञातो लोकानाप्नोति दुर्ल्लभान् ।\nशुक्लपक्षे दशम्यां तु पुंडरीकं समाविशेत् ७८।\nतत्र स्नात्वा नरो राजन्पुंडरीकफलं लभेत् ।\nततस्त्रिविष्टपं गच्छेत्त्रिषु लोकेषु विश्रुतम् ७९।\nतत्र वैतरणी पुण्या नदी पापप्रमोचनी ।\nतत्र स्नात्वार्चयित्वा च शूलपाणिं वृषध्वजम् ८०।\nसर्वपापविशुद्धात्मा गच्छेत परमां गतिम् ।\nततो गच्छेत राजेंद्र फलकीवनमुत्तमम् ८१।\nतत्र देवाः सदा राजन्फलकीवनमाश्रिताः ।\nतपश्चरंति विपुलं बहुवर्षसहस्रकम् ८२।\nदृषत्पाने नरः स्नात्वा तर्पयित्वा च देवताः ।\nअग्निष्टोमातिरात्राभ्यां फलं विंदति मानवः ८३।\nतीर्थे च सर्वदेवानां स्नात्वा भरतसत्तम ।\nगोसहस्रस्य राजेंद्र फलमाप्नोति मानवः ८४।\nपाणिख्याते नरः स्नात्वा तर्पयित्वा च देवताः ।\nअवाप्नुते राजसूयमृषिलोकं च गच्छति ८५।\nततो गच्छेत धर्मज्ञ मिश्रकं लोकविश्रुतम् ।\nतत्र तीर्थानि राजेंद्र मिश्रितानि महात्मना ८६।\nव्यासेन नृपशार्दूल द्विजार्थमिति नः श्रुतम् ।\nसर्वतीर्थेषु स स्नाति मिश्रके स्नाति यो नरः ८७।\nततो व्यासवनं गच्छेन्नियतो नियताशनः ।\nमनोजवे नरः स्नात्वा गोसहस्रफलं लभेत् ८८।\nगत्वा मधुवनीं चापि देव्याः स्थानं नरः शुचिः ।\nतत्र स्नात्वार्चयेद्देवान्पितॄंश्च नियतः शुचिः ८९।\nसदेव्या समनुज्ञातो गोसहस्रफलं लभेत् ।\nकौशिक्याः संगमे यस्तु दृषद्वत्याश्च भारत ९०।\nस्नातो वै नियताहारः सर्वपापैः प्रमुच्यते ।\nततो व्यासस्थली नाम यत्र व्यासेन धीमता ९१।\nपुत्रशोकाभितप्तेन देहत्यागाय निश्चयः ।\nकृतो देवैश्च राजेंद्र पुनरुत्थापितस्तथा ९२।\nअभिगम्य स्थलद्यं तस्य गोसहस्रफलं लभेत् ।\nऋणांतं कूपमासाद्य तिलप्रस्थं प्रदाय च ९३।\nगच्छेत परमां सिद्धिमृणैर्मुक्तो नरेश्वर ।\nवेदीतीर्थे नरः स्नात्वा गोसहस्रफलं लभेत् ९४।\nअहश्च सुदिनश्चैव द्वे तीर्थे नृप दुर्लभे ।\nतयोः स्नात्वा नरः श्रेष्ठ सूर्यलोकमवाप्नुयात् ९५।\nमृगधूमं ततो गच्छेत्त्रिषु लोकेषु विश्रुतम् ।\nतत्र रुद्रपदे स्नात्वा समभ्यर्च्य च मानवः ९६।\nशूलपाणिं महात्मानमश्वमेधफलं लभेत् ।\nकोटितीर्थे नरः स्नात्वा गोसहस्रफलं लभेत् ९७।\nअथ वामनकं गत्वा त्रिषु लोकेषु विश्रुतम् ।\nतत्र विष्णुपदे स्नात्वा समभ्यर्च्य च वामनम् ९८।\nसर्वपापविशुद्धात्मा विष्णुलोकमवाप्नुयात् ।\nकुलंपुने नरः स्नात्वा पुनाति स्वकुलं नरः ९९।\nपवनस्य ह्रदं गत्वा मरुतां तीर्थमुत्तमम् ।\nतत्र स्नात्वा नरव्याघ्र वायुलोके महीयते १००।\nअमराणां ह्रदे स्नात्वा समभ्यर्च्यामराधिपम् ।\nअमराणां प्रभावेण स्वर्गलोके महीयते १०१।\nशालिहोत्रस्य राजेंद्र शालिसूर्ये यथाविधि ।\nस्नात्वा नरवरश्रेष्ठ गोसहस्रफलं लभेत् १०२।\nश्रीकुंजं च सरस्वत्यां तीर्थं भरतसत्तम ।\nतत्र स्नात्वा नरो राजन्नग्निष्टोमफलं लभेत् १०३।\nततो नैमिषिकुंजं च समासाद्य सुदुर्लभम् ।\nऋषयः किल राजेंद्र नैमिषेयास्तपोधनाः १०४।\nतीर्थयात्रां पुरस्कृत्य कुरुक्षेत्रे गताः पुरा ।\nततः कुंजः सरस्वत्यां कृतो भरतसत्तम १०५।\nऋषीणामवकाशः स्याद्यथा तुष्टिकरो महान् ।\nतस्मिन्कुंजे नरः स्नात्वा गोसहस्रफलं लभेत् १०६।\nइति श्रीपाद्मे महापुराणे स्वर्गखंडे षड्विंशोऽध्यायः २६ ।\n।\n।"
  }
]
[
  {
    "text": "नारद उवाच-\nयन्मां पृच्छसि कौंतेय तन्निबोध च तच्छृणु\nएतस्मिन्नंतरे रुद्रो नर्मदातटमास्थितः १\nनाम्ना हरेश्वरं स्थानं त्रिषु लोकेषु विश्रुतम्\nतस्मिन्स्थाने महादेवश्चिंतयंस्त्रैपुरं वधम् २\nगां(गा?)डीवं मंदरं कृत्वा गुणं कृत्वा तु वासुकिम्\nस्थानं कृत्वा तु वैशाखं विष्णुं कृत्वा शरोत्तमम् ३\nअग्रे चाग्निं प्रतिष्ठाप्य मुखे वायुः समर्पितः\nहयाश्च चतुरो वेदाः सर्वदेवमयं रथम् ४\nचक्रगौ चाश्विनौ देवावक्षं चक्रधरः स्वयम्\nस्वयमिंद्रश्च चापांते बाणे वैश्रवणः स्थितः ५\nयमस्तु दक्षिणे हस्ते वामे कालस्तु दारुणः\nचक्राणामारके न्यस्ता गंधर्वा लोकविश्रुताः ६\nप्रजापती रथश्रेष्ठे ब्रह्मा चैव तु सारथिः\nएवं कृत्वा तु देवेशः सर्वदेवमयं रथम् ७\nसोतिष्ठत्स्थाणुभूतो हि सहस्रं परिवत्सरान्\nयदा त्रीणि समेतानि अंतरिक्षचराणि च ८\nत्रिपुराणि त्रिशल्येन तदा तानि बिभेद सः\nशरः प्रचोदितस्तत्र रुद्रेण त्रिपुरं प्रति ९\nभ्रष्टतेजा स्त्रियो जाता बलं तेषां व्यशीर्यत\nउत्पाताश्च पुरे तस्मिन्प्रादुर्भूता सहस्रशः १०\nत्रिपुरस्य विनाशाय कालरूपोभवत्तदा\nअट्टहासं प्रमुंचंति रूपाः काष्ठमयास्तथा ११\nनिमेषोन्मेषणं चैव कुर्वंति चित्रकर्मणा\nस्वप्ने पश्यंति चात्मानं रक्तांबरविभूषितम् १२\nस्वप्ने पश्यंति ते चैवं विपरीतानि यानि तु\nएतान्पश्यति उत्पातांस्तत्र स्थाने तु ये जनाः १३\nतेषां बलं च बुद्धिश्च हरक्रोधेन नाशितम्\nसंवर्तको नाम वायुर्युगांतप्रतिमो महान् १४\nसमीरितोनलश्रेष्ठ उत्तमांगेषु बाधते\nज्वलंति पादपास्तत्र पतंति शिखराणि च १५\nसर्वं तद्व्याकुलीभूतं हाहाकारमचेतनम्\nभग्नोद्यानानि सर्वाणि क्षिप्रं तु प्रज्वलंति च १६\nतेनैव दीपितं सर्वं ज्वलते विशिखैः शिखैः\nद्रुमा आरामगंडानि गृहाणि विविधानि च १७\nदशदिक्षु प्रवृत्तोयं समिद्धो हव्यवाहनः\nततः शिलाः प्रमुंचंति दिशो दश विभागशः १८\nशिखासहस्रैरत्युग्रैः प्रज्वलंति हुताशनैः\nसर्वं किंशुकसंप्रख्यं ज्वलितंदृश्यते पुरम् १९\nगृहाद्गृहांतरे नैव गंतुं धूमैश्च शक्यते\nहरकोपानलादग्धं क्रंदमानं सुदुःखितम् २०\nप्रदीप्तं सर्वतो दिक्षु दह्यते  त्रिपुरं पुरम्\nप्रासादशिखराग्राणि विशीर्यंति सहस्रशः २१\nनानारत्नविचित्राणि विमानान्यप्यनेकधा\nगृहाणि चैव रम्याणि दह्यंते दीप्तिवह्निना २२\nबाधंते द्रुमखंडेषु जनस्थाने तथैव च\nदेवागारेषु सर्वेषु प्रज्वलंते ज्वलंत्यपि २३\nसीदंति चानलस्पृष्टाः क्रंदंति विविधै स्वरैः\nगिरिकूटनिभास्तत्र दृश्यंतेंऽगारराशयः २४\nस्तुवंति देवदेवेशं परित्रायस्व मां प्रभो\nअन्योन्यं च परिष्वज्य हुताशनप्रपीडिताः २५\nदह्यंते दानवास्तत्र शतशोथ सहस्रशः\nहंसकारंडवाकीर्णा नलिनी सह पंकजा २६\nदह्यंतेनलदग्धानि पुरोद्यानानि दीर्घिकाः\nअम्लानैः पंकजैश्छन्ना विस्तीर्णा योजनैः शतैः २७\nगिरिकूटनिभास्तत्र प्रासादारत्नभूषिताः\nपतंत्यनलनिर्दग्धा निस्तोया जलदा इव २८\nसह स्त्रीबालवृद्धेषु गोषु पक्षिषु वाजिषु\nनिर्दयो दहते वह्निर्हरकोपेन प्रेरितः २९\nसपत्नीकाश्चैव सुप्ताः संसुप्ता बहवो जनाः\nपुत्रमालिंग्यते गाढं दह्यंते त्रिपुरारिणा ३०\nअथ तस्मिन्पुरे दीप्ते स्त्रियश्चाप्सरसोपमाः\nअग्निज्वालाहतास्तत्र पतंति धरणीतले ३१\nकाचिद्बाला विशालाक्षी मुक्तावलि विभूषिता\nधूमेनाकुलिता सा तु प्रतिबुद्धा शिखार्द्दिता ३२\nसुतं संचिंत्यमाना सा पतिता धरणीतले\nकाचित्सुवर्णवर्णाभा नीलरत्नैर्विभूषिता ३३\nधूमेनाकुलिता सा तु पतिता धरणीतले\nअन्या गृहीतहस्ता तु सखी दहति बालकैः ३४\nअनेन दिव्यरूपान्यादृष्टा मदविमोहिता\nशिरसा प्रांजलिं कृत्वा विज्ञापयति पावकम् ३५\nयदि त्वमिच्छसे वैरं पुरुषेष्वपकारिषु\nस्त्रियः किमपराध्यंते गृहपंजरकोकिलाः ३६\nपापनिर्दय निर्ल्लज्ज कस्ते कोपः स्त्रियोपरि\nन दाक्षिण्यं न ते लज्जा न सत्यं शौचवर्जितः ३७\nअनेकरूपवर्णाढ्या उपलभ्या वदस्व ह\nकिं त्वया न श्रुतं लोके अवध्याः सर्वयोषितः ३८\nकिं तु तुभ्यं गुणा ह्येते दहनस्त्र्यर्दनं प्रति\nन कारुण्यं दया वापि दाक्षिण्यं वा स्त्रियोपरि ३९\nदयां कुर्वंति म्लेच्छापि दहनं प्रेक्ष्य योषितः\nम्लेच्छानामपि कष्टोसि दुर्निवार्यो ह्यचेतनः ४०\nएते चैव गुणास्तुभ्यं दहनोत्सादनं प्रति\nआसामपि दुराचार स्त्रीणां किं विनिपातसे ४१\nदुष्ट निर्घृण निर्लज्ज हुताश मंदभाग्यक\nनिराशस्त्वं दुराचार बालान्दहसि निर्दय ४२\nएवं प्रलपमानास्ता जल्पमाना बहुस्वरम्\nअन्याः क्रोशंति संक्रुद्धा बालशोकेन मोहिताः ४३\nदहते निर्दयो वह्निः संक्रुद्धः सर्वशत्रुवत्\nपुष्करिण्यां जले ज्वाला कूपेष्वपि तथैव च ४४\nअस्मान्संदह्य म्लेच्छ त्वं कां गतिं प्रापयिष्यसि\nएवं प्रलपतां तासां वह्निर्वचनमब्रवीत् ४५\nवैश्वानर उवाच-\nस्ववशो नैव युष्माकं विनाशं तु करोम्यहम्\nअहमादेशकर्ता वै नाहं कर्त्तास्म्यनुग्रहम् ४६\nअत्र क्रोधसमाविष्टो विचरामि यदृच्छया\nततो बाणो महातेजास्त्रिपुरं वीक्ष्य दीपितम् ४७\nआसनस्थोऽब्रवीदेवमहं देवैर्विनाशितः\nअल्पसारैर्दुराचारैरीश्वरस्य निवेदितः ४८\nअपरीक्ष्य ह्यहं दग्धः शंकरेण महात्मना\nनान्यः शत्रुस्तु मां हंतुं वर्ज्जयित्वा महेश्वरम् ४९\nउत्थितः शिरसा कृत्वा लिगं त्रिभुवनेश्वरम्\nनिर्गतः स पुरद्वारात्परित्यज्य सुहृत्स्वयम् ५०\nरत्नानि सुविचित्राणि स्त्रियो नानाविधास्तथा\nगृहीत्वा शिरसा लिंगं न्यस्तं नगरमंडले ५१\nस्तुवते देवदेवेशं त्रैलोक्याधिपतिं शिवम्\nहर त्वयाहं निर्दग्धो यदि वध्योसि शंकर ५२\nत्वत्प्रसादान्महादेव मा मे लिंगं विनश्यतु\nअर्चितं हि महादेव भक्त्या परमया सदा ५३\nत्वया यद्यपि वध्योहं मा मे लिंगं विनश्यतु\nप्राप्यमेतन्महादेव त्वत्पादग्रहणं मम ५४\nजन्मजन्म महादेव त्वत्पादनिरतो ह्यहम्\nतोटकच्छंदसा देवं स्तुत्वा तु परमेश्वरम् ५५\nॐशिवशंकरसर्वकराय नमो भवभीममहेशशिवाय नमः\nकुसुमायुध देहविनाशकर त्रिपुरांतकरांधक चूर्णकर ५६\nप्रमदाप्रियकामविभक्त नमो हि नमः सुरसिद्धगणैर्नमितः\nहयवानरसिंहगजेंद्रमुखैरति ह्रस्वसुदीर्घमुखैश्च गणैः ५७\nउपलब्धुमशक्यतरैरसुरैर्व्यथितो न शरीरशतैर्बहुभिः\nप्रणतो भगवन्बहुभक्तिमता चलचंद्र कलाधर देव नमः ५८\nसहपुत्रकलत्रकलापधनैः सततं जय देहि अनुस्मरणम्\nव्यथितोस्मि शरीरशतैर्बहुभिर्गमिताद्य महानरकस्य गतिः ५९\nन निवर्तति यन्ममपापगतिः शुचिकर्म्मविशुद्धमपि त्यजति\nअनुकंपति दिग्भ्रमति भ्रमति भ्रम एष कुबुद्धि निवारयति ६०\nयः पठेत्तोटकं दिव्यं प्रयतः शुचिमानसः\nबाणस्यैव यथारुद्रस्तस्यैव वरदो भवेत् ६१\nइमं स्तवं महादिव्यं श्रुत्वा देवो महेश्वरः\nप्रसन्नस्तु तदा तस्य स्वयं देवो महेश्वरः ६२\nईश्वर उवाच-\nन भेतव्यं त्वया वत्स सौवर्णे तिष्ठ दानव\nपुत्रपौत्रसपत्नीनां भार्याभृत्यजनैः सह ६३\nअद्यप्रभृति बाण त्वमवध्यस्त्रिदशैरपि\nभूयस्तस्य वरो दत्तो देवदेवेन पांडव ६४\nअक्षयश्चाव्ययो लोके विचचार ह निर्भयः\nततो निवारयामास रुद्र सप्तशिखं तथा ६५\nतृतीयं रक्षितं तस्य शंकरेण महात्मना\nभ्रमते गगने नित्यं रुद्रतेजः प्रभावतः ६६\nएवं तु त्रिपुरं दग्धं शंकरेण महात्मना\nज्वालामालाप्रदीप्तं तु पतितं धरणीतले ६७\nएकं निपातितं तस्य श्रीशैले त्रिपुरांतके\nद्वितीयं पातितं तत्र पर्वतेऽमरकंटके ६८\nदग्धे तु त्रिपुरे राजन्रुद्रकोटिः प्रतिष्ठिता\nज्वलंतं पातितं तत्र तेन ज्वालेश्वरः स्मृतः ६९\nऊर्ध्वेन प्रस्थिता तस्य दिव्या ज्वाला दिवं गता\nहाहाकारस्तदा जातो सदेवासुरकिंनरान् ७०\nतं शरं स्तंभयेद्रुद्रो माहेश्वरपुरोत्तमे\nएवं व्रजेत यस्तस्मिन्पर्वतेऽमरकंटके ७१\nचतुर्द्दशभुवनानि सुभुक्त्वा पांडुनंदन\nवर्षकोटिसहस्रं तु त्रिंशत्कोट्यस्तथा पराः ७२\nततो महीतलं प्राप्य राजा भवति धार्मिकः\nपृथिव्यामेकच्छत्रेण भुंक्ते नास्त्यत्र संशयः ७३\nएष पुण्यो महाराज सर्वतोऽमरकंटकः\nचंद्र सूर्योपरागेषु गच्छेद्योऽमरकंटकम् ७४\nअश्वमेधाद्दशगुणं प्रवदंति मनीषिणः\nस्वर्गलोकमवाप्नोति दृष्ट्वा तत्र महेश्वरम् ७५\nसंनिहत्या गमिष्यंति राहुग्रस्ते दिवाकरे\nतदेव निखिलं पुण्यं पर्वतेऽमरकंटके ७६\nपुंडरीकस्य यज्ञस्य फलं प्राप्नोति मानवः\nतत्र ज्वालेश्वरो नाम पर्वतेऽमरकंटके ७७\nतत्र स्नात्वा दिवं यांति ये मृतास्तेऽपुनर्भवाः\nज्वालेश्वरे महाराज यस्तु प्राणान्परित्यजेत् ७८\nचंद्र सूर्योपरागे तु भक्त्यापि शृणु तत्फलम्\nअमरा नाम देवास्ते पर्वतेऽमरकंटके ७९\nरुद्रलोकमवाप्नोति यावदाभूतसंप्लवम्\nअमरेश्वरस्य देवस्य पर्वतस्य तटे जले ८०\nकोटिश ऋषिमुख्यास्ते तपस्तप्यंति सुव्रताः\nसमंताद्योजनं राजन्क्षेत्रं चामरकंटकम् ८१\nअकामो वा सकामो वा नर्मदायां शुभे जले\nस्नात्वा मुच्येत पापेभ्यो रुद्रलोकं स गच्छति ८२"
  }
]
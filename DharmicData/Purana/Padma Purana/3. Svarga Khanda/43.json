[
  {
    "text": "युधिष्ठिर उवाच-\nयथा प्रयागस्य मुने माहात्म्यं कथितं त्वया ।\nतथातथा प्रमुच्येऽहं सर्वपापैर्न संशयः १।\nभगवन्केन विधिना गंतव्यं धर्मनिश्चयैः ।\nप्रयागे यो विधिः प्रोक्तः तन्मे ब्रूहि महामुने २।\nमार्कंडेय उवाच-\nकथयिष्यामि ते वत्स तीर्थयात्राविधिक्रमम् ।\nयो गच्छेतकुरुश्रेष्ठ प्रयागं देवसंयुतम् ३।\nबलीवर्दसमारूढः शृणु तस्यापि यत्फलम् ।\nवसते नरके घोरे गवां क्रोधे सुदारुणे ४।\nसलिलं च न गृह्णंति पितरस्तस्य देहिनः ।\nयस्तु पुत्रांस्तथा बालान्स्नापयेत्पाययेत्तथा ५।\nयथात्मनस्तथा सर्वान्दानं विप्रेषु दापयेत् ।\nऐश्वर्यलोभान्मोहाद्वा गच्छेद्यानेन यो नरः ६।\nनिष्फलं तस्य तत्तीर्थं तस्माद्यानं परित्यजेत् ।\nगंगायमुनयोर्मध्ये यस्तु कन्यां प्रयच्छति ७।\nआर्षेण तु विधानेन यथाविभवसंभवम् ।\nन पश्यति यमं घोरं नरकं तेन कर्मणा ८।\nउत्तरान्स कुरून्गत्वा मोदते कालमक्षयम् ।\nपुत्रांस्तु दाराँल्लभते धार्मिकान्नयसंयुतान् ९।\nतत्र दानं प्रदातव्यं यथाविभवसंभवम् ।\nतेन तीर्थफलैनैव वर्द्धते नात्र संशयः १०।\nस्वर्गे तिष्ठति राजेंद्र यावदाभूतसंप्लवम् ।\nवटमूलं समाश्रित्य यस्तु प्राणान्परित्यजेत् ११।\nसर्वलोकानतिक्रम्य रुद्रलोकं च गच्छति ।\nतत्र ते द्वादशादित्यास्तपंते रुद्रमाश्रिताः १२।\nनिर्दहंति जगत्सर्वं वटमूलं न दह्यते ।\nनष्टचंद्रार्कपवनं यदा चैकार्णवं जगत् १३।\nस्वपित्यत्रैव वै विष्णुर्जायमानः पुनः पुनः ।\nदेवदानवगंधर्व ऋषयः सिद्धचारणाः १४।\nसदा सेवंति तत्तीर्थं गंगायमुनसंगमे ।\nतत्र गच्छंति राजेंद्र प्रयागे संयुतं च यत् १५।\nतत्र ब्रह्मादयो देवा दिशश्चैव दिगीश्वराः ।\nलोकपालाश्च साध्याश्च पितरो लोकसंमताः १६।\nसनत्कुमारप्रमुखास्तथैव परमर्षयः ।\nअंगिरप्रमुखाश्चैव तथा ब्रह्मर्षयः परे १७।\nतथा नागाश्च सिद्धाश्च सुपर्णाः खेचराश्च ये ।\nसरितः सागराः शैला नागा विद्याधरास्तथा १८।\nहरिश्च भगवानास्ते प्रजापतिपुरस्कृतः ।\nगंगायमुनयोर्मध्ये पृथिव्या जघनं स्मृतम् १९।\nप्रयागं राजशार्दूल त्रिषुलोकेषु विश्रुतम् ।\nततः पुण्यतमं नास्ति त्रिषुलोकेषु भारत २०।\nश्रवणात्तस्य तीर्थस्य नामसंकीर्तनादपि ।\nमृत्तिका लंभनाद्वापि नरः पापात्प्रमुच्यते २१।\nतत्राभिषेकं यः कुर्य्यात्संगमे संशितव्रतः ।\nतुल्यं फलमवाप्नोति राजसूयाश्वमेधयोः २२।\nन वेदवचनात्तात न लोकवचनादपि ।\nमतिरुत्क्रमणीया ते प्रयागगमनं प्रति २३।\nदशतीर्थसहस्राणि षष्टिकोट्यस्तथापराः ।\nयेषां सान्निध्यमत्रैव कीर्तनात्कुरुनंदन २४।\nया गतिर्योगयुक्तस्य सदुत्थस्य मनीषिणः ।\nसा गतिस्त्यजतः प्राणान्गंगायमुनसंगमे २५।\nतेन जीवंति लोकेऽस्मिन्यत्र यत्र युधिष्ठिर ।\nये प्रयागं न संप्राप्तास्त्रिषु लोकेषु विश्रुतम् २६।\nएवं दृष्ट्वा तु तत्तीर्थं प्रयागं परमं पदम् ।\nमुच्यते सर्वपापेभ्यः शशांक इव राहुणा २७।\nकंबलाश्वतरौ नागौ यमुना दक्षिणे तटे ।\nतत्र स्नात्वा च पीत्वा च मुच्यते सर्वपातकैः २८।\nतत्र गत्वा तु तत्स्थानं महादेवस्य धीमतः ।\nनरस्तारयते सर्वान्दशातीतान्दशापरान् २९।\nकृत्वाभिषेकं तु नरः सोऽश्वमेधफलं लभेत् ।\nस्वर्गलोकमवाप्नोति यावदाभूतसंप्लवम् ३०।\nपूर्वपार्श्वे तु गंगायां त्रिषु लोकेषु भारत ।\nकूपं चैव तु सामुद्रं प्रतिष्ठानं तु विश्रुतम् ३१।\nब्रह्मचारी जितक्रोधस्त्रिरात्रं यदि तिष्ठति ।\nसर्वपापविशुद्धात्मा सोऽश्वमेधफलं लभेत् ३२।\nउत्तरेण प्रतिष्ठानाद्भागीरथ्यास्तु पूर्वतः ।\nहंसप्रपतनं नाम तीर्थं त्रैलोक्यविश्रुतम् ३३।\nअश्वमेधफलं तस्मिन्स्नातमात्रस्य भारत ।\nयावच्चन्द्रश्च सूर्यश्च तावत्स्वर्गे महीयते ३४।\nउर्वशीपुलिने रम्ये विपुले हंसपांडुरे ।\nसलिलैस्तर्प्पयेद्यस्तु पितॄंस्तत्र विमत्सरः ३५।\nषष्टिवर्षसहस्राणि षष्टिवर्षशतानि च ।\nसेवते पितृभिः सार्द्धं स्वर्गलोकं नराधिप ३६।\nपूज्यते सततं तत्र ऋषिगंधर्वकिन्नरैः ।\nततः स्वर्गपरिभ्रष्टः क्षीणकर्म्मा दिवश्च्युतः ३७।\nउर्वशीसदृशीनां तु कन्यानां लभते शतम् ।\nगवां शतसहस्राणां भोक्ता भवति भूमिप ३८।\nकांचीनूपुरशब्देन सुप्तोऽसौ प्रतिबुध्यते ।\nभुक्त्वा तु विपुलान्भोगांस्तत्तीर्थं लभते पुनः ३९।\nकुशासनधरो नित्यं नियतः संयतेंद्रियः ।\nएककालं तु भुंजानो मासं भोगपतिर्भवेत् ४०।\nसुवर्णालंकृतानां तु नारीणां लभते शतम् ।\nपृथिव्यामासमुद्रायां महाभोगपतिर्भवेत् ४१।\nदशग्रामसहस्राणां भोक्ता भवति भूमिपः ।\nधनधान्यसमायुक्तो दाता भवति नित्यशः ४२।\nस भुक्त्वा विपुलान्भोगांस्तत्तीर्थं स्मरते पुनः ।\nअथ तस्मिन्वटे रम्ये ब्रह्मचारी जितेंद्रियः ४३।\nउपोष्य योगयुक्तश्च ब्रह्मज्ञानमवाप्नुयात् ।\nकोटितीर्थं समासाद्य यस्तु प्राणान्परित्यजेत् ४४।\nकोटिवर्षसहस्राणि स्वर्गलोके महीयते ।\nततः स्वर्गात्परिभ्रष्टः क्षीणकर्म्मा दिवश्च्युतः ४५।\nसुवर्णमणिमुक्ताढ्ये कुले भवति रूपवान् ।\nततो भोगवतीं गत्वा वासुकेरुत्तरेण तु ४६।\nदशाश्वमेधकं तत्र तीर्थं तत्रापरं भवेत् ।\nकृत्वाभिषेकं तु नरः सोऽश्वमेधफलं लभेत् ४७।\nधनाढ्यो रूपवान्दक्षो दाता भवति धार्मिकः ।\nचतुर्वेदेषु यत्पुण्यं सत्यवादिषु यत्फलम् ४८।\nअहिंसायां तु यो धर्म्मो गमनादेव तद्भवेत् ।\nकुरुक्षेत्रसमा गंगा यत्रतत्रावगाह्यते ४९।\nकुरुक्षेत्राद्दशगुणा यत्र सिंध्वा समागता ।\nयत्र गंगा महाभागा बहुतीर्थतपोधना ५०।\nसिद्धक्षेत्रं हि तज्ज्ञेयं नात्र कार्या विचारणा ।\nक्षितौ तारयते मर्त्यान्नागांस्तारयतेऽप्यधः ५१।\nदिवि तारयते देवांस्तेन सा त्रिपथा स्मृता ।\nयावदस्थीनि गंगायां तिष्ठंति तस्य देहिनः ५२।\nतावद्वर्षसहस्राणि स्वर्गलोके महीयते ।\nतीर्थानां तु परं तीर्थं नदीनामुत्तमा नदी ५३।\nमोक्षदा सर्वभूतानां महापातकिनामपि ।\nसर्वत्र सुलभा गंगा त्रिषु स्थानेषु दुर्लभा ५४।\nगंगाद्वारे प्रयागे च गंगासागरसंगमे ।\nतत्र स्नात्वा दिवं यांति ये मृतास्तेऽपुनर्भवाः ५५।\nसर्वेषां चैव भूतानां पापोपहतचेतसाम् ।\nगतिमन्वेषमाणानां नास्ति गंगासमा गतिः ५६।\nपवित्राणां पवित्रं या मंगलानां च मंगलम् ।\nमहेश्वरशिरोभ्रष्टा सर्वपापहरा शुभा ५७।\nइति श्रीपाद्मे महापुराणे स्वर्गखंडे प्रयागमाहात्म्ये त्रिचत्वारिंशोऽध्यायः ४३।"
  }
]
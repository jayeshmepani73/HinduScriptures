[
  {
    "text": "ऋषय ऊचुः-।\nमेरोरथोत्तरं पश्चात्पूर्वमाचक्ष्व सूततः ।\nनिखिलेन महाबुद्ध माल्यवंतं च पर्वतम् १।\nसूत उवाच-।\nदक्षिणेन तु नीलस्य मेरोः पार्श्वे तथोत्तरे ।\nउत्तराः कुरवो विप्राः पुण्याः सिद्धनिषेविताः २।\nतत्र वृक्षा मधुफला नित्यपुष्पफलोपगाः ।\nपुष्पाणि च सुगंधीनि रसवंति फलानि च ३।\nसर्वकामफलास्तत्र केचिद्वृत्या द्विजोत्तमाः ।\nअपरे क्षीरिणो नाम वृक्षास्तत्र द्विजोत्तमाः ४।\nप्रक्षरंति सदा क्षीरं तत्र सर्वेऽमृतोपमम् ।\nवस्त्राणि च प्रसूयंते फलेष्वाभरणानि च ५।\nसर्वा मणिमयी भूमिः सूक्ष्मकांचनवालुका ।\nसर्वर्तुसुखसंस्पर्शा निष्फलाश्च तपोधनाः ६।\nदेवलोकच्युताः सर्वे जायंते तत्र मानवाः ।\nशुक्लाभिजनसंपन्नाः सर्वसुप्रियदर्शनाः ७।\nमिथुनानि च जायंते स्त्रियश्चाप्सरसोपमाः ।\nतेषां ते क्षीरिणां क्षीरं पिबंत्यमृतसंनिभम् ८।\nमिथुनं जायते काले समंताच्च प्रवर्द्धते ।\nतुल्यरूपगुणोपेतं समवेशं तथैव च ९।\nएकमेवानुरूपं च चक्रवाकसमं द्विजाः ।\nनिरामयाश्च ते लोका नित्यं मुदितमानसाः १०।\nदशवर्षसहस्राणि दशवर्षशतानि च ।\nजीवंति ते महाभागा न चान्योन्यं जहत्युत ११।\nभारुंडा नाम शकुनास्तीक्ष्णतुंडा महाबलाः ।\nतान्निर्हरंतीहमृतान्दरीषु प्रक्षिपंति च १२।\nउत्तराःकुरवो विप्रा व्याख्यातास्ते समासतः ।\nमेरुपार्श्वमहं पूर्वं प्रवक्ष्यामि यथातथम् १३।\nतस्य मूर्द्धाभिषेकस्तु भद्राश्वस्य तपोधनाः ।\nभद्रशालवनं यत्र कालाम्राश्च महाद्रुमाः १४।\nकालाम्रास्तु महाभागा नित्यंपुष्पफलाः शुभाः ।\nद्रुमाश्च योजनोत्सेधाः सिद्धचारणसेविताः १५।\nतत्र ते पुरुषाः श्वेतास्तेजोयुक्तमहाबलाः ।\nस्त्रियः कुमुदवर्णाश्च सुंदर्यः प्रियदर्शनाः १६।\nचंद्रवर्णाश्चतुर्वर्णाः पूर्णचंद्रनिभाननाः ।\nचंद्रशीतलगात्राश्च नृत्यगीतविशारदाः १७।\nदशवर्षसहस्राणि तत्रायुर्द्विजसत्तमाः ।\nकालाम्ररसपीतास्ते नित्यं संस्थितयौवनाः १८।\nदक्षिणेन तु नीलस्य निषधस्योत्तरेण तु ।\nसुदर्शनो नाम महान्जंबूवृक्षः सनातनः १९।\nसर्वकामफलः पुण्यः सिद्धचारणसेवितः ।\nतस्य नाम्ना समाख्यातो जंबूद्वीपः सनातनः २०।\nयोजनानां सहस्रं च शतं च द्विजसत्तमाः ।\nतथा माल्यवतः शृंगे पूर्वे पूर्वानुगांतकाः २१।\nयोजनानां सहस्राणि पंचाशन्माल्यवान्द्विजाः ।\nमहारजतसंकाशा जायंते तत्र मानवाः २२।\nब्रह्मलोकच्युताः सर्वे सर्वे च ब्रह्मवादिनः ।\nतपस्तप्यंति ते दिव्यं भवंति ह्यूर्ध्वरेतसः २३।\nरक्षणार्थं तु भूतानां प्रविशंति दिवाकरम् ।\nषष्टिस्तानि सहस्राणि षष्टिरेव शतानि च २४।\nअरुणस्याग्रतो यांति परिवार्य दिवाकरम् ।\nषष्टिवर्षसहस्राणि षष्टिरेव शतानि च २५।\nआदित्यतापतप्तास्ते विशंति शशिमंडलम् २६।\nइति श्रीपाद्मे महापुराणे स्वर्गखंडे चतुर्थोऽध्यायः ४।"
  }
]
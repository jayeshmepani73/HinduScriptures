[
  {
    "text": "व्यास उवाच-\nनाद्याच्छूद्रस्य विप्रोन्नं मोहाद्वा यदि कामतः ।\nस शूद्रयोनिं व्रजति यस्तु भुंक्ते त्वनापदि १।\nषण्मासान्यो द्विजो भुंक्ते शूद्रस्यान्नं विगर्हितम् ।\nजीवन्नेव भवेच्छूद्रो मृतः श्वा चाभिजायते २।\nब्राह्मणक्षत्रियविशां शूद्रस्य च मुनीश्वराः ।\nयस्यान्नेनोदरस्थेन मृतस्तद्योनिमाप्नुयात् ३।\nराजान्नं वर्तकान्नं च षंढान्नं चर्म्मकारिणाम् ।\nगणान्नं गणिकान्नं च षडन्नं च विवर्जयेत् ४।\nचक्रोपजीवि रजक तस्करध्वजिनां तथा ।\nगांधर्वलोहकारान्नं मृतकान्नं विवर्जयेत् ५।\nकुलाल चित्रकारान्नं वार्धुषेः पतितस्य च ।\nपौनर्भवच्छत्रिकयोरभिशप्तस्य चैव हि ६।\nसुवर्णकार शैलूष व्याध वंध्यातुरस्य च ।\nचिकित्सकस्य चैवान्नं पुंश्चल्या दंडकस्य च ७।\nस्तेन नास्तिकयोरन्नं देवतानिंदकस्य च ।\nसोमविक्रयिणश्चान्नं श्वपाकस्य विशेषतः ८।\nभार्य्याजितस्य चैवान्नं यस्य चोपपतिर्गृहे ।\nउत्सृष्टस्य कदर्यस्य तथैवोच्छिष्टभोजिनः ९।\nपापीयोन्नं च संघान्नं शस्त्राजीवस्य चैव हि ।\nभीतस्य रुदितस्यान्नमवक्रुष्टं परिक्षतम् १०।\nब्रह्मद्विषः पापरुचेः श्राद्धान्नं मृतकस्य च ।\nवृथापाकस्य चैवान्नं शावान्नं चातुरस्य च ११।\nअप्रजानां तु नारीणां कृतघ्नस्य तथैव च ।\nकारुकान्नं विशेषेण शस्त्रविक्रयिणस्तथा १२।\nशौंडान्नं घांटिकान्नं च भिषजामन्नमेव च ।\nविद्वत्प्रजननस्यान्नं परिवेत्रन्नमेव च १३।\nपुनर्भुवो विशेषेण तथैव दिधिषूपतेः ।\nअवज्ञातं चावधूतं सरोषं विस्मयान्वितम् १४।\nगुरोरपि न भोक्तव्यमन्नं संस्कारवर्जितम् ।\nदुष्कृतं हि मनुष्यस्य सर्वमन्ने व्यवस्थितम् १५।\nयो यस्यान्नं समश्नाति स तस्याश्नाति किल्बिषम् ।\nअर्द्धका कुलं मित्रं च गोपालो वाहनापि तौ १६।\nएते शूद्रेषु भोज्यान्ना यश्चात्मानं निवेदयेत् ।\nकुशीलवः कुंभकश्च क्षेत्रकर्मक एव च १७।\nएते शूद्रेषु भोज्यान्ना दृष्ट्वा स्वल्पगुणं बुधैः ।\nपायसं स्नेहपक्वं च गोरसश्चैव सक्तवः १८।\nपिण्याकं चैव तैलं च शूद्राद्ग्राह्यं द्विजातिभिः ।\nवृंताकं नालिकाशाकं कुसुंभं भस्मकं तथा १९।\nपलांडुं लशुनं शुक्तं निर्य्यासं चैव वर्जयेत् ।\nछत्राकं विड्वराहं च स्विन्नं पीयूषमेव च २०।\nविलयं विमुखं चैव कोरकाणि विवर्जयेत् ।\nगृंजनं किंशुकं चैव कूष्मांडं च तथैव च २१।\nउदुंबरमलाबुं च जग्ध्वा पतति वै द्विजः ।\nतथा कृसरसंयावौ पायसापूपमेव च २२।\nअनुपाकृत मांसं च देवान्नानि हवींषि च ।\nयवागूं मातुलिगं च मत्स्यानप्यनुपाकृतान् २३।\nनीपं कपित्थं प्लक्षं च प्रयत्नेन विवर्जयेत् ।\nपिण्याकं चोद्धृतस्नेहं देवधान्यं तथैव च २४।\nरात्रौ च तिलसंबंधं प्रयत्नेन दधि त्यजेत् ।\nनाश्नीयात्पयसा तक्रं नाभक्ष्यानुपयोजयेत् २५।\nकृमिदुष्टं भावदुष्टं मृत्संसर्गं च वर्जयेत् ।\nकृमिकीटावपन्नं च सुहृत्क्लेदं च नित्यशः २६।\nश्वाघ्रातं च पुनः सिद्धं चंडालावेक्षितं तथा ।\nउदक्यया च पतितैर्गवा संघ्रातमेव च २७।\nअसंगतं पर्य्युषितं पर्यस्तान्नं च नित्यशः ।\nकाककुक्कुटसंस्पृष्टं कृमिभिश्चैव संगतम् २८।\nमनुष्यैरप्यवघ्रातं कुष्ठिना स्पृष्टमेव च ।\nन रजस्वलया दत्तं न पुंश्चल्या सरोगया २९।\nमलवद्वाससा वापि परवासोथ वर्जयेत् ।\nविवत्सायाश्च गोक्षीरं मेषस्यानिर्दशस्य च ३०।\nआविकं संधिनीक्षीरमपेयं मनुरब्रवीत् ।\nबलाकं हंसदात्यूहं कलविंकं शुकं तथा ३१।\nकुरुरं च चकोरं च जालपादं च कोकिलम् ।\nवायसान्खंजरीटांश्च श्येनं गृध्रं तथैव च ३२।\nउलूकं चक्रवाकं च भासं पारावतं तथा ।\nकपोतं टिट्टिभं चैव ग्रामकुक्कुटमेव च ३३।\nसिंहं व्याघ्रं च मार्जारं श्वानं सूकरमेव च ।\nशृगालं मर्कटं चैव गर्द्दभं न च भक्षयेत् ३४।\nन भक्षयेत्सर्पमृगाञ्छिखिनोन्यान्वनेचरान् ।\nजलेचरान्स्थलचरान्प्राणिनश्चेति धारणा ३५।\nगोधा कूर्मः शशः खड्गः सल्लकश्चेति सत्तमाः ।\nभक्ष्यान्पंचनखान्नित्यं मनुराह प्रजापतिः ३६।\nमत्स्यान्सशल्कान्भुंजीत मांसं रौरवमेव च ।\nनिवेद्य देवताभ्यस्तु ब्राह्मणेभ्यश्च नान्यथा ३७।\nमयूरं तित्तिरं चैव कपोतं च कपिंजलम् ।\nवार्ध्रीणसं बकं भक्ष्यं मीनं हंसं पराजितम् ३८।\nशफरी सिंहतुंडं च तथा पाठीनरोहितौ ।\nमत्स्याश्चैते समुद्दिष्टा भक्षणीया द्विजोत्तमाः ३९।\nप्रोक्षितं भक्षयेदेषां मांसं च द्विजकाम्यया ।\nयथाविधि प्रयुक्तं च प्राणानामपि चात्यये ४०।\nभक्षयेन्नैव मांसानि शेषभोजी न लिप्यते ।\nऔषधार्थमशक्तो वा नियोगाद्यज्ञकारणात् ४१।\nआमंत्रितश्च यः श्राद्धे दैवे वा मांसमुत्सृजेत् ।\nयावंति पशुरोमाणि तावन्नरकमृच्छति ४२।\nअदेयं वाप्यपेयं वा तथैवास्पृश्यमेव वा ।\nद्विजातीनामनालोक्यं नित्यं मद्यमिति स्थितिः ४३।\nतस्मात्सर्वप्रयत्नेन मद्यं नित्यं विवर्जयेत् ।\nपीत्वा पतति कर्म्मभ्यस्त्वसंभाष्यो भवेद्द्विजः ४४।\nभक्षयित्वाप्यभक्ष्याणि पीत्वाऽपेयान्यपि द्विजः ।\nनाधिकारी भवेत्तावद्यावत्तन्न जहात्यधः ४५।\nतस्मात्परिहरेन्नित्यमभक्ष्याणि प्रयत्नतः ।\nअपेयानि च विप्रो वै तथा चेद्याति रौरवम् ४६।\nइति श्रीपाद्मे महापुराणे स्वर्गखंडे भक्ष्याभक्ष्यनियमो नाम षट्पंचाशत्तमोऽध्यायः ५६।"
  }
]
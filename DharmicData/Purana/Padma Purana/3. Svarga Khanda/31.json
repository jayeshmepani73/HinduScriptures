[
  {
    "text": "नारदउवाच-\nततो हृष्टमनाः सोऽथ दूतं पप्रच्छ तं पथि ।\nसंदेहं हृदि कृत्वा तु विस्मयं परमं गतः ।\nविचारयन्हृदि स्वर्गः कस्य हेतोः फलं मम १।\nविकुंडल उवाच-\nहे दूतवर पृच्छामि संशयं त्वामहं परम् ।\nआवां जातौ कुले तुल्ये तुल्यं कर्म तथा कृतम् २।\nदुर्मृत्युरपि तुल्योभूत्तुल्यो दृष्टो यमस्तथा ।\nकथं स नरके क्षिप्तस्तुल्यकर्म्मा ममाग्रजः ३।\nममाभवत्कथं नाकमिति मे छिंधि संशयम् ।\nदेवदूत न पश्यामि मम स्वर्गस्य कारणम् ४।\nदेवदूत उवाच-\nमाता पिता सुतो जाया स्वसा भ्राता विकुंडल ।\nजन्महेतोरियं संज्ञा जंतोः कर्म्मोपभुक्तये ५।\nएकस्मिन्पादपे यद्वच्छकुनानां समागमः ।\nयद्यत्समीहितं कर्म कुरुते पूर्वभावितः ६।\nतस्य तस्य फलं भुंक्ते कर्म्मणः पुरुषः सदा ।\nसत्यं वदामि ते प्रीत्या नरैः कर्म्म शुभाशुभम् ७।\nस्वकृतं भुज्यते वैश्य कालेकाले पुनःपुनः ।\nएकः करोति कर्माणि एकस्तत्फलमश्नुते ८।\nअन्यो न लिप्यते वैश्य कर्मणान्यस्य कुत्रचित् ।\nअपतन्नरके पापैस्तवभ्राता सुदारुणैः ।\nत्वं च धर्मेण धर्मज्ञ स्वर्गं प्राप्नोषि शाश्वतम् ९।\nविकुंडल उवाच-\nआबाल्यान्मम पापेषु न पुण्येषु रतं मनः ।\nअस्मिञ्जन्मनि हे दूत दुष्कृतं हि कृतं मया १०।\nदेवदूत न जानामि सुकृतं कर्म चात्मनः ।\nयदि जानासि मत्पुण्यं तन्मे त्वं कृपया वद ११।\nदेवदूत उवाच-\nशृणु वैश्य प्रवक्ष्यामि यत्त्वया पुण्यमर्जितम् ।\nजानामि तदहं सर्वं न त्वं वेत्सि सुनिश्चितम् १२।\nहरिमित्रसुतो विप्रः सुमित्रो वेदपारगः ।\nआसीत्तस्याश्रमः पुण्यो यमुना दक्षिणेतटे १३।\nतेन सख्यं वने तस्मिंस्तव जातं विशांवर ।\nतत्संगेन त्वया स्नातं माघमासद्वयं तथा १४।\nकालिंदी पुण्यपानीये सर्वपापहरे वरे ।\nतत्तीर्थे लोकविख्याते नाम्ना पापप्रणाशने १५।\nएकेन सर्वपापेभ्यो विमुक्तस्त्वं विशांपते ।\nद्वितीयमाघपुण्येन प्राप्तः स्वर्गस्त्वयानघ १६।\nत्वं तत्पुण्यप्रभावेण मोदस्व सततं दिवि ।\nनरकेषु तव भ्राता महतीं पापयातनाम् १७।\nछिद्यमानोऽसिपत्रैश्च भिद्यमानस्तु मुद्गरैः ।\nचूर्ण्यमानः शिलापृष्ठे तप्तांगारेषु भर्जितः १८।\nइति दूतवचः श्रुत्वा भ्रातृदुःखेन दुःखितः ।\nपुलकांकित सर्वांगो दीनोऽसौ विनयान्वितः १९।\nउवाच तं देवदूतं मधुरं निपुणं वचः ।\nमैत्री सप्तपदी साधो सतां भवति सत्फला २०।\nमित्रभावं विचिंत्य त्वं मामुपाकर्तुमर्हसि ।\nततो हि श्रोतुमिच्छामि सर्वज्ञस्त्वं मतो मम २१।\nयमलोकं न पश्यंति कर्मणा केन मानवाः ।\nगच्छंति निरयं येन तन्मे त्वं कृपया वद २२।\nदेवदूत उवाच-\nसम्यक्पृष्टं त्वया वैश्य नष्टपापोऽसि सांप्रतम् ।\nविशुद्धे हृदये पुंसां बुद्धिः श्रेयसि जायते २३।\nयद्यप्यवसरोनास्ति मम सेवापरस्य वै ।\nतथापि च तव स्नेहात्प्रवक्ष्यामि यथामति २४।\nकर्मणा मनसा वाचा सर्वावस्थासु सर्वदा ।\nपरपीडां न कुर्वंति न ते यांति यमालयम् २५।\nन वेदैर्न च दानैश्च न तपोभिर्न चाध्वरैः ।\nकथंचित्स्वर्गतिं यांति पुरुषाः प्राणिहिंसकाः २६।\nअहिंसा परमो धर्मो ह्यहिंसैव परं तपः ।\nअहिंसा परमं दानमित्याहुर्मुनयः सदा २७।\nमशकान्सरीसृपान्दंशान्यूकाद्यान्मानवांस्तथा ।\nआत्मौपम्येन पश्यंति मानवा ये दयालवः २८।\nतप्तांगारमयस्कीलं मादंप्रेतरंगिणीम् ।\nदुर्गतिं नैव गच्छंति कृतांतस्य च ते नराः २९।\nभूतानि येऽत्र हिंसंति जलस्थलचराणि च ।\nजीवनार्थं च ते यांति कालसूत्रं च दुर्गतिम् ३०।\nश्वमांसभोजनास्तत्र पूयशोणितपायिनः ।\nमज्जंतश्च वसापंके दष्टाः कीटैरधोमुखैः ३१।\nपरस्परं च खादंतो ध्वांते चान्योन्य घातिनः ।\nवसंति कल्पानेकांस्ते रुदंतो दारुणं रवम् ३२।\nकृमियोनि शतं गत्वा स्थावराः स्युश्चिरं तु ते ।\nततोच्छंति ते क्रूरास्तिर्यग्योनि शतेषु च ३३।\nपश्चाद्भवंति जातांधाः काणाः कुब्जाश्च पंगवः ।\nदरिद्राश्चांगहीनाश्च मानुषाः प्राणिहिंसकाः ३४।\nतस्माद्वैश्य परत्रेह कर्मणा मनसा गिरा ।\nलोकद्वयसुखप्रेप्सुर्धर्मज्ञो न तदाचरेत् ३५।\nलोकद्वयेन विंदंति सुखानि प्राणिहिंसकाः ।\nयेन हिंसन्ति भूतानि न ते बिभ्यति कुत्रचित् ३६।\nप्रविशंति यथा नद्यः समुद्रमृजुवक्रगाः ।\nसर्वे धर्मा अहिंसायां प्रविशंति तथा दृढम् ३७।\nस स्नातः सर्वतीर्थेषु सर्वयज्ञेषु दीक्षितः ।\nअभयं येन भूतेभ्यो दत्तमत्र विंशांवर ३८।\nये नियोगांश्च शास्त्रोक्तान्धर्माधर्म विमिश्रितान् ।\nपालयंतीह ये वैश्य न ते यांति यमालयम् ३९।\nब्रह्मचारी गृहस्थश्च वानप्रस्थो यतिस्तथा ।\nस्वधर्मनिरताः सर्वे नाकपृष्ठे वसंति ते ४०।\nयथोक्तचारिणः सर्वे वर्णाश्रमसमन्विताः ।\nनरा जितेंद्रिया यांति ब्रह्मलोकं तु शाश्वतम् ४१।\nइष्टापूर्तरता ये च पंचयज्ञरताश्च ये ।\nदयान्विताश्च ये नित्यं नेक्षंते ते यमालयम् ४२।\nइंद्रियार्थनिवृत्ता ये समर्था वेदवादिनः ।\nअग्निपूजारता नित्यं ते विप्राः स्वर्गगामिनः ४३।\nअदीनवदनाः शूराः शत्रुभिः परिवेष्टिताः ।\nआहवेषु विपन्ना ये तेषां मार्गो दिवाकरः ४४।\nअनाथ स्त्री द्विजार्थे च शरणागतपालने ।\nप्राणांस्त्यजंति ये वैश्य न च्यवंति दिवस्तु ते ४५।\nपंग्वंधबालवृद्धांश्च रोग्यनाथदरिद्रितान् ।\nये पुष्णंति सदा वैश्य ते मोदंति सदा दिवि ४६।\nगां दृष्ट्वा पंकनिर्मग्नां रोगमग्नं द्विजं तथा ।\nउद्धरंति नरा ये च तेषां लोकोऽश्वमेधिनाम् ४७।\nगोग्रासं ये प्रयच्छंति ये शुश्रूषंति गाः सदा ।\nयेनारोहंति गोपृष्ठे ते स्वर्लोकनिवासिनः ४८।\nगर्तमात्रं तु ये चक्रुर्यत्र गौरतृषा भवेत् ।\nयमलोकमदृष्ट्वैव ते यांति स्वर्गतिं नराः ४९।\nअग्निपूजा देवपूजा गुरुपूजा रताश्च ये ।\nद्विजपूजा रता नित्यं ते विप्राः स्वर्गगामिनः ५०।\nवापीकूपतडागादौ धर्मस्यांतो न विद्यते ।\nपिबंति स्वेच्छया यत्र जलस्थल चरास्तदा ५१।\nनित्यं दानपरः सोऽत्र कथ्यते विबुधैरपि ।\nयथायथा च पानीयं पिबंति प्राणिनो भृशम् ५२।\nतथातथाऽक्षयः स्वर्गो धर्मबुद्ध्या विशां वर ।\nप्राणिनां जीवनं वारि प्राणा वारिणि संस्थिताः ५३।\nनित्यस्नानेन पूयंते येऽपि पातकिनो नराः ।\nप्रातःस्नानं हरेद्वैश्य बाह्माभ्यंतरजं मलम् ५४।\nप्रातःस्नानेन निष्पापो नरो न निरयं व्रजेत् ।\nस्नानं विना तु यो भुंक्ते मलाशी स सदा नरः ५५।\nअस्नायी यो नरस्तस्य विमुखा पितृदेवताः ।\nस्नानहीनो नरः पापः स्नानहीनो नरोऽशुचिः ५६।\nअस्नायी नरकं भुंक्ते पुंस्कीटादिषु जायते ।\nये पुनः स्रोतसि स्नानमाचरंतीह पर्वणि ५७।\nते नैव नरकं यांति न जायंते कुयोनिषु ।\nदुःस्वप्ना दुष्टचिंताश्च वंध्या भवंति सर्वदा ५८।\nप्रातःस्नानेन शुद्धानां पुरुषाणां विशांवर ।\nतिलांश्च तिलपात्रांश्च तिलप्रस्थं यथाविधि ५९।\nदत्त्वा प्रेतपतेर्भूमौ न व्रजंति नराः क्वचित् ।\nपृथिवीं कांचनं गां च दत्वा दानानि षोडश ६०।\nगत्वा न विनिवर्तंते स्वर्गलोकाद्विकुंडल ।\nपुण्यासु तिथिषु प्राज्ञो व्यतीपाते च संक्रमे ६१।\nस्नात्वा दत्त्वा च यत्किंचिन्नैव मज्जति दुर्गतौ ।\nनैवाक्रामंति दातारो दारुणं रौरवं पथम् ।\nइहलोके न जायंते कुले धनविवर्जिते ६२।\nसत्यवादी सदा मौनी प्रियवादी च यो नरः ।\nअक्रोधनः समाचारो नातिवाद्यनसूयकः ६३।\nसदा दाक्षिण्यसंपन्नः सदा भूतदयान्वितः ।\nगोप्ता च परमर्माणां वक्ता परगुणस्य च ६४।\nपरस्वं तृणमात्रं च मनसापि न यो हरेत् ।\nन पश्यंति विशांश्रेष्ठ ह्येते नरकयातनाम् ६५।\nपरापवादी पाखंडः पापेभ्योऽपि मतोऽधिकः ।\nपच्यते नरके तावद्यावदाभूतसंप्लवम् ६६।\nवक्ता परुषवाक्यानां मंतव्यो नरकागतः ।\nसंदेहो न विशांश्रेष्ठ पुनर्याति च दुर्गतिम् ६७।\nन तीर्थैर्न तपोभिश्च कृतघ्नस्यास्ति निष्कृतिः ।\nसहते यातनां घोरां स नरो नरके चिरम् ६८।\nपृथिव्यां यानि तीर्थानि तेषु मज्जति यो नरः ।\nजितेंद्रियो जिताहारो न स याति यमालयम् ६९।\nन तीर्थे पातकं कुर्यान्न च तीर्थोपजीवनम् ।\nतीर्थे प्रतिग्रहस्त्याज्यस्त्याज्यो धर्मस्य विक्रयः ७०।\nदुर्जरं पातकं तीर्थे दुर्जरश्च प्रतिग्रहः ।\nतीर्थे च दुर्जरं सर्वमेतत्किन्नरकं व्रजेत् ७१।\nसकृद्गंगांभसि स्नातः पूतो गांगेयवारिणा ।\nन नरो नरकं याति अपि पातकराशिकृत् ७२।\nव्रतदानतपो यज्ञाः पवित्राणीतराणि च ।\nगंगाबिंद्वभिषिक्तस्य न समा इति नः श्रुतम् ७३।\nअन्यतीर्थसमां गंगां यो ब्रवीति नराधमः ।\nस याति नरकं वैश्य दारुणं रौरवं महत् ७४।\nधर्मद्रवं ह्यपां बीजं वैकुंठचरणच्युतम् ।\nधृतं मूर्ध्नि महेशेन यद्गांगममलं जलम् ७५।\nतद्ब्रह्मैव न संदेहो निर्गुणं प्रकृतेः परम् ।\nतेन किं समतां गच्छेदपि ब्रह्मांडगोचरे ७६।\nगंगागंगेति यो ब्रूयाद्योजनानां शतैरपि ।\nनरो न नरकं याति किं तया सदृशं भवेत् ।\nनान्येन दह्यते सद्यः क्रिया नरकदायिनी ७७।\nगंगांभसि प्रयत्नेन स्नातव्यं तेन मानवैः ।\nप्रतिगृह निवृत्तो यः प्रतिग्रहक्षमोऽपि सन् ।\nस द्विजो द्योतते वैश्य तारारूपश्चिरं दिवि ७८।\nगामुद्धरंति ये पंकाद्ये रक्षंति च रोगिणः ।\nम्रियंते गोगृहे ये च तेषां नभसि तारकाः ।\nयमलोकं न पश्यंति प्राणायामपरायणाः ७९।\nअपि दुष्कृतकर्माणस्तैरेव हतकिल्बिषाः ।\nदिवसे दिवसे वैश्य प्राणायामास्तु षोडश ।\nअपि ब्रह्महणं साक्षात्पुनंत्यहरहः कृताः ८०।\nतपांसि यानि तप्यंते व्रतानि नियमाश्च ये ।\nगोसहस्रप्रदानं च प्राणायामस्तु तत्समः ८१।\nअब्बिंदुं यः कुशाग्रेण मासेमासे नरः पिबेत् ।\nसंवत्सरशतं साग्रं प्राणायामस्तु तत्समः ८२।\nपातकं तु महद्यच्च तथा क्षुद्रोपपातकम् ।\nप्राणायामैः क्षणात्सर्वं भस्मसात्कुरुते नरः ८३।\nमातृवत्परदारान्ये मन्यंते वै नरोत्तमाः ।\nन ते यांति नरश्रेष्ठ कदाचिद्यम यातनाम् ८४।\nमनसापि परेषां यः कलत्राणि न सेवते ।\nसह लोकद्वये नास्ति तेन वैश्य धरा धृता ८५।\nतस्माद्धर्म्मान्वितैस्त्याज्यं परदारोपसेवनम् ।\nनयंति परदारास्तु नरकानेकविंशतिम् ८६।\nलोभो न जायते येषां परदारेषु मानसे ।\nते यांति देवलोकं तु न यमं वैश्यसत्तम ८७।\nशश्वत्क्रोधनिदानेषु यः क्रोधेन न जीयते ।\nजितस्वर्गः स मंतव्यः पुरुषोऽक्रोधनो भुवि ८८।\nमातरं पितरं पुत्र आराधयति देववत् ।\nअप्राप्ते वार्द्धके काले न याति च यमालयम् ८९।\nपितुश्चाधिकभावेन येऽर्चयंति गुरुं नराः ।\nभवंत्यतिथयो लोके ब्रह्मणस्ते विशांवर ९०।\nइह चैव स्त्रियो धन्याः शीलस्य परिरक्षणात् ।\nशीलभंगे च नारीणां यमलोकः सुदारुणः ९१।\nशीलं रक्ष्यं सदा स्त्रीभिर्दुष्टसंगविवर्जनात् ।\nशीलेन हि परः स्वर्गः स्त्रीणां वैश्य न संशयः ९२।\nशूद्रस्य पाकयज्ञेन निषिद्धाचरणेन च ।\nदुर्गतिर्विहिता वैश्य तस्य सा नारकी गतिः ९३।\nविचारयंति ये शास्त्रं वेदाभ्यासरताश्च ये ।\nपुराणं संहितां ये च श्रावयंति पठंति च ९४।\nव्याकुर्वंति स्मृतिर्ये च ये धर्मप्रतिबोधकाः ।\nवेदांतेषु निषण्णा ये तैरियं जगती धृता ९५।\nतत्तदभ्यासमाहात्म्यैः सर्वे ते हतकिल्बिषाः ।\nगच्छंति ब्रह्मणो लोकं यत्र मोहो न विद्यते ९६।\nज्ञानमज्ञाय यो दद्याद्वेदशास्त्रसमुद्भवम् ।\nअपि वेदास्तमर्चंति भवबंधविदारणम् ९७।\nश्रूयतामद्भुतं ह्येतद्रहस्यं वैश्यसत्तम ।\nसम्मतं धर्मराजस्य सर्वलोकामृतप्रदम् ९८।\nन यमं यमलोकं च न भूतान्घोरदर्शनान् ।\nपश्यंति वैष्णवा नूनं सत्यं सत्यं मयोदितम् ९९।\nप्राहास्मान्यमुना भ्राता सदैव हि पुनःपुनः ।\nभवद्भिर्वैष्णवास्त्याज्या न ते स्युर्ममगोचराः १००।\nस्मरंति ये सकृद्भूताः प्रसंगेनापि केशवम् ।\nते विध्वस्ताखिलाघौघा यांति विष्णोः परं पदम् १०१।\nदुराचारो दुष्कृतोऽपि सदाचाररतोऽपि यः ।\nभवद्भिः स सदा त्याज्यो विष्णुं च भजते नरः १०२।\nवैष्णवो यद्गृहे भुंक्ते येषां वैष्णवसंगतिः ।\nतेऽपि वः परिवार्याः स्युस्तत्संगहतकिल्बिषाः १०३।\nइत्थं वैश्यानुशास्त्यस्मान्देवो दंडधरः सदा ।\nअतो नो वैष्णवा यांति राजधानीं यमस्य तु १०४।\nविष्णुभक्तिं विना नॄणां पापिष्ठानां विशां वर ।\nउपायो नास्ति नास्त्यन्यः संतर्तुं नरकांबुधिम् १०५।\nश्वपाकमपि नेक्षेत लोकेष्टं वैश्य वैष्णवम् ।\nवैष्णवो वर्णबाह्योऽपि पुनाति भुवनत्रयम् १०६।\nएतावता लमघनिर्हरणाय पुंसां संकीर्तनं भगवतो गुणकर्मनाम्नाम् ।\nविक्रुश्य पुत्र मघवान्यदजामिलोऽपि नारायणेति म्रियमाण इयाय मुक्तिम् १०७।\nनरके तु चिरं मग्नाः पूर्वे ये च कुलद्वये ।\nतदैव यांति ते स्वर्गं यदार्चंति मुदा हरिम् १०८।\nविष्णुभक्तस्य ये दासा वैष्णवान्न भुजश्च ये ।\nते तु क्रतुभुजां वैश्य गतिं यांति निराकुलाः १०९।\nप्रार्थर्यद्वैष्णवस्यान्नं प्रयत्नेन विचक्षणः ।\nसर्वपापविशुद्ध्यर्थं तदभावे जलं पिबेत् ११०।\nगोविंदेति जपन्मंत्रं कुत्रचिन्म्रियते यदि ।\nस नरो न यमं पश्येत्तं च नेक्षामहे वयम् १११।\nसांगं समुद्रं सध्यानं सऋषिः छंददैवतम् ।\nदीक्षयाविधिवन्मंत्रं जपेद्वै द्वादशाक्षरम् ११२।\nअष्टाक्षरं च मंत्रेशं ये जपंति नरोत्तमाः ।\nतान्दृष्ट्वा ब्रह्महा शुद्ध्यद्भ्राजते विष्णुवत्स्वयम् ११३।\nशंखिनश्चक्रिणो भूत्वा ब्रह्माभ्यंतरगामिनः ।\nवसंति वैष्णवे लोके विष्णुरूपेण ते नराः ११४।\nहृदि सूर्ये जले वाथ प्रतिमा स्थंडिलेपि च ।\nसमभ्यर्च्य हरिं यांति नरास्तद्वैष्णवं पदम् ११५।\nअथवा सर्वदा पूज्यो वासुदेवो मुमुक्षुभिः ।\nशालग्रामे मणौ चक्रे वज्रकीटविनिर्मिते ११६।\nअधिष्ठानं हि तद्विष्णोः सर्वपापप्रणाशनम् ।\nसर्वपुण्यप्रदं वैश्य सर्वेषामपि मुक्तिदम् ११७।\nयः पूजयेद्धरिं चक्रे शालग्रामशिलोद्भवे ।\nराजसूयसहस्रेण तेनेष्टं प्रतिवासरे ११८।\nसदामनंति वेदांता ब्रह्मनिर्वाणमच्युतम् ।\nतत्प्रसादो भवेन्नॄणां शालग्रामशिलार्चनात् ११९।\nमहाकाष्ठस्थितो वह्निर्मखस्थाने प्रकाशते ।\nयथा तथा हरिर्व्यापी शालग्रामे प्रकाशते १२०।\nअपि पापसमाचाराः कर्म्मण्यनधिकारिणः ।\nशालग्रामार्चका वैश्य नैव यांति यमालयम् १२१।\nन तथा रमते लक्ष्म्यां न तथा स्वपुरे हरिः ।\nशालग्रामशिलाचक्रे यथा स रमते सदा १२२।\nअग्निहोत्रं कृतं तेन दत्ता पृथ्वी ससागरा ।\nयेनार्चितो हरिश्चक्रे शालग्रामशिलोद्भवे १२३।\nशिला द्वादश भो वैश्य शालग्रामशिलोद्भवाः ।\nविधिवत्पूजिता येन तस्य पुण्यं वदामि ते १२४।\nकोटिद्वादशलिंगैस्तु पूजितैः स्वर्णपंकजैः ।\nयत्स्याद्द्वादशकालेषु दिनेनैकेन तद्भवेत् १२५।\nयः पुनः पूजयेद्भक्त्या शालग्रामशिला शतम् ।\nउषित्वा स हरेर्लोके चक्रवर्त्तीह जायते १२६।\nकामैः क्रोधैः प्रलोभैश्च व्याप्तो यत्र नराधमः ।\nसोऽपि याति हरेर्लोकं शालग्रामशिलार्चनात् १२७।\nयः पूजयेच्च गोविंदं शालग्रामे मुदा नरः ।\nआभूतसंप्लवं यावन्न स प्रच्यवते दिवः १२८।\nविना तीर्थैर्विना दानैर्विना यज्ञैर्विना मतिम् ।\nमुक्तिं यांति नरा वैश्य शालग्रामशिलार्चनात् १२९।\nनरकं गर्भवासं च तिर्यक्त्वं कृमियोनिताम् ।\nन याति वैश्य पापोऽपि शालग्रामशिलार्चकः १३०।\nदीक्षाविधान मंत्रज्ञो यश्चक्रे बलिमाहरेत् ।\nगंगा गोदावरी रेवा नद्यो मुक्तिप्रदाश्च याः १३१।\nनिवसंति हिताः सर्वाः शालग्रामशिला जले ।\nनैवेद्यैर्विविधैः पुष्पैर्धूपदीपैर्विलेपनैः १३२।\nगीतवादित्रस्तोत्राद्यैः शालग्रामशिलार्चनम् ।\nकुरुते मानवो यस्तु कलौ भक्तिपरायणः १३३।\nकल्पकोटिसहस्राणि रमते सन्निधौ हरेः ।\nलिंगैस्तु कोटिभिर्दृष्टैर्यत्फलं पूजितैस्तु तैः १३४।\nशालग्रामशिलायास्तु ह्येकेनाह्ना हि तत्फलम् ।\nसकृदभ्यर्चिते लिंगे शालग्रामशिलोद्भवे १३५।\nमुक्तिं प्रयांति मनुजा नूनं सांख्येन वर्जिताः ।\nशालग्रामशिलारूपी यत्र तिष्ठति केशवः १३६।\nतत्र देवाः सुरा यक्षा भुवनानि चतुर्दश ।\nशालग्रामशिलायां तु यः श्राद्धं कुरुते नरः १३७।\nपितरस्तस्य तिष्ठंति तृप्ताः कल्पशतं दिवि ।\nये पिबंति नरा नित्यं शालग्रामशिलाजलम् १३८।\nपंचगव्यसहस्रैस्तु सेवितैः किं प्रयोजनम् ।\nकोटितीर्थसहस्रैस्तु सेवितैः किं प्रयोजनम् १३९।\nतोयं यदि पिबेत्पुण्यं शालग्रामशिलांगजम् ।\nशालग्राम शिला यत्र तत्तीर्थं योजनत्रयम् १४०।\nतत्र दानं च होमं च सर्वं कोटिगुणं भवेत् ।\nशालग्रामशिला तोयं यः पिबेद्बिंदुना समम् १४१।\nमातृस्तन्यं पुनर्नैव स पिबेद्विष्णुभाङ्नरः ।\nशालग्राम समीपे तु क्रोशमात्रं समंततः १४२।\nकीटकोपि मृतो याति वैकुंठं भवनं परम् ।\nशालग्रामशिलाचक्रं यो दद्याद्दानमुत्तमम् १४३।\nभूचक्रं तेन दत्तं स्यात्सशैलवनकाननम् ।\nशालग्रामशिलाया यो मूल्यमुत्पादयेन्नरः १४४।\nविक्रेता चानुमंता यः परीक्षासु च मोदते ।\nते सर्वे नरकं यांति यावदाभूतसंप्लवम् १४५।\nततः संवर्जयेद्वैश्य चक्रस्य क्रयविक्रयम् ।\nबहुनोक्तेन किं वैश्य कर्तव्यं पापभीरुणा १४६।\nस्मरणं वासुदेवस्य सर्वपापहरं हरेः ।\nतपस्तप्त्वा नरो घोरमरण्ये नियतेंद्रियः १४७।\nयत्फलं समवाप्नोति तन्नत्वा गरुडध्वजम् ।\nकृत्वापि बहुशः पापं नरो मोहसमन्वितः १४८।\nन याति नरकं गत्वा सर्वपापहरं हरिम् ।\nपृथिव्यां यानि तीर्थानि पुण्यान्यायतनानि च १४९।\nतानि सर्वाण्यवाप्नोति विष्णोर्नामानुकीर्तनात् ।\nदेवं शार्ङ्गधरं विष्णुं ये प्रपन्नाः परायणाः १५०।\nन तेषां यमसालोक्यं न ते स्युर्नरकौकसः ।\nवैष्णवः पुरुषो वैश्य शिवनिंदां करोति यः १५१।\nन विंदेद्वैष्णवं लोकं स याति नरकं महत् ।\nउपोष्यैकादशीमेकां प्रसंगेनापि मानवः १५२।\nन याति यातनां यामीमिति लोमशतः श्रुतम् ।\nनेदृशं पावनं किंचित्त्रिषु लोकेषु विद्यते १५३।\nउभयं पद्मनाभस्य दिनं पातकनाशनम् ।\nतावत्पापानि देहेऽस्मिन्वसंतीह विशांवर १५४।\nयावन्नोपवसेज्जंतुः पद्मनाभदिनं शुभम् ।\nअश्वमेधसहस्राणि राजसूयशतानि च १५५।\nएकादश्युपवासस्य कलां नार्हंति षोडशीम् ।\nएकादशेंद्रियैः पापं यत्कृतं वैश्य मानवैः १५६।\nएकादश्युपवासेन तत्सर्वं विलयं व्रजेत् ।\nएकादशीसमं किंचित्पुण्यं लोके न विद्यते १५७।\nव्याजेनापि कृता यैस्तु वशं यांति न भास्करेः ।\nस्वर्गमोक्षप्रदा ह्येषा शरीरारोग्यदायिनी १५८।\nसुकलत्रप्रदा ह्येषा जीवत्पुत्रप्रदायिनी ।\nन गंगा न गया वैश्य न काशी न च पुष्करम् १५९।\nन चापि वैष्णवं क्षेत्रं तुल्यं हरिदिनेन तु ।\nयमुना चन्द्रभागा न तुल्या हरिदिनेन तु १६०।\nअनायासेन येनात्र प्राप्यते वैष्णवं पदम् ।\nरात्रौ जागरणं कृत्वा समुपोष्य हरेर्दिने १६१।\nदश वै पैतृके पक्षे मातृके दश पूर्वजाः ।\nप्रियाया दश ये वैश्य तानुद्धरति निश्चितम् १६२।\nद्वंद्वसंग परित्यक्ता नागारि कृतकेतनाः ।\nस्रग्विणः पीतवसनाः प्रयांति हरिमंदिरम् १६३।\nबालत्वे यौवने वापि वार्द्धके वा विशांवर ।\nउपोष्यैकादशीं नूनं नैति पापोऽतिदुर्गतिम् १६४।\nउपोष्येह त्रिरात्राणि कृत्वा वा तीर्थमज्जनम् ।\nदत्वा हेमतिलान्गाश्च स्वर्गं यांतीह मानवाः १६५।\nतीर्थे स्नांति न ये वैश्य न दत्तं कांचनं च यैः ।\nनैव तप्तं तपः किंचित्ते स्युः सर्वत्र दुःखिताः १६६।\nसंक्षिप्य कथितं धर्म्मं नरकस्य निरूपणम् ।\nअद्रोहः सर्वभूतेषु वाङ्मनः काय कर्मभिः १६७।\nइंद्रियाणां निरोधश्च दानं च हरिसेवनम् ।\nवर्णाश्रमक्रियाणां च पालनं विधितः सदा १६८।\nस्वर्गार्थी सर्वदा वैश्य तपोदानं न कीर्तयेत् ।\nयथाशक्ति तथा दद्यादात्मनो हितकाम्यया १६९।\nउपानद्वस्त्रमन्नानि पत्रं मूलं फलं जलम् ।\nअवंध्यं दिवसं कार्य्यं दरिद्रेणापि वैश्यक १७०।\nइहलोके परे चैव न दत्तं नोपतिष्ठते ।\nदातारो नैव पश्यंति तां तां वै यमयातनाम् १७१।\nदीर्घायुषो धनाढ्याश्च भवंतीह पुनःपुनः ।\nकिमत्र बहुनोक्तेन यांत्यधर्मेण दुर्गतिम् १७२।\nआरोहंति दिवं धर्म्मे नराः सर्वत्र सर्वदा १७३।\nतेन बालत्वमारभ्य कर्तव्यो धर्मसंग्रहः ।\nइति ते कथितं सर्वं किमन्यच्छ्रोतुमिच्छसि १७४।\nविकुंडल उवाच-\nश्रुत्वा त्वद्वचनं सौम्य प्रसन्नं चित्तमेव मे ।\nगंगोदं पापहं सद्यः पापहारि सतां वचः १७५।\nउपकर्तुं प्रियं वक्तुं गुणो नैसर्गिकः सताम् ।\nशीतांशुः क्रियते केन शीतलोऽमृतमंडलः १७६।\nदेवदूत ततो ब्रूहि कारुण्यान्मम पृच्छतः ।\nनरकान्निष्कृतिः सद्यो भ्रातुर्मे जायते कथम् १७७।\nइति तस्य वचः श्रुत्वा देवदूतो जगाद ह ।\nध्यानं दृष्ट्वा क्षणं ध्यात्वा तन्मैत्री रज्जुबन्धनः १७८।\nयत्ते वैश्याष्टमे पुण्यं त्वया जन्मनि संचितम् ।\nतद्भ्रात्रे दीयतां सर्वं स्वर्गं तस्य यदीच्छसि १७९।\nविकुंडल उवाच-\nकिं तत्पुण्यं कथं जातं किं जन्म च पुरातनम् ।\nतत्सर्वं कथ्यतां दूत ततो दास्यामि सत्वरम् १८०।\nदेवदूत उवाच-\nशृणु वैश्य प्रवक्ष्यामि तत्पुण्यं च सहेतुकम् ।\nपुरा मधुवने पुण्ये ऋषिरासीच्च शाकुनिः १८१।\nतपोऽध्ययन संपन्नस्तेजसां ब्रह्मणा समः ।\nजज्ञिरे तस्य रेवत्यां नव पुत्रा ग्रहा इव १८२।\nध्रुवः शीलो बुधस्तारो ज्योतिष्मानुत पंचमः ।\nअग्निहोत्ररता ह्येते गृहधर्मेषु रेमिरे १८३।\nनिर्मोहो जितकामश्च ध्यानकोशो गुणाधिकः ।\nएते गृहविरक्ताश्च चत्वारो द्विजसूनवः १८४।\nचतुर्थाश्रममापन्नाः सर्वकामविनिस्पृहाः ।\nग्रामैकवासिनः सर्वे निःसंगा निष्परिग्रहाः १८५।\nनिराशा निष्प्रयत्नाश्च सम लोष्टाश्मकांचनाः ।\nयेनकेनचिदाच्छन्ना येनकेनचिदाशिताः १८६।\nसायंग्रहास्तथा नित्यं विष्णुध्यानपरायणाः ।\nजितनिद्रा जिताहारा वातशीतसहिष्णवः १८७।\nपश्यंतो विष्णुरूपेण जगत्सर्वं चराचरम् ।\nचरंति लीलया पृथ्वद्यंतेऽन्योन्यं मौनमास्थिताः १८८।\nन कुर्वंति क्रियां कांचिदर्थमात्रं हि योगिनः ।\nदृष्टज्ञाना असंदेहाश्चिद्विकार विशारदाः १८९।\nएवं ते तव विप्रस्य पूर्वमष्टमजन्मनि ।\nतिष्ठतो मध्यदेशेषु पुत्रदारकुटुंबिनः १९०।\nगेहं तावकमाजग्मुर्मध्याह्ने क्षुत्पिपासिताः ।\nवैश्वदेवांतरे काले त्वया दृष्टा गृहांगणे १९१।\nसगद्गदं साश्रुनेत्रं सहर्षं च ससंभ्रमम् ।\nदंडवत्प्रणिपातेन बहुमानपुरःसरम् १९२।\nप्रणम्य चरणौ मूर्ध्ना कृत्वा पाणियुगाञ्जलिम् ।\nतदाभिनन्दिताः सर्वे तया सूनृतया गिरा १९३।\nअद्य मे सफलं जन्म जीवितं सफलं तथा ।\nअद्य विष्णुः प्रसन्नो मे सनाथोऽद्यास्मि पावनः १९४।\nधन्योऽस्म्यद्य गृहं धन्यं धन्या अद्य कुटुंबिनः ।\nममाद्य पितरो धन्या धन्या गावः श्रुतं धनम् १९५।\nयद्दृष्टौ भवतां पादौ तापत्रयहरौ मया ।\nभवतां दर्शनं यस्माद्धन्यस्यैव हरेरिव १९६।\nएवं संपूज्य कृत्वा तु पादप्रक्षालनं तथा ।\nधृतं मूर्ध्नि विशांश्रेष्ठ श्रद्धया परया तदा १९७।\nयत्र पादोदकं वैश्य श्रद्धया शिरसा धृतम् ।\nगंधपुष्पाक्षतैर्धूपैर्दीपैर्भावपुरःसरम् १९८।\nसंपूज्य सुंदरान्नेन भोजिता यतयस्तथा ।\nतृप्ताः परमहंसास्ते विश्रांता मंदिरे निशि १९९।\nध्यायंतश्च परं ब्रह्म यज्ज्योतिर्ज्योतिषां मतम् ।\nतेषामातिथ्यजं पुण्यं जातं यत्ते विशांवर २००।\nन तद्वक्त्रसहस्रेण वक्तुं शक्नोम्यहं खलु ।\nभूतानां प्राणिनः श्रेष्ठाः प्राणिनां मतिजीविनः २०१।\nमतिमत्सु सुराः श्रेष्ठा नरेषु ब्रह्मजातयः ।\nब्राह्मणेषु च विद्वांसो विद्वत्सु कृतबुद्धयः २०२।\nकृतबुद्धिषु कर्तारः कर्तृषु ब्रह्मवेदिनः ।\nअतएव सुपूज्यास्ते तस्माच्छ्रेष्ठा जगत्त्रये २०३।\nतत्संगतिर्विशांश्रेष्ठ महापातकनाशिनी ।\nविश्रांता गृहिणो गेहे संतुष्टा ब्रह्मवेदिनः २०४।\nआजन्मसंचितं पापं नाशयंतीक्षणेन वै ।\nसंचितं यद्गृहस्थस्य पापमामरणांतिकम् २०५।\nविनिर्दहति तत्सर्वमेकरात्रोषितो यतिः ।\nस्वभ्रात्रे देहि तत्पुण्यं नरकाद्येन मुच्यते २०६।\nइति दूतवचः श्रुत्वा ददौ पुण्यं स सत्वरम् ।\nहृष्टेन चेतसा भ्राता निरयात्सोऽपि निर्गतः २०७।\nदेवैस्तु पुष्पवर्षेण पूजितौ च दिवंगतौ ।\nताभ्यां संपूजितः सम्यग्गतो दूतो यथागतः २०८।\nअखिलभुवनबोधं देवदूतस्यवाक्यं निगमवचनतुल्यं वैश्यपुत्रो निशम्य ।\nस्वकृतसुकृतदानाद्भ्रातरं तारयित्वा सुरपतिवरलोकं तेन सार्द्धं जगाम २०९।\nइतिहासमिमं राजन्यः पठेच्छृणुयादपि ।\nस गोसहस्रदानस्य विशोको लभते फलम् २१०।\nइति श्रीपाद्मे महापुराणे स्वर्गखंडे एकत्रिंशोऽध्यायः ३१।"
  }
]
[
  {
    "text": "सूत उवाच-\nएवमुक्ता पुरा विप्रा व्यासेनामिततेजसा ।\nएतावदुक्त्वा भगवान्व्यासः सत्यवतीसुतः १।\nसमाश्वास्य मुनीन्सर्वान्जगाम च यथागतम् ।\nभवद्भ्यस्तु मया प्रोक्तं वर्णाश्रमविधानकम् २।\nएवं कृत्वा प्रियो विष्णोर्भवत्येव न चान्यथा ।\nरहस्यं तत्र वक्ष्यामि शृणुत द्विजसत्तमाः ३।\nये चात्र कथिता धर्मा वर्णाश्रमनिबंधनाः ।\nहरिभक्तिकलांशांश समाना न हि ते द्विजाः ४।\nपुंसामेकेह वै साध्या हरिभक्तिः कलौ युगे ।\nयुगांतरेण धर्मा हि सेवितव्या नरेण हि ५।\nकलौ नारायणं देवं यजते यः स धर्म्मभाक् ।\nदामोदरं हृषीकेशं पुरुहूतं सनातनम् ६।\nहृदि कृत्वा परं शांतं जितमेव जगत्त्रयम् ।\nकलिकालोरगादंशात्किल्बिषात्कालकूटतः ७।\nहरिभक्तिसुधां पीत्वा उल्लंघ्यो भवति द्विजः ।\nकिं जपैः श्रीहरेर्नाम गृहीतं यदि मानुषैः ८।\nकिं स्नानैर्विष्णुपादांबु मस्तके येन धार्यते ।\nकिं यज्ञेन हरेः पादपद्मं येन धृतं हृदि ९।\nकिं दानेन हरेः कर्म सभायां वै प्रकाशितम् ।\nहरेर्गुणगणान्श्रुत्वा यः प्रहृष्येत्पुनः पुनः १०।\nसमाधिना प्रहृष्टस्य सा गतिः कृष्णचेतसः ।\nतत्र विघ्नकराः प्रोक्ताः पाखंडालापपेशलाः ११।\nनार्यस्तत्संगिनश्चापि हरिभक्तिविघातकाः ।\nनारीणां नयनादेशः सुराणामपि दुर्जयः १२।\nस येन विजितो लोके हरिभक्तः स उच्यते ।\nमाद्यंति मुनयोप्यत्र नारीचरितलोलुपाः १३।\nहरिभक्तिः कुतः पुंसां नारीभक्तिजुषां द्विजाः ।\nराक्षस्यः कामिनीवेषाश्चरंति जगति द्विजाः ।\nनराणां बुद्धिकवलं कुर्वंति सततं हिताः १४।\nतावद्विद्या प्रभवति तावज्ज्ञानं प्रवर्तते ।\nतावत्सुनिर्मला मेधा सर्वशास्त्रविधारिणी १५।\nतावज्जपस्तपस्तावत्तावतीर्थनिषेवणम् ।\nतावच्च गुरुशुश्रूषा तावद्धि तरणे मतिः १६।\nतावत्प्रबोधो भवति विवेकस्तावदेव हि ।\nतावत्सतां संगरुचिस्तावत्पौराणलालसा १७।\nयावत्सीमंतिनी लोलनयनांदोलनं नहि ।\nजनोपरि पतेद्विप्राः सर्वधर्मविलोपनम् १८।\nतत्र ये हरिपादाब्जमधुलेशप्रसादिताः ।\nतेषां न नारीलोलाक्षिक्षेपणं हि प्रभुर्भवेत् १९।\nजन्मजन्म हृषीकेश सेवनं यैः कृतं द्विजाः ।\nद्विजे दत्तं हुतं वह्नौ विरतिस्तत्र तत्र हि २०।\nनारीणां किल किं नाम सौंदर्य्यं परिचक्षते ।\nभूषणानां च वस्त्राणां चाकचक्यं तदुच्यते २१।\nस्नेहात्मज्ञानरहितं नारीरूपं कुतः स्मृतम् ।\nपूयमूत्रपुरीषासृक्त्वङ्मेदोस्थिवसान्वितम् २२।\nकलेवरं हि तन्नाम कुतः सौंदर्य्यमत्र हि ।\nतदेवं पृथगाचिंत्य स्पृष्ट्वा स्नात्वा शुचिर्भवेत् २३।\nतैः संहितं शंरीरं हि दृश्यते सुंदरं जनैः ।\nअहोतिदुर्दशा नॄणां दुर्दैव घटिता द्विजाः २४।\nकुचावृतेंगे पुरुषो नारी बुद्ध्वा प्रवर्त्तते ।\nका नारी वा पुमान्को वा विचारे सति किंचन २५।\nतस्मात्सर्वात्मना साधुर्नारीसंगं विवर्जयेत् ।\nको नाम नारीमासाद्य सिद्धिं प्राप्नोति भूतले २६।\nकामिनी कामिनीसंगि संगमित्यपि संत्यजेत् ।\nतत्संगाद्रौरवमिति साक्षादेव प्रतीयते २७।\nअज्ञानाल्लोलुपा लोकास्तत्र दैवेन वंचिताः ।\nसाक्षान्नरककुंडेस्मिन्नारीयोनौ पचेन्नरः २८।\nयत एवागतः पृथ्व्यां तस्मिन्नेव पुना रमेत् ।\nयतः प्रसरते नित्यं मूत्रं रेतो मलोत्थितम् २९।\nतत्रैव रमते लोकः कस्तस्मादशुचिर्भवेत् ।\nतत्रातिकष्टं लोकेस्मिन्नहो दैवविडंबना ३०।\nपुनः पुना रमेत्तत्र अहो निस्त्रपता नृणाम् ।\nतस्माद्विचारयेद्धीमान्नारीदोषगणान्बहून् ३१।\nमैथुनाद्बलहानिः स्यान्निद्राति तरुणायते ।\nनिद्रयापहृतज्ञानः स्वल्पायुर्जायते नरः ३२।\nतस्मात्प्रयत्नतो धीमान्नारीं मृत्युमिवात्मनः ।\nपश्येद्गोविंदपादाब्जे मनो वै रमयेद्बुधः ३३।\nइहामुत्र सुखं तद्धि गोविंदपदसेवनम् ।\nविहाय को महामूढो नारीपादं हि सेवते ३४।\nजनार्द्दनांघ्रिसेवा हि ह्यपुनर्भवदायिनी ।\nनारीणां योनिसेवा हि योनिसंकटकारिणी ३५।\nपुनःपुनः पतेद्योनौ यंत्रनिष्पाचितो यथा ।\nपुनस्तामेवाभिलषेद्विद्यादस्य विडंबनम् ३६।\nऊर्ध्वबाहुरहं वच्मि शृणु मे परमं वचः ।\nगोविंदे धेहि हृदयं न योनौ यातनाजुषि ३७।\nनारीसंगं परित्यज्य यश्चापि परिवर्त्तते ।\nपदेपदेश्वमेधस्य फलमाप्नोति मानवः ३८।\nकुलांगना दैवयोगादूढा यदि नृणां सती ।\nपुत्रमुत्पाद्य यस्तत्र तत्संगं परिवर्जयेत् ३९।\nतस्य तुष्टो जगन्नाथो भवत्येव न संशयः ।\nनारीसंगो हि धर्मज्ञैरसत्संगः प्रकीर्त्यते ४०।\nतस्मिन्सति हरौ भक्तिः सुदृढा नैव जायते ।\nसर्वसंगं परित्यज्य हरौ भक्तिं समाचरेत् ४१।\nहरिभक्तिश्च लोकेत्र दुर्ल्लभा हि मता मम ।\nहरौ यस्य भवेद्भक्तिः स कृतार्थो न संशयः ४२।\nतत्तदेवाचरेत्कर्म हरिः प्रीणाति येन हि ।\nतस्मिंस्तुष्टे जगत्तुष्टं प्रीणिते प्रीणितं जगत् ४३।\nहरौ भक्तिं विना नॄणां वृथा जन्म प्रकीर्तितम् ।\nब्रह्मेशादि सुरा यस्य यजंते प्रीतिहेतवे ४४।\nनारायणमनाव्यक्तं न तं सेवेत को जनः ।\nतस्य माता महाभागा पिता तस्य महाकृती ४५।\nजनार्द्दनपदद्वंद्वं हृदये येन धार्यते ।\nजनार्दनजगद्वंद्य शरणागतवत्सल ४६।\nइतीरयंति ये मर्त्या न तेषां निरये गतिः ।\nब्राह्मणा हि विशेषेण प्रत्यक्षं हरिरूपिणः ४७।\nपूजयेयुर्यथायोगं हरिस्तेषां प्रसीदति ।\nविष्णुर्ब्राह्मणरूपेण विचरेत्पृथिवीमिमाम् ४८।\nब्राह्मणेन विना कर्म्म सिद्धिं प्राप्नोति नैव हि ।\nद्विजपादांबुभक्त्या यैः पीत्वा शिरसि चार्पितम् ४९।\nतर्पिता पितरस्तेन आत्मापि किल तारितः ।\nब्राह्मणानां मुखे येन दत्तं मधुरमर्चितम् ५०।\nसाक्षात्कृष्णमुखे दत्तं तद्वै भुंक्ते हरिः स्वयम् ।\nअहोतिदुर्ल्लभा लोका प्रत्यक्षे केशवे द्विजे ५१।\nप्रतिमादिषु सेवंते तदभावे हि तत्क्रिया ।\nब्राह्मणानामधिष्ठानात्पृथ्वी धन्येति गीयते ५२।\nतेषां पाणौ च यद्दत्तं हरिपाणौ तदर्पितम् ।\nतेभ्यः कृतान्नमस्कारात्तिरस्कारो हि पाप्मताम् ५३।\nमुच्यते ब्रह्महत्यादि पापेभ्यो विप्रवंदनात् ।\nतस्मात्सतां समाराध्यो ब्राह्मणो विष्णुबुद्धितः ५४।\nक्षुधितस्य द्विजस्यास्ये यत्किंचिद्दीयते यदि ।\nप्रेत्य पीपूषधाराभिः सिंचते कल्पकोटिकम् ५५।\nद्विजतुंडं महाक्षेत्रमनूषरमकंटकम् ।\nतत्र चेदुप्यते किंचित्कोटिकोटिफलं लभेत् ५६।\nसघृतं भोजनं चास्मै दत्त्वा कल्पं स मोदते ।\nनानासुमिष्टमन्नं यो ददाति द्विजतुष्टये ५७।\nतस्य लोका महाभोगाः कोटिकल्पांतमुक्तिदाः ।\nब्राह्मणं च पुरस्कृत्य ब्राह्मणेनानुकीर्तितम् ५८।\nपुराणं शृणुयान्नित्यं महापापदवानलम् ।\nपुराणं सर्वतीर्थेषु तीर्थं चाधिकमुच्यते ५९।\nयस्यैकपादश्रवणाद्धरिरेव प्रसीदति ।\nयथा सूर्यवपुर्भूत्वा प्रकाशाय चरेद्धरिः ६०।\nसर्वेषां जगतामेव हरिरालोकहेतवे ।\nतथैवांतःप्रकाशाय पुराणावयवो हरिः ६१।\nविचरेदिह भूतेषु पुराणं पावनं परम् ।\nतस्माद्यदि हरेः प्रीतेरुत्पादे धीयते मतिः ६२।\nश्रोतव्यमनिशं पुंभिः पुराणं कृष्णरूपिणम् ।\nविष्णुभक्तेन शांतेन श्रोतव्यमपि दुर्लभम् ६३।\nपुराणाख्यानममलममलीकरणं परम् ।\nयस्मिन्वेदार्थमाहृत्य हरिणा व्यासरूपिणा ६४।\nपुराणं निर्मितं विप्र तस्मात्तत्परमो भवेत् ।\nपुराणे निश्चितो धर्मो धर्मश्च केशवः स्वयम् ६५।\nतस्मात्कृते पुराणे हि श्रुते विष्णुर्भवेदिति ।\nसाक्षात्स्वयं हरिर्विप्रः पुराणं च तथाविधम् ६६।\nएतयोः संगमासाद्य हरिरेव भेवन्नरः ।\nतथा गंगांबुसेकेन नाशयेत्किल्बिषं स्वकम् ६७।\nकेशवो द्रवरूपेण पापात्तारयते महीम् ।\nवैष्णवो विष्णुभजनस्याकांक्षी यदि वर्तते ६८।\nगंगांबुसेकममलममलीकरणं चरेत् ।\nविष्णुभक्तिप्रदा देवी गंगा भुवि च गीयते ६९।\nविष्णुरूपा हि सा गंगा लोकविस्तारकारिणी ७०।\nब्राह्मणेषु पुराणेषु गंगायां गोषु पिप्पले ।\nनारायणधिया पुंभिर्भक्तिः कार्या ह्यहैतुकी ७१।\nप्रत्यक्षविष्णुरूपा हि तत्वज्ञैर्निश्चिता अमी ।\nतस्मात्सततमभ्यर्च्या विष्णुभक्त्यभिलाषिणा ७२।\nविष्णौ भक्तिं विना नॄणां निष्फलं जन्म उच्यते ।\nकलिकालपयोराशिं पापग्राहसमाकुलम् ७३।\nविषयामज्जनावर्तं दुर्बोधफेनिलं परम् ।\nमहादुष्टजनव्याल महाभीमं भयानकम् ७४।\nदुस्तरं च तरंत्येव हरिभक्तितरि स्थिताः ।\nतस्माद्यतेत वै लोको विष्णुभक्तिप्रसाधने ७५।\nकिं सुखं लभते जंतुरसद्वार्तावधारणे ।\nहरेरद्भुतलीलस्य लीलाख्यानेन सज्जते ७६।\nतद्विचित्रकथालोके नानाविषयमिश्रिताः ।\nश्रोतव्या यदि वै नॄणां विषये सज्जते मनः ७७।\nनिर्वाणे यदि वा चित्तं श्रोतव्या तदपि द्विजाः ।\nहेलया श्रवणाच्चापि तस्य तुष्टो भवेद्धरिः ७८।\nनिष्क्रियोपि हृषीकेशो नानाकर्म चकार सः ।\nशुश्रूषूणां हितार्थाय भक्तानां भक्तवत्सलः ७९।\nन लभ्यते कर्मणापि वाजपेयशतादिना ।\nराजसूयायुतेनापि यथा भक्त्या स लभ्यते ८०।\nयत्पदं चेतसा सेव्यं सद्भिराचरितं मुहुः ।\nभवाब्धितरणे सारमाश्रयध्वं हरेः पदम् ८१।\nरे रे विषयसंलुब्धाः पामरा निष्ठुरा नराः ।\nरौरवे हि किमात्मानमात्मना पातयिष्यथ ८२।\nविना गोविंदसौम्यांघ्रिसेवनं मा गमिष्यति ।\nअनायासेन दुःखानां तरणं यदि वांछथ ८३।\nभजध्वं कृष्णचरणावपुनर्भवकारणे ।\nकुत एवागतो मर्त्यः कुत एव पुनर्व्रजेत् ८४।\nएतद्विचार्य मतिमानाश्रयेद्धर्मसंग्रहम् ।\nनानानरकसंपातादुत्थितो यदि पूरुषः ८५।\nस्थावरादि तनुं लब्ध्वा यदि भाग्यवशात्पुनः ।\nमानुष्यं लभते तत्र गर्भवासोतिदुःखदः ८६।\nततः कर्मवशाज्जंतुर्यदि वा जायते भुवि ।\nबाल्यादिबहुदोषेण पीडितो भवति द्विजाः ८७।\nपुनर्यौवनमासाद्य दारिद्र्येण प्रपीड्यते ।\nरोगेण गुरुणा वापि अनावृष्ट्यादिना तथा ८८।\nवार्द्धकेन लभेत्पीडामनिर्वाच्यामितस्ततः ।\nमनसश्चलनाद्व्याधेस्ततो मरणमाप्नुयात् ८९।\nन तस्मादधिकं दुःखं संसारेप्यनुभूयते ।\nततः कर्म्मवशाज्जंतुर्यमलोके प्रपीड्यते ९०।\nतत्रातियातनां भुक्त्वा पुनरेव प्रजायते ।\nजायते म्रियते जंतु म्रियते जायते पुनः ९१।\nअनाराधित गोविंदचरणे त्वीदृशी दशा ।\nअनायासेन मरणं विनायासेन जीवनम् ९२।\nअनाराधितगोविंदचरणस्य न जायते ।\nधनं यदि भवेद्गेहे रक्षणात्तस्य किं फलम् ९३।\nयदासौ कृष्यते याम्यैर्दूतैः किं धनमन्वियात् ।\nतस्माद्द्विजातिसत्कार्यं द्रविणं सर्वसौख्यदम् ९४।\nदानं स्वर्गस्य सोपानं दानं किल्बिषनाशनम् ।\nगोविंदभक्तिभजनं महापुण्यविवर्द्धनम् ९५।\nबलं यदि भवेन्मर्त्ये न वृथा तद्व्ययं चरेत् ।\nहरेरग्रे नृत्यगीतं कुर्यादेवमतंद्रितः ९६।\nयत्किंचिद्विद्यते पुंसां तच्च कृष्णे समर्पयेत् ।\nकृष्णार्पितं कुशलदमन्यार्पितमसौख्यदम् ९७।\nचक्षुर्भ्यां श्रीहरेरेव प्रतिमादिनिरूपणम् ।\nश्रोत्राभ्यां कलयेत्कृष्ण गुणनामान्यहर्निशम् ९८।\nजिह्वया हरिपादांबु स्वादितव्यं विचक्षणैः ।\nघ्राणेनाघ्राय गोविंदपादाब्जतुलसीदलम् ९९।\nत्वचा स्पृष्ट्वा हरेर्भक्तं मनसाध्याय तत्पदम् ।\nकृतार्थो जायते जंतुर्नात्र कार्या विचारणा १००।\nतन्मना हि भवेत्प्राज्ञस्तथा स्यात्तद्गताशयः ।\nतमेवांतेभ्येति लोको नात्र कार्या विचारणा १०१।\nचेतसा चाप्यनुध्यातः स्वपदं यः प्रयच्छति ।\nनारायणमनाद्यंतं न तं सेवेत को जनः १०२।\nसतत नियतचित्तो विष्णुपादारविंदे वितरणमनुशक्ति प्रीतये तस्य कुर्यात् ।\nनतिमतिरतिमस्यांघ्रिद्वये संविदध्यात्स हि खलु नरलोके पूज्यतामाप्नुयाच्च १०३।\nइति श्रीपाद्मे महापुराणे स्वर्गखंडे एकषष्टितमोऽध्यायः ६१।"
  }
]
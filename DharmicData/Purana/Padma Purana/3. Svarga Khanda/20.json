[
  {
    "text": "नारद उवाच-\nततस्तु नरकं गच्छेत्स्नानं तत्र समाचरेत्\nस्नातमात्रो नरस्तत्र नरकं तत्र पश्यति १\nअस्यतीर्थस्य माहात्म्यं शृणु त्वं पांडुनंदन\nतस्मिंस्तीर्थे तु राजेंद्र यान्यस्थीनि विनिक्षिपेत् २\nविलयं यांति सर्वाणि रूपवान्जायते नरः\nगोतीर्थं तु ततो गच्छेद्दृष्ट्वा पापात्प्रमुच्यते ३\nततो गच्छेत राजेंद्र कपिलातीर्थमुत्तमम्\nतत्र स्नात्वा नरो राजन्गोसहस्रफलं लभेत् ४\nज्येष्ठमासे तु संप्राप्ते चतुर्दश्यां विशेषतः\nतत्रोपोष्य नरो भक्त्या कपिलां यः प्रयच्छति ५\nघृतेन दीपं प्रज्वाल्य घृतेन स्नापयेच्छिवम्\nसघृतं श्रीफलं दत्वा कृत्वा चांते प्रदक्षिणम् ६\nघंटाभरणसंयुक्तां कपिलां यः प्रयच्छति\nशिवतुल्यो नरो भूत्वा न चेह जायते पुनः ७\nअंगारकदिने प्राप्ते चतुर्थ्यां तु विशेषतः\nस्नापयित्वा शिवं भक्त्या ब्राह्मणेभ्यस्तु भोजनम् ८\nअंगारकनवम्यां तु अमावस्यां तथैव च\nस्नापयेत्तत्र यत्नेन रूपवान्सुभगो भवेत् ९\nघृतेन स्नापयेल्लिंगं पूजयेद्भक्तितो द्विजान्\nपुष्पकेण विमानेन सहस्रैः परिवारितः १०\nशैवं पदमवाप्नोति नात्र चाभिगतं भवेत्\nअक्षयं मोदते कालं यथा रुद्रस्तथैव च ११\nयदा तु कर्मसंयोगान्मर्त्यलोकमुपागतः\nराजा भवति धर्मिष्ठो रूपवान्जायते बली १२\nततो गच्छेत राजेंद्र ऋषितीर्थमनुत्तमम्\nतृणबिंदुऋषिर्नाम शापदग्धो व्यवस्थितः १३\nतस्यतीर्थप्रभावेण पापमुक्तोऽभवद्द्विजः\nततो गच्छेत राजेंद्र गणेश्वरमनुत्तमम् १४\nश्रावणेमासि संप्राप्ते कृष्णपक्षे चतुर्दशीम्\nस्नातमात्रो नरस्तत्र रुद्रलोके महीयते १५\nपितॄणां तर्पणं कृत्वा मुच्यते च ऋणत्रयात्\nगणेश्वरसमीपे तु गंगावदनमुत्तमम् १६\nअकामो वा सकामो वा तत्र स्नात्वा तु मानवः\nआजन्मजनितैः पापैर्मुच्यते नात्र संशयः १७\nसर्वदा पर्वदिवसे स्नानं तत्र समाचरेत्\nपितॄणां तर्पणं कृत्वा मुच्यते च ऋणत्रयात् १८\nप्रयागे यत्फलं दृष्टं शंकरेण महात्मना\nतदेव निखिलं पुण्यं गंगाराह्वर्कसंगमे १९\nतस्यैवं पश्चिमे स्थाने समीपेनातिदूरतः\nदशाश्वमेधिकं नाम त्रिषु लोकेषु विश्रुतम् २०\nउपोष्य रजनीमेकां मासि भाद्रपदे तथा\nअमावस्यां नरः स्नात्वा व्रजेद्वै यत्र शंकरः २१\nसर्वदा पर्वदिवसे स्नानं तत्र समाचरेत्\nपितॄणां तर्पणं कृत्वा अश्वमेधफलं लभेत् २२\nदशाश्वमेधात्पश्चिमतो भृगुर्ब्राह्मणसत्तमः\nदिव्यं वर्षसहस्रं तु ईश्वरं पर्युपासत २३\nवल्मीकावस्थितश्चासौ दक्षिणं च निकेतनम्\nआश्चर्यं च महज्जातमुमायाः शंकरस्य च २४\nगौरी तु पृच्छते देवं कोयमत्र तु संस्थितः\nदेवो वा दानवो वाथ कथयस्व महेश्वर २५\nईश्वर उवाच-\nभृगुर्नाम द्विजश्रेष्ठ ऋषीणां प्रवरो मुनिः\nध्यायते मां समाधिस्थो वरं प्रार्थयते प्रिये २६\nतत्र प्रहसिता देवी ईश्वरं प्रत्यभाषत\nधूमावर्तशिखा जाता ततोऽद्यापि न तुष्यसि\nदुराराध्योऽसि तेन त्वं नात्र कार्या विचारणा २७\nदेव उवाच-\nन ज्ञायसे महादेवि अयं क्रोधेन चेष्टितः\nदर्शयामि यथातथ्यं प्रियं ते च करोम्यहम् २८\nस्मारितो देवदेवेन धर्मरूपो वृषस्तदा\nस्मरणादेव देवस्य वृषः शीघ्रमुपस्थितः २९\nप्राहासौ मानुषीं वाचमादेशो दीयतां प्रभो\nवल्मीकैश्छादितो विप्र एनं भूमौ निपातय ३०\nयोगस्थस्तु ततो ध्यायंस्ततस्तेन निपातितः\nतत्क्षणात्क्रोधसंतप्तो हस्तमुत्क्षिप्तवान्वृषम् ३१\nएवं संभाषमाणस्तु कुत्र गच्छसि भो वृष\nअद्य त्वामथ पाप्मानं प्रत्यक्षं हन्म्यहं वृष ३२\nधर्षितस्तु तदा विप्रो ह्यंतरिक्षं गतं वृषम्\nआकाशे प्रेक्षते भूय एतदद्भुतमुत्तमम् ३३\nततः प्रहसिते रुद्रे ऋषिरग्रे व्यवस्थितः\nतृतीयं लोचनं दृष्ट्वा वैलक्ष्यात्पतितो भुवि ३४\nप्रणम्य दंडवद्भूमौ स्तुवते परमेश्वरम्\nप्रणिपत्य भूतनाथं भवोद्भवं त्वामहं दिव्यरूपम्\nभवभीतो भुवनपते भूतं विज्ञापये किंचित् ३५\nत्वद्गुणनिकरान्वक्तुं कः शक्तो भवति मानुषो नाथ\nवासुकिरयं हि कदाचिद्वदनसहस्रं भवेद्यस्य ३६\nभक्त्या तवापि शंकरभुवनपते त्वत्स्तुतौ तु मुखरस्य\nवंद्य क्षमस्व भवन्प्रसीद मे तव चरणपतितस्य ३७\nसत्वं रजस्तमस्त्वं स्थित्युत्पत्तौ विनाशने देव\nत्वां मुक्त्वा भुवनपते भुवनेश्वर नैव दैवतं किंचित् ३८\nयमनियमयज्ञदानैर्वेदाभ्यासावधारणोद्योगात्\nत्वद्भक्तेः सर्वमिदं नार्हति कलासहस्रांशेन ३९\nउत्कृष्टरसरसायनखड्गांजनपादुकादि सिद्धिर्वा\nचिह्नानि भवत्प्रणतानां दृश्यंत इह जन्मनि प्रकटम् ४०\nशाठ्येन नमति यद्यपि ददासि त्वं धर्ममिच्छतां देव\nभक्तिर्भवच्छेदकरी मोक्षाय विनिर्मिता नाथ ४१\nपरदारपरस्वरतं परिभवपरिदुःखशोकसंतप्तम्\nपरवदनवीक्षणपरं परमेश्वर मां परित्राहि ४२\nअलीकाभिमानदग्धं क्षणभंगुरविभवविलसितं देव\nक्रूरं कुपथाभिमुखं पतितं मां त्राहि देवेश ४३\nदीनेंद्रियगणसार्थैर्बंधुजनैरेव  पूरिता आशा\nतुच्छा तथापि शंकर किं मूढं मां विडंबयसि ४४\nतृष्णां हरस्व शीघ्रं लक्ष्मीं मां देहि हृदयवासिनीं नित्याम्\nछिंधि मदमोहपाशानुत्तारय मां महादेव ४५\nकरुणाभ्युदयं नाम स्तोत्रमिदं सिद्धिदं दिव्यम्\nयः पठति भक्तियुक्तस्तस्य तु तुष्येद्भृगोर्यथाहि शिवः ४६\nईश्वर उवाच-\nअहं तुष्टोस्मि ते विप्र वरं प्रार्थय स्वेप्सितम्\nउमया सहितो देवो वरं तस्य हि दापयेत् ४७\nभृगुरुवाच-\nयदि तुष्टोसि देवेश यदि देयो वरो मम\nरुद्रवेदी भवेदेवमेतत्संपादयस्व मे ४८\nईश्वर उवाच-\nएवं भवतु विप्रेंद्र क्रोधस्थानं भविष्यति\nन पिता पुत्रयोश्चैव एकवाक्यं भविष्यति ४९\nतदाप्रभृति ब्रह्माद्याः सर्वे देवाः सकिन्नराः\nउपासंतो भृगोस्तीर्थं तुष्टो यत्र महेश्वरः ५०\nदर्शनात्तस्य तीर्थस्य सद्यः पापात्प्रमुच्यते\nअवशाः स्ववशाश्चापि म्रियंते तत्र जंतवः ५१\nगुह्यातिगुह्यस्य गतिस्तेषां निःसंशया भवेत्\nएतत्क्षेत्रं सुविपुलं सर्वपापप्रणाशनम् ५२\nतत्र स्नात्वा दिवं यांति ये मृतास्तेऽपुनर्भवाः\nऔपानहं तदा छत्रं देयमन्नं च कांचनम् ५३\nभोजनं च यथाशक्त्या अक्षयं तस्य तद्भवेत्\nसूर्योपरागे यो दद्याद्दानं चैव यथेच्छया ५४\nतीर्थस्नानं तु यद्दानमक्षयं तस्य तद्भवेत्\nचंद्रसूर्योपरागेषु वृषोत्सर्गमनुत्तमम् ५५\nन जानंति नरा मूढा विष्णुमायाविमोहिताः\nनर्मदायां स्थितं दिव्यं वृषतीर्थं नराधिप ५६\nभृगुतीर्थस्य माहात्म्यं यः शृणोति नरः सकृत्\nविमुक्तः सर्वपापेभ्यो रुद्रलोकं स गच्छति ५७\nततो गच्छेत राजेंद्र गौतमेश्वरमुत्तमम्\nतत्र स्नात्वा नरो राजन्नुपवासपरायणः ५८\nकांचनेन विमानेन ब्रह्मलोके महीयते\nधौतपापं ततो गच्छेद्धौतं यत्र वृषेण तु ५९\nनर्मदायां स्थितं राजन्सर्वपातकनाशनम्\nतत्र तीर्थे नरः स्नात्वा ब्रह्महत्यां व्यपोहति ६०\nतस्मिन्तीर्थे महाराज प्राणत्यागं करोति यः\nचतुर्भुजस्त्रिनेत्रस्तु रुद्रतुल्यबलो भवेत् ६१\nवसेत्कल्पायुतं साग्रं रुद्रतुल्यपराक्रमः\nकालेन महता प्राप्तः पृथिव्यामेकराड्भवेत् ६२\nततो गच्छेत राजेंद्र एरंडीतीर्थमुत्तमम्\nप्रयागे यत्फलं दृष्टं मार्कंडेयेन भाषितम् ६३\nतत्फलं लभते राजन्स्नातमात्रस्तु मानवः\nमासि भाद्रपदे चैव शुक्लपक्षस्य चाष्टमीम् ६४\nउपोष्य रजनीमेकां तत्र स्नानं समाचरेत्\nयमदूतैर्न बाध्येत इंद्रलोकं स गच्छति ६५\nततो गच्छेत राजेंद्र सिद्धो यत्र जनार्दनः\nहिरण्यद्वीपविख्यातं सर्वपापप्रणाशनम् ६६\nतत्र स्नात्वा नरो राजन्धनवान्रूपवान्भवेत्\nततो गच्छेत राजेंद्र तीर्थं कनखलं महत् ६७\nगरुडेन तपस्तप्तं तस्मिंस्तीर्थे नराधिप\nविख्यातं सर्वलोकेषु योगिनी तत्र तिष्ठति ६८\nक्रीडते योगिभिः सार्धं शिवेन सह नृत्यति\nतत्र स्नात्वा नरो राजन्रुद्रलोके महीयते ६९\nततो गच्छेत राजेंद्र ईशतीर्थमनुत्तमम्\nईशस्तत्र विनिर्मुक्तो गत ऊर्ध्वं न संशयः ७०\nततो गच्छेत राजेंद्र सिद्धो यत्र जनार्दनः\nवाराहं रूपमास्थाय अचिंत्यः परमेश्वरः ७१\nवराहतीर्थे नरः स्नात्वा द्वादश्यां तु विशेषतः\nविष्णुलोकमवाप्नोति नरकं तु न गच्छति ७२\nततो गच्छेत राजेंद्र सोमतीर्थमनुत्तमम्\nपौर्णिमास्यां विशेषेण तत्र स्नानं समाचरेत् ७३\nप्रणिपत्य च ईशानं बलिस्तस्य प्रसीदति\nहरिश्चन्द्रपुरं दिव्यमंतरिक्षे तु दृश्यते ७४\nचक्रध्वजे समावृत्ते सुप्ते नागारिकेतने\nनर्मदातोयवेगेन रुरुकच्छोपसेवितम् ७५\nतस्मिन्स्थाने निवासं च विष्णुः शंकरमब्रवीत्\nद्वीपेश्वरे नरः स्नात्वा लभेद्बहुसुवर्णकम् ७६\nततो गच्छेत राजेंद्र रुद्रकन्यां तु संगमे\nस्नातमात्रो नरस्तत्र देव्याः स्थानमवाप्नुयात् ७७\nदेवतीर्थं ततो गच्छेत्सर्वदेवनमस्कृतम्\nतत्र स्नात्वा तु राजेंद्र दैवतैः सह मोदते ७८\nततो गच्छेत राजेंद्र शिखितीर्थमनुत्तमम्\nतत्र वै दीयते दानं सर्वं कोटिगुणं भवेत् ७९\nअपरपक्षे अमावास्यां स्नानं तत्र समाचरेत्\nब्राह्मणं भोजयेदेकं कोटिर्भवति भोजिता ८०\nभृगुतीर्थे तु राजेंद्र तीर्थकोटिर्व्यवस्थिता\nअकामो वा सकामो वा तत्र स्नायीत मानवः ८१\nअश्वमेधमवाप्नोति दैवतैः सह मोदते\nतत्र सिद्धमवाप्नोति भृगुस्तु मुनिपुंगवः\nअवतारः कृतस्तेन शंकरेण महात्मना ८२\nइति श्रीपाद्मे महापुराणे स्वर्गखंडे विंशतितमोऽध्यायः २०"
  }
]
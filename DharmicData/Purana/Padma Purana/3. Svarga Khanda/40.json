[
  {
    "text": "सूत उवाच-\nएवमुक्तानि तीर्थानि विष्णुदेहानि सुव्रताः ।\nएषामन्यतमा संगान्मुक्तो भवति मानवः १।\nतीर्थानुश्रवणं धन्यं धन्यं तीर्थनिषेवणम् ।\nपापराशिनिपाताय नान्योपायः कलौयुगे २।\nवासं कुर्यामहं तीर्थे तीर्थस्पर्शमहं तथा ।\nएवं योऽनुदिनं ब्रूते स याति परमं महत् ३।\nपापानि तस्य नश्यंति तीर्थालापनमात्रतः ।\nतीर्थानि खलु धन्यानि धन्यसेव्यानि सुव्रताः ४।\nतीर्थानां सेवनादेव सेवितो भवति प्रभुः ।\nनारायणो जगत्कर्ता नास्ति तीर्थात्परं पदम् ५।\nब्राह्मणस्तुलसी चैव अश्वत्थस्तीर्थसंचयः ।\nविष्णुश्च परमेशानः सेव्य एव सदा नृभिः ६।\nब्राह्मणानां विशेषेण सेवनं मुनिपुंगवाः ।\nसर्वतीर्थावगाहादेरधिकं विदुरग्रजाः ७।\nतस्माद्द्विजपदं साक्षात्सर्वतीर्थमयं शुभम् ।\nभजेतानुदिनं विद्वांस्तत्र तीर्थाधिकं भवेत् ८।\nअश्वत्थस्य तुलस्याश्च गवां कुर्यात्प्रदक्षिणम् ।\nसर्वतीर्थफलंप्राप्य विष्णुलोके महीयते ९।\nतस्माद्दुष्कृतकर्माणि नाशयेत्तीर्थसेवनात् ।\nअन्यथा नरकं याति कर्म्मभोगाद्धि शाम्यति १०।\nपापिनां नरके वासः सुकृती स्वर्गमश्नुते ।\nतस्मात्पुण्यं निषेवेत तीर्थं खलु विचक्षणः ११।\nऋषय ऊचुः-\nश्रुतानि किल तीर्थानि समाहात्म्यानि सुव्रत ।\nइदानीं श्रोतुमिच्छामः प्रयागस्य विशेषकम् १२।\nप्रयागं तु पुरा प्रोक्तं संक्षेपात्सूत यत्त्वया ।\nविशेषाच्छ्रोतुमिच्छामः सूत नः कथ्यतामिति १३।\nसूत उवाच-\nसाधु पृष्टं महाभागाः प्रयागं प्रति सुव्रताः ।\nहंताहं तत्प्रवक्ष्यामि प्रयागस्योपवर्णनम् १४।\nमार्कंडेयेन कथितं यत्पुरा पांडुसूनवे ।\nभारते तु यदा वृत्ते प्राप्तराज्ये पृथासुते १५।\nएतस्मिन्नंतरे राजा कुंतीपुत्रो युधिष्ठिरः ।\nभ्रातृशोकेन संतप्तः चिंतयंस्तु पुनः पुनः १६।\nआसीद्दुर्योधनो राजा एकादशचमूपतिः ।\nअस्मान्संतप्य बहुशः सर्वे ते निधनं गताः १७।\nवासुदेवं समाश्रित्य पंचशेषास्तु पांडवाः ।\nकथं द्रोणं च भीष्मं च कर्णं चैव महाबलम् १८।\nदुर्योधनं च राजानं भ्रातृपुत्रसमन्वितम् ।\nराजानो निहताः सर्वे ये चान्ये शूरमानिनः १९।\nविना राज्येन कर्तव्यं किं भोगैर्जीवितेनवा ।\nधिक्कष्टमिति संचिंत्य राजा विह्वलतां गतः २०।\nनिश्चेष्टोऽथ निरुत्साहः किं चित्तिष्ठत्यधोमुखः ।\nलब्धसंज्ञो यदा राजा चिंतयानः पुनः पुनः २१।\nकं चरे विधिना योगं नियमं तीर्थमेव वा ।\nयेनाहं शीघ्रमामुच्ये महापातककिल्बिषात् २२।\nयत्र स्नात्वा नरो याति विष्णुलोकमनुत्तमम् ।\nकथं पृच्छामि वै कृष्णं येनेदं कारितं महत् २३।\nधृतराष्ट्रं कथं पृच्छे यस्य पुत्रशतं हतम् ।\nव्यासं कथमहं पृच्छे यस्य गोत्रक्षयः कृतः २४।\nएवं वैक्लव्यमापन्नो धर्मपुत्रो युधिष्ठिरः ।\nरुदंतः पांडवाः सर्वे भ्रातृशोकपरिप्लुताः २५।\nये च तत्र महात्मानः समेताः पांडवाश्रिताः ।\nकुंती च द्रौपदी चैव ये च तत्र समागताः २६।\nभूमौ निपतिताः सर्वे रोदमानाः समंततः ।\nवाराणस्यां तु मार्कंडस्तेन ज्ञातो युधिष्ठरः २७।\nयथाविक्लवमापन्नो रोदमानः सुदुःखितः ।\nअचिरेणैव कालेन मार्कंडस्तु महातपाः २८।\nहस्तिनापुर संप्राप्तो राजद्वारे स तिष्ठति ।\nद्वारपालोऽपि तं दृष्ट्वा राज्ञः कथितवान्द्रुतम् २९।\nत्वां द्रष्टुकामो मार्कंडो द्वारे तिष्ठत्यसौ मुनिः ।\nत्वरितो धर्मपुत्रस्तु द्वारमेत्याह तत्परः ३०।\nयुधिष्ठिर उवाच-\nस्वागतं ते महाप्राज्ञ स्वागतं ते महामुने ।\nअद्य मे सफलं जन्म अद्य मे पावितं कुलम् ३१।\nअद्य मे पितरस्तृप्तास्त्वयि दृष्टे महामुने ।\nसिंहासन उपस्थाप्य पादशौचार्चनादिभिः ३२।\nयुधिष्ठिरो महात्मा वै पूजयामास तं मुनिम् ।\nततस्तमूचे मार्कण्डः पूजितोऽहं त्वया विभो ३३।\nआख्याहि त्वरितो राजन्किमर्थं त्वरितं त्वया ।\nकेन वा विक्लवीभूतः कथयस्व ममाग्रतः ३४।\nयुधिष्ठिर उवाच-\nअस्माकं चैव यद्वृत्तं राज्यस्यार्थे महामुने ।\nएतत्सर्वं विदित्वा तु भगवानिह चागतः ३५।\nमार्कंडेय उवाच-\nशृणु राजन्महाबाहो यत्र धर्मो व्यवस्थितः ।\nनैव दृष्टं रणे पापं युध्यमानस्य धीमतः ३६।\nकिं पुना राजधर्मेण क्षत्रियस्य विशेषतः ।\nतदेवं हृदये कृत्वा तस्मात्पापं न चिंतयेत् ३७।\nततो युधिष्ठिरो राजा प्रणम्य शिरसा मुनिम् ।\nपृच्छामि त्वां मुनिश्रेष्ठ सदा त्रैकाल्यदर्शनम् ।\nकथयस्व समासेन मुच्येऽहं येन किल्बिषात् ३८।\nमार्कंडेय उवाच-\nशृणु राजन्महाभाग यन्मां पृच्छसि भारत ।\nएवं सांख्यं च योगं च तीर्थं चैव युधिष्ठिर ३९।\nकिं पुनर्ब्राह्मणैः पुण्यैः कीर्तितं वै पुरा विभो ।\nप्रयागगमनं श्रेष्ठं नराणां पुण्यकर्मणाम् ४०।\nइति श्रीपाद्मे महापुराणे स्वर्गखंडे चत्वारिंशोऽध्यायः ४०।"
  }
]
[
  {
    "text": "व्यास उवाच-\nएवं गृहाश्रमे स्थित्वा द्वितीयं भागमायुषः ।\nवानप्रस्थाश्रमं गच्छेत्सदारः साग्निरेव च १।\nनिक्षिप्य भार्यां पुत्रेषु गच्छेद्वनमथापि वा ।\nदृष्ट्वापत्यस्य वापत्यं जर्जरीकृतविग्रहः २।\nशुक्लपक्षस्य पूर्वाह्णे प्रशस्ते चोत्तरायणे ।\nगत्वारण्यं नियमवांस्तपः कुर्यात्समाहितः ३।\nफलमूलानि पूतानि नित्यमाहारमाहरेत् ।\nयदाहारो भवेत्तेन पूजयेत्पितृदेवताः ४।\nपूजयेदतिथिं नित्यं स्नात्वा चाभ्यर्चयेत्सुरान् ।\nगृहादादाय चाश्नीयादष्टौ ग्रासान्समाहितः ५।\nजटाश्च बिभृयान्नित्यं नखरोमाणि नोत्सृजेत् ।\nस्वाध्यायं सर्वथा कुर्यान्नियच्छेद्वाचमन्यतः ६।\nअग्निहोत्रं च जुहुयात्पंचयज्ञान्समाचरेत् ।\nउत्पन्नैर्विविधैर्मेध्यैः शाकमूलफलेन वा ७।\nचीरवासा भवेन्नित्यं स्नायात्त्रिषवणं शुचिः ।\nसर्वभूतानुकंपश्च प्रतिग्रहविवर्जितः ८।\nदर्शेन पौर्णमासेन यजेत नियतं द्विजः ।\nऋत्विष्ट्याग्रयणे चैव चातुर्मास्यानि कारयेत् ९।\nउत्तरायणं च क्रमशो दक्षिणायनमेव च ।\nवासंतशारदैर्मेद्ध्यैरुत्पन्नैः स्वयमाहृतैः १०।\nपुरोडाशांश्चरूंश्चैव विधिवन्निर्वपेत्पृथक् ।\nदेवताभ्यः पितृभ्यश्च दत्त्वा मेध्यतरं हविः ११।\nशेषं समुपभुंजीत लवणं च स्वयंकृतम् ।\nवर्ज्जयेन्मद्यमांसानि भौमानि कवकानि च १२।\nभूस्तृणं शष्पकं चैव श्लेष्मातक फलानि च ।\nन फालकृष्टमश्नीयादुत्सृष्टमपि केनचित् १३।\nन ग्रामजातान्यार्तोपि पुष्पाणि च फलानि च ।\nश्रावणेनैव विधिना वह्निं परिचरेत्सदा १४।\nन द्रुह्येत्सर्वभूतानि निर्द्वंद्वो निर्भयो भवेत् ।\nन नक्तं किंचिदश्नीयाद्रात्रौ ध्यानपरो भवेत् १५।\nजितेंद्रियो जितक्रोधस्तत्त्वज्ञानविचिंतकः ।\nब्रह्मचारी भवेन्नित्यं न पत्नीमपि संश्रयेत् १६।\nयस्तु पत्न्या वनं गत्वा मैथुनं कामतश्चरेत् ।\nतद्व्रतं तस्य लुप्येत प्रायश्चित्तीयते द्विजः १७।\nतत्र यो जायते गर्भो न स स्पृश्यो द्विजातिभिः ।\nन हि वेदेधिकारोस्य तद्वंशेप्येवमेव हि १८।\nभूमौ शयीत सततं सावित्रीजप्यतत्परः ।\nशरण्यः सर्वभूतानां सद्विभागपरः सदा १९।\nपरिवादं मृषावादं निद्रालस्ये च वर्जयेत् ।\nएकाग्निरनिकेतः स्यात्प्रोक्षितां भूमिमाश्रयेत् २०।\nमृगैः सह चरेद्दांतस्तैः सहैव च संवसेत् ।\nशिलायां शर्करायां वा शयीत सुसमाहितः २१।\nसद्यः प्रक्षालको वा स्यान्माससंचयिकोपि वा ।\nषण्मासनिचयो वापि समानिचय एव वा २२।\nनक्तं चान्नं समश्नीयाद्दिवा चाहृत्य शक्तितः ।\nचतुर्थकालको वा स्यात्किं वाप्यष्टमकालिकः २३।\nचांद्रायणविधानैर्वा शुक्लेकृष्णे च वर्जयेत् ।\nपक्षेपक्षे समश्नीयाद्यवागूं क्वथितां सकृत् २४।\nपुष्पमूलफलैर्वापि केवलैर्वर्तयेत्सदा ।\nस्वाभाविकैः स्वयंशीर्णैर्वैखानसमते स्थितः २५।\nभूमौ वा परिवर्तेत तिष्ठेद्वा प्रपदैर्दिनम् ।\nस्थानासनाभ्यां विहरेन्न क्वचिद्धैर्य्यमुत्सृजेत् २६।\nग्रीष्मे पंचतपाश्च स्याद्वर्षास्वभ्रावकाशिकः ।\nआर्द्रवासाश्च हेमंते क्रमशो वर्द्धयेत्तपः २७।\nउपस्पृशेत्त्रिषवणं पितृदेवांश्च तर्पयेत् ।\nएकपादेन तिष्ठेत मरीचिं वा पिबेत्सदा २८।\nपंचाग्निधूमगो वा स्यादूष्मगः सोमपोपि वा ।\nपयः पिबेच्छुक्लपक्षे कृष्णपक्षे तु गोमयम् २९।\nशीर्णपर्णाशनो वा स्यात्कृच्छ्रैर्वा वर्तयेत्सदा ।\nयोगाभ्यासरतश्च स्याद्रुद्राध्यायी भवेत्सदा ३०।\nअथर्वशिरसोध्येता वेदांताभ्यासतत्परः ।\nयमान्सेवेत सततं नियमांश्चाप्यतंद्रितः ३१।\nअथ चाग्नीन्समारोप्य स्वात्मनि ध्यानतत्परः ३२।\nअनग्निरनिकेतो वा मुनिर्मोक्षपरो भवेत् ।\nतापसेष्वेव विप्रेषु यात्रिकं भैक्षमाहरेत् ३३।\nगृहमेधिषु चान्येषु द्विजेषु वनचारिषु ।\nग्रामादाहृत्य चाश्नीयादष्टौ ग्रासान्वने वसन् ३४।\nप्रतिगृह्य पुटेनैव पाणिना शकलेन वा ।\nविविधाश्चोपनिषद आत्मसंसिद्धये जपेत् ३५।\nविद्याविशेषान्सावित्रीं रुद्राध्यायं तथैव च ।\nमहाप्रस्थानिकं वासौ कुर्य्यादनशनं तथा ।\nअग्निप्रवेशमन्यद्वा ब्रह्मार्पणविधौ स्थितः ३६।\nइति श्रीपाद्मे महापुराणे स्वर्गखंडे वानप्रस्थाश्रमाचारधर्मो नामाष्टपंचाशत्तमोऽध्यायः ५८।"
  }
]
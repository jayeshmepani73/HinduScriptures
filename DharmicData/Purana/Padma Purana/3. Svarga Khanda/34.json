[
  {
    "text": "नारद उवाच-\nतत्रेदं विमलं लिगमोंकारंनाम शोभनम् ।\nयस्य स्मरणमात्रेण मुच्यते सर्वपातकैः १।\nएतत्परतरं ज्ञानं पंचायतनमुत्तमम् ।\nसेवितं मुनिर्भिर्नित्यं वाराणस्यां विमोक्षणम् २।\nतत्र साक्षान्महादेवः पंचायतनविग्रहः ।\nरमते भगवान्रुद्रो जंतूनामपवर्गदः ३।\nएतत्पाशुपतं ज्ञानं पंचायतनमुच्यते ।\nतदेतद्विमलं लिगमोंकारं समुपस्थितम् ४।\nशांत्यतीता तथा शांतिर्विद्या चैवापरा वरा ।\nप्रतिष्ठा च निवृत्तिश्च पंचात्मं लिंगमैश्वरम् ५।\nपंचानामपि लिंगानां ब्रह्मादीनां समाश्रयम् ।\nॐकारबोधकं लिंगं पंचायतनमुच्यते ६।\nसंस्मरेदीश्वरं लिंगं पंचायतनमव्ययम् ।\nदेहांते परमं ज्योतिरानंदं विशते बुधः ७।\nतत्र देवर्षयः पूर्वं सिद्धाब्रह्मर्षयस्तथा ।\nउपास्य देवमीशानमापुरंतः परं पदम् ८।\nमत्स्योदर्यास्तटे पुण्ये स्थानं गुह्यतमं शुभम् ।\nगोचर्ममात्रं राजेंद्र ॐकारेश्वरमुत्तमम् ९।\nकृत्तिवासेश्वरं लिंगं मध्यमेश्वरमुत्तमम् ।\nविश्वेश्वरं तथोंकारंकंदर्पेश्वरमेव च १०।\nएतानि गुह्यलिंगानि वाराणस्यां युधिष्ठिर ।\nन कश्चिदिह जानाति विना शंभोरनुग्रहात् ११।\nकृत्तिवासेश्वरस्यैव माहात्म्यं शृणु पार्थिव ।\nतस्मिन्स्थाने पुरा दैत्यो हस्ती भूत्वा शिवांतिकम् १२।\nब्राह्मणान्हंतुमायातो यत्र नित्यमुपासते ।\nतेषां लिंगान्महादेवः प्रादुरासीत्त्रिलोचनः १३।\nरक्षणार्थं महादेवो भक्तानां भक्तवत्सलः ।\nहत्वा गजाकृतिं दैत्यं शूलेनावज्ञया हरः १४।\nवासस्तस्याकरोत्कृत्तिं कृत्तिवासेश्वरस्ततः ।\nतत्र सिद्धिं परां प्राप्ता मुनयो हि युधिष्ठिर १५।\nतेनैव च शरीरेण प्राप्तास्तत्परमं पदम् ।\nविद्याविद्येश्वरा रुद्राः शिवा ये च प्रकीर्त्तिताः १६।\nकृत्तिवासेश्वरं लिंगं नित्यमाश्रित्य संस्थिताः ।\nज्ञात्वा कलियुगं घोरमधर्मबहुलं जनाः १७।\nकृत्तिवासं न मुंचंति कृतार्थास्ते न संशयः ।\nजन्मांतरसहस्रेण मोक्षो यत्राप्यते न वा १८।\nएकेन जन्मना मोक्षः कृत्तिवासेऽत्र लभ्यते ।\nआलयं सर्वसिद्धानामेतत्स्थानं वदंति हि १९।\nगोपितं देवदेवेन महादेवेन शंभुना ।\nयुगेयुगे ह्यत्र दांता ब्राह्मणा वेदपारगाः २०।\nउपासंते महात्मानं जपंति शतरुद्रियम् ।\nस्तुवंति सततं देवं त्र्यंबकं कृत्तिवाससम् ।\nध्यायंति हृदये देवं स्थाणुं सर्वांतरं शिवम् २१।\nगायंति सिद्धाः किल गीतकानि वाराणसीं ये निवसंति विप्राः ।\nतेषामथैकेन भवेद्विमुक्तिर्ये कृत्तिवासं शरणं प्रपन्नाः २२।\nसंप्राप्य लोके जगतामभीष्टं सुदुर्लभं विप्रकुलेषु जन्म ।\nध्याने समाधाय जपंति रुद्रं ध्यायंति चित्ते यतयो महेशम् २३।\nआराधयंति प्रभुमीशितारं वाराणसीमध्यगता मुनींद्राः ।\nयजंति यज्ञैरभिसंधिहीनाः स्तुवंति रुद्रं प्रणमंति शंभुम् २४।\nनमो भवायामलयोगधाम्ने स्थाणुं प्रपद्ये गिरिशं पुराणम् ।\nस्मरामि रुद्रं हृदये निविष्टं जाने महादेवमनेकरूपम् २५।\nइति श्रीपाद्मे महापुराणे स्वर्गखंडे चतुस्त्रिंशोऽध्यायः ३४।\n।"
  }
]
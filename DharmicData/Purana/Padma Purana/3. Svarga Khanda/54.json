[
  {
    "text": "व्यास उवाच-\nवेदं वेदौ तथा वेदान्वेदांगानि तथा द्विजाः ।\nअधीत्य चाधिगम्यार्थं ततः स्नायाद्द्विजोत्तमः १।\nगुरवे तु धनं दत्वा स्नायीत तदनुज्ञया ।\nतीर्णव्रतोथ युक्तात्मा शक्तो वा स्नातुमर्हति २।\nवैणवीं धारयेद्यष्टिमंतर्वासस्तथोत्तरम् ।\nयज्ञोपवीतद्वितयं सोदकं च कमंडलुम् ३।\nछत्रं चोष्णीषममलं पादुके चाप्युपानहौ ।\nरौक्मे च कुंडले धार्ये कृत्तकेशनखः शुचिः ४।\nअन्यत्र कांचनाद्विप्रो न रक्तां बिभृयात्स्रजम् ।\nशुक्लांबरधरो नित्यं सुगंधः प्रियदर्शनः ५।\nन जीर्ण मलवद्वासा भवेद्वै विभवे सति ।\nन रक्तमुल्बणं चान्य धृतं वासो न कुंडलम् ६।\nनोपानहौ स्रजं चाथ पादुके च प्रयोजयेत् ।\nउपवीतमलंकारं दर्शयन्कृष्णमाजिनम् ७।\nनापसव्यं परीदध्याद्वासो न विकृतं वसेत् ।\nआहरेद्विधिवद्दारान्सदृशानात्मनः शुभान् ८।\nरूपलक्षणसंयुक्तान्योनिदोषविवर्जितान् ।\nअपितृगोत्रजभवामन्यमानुषगोत्रजाम् ९।\nआहरेद्ब्राह्मणो भार्यां शीलशौचसमन्विताम् ।\nऋतुकालाभिगामी स्याद्यावत्पुत्रोभिजायते १०।\nवर्जयेत्प्रतिषिद्धानि प्रयत्नेन दिनानि तु ।\nषष्ठ्यष्टमीं पंचदशीं द्वादशीं च चतुर्दशीम् ११।\nब्रह्मचारी भवेन्नित्यं तद्वज्जन्मत्रयाहनि ।\nआदधीत विवाहाग्निं जुहुयाज्जातवेदसम् १२।\nएतानि स्नातको नित्यं पावनानि च पावयेत् ।\nवेदोदितं स्वकं कर्म्म नित्यं कुर्यादतंद्रितः १३।\nअकुर्वाणः पतत्याशु नरकानतिभीषणान् ।\nअभ्यसेत्प्रयतो वेदं महायज्ञान्न हापयेत् १४।\nकुर्याद्गृह्याणि कार्याणि संध्योपासनमेव च ।\nसख्यं समाधिकैः कुर्यादुपेयादीश्वरं सदा १५।\nदैवतान्यभिगच्छेत कुर्य्याद्भार्य्याभिपोषणम् ।\nन धर्मं ख्यापयेद्विद्वान्न पापं गूहयेदपि १६।\nकुर्वीतात्महितं नित्यं सर्वभूतानुकंपकः ।\nवयसः कर्म्मणोऽर्थस्य श्रुतस्याभिजनस्य च १७।\nदेशवाग्बुद्धिसारूप्यमाचरन्विचरेत्सदा ।\nश्रुतिस्मृत्युदितं सम्यक्साधुभिर्यश्च सेवितः १८।\nतमाचारं निषेवेत नेहेतान्यत्र कर्हिचित् ।\nयेनास्य पितरो याता येन याताः पितामहाः १९।\nतेन यायात्सतां मार्गं तेन गच्छन्न दुष्यति ।\nनित्यं स्वाध्यायशीलः स्यान्नित्यं यज्ञोपवीतवान् २०।\nसत्यवादी जितक्रोधो लोभमोहविवर्जितः ।\nसावित्रीजाप निरतः श्राद्धकृन्मुच्यते गृही २१।\nमातापित्रोर्हिते युक्तो ब्राह्मणस्य हिते रतः ।\nदाता यज्वा देवभक्तो ब्रह्मलोके महीयते २२।\nत्रिवर्गसेवी सततं देवानां च समर्चनम् ।\nकुर्यादहरहर्नित्यं नमस्येत्प्रयतः सुरान् २३।\nविभागशीलः सततं क्षमायुक्तो दयालुकः ।\nगृहस्थस्तु समाख्यातो न गृहेण गृही भवेत् २४।\nक्षमा दया च विज्ञानं सत्यं चैव दमः शमः ।\nअध्यात्मनित्यता ज्ञानमेतद्ब्राह्मणलक्षणम् २५।\nएतस्मान्न प्रमाद्येत विशेषेण द्विजोत्तमः ।\nयथाशक्ति चरन्धर्म्मं निंदितानि विवर्जयेत् २६।\nविधूय मोहकलिलं लब्ध्वा योगमनुत्तमम् ।\nगृहस्थो मुच्यते बंधान्नात्र कार्याविचारणा २७।\nविगर्हित जय क्षेप हिंसा बंधवधात्मनाम् ।\nअन्यमन्यु समुत्थानां दोषाणां मर्षणं क्षमा २८।\nस्वदुःखेष्वेव कारुण्यं परदुःखेषु सौहृदम् ।\nदयेति मुनयः प्राहुः साक्षाद्धर्मस्य साधनम् २९।\nचतुर्दशानां विद्यानां धारणा हि परार्थतः ।\nविज्ञानमिति तद्विद्याद्येन धर्मो विवर्धते ३०।\nअधीत्य विधिवद्विद्यामर्थं चैवोपलभ्यते ।\nधर्मकार्याणि कुर्वीत ह्येतद्विज्ञानमुच्यते ३१।\nसत्येन लोकं जयति सत्यं तत्परमं पदम् ।\nयथा भूता प्रमादं तु सत्यमाहुर्मनीषिणः ३२।\nदमः शरीरोपरतिः शमः प्रज्ञाप्रसादतः ।\nअध्यात्ममक्षरं विद्या यत्र गत्वा न शोचति ३३।\nयया स देवोभगवान्विद्यया विद्यते परः ।\nसाक्षादेव हृषीकेशस्तज्ज्ञानमिति कीर्तितम् ३४।\nतन्निष्ठस्तत्परो विद्वान्नित्यमक्रोधनः शुचिः ।\nमहायज्ञपरो विप्रो लभते तदनुत्तमम् ३५।\nधर्मस्यायतनं यत्नाच्छरीरं परिपालयेत् ।\nनहि देहं विना विष्णुः पुरुषैर्विद्यतेपरः ३६।\nनित्यं धर्मार्थकामेषु युज्येत नियतो द्विजः ।\nन धर्मवर्जितं काममर्थं वा मनसा स्मरेत् ३७।\nसीदन्नपि हि धर्मेण न त्वधर्मं समाचरेत् ।\nधर्मो हि भगवान्देवो गतिः सर्वेषु जंतुषु ३८।\nभूतानांप्रियकारीस्यान्नपरद्रो हकर्मधीः ।\nन वेददेवतानिंदां कुर्य्यात्तैश्च न संवसेत् ३९।\nयस्त्विमं नियतो मर्त्यो धर्माध्यायं पठेच्छुचिः ।\nअध्यापयेच्छ्रावयेद्वा ब्रह्मलोके महीयते ४०।\nइति श्रीपाद्मे महापुराणे स्वर्गखंडे चतुःपंचाशत्तमोऽध्यायः ५४।"
  }
]
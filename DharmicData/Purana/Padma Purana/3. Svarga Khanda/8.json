[
  {
    "text": "ऋषय ऊचुः-।\nजंबूखंडस्त्वया प्रोक्तो यथावदिह सत्तमः ।\nविष्कंभस्य च प्रब्रूहि परिमाणं हि तत्त्वतः १।\nसमुद्रस्य प्रमाणं च सम्यगच्छिद्र दर्शनः ।\nशाकद्वीपं च नो ब्रूहि कुशद्वीपं च धार्मिकम् २।\nशाल्मलं चैव तत्त्वेन क्रौंचद्वीपं तथैव च ।\nसूत उवाच-।\nविप्राः सुबहवो द्वीपाः यैरिदं संततं जगत् ।\nसप्तद्वीपान्प्रवक्ष्यामि शृणुध्वं द्विजपुंगवाः ३।\nअष्टादशसहस्राणि योजनानि द्विजोत्तमाः ।\nषट्शतानि च पूर्णानि विष्कंभो जंबुपर्वतः ४।\nलवणस्य समुद्रस्य विष्कंभो द्विगुणः स्मृतः ।\nनानाजनपदाकीर्णो मणिविद्रुमचित्रितः ५।\nनैकधातुविचित्रैश्च पर्वतैरुपशोभितः ।\nसिद्धचारणसंकीर्णैः सागरः परिमंडलः ६।\nशाकद्वीपं च वक्ष्यामि यथावदिह सत्तमाः ।\nशृणुताद्य यथान्यायं ब्रुवतो मम धार्मिकाः ७।\nजंबुद्वीपप्रमाणेन द्विगुणः स द्विजर्षभाः ।\nविष्कंभेन महाभागाः सागरोऽपि विभागशः ८।\nक्षीरोदो मुनिशार्दूला येन संपरिवारितः ।\nतत्र पुण्याजनपदास्तत्र न म्रियते जनः ९।\nकुत एव हि दुर्भिक्षं क्षमा तेजोयुता हि ते ।\nशाकद्वीपस्य संक्षेपो यथावन्मुनिसत्तमाः ।\nउक्त एष महाभागाः किमन्यत्कथयामि वः १०।\nऋषय ऊचुः-।\nशाकद्वीपस्य संक्षेपो यथावदिह धार्मिक ।\nउक्तस्त्वया महाप्राज्ञ विस्तरं ब्रूहि तत्त्वतः ११।\nसूत उवाच-।\nतथैव पर्वता विप्राः सप्तात्र मणिपर्वताः ।\nरत्नाकरास्तथा नद्यस्तेषां नामानि वर्णये १२।\nअतीवगुणवत्सर्वं तत्त्वं पृच्छथ धार्मिकाः ।\nदेवर्षिगंधर्वयुतः प्रथमो मेरुरुच्यते १३।\nप्रागायतो महाभागा मलयोनाम पर्वतः ।\nततो मेघाः प्रवर्त्तंते प्रभवंति च सर्वशः १४।\nततः परेण मुनयो जलधारो महागिरिः ।\nततो नित्यमुपादत्ते वासवः परमं जलम् १५।\nततो वर्षं प्रभवति वर्षाकाले द्विजोत्तमाः ।\nउच्चैर्गिरी रैवतको यत्र नित्यं प्रतिष्ठितम् १६।\nरेवती दिवि नक्षत्रं पितामहकृतो विधिः ।\nउत्तरेण तु विप्रेंद्राः श्यामो नाम महागिरिः १७।\nनवमेघप्रभः प्रांशुः श्रीमानुज्ज्वलविग्रहः ।\nयतः श्यामत्वमापन्नाः प्रजा मुदितमानसाः १८।\nऋषय ऊचुः-।\nसुमहान्संशयोऽस्माकं प्राप्तोयं सूत यत्त्वया ।\nप्रजाः कथं सूत सम्यक्संप्राप्ताः श्यामतामिह १९।\nसूत उवाच-।\nसर्वेष्वेव महाप्राज्ञा द्वीपेषु मुनिपुंगवाः ।\nगौरः कृष्णश्च पतगस्तयोर्वर्णांतरे द्विजाः २०।\nश्यामो यस्मात्प्रवृत्तो वै तस्मात्श्यामगिरिः स्मृतः ।\nततः परं मुनिश्रेष्ठा दुर्गशैलो महोदयः २१।\nकेशरी केशरयुतो यतो वातः प्रवर्त्तते ।\nतेषां योजनविष्कंभो द्विगुणः प्रविभागशः २२।\nवर्षाणि तेषु विप्रेंद्राः संप्रोक्तानि मनीषिभिः ।\nमहामेरुर्महाकाशो जलदः कुमुदोत्तरम् २३।\nजलधारो महाप्राज्ञः सुकुमार इति स्मृतः ।\nरेवतस्य तु कौमारः श्यामश्च मणिकांचनः २४।\nकेशरस्याथ मौदाकी परेण तु महान्पुमान् ।\nपरिवार्य्यं तु विप्रेंद्रा दैर्घ्यं ह्रस्वत्वमेव च २५।\nजंबूद्वीपेन संख्यातस्तस्य मध्ये महाद्रुमः ।\nशाको नाम महाप्राज्ञाः प्रजास्तस्य सहानुगाः २६।\nतत्र पुण्या जनपदाः पूज्यते तत्र शंकरः ।\nतत्र गच्छंति सिद्धाश्च चारणा दैवतानि च २७।\nधार्मिकाश्च प्रजाः सर्वाः चत्वारो गतमत्सराः ।\nवर्णाः स्वकर्मनिरता न च स्तेनोऽत्र दृश्यते २८।\nदीर्घायुषो महाप्राज्ञा जरामृत्युविवर्जिताः ।\nप्रजास्तत्र विवर्द्धंते वर्षास्विव समुद्रगाः २९।\nनद्यः पुण्यजलास्तत्र गंगा च बहुधा गता ।\nसुकुमारी कुमारी च शीता शीतोदका तथा ३०।\nमहानदी च भो विप्रास्तथा मणिजला नदी ।\nइक्षुवर्द्धनिका चैव नदी मुनिवराः स्मृताः ३१।\nततः प्रवृत्ताः पुण्योदा नद्यः परमशोभनाः ।\nसहस्राणां शतान्येव यतो वर्षति वासवः ३२।\nन तासां नामधेयानि परिस्मर्तुं तथैव च ।\nशक्यंते परिसंख्यातुं पुण्यास्ता हि सरिद्वराः ३३।\nततः पुण्या जनपदाश्चत्वारो लोकविश्रुताः ।\nमृगाश्च मशकाश्चैव मानसा मल्लकास्तथा ३४।\nमृगाश्च ब्रह्मभूयिष्ठाः स्वकर्मनिरता द्विजाः ।\nमशकेषु तु राजन्या धार्मिकाः सर्वकामदाः ३५।\nमानसाश्च महाभागा वैश्यधर्मोपजीविनः ।\nसर्वकामसमायुक्ताः शूरा धर्मार्थनिश्चिताः ३६।\nशूद्रास्तु मल्लका नित्यं पुरुषा धर्मशीलिनः ।\nन तत्र राजा विप्रेंद्रा न दंडो न च दंडिकाः ३७।\nस्वधर्मेणैव धर्मज्ञास्ते रक्षंति परस्परम् ।\nएतावदेव शक्यं तु तत्र द्वीपे प्रभाषितुम् ३८।\nएतदेव च श्रोतव्यं शाकद्वीपे महौजसि ३९।\nइति श्रीपाद्मे महापुराणे स्वर्गखंडेऽष्टमोऽध्यायः ८।"
  }
]
[
  {
    "text": "ऋषय ऊचुः-।\nवर्षाणां चैव नामानि पर्वतानां च सत्तम ।\nआचक्ष्व नो यथातत्वं ये च पर्वतवासिनः १।\nसूत उवाच-।\nदक्षिणेन तु श्वेतस्य निषधस्योत्तरेण तु ।\nवर्षं रमणकं नाम जायंते तत्र मानवाः २।\nशुक्लाभिजनसंपन्नाः सर्वे ते प्रियदर्शनाः ।\nनिःसपत्नाश्च ते सर्वे जायंते तत्र मानवाः ३।\nदशवर्षसहस्राणि शतानि दशपंच च ।\nजीवंति ते महाभागा नित्यं मुदितमानसाः ४।\nदक्षिणेन तु नीलस्य निषधस्योत्तरेण तु ।\nवर्षं हिरण्मयं नाम यत्र हैरण्वती नदी ५।\nयत्र चायं महाप्राज्ञाः पक्षिराट्पतगोत्तमः ।\nयज्ञानुगा विप्रवरा धन्विनः प्रियदर्शनाः ६।\nमहाबलास्तत्र जना विप्रा मुदितमानसाः ।\nएकादशसहस्राणि वर्षाणां ते तपोधनाः ७।\nआयुःप्रमाणं जीवंति शतानि दश पंच च ।\nशृंगाणि च पवित्राणि त्रीण्येव द्विजपुंगवाः ८।\nएकं मणिमयं तत्र तथैकं रुक्ममद्भुतम् ।\nसर्वरत्नमयं चैकं भवनैरुपशोभितम् ९।\nतत्र स्वयं प्रभादेवी नित्यं वसति शंडिनी ।\nउत्तरेण तु शृंगस्य समुद्रांते द्विजोत्तमाः १०।\nवर्षमैरावतं नाम तस्माच्छृंगवतः परम् ।\nन तु तत्र सूर्यगतिर्जीर्यंते न च मानवाः ११।\nचंद्रमाश्च सनक्षत्रो ज्योतिर्भूत इवावृतः ।\nपद्मप्रभाः पद्मवर्णाः पद्मपत्रनिभेक्षणाः १२।\nपद्मपत्रसुगंधाश्च जायंते तत्र मानवाः ।\nअनिष्पन्ना नष्टगंधा निराहारा जितेंद्रियाः १३।\nदेवलोकच्युताः सर्वे तथा विरजसो द्विजाः ।\nत्रयोदशसहस्राणि वर्षाणां ते द्विजोत्तमाः १४।\nआयुःप्रमाणं जीवंति नरा धार्मिकपुंगवाः ।\nक्षीरोदस्य समुद्रस्य तथैवोत्तरतः प्रभुः १५।\nहरिस्तिष्ठति वैकुंठः शकटे कनकामये ।\nअष्टचक्रं हि तद्यानं भूतयुक्तं मनोजवम् १६।\nअग्निवर्णं महातेजो जांबूनदविभूषितम् ।\nस प्रभुः सर्वभूतानां विभुश्च द्विजसत्तमाः १७।\nसंक्षेपे विस्तरे चैव कर्ता कारयिता तथा ।\nपृथिव्यापस्तथाकाशं वायुस्तेजश्च सत्तमाः १८।\nस यज्ञः सर्वभूतानामास्यं तस्य हुताशनः १९।\nइति श्रीपाद्मे महापुराणे स्वर्गखंडे पंचमोऽध्यायः ५।"
  }
]
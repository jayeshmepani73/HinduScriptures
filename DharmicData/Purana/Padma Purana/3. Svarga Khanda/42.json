[
  {
    "text": "मार्कंडेय उवाच-\nशृणु राजन्प्रयागस्य माहात्म्यं पुनरेव तु ।\nयं गत्वा सर्वपापेभ्यो मुच्यते नात्र संशयः १।\nआर्तानां च दरिद्राणां निश्चितव्यवसायिनाम् ।\nस्थानं मुक्त्वा प्रयागं तु नाक्षयं तु कदाचन २।\nगंगायमुनमासाद्य यस्तु प्राणान्परित्यजेत् ।\nदीप्तकांचनवर्णाभे विमाने सूर्यवर्चसि ३।\nगंधर्वाप्सरसां मध्ये स्वर्गे मोदति मानवः ।\nईप्सिताँल्लभतेकामान्वदंति ऋषिपुंगवाः ४।\nसर्वरत्नमयैर्दिव्यैर्नानाध्वजसमाकुलैः ।\nवरांगना समाकीर्णैर्मोदते शुभलक्षणैः ५।\nगीतवादित्रनिर्घोषैः प्रसुप्तः प्रतिबुध्यते ।\nयावन्न स्मरते जन्म तावत्स्वर्गे महीयते ६।\nतत्र स्वर्गात्परिभ्रष्टः क्षीणकर्म्मा दिवश्च्युतः ।\nहिरण्यरत्नसंपूर्णे समृद्धे जायते कुले ७।\nतदेव स्मरते तीर्थं स्मरणात्तत्र गच्छति ।\nदेशस्थो यदि वारण्ये विदेशे यदि वा गृहे ८।\nप्रयागं स्मरमात्रोपि यस्तु प्राणान्परित्यजेत् ।\nस ब्रह्मलोकमाप्नोति वदंति ऋषिपुंगवाः ९।\nसर्वकामफलावृत्ता मही यत्र हिरण्मयी ।\nऋषयो मुनयः सिद्धा यत्र लोके प्रगच्छति १०।\nस्त्रीसहस्रा कुले रम्ये मंदाकिन्यास्तटे शुभे ।\nमोदते ऋषिभिः सार्द्धं स्वकृतेनेह कर्मणा ११।\nसिद्धचारणगन्धर्वैः पूज्यते दिवि दैवतैः ।\nततः स्वर्गात्परिभ्रष्टो जंबुद्वीपपतिर्भवेत् १२।\nततः शुभानि कर्माणि चिंतयानः पुनः पुनः ।\nगुणवान्वित्तसंपन्नो भवतीह न संशयः १३।\nकर्मणा मनसा वाचा सत्यधर्मप्रतिष्ठितः ।\nगंगायमुनयोर्मध्ये यस्तु दानं प्रयच्छति १४।\nसुवर्णंमणिमुक्तां वा यदि धान्यं प्रतिग्रहम् ।\nस्वकार्ये पितृकार्ये वा देवताभ्यर्चनेऽपि वा १५।\nनिष्फलं तस्य तत्तीर्थं यावत्तत्फलमश्नुते ।\nएवं तीर्थेन गृह्णीयात् पुण्येष्वायतनेषु च १६।\nनिमित्तेषु च सर्वेषु अप्रमत्तो द्विजो भवेत् ।\nकपिलां पाटलावर्णां प्रयागे यः प्रयच्छति १७।\nस्वर्णशृंगीं रौप्यखुरां चैलकंठीं पयस्विनीम् ।\nप्रयागे श्रोत्रियं साधुं ग्राहयित्वा यथाविधि १८।\nशुक्लांबरधरं शांतं धर्मज्ञं वेदपारगम् ।\nसा गौस्तस्मै च दातव्या गंगायमुनसंगमे १९।\nवासांसि च महार्हाणि रत्नानि विविधानि च ।\nयावद्रोमाणि तस्या गोः संति गात्रेषु सत्तम २०।\nतावद्वर्षसहस्राणि स्वर्गलोके महीयते ।\nयत्रासौ लभते जन्म सा गौस्तत्राभिजायते २१।\nन च पश्यत्यसौ घोरं नरकं तेन कर्मणा ।\nउत्तरान्स कुरून्प्राप्य मोदते कालमक्षयम् २२।\nगवां शतसहस्रेभ्यो दद्यादेकां पयस्विनीम् ।\nपुत्रान्दारान्तथा भृत्यान्गौरेका प्रतितारयेत् २३।\nतस्मात्सर्वेषु दानेषु गोदानं तु विशिष्यते ।\nदुर्गमे विषमे घोरे महापातकसंभवे ।\nगौरेव रक्षां कुरुते तस्माद्देया द्विजातये २४।\nइति श्रीपाद्मे महापुराणे स्वर्गखंडे द्विचत्वारिंशोऽध्यायः ४२।"
  }
]
[
  {
    "text": "नारद उवाच-\nवाराणस्यां महाराज मध्यमेशं परात्परम् ।\nतस्मिन्स्थाने महादेवो देव्या सह महेश्वरः १।\nरमते भगवान्नित्यं रुद्रैश्च परिवारितः ।\nतत्र पूर्वं हृषीकेशो विश्वात्मा देवकीसुतः २।\nउवास वत्सरं कृष्णः सदा पाशुपतैर्युतः ।\nभस्मोद्धूलितसर्वांगो रुद्राध्ययनतत्परः ३।\nआराधयन्हरिः शंभुं कृत्वा पाशुपतंव्रतम् ।\nतस्य ते बहवः शिष्याः ब्रह्मचर्यपरायणाः ४।\nलब्ध्वा तद्वदनाज्ज्ञानं दृष्टवंतो महेश्वरम् ।\nतस्य देवो महादेवः प्रत्यक्षं नीललोहितः ५।\nददौ कृष्णस्य भगवान्वरदो वरमुत्तमम् ।\nयेऽर्चयंति च गोविंदं मद्भक्ता विधिपूर्वकम् ६।\nतेषां तदैश्वरं ज्ञानमुत्पत्स्यति जगन्मयम् ।\nनमस्योऽर्चयितव्यश्च ध्यातव्यो मत्परैर्जनैः ७।\nभविष्यंति न संदेहो मत्प्रसादाद्द्विजातयः ।\nयेऽत्र द्रक्ष्यंति देवेशं स्नात्वा देवं पिनाकिनम् ८।\nब्रह्महत्यादिकं पापं तेषामाशु विनश्यति ।\nप्राणांस्त्यक्ष्यंति ये र्मत्याः पापकर्मरता अपि ९।\nते यांति तत्परं स्थानं नात्र कार्या विचारणा ।\nधन्यास्तु खलु ते विज्ञा मंदाकिन्यां कृतोदकाः १०।\nअर्चयित्वा महादेवं मध्यमेश्वरमीश्वरम् ।\nज्ञानं दानं तपः श्राद्धं पिंडनिर्वपणं त्विह ११।\nएकैकशः कृतं कर्म पुनात्यासप्तमं कुलम् ।\nसन्निहत्यामुपस्पृश्य राहुग्रस्ते दिवाकरे १२।\nयत्फलं लभते मर्त्त्यस्तस्माद्दशगुणं त्विह ।\nएवमुक्तं महाराज माहात्म्यं मध्यमेश्वरे ।\nयः शृणोति परं भक्त्या स याति परमं पदम् १३।\nइति श्रीपाद्मे महापुराणे स्वर्गखंडे वाराणसीमाहात्म्ये षट्त्रिंशोऽध्यायः ३६।"
  }
]
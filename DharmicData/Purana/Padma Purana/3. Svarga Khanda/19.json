[
  {
    "text": "नारद उवाच-\nभार्गवेशं ततो गच्छेद्भक्त्या यत्र च विष्णुना\nहुंकारितास्तु देवेन दानवाः प्रलयं गताः १\nतत्र स्नात्वा तु राजेंद्र सर्वपापैः प्रमुच्यते\nशुक्लतीर्थस्य चोत्पत्तिं शृणु त्वं पांडुनंदन २\nहिमवच्छिखरे रम्ये नानाधातुविचित्रिते\nतरुणादित्यसंकाशे तप्तकांचनसंनिभे ३\nवज्रस्फटिकसोपाने चित्रपट्टशिलातले\nजांबूनदमये दिव्ये नाना पद्मोपशोभिते ४\nतत्रासीनं महादेवं सर्वज्ञं प्रभुमव्ययम्\nलोकानुग्राहकं शांतं गणवृंदैः समावृतम् ५\nस्कंदनंदिमहाकालैर्वीरभद्र गणादिभिः\nउमया सहितं देवं मार्कंडः परिपृच्छति ६\nदेवदेव महादेव इन्द्र कामादि संस्तुत\nसंसारभवभीतोहं सुखोपायं ब्रवीहि मे ७\nभगवन्भूतभव्येश सर्वपापप्रणाशनम्\nतीर्थानां परमं तीर्थं तद्वदस्व महेश्वर ८\nईश्वर उवाच-\nशृणुविप्र महाभाग सर्वशास्त्रविशारद\nस्नानादि कुरु गच्छ त्वं ऋषिसंघैस्समावृतः ९\nमन्वत्रि याज्ञवल्क्याश्च काश्यपश्चैव अंगिराः\nयमापस्तंब संवर्ताः कात्यायनबृहस्पती १०\nनारदो गौतमश्चैव पृच्छंति धर्मकांक्षिणः\nगंगाकनखले पुण्या प्रयागं पुष्करं गया ११\nकुरुक्षेत्रं तु पुण्यं च राहुग्रस्ते दिवाकरे\nदिवा वा यदि वा रात्रौ शुक्लतीर्थं महाफलम् १२\nदर्शनात्स्पर्शनाच्चैव स्नानाद्ध्यानात्तपोर्जनात्\nहोमाच्चैवोपवासाच्च शुक्लतीर्थफलं महत् १३\nशुक्लतीर्थं महापुण्यं नद्यां तु संव्यवस्थितम्\nचाणिक्योनाम राजर्षिः सिद्धिं तत्र समागतः १४\nएतत्क्षेत्रं समुत्पन्नं योजनावृत्तिसंस्थितम्\nशुक्लतीर्थं महापुण्यं सर्वपापप्रणाशनम् १५\nपादपाग्रेण दृष्टेन ब्रह्महत्यां व्यपोहति\nअहमत्र ऋषिश्रेष्ठ तिष्ठामि ह्युमया सह १६\nवैशाखे विमले मासि कृष्णपक्षे चतुर्दशी\nकैलासाच्चापि निर्गत्य तत्र संनिहितो ह्यहम् १७\nदेवकिन्नरगंधर्वाः सिद्धविद्याधरास्तथा\nगणाश्चाप्सरसो नागाः सर्वे देवाः समागताः १८\nगगनस्थास्तु तिष्ठंति विमानैः सर्वकामकैः\nशुक्लतीर्थे तु राजेंद्र आगता धर्मकांक्षिणः १९\nरजकेन यथा वस्त्रं शुक्लं भवति वारिणा\nआजन्मसंचितं पापं शुक्लतीर्थे व्यपोहति २०\nस्नानं दानं महापुण्यं मार्कंड ऋषिसत्तम\nशुक्लतीर्थात्परं तीर्थं न भूतं न भविष्यति २१\nपूर्वे वयसि कर्माणि कृत्वा पापानि मानवः\nअहोरात्रोपवासेन शुक्लतीर्थे व्यपोहति २२\nतपसा ब्रह्मचर्येण यज्ञैर्दानेन वा पुनः\nदेवदानेन या पुष्टिर्न सा क्रतुशतैरपि २३\nकार्तिकस्य च मासस्य कृष्णपक्षे चतुर्दशी\nघृतेन स्नापयेद्देवमुपोष्य परमेश्वरम् २४\nएकविंशत्कुलोपेतो न च्यवेच्चैश्वरात्पदात्\nशुक्लतीर्थं परं तीर्थमृषिसिद्धनिषेवितम् २५\nतत्र स्नात्वा ततो राजन्पुनर्जन्म न विद्यते\nस्नात्वा वै शुक्लतीर्थेपि अर्चयेद्वृषभध्वजम् २६\nजागरं कारयेत्तत्र नृत्यगीतादिमंगलैः\nप्रभाते शुक्लतीर्थे तु स्नानं वै देवतार्चनम् २७\nआचार्यं भोजयेत्पश्चाच्छिवव्रतपरः शुचिः\nभोजनं च यथाशक्त्या वित्तशाठ्यं न कारयेत् २८\nप्रदक्षिणं ततः कृत्वा शनैर्देवांतिकं व्रजेत्\nएवं वै कुरुते यस्तु तस्य पुण्यफलं शृणु २९\nदिव्ययानसमारूढस्तूयमानोऽप्सरोगणैः\nशिवतुल्यबलोपेतस्तिष्ठत्याभूतसंप्लवम् ३०\nशुक्लतीर्थे तु या नारी ददाति कनकं शुभम्\nघृतेन स्नापयेद्देवं कुमारं चाभिपूजयेत् ३१\nएवं या कुरुते भक्त्या तस्याः पुण्यफलं शृणु\nमोदते देवलोकस्था यावदिंद्राश्चतुर्दश ३२\nअयने वा चतुर्दश्यां संक्रांतौ विषुवे तथा\nस्नात्वा तु सोपवासः स निर्जितात्मा समाहितः ३३\nदानं दद्याद्यथाशक्त्या प्रीयेतां हरिशंकरौ\nशुक्लतीर्थप्रभावेण सर्वं भवति चाक्षयम् ३४\nअनाथं दुर्गतं विप्रं नाथवंतमथापि वा\nउद्वाहयति यस्तीर्थे तस्य पुण्यफलं शृणु ३५\nयावत्तद्रोमसंख्या तु तत्प्रसूतिकुलेषु च\nतावद्वर्षसहस्राणि शिवलोके महीयते ३६\nइति श्रीपाद्मे महापुराणे स्वर्गखंडे ऊनविंशोध्यायः १९"
  }
]
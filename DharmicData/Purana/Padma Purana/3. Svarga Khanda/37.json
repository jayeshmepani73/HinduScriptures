[
  {
    "text": "नारद उवाच-।\nअन्यानि च महाराज तीर्थानि पावनानि तु ।\nवाराणस्यां स्थितानीह संशृणुष्व युधिष्ठिर १।\nप्रयागादधिकं तीर्थं प्रयागं परमं शुभम् ।\nविश्वरूपं तथा तीर्थं तालतीर्थमनुत्तमम् २।\nआकाशाख्यं महातीर्थं तीर्थं चैवार्षभं परम् ।\nसुनीलं च महातीर्थं गौरीतीर्थमनुत्तमम् ३।\nप्राजापत्यं तथा तीर्थं स्वर्गद्वारं तथैव च ।\nजंबुकेश्वरमित्युक्तं धर्माख्यं तीर्थमुत्तमम् ४।\nगयातीर्थं परं तीर्थं तीर्थं चैव महानदी ।\nनारायणपरं तीर्थं वायुतीर्थमनुत्तमम् ५।\nज्ञानतीर्थं परं गुह्यं वाराहं तीर्थमुत्तमम् ।\nयमतीर्थं यथापुण्यं तीर्थं संमूर्तिकं शुभम् ६।\nअग्नितीर्थं महाराज कलशेश्वरमुत्तमम् ।\nनागतीर्थं सोमतीर्थं सूर्यतीर्थं तथैव च ७।\nपर्वताख्यं महागुह्यं मणिकर्ण्यमनुत्तमम् ।\nघटोत्कचं तीर्थवरं श्रीतीर्थं च पितामहम् ८।\nगंगातीर्थं तु देवेशं ययातेस्तीर्थमुत्तमम् ।\nकापिलं चैव सोमेशं ब्रह्मतीर्थमनुत्तमम् ९।\nतत्र लिंगं पुराणीयं स्थातुं ब्रह्मा यथागतः ।\nतदानीं स्थापयामास विष्णुस्तल्लिंगमैश्वरम् १०।\nतत्र स्नात्वा समागम्य ब्रह्मा प्रोवाच तं हरिम् ।\nमयानीतमिदं लिंगं कस्मात्स्थापितवानसि ११।\nतमाह विष्णुस्त्वत्तोऽपि रुद्रे भक्तिर्दृढा मम ।\nतस्मात्प्रतिष्ठितं लिगं नाम्ना तव भविष्यति १२।\nभूतेश्वरं तथा तीर्थं तीर्थं धर्मसमुद्भवम् ।\nगंधर्वतीर्थं सुशुभं वाह्नेयं तीर्थमुत्तमम् १३।\nदौर्वासिकं व्योमतीर्थं चंद्रतीर्थं युधिष्ठिर ।\nचिंतांगदेश्वरं तीर्थं पुण्यं विद्याधरेश्वरम् १४।\nकेदारतीर्थमुग्राख्यं कालंजरमनुत्तमम् ।\nसारस्वतं प्रभासं च रुद्रकर्णह्रदं शुभम् १५।\nकोकिलाख्यं महातीर्थं तीर्थं चैव महालयम् ।\nहिरण्यगर्भं गोप्रेक्षं तीर्थं चैवमनुत्तमम् १६।\nउपशांतं शिवं चैव व्याघ्रेश्वरमनुत्तमम् ।\nत्रिलोचनं महातीर्थं लोकार्कं चोत्तराह्वयम् १७।\nकपालमोचनं तीर्थं ब्रह्महत्याविनाशनम् ।\nशुक्रेश्वरं महापुण्यमानंदपुरमुत्तमम् १८।\nएवमादीनि तीर्थानि वाराणस्यां स्थितानि वै ।\nन शक्यं विस्तराद्वक्तुं कल्पकोटिशतैरपि १९।\nइति श्रीपाद्मे महापुराणे स्वर्गखंडे वाराणसीमाहात्म्ये सप्तत्रिंशोऽध्यायः ३७।"
  }
]
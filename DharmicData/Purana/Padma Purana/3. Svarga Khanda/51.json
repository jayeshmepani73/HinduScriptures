[
  {
    "text": "ऋषय ऊचु-\nकर्मयोगः कथं सूत येन चाराधितो हरिः ।\nप्रसीदति महाभाग वद नो वदतां वर १।\nयेनासौ भगवानीशः समाराध्यो मुमुक्षुभिः ।\nतद्वदाखिललोकानां रक्षणं धर्मसंग्रहम् २।\nतं कर्मयोगं वद नः सूत मूर्तिमयस्तु यः ।\nइति शुश्रूषवो विप्रा भवदग्रे व्यवस्थिताः ३।\nसूत उवाच-\nएवमेव पुरा पृष्टो व्यासः सत्यवतीसुतः ।\nऋषिभिरग्निसंकाशैर्व्यासस्तानाह तच्छृणु ४।\nव्यास उवाच-\nशृणुध्वंमृषयः सर्वे वक्ष्यमाणं सनातनम् ।\nकर्मयोगं ब्राह्मणानामात्यंतिकफलप्रदम् ५।\nआम्नायसिद्धमखिलं ब्राह्मणार्थं प्रदर्शितम् ।\nऋषीणां शृण्वतां पूर्वं मनुराह प्रजापतिः ६।\nसर्वव्याधिहरं पुण्यमृषिसंघैर्निषेवितम् ।\nसमाहितधियो यूयं शृणुध्वं गदतो मम ७।\nकृतोपनयनो वेदानधीयीत द्विजोत्तमः ।\nगर्भाष्टमेऽष्टमेवाब्दे स्वसूत्रोक्तविधानतः ८।\nदंडी च मेखली सूत्री कृष्णाजिनधरो मुनिः ।\nभिक्षाहारो गुरुहितो वीक्ष्यमाणो गुरोर्मुखम् ९।\nकार्पासमुपवीतार्थं निर्मितं ब्रह्मणा पुरा ।\nब्राह्मणानां त्रिवृत्सूत्रं कौशं वा वस्त्रमेव वा १०।\nसदोपवीती चैव स्यात्सदाबद्ध शिखो द्विजः ।\nअन्यथा यत्कृतं कर्म्म तद्भवत्ययथाकृतम् ११।\nवसेदविकृतं वासः कार्पासं वा कषायकम् ।\nतदेव परिधानीयं शुक्लं तांतवमुत्तमम् १२।\nउत्तरं तु समाम्नातं वासः कृष्णाजिनं शुभम् ।\nअभावे गावयमपि रौरवं वा विधीयते १३।\nउद्धृत्य दक्षिणं बाहुं सव्यबाहौ समर्पितम् ।\nउपवीतं भवेन्नित्यं निवीतं कंठसज्जने १४।\nसव्यबाहुं समुद्धृत्य दक्षिणे तु धृतं द्विजाः ।\nप्राचीनावीतमित्युक्तं पित्र्येकर्मणि योजयेत् १५।\nअग्न्यागारे गवां गोष्ठे होमे तप्ये तथैव च ।\nस्वाध्याये भोजने नित्यं ब्राह्मणानां च सन्निधौ १६।\nउपासने गुरूणां च संध्ययोः साधुसंगमे ।\nउपवीती भवेन्नित्यं विधिरेष सनातनः १७।\nमौंजी त्रिवृत्समां श्लिष्टां कुर्याद्विप्रस्य मेखलाम् ।\nमुंजाभावे कुशेनाहुर्ग्रंथिनैकेन वा त्रिभिः १८।\nधारयेद्वैणवपालाशौ दंडौ केशांतिकौ द्विजः ।\nयज्ञार्हवृक्षजं वाथ सौम्यमव्रणमेव च १९।\nसायंप्रातर्द्विजः संध्यामुपासीत समाहितः ।\nकामाल्लोभाद्भयान्मोहात्त्यक्त्वैनां पतितो भवेत् २०।\nअग्निकार्यं ततः कुर्यात्सायंप्रातः प्रसन्नधीः ।\nस्नात्वा संतर्पयेद्देवानृषीन्पितृगणांस्तथा २१।\nदेवताभ्यर्चनं कुर्यात्पुष्पैः पत्रैर्यवांबुभिः ।\nअभिवादनशीलः स्यान्नित्यं वृद्धेषु धर्मतः २२।\nअसावहं भो नामेति सम्यक्प्रणतिपूर्वकम् ।\nआयुरारोग्यसिद्ध्यर्थं तंद्रादिपरिवर्जितः २३।\nआयुष्मान्भव सौम्येति वचो विप्रोऽभिवादने ।\nआकारश्चास्य नाम्नोंऽते वाच्यः पूर्वाक्षरप्लुतः २४।\nयो न वेत्त्यभिवादस्य विप्रः प्रत्यभिवादनम् ।\nनाभिवाद्यः स विदुषा यथा शूद्रस्तथैव सः २५।\nव्यत्यस्तपाणिना कार्यं पादसंग्रहणं गुरोः ।\nसव्येन सव्यः स्प्रष्टव्यो दक्षिणेन तु दक्षिणः २६।\nलौकिकं वैदिकं वापि तथाध्यात्मिकमेव वा ।\nअवाप्य प्रयतो ज्ञानं तं पूर्वमभिवादयेत् २७।\nनोदकं धारयेद्भैक्ष्यं पुष्पाणि समिधस्तथा ।\nएवंविधानि चान्यानि न देवार्थेषु कर्म्मसु २८।\nब्राह्मणं कुशलं पृच्छेत्क्षत्रबंधुमनामयम् ।\nवैश्यं क्षेमं समागम्य शूद्रमारोग्यमेव च २९।\nउपाध्यायः पिता ज्येष्ठो भ्राता त्राता च भीतितः ।\nमातुलः श्वशुरश्चैव मातामह पितामहौ ३०।\nवर्णश्रेष्ठः पितृव्यश्च पुंसोऽत्र गुरवः स्मृताः ।\nमाता मातामही गुर्वी पितुर्मातुश्च सोदराः ३१।\nश्वश्रूः पितामही ज्येष्ठा धात्री च गुरवः स्त्रियः ।\nज्ञेयस्तु गुरुवर्गोऽयं मातृतः पितृतो द्विजाः ३२।\nअनुवर्तनमेतेषां मनोवाक्कायकर्मभिः ।\nगुरून्दृष्ट्वा समुत्तिष्ठेदभिवाद्य कृताञ्जलि ३३।\nनैतैरुपविशेत्सार्द्धं विवदेन्नात्मकारणात् ।\nजीवितार्थमपि द्वेषाद्गुरुभिर्नैव भाषणम् ३४।\nउद्रिक्तोऽपि गुणैरन्यैर्गुरुद्वेषी पतत्यधः ।\nगुरूणामपि सर्वेषां पंच पूज्या विशेषतः ३५।\nतेषामाद्यास्त्रयः श्रेष्ठास्तेषां माता सुपूजिता ।\nयो भावयति या सूते येन विद्योपदिश्यते ३६।\nज्येष्ठो भ्राता च भर्ता च पंचैते गुरवः स्मृताः ।\nआत्मनः सर्वयत्नेन प्राणत्यागेन वा पुनः ३७।\nपूजनीया विशेषेण पंचैते भूतिमिच्छता ।\nयावत्पिता च माता च द्वावेतौ निर्विकारिणौ ३८।\nतावत्सर्वं परित्यज्य पुत्रः स्यात्तत्परायणः ।\nपिता माता च सुप्रीतौ स्यातां पुत्रगुणैर्यदि ३९।\nस पुत्रः सकलं धर्मं प्राप्नुयात्तेन कर्मणा ।\nनास्ति मातृसमं दैवं नास्ति पितृसमो गुरुः ४०।\nतयोः प्रत्युपकारोऽपि न कथंचन विद्यते ।\nतयोर्नित्यं प्रियं कुर्यात्कर्मणा मनसा गिरा ४१।\nन ताभ्यामननुज्ञातो धर्ममन्यं समाचरेत् ।\nवर्जयित्वा मुक्तिफलं नित्यं नैमित्तिकं तथा ४२।\nधर्मसारः समुद्दिष्टः प्रेत्यानंतफलप्रदः ।\nसम्यगाराध्य वक्तारं विसृष्टस्तदनुज्ञया ४३।\nशिष्यो विद्याफलं भुंक्ते प्रेत्य चापद्यते दिवि ।\nयो भ्रातरं पितृसमं ज्येष्ठं मूढोऽवमन्यते ४४।\nतेन दोषेण संप्रेत्य निरयं घोरमृच्छति ।\nपुंसां वर्त्मनि सृष्टेन पूज्यो भर्ता तु सर्वदा ४५।\nअपि मातरि लोकेऽस्मिन्नुपकाराद्धि गौरवम् ।\nमातुलांश्च पितृव्यांश्च श्वशुरानृत्विजो गुरून् ४६।\nअसावहमिति ब्रूयात्प्रत्युत्थायाभिवादयेत् ।\nअवाच्यो दीक्षितो नाम्ना यवीयानपि यो भवेत् ४७।\nभो भवत्पूर्वकं त्वेनमभिभाषेत धर्मवित् ।\nअभिवाद्यश्च पूज्यश्च शिरसानम्य एव च ४८।\nब्राह्मणक्षत्रियाद्यैश्च श्रीकामैः सादरं सदा ।\nनाभिवाद्याश्च विप्रेण क्षत्रियाद्याः कथंचन ४९।\nज्ञानकर्मगुणोपेता यद्यप्येते बहुश्रुताः ।\nब्राह्मणः सर्ववर्णानां स्वस्ति कुर्यादिति श्रुतिः ५०।\nसवर्णेन सवर्णानां कार्यमेवाभिवादनम् ।\nगुरुरग्निर्द्विजातीनां वर्णानां ब्राह्मणो गुरुः ५१।\nपतिरेको गुरुः स्त्रीणां सर्वत्राभ्यागतो गुरुः ।\nविद्याकर्मवयोबंधुर्वित्तं भवति पंचमम् ५२।\nमान्यस्थानानि पंचाहुः पूर्वं पूर्वं गुरूत्तरात् ।\nपंचानां त्रिषु वर्णेषु भूयांसि बलवंति च ५३।\nयत्र स्युः सोऽत्र मानार्हः शूद्रोऽपि दशमीं गतः ।\nपंथा देयो ब्राह्मणाय स्त्रियै राज्ञे विचक्षुषे ५४।\nवृद्धाय भारभग्नाय रोगिणे दुर्बलाय च ।\nभिक्षामाहृत्य शिष्टानां गृहेभ्यः प्रयतोऽन्वहम् ५५।\nनिवेद्य गुरुवेऽश्नीयाद्वाग्यतस्तदनुज्ञया ।\nभवत्पूर्वं चरेद्भैक्ष्यमुपवीती द्विजोत्तमः ५६।\nभवन्मध्यं तु राजन्यो वैश्यस्तु भवदुत्तरम् ।\nमातरं वा स्वसारं वा मातुर्वा भगिनीं निजाम् ५७।\nभिक्षेत भिक्षांप्रथमं याचैनं न विमानयेत् ।\nसजातीयगृहेष्वेव सार्ववर्णिकमेव वा ५८।\nभैक्ष्यस्याचरणं प्रोक्तं पतिता दिवि वर्जितम् ।\nवेदयज्ञैरहीनानां प्रशस्तानां स्वकर्म्मसु ५९।\nब्रह्मचार्य्याहरेद्भैक्ष्यं गृहेभ्यः प्रयतोऽन्वहम् ।\nगुरोः कुले न भिक्षेत न ज्ञातिकुलबंधुषु ६०।\nअलाभेत्वन्यगेहानां पूर्वं पूर्वं विवर्जयेत् ।\nसर्वं वा विचरेद्ग्रामं पूर्वोक्तानामसंभवे ६१।\nनियम्य प्रयतो वाचं दिशस्त्वनवलोकयन् ।\nसमाहृत्य तु भैक्ष्यान्नं यावदर्थममायया ६२।\nभुंजीत प्रयतो नित्यं वाग्यतोऽनन्यमानसः ।\nभैक्ष्येण वर्तयेन्नित्यं नैवेकान्नो भवेद्व्रती ६३।\nभैक्ष्यैण वर्त्तिनो वृत्तिरुपवाससमा स्मृता ।\nपूजयेदशनं नित्यमद्याच्चैनमकुत्सयन् ६४।\nदृष्ट्वा हृष्येत्प्रसीदेच्च प्रतिनंदेच्च सर्वशः ।\nअनारोग्यमनायुष्यमस्वर्ग्यं चातिभोजनम् ६५।\nअपुण्यं लोकविद्विष्टं तस्मात्तत्परिवर्जयेत् ।\nप्राङ्मुखोऽन्नानि भुंजीत सूर्याभिमुखमेव वा ६६।\nनाद्यादुदङ्मुखो नित्यं विधिरेष सनातनः ।\nप्रक्षाल्य पाणिपादौ च भुंजानो द्विरुपस्पृशेत् ६७।\nशुद्धे देशे समासीनो भुक्त्वा च द्विरुपस्पृशेत् ६८।\nइति श्रीपाद्मे महापुराणे स्वर्गखंडे कर्मयोगकथनं नाम एकपंचाशत्तमोऽध्यायः ५१।"
  }
]
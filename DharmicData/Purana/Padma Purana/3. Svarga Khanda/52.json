[
  {
    "text": "व्यास उवाच-\nभुक्त्वा पीत्वा च सुप्त्वा च स्नात्वा रथ्योपसर्पणे ।\nओष्ठावलोमकौ स्पृष्ट्वा वासो विपरिधाय च १।\nरेतोमूत्रपुरीषाणामुत्सर्गेऽनृतभाषणे ।\nष्ठीवित्वाऽध्ययनारंभे कासश्वासागमे तथा २।\nचत्वरं वा श्मशानं वा समाक्रम्य द्विजोत्तमः ।\nसंध्ययोरुभयोस्तद्वदाचांतोऽप्याचमेत्पुनः ३।\nचंडालम्लेच्छसंभाषे स्त्रीशूद्रोच्छिष्टभाषणे ।\nउच्छिष्टं पुरुषं दृष्ट्वा भोज्यं चापि तथाविधम् ४।\nआचामेदश्रुपाते वा लोहितस्य तथैव च ।\nभोजने संध्ययोः स्नात्वा पीत्वा मूत्रपुरीषयोः ५।\nआगतो वाचमेत्सुप्त्वा सकृत्सकृदथान्यतः ।\nअग्नेर्गवामथालंभे स्पृष्ट्वा प्रयतमेव वा ६।\nस्त्रीणामथात्मनः स्पर्शे नीलद्यं वा परिधाय च ।\nउपस्पर्शेज्जलं वार्तं तृणं वा भूमिमेव च ७।\nकेशानां चात्मनः स्पर्शे वाससः स्खलितस्य च ।\nअनुष्णाभिरकेशाभिरदुष्टाभिश्च धर्मतः ८।\nशौचेऽप्सु सर्वदा चामेदासीनः प्रागुदङ्मुखः ।\nशिरः प्रावृत्य कंठं वा मुक्तकेशशिखोऽपि वा ९।\nअकृत्वा पादयोः शौचं मार्गतो न शुचिर्भवेत् ।\nसोपानत्कोपानस्थो वा नोष्णीषी चाचमेद्बुधः १०।\nन चैव वर्षधाराभिर्न तिष्ठन्नुद्धृतोदकैः ।\nनैकहस्तार्पितजलैर्विना सूत्रेण वा पुनः ११।\nन पादुकासनस्थो वा बहिर्जानुरथापि वा ।\nन जल्पन्न हसन्प्रेक्षन्शयानस्तल्प एव च १२।\nनाविक्षिताभिः फेनाद्यैरुपेताभिरथापि वा ।\nशूद्राशुचिकरोन्मुक्तैर्नक्षाराभिस्तथैव च १३।\nन चैवांगुलिभिः शब्दं न कुर्यान्नान्यमानसः ।\nन वर्णरसदुष्टाभिर्न चैव प्रदरोदकैः १४।\nन पाणिक्षुभिताभिर्वा न बहिर्गंध एव वा ।\nहृद्गाभिः पूयते विप्रः कंठ्याभिः क्षत्रियः शुचिः १५।\nप्राशिताभिस्तथा वैश्यः स्त्रीशूद्रौ स्पर्शतोंऽततः ।\nअंगुष्ठमूलांतरतो रेखायां ब्राह्ममुच्यते १६।\nअंतरांगुष्ठदेशिन्यैः पितॄणां तीर्थमुच्यते ।\nकनिष्ठामूलतः पश्चात्प्राजापत्यं प्रचक्षते १७।\nअंगुल्यग्रं स्मृतं दैवं तदेवार्षं प्रकीर्तितम् ।\nमूलेन दैवमार्षं स्यादाग्नेयं मध्यतः स्मृतम् १८।\nतदेव सौमिकं तीर्थमेतज्ज्ञात्वा न मुह्यति ।\nब्राह्मेणैव तु तीर्थेन द्विजो नित्यमुपस्पृशेत् १९।\nहोमयेद्वाथ दैवेन न तु पित्र्येण वै द्विजाः ।\nत्रिःप्राश्नीयादपः पूर्वं ब्राह्मेण प्रयतस्ततः २०।\nसंमृज्यांगुष्ठमूलेन मुखं वै समुपस्पृशेत् ।\nअंगुष्ठानामिकाभ्यां तु स्पृशेन्नेत्रद्वयं ततः २१।\nतर्जन्यंगुष्ठयोगेन स्पृशेन्नासापुटद्वयम् ।\nकनिष्ठांगुष्ठयोगेन श्रवणे समुस्पृशेत् २२।\nसर्वासामथयोगेन हृदयं तु तनवा ।\nस्पृशेद्वै शिरसस्तद्वदंगुष्ठेनांसकद्वयम् २३।\nत्रिःप्राश्नीयाद्यदंभस्तु प्रीतास्तेनास्य देवताः ।\nब्रह्माविष्णुर्महेशश्च भवंतीत्यनुशुश्रुम २४।\nगंगा च यमुना चैव प्रीयेते परिमार्जनात् ।\nसंस्पृष्टयोर्लोचनयोः प्रीयेते शशिभास्करौ २५।\nनासत्यदस्रौ प्रीयेते स्पृशेन्नासापुटद्वयम् ।\nकर्णयोः स्पृष्टयोस्तद्वत्प्रीयेते चानिलानलौ २६।\nसंस्पृष्टे हृदये चास्य प्रीयंते सर्वदेवताः ।\nमूर्ध्नि संस्पर्शनादेकः प्रीतः स पुरुषो भवेत् २७।\nनोच्छिष्टं कुर्वते वक्त्रे विप्रुषोंगे लगंति याः ।\nदंतवद्दंतलग्नेषु जिह्वास्पर्शे शुचिर्भवेत् २८।\nस्पृशंति बिंदवः पादौ य आचामयतः परान् ।\nभूमिपांशुसमा ज्ञेया न तैरस्पृश्यता भवेत् २९।\nमधुपर्के च सोमे च तांबूलस्य च भक्षणे ।\nफलमूले चेक्षुदंडेन दोषं प्राह वै मनुः ३०।\nप्रचरंश्चान्नपानेषु द्रव्यहस्तो भवेन्नरः ।\nभूमौ निक्षिप्य तद्द्रव्यमाचम्याभ्युक्षयेत्तु तत् ३१।\nतैजसं वै समादाय यद्युच्छिष्टो भवेद्द्विजः ।\nभूमौ निक्षिप्य तद्द्रव्यमाचम्याभ्युक्षयेत्तु तत् ३२।\nयद्यद्द्रव्यं समादाय भवेदुच्छेषणान्वितः ।\nअनिधायैव तद्द्रव्यं भूमौ त्वशुचितामियात् ३३।\nवस्त्रादिषु विकल्पः स्यात्तत्संस्पृश्याचमेदिह ।\nअरण्ये निर्जने रात्रौ चौरव्याघ्राकुले पथि ३४।\nकृत्वा मूत्रं पुरीषं वा द्रव्यहस्तो न दुष्यति ।\nनिधाय दक्षिणे कर्णे ब्रह्मसूत्रमुदङ्मुखः ३५।\nअह्नि कुर्याच्छकृन्मूत्रं रात्रौ चेद्दक्षिणामुखः ।\nअंतर्धाय महीं काष्टैः पत्रैर्लोष्टतृणेन वा ३६।\nप्रावृत्य च शिरः कुर्याद्विण्मूत्रस्य विसर्जनम् ।\nछायाकूपनदीगोष्ठचैत्यांभः पथि भस्मसु ३७।\nअग्नौ चैव श्मशाने च विण्मूत्रं न समाचरेत् ।\nन गोमयेन काष्ठे वा महावृक्षेऽथ शाद्वले ३८।\nन तिष्ठन्न च निर्वासा न च पर्वतमंडले ।\nन जीर्णदेवायतने वल्मीके न कदाचन ३९।\nन ससत्वेषु गर्तेषु न गच्छन्न समाचरेत् ।\nतुषांगारकपालेषु राजमार्गे तथैव च ४०।\nन क्षेत्रे न बिले वापि न तीर्थे न चतुष्पथे ।\nनोद्यानेऽपासमीपे वा नोषरे नगराशये ४१।\nन सोपानत्पादुको वा छत्री वा नांतरिक्षके ।\nन चैवाभिमुखः स्त्रीणां गुरुब्राह्मणयोर्गवाम् ४२।\nन देवदेवालययोरपामपि कदाचन ।\nन ज्योतींषि निरीक्षन्वानवाप्रतिमुखोथ वा ४३।\nप्रत्यादित्यं प्रत्यनलं प्रतिसोमं तथैव च ।\nआहृत्य मृत्तिकां कूलाल्लेपगंधापकर्षणीम् ४४।\nकुर्यादतंद्रितः शौचं विशुद्धैरुद्धृतोदकैः ।\nनाहरेन्मृतिकां विप्रः पांशुलां न सकर्दमाम् ४५।\nन मार्गान्नोषराद्देशाच्छौचशिष्टां परस्य च ।\nन देवायतनात्कूपाद्धाम्नो न च जलात्तथा ४६।\nउपस्पृशेत्ततो नित्यं पूर्वोक्तेन विधानतः ४७।\nइति श्रीपाद्मे महापुराणे स्वर्गखंडे कर्मयोगकथने।\nद्विपंचाशत्तमोऽध्यायः ५२।"
  }
]
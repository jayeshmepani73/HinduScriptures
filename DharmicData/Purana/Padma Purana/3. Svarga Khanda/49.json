[
  {
    "text": "सूत उवाच-\nभ्रातृभिः सहिताः सर्वे पांडवा धर्मनिश्चयाः ।\nब्राह्मणेभ्यो नमस्कृत्वागुरुदेवांस्त्वतर्पयन् १।\nवासुदेवोऽपि तत्रैव क्षणेनाभ्यागतस्तदा ।\nपांडवैः सहितैः सर्वैः पूज्यमानः स माधवः २।\nकृष्णेन सहितैः सर्वैः पुनरेव महात्मभिः ।\nअभिषिक्तः स्वराज्ये तु धर्मपुत्रो युधिष्ठिरः ३।\nएतस्मिन्नंतरे चैव मार्कंडेयो महात्मवान् ।\nततः स्वस्तीति चोक्त्वा वै क्षणादाश्रममागतः ४।\nयुधिष्ठिरोऽपि धर्मात्मा भ्रातृभिः सहितस्तु सः ।\nमहादानं ददौ चाथ धर्मपुत्रो युधिष्ठिरः ५।\nयस्त्विदं कल्यमुत्थाय पठते वा शृणोति वा ।\nमुच्यते सर्वपापेभ्यो विष्णुलोकं स गच्छति ६।\nवासुदेव उवाच-\nमम वाक्यं तु कर्तव्यं तव स्नेहाद्ब्रवीम्यहम् ।\nनित्यं यज्ञरतो भूत्वा प्रयागे विगतज्वरः ७।\nप्रयागं संस्मरन्नित्यं सहास्माभिर्युधिष्ठिर ।\nस्वयं प्राप्स्यसि राजेंद्र स्वर्गलोकं तु शाश्वतम् ८।\nप्रयागमनुगच्छेद्वा वसते वापि यो नरः ।\nसर्वपापविशुद्धात्मा स्वर्गलोकं च गच्छति ९।\nप्रतिग्रहादुपावृत्तः सन्तुष्टो नियतः शुचिः १०।\nअहंकारनिवृत्तश्च स तीर्थफलमश्नुते ।\nअकोपनश्च राजेंद्र सत्यवादी दृढव्रतः ।\nआत्मोपमश्च भूतेषु स तीर्थफलमश्नुते ११।\nऋषिभिः क्रतवः प्रोक्ता देवैश्चापि यथाक्रमम् ।\nन हि शक्या दरिद्रेण यज्ञाः प्राप्तुं महीपते १२।\nबहूपकरणो यज्ञो नानासंभारसंभ्रमः ।\nप्राप्यते विविधैरर्थ्यैः समृद्धैर्वा नरैः क्वचित् १३।\nयो दरिद्रैरपि बुधैः शक्यः प्राप्तुं नरेश्वर ।\nततो यज्ञफलैः पुण्यैस्तन्निबोध जनेश्वर १४।\nऋषीणां परमं गुह्यमिदं भरतसत्तम ।\nतीर्थाभिगमनं पुण्यं यज्ञैरपि विशिष्यते १५।\nदशकोटिसहस्राणि त्रिंशत्कोट्यस्तथापरे ।\nमाघमासे तु गंगायां गमिष्यंति नरर्षभ १६।\nस्वस्थो भव महाराज भुक्त्वा राज्यमकंटकम् ।\nपुनर्द्रक्ष्यसि राजेंद्र यजमानो विशेषतः १७।\nइति श्रीपाद्मे महापुराणे स्वर्गखंडे प्रयागमाहात्म्यं।\nनाम ऊनपंचाशत्तमोऽध्यायः ४९।"
  }
]
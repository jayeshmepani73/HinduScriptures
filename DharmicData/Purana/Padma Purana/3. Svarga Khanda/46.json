[
  {
    "text": "युधिष्ठिर उवाच-\nश्रुतं मे ब्रह्मणा प्रोक्तं पुराणे पुण्यसम्मितम् ।\nतीर्थानां तु सहस्राणि शतानि नियुतानि च १।\nसर्वे पुण्याः पवित्राश्च गतिश्च परमा स्मृता ।\nपृथिव्यां नैमिषं पुण्यमंतरिक्षे च पुष्करम् २।\nप्रयागमपि लोकानां कुरुक्षेत्रं विशिष्यते ।\nसर्वाणि संपरित्यज्य कथमेकं प्रशंससि ३।\nअप्रमाणमिदं प्रोक्तमश्रद्धेयमनुत्तमम् ।\nगतिं च परमां दिव्यां भोगांश्चैव यथेप्सितान् ४।\nकिमर्थमल्पयोगेन बहुधर्मं प्रशंससि ।\nएतं मे संशयं ब्रूहि यथादृष्टं यथाश्रुतम् ५।\nमार्कंडेय उवाच-\nअश्रद्धेयं न वक्तव्यं प्रत्यक्षमपि तद्भवेत् ।\nनरस्य श्रद्दधानस्य पापोपहतचेतसः ६।\nअश्रद्दधानो ह्यशुचिर्दुर्मतिस्त्यक्तमंगलः ।\nएते पातकिनः सर्वे तेनेदं भाषितं मया ७।\nशृणु प्रयागमाहात्म्यं यथादृष्टं यथाश्रुतम् ।\nप्रत्यक्षं च परोक्षं च यथान्यत्संभविष्यति ८।\nयथैवान्यन्मया दृष्टं पुरा राजन्यथाश्रुतम् ।\nशास्त्रं प्रमाणं कृत्वा तु पूज्यते योगमात्मनः ९।\nक्लिश्यते चापरस्तत्र नैव योगमवाप्नुयात् ।\nजन्मांतरसहस्रेभ्यो योगो लभ्येत मानवैः १०।\nयथायोगसहस्रेण योगो लभ्येत मानवैः ।\nयस्तु सर्वाणि रत्नानि ब्राह्मणेभ्यः प्रयच्छति ११।\nतेन दानेन दत्तेन योगो लभ्येत मानवैः ।\nप्रयागे तु मृतस्येदं सर्वं भवति नान्यथा १२।\nप्रधानहेतुं वक्ष्यामि श्रद्दधत्सु च भारत ।\nयथा सर्वेषु भूतेषु सर्वत्रैव तु दृश्यते १३।\nब्रह्म नैवास्ति वै किंचिद्यद्वक्तुं त्विदमुच्यते ।\nयथा सर्वेषु भूतेषु ब्रह्म सर्वत्र पूज्यते १४।\nएवं सर्वेषु लोकेषु प्रयागः पूज्यते बुधैः ।\nपूज्यते तीर्थराजस्य सत्यमेतद्युधिष्ठिर १५।\nब्रह्मापि स्मरते नित्यं प्रयागं तीर्थमुत्तमम् ।\nतीर्थराजमनुप्राप्य नैवान्यत्किंचिदिच्छति १६।\nको हि देवत्वमासाद्य मानुषत्वं चिकीर्षति ।\nअनेनैवानुमानेन त्वं ज्ञास्यसि युधिष्ठिर १७।\nयथा पुण्यमपुण्यं वा तथैव कथितं मया ।\nयुधिष्ठिर उवाच-\nश्रुतं तद्यत्त्वया प्रोक्तं विस्मितोऽहं पुनः पुनः १८।\nकथं योगेन तत्प्राप्तिः स्वर्गलोकस्तु कर्मणा ।\nतदा च लभते भोगान्गां च तत्कर्मणां फलम् १९।\nतानि कर्माणि पृच्छामि पुनर्यैः प्राप्यते महीम् ।\nमार्कंडेय उवाच-\nशृणुराजन्महाबाहो यथोक्तकर्म्मणा मही २०।\nगामग्निं ब्राह्मणं शास्त्रं कांचनं सलिलं स्त्रियः ।\nमातरं पितरं चैव यो निंदति नराधिप २१।\nनैतेषामूर्ध्वगमनमेवमाह प्रजापतिः ।\nएवं योगस्य संप्राप्तिः स्थानं परमदुर्लभम् २२।\nगच्छंति नरकं घोरं ये नराः पापकारिणः ।\nहस्त्यश्वं गामनड्वाहं मणिमुक्तादि कांचनम् २३।\nपरोक्षं हरते यस्तु पश्चाद्दानं प्रयच्छति ।\nन ते गच्छंति वै स्वर्गं दातारो यत्र भोगिनः २४।\nअनेन कर्म्मणा युक्ताः पच्यंते नरकेऽधमाः ।\nएवं योगं च धर्म्मं च दातारं च युधिष्ठिर २५।\nयथा सत्यमसत्यं वा अस्ति नास्तीति यत्फलम् ।\nनिरुक्तं तु प्रवक्ष्यामि यथायं स्वयमाप्नुयात् २६।\nइति श्रीपाद्मे महापुराणे स्वर्गखंडे प्रयागमाहात्म्ये षट्चत्वारिंशोऽध्यायः ४६।"
  }
]
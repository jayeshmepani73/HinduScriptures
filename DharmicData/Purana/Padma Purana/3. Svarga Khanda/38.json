[
  {
    "text": "नारद उवाच-\nवाराणस्याश्च माहात्म्यं तस्यां तीर्थानि च प्रभो ।\nकथितानि समासेन तीर्थान्यन्यानि संशृणु १।\nततो गयां समासाद्य ब्रह्मचारी समाहितः ।\nअश्वमेधमवाप्नोति गमनादेव भारत २।\nयत्राक्षय्यवटो नाम त्रिषु लोकेषु विश्रुतः ।\nपितॄणां तत्र वै दत्तमक्षयं भवति प्रभो ३।\nमहानद्यामुपस्पृश्य तर्पयेत्पितृदेवताः ।\nअक्षयान्प्राप्नुयाल्लोकान्कुलं चैव समुद्धरेत् ४।\nततो ब्रह्मसरो गच्छेद्ब्रह्मारण्योपसेवितम् ।\nपुंडरीकमवाप्नोति प्रभातमिव शर्वरी ५।\nसरसि ब्रह्मणा तत्र यूपश्रेष्ठः समुच्छ्रितः ।\nयूपं प्रदक्षिणं कृत्वा वाजपेयफलं लभेत् ६।\nततो गच्छेत राजेंद्र धेनुकं लोकविश्रुतम् ।\nएकारात्रोषितो राजन्प्रयच्छेत्तिलधेनुकाम् ७।\nसर्वपापविशुद्धात्मा सोमलोकं व्रजेद्ध्रुवम् ।\nतत्र चिह्नं महाराज अद्यापि हि न संशयः ८।\nकपिला सहवत्सा वै पर्वते विचरत्युतः ।\nसवत्सायाः पदान्यस्या दृश्यंतेऽद्यापि भारत ९।\nतेषूपस्पृश्य राजेंद्र पदेषु नृपसत्तम ।\nयत्किंचिदशुभं पापं तत्प्रणश्यति भारत १०।\nततो गृध्रवटं गच्छेत्स्थानं देवस्य शूलिनः ।\nस्नायात्तु भस्मना तत्र संगम्य वृषभध्वजम् ११।\nब्राह्मणेन भवेच्चीर्णं व्रतं द्वादशवार्षिकम् ।\nइतरेषां तु वर्णानां सर्वपापं प्रणश्यति १२।\nगच्छेत तत उद्यंतं पर्वतं गीतनादितम् ।\nसावित्रं तु पदं तत्र दृश्यते भरतर्षभ १३।\nतत्र संध्यामुपासीत ब्राह्मणः संशितव्रतः ।\nउपास्ताहि भवेत्संध्या तेन द्वादशवार्षिकी १४।\nयोनिद्वारं च तत्रैव विश्रुतं भरतर्षभ ।\nतत्राभिगम्य मुच्येत पुरुषो योनिसंकटात् १५।\nशुक्लकृष्णावुभौ पक्षौ गयायां यो वसेन्नरः ।\nपुनात्यासप्तमं राजन्कुलं नास्त्यत्र संशयः १६।\nएष्टव्या बहवः पुत्रा यद्यप्येको गयां व्रजेत् ।\nयजेत वाश्वमेधेन नीलं वा वृषमुत्सृजेत् १७।\nततः फल्गुं व्रजेद्राजंस्तीर्थसेवी नराधिप ।\nअश्वमेधमवाप्नोति सिद्धिं च परमां व्रजेत् १८।\nततो गच्छेत राजेंद्र धर्मपृष्ठं समाहितः ।\nयत्र धर्मो महाराज नित्यमास्ते युधिष्ठिर १९।\nधर्म्मं तत्राभिसंगम्य वाजिमेधफलं लभेत् ।\nततो गच्छेत राजेंद्र ब्रह्मणस्तीर्थमुत्तमम् २०।\nतत्राभिगम्य ब्रह्माणमर्चयेन्नियतव्रतः ।\nराजसूयाश्वमेधाभ्यां फलं प्राप्नोति भारत २१।\nततो राजगृहं गच्छेत्तीर्थसेवी नराधिप ।\nउपस्पृश्य ततस्तत्र कक्षीवानिव मोदते २२।\nयक्षिण्या नैत्यकं तत्र प्रागग्निपुरुषः शुचिः ।\nयक्षिण्यास्तु प्रसादेन मुच्यते ब्रह्महत्यया २३।\nमणिनागं ततो गच्छेद्गोसहस्रफलं लभेत् ।\nनैत्यकं भुंजते यस्तु मणिनागस्य मानवः २४।\nदष्टस्याशीविषेणास्य न विषं क्रमते नृप ।\nतत्रोष्य रजनीमेकां सर्वपापैः प्रमुच्यते २५।\nततो गच्छेत ब्रह्मर्षेर्गौतमस्य वनं नृप ।\nअहल्याया ह्रदे स्नात्वा व्रजेत परमां गतिम् २६।\nअभिगम्य श्रियं राजन्विंदते श्रियमुत्तमाम् ।\nतत्रोदपानो धर्म्मज्ञ त्रिषु लोकेषु विश्रुतः २७।\nतत्राभिषेकं कुर्वीत वाजिमेधमवाप्नुयात् ।\nजनकस्य तु राजर्षेः कूपस्त्रिदशपूजितः २८।\nतत्राभिषेकं कृत्वा च विष्णुलोकमवाप्नुयात् ।\nततोऽविनाशनं गच्छेत्सर्वपापप्रमोचनम् २९।\nवाजिमेधमवाप्नोति सोमलोकं च गच्छति ।\nगंडकीं च समासाद्य सर्वतीर्थजलोद्भवाम् ३०।\nवाजपेयमवाप्नोति सूर्यलोकं च गच्छति ।\nततो ध्रुवस्य धर्मज्ञ समाविश्य तपोवनम् ३१।\nगुह्यकेषु महाभाग मोदते नात्र संशयः ।\nकर्मदां तु समासाद्य नदीं सिद्धनिषेविताम् ३२।\nपुंडरीकमवाप्नोति सोमलोकं च गच्छति ।\nततो विशालामासाद्य नदीं त्रैलोक्यविश्रुताम् ३३।\nअग्निष्टोममवाप्नोति स्वर्गलोकं च गच्छति ।\nअथ माहेश्वरीं धारां समासाद्य नराधिप ३४।\nअश्वमेधमवाप्नोति कुलं चैव समुद्धरेत् ।\nदिवौकसां पुष्करिणीं समासाद्य नरः शुचिः ३५।\nन दुर्गतिमवाप्नोति वाजपेयं च विंदति ।\nअथ माहेशपदं गच्छेद्ब्रह्मचारी समाहितः ३६।\nमाहेश्वरपदे स्नात्वा वाजिमेधफलं लभेत् ।\nतत्र कोटिस्तु तीर्थानां विश्रुता भरतर्षभ ३७।\nकूर्मरूपेण राजेंद्र असुरेण दुरात्मना ।\nह्रियमाणा हृता राजन्विष्णुना प्रभविष्णुना ३८।\nतत्राभिषेकं कुर्वीत तीर्थकोट्यां नराधिप ।\nपुंडरीकमवाप्नोति विष्णुलोकं च गच्छति ३९।\nततो गच्छेन्नरश्रेष्ठ स्थानं नारायणस्य च ।\nसदा सन्निहितो यत्र हरिर्वसति भारत ४०।\nयत्र ब्रह्मादयो देवा ऋषयश्च तपोधनाः ।\nआदित्यावसवोरुद्रा जनार्दनमुपासते ४१।\nशालग्राम इति ख्यातो विष्णोरद्भुतकर्मणः ।\nअभिगम्य त्रिलोकेशं वरदं विष्णुमच्युतम् ४२।\nअश्वमेधमवाप्नोति विष्णुलोकं च गच्छति ।\nतत्रोदपानो धर्मज्ञ सर्वपापप्रमोचनः ४३।\nसमुद्रास्तत्रचत्वारः कूपे सन्निहिताः सदा ।\nतत्रोपस्पृश्य राजेंद्र न दुर्गतिमवाप्नुयात् ४४।\nअभिगम्य महादेवं वरदं विष्णुमव्ययम् ।\nविराजते यथा सोम ऋणैर्मुक्तो युधिष्ठिर ४५।\nजातिस्मरं उपस्पृश्य शुचिः प्रयतमानसः ।\nजातिस्मरत्वं प्राप्नोति स्नात्वा तत्र न संशयः ४६।\nवटेश्वरपुरं गत्वा अर्चयित्वा च केशवम् ।\nईप्सिताँल्लभते लोकानुपवासान्न संशयः ४७।\nततस्तु वामनं गत्वा सर्वपापप्रणाशनम् ।\nअभिवाद्य हरिं देवं न दुर्गतिमवाप्नुयात् ४८।\nभरतस्याश्रमं गत्वा सर्वपापप्रमोचनम् ।\nकौशिकीं तत्र सेवेत महापातकनाशिनीम् ४९।\nराजसूयस्य यज्ञस्य फलं प्राप्नोतिमानवः ।\nततो गच्छेत धर्मज्ञ चंपकारण्यमुत्तमम् ५०।\nतत्रोष्य रजनीमेकां गोसहस्रफलं लभेत् ।\nअथ गोविंदमासाद्य तीर्थं परमसम्मतम् ५१।\nउपोष्य रजनीमेकामग्निष्टोमफलं लभेत् ।\nतत्र विश्वेश्वरं दृष्ट्वा देव्या सह महाद्युतिम् ५२।\nमित्रावरुणयोर्लोकान्प्राप्नुयाद्भरतर्षभ ।\nत्रिरात्रोपोषितस्तत्र अग्निष्टोमफलं लभेत् ५३।\nकन्यावसथमासाद्य नियतो नियताशनः (आवसथ्य)।\nमनोः प्रजापतेर्लोकानाप्नोति भरतर्षभ ५४।\nकन्यायां ये प्रयच्छंति दानमण्वपि भारत ।\nतदक्षयमिति प्राहुरृषयः संशितव्रताः ५५।\nनिष्ठावासं समासाद्य त्रिषु लोकेषु विश्रुतम् ।\nअश्वमेधमवाप्नोति विष्णुलोकं च गच्छति ५६।\nये तु दानं प्रयच्छंति निष्ठायाः संगमे नराः ।\nते यांति नरशार्दूल ब्रह्मलोकमनामयम् ५७।\nतत्राश्रमो वसिष्ठस्य त्रिषु लोकेषु विश्रुतः ।\nतत्राभिषेकं कुर्वाणो वाजपेयमवाप्नुयात् ५८।\nदेवकूटं समासाद्य देवर्षिगणसेवितम् ।\nअश्वमेधमवाप्नोति कुलं चैव समुद्धरेत् ५९।\nततो गच्छेत राजेंद्र कौशिकस्य मुनेर्ह्रदम् ।\nतत्र सिद्धिं परां प्राप विश्वामित्रोऽथ कौशिकः ६०।\nयत्र मासं वसेद्धीरः कौशिक्यां भरतर्षभ ।\nअश्वमेधस्य यत्पुण्यं तन्मासेनाधिगच्छति ६१।\nसर्वतीर्थवरं चैव यो वसेत महाह्रदम् ।\nन दुर्गतिमवाप्नोति विंद्याद्बहुसुवर्णकम् ६२।\nकुमारमभिगम्याथ वीराश्रमनिवासिनम् ।\nअश्वमेधमवाप्नोति शक्रलोकं स गच्छति ६३।\nनंदिन्यां च समासाद्य कूपं त्रिदशसेवितम् ।\nनरमेधस्य यत्पुण्यं तत्प्राप्नोति कुरूद्वह ६४।\nकालिकासंगमे स्नात्वा कौशिक्यारुणयोर्यतः ।\nत्रिरात्रोपोषितो विद्वान्सर्वपापैः प्रमुच्यते ६५।\nउर्वशीतीर्थमासाद्य तथा सोमाश्रमं बुधः ।\nकुंभकर्णाश्रमे स्नात्वा पूज्यते भुवि मानवः ६६।\nतथा कोकामुखे स्नात्वा ब्रह्मचारी समाहितः ।\nजातिस्मरत्वं प्राप्नोति दृष्टमेतत्पुरातनैः ६७।\nसकृन्नदीं समासाद्य कृतार्थो भवति द्विजः ।\nसर्वपापविशुद्धात्मा स्वर्गलोकं च गच्छति ६८।\nऋषभद्वीपमासाद्य सेव्य क्रौंचनिषूदनम् ।\nसरस्वत्यामुपस्पृश्य विमानस्थो विराजते ६९।\nऔद्यानकं महाराज तीर्थं मुनिनिषेवितम् ।\nतत्राभिषेकं कुर्वीत सर्वपापैः प्रमुच्यते ७०।\nब्रह्मतीर्थं समासाद्य पुण्यं ब्रह्मर्षिसेवितम् ।\nवाजपेयमवाप्नोति नरो नास्त्यत्र संशयः ७१।\nततश्चंपां समासाद्य भागीरथ्यां कृतोदकः ।\nदंडार्पणं समासाद्य गोसहस्रफलं लभेत् ७२।\nलाविढिकां ततो गच्छेत्पुण्यां पुण्यनिषेविताम् ।\nवाजपेयमवाप्नोति विमानस्थश्च पूज्यते ७३।"
  }
]
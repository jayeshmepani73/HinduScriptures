[
  {
    "text": "व्यास उवाच-\nअथातः संप्रवक्ष्यामि दानधर्म्ममनुत्तमम् ।\nब्रह्मणाभिहितं पूर्वमृषीणां ब्रह्मवादिनाम् १।\nअर्थानामुचितं पात्रे श्रद्धया प्रतिपादनम् ।\nदानमित्यभिनिर्दिष्टं भुक्तिमुक्तिफलप्रदम् २।\nयो ददाति विशिष्टेभ्यः श्रद्धया परया युतः ।\nतद्वै दत्तमहं मन्ये शेषं कस्यापि रक्षति ३।\nनित्यं नैमित्तिकं काम्यं त्रिविधं दानमुच्यते ।\nचतुर्थं विमलं प्रोक्तं सर्वदानोत्तमोत्तमम् ४।\nअहन्यहनि यत्किंचिद्दीयते नुपकारिणे ।\nअनुद्दिश्यफलं तस्माद्ब्राह्मणाय तु नित्यकम् ५।\nयत्तु पापोपशांत्यर्थं दीयते विदुषां करे ।\nनैमित्तिकं तदुद्दिष्टं दानं सद्भिरनुत्तमम् ६।\nअपत्यविजयैश्वर्य सुखार्थं यत्प्रदीयते ।\nदानं तत्काम्यमाख्यातमृषिभिर्धर्मचिंतकैः ७।\nयदीश्वरस्य प्रीत्यर्थं ब्रह्मवित्सु प्रदीयते ।\nचेतसा धर्मयुक्तेन दानं तद्विमलं शिवम् ८।\nदानधर्मं निषेवेत पात्रमासाद्य शक्तितः ।\nउपास्यते तु तत्पात्रं यत्तारयति सर्वतः ९।\nकुटुंबभुक्तिवसनाद्देयं यदतिरिच्यते ।\nअन्यथा दीयते यद्वै न तद्दानं फलप्रदम् १०।\nश्रोत्रियाय कुलीनाय विनीताय तपस्विने ।\nव्रतस्थाय दरिद्राय प्रदेयं भक्तिपूर्वकम् ११।\nयस्तु दद्यान्महीं भक्त्या ब्राह्मणायाहिताग्नये ।\nस याति परमं स्थानं यत्र गत्वा न शोचति १२।\nइक्षुभिः संयुतां भूमिं यवगोधूमशालिनीम् ।\nददाति वेदविदुषे यः स भूयो न जायते १३।\nगोचर्ममात्रामपि वा यो भूमिं संप्रयच्छति ।\nब्राह्मणाय दरिद्राय सर्वपापैः प्रमुच्यते १४।\nभूमिदानात्परं दानं विद्यते नेह किंचन ।\nअन्नदानं तेन तुल्यं विद्यादानं ततोधिकम् १५।\nयो ब्राह्मणाय शांताय शुचये धर्मशीलिने ।\nददाति विद्यां विधिना ब्रह्मलोके महीयते १६।\nदद्यादहरहः स्वर्णं श्रद्धया ब्रह्मचारिणे ।\nसर्वपापविनिर्मुक्तो ब्रह्मणः स्थानमाप्नुयात् १७।\nगृहस्थायान्नदानेन फलमाप्नोति मानवः ।\nअन्नमेवास्य दातव्यं दत्वाप्नोति परां गतिम् १८।\nवैशाख्यां पूर्णमास्यां तु ब्राह्मणान्सप्त पंच वा ।\nउपोष्य विधिना शांतः शुचिः प्रयतमानसः १९।\nपूजयित्वा तिलैः कृष्णैर्मधुना च विशेषतः ।\nप्रीयतां धर्मराजेति यदा मनसि वर्त्तते २०।\nयावज्जीवं तु यत्पापं तत्क्षणादेव नश्यति ।\nकृष्णाजिने तिलान्कृत्वा हिरण्यं मधुसर्पिषी २१।\nददाति यस्तु विप्राय सर्वं तरति दुष्कृतम् ।\nघृतान्नमुदकुंभं च वैशाख्यां तु विशेषतः २२।\nनिर्द्दिश्य धर्मराजाय विप्रेभ्यो मुच्यते भयात् ।\nसुवर्णतिलयुक्तैस्तु ब्राह्मणान्सप्त पंच वा २३।\nतर्पयेदुदपात्रैस्तु ब्रह्महत्यां व्यपोहति ।\nमाघमासे तमिस्रे तु द्वादश्यां समुपोषितः २४।\nशुक्लांबरधरः कृष्णैस्तिलैर्हुत्वा हुताशनम् ।\nप्रदद्याद्ब्राह्मणेभ्यस्तु तिलानेव समाहितः २५।\nजन्मप्रभृति यत्पापं सर्वं तरति वै द्विजः ।\nअमावास्यामनुप्राप्य ब्राह्मणाय तपस्विने २६।\nयत्किंचिद्देवदेवेशं दद्याच्चोद्दिश्य केशवम् ।\nप्रीयतामीश्वरो विष्णुर्हृषीकेशः सनातनः २७।\nसप्तजन्मकृतं पापं तत्क्षणादेव नश्यति ।\nयस्तु कृष्णचतुर्दश्यां स्नात्वा देवं पिनाकिनम् २८।\nआराधयेद्द्विजमुखेन तस्यास्ति पुनर्भवः ।\nकृष्णाष्टम्यां विशेषेण धार्मिकाय द्विजातये २९।\nस्नात्वाभ्यर्च्य यथान्यायं पादप्रक्षालनादिभिः ।\nप्रीयतां मे महादेवो दद्याद्द्रव्यं स्वकीयकम् ३०।\nसर्वपापविनिर्मुक्तः प्राप्नोति परमां गतिम् ।\nद्विजैः कृष्णचतुर्दश्यां कृष्णाष्टम्यां विशेषतः ३१।\nअमावास्यां तथा भक्तैः पूजनीयस्त्रिविक्रमः ।\nएकादश्यां निराहारो द्वादश्यां पुरुषोत्तमम् ३२।\nअर्चयेद्ब्राह्मणमुखे स गच्छेत्परमं पदम् ।\nएषा तिथिर्वैष्णवी स्याद्द्वादशी शुक्लपक्षतः ३३।\nतस्यामाराधयेद्देवं प्रयत्नेन जनार्दनम् ।\nयत्किंचिद्देवमीशानमुद्दिश्य ब्राह्मणे शुचौ ३४।\nदीयते विष्णुमेवापि तदनंतफलं स्मृतम् ।\nयो हि यां देवतामिच्छेत्समाराधयितुं नरः ३५।\nब्राह्मणान्पूजयेद्यत्नात्स तस्यास्तोषयेत्ततः ।\nद्विजानां वपुरास्थाय नित्यं तिष्ठंति देवताः ३६।\nपूज्यंते ब्राह्मणा लाभे प्रतिमादिषु तैः क्वचित् ।\nप्रतिमादिषु यत्नेन तस्मात्फलमभीप्सता ३७।\nद्विजेषु देवता नित्यं पूजनीया विशेषतः ।\nविभूतिकामः सततं पूजयेद्धि पुरंदरम् ३८।\nब्रह्मवर्चसकामस्तु ब्रह्माणं ज्ञानकामुकः ।\nआरोग्यकामोथ रविं धनकामो हुताशनम् ३९।\nकर्म्मणां सिद्धिकामस्तु पूजयेद्वै विनायकम् ।\nभोगकामस्तु शशिनं बलकामः समीरणम् ४०।\nमुमुक्षुः सर्वसंसारात्प्रयत्नेनार्चयेद्धरिम् ।\nयस्तु योगं तथा मोक्षमन्विच्छेऽज्ज्ञानमैश्वरम् ४१।\nअर्चयेत विरूपाक्षं प्रयत्नेन सुरेश्वरम् ।\nये वांच्छंति महाभोगान्ज्ञानानि च महेश्वरम् ४२।\nते पूजयंति भूतेशं केशवं चापि भोगिनः ।\nवारिदस्तृप्तिमाप्नोति जलदानं ततोधिकम् ४३।\nतैलप्रदः प्रजामिष्टां दीपदश्चक्षुरुत्तमम् ।\nभूमिदः सर्वमाप्नोति दीर्घमायुर्हिरण्यदः ४४।\nगृहदाताग्र्यवेश्मानि रूप्यदो रूपमुत्तमम् ।\nवासोदश्चंद्रसालोक्यमश्वदो यानमुत्तमम् ४५।\nअन्नदाता श्रियं स्वेष्टां गोदो ब्राह्मणविष्टपम् ।\nयानशय्याप्रदो भार्य्यामैश्वर्यमभयप्रदः ४६।\nधान्यदः शाश्वतं सौख्यं ब्रह्मदो ब्रह्मशाश्वतम् ।\nधान्यान्यपि यथाशक्ति विप्रेषु प्रतिपादयेत् ४७।\nवेदविद्याविशिष्टेषु प्रेत्य स्वर्गं समश्नुते ।\nगवां चान्नप्रदानेन सर्वपापैः प्रमुच्यते ४८।\nइंधनानां प्रदानेन दीप्ताग्निर्जायते नरः ।\nफलमूलानि पानानि शाकानि विविधानि च ४९।\nप्रदद्याद्ब्राह्मणेभ्यस्तु मुदायुक्तः सदा भवेत् ।\nऔषधं स्नेहमाहारं रोगिणो रोगशांतये ५०।\nददानो रोगरहितः सुखी दीर्घायुरेव च ।\nअसिपत्रवनं मार्गं क्षुरधारासमन्वितम् ५१।\nतीक्ष्णतापं च तरति छत्रोपानत्प्रदो नरः ।\nयद्यदिष्टतमं लोके यच्चास्यापेक्षितं गृहे ५२।\nतत्तद्गुणवते देयं तदेवाक्षयमिच्छता ।\nअयने विषुवे चैव ग्रहणे चंद्रसूर्ययोः ५३।\nसंक्रांत्यादिषु कालेषु दत्तं भवति चाक्षयम् ।\nप्रयागादिषु तीर्थेषु पुण्येष्वायतनेषु च ५४।\nदत्वा चाक्षयमाप्नोति नदीप्रस्रवणेषु च ।\nदानधर्मात्परो धर्मो भूतानां नेह विद्यते ५५।\nतस्माद्विप्राय दातव्यं श्रोत्रियाय द्विजातिभिः ।\nस्वर्गाय भूतिकामेन तथा पापोपशांतये ५६।\nमुमुक्षुणा तु दातव्यं ब्राह्मणेभ्यस्तथान्वहम् ।\nदीयमानं तु यो मोहाद्गोविप्राग्निसुरेषु च ५७।\nनिवारयत्यधर्मात्मा तिर्यग्योनिं व्रजेत सः ।\nयस्तु द्रव्यार्जनं कृत्वा नार्चयेद्ब्राह्मणान्सुरान् ५८।\nसर्वस्वमपहृत्यैनं राजा राष्ट्रात्प्रवासयेत् ।\nयस्तु दुर्भिक्षवेलायामन्नाद्यं न प्रयच्छति ५९।\nम्रियमाणेषु विप्रेषु ब्राह्मणः स तु गर्हितः ।\nन तस्मात्प्रतिगृह्णीयुः न वसेयुश्च तेन हि ६०।\nआज्ञायित्वा स्वकाद्राष्ट्राद्राजा तं विप्रवासयेत् ।\nपश्चात्सद्भ्यो ददातीह स्वद्रव्यं धर्मसाधनम् ६१।\nसपूर्वाभ्यधिकः पापी नरके पच्यते नरः ।\nस्वाध्यायवंतो ये विप्रा विद्यावंतो जितेंद्रियाः ६२।\nसत्यसंयमसंयुक्तास्तेभ्यो दद्याद्द्विजोत्तमाः ।\nप्रभुक्तमपि विद्वांसं धार्मिकं भोजयेद्द्विजम् ६३।\nन च मूर्खमवृत्तस्थं दशरात्रमुपोषितम् ।\nसन्निकृष्टमतिक्रम्य श्रोत्रियं यः प्रयच्छति ६४।\nस तेन कर्मणा पापी दहत्यासप्तमं कुलम् ।\nयदि स्यादधिको विप्रः शीलविद्यादिभिः स्वयम् ६५।\nतस्मै यत्नेन दातव्यमतिक्रम्य च सन्निधिम् ।\nयोर्चितं प्रतिगृह्णीयाद्दद्यादर्चितमेव च ६६।\nतावुभौ गच्छतः स्वर्गं नरकं तु विपर्यये ।\nन वार्यपि प्रयच्छेत नास्तिके हैतुकेपि च ६७।\nन पाखंडेषु सर्वेषु नावेदविदिधर्मवित् ।\nरूप्यं चैव हिरण्यं च गामश्वं पृथिवीं तिलान् ६८।\nअविद्वान्प्रतिगृह्णीयाद्भस्मी भवति काष्ठवत् ।\nद्विजातिभ्यो धनं लिप्सेत्प्रशस्तेभ्यो द्विजोतमः ६९।\nअपि राजन्यवैश्याभ्यां न तु शूद्रात्कथंचन ।\nवृत्तिसंकोचमन्विच्छेन्नेहेत धनविस्तरम् ७०।\nधनलोभे प्रसक्तस्तु ब्राह्मण्यादेव हीयते ।\nवेदानधीत्य सकलान्यज्ञांश्चावाप्य सर्वशः ७१।\nन तां गतिमवाप्नोति संतोषाद्यामवाप्नुयात् ।\nप्रतिग्रहरुचिर्न स्याच्छूद्रान्न तु समाहरेत् ७२।\nस्थित्यर्थादधिकं गृह्णन्ब्राह्मणो यात्यधोगतिम् ।\nयस्तु याति न संतोषं न स स्वर्गस्य भाजनम् ७३।\nउद्वेजयति भूतानि यथा चौरस्तथैव सः ।\nगुरुं भृत्यांश्चोज्जिहीर्षुस्तर्पयन्देवतातिथीन् ७४।\nसर्वतः प्रतिगृह्णीयान्न तु तृप्येत्स्वयं ततः ।\nएवं गृहस्थो युक्तात्मा देवतातिथिपूजकः ७५।\nवर्तमानः संयतात्मा याति तत्परमं पदम् ।\nपुत्रेषु भार्यां निक्षिप्य गत्वारण्यं तु तत्त्ववित् ७६।\nएकाकी विचरेन्नित्यमुदासीनः समाहितः ।\nएष वः कथितो धर्म्मो गृहस्थानां द्विजोत्तमाः ।\nज्ञात्वा तु तिष्ठेन्नियतं तथानुष्ठापयेद्द्विजान् ७७।\nइति देवमनादिमेकमीशं गृहधर्मेण समर्चयेदजस्रम् ।\nसमतीत्य स सर्वभूतयोनिं प्रकृतिं याति परं न याति जन्म ७८।\nइति श्रीपाद्मे महापुराणे स्वर्गखंडे गृहस्थधर्मनिर्णयो नाम सप्तपंचाशत्तमोऽध्यायः ५७।"
  }
]
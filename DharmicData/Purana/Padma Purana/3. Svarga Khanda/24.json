[
  {
    "text": "युधिष्ठिर उवाच-।\nअथान्यानि तु तीर्थानि वसिष्ठोक्तानि मे वद ।\nश्रुत्वा यानि च पापानि विलयं यांति नारद १।\nनारद उवाच-।\nशृणुष्वात्र हि तीर्थानि वसिष्ठोक्तानि पार्थिव ।\nदक्षिणं सिंधुमासाद्य ब्रह्मचारी जितेंद्रियः २।\nअग्निष्टोममवाप्नोति विमानं चाधिरोहति ।\nचर्मण्वतीं समासाद्य नियतो नियताशनः ३।\nरंतिदेवाभ्यनुज्ञातो अग्निष्टोमफलं लभेत् ।\nततो गच्छेत धर्मज्ञ हिमवत्सुतमर्बुदम् ४।\nपृथिव्या यत्र वै छिद्रं पूर्वमासीद्युधिष्ठिर ।\nतत्राश्रमो वसिष्ठस्य त्रिषु लोकेषु विश्रुतं ५।\nतत्रोष्य रजनीमेकां गोसहस्रफलं लभेत् ।\nपिंगातीर्थमुपस्पृश्य ब्रह्मचारी नराधिप ६।\nकपिलानां नरव्याघ्र शतस्य फलमाप्नुयात् ।\nततो गच्छेत धर्मज्ञ प्रभासं लोकविश्रुतम् ७।\nयत्र सन्निहितो नित्यं स्वयमेव हुताशनः ।\nदेवतानां मुखं वीर अनलोऽनिलसारथिः ८।\nतस्मिंस्तीर्थवरे स्नात्वा शुचिः प्रयतमानसः ।\nअग्निष्टोमातिरात्राभ्यां फलं प्राप्नोति मानवः ९।\nततो गत्वा सरस्वत्याः सागरस्य च संगमम् ।\nगोसहस्रफलं प्राप्य स्वर्गलोके महीयते १०।\nदीप्यमानोऽग्निवन्नित्यं प्रभया भरतर्षभ ।\nतीर्थे सलिलराजस्य स्नात्वा प्रयतमानसः ११।\nत्रिरात्रमुषितस्तत्र तर्पयेत्पितृदेवताः ।\nविराजति यथा सोमो वाजिमेधं च विंदति १२।\nवरदानं ततो गच्छेत्तीर्थं भरतसत्तम ।\nविष्णोर्दुर्वाससा यत्र वरो दत्तो युधिष्ठिर १३।\nवरदाने नरः स्नात्वा गोसहस्रफलं लभेत् ।\nततो द्वारवतीं गच्छेन्नियतो नियताशनः १४।\nपिंडारके नरः स्नात्वा लभेद्बहुसुवर्णकम् १५।\nतस्मिंस्तीर्थे महाराज पद्मलक्षणलक्षिताः ।\nअद्यापि मुद्रा दृश्यंते तदद्भुतमरिंदम १६।\nत्रिशूलांकानि पद्मानि दृश्यंते कुरुनंदन ।\nमहादेवस्य सान्निध्यं तत्रैव भरतर्षभ १७।\nसागरस्य च सिंधोश्च संगमं प्राप्य भारत ।\nतीर्थे सलिलराजस्य स्नात्वा प्रयतमानसः १८।\nतर्पयित्वा पितॄन्देवानृषींश्च भरतर्षभ ।\nप्राप्नोति वारुणं लोकं दीप्यमानः स्वतेजसा १९।\nशंकुकर्णेश्वरं देवमर्चयित्वा युधिष्ठिर ।\nअश्वमेधं दशगुणं प्रवदंति मनीषिणः २०।\nप्रदक्षिणमुपावृत्य गच्छेत भरतर्षभ ।\nतीर्थं कुरुवरश्रेष्ठ त्रिषु लोकेषु विश्रुतम् २१।\nतिमीति नाम्ना विख्यातं सर्वपापप्रमोचनम् ।\nयत्र शक्रादयो देवा उपासंते महेश्वरम् २२।\nतत्र स्नात्वार्चयित्वा च रुद्रं देवगणैर्वृतम् ।\nजन्मप्रभृति पापानि कृतानि नुदते नरः २३।\nतिमिरत्र नरश्रेष्ठ सर्वदेवैरभिष्टुतः ।\nतत्र स्नात्वा नरश्रेष्ठ हयमेधमवाप्नुयात् २४।\nजित्वा तत्र महाप्राज्ञ विष्णुना दितिनंदनम् ।\nपुरा शौचं कृतं राजन्हत्वा दैवतकंटकान् २५।"
  }
]
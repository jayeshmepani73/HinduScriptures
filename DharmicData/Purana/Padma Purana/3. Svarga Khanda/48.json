[
  {
    "text": "युधिष्ठिर उवाच-\nकथा सर्वात्वियं प्रोक्ताप्रयागस्य महामुने ।\nएवं मे सर्वमाख्याहि यथा च मम तारयेत् १।\nमार्कंडेय उवाच-\nशृणु राजन्प्रवक्ष्यामि प्रोक्तं सर्वमिदं जगत् ।\nब्रह्माविष्णुस्तथेशानो देवता प्रभुरव्ययः २।\nब्रह्मा सृजति भूतानि स्थावरं जंगमं च यत् ।\nतान्येतानि परो लोके विष्णुः पालयति प्रजाः ३।\nकल्पांते तत्समग्रं हि रुद्रः संहरते जगत् ।\nन ददाति च नाध्येति न कदाचिद्विनश्यति ४।\nईश्वरः सर्वभूतानां यः पश्यति स पश्यति ।\nउत्तरेण प्रतिष्ठानादिदानीं ब्रह्म तिष्ठति ५।\nमहेश्वरो वटे भूत्वा तिष्ठते परमेश्वरः ।\nततो देवाः सगंधर्वाः सिद्धाश्च परमर्षयः ६।\nरक्षंति परमं नित्यं पापकर्मपरायणान् ।\nये तु चान्ये च तिष्ठंति न यांति परमां गतिम् ७।\nयुधिष्ठिर उवाच-\nअप्याह मे यथातत्त्वं यथैषां तिष्ठते श्रुतम् ।\nकेन वा कारणेनैव तिष्ठंति लोकसंमताः ८।\nमार्कंडेय उवाच-\nप्रयागे निवसंत्येते ब्रह्मविष्णुमहेश्वराः ।\nकारणं तु प्रवक्ष्यामि शृणु तत्त्वं युधिष्ठिर ९।\nपंचयोजनविस्तीर्णं प्रयागस्य तु मंडलम् ।\nतिष्ठंति रक्षणार्थाय पापकर्मनिवारणाः १०।\nतस्मिंस्तु स्वल्पकं पापं नरके पातयिष्यति ।\nएवं ब्रह्मा च विष्णुश्च प्रयागे समहेश्वरः ११।\nसप्तद्वीपाः समुद्राश्च पर्वताश्च महीतले ।\nतिष्ठंति ध्रियमाणाश्च यावदाभूतसंप्लवम् १२।\nये चान्ये बहवः सर्वे तिष्ठंति च युधिष्ठिर ।\nपृथिवीस्थानमारभ्य निर्मितं दैवतैस्त्रिभिः १३।\nप्रजापतेरिदं क्षेत्रं प्रयागमिति विश्रुतम् ।\nएतत्पुण्यं पवित्रं च प्रयागं तु युधिष्ठिर १४।\nस्वराज्यं कुरु राजेंद्र भ्रातृभिः सहितो भव १५।\nइति श्रीपाद्मे महापुराणे स्वर्गखंडे प्रयागमाहात्म्ये अष्टचत्वारिंशोऽध्यायः ४८।"
  }
]
[
  {
    "text": "वसिष्ठ उवाच-\nप्रदक्षिणमुपावृत्तो जंबूमार्गे समाविशेत्\nजंबूमार्गं समाविश्य पितृदेवर्षिपूजितम् १\nअश्वमेधमवाप्नोति विष्णुलोकं च गच्छति\nतत्रोष्य रजनीः पंच षष्ठकालेश्नुवन्नरः २\nन दुर्गतिमवाप्नोति सिद्धिं चाप्नोत्यनुत्तमाम्\nजंबुमार्गादुपावृत्तो गच्छेत्तु दुलिकाश्रमम् ३\nन दुर्गतिमवाप्नोति स्वर्गलोके च पूज्यते\nअगस्त्याश्रममासाद्य पितृदेवार्चने रतः ४\nत्रिरात्रोपोषितो राजन्नग्निष्टोमफलं लभेत्\nशाकवृत्तिः फलैर्वापि कौमारं विंदते परम् ५\nकन्याश्रमं समासाद्य श्रीपुष्टं लोकपूजितम्\nधर्मारण्यं हि तत्पुण्यमाद्यं च पार्थिवर्षभ ६\nयत्र प्रविष्टमात्रो वै पापेभ्यो विप्रमुच्यते\nअर्चयित्वा पितॄन्देवान्प्रयतो नियताशनः ७\nसर्वकामसमृद्धस्य यज्ञस्य फलमश्नुते\nप्रादक्षिण्यं ततः कृत्वा ययातिपतनं व्रजेत् ८\nहयमेधस्य यज्ञस्य फलमाप्नोति तत्र वै\nमहाकालमतो गच्छेन्नियतो नियताशनः ९\nकोटितीर्थमुपस्पृश्य हयमेधफलं लभेत्\nततो गच्छेत धर्मज्ञ स्थानं तीर्थमुमापतेः १०\nनाम्ना भद्रवटं नाम त्रिषु लोकेषु विश्रुतम्\nतत्राभिगम्य चेशानं गोसहस्रफलं लभेत् ११\nमहादेवप्रसादाच्च गाणपत्यमवाप्नुयात्\nसमृद्धमसपत्नं तु श्रियायुक्तं नरोत्तम १२\nनर्मदां तु समासाद्य नदीं त्रैलोक्यविश्रुताम्\nतर्पयित्वा पितॄन्देवानग्निष्टोमफलं लभेत् १३\nइति श्रीपाद्मे महापुराणे स्वर्गखंडे द्वादशोऽध्यायः १२"
  }
]
[
  {
    "text": "नारद उवाच-\nनर्मदा तु नदीश्रेष्ठा पुण्या पुण्यतमा त्रिषु\nमुनिभिस्तु महाभागैर्विभक्ता धर्मकांक्षिभिः १\nयज्ञोपवीतमात्राणि प्रविभक्तानि पांडव\nतेषु स्नात्वा  तु राजेंद्र सर्वपापैः प्रमुच्यते २\nजलेश्वरं च  यत्तीर्थं त्रिषु लोकेषु विश्रुतम्\nतस्योत्पत्तिं कथयतः शृणु पांडवनंदन ३\nपुरा मुनिगणाः सर्वे सेन्द्राश्चैव मरुद्गणाः\nस्तुवंति ते महात्मानं देवदेवं महेश्वरम् ४\nस्तुवमानास्तु संप्राप्ता यत्र देवो महेश्वरः\nविज्ञापयंति देवेशं सेंद्राश्चैव मरुद्गणाः\nभयोद्विग्नान्विरूपाक्ष परित्रायस्व नः प्रभो ५\nईश्वर उवाच-\nस्वागतं तु मुनिश्रेष्ठाः किमर्थमिह चागताः\nकिं दुःखं कोऽनुसंतापः कुतो वा भयमागतम् ६\nकथयध्वं महाभागा एतदिच्छामि वेदितुम्\nएवमुक्तास्तु रुद्रेणाकथयन्नमितव्रताः ७\nऋषय ऊचुः-\nअपि घोरो महावीर्यो दानवो बलदर्पितः\nबाणो नामेति विख्यातो यस्य वै त्रिपुरं पुरम् ८\nगगने तु वसद्दिव्यं भ्रमते तस्य तेजसा\nतस्माद्भीता विरूपाक्ष त्वामेव शरणं गताः ९\nत्रायस्व महतो दुःखाद्देवत्वं हि परा गतिः\nएवं प्रसादं देवेश सर्वेषां कर्तुमर्हसि १०\nयेन देवाः सुप्रसन्नाः सुखमेधंति शंकर\nपरां निर्वृतिमायांति तत्प्रभो कर्तुमर्हसि ११\nदेव उवाच-\nएतत्सर्वं करिष्यामि मा विषादं करिष्यथ\nअचिरेणैव कालेन कुर्यां युष्मत्सुखावहम् १२\nआश्वासयित्वा तान्सर्वान्नर्मदातटमास्थितः\nचिंतयामास सर्वेशस्तद्वधं प्रति पांडव १३\nकथं केन प्रकारेण हंतव्यस्त्रिपुरो मया\nएवं संचिंत्य भगवान्नारदं स्मरते तदा\nस्मरणादेव संप्राप्तो नारदः समुपस्थितः १४\nनारद उवाच-\nआज्ञापय महादेव किमर्थं संस्मृतो ह्यहम्\nकिं कार्यं तु मया देव कर्तव्यं कथयस्व मे १५\nईश्वर उवाच-\nगच्छ नारद तत्रैव यत्र तत्त्रिपुरं पुरम्\nबाणस्य दानवेन्द्रस्य शीघ्रं गच्छाथ तत्कुरु १६\nभर्तारो देवताभाश्च स्त्रियश्चाप्सरसोपमाः\nतासां वै तेजसा विप्र भ्रमते त्रिपुरं दिवि १७\nतत्र गत्वा तु विप्रेंद्र मंत्रमन्यं प्रचोदय\nदेवस्य वचनं श्रुत्वा मुनिस्त्वरितविक्रमः १८\nस्त्रीणां हृदयनाशाय प्रविष्टस्तं पुरं प्रति\nशोभते तत्पुरं दिव्यं नानारत्नोपशोभितम् १९\nशतयोजनविस्तीर्णं ततो द्विगुणमायतम्\nततः पश्यति तत्रैव बाणं तु बलदर्पितम् २०\nमालाकुंडलकेयूरैर्मुकुटेन विराजितम्\nहाररत्नैश्च संछन्नं चंद्रकांतिविभूषितम् २१\nललनास्तस्य रत्नाढ्याः नराः कनकमंडिताः\nउत्थितो नारदं दृष्ट्वा दानवेंद्रो महाबलः २२\nबाण उवाच-\nस देवर्षिः स्वयं प्राप्तो मद्गृहं प्रति संप्रति\nअर्घं पाद्यं यथान्यायं क्रियतां द्विजसत्तम २३\nचिरात्समागतो विप्र स्थीयतामिदमासनम्\nएवं संभावयित्वा तु नारदं समुपस्थितम् २४\nतस्य भार्या महादेवी अनौपम्या तु नामतः २५\nअनौपम्योवाच-\nभगवन्मानुषे लोके देवास्तुष्यंति केन वै\nव्रतेन नियमेनापि दानेन तपसाथवा २६\nनारद उवाच-\nतिलधेनुं च यो दद्याद्ब्राह्मणे वेदपारगे\nससागरा नवद्वीपा दत्ता भवति मेदिनी २७\nसूर्यकोटिप्रतीकाशैर्विमानैः सर्वकामिकैः\nमोदते चाक्षयं कालं सुचिरं कृतशासनः २८\nआम्रातककपित्थानि कदलीवनमेव च\nकदंब चंपकाशोका अनेक विविधद्रुमाः २९\nअष्टमी च चतुर्थी च द्वादशी च तथा उभे\nसंक्रांतिर्विषुवं चैव दिनच्छिद्रमुखं तथा ३०\nपुण्यान्येतानि सर्वाणि उपवासंति याः स्त्रियः\nतासां तु धर्म्मयुक्तानां स्वर्गे वासो न संशयः ३१\nकलिकालात्तु निर्मुक्ताः सर्वपापविवर्जिताः\nउपवासरता नार्यो नोपसर्पंति तापसाः ३२\nएवं श्रुत्वा तु सुश्रोणि यथेष्टं कर्तुमर्हसि\nनारदस्य वचः श्रुत्वा राज्ञी वचनमब्रवीत् ३३\nप्रसादं कुरु विप्रेंद्र दानं गृह्ण यथेप्सितम्\nसुवर्णमणिरत्नानि वस्त्राण्याभरणानि च ३४\nतत्ते दास्याम्यहं विप्र यच्चान्यदपि दुर्ल्लभम्\nप्रतिगृह्ण द्विजश्रेष्ठ प्रीयेतां हरिशंकरौ ३५\nनारद उवाच-\nअन्यस्मै दीयतां भद्रे क्षीणवृतिश्च यो द्विजः\nवयं तु शीलसंपन्ना भक्तिस्तु क्रियते मया ३६\nएवं तासां मनो हृत्वा सर्वासामुपदिश्य वा\nजगाम भरतश्रेष्ठ स्वकीयं स्थानकं पुनः ३७\nअत्राकृष्टमनास्तास्तु अन्यत्रगतमानसाः\nपुरि छिद्रं समुत्पन्नं बाणस्य तु महात्मनः ३८\nइति श्रीपाद्मे महापुराणे स्वर्गखंडे चतुर्दशोऽध्यायः १४"
  }
]
[
  {
    "text": "नारद उवाच-।\nअत्र ते वर्णयिष्यामि इतिहासं पुरातनम् ।\nपुरा कृतयुगे राजन्निषधे नगरे वरे १।\nआसीद्वैश्यः कुबेराभो नामतो हेमकुंडलः ।\nकुलीनः सत्क्रियो देवद्विजपावकपूजकः २।\nकृषिवाणिज्यकर्त्तासौ विविधक्रयविक्रयी ।\nगोघोटकमहिष्यादि पशुपोषणतत्परः ३।\nपयो दधीनि तक्राणि गोमयानि तृणानि च ।\nकाष्ठानि फलमूलानि लवणाद्रा र्!दिपिप्पली ४।\nधान्यानि शाकतैलानि वस्त्राणि विविधानि च ।\nधातूनिक्षुविकारांश्च विक्रीणीते स सर्वदा ५।\nइत्थं नानाविधैर्वैश्य उपायैरपरैस्तथा ।\nउपार्जयामास सदा अष्टौ हाटककोटयः ६।\nएवं महाधनः सोथ हाकर्णपलितोभवत् ।\nपश्चाद्विचार्य संसारक्षणिकत्वं स्वचेतसि ७।\nतद्धनस्य षडंशेन धर्मकार्यं चकार सः ।\nविष्णोरायतनं चक्रे गृहं चक्रे शिवस्य च ८।\nतडागं खानयामास विपुलं सागरोपमम् ।\nवाप्यश्च पुष्करिण्यश्च बहुधा तेन कारिताः ९।\nवटाश्वत्थाम्रकंकोल जंबू निंबादि काननम् ।\nस्वसत्वेन तदा चक्रे तथा पुष्पवनं शुभम् १०।\nउदयास्तमनं यावदन्नपानं चकार सः ।\nपुराद्बहिश्चतुर्दिक्षु प्रपां चक्रेऽतिशोभनाम् ११।\nपुराणेषु प्रसिद्धानि यानि दानानि भूपते ।\nददौ तानि सधर्म्मात्मा नित्यं दानपरस्तदा १२।\nयावज्जीवकृते पापे प्रायाश्चित्तमथाकरोत् ।\nदेवपूजापरो नित्यं नित्यं चातिथिपूजकः १३।\nतस्येत्थं वर्त्तमानस्य संजातौ द्वौ सुतौ नृप ।\nतौ सुप्रसिद्ध नामानौ श्रीकुंडल विकुंडलौ १४।\nतयोर्मूर्ध्नि गृहं त्यक्त्वा जगाम तपसे वनम् ।\nतत्राराध्य परं देवं गोविंदं वरदं प्रभुम् १५।\nतपःक्लिष्ट शरीरोऽसौ वासुदेवमनाः सदा ।\nप्राप्तः स वैष्णवं लोकं यत्र गत्वा न शोचति १६।\nअथ तस्य सुतौ राजन्महामान समन्वितौ ।\nतरुणौ रूपसंपन्नौ धनगर्वेण गर्वितौ १७।\nदुःशीलौ व्यसनासक्तौ धर्मकर्माद्यदर्शकौ ।\nन वाक्यं चागतौ मातुर्वृद्धानां वचनं तथा १८।\nकुमार्गगौ दुरात्मानौ पितृमित्रनिषेधकौ ।\nअधर्मनिरतौ दुष्टौ परदाराभिगामिनौ १९।\nगीतवादित्रनिरतौ वीणावेणुविनोदिनौ ।\nवारस्त्रीशतसंयुक्तौ गायंतौ चेरतुस्तदा २०।\nचाटुकारजनैर्युक्तौ बिंबोष्ठीषु विशारदौ ।\nसुवेषौ चारुवसनौ चारुचंदनरूषितौ २१।\nतथा सुगंधिमालाढ्यौ कस्तूरीलक्ष्मलक्षितौ ।\nनानालंकारशोभाढ्यौ मौक्तिकाहारहारिणौ २२।\nगजवाजिरथौघेन क्रीडंतौ तावितस्तदा ।\nमधुपानसमायुक्तौ परस्त्रीरतिमोहितौ २३।\nनाशयंतौ पितृद्रव्यं सहस्रं ददतुः शतम् ।\nतस्थतुः स्वगृहे रम्ये नित्यं भोगपरायणौ २४।\nइत्थं तु तद्धनं ताभ्यां विनियुक्तमसद्व्ययैः ।\nवारस्त्री विट शैलूष मल्ल चारण बंदिषु २५।\nअपात्रे तद्धनं दत्तं क्षिप्तं बीजमिवोषरे ।\nन सत्पात्रे च तद्दत्तं न ब्राह्मणमुखे हुतम् २६।\nनार्चितो भूतभृद्विष्णुः सर्वपापप्रणाशनः ।\nउभयोरेव तद्द्रव्यमचिरेण क्षयं ययौ २७।\nततस्तौ दुःखमापन्नौ कार्पण्यं परमं गतौ ।\nशोचमानौ तु मुह्यंतौ क्षुत्पीडादुःखपीडितौ २८।\nतयोस्तु तिष्ठतोर्गेहे नास्ति यद्भुज्यते तदा ।\nस्वजनैर्बांधवैस्सर्वैः सेवकैरुपजीविभिः २९।\nद्रव्याभावे परित्यक्तौ चिंत्यमानौ ततः पुरे ।\nपश्चाच्चौर्य्यं समारब्धं ताभ्यां च नगरे नृप ३०।\nराजतो लोकतो भीतौ स्वपुरान्निःसृतौ तदा ।\nचक्रतुर्वनवासं तौ सर्वेषामुपपीडितौ ३१।\nजघ्नतुः सततं मूढौ शितैर्बाणैर्विषार्पितैः ।\nनानापक्षिवराहांश्च हरिणान्रोहितांस्तथा ३२।\nशशकाञ्छल्लकान्गोधान्श्वापदांश्चेतरान्बहून् ।\nमहाबलौ भिल्लसंगावाखेटकभुजौ सदा ३३।\nएवं मांसमयाहारौ पापाहारौ परंतप ।\nकदाचिद्भूधरं प्राप्तो ह्येकोऽन्यश्च वनं गतः ३४।\nशार्दूलेन हतो ज्येष्ठः कनिष्ठः सर्पदंशितः ।\nएकस्मिन्दिवसे राजन्पापिष्ठौ निधनं गतौ ३५।\nयमदूतैस्ततोबद्ध्वा पापैर्नीतौ यमालयम् ।\nगत्वाभिजगदुःसर्वे ते दूताः पापिनावुभौ ३६।\nधर्मराज नरावेतावानीतौ तव शासनात् ।\nआज्ञां देहि स्वभृत्येषु प्रसीद करवाम किम् ३७।\nआलोच्य चित्रगुप्तेन तदा दूताञ्जगौ यमः ।\nएकस्तु नीयतां वीर निरयं तीव्रवेदनम् ३८।\nअपरः स्थाप्यतां स्वर्गेयत्र भोगा ह्यनुत्तमाः ।\nकृतांताज्ञां ततः श्रुत्वा दूतैश्च क्षिप्रकारिभिः ३९।\nनिक्षिप्तो रौरवे घोरे यो ज्येष्ठो हि नराधिप ।\nतेषां दूतवरः कश्चिदुवाच मधुरं वचः ४०।\nविकुंडल मया सार्द्धमेहि स्वर्गं ददामि ते ।\nभुंक्ष्व भोगान्सुदिव्यांस्त्वमर्जितान्स्वेन कर्मणा ४१।\nइति श्रीपाद्मे महापुराणे स्वर्गखंडे त्रिंशोऽध्यायः ३०।"
  }
]
[
  {
    "text": "युधिष्ठिर उवाच-\nभगवञ्छ्रोतुमिच्छामि पुराकल्पे यथास्थितम् ।\nकथं प्रयागगमनं नराणां तत्र कीदृशम् १।\nमृतानां का गतिस्तत्र स्नातानां चैव किं फलम् ।\nये वसंति प्रयागे तु ब्रूहि तेषां च किं फलम् ।\nएतन्मे सर्वमाख्याहि परं कौतूहलं हि मे २।\nमार्कंडेय उवाच-\nकथयिष्यामि ते वत्स नाथेष्टं यच्च यत्फलम् ।\nपुरा ऋषीणां विप्राणां कथ्यमानं मया श्रुतम् ३।\nआप्रयागात्प्रतिष्ठानाद्धर्मकी वासुकी ह्रदात् ।\nकंबलाश्वतरौ नागौ नागाश्च बहुमूलिकाः ४।\nएतत्प्रजापतिक्षेत्रं त्रिषु लोकेषु विश्रुतम् ।\nअत्र स्नात्वा दिवं यांति ये मृतास्तेऽपुनर्भवाः ५।\nतत्र ब्रह्मादयो देवा रक्षां कुर्वंति संगताः ।\nअन्ये च बहवस्तीर्थाः सर्वपापप्रणाशनाः ६।\nन शक्याः कथितुं राजन्बहुवर्षशतैरपि ।\nसंक्षेपेण प्रवक्ष्यामि प्रयागस्य च कीर्त्तनम् ७।\nषष्टिर्धनुः सहस्राणि परिरक्षंति जाह्नवीम् ।\nयमुनां रक्षति सदा सविता सप्तवाहनः ८।\nप्रयागं तु विशेषेण स्वयं रक्षति वासवः ।\nमंडलं रक्षति हरिर्देवैः सह सुसंमतम् ९।\nतं वटं रक्षते नित्यं शूलपाणिर्महेश्वरः ।\nस्थानं रक्षति वै देवः सर्वपापहरं शुभम् १०।\nअधर्मेण वृतो लोके नैव गच्छति तत्पदम् ।\nस्वल्पमल्पतरं पापं यदा तस्य नराधिप ११।\nप्रयागस्मरमाणस्य सर्वमायाति संक्षयम् ।\nदर्शनात्तस्य तीर्थस्य नामसंकीर्तनादपि १२।\nमृत्तिका लभनाद्वापि नरः पापाद्विमुच्यते ।\nपंचकुंडानि राजेंद्र येषां मध्ये तु जाह्नवी १३।\nप्रयागे तु प्रविष्टस्य पापं क्षरति तत्क्षणात् ।\nयोजनानां सहस्रेषु गंगां स्मरति यो नरः १४।\nअपि दुष्कृतकर्मासौ लभते परमां गतिम् ।\nकीर्तनान्मुच्यते पापैर्दृष्ट्वा भद्राणि पश्यति १५।\nअवगाह्य च पीत्वा च पुनात्यासप्तमं कुलम् ।\nसत्यवादी जितक्रोधो अहिंसां परमास्थितः १६।\nधर्मानुसारी तत्त्वज्ञो गोब्राह्मणहिते रतः ।\nगंगायमुनयोर्मध्ये स्नातो मुच्येत किल्बिषात् १७।\nमनसा चिंतितान्कामान्सम्यक्प्राप्नोति पुष्कलान् ।\nततो गत्त्वा प्रयागं तु सर्वदेवाभिरक्षितम् १८।\nब्रह्मचारी वसेन्मासं पितृदेवांश्च तर्पयेत् ।\nईप्सिताँल्लभते कामान्यत्र तत्राभिजायते १९।\nतपनस्य सुता देवी त्रिषु लोकेषु विश्रुता ।\nसमागता महाभागा यमुना यत्र निम्नगाः २०।\nतत्र सन्निहितो नित्यं साक्षाद्देवो महेश्वरः ।\nदुष्प्रापं मानुषैः पुण्यं प्रयागं तु युधिष्ठिर २१।\nदेवदानवगंधर्वा ऋषयः सिद्धचारणाः ।\nतत्रोपस्पृश्य राजेंद्र स्वर्गलोके महीयते २२।\nइति श्रीपाद्मे महापुराणे स्वर्गखंडे एकचत्वारिंशोऽध्यायः ४१।"
  }
]
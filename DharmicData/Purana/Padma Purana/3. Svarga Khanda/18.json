[
  {
    "text": "स्कंदतीर्थं ततो गच्छेत्सर्वपापप्रणाशनम्\nआजन्मनः कृतं पापं स्नानमात्राद्व्यपोहति ५१\nआंगिरसं ततो गच्छेत्स्नानं तत्र समाचरेत्\nगोसहस्रफलं तस्य रुद्रलोके महीयते ५२\nलांगलतीर्थं ततो गच्छेत्सर्वपापप्रणाशनम्\nतत्र गत्वा तु राजेंद्र स्नानं तत्र समाचरेत् ५३\nसप्तजन्मकृतैः पापैर्मुच्यते नात्र संशयः\nवटेश्वरं ततो गच्छेत्सर्वतीर्थमनुत्तमम् ५४\nतत्र स्नात्वा नरो राजन्गोसहस्रफलं लभेत्\nसंगमेश्वरं ततो गच्छेत्सर्वपापहरं परम् ५५\nतत्र स्नात्वा नरो राज्यं लभते नात्र संशयः\nभद्रतीर्थं समासाद्य दानं दद्यात्तु यो नरः ५६\nतस्य तीर्थप्रभावेण सर्वं कोटिगुणं भवेत्\nअथ नारी भवेत्कापि तत्र स्नानं समाचरेत् ५७\nगौरीतुल्या भवेत्सा तु इंद्रं याति न संशयः\nअंगारेश्वरं ततो गच्छेत्स्नानं तत्र समाचरेत् ५८\nस्नातमात्रो नरस्तत्र रुद्रलोके महीयते\nअंगारक्यां चतुर्थ्यां तु स्नानं तत्र समाचरेत् ५९\nअक्षयं मोदते कालं मुरारिकृतशासनः\nअयोनिसंगमे स्नात्वा न पश्येद्योनिमंदिरम् ६०\nपांडवेश्वरकं गत्वा स्नानं तत्र समाचरेत्\nअक्षयं मोदते कालमवध्यस्तु सुरासुरैः ६१\nविष्णुलोकं ततो गत्वा क्रीडाभोगसमन्वितः\nतत्र भुक्त्वा महाभोगान्मर्त्ये राजाभिजायते ६२\nकंबोतिकेश्वरं गच्छेत्स्नानं तत्र समाचरेत्\nउत्तरायणे तु संप्राप्ते यदिच्छेत्तस्य तद्भवेत् ६३\nचंद्रभागां ततो गच्छेत्स्नानं तत्र समाचरेत्\nस्नातमात्रो नरस्तत्र सोमलोके महीयते ६४\nततो गच्छेत राजेंद्र तीर्थं शक्रस्य विश्रुतम्\nपूजितं देवराजेन देवैरपि नमस्कृतम् ६५\nतत्र स्नात्वा नरो राजन्दानं दत्वा च कांचनम्\nअथवा नीलवर्णाभं वृषभं यः समुत्सृजेत् ६६\nवृषभस्य तु रोमाणि तत्प्रसूतिकुलेषु च\nतावद्वर्षसहस्राणि नरो हरपुरे वसेत् ६७\nततः स्वर्गात्परिभ्रष्टो राजा भवति वीर्यवान्\nअश्वानां श्वेतवर्णानां सहस्रेषु  नराधिप ६८\nस्वामी भवति मर्त्येषु तस्य तीर्थ प्रभावतः\nततो गच्छेत राजेंद्र ब्रह्मावर्त्तमनुत्तमम् ६९\nतत्र स्नात्वा नरो राजंस्तर्पयेत्पितृदेवताः\nउपोष्य रजनीमेकां पिंडं दत्वा यथाविधि ७०\nकन्यागते यथाऽदित्ये अक्षयं संचितं भवेत्\nततो गच्छेत राजेंद्र कपिलातीर्थमुत्तमम् ७१\nतत्र स्नात्वा नरो राजन्कपिलां यः प्रयच्छति\nसंपूर्णां पृथिवीं दत्वा यत्फलं तदवाप्नुयात् ७२\nनर्मदेश्वरं परं तीर्थं न भूतं न भविष्यति\nतत्र स्नात्वा नरो राजन्नश्वमेधफलं लभेत् ७३\nतत्र सर्वगतो राजा पृथिव्यामभिजायते\nसर्वलक्षणसंपूर्णः सर्वव्याधिविवर्जितः ७४\nनार्मदीयोत्तरेकूले तीर्थं परमशोभनम्\nआदित्यायतनं रम्यमीश्वरेण तु भावितम् ७५\nतत्र स्नात्वा तु राजेंद्र दानं दत्वा च शक्तितः\nतस्य तीर्थप्रभावेण दत्तं भवति चाक्षयम् ७६\nदरिद्रा व्याधिता ये तु ये च दुष्कृतकर्मणः\nमुच्यंते सर्वपापेभ्यः सूर्यलोकं प्रयांति च ७७\nमाघमासे तु संप्राप्ते शुक्लपक्षस्य सप्तमीम्\nवसेदायतने यस्तु निरात्मा यो जितेंद्रियः ७८\nन जायते व्याधितश्च कालेंधो बधिरस्तथा\nसुभगो रूपसंपन्नः स्त्रीणां भवति वल्लभः ७९\nइदं तीर्थं महापुण्यं मार्कंडेयेन भाषितम्\nये प्रयांति न राजेंद्र वंचितास्ते न संशयः ८०\nमासेश्वरं ततो गच्छेत्स्नानं तत्र समाचरेत्\nस्नातमात्रो नरस्तत्र स्वर्गलोकमवाप्नुयात् ८१\nमोदते सर्वलोकस्थो यावदिंद्राश्चतुर्दश\nततः समीपतः स्थित्वा नागेश्वरं तपोवनम् ८२\nतत्र स्नात्वा तु राजेंद्र शुचिर्भूत्वा समाहितः\nबहुभिर्नागकन्याभिः क्रीडते कालमक्षयम् ८३\nकुबेरभवनं गच्छेत्कुबेरो यत्र संस्थितः\nकालेश्वरं परं तीर्थं कुबेरो यत्र तोषितः ८४\nयत्र स्नात्वा तु राजेंद्र सर्वसंपदमाप्नुयात्\nततः पश्चिमतो गच्छेन्मरुतालयमुत्तमम् ८५\nतत्र स्नात्वा तु राजेंद्र शुचिर्भूत्वा समाहितः\nकांचनं तु ततो दद्यादन्नशक्त्या तु बुद्धिमान् ८६\nपुष्पकेण विमानेन वायुलोकं स गच्छति\nमम तीर्थं ततो गच्छेन्माघमासे युधिष्ठिर ८७\nकृष्णपक्षे चतुर्दश्यां स्नानं तत्र समाचरेत्\nनक्तं भोज्यं ततः कुर्यान्न गच्छेद्योनिसंकटम् ८८\nअहल्यातीर्थं ततो गच्छेत्स्नानं तत्र समाचरेत्\nस्नातमात्रो नरस्तत्र अप्सरोभिः प्रमोदते ८९\nपारमेश्वरे तपस्तप्त्वा अहल्या मुक्तिमागमत्\nचैत्रमासे तु संप्राप्ते शुक्लपक्षे त्रयोदशी ९०\nकामदेवदिने तस्मिन्नहल्यां तु प्रपूजयेत्\nयत्र तत्र समुत्पन्नो नरस्तत्र प्रियो भवेत् ९१\nस्त्रीवल्लभो भवेच्छ्रीमान्कामदेव इवापरः\nअयोध्यां तु समासाद्य तीर्थं शक्रस्य विश्रुतम् ९२\nस्नातमात्रो नरस्तत्र गोसहस्र फलं लभेत्\nसोमतीर्थं ततो गच्छेत्स्नानमात्रं समाचरेत् ९३\nस्नातमात्रो नरस्तत्र सर्वपापैः प्रमुच्यते\nसोमग्रहे तु राजेंद्र पापक्षयकरं भवेत् ९४\nत्रैलोक्यविश्रुतं राजन्सोमतीर्थं महाफलम्\nयस्तु चांद्रायणं कुर्यात्तस्मिंस्तीर्थे नराधिप ९५\nसर्वपापविशुद्धात्मा सोमलोकं स गच्छति\nअग्निप्रवेशे तु जलेप्यथवापि ह्यनाशने ९६\nसोमतीर्थे मृतो यस्तु नासौ मर्त्येभिजायते\nस्तंभतीर्थं ततो गच्छेत्स्नानं तत्र समाचरेत् ९७\nस्नातमात्रो नरस्तत्र सोमलोके महीयते\nततो गच्छेत राजेंद्र विष्णुतीर्थमनुत्तमम् ९८\nयोधनीपुरविख्यातं विष्णुतीर्थमनुत्तमम्\nअसुरा योधितास्तत्र वासुदेवेन कोटिशः ९९\nतत्र तीर्थं समुत्पन्नं विष्णुः प्रीतो भवेदिह\nअहोरात्रोपवासेन ब्रह्महत्यां व्यपोहति १००\nततो गच्छेत्तु राजेंद्र तापसेश्वरमुत्तमम्\nअमोहकमिति ख्यातं पितॄन्यस्तत्र तर्पयेत् १०१\nपौर्णमास्याममावास्यां श्राद्धं कुर्याद्यथाविधि\nतत्र स्नात्वा नरो राजन्पितृपिंडं तु दापयेत् १०२\nगजरूपाः शिलास्तत्र तोयमध्ये प्रतिष्ठिताः\nतस्मिंस्तु दापयेत्पिंडं वैशाखे तु विशेषतः १०३\nतृप्यंति पितरस्तावद्यावत्तिष्ठति मेदिनी\nततो गच्छेत राजेंद्र सिद्धेश्वरमनुत्तमम् १०४\nतत्र गत्वा तु राजेंद्र गणपत्यंतिकं व्रजेत्\nततो गच्छेत राजेंद्र लिंगो यत्र जनार्दनः १०५\nतत्र स्नात्वा तु  राजेंद्र विष्णुलोके महीयते\nनर्मदादक्षिणेकूले तीर्थं परमशोभनम् १०६\nकामदेवः स्वयं तत्र तपस्तप्यत्यसौ महान्\nदिव्यं वर्षसहस्रं तु शंकरं पर्युपासते १०७\nसमाधिपर्वदग्धस्तु शंकरेण महात्मना\nश्वेतपर्वोपमश्चैव हुताशः शुक्लपर्वणि १०८\nएते दग्धास्तु ते सर्वे कुसुमेश्वरसंस्थिताः\nदिव्यवर्षसहस्रेण तुष्टस्तेषां महेश्वरः १०९\nउमया सहितो रुद्रस्तेषां तुष्टो वरप्रदः\nविमोक्षयित्वा तान्सर्वान्नर्म्मदातटमास्थितान् ११०\nतस्य तीर्थप्रभावेण पुनर्देवत्वमागतः\nत्वत्प्रसादान्महादेव तीर्थं च भवतूत्तमम् १११\nअर्धयोजनविस्तीर्णं तीर्थं दिक्षु समंततः\nतस्मिंस्तीर्थे नरः स्नात्वा उपवासपरायणः ११२\nकुसुमायुधरूपेण रुद्रलोके महीयते\nवैश्वानरे यमेनैव कामदेवेन वायवे ११३\nतपस्तप्त्वा तु राजेंद्र तत्रैव च पुरागतैः\nअंधोनस्य समीपे तु नातिदूरे तु तस्य वै ११४\nस्नानं दानं च तत्रैव भोजनं पिंडपातनम्\nअग्निवेशे जले वापि अथवापि अनाशने ११५\nअनिवर्तिका गतिस्तस्य मृतस्याप्यर्द्धयोजने\nत्रैयंबकेण तोयेन स्नापयेन्नरपुंगवः ११६\nअंधोनमूले दत्वा तु पिंडं चैव यथाविधि\nपितरस्तस्य तृप्यंति यावच्चंद्र दिवाकरौ ११७\nउत्तरायणे तु संप्राप्ते तत्र स्नानं करोति यः\nपुरुषो वापि स्त्री वापि वसेदायतने शुचिः ११८\nसिद्धेश्वरस्य देवस्य प्रभाते पूजनान्नरः\nस तां गतिमवाप्नोति न तां सर्वैर्महामखैः ११९\nयदा च तीर्थकालेन रूपवान्सुभगो भवेत्\nमर्त्ये भवति राजासावासमुद्रांतगोचरे १२०\nक्षेत्रपालं न पश्येच्च दंडपालं महाबलम्\nवृथा तस्य भवेद्यात्रा अदृष्ट्वा कर्णकुंडलम् १२१\nएतत्तीर्थफलं ज्ञात्वा सर्वेदेवाः समागताः\nमुंचंति पुष्पवृष्टिं तु स्तुवंति कुसुमेश्वरम् १२२"
  }
]
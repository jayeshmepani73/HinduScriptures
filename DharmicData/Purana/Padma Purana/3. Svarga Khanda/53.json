[
  {
    "text": "व्यास उवाच-\nएवं दंडादिभिर्युक्तः शौचाचारसमन्वितः ।\nआहूतोध्यापनं कुर्याद्वीक्ष्यमाणो गुरोर्मुखम् १।\nनित्यमुद्यतपाणिः स्यात्साध्वाचारः सुसंयतः ।\nआस्यतामिति चोक्तः सन्नासीताभिमुखं गुरोः २।\nप्रतिश्रवणसंभाषे शयानो न समाचरेत् ।\nआसीनो न च भुंजानो न तिष्ठेन्न पराङ्मुखः ३।\nनीचैः शय्यासनं चास्य सर्वदा गुरुसन्निधौ ।\nगुरोस्तु चक्षुर्विषयेन यथेष्टासनो भवेत् ४।\nनोदाहरेदस्य नाम परोक्षमपि केवलम् ।\nन चैवास्यानुकुर्वीत गतिभाषणचेष्टितम् ५।\nगुरोर्यत्र परीवादो निंदा वापि प्रवर्तते ।\nकर्णौ तत्र पिधातव्यौ गंतव्यं वा ततोऽन्यतः ६।\nदूरस्थो नार्चयेदेनं न क्रुद्धो नांतिके स्त्रियः ।\nन चैवास्योत्तरं ब्रूयात्स्थितो नासीत सन्निधौ ७।\nउदकुंभं कुशान्पुष्पं समिधोऽस्याहरेत्सदा ।\nमार्जनं लेपनं नित्यमंगानां वै समाचरेत् ८।\nनास्य निर्माल्यशयनं पादुकोपानहावपि ।\nआक्रामेदासनं चास्य च्छायादीन्वा कदाचन ९।\nसाधयेद्दंतकाष्ठादींल्लब्धं चास्मै निवेदयेत् ।\nअनापृच्छ्य न गंतव्यं भवेत्प्रियहिते रतः १०।\nन पादौ सारयेदस्य सन्निधाने कदाचन ।\nजृंभितं हसितं चैव कंठप्रावरणं तथा ११।\nवर्जयेत्सन्निधौ नित्यमंगस्फोटनमेव च ।\nयथाकालमधीयीत यावन्न विमना गुरुः १२।\nआसीनोऽधो गुरोः पार्श्वे सेवां च सुसमाहितः ।\nआसने शयने याने नैव तिष्ठेत्कदाचन १३।\nधावंतमनुधावेत गच्छंतमनुगच्छति ।\nगोश्वोष्ट्रयानप्रासादे तथाधोविष्टरेषु च १४।\nआसीत गुरुणा सार्द्धं शिलाफलक नौषु च ।\nजितेंद्रियः स्यात्सततं वश्यात्माक्रोधनः शुचिः १५।\nप्रयुंजीत सदा वाचं मधुरां हितकारिणीम् ।\nगंधमाल्यं रसं कल्पं शुक्तिं प्राणिविहिंसनम् १६।\nअभ्यंजनांजनोन्मर्द्दच्छत्रधारणमेव च ।\nकामं लोभं भयं निद्रां गीतवादित्रनर्तनम् १७।\nआतर्जनं परीवादं स्त्रीप्रेक्षालंभनं तथा ।\nपरोपघातं पैशुन्यं प्रयत्नेन विवर्जयेत् १८।\nउदकुंभं सुमनसो गोशकृन्मृत्तिका कुशान् ।\nआहरेद्यावदन्नानि भैक्ष्यं चाहरहश्चरेत् १९।\nघृतं च लवणं सर्वं वर्ज्यं पर्युषितं च यत् ।\nअनृत्यदर्शी सततं भवेद्गीतादि निस्पृहः २०।\nनादित्यं वै समीहेत नाचरेद्दंतधावनम् ।\nएकांतमशुचिस्त्रीभिः शूद्राद्यैरभिभाषणम् २१।\nगुरूच्छिष्टं भेषजान्नं प्रयुंजीत न कामतः ।\nमलापकर्षणं स्नानं नाचरेद्धि कदाचन २२।\nन कुर्यान्मानसं विप्रो गुरोस्त्यागे कथंचन ।\nमोहाद्वा यदि वा लोभात्त्यक्त्वा तु पतितो भवेत् २३।\nलौकिकं वैदिकं वापि तथाध्यात्मिकमेव वा ।\nआददीत यतो ज्ञानं तं न द्रुह्येत्कदाचन २४।\nगुरोरप्यवलिप्तस्य कार्याकार्यमजानतः ।\nउत्पथप्रतिपन्नस्य न मनुस्त्यागमब्रवीत् २५।\nगुरोर्गुरौ सन्निहिते गुरुवद्वृत्तिमाचरेत् ।\nनत्वाभिसृष्टो गुरुणा स्वान्गुरूनभिवादयेत् २६।\nविद्यागुरुष्वेतदेवं नित्यावृत्तिषु योगिषु ।\nप्रतिषेधत्सु चाधर्माद्धितं चोपदिशत्सु च २७।\nश्रेयः स्वगुरुवद्वृत्तिं नित्यमेव समाचरेत् ।\nगुरुपुत्रेषु दारेषु गुरोश्चैव स्वबंधुषु २८।\nबालः संमानयेन्मान्याञ्छिष्टो वा यदि कर्म्मणि ।\nअध्यापयन्गुरोः सूनुं गुरुवन्मानमर्हति २९।\nउत्सादनं च गात्राणां स्नापनोच्छिष्टभोजनः ।\nन कुर्याद्गुरुपुत्रस्य पादयोः शौचमेव च ३०।\nगुरुवत्प्रतिपूज्याश्च सवर्णा गुरुयोषितः ।\nअसवर्णाश्च संपूज्याः प्रत्युत्थानाभिवादनैः ३१।\nअभ्यंजनं स्नापनं च गात्रोत्सादनमेव च ।\nगुरुपत्न्या न कार्याणि केशानां च प्रसाधनम् ३२।\nगुरुपत्नी तु युवती नाभिवाद्या तु पादयोः ।\nकुर्वीत वंदनं भूम्यामसावहमिति ब्रुवन् ३३।\nविप्रोष्य पादग्रहणपूर्वकं चाभिवादनम् ।\nगुरुदारेषु कुर्वीत सतां धर्म्ममनुस्मरन् ३४।\nमातृष्वसा मातुलानी श्वश्रूश्चाथ पितृष्वसा ।\nसंपूज्या गुरुपत्नीवत्समास्ता गुरुभार्यया ३५।\nभ्रातृभार्याश्च संग्राह्या सवर्णा हन्यहन्यपि ।\nविप्रोष्य तूपसंग्राह्या ज्ञातिसंबंधियोषितः ३६।\nपितुर्भगिन्या मातुश्च जायस्यां च स्वसर्यपि ।\nमातृवद्वृत्तिमातिष्ठेन्माता ताभ्यो गरीयसी ३७।\nएवमाचारसंपन्नमात्मवंतमदांभिकम् ।\nवेदमध्यापयेद्धर्म्मं पुराणांगानि नित्यशः ३८।\nसंवत्सरोषिते शिष्ये गुरुर्ज्ञानमनिर्दिशन् ।\nहरते दुष्कृतं तस्य शिष्यस्य वसतो गुरुः ३९।\nआचार्यपुत्रः शुश्रूषुर्ज्ञानदो धार्मिकः शुचिः ।\nशक्तोन्नदोंबुदः साधुरध्याप्यादश धर्मतः ४०।\nकृतकंठस्तथाऽद्रोहः मेधावी गुरुकृन्नरः ।\nआप्तः प्रियोऽथ विधिवत्षडध्याप्या द्विजातयः ४१।\nएतेषु ब्राह्मणे दानमन्यत्र तु यथोचितम् ।\nआचम्य संयतो नित्यमधीयीत उदङ्मुखः ४२।\nउपसंगृह्य तत्पादौ वीक्ष्यमाणो गुरोर्मुखम् ।\nअधीष्व भो इति ब्रूयाद्विरामोऽस्त्विति चाऽरमेत् ४३।\nप्राक्कूलान्पर्युपासीत पवित्रैश्चैव पावकः ।\nप्राणायामैस्त्रिभिः पूतस्ततोंकारमर्हति ४४।\nब्राह्मणः प्रणवं कुर्यादंतेऽपि विधिवद्द्विजाः ।\nकुर्यादध्यापनं नित्यं सब्रह्मांजलिपूर्वतः ४५।\nसर्वेषामेव भूतानां वेदश्चक्षुः सनातनः ।\nअधीयीताप्ययं नित्यं ब्राह्मण्याद्धीयतेऽन्यथा ४६।\nअधीयीत ऋचो नित्यं क्षीराहुत्या सदेवताः ।\nप्रीणाति तर्पयन्कालं कामैर्हूताः सदैवताः ४७।\nयजूंष्यधीते नियतं दध्ना प्रीणाति देवताः ।\nसामान्यधीते प्रीणाति घृताहुतिभिरन्वहम् ४८।\nअथर्वांगिरसो नित्यं मध्वा प्रीणाति देवताः ।\nधर्मांगानि पुराणानि मांसैस्तर्पयतेसुरान् ४९।\nप्रातश्च सायं प्रयतो नैत्यकं विधिमाश्रितः ।\nगायत्रीं समधीयीत गत्वारण्यं समाहितः ५०।\nसहस्रपरमां देवीं शतमध्यां दशावराम् ।\nगायत्रीं वै जपेन्नित्यं जपयज्ञः प्रकीर्तितः ५१।\nगायत्रीं चैव वेदांश्च तुलया तोलयत्प्रभुः ।\nएकतश्चतुरोवेदा गायत्रीं च तथैकतः ५२।\nॐकारमादितः कृत्वा व्याहृतीस्तदनंतरम् ।\nततोऽधीयीत सावित्रीमेकाग्रः श्रद्धयान्वितः ५३।\nपुराकल्पे समुत्पन्ना भूर्भुवः स्वः सनातनाः ।\nमहाव्याहृतयस्तिस्रः सर्वाशुभनिबर्हणाः ५४।\nप्रधानं पुरुषः कालो विष्णुब्रह्ममहेश्वराः ।\nसत्वंरजस्तमस्तिस्रः क्रमाद्व्याहृतयः स्मृताः ५५।\nॐकारस्तत्परं ब्रह्म सावित्री स्यात्तदुत्तरम् ।\nएष मंत्रो महायोगः सारात्सार उदाहृतः ५६।\nयोऽधीतेऽहन्यहन्येतां गायत्रीं वेदमातरम् ।\nविज्ञायार्थं ब्रह्मचारी स याति परमां गतिम् ५७।\nगायत्री वेदजननी गायत्री लोकपावनी ।\nगायत्र्या न परं जप्यमेतद्विज्ञायमुच्यते ५८।\nश्रावणस्य तु मासस्य पौर्णमास्यां द्विजोत्तमाः ।\nआषाढ्यां प्रोष्ठपद्यां वा वेदोपाकरणं स्मृतम् ५९।\nयत्सूर्ययाम्यगमनं मासान्विप्रोर्द्धपंचमान् ।\nअधीयीत शुचौ देशे ब्रह्मचारी समाहितः ६०।\nपुष्ये तुच्छंदसां कुर्याद्बहिरुत्सर्जनं द्विजः ।\nमासि शुक्लस्य वा प्राप्ते पूर्वाह्णे प्रथमेऽहनि ६१।\nछदांसि च द्विजोऽभ्यस्येच्छुक्लपक्षे तु वै द्विजः ।\nवेदांगानि पुराणानि कृष्णपक्षेषु मानवः ६२।\nइमान्नित्यमनध्यायानधीयानो विवर्जयेत् ।\nअध्यापनं च कुर्वाणोऽभ्यस्यन्नपि प्रयत्नतः ६३।\nकर्णश्रवेऽनिले रात्रौ दिवापांसुसमूहने ।\nविद्युत्स्तनितवर्षेषु महोल्कानां च संप्लवे ६४।\nअकालिकमनध्यायमेतेष्वाह प्रजापतिः ।\nएतानभ्युदिनान्विद्याद्यदा प्रादुष्कृताग्निषु ६५।\nतदा विद्यादनध्यायमनृतौ चाभ्रदर्शने ।\nनिर्घाते भूमिचलने ज्योतिषां चोपसर्जने ६६।\nएतानकालिकान्विद्यादनध्यायानृतावपि ।\nप्रादुष्कृतेष्वग्निषु च विद्युत्स्तनितनिस्वने ६७।\nसज्योतिः स्यादनध्यायः शेषे रात्रौ यथा दिवा ।\nनित्यानध्याय एव स्याद्ग्रामेषु नगरेषु च ६८।\nधर्मनैपुण्यकामानां पूतिगंधे च नित्यशः ।\nअंतः शवगतेग्रामे वृषलस्य च सन्निधौ ६९।\nअनध्यायोरुद्यमाने समये जलदस्य च ।\nउदके चार्धरात्रे च विण्मूत्रं च विसर्जयन् ७०।\nउच्छिष्टः श्राद्धभुक्चैव मनसापि न चिंतयेत् ।\nप्रतिगृह्य द्विजो विद्वानेकोद्दिष्टस्य वेतनम् ७१।\nत्र्यहं न कारयेद्ब्रह्म राज्ञो राहोश्च सूतके ।\nयावदेकान्ननिष्ठा स्यात्स्नेहालोपश्च तिष्ठति ७२।\nविप्रस्य विदुषो देहे तावद्ब्रह्म न कीर्तयेत् ।\nशयानः प्रौढपादश्च कृत्वा चैवावसक्थिकाम् ७३।\nनाधीयीतामिषं जग्ध्वा शूद्रश्राद्धान्नमेव च ।\nनीहारे बाणशब्दे च संध्ययोरुभयोरपि ७४।\nअमावास्या चतुर्दश्योः पौर्णमास्यष्टमीषु च ।\nउपाकर्मणि चोत्सर्गे त्रिरात्रं क्षपणं स्मृतम् ७५।\nअष्टकासु अहोरात्रमृत्वंतासु च रात्रिषु ।\nमार्गशीर्षे तथा पौषे माघमासे तथैव च ७६।\nतिस्रोऽष्टकाः समाख्याता कृष्णपक्षेषु सूरिभिः ।\nश्लेष्मातकस्य च्छायायां शाल्मलेर्मधुकस्य च ७७।\nकदाचिदपि नाध्येयं कोविदारकपित्थयोः ।\nसमानविद्ये च मृते तथा सब्रह्मचारिणि ७८।\nआचार्ये संस्थिते चापि त्रिरात्रं क्षपणं स्मृतम् ।\nछिद्राण्येतानि विप्राणामनध्यायाः प्रकीर्तिताः ७९।\nहिंसंति राक्षसास्तेषु तस्मादेतान्विवर्जयेत् ।\nनैत्यकेनास्त्यनध्यायः संध्योपासनमेव च ८०।\nउपाकर्म्मणि होमांते होममध्ये तथैव च ।\nएकामृचमथैकं वा यजुः सामानि वा पुनः ८१।\nनाष्टकाद्यास्वधीयीत मारुते चाभिधावति ।\nअनध्यायस्तु नांगेषु नेतिहासपुराणयोः ८२।\nन धर्मशास्त्रेष्वन्येषु सर्वाण्येतानि वर्जयेत् ।\nएष धर्मः समासेन कीर्तितो ब्रह्मचारिणः ८३।\nब्रह्मणाऽभिहितः पूर्वमृषीणां भावितात्मनाम् ।\nयोऽन्यत्र कुरुते यत्नमनधीत्य श्रुतिं द्विजः ८४।\nस संमूढो न संभाष्यो वेदबाह्यो द्विजातिभिः ।\nन वेदपाठमात्रेण संतुष्टो वै भवेद्द्विजः ८५।\nपाठमात्रावसानस्तु पंके गौरिव सीदति ।\nयोऽधीत्य विधिवद्वेदं वेदार्थं न विचारयेत् ८६।\nस संमूढः शूद्रकल्पः पात्रतां न प्रपद्यते ।\nयदित्वात्यंतिकं वासं कर्तुमिच्छति वै गुरौ ८७।\nयुक्तः परिचरेदेनमाशरीरविमोक्षणम् ।\nगत्वा वनं च विधिवज्जुहुयाज्जातवेदसम् ८८।\nअधीयीत तथा नित्यं ब्रह्मनिष्ठः समाहितः ।\nसावित्रीं शतरुद्रीयं वेदांतांश्च विशेषतः ।\nअभ्यसेत्सततं युक्तो भिक्षाशनपरायणः ८९।\nएतद्विधानं परमं पुराणं वेदागमे सम्यगिहोदितं वः ।\nपुरा महर्षिप्रवराभिपृष्टः स्वायंभुवो यन्मनुराह देवः ९०।\nइति श्रीपाद्मे महापुराणे स्वर्गखंडे कर्मयोगकथनं नाम त्रिपंचाशत्तमोऽध्यायः ५३।\n।"
  }
]
[
  {
    "text": "नारद उवाच-\nततो गच्छेत राजेंद्र विहगेश्वरमुत्तमम् ।\nदर्शनात्तस्यराजेंद्र मुच्यते सर्वपातकैः १।\nततो गच्छेत राजेन्द्र नर्मदेश्वरमुत्तमम् ।\nतत्र स्नात्वा नरो राजन्स्वर्गलोके महीयते २।\nअश्वतीर्थं ततो गच्छेत्स्नानं तत्र समाचरेत् ।\nसुभगो दर्शनीयश्च भोगवान्जायते नरः ३।\nपितामहं ततो गच्छेद्ब्रह्मणा निर्मितं पुरा ।\nतत्र स्नात्वा नरो भक्त्या पितृपिंडं तु दापयेत् ४।\nतिलदर्भविमिश्रं तु उदकं तु प्रदापयेत् ।\nतस्य तीर्थप्रभावेण सर्वं भवति चाक्षयम् ५।\nसावित्री तीर्थमासाद्य यस्तु स्नानं समाचरेत् ।\nविधूय सर्वपापानि ब्रह्मलोके महीयते ६।\nमनोहरं च तत्रैव तीर्थं परमशोभनम् ।\nतत्र स्नात्वा नरो राजन्पितृलोके महीयते ७।\nततो गच्छेत राजेंद्र मानसं तीर्थमुत्तमम् ।\nतत्र स्नात्वा नरो राजन्रुद्रलोके महीयते ८।\nततो गच्छेत राजेंद्र क्रतुतीर्थमनुत्तमम् ।\nविख्यातं सर्वलोकेषु सर्वपापप्रणाशनम् ९।\nयान्यान्प्रार्थयते कामान्पशुपुत्रधनानि च ।\nप्राप्नुयात्तानि सर्वाणि तत्र स्नात्वा नराधिप १०।\nततो गच्छेत राजेंद्र त्रिदशद्योति विश्रुतम् ।\nतत्र ता ऋषिकन्यास्तु तपस्तप्यंति सुव्रताः ११।\nभर्त्ता भवतु सर्वासामीश्वरः प्रभुरव्ययः ।\nप्रीतस्तेषां महादेवश्चंडरूपधरो हरः १२।\nविकृतानन बीभत्सस्तच्च तीर्थमुपागतः ।\nतत्र कन्या महाराज वराय परमेश्वरः १३।\nकन्याऋद्धिं च यः सेवेत्कन्यादानं प्रयच्छति ।\nतीर्थं तत्र महाराज दशकन्येति विश्रुतम् १४।\nतत्र स्नात्वार्च्चयेद्देवं सर्वपापैः प्रमुच्यते ।\nततो गच्छेत राजेंद्र स्वर्गबिंदुरिति श्रुतम् १५।\nतत्र स्नात्वा नरो राजन्दुर्गतिं च न पश्यति ।\nअप्सरेशं ततो गच्छेत्स्नानं तत्र समाचरेत् १६।\nक्रीडते नागलोकस्थोऽप्सरोभिः सह मोदते ।\nततो गच्छेत राजेंद्र नरकं तीर्थमुत्तमम् १७।\nतत्र स्नात्वार्च्चयेद्देवं नरकं च न गच्छति ।\nभारभूतं ततो गच्छेदुपवासपरायणः १८।\nएतत्तीर्थं समासाद्य अवतारं तु शांभवम् ।\nअर्चयित्वा विरूपाक्षं रुद्रलोके महीयते १९।\nतस्मिंस्तीर्थे नरः स्नात्वा भारभूते महात्मनः ।\nयत्रतत्र मृतस्यापि ध्रुवं गाणेश्वरी गतिः २०।\nकार्तिकस्य तु मासस्य अर्चयित्वा महेश्वरम् ।\nअश्वमेधाच्छतगुणं प्रवदंति मनीषिणः २१।\nदीपकानां शतं कृत्वा घृतपूर्णं तु दापयेत् ।\nविमानैः सूर्यसंकाशैर्व्रजते यत्र शंकरः २२।\nवृषभं यः प्रयच्छेत शंखकुंदेंदु संनिभम् ।\nवृषयुक्तेन यानेन रुद्रलोकं स गच्छति २३।\nचरुमेकं तु यो दद्यात्तस्मिंस्तीर्थे नराधिप ।\nपायसं मधुसंयुक्तं भक्ष्याणि विविधानि च २४।\nयथाशक्त्यनुराजेंद्र भोजयेत्सहदक्षिणम् ।\nतस्यतीर्थप्रभावेण सर्वं कोटिगुणं भवेत् २५।\nनर्मदाया जलं सिक्त्वा अर्चयित्वा वृषध्वजम् ।\nदुर्गतिं च न पंश्यंति तस्य तीर्थप्रभावतः २६।\nएतत्तीर्थं समासाद्य यस्तुप्राणान्परित्यजेत् ।\nसर्वपापविशुद्धात्मा व्रजते यत्र शंकरः २७।\nजलप्रवेशं यः कुर्यात्तस्मिंस्तीर्थे नराधिप ।\nहंसयुक्तेन यानेन रुद्रलोकं स गच्छति २८।\nयावच्चंद्रश्च सूर्यश्च हिमवांश्च महोदधिः ।\nगंगाद्याः सरितो यावत्तावत्स्वर्गे महीयते २९।\nअनाशनं तु यः कुर्यात्तस्मिंस्तीर्थे नराधिप ।\nगर्भवासे तु राजेंद्र न पुनर्जायते नरः ३०।\nततो गच्छेत राजेंद्र अटवीतीर्थमुत्तमम् ।\nतत्र स्नात्वा नरो राजन्निंद्रस्यार्द्धासनंलभेत् ३१।\nशृंगतीर्थं ततो गच्छेत्सर्वपापप्रणाशनम् ।\nतत्रापि स्नातमात्रस्य ध्रुवं गाणेश्वरी गतिः ३२।\nएरंडीनर्मदायाश्च संगमं लोकविश्रुतम् ।\nतत्र तीर्थं महापुण्यं सर्वपापप्रणाशनम् ३३।\nउपवासपरो भूत्वा नित्यं ब्रह्मपरायणः ।\nतत्र स्नात्वा तु राजेंद्र मुच्यते ब्रह्महत्यया ३४।\nततो गच्छेत राजेन्द्र नर्मदोदधिसंगमम् ।\nजमदग्निरिति ख्यातं सिद्धो यत्र जनार्दनः ३५।\nयत्रेष्ट्वा बहुभिर्यज्ञैरिंद्रो देवाधिपोभवत् ।\nतत्र स्नात्वा नरो राजन्नर्मदोदधिसंगमे ३६।\nत्रिगुणस्याश्वमेधस्य फलं प्राप्नोति मानवः ।\nपश्चिमोदधिसायुज्यं मुक्तिद्वारविघाटनम् ३७।\nतत्र देवाः सगंधर्वा ऋषयः सिद्धचारणाः ।\nआराधयंति देवेशं त्रिसंध्यं विमलेश्वरम् ३८।\nसर्वपापविशुद्धात्मा रुद्रलोके महीयते ।\nविमलेश्वरपरं तीर्थं न भूतं न भविष्यति ३९।\nतत्रोपवासं कृत्वा ये पश्यंति विमलेश्वरम् ।\nसर्वपापविशुद्धात्मा रुद्रलोकं व्रजंति ते ४०।\nततो गच्छेत राजेंद्र केशिनीतीर्थमुत्तमम् ।\nतत्र स्नात्वा नरो राजन्नुपवासपरायणः ४१।\nउपोष्य रजनीमेकां नियतो नियताशनः ।\nतत्र तीर्थप्रभावेण मुच्यते ब्रह्महत्यया ४२।\nसर्वतीर्थाभिषेकं च यः पश्येत्सागरेश्वरम् ।\nयोजनाभ्यंतरे तिष्ठेदावर्ते संस्थितः शिवः ४३।\nतं दृष्ट्वा सर्वतीर्थानि दृष्टानि स्युर्न संशयः ।\nसर्वपापविनिर्मुक्तो यत्र रुद्र सः गच्छति ४४।\nनर्मदासंगमं यावद्यावच्चामरकंटकम् ।\nतत्रांतरे महाराजन्तीर्थकोट्योदकस्थिताः ४५।\nतीर्थात्तीर्थाटनं चर्या ऋषिकोटिनिषेविता ।\nअग्निहोत्रैश्च दिव्यांशैः सर्वैर्ज्ञानपरायणैः ४६।\nसेवितास्तेन राजेंद्र ईप्सितार्थप्रदायिकाः ।\nयश्चेदं वै पठेन्नित्यं शृणुयाद्वापि भक्तितः ४७।\nतं तु तीर्थानि सर्वाणि अभिषिंचंति पांडव ।\nनर्मदा च सदा प्रीता भवेद्वै नात्र संशयः ४८।\nप्रीतस्तस्य भवेद्रुद्रो मार्कंडेयो महामुनिः ।\nवंध्या च लभते पुत्रान्दुर्भगा सुभगाभवेत् ४९।\nकुमारीं लभते भर्त्ता यच्च यो वाञ्छते फलम् ।\nतदेव लभते सर्वं नात्र कार्या विचारणा ५०।\nब्राह्मणो वेदमाप्नोति क्षत्रियो विजयी भवेत् ।\nवैश्यस्तु लभते धान्यं शूद्रः प्राप्नोति सद्गतिम् ५१।\nमूर्खस्तु लभते विद्यां त्रिसंध्यं यः पठेन्नरः ।\nनरकं च न पश्येत वियोनिं च न गच्छति ५२।"
  }
]
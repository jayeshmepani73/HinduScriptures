[
  {
    "text": "ऋषय ऊचुः-।\nयदिदं भारतं वर्षं पुण्यं पुण्यविधायकम् ।\nतत्सर्वं नः समाचक्ष्व त्वं हि नो बुद्धिमान्मतः १।\nसूत उवाच-।\nअत्र ते कीर्त्तयिष्यामि वर्षं भारतमुत्तमम् ।\nप्रिय मित्रस्य देवस्य मनोर्वैवस्वतस्य च २।\nपृथोश्च प्राज्ञ वै न्यस्य तथैक्ष्वाकोर्महात्मनः ।\nययातेरंबरीषस्य मांधातुर्नहुषस्य च ३।\nतथैव मुचुकुंदस्य कुबेरोशीनरस्य च ।\nऋषभस्य तथैलस्य नृगस्य नृपतेस्तथा ४।\nकुशिकस्यैव राजर्षेर्गाधेश्चैव महात्मनः ।\nसोमस्य चैव राजर्षेर्दिलीपस्य तथैव च ५।\nअन्येषां च महाभागाः क्षत्रियाणां बलीयसाम् ।\nसर्वेषामेव भूतानां प्रियं भारतमुत्तमम् ६।\nततो वर्षं प्रवक्ष्यामि यथाश्रुतमहो द्विजाः ।\nमहेंद्रो मलयःसह्यः शुक्तिमानृक्षवानपि ७।\nविंध्यश्च पारियात्रश्च सप्तैते कुलपर्वताः ।\nतेषां सहस्रशो विप्रा पर्वतास्ते समीपतः ८।\nअविज्ञाताः सारवंतो विपुलाश्चित्रसानवः ।\nअन्ये तु ये परिज्ञाता ह्रस्वा ह्रस्वोपजीविनः ९।\nआर्यम्लेच्छसधर्माणस्ते मिश्राः पुरुषा द्विजाः ।\nनदीं पिबंति विमलां गंगां सिंधुंसरस्वतीम् १०।\nगोदावरीं नर्मदां च बहूदां च महानदीम् ।\nशतद्रुं चंद्रभागां च यमुनां च महानदीम् ११।\nदृषद्वतीं वितस्तां च विपापां स्वच्छवालुकाम् ।\nनदीं वेत्रवतीं चैव कृष्णां वेणीं च निम्नगाम् १२।\nइरावतीं वितस्तां च पयोष्णीं देविकामपि ।\nवेदस्मृतिं वेदशिरां त्रिदिवां सिंधुला कृमिम् १३।\nकरीषिणीं चित्रवहां त्रिसेनां चैव निम्नगाम् ।\nगोमतीं धूतपापां च चंदनां च महानदीम् १४।\nकौशिकीं त्रिदिवां हृद्यां नाचितां रोहितारणीम् ।\nरहस्यां शतकुंभां च सरयूं च द्विजोत्तमाः १५।\nचर्मण्वतीं वेत्रवतीं हस्तिसोमां दिशं तथा ।\nशरावतीं पयोष्णीं च भीमां भीमरथीमपि १६।\nकावेरीं चुलुकां चापि तापीं शतमलामपि ।\nनीवारां महितां चापि सुप्रयोगां तथा नदीम् १७।\nपवित्रां कृष्णलां सिंधुं वाजिनीं पुरमालिनीम् ।\nपूर्वाभिरामां वीरां च भीमां मालावतीं तथा १८।\nपलाशिनीं पापहरां महेंद्रां पटलावतीम् ।\nकरीषिणीमसिक्नीं च कुशचीरीं महानदीम् १९।\nमरुतां प्रवरां मेनां हेमां घृतवतीं तथा ।\nअनावतीमनुष्णां च सेव्यां कापीं च सत्तमाः २०।\nसदावीरामधृष्यां च कुशचीरां महानदीम् ।\nरथचित्रां ज्योतिरथां विश्वामित्रां कपिंजलाम् २१।\nचंद्रावहफलद्यं चैव कुचीरामंबुवाहिनीम् ।\nवैनदीं पिंगलां वेणां तुंगवेगां महानदीम् २२।\nविदिशां कृष्णवेणां च ताम्रां च कपिलामपि ।\nधेनुं सकामां वेदस्वां हविःस्रावां महापथाम् २३।\nशिप्रां च पिच्छलां चैव भारद्वाजीं च निम्नगाम् ।\nकौर्णिकीं निम्नगां शोणां बाहुदामथ चंद्रमाम् २४।\nदुर्गामंतः शिलां चैव ब्रह्ममेध्यां दृषद्वतीम् ।\nपरोक्षामथ रोहीं च तथा जंबूनदीमपि २५।\nसुनासां तमसां दासीं सामान्यां वरणामसिम् ।\nनीलां धृतिकरीं चैव पर्णाशां च महानदीम् २६।\nमानवीं वृषभां भासां ब्रह्ममेध्यां दृषद्वतीम् ।\nएताश्चान्याश्च बहुला महानद्यो द्विजर्षभाः २७।\nसदा निरामयां कृष्णां मंदगां मंदवाहिनीम् ।\nब्राह्मणीं च महागौरीं दुर्गामपि च सत्तमाः २८।\nचित्रोत्पलां चित्ररथामतुलां रोहिणीं तथा ।\nमंदाकिनीं वैतरणीं कोकां चापि महानदीम् २९।\nशुक्तिमतीमनंगां च तथैव वृषसाह्वयाम् ।\nलोहित्यां करतोयां च तथैव वृषकात्वयाम् ३०।\nकुमारीमृषितुल्यां च मारिषां च सरस्वतीम् ।\nमंदाकिनीं सुपुण्यां च सर्वां गंगां च सत्तमाः ३१।\nविश्वस्य मातरः सर्वाः सर्वाश्चैव महाफलाः ।\nतथा नद्यः सुप्रकाशाः शतशोथ सहस्रशः ३२।\nइत्येता सरितो विप्राः समाख्याता यथास्मृति ।\nअतऊर्द्ध्वं जनपदान्निबोध गदतो मम ३३।\nतत्रेमे कुरुपांचालाः शाल्वमात्रेय जांगलाः ।\nशूरसेनाः पुलिंदाश्च बौधामालास्तथैव च ३४।\nमत्स्याः कुशट्टाः सौगंध्याः कुत्सपाः काशिकोशलाः ।\nचेदिमत्स्यकरूषाश्च भोजाः सिंधुपुलिंदकाः ३५।\nउत्तमाश्च दशार्णाश्च मेकलाश्चोत्कलैः सह ।\nपंचालाः कोशलाश्चैव नैकपृष्ठयुगंधराः ३६।\nबोधा मद्राः कलिंगाश्च काशयो परकाशयः ।\nजठराः कुकुराश्चैव सुदशार्णाः सुसत्तमाः ३७।\nकुंतयोऽवंतयश्चैव तथैवापरकुंतयः ।\nगोमंता मल्लकाः पुंड्राः विदर्भा नृपवाहिकाः ३८।\nअश्मकाः सोत्तराश्चैव गोपराष्ट्राः कनीयसः ।\nअधिराज्यकुशट्टाश्च मल्लराष्ट्राश्च केरलाः ३९।\nमालवाश्चोपवास्याश्च चक्रावक्रालयाः शकाः ।\nविदेहा मगधाः सद्मा मलजा विजयास्तथा ४०।\nअंगा वंगाः कलिंगाश्च यकृल्लोमान एव च ।\nमल्लाः सुदेष्णाः प्रह्लादा महिषाः शशकास्तथा ४१।\nबाह्लिका वाटधानाश्च आभीराः कालतोयकाः ।\nअपरांताः परांताश्च पंकलाश्चर्मचंडिकाः ४२।\nअटवीशेखराश्चैव मेरुभूताश्च सत्तमाः ।\nउपावृतानुपावृताः सुराष्ट्राः केकयास्तथा ४३।\nकुट्टापरांता माहेयाः कक्षाः सामुद्र निष्कुटाः ।\nअंधाश्च बहवो विप्रा अंतर्गिर्यस्तथैव च ४४।\nबहिर्गिर्य्योंगमलदा मगधा मालवार्घटाः ।\nसत्त्वतराः प्रावृषेयाः भार्गवाश्च द्विजर्षभाः ४५।\nपुंड्रा भार्गाः किराताश्च सुदेष्णा भासुरास्तथा ।\nशका निषादा निषधास्तथैवानर्त नैऋताः ४६।\nपूर्णलाः पूतिमत्स्याश्च कुंतला कुशकास्तथा ।\nतरिग्रहाश्शूरसेना ईजिकाः कल्पकारणाः ४७।\nतिलभागामसाराश्च मधुमत्ताः ककुंदकाः ।\nकाश्मीराः सिंधुसौवीरा गांधारा दर्शकास्तथा ४८।\nअभीसाराः कुद्रुताश्च सौरिला बाह्लिकास्तथा ।\nदर्वी च मालवा दर्वा वातजामरथोरगाः ४९।\nबलरट्टास्तथा विप्राः सुदामानः मुमल्लिकाः ।\nबंधाकरीकषाश्चैव कुलिंदा गंधिकास्तथा ५०।\nवनायवोदशाः पार्श्वरोमाणः कुशबिंदवः ।\nकाच्छा गोपालकच्छाश्च जांगलाः कुरुवर्णकाः ५१।\nकिराताबर्बराः सिद्धा वैदेहास्ताम्रलिप्तिकाः ।\nऔड्रम्लेच्छाः ससैरिंद्राः पार्वतीयाश्च सत्तमाः ५२।\nअथापरे जनपदा दक्षिणा मुनिपुंगवाः ।\nद्रविडाः केरलाः प्राच्या मूषिका बालमूषिकाः ५३।\nकर्णाटका माहिषका विकंधा मूषिकास्तथा ।\nझल्लिकाः कुंतलाश्चैव सौहृदानलकाननाः ५४।\nकौक्कुटकास्तथा बोलाः कोकणा मणिवालकाः ।\nसमंगा कनकाश्चैव कुंकुरांगारमारिषाः ५५।\nध्वजिन्युत्सवसंकेतास्त्रिवर्गा माल्यसेनयः ।\nव्यूढकाः कोरकाः प्रोष्टाः संगवेगधरास्तथा ५६।\nतथैव विंद्यरुलिकाः पुलिंदा बल्वलैः सह ।\nमालवा मलराश्चैव तथैवापरवर्तकाः ५७।\nकुलिंदाः कालदाश्चैव चंडकाः कुरटास्तथा ।\nमुशलास्तनवालाश्च सतीर्था पूतिसृंजयाः ५८।\nअनिदायाः शिवाटाश्च तपनाः सूतपास्तथा ।\nऋषिकाश्च विदर्भाश्च स्तंगना परतंगकाः ५९।\nउत्तराश्चापरेम्लेच्छा जना हि मुनिपुंगवाः ।\nजवनाश्च सकांबोजा दारुणा म्लेच्छजातयः ६०।\nसकृघृहाः कुलट्याश्च हूणा पारसिकैः सह ।\nतथैव रमणाश्चान्यास्तथा च दशमालिकाः ६१।\nक्षत्रियोपनिवेशाश्च वैश्यशूद्र कुलानि च ।\nशूराभीराश्च दरदाः काश्मीराः पशुभिः सह ६२।\nखांडीकाश्च तुषाराश्च पद्मगा गिरिगह्वराः ।\nआद्रेयाः सभिरादाजास्तथैव स्तनपोषकाः ६३।\nद्रोषकाश्च कलिंगाश्च किरातानां च जातयः ।\nतोमरा हन्यमानाश्च तथैव करभंजकाः ६४।\nएते चान्ये जनपदाः प्राच्योदीच्यास्तथैव च ।\nउद्देशमात्रेण मया देशाः संकीर्तिता द्विजाः ।\nयथागुणबलं चापि त्रिवर्गस्य महाफलम् ६५।\nइति श्रीपाद्मे महापुराणे स्वर्गखंडे षष्ठोऽध्यायः ६।"
  }
]
[
  {
    "text": "श्रीगणेशाय नमः।\nश्रीकुलदेवतायै नमः।\nश्रीगुरुचरणारविंदाभ्यां नमः ।\nनारायणं नमस्कृत्य नरं चैव नरोत्तमम् ।\nदेवींसरस्वतीं व्यासं ततो जयमुदीरयेत् १।\nऋषय ऊचुः।\nश्रुतं सर्वं महाभाग स्वर्गखंडं मनोहरम् ।\nत्वत्तोऽधुना वदायुष्मञ्छ्रीरामचरितं हि नः २।\nसूत उवाच।\nअथैकदा धराधारं पृष्टवान्भुजगेश्वरम् ।\nवात्स्यायनो मुनिवरः कथामेतां सुनिर्मलाम् ३।\nश्रीवात्स्यायन उवाच।\nशेषाशेष कथास्त्वत्तो जगत्सर्गलयादिकाः ।\nभूगोलश्च खगोलश्च ज्योतिश्चक्रविनिर्णयः ४।\nमहत्तत्त्वादिसृष्टीनां पृथक्तत्त्वविनिर्णयः ।\nनानाराजचरित्राणि कथितानि त्वयानघ ५।\nसूर्यवंशभवानां च राज्ञां चारित्रमद्भुतम् ।\nतत्रानेकमहापापहरा रामकृता कथा ६।\nतस्य वीरस्य रामस्य हयमेधकथा श्रुता ।\nसंक्षेपतो मया त्वत्तस्तामिच्छामि सविस्तराम् ७।\nया श्रुता संस्मृता चोक्ता महापातकहारिणी ।\nचिंतितार्थप्रदात्री च भक्तचित्तप्रतोषदा ८।\nशेष उवाच।\nधन्योसि द्विजवर्य त्वं यस्य ते मतिरीदृशी ।\nरघुवीरपदद्वंद्व मकरंद स्पृहावती ९।\nवदंति मुनयः सर्वे साधूनां संगमं वरम् ।\nयस्मात्पापक्षयकरी रघुनाथकथा भवेत् १०।\nत्वया मेऽनुग्रहः सृष्टो यद्रामः स्मारितः पुनः ।\nसुरासुरकिरीटौघ मणिनीराजितांघ्रिकः ११।\nरावणारिकथा वार्द्धौ मशको मादृशः कियान् ।\nयत्र ब्रह्मादयो देवा मोहिता न विदंत्यपि १२।\nतथापि भो मया तुभ्यं वक्तव्यं स्वीयशक्तितः ।\nपक्षिणः स्वगतिं श्रित्वा खे गच्छंति सुविस्तरे १३।\nचरितं रघुनाथस्य शतकोटिप्रविस्तरम् ।\nयेषां वै यादृशी बुद्धिस्ते वदंत्येव तादृशम् १४।\nरघुनाथसतीकीर्तिर्मद्बुद्धिं निर्मलीमसाम् ।\nकरिष्यति स्वसंपर्कात्कनकं त्वनलो यथा १५।\nसूत उवाच।\nइत्युक्त्वा तं मुनिवरं ध्यानस्तिमितलोचनः ।\nज्ञानेनालोकयांचक्रे कथां लोकोत्तरां शुभाम् १६।\nगद्गदस्वरसंयुक्तो महाहर्षांकितांगकः ।\nकथयामास विशदां कथां दाशरथेः पुनः १७।\nशेष उवाच।\nलंकेश्वरे विनिहते देवदानवदुःखदे ।\nअप्सरोगणवक्त्राब्जचंद्रमः कांतिहर्तरि १८।\nसुराः सर्वे सुखं प्रापुरिंद्र प्रभृतयस्तदा ।\nसुखं प्राप्ताः स्तुतिं चक्रुर्दासवत्प्रणतिं गताः १९।\nलंकायां च प्रतिष्ठाप्य धर्मयुक्तं बिभीषणम् ।\nसीतयासहितो रामः पुष्पकं समुपाश्रितः २०।\nसुग्रीवहनुमत्सीतालक्ष्मणैः संयुतस्तदा ।\nबिभीषणोऽपि सचिवैरन्वगाद्विरहोत्सुकः २१।\nलंकां स पश्यन्बहुधा भग्नप्राकारतोरणाम् ।\nदृष्ट्वाऽशोकवनं तत्र सीतास्थानं मुमूर्च्छ ह २२।\nशिंशपांस्तत्र वृक्षांश्च पुष्पितान्कोरकैर्युतान् ।\nराक्षसीभिः समाकीर्णान्मृताभिर्हनुमद्भयात् २३।\nइत्थं सर्वं विलोक्याशु रामः प्रायात्पुरीं प्रति ।\nब्रह्मादिदेवैः सहितः स्वीयस्वीयविमानकैः २४।\nदेवदुंदुभिनिर्घोषाञ्छृण्वञ्छ्रोत्रसुखावहान् ।\nतथैवाप्सरसां नृत्यैः पूज्यमानो रघूत्तमः २५।\nसीतायै दर्शयन्मार्गे तीर्थान्याश्रमवंति च ।\nमुनींश्च मुनिपुत्रांश्च मुनिपत्नीः पतिव्रताः २६।\nयत्रयत्र कृतावासाः पूर्वं रामेण धीमता ।\nतान्सर्वान्दर्शयामास लक्ष्मणेन समन्वितः २७।\nइत्येवं दर्शयंस्तस्यै रामोऽद्राक्षीत्स्वकां पुरीम् ।\nतस्याः पुनः समीपे तु नंदिग्रामं ददर्श ह २८।\nयत्र वै भरतो राजा पालयन्धर्ममास्थितः ।\nभ्रातुर्वियोगजनितं दुःखचिह्नं वहन्बहु २९।\nगर्तशायी ब्रह्मचारी जटावल्कलसंयुतः ।\nकृशांगयष्टिर्दुःखार्तः कुर्वन्रामकथां मुहुः ३०।\nयवान्नमपि नो भुंक्ते जलं पिबति नो मुहुः ।\nउद्यंतं सवितारं यो नमस्कृत्य ब्रवीति च ३१।\nजगन्नेत्रसुरस्वामिन्हर मे दुष्कृतं महत् ।\nमदर्थे रामचंद्रोऽपि जगत्पूज्यो वनं ययौ ३२।\nसीतया सुकुमारांग्या सेव्यमानोऽटवीं गतः ।\nया सीता पुष्पपर्यंके वृंतमासाद्य दुःखिता ३३।\nया सीता रविसंतापं कदापि प्राप नो सती ।\nमदर्थे जानकी सा च प्रत्यरण्यं भ्रमत्यहो ३४।\nया सीता राजवृंदैश्च न दृष्टा नयनैः कदा ।\nसा सीता दृश्यते नूनं किरातैः कालरूपिभिः ३५।\nया सीता मधुरं त्वन्नं भोजिता न बुभुक्षति ।\nसा सीताद्य वनस्थानि फलानि प्रार्थयत्यहो ३६।\nइत्येवमन्वहं सूर्यमुपस्थाय वदत्यदः ।\nप्रातःप्रातर्महाराजो भरतो रामवल्लभः ३७।\nयश्चोच्यमानः सचिवैः समदुःखसुखैर्बुधैः ।\nनीतिज्ञैः शास्त्रनिपुणैरिति प्रोवाच तान्नृपः ३८।\nअमात्या दुर्भगं मां किं प्रब्रूत पुरुषाधमम् ।\nमदर्थे मेऽग्रजो रामो वनं प्राप्यावसीदति ३९।\nदुर्भगस्य मम प्रस्वाः पापमार्जनमादरात् ।\nकरोमि रामचंद्रांघ्रिं स्मारं स्मारं सुमंत्रिणः ४०।\nधन्या सुमित्रा सुतरां वीरसूः स्वपतिप्रिया ।\nयस्यास्तनूजो रामस्य चरणौ सेवतेऽन्वहम् ४१।\nयत्र ग्रामे स्थितो नूनं भरतो भ्रातृवत्सलः ।\nविलापं प्रकरोत्युच्चैस्तं ग्रामं स ददर्श ह ४२।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रघुनाथस्य भरतावासनंदिग्रामदर्शनोनाम प्रथमोऽध्यायः १।"
  }
]
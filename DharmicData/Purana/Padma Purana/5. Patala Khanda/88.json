[
  {
    "text": "सुमनोवाच-\nऋणसंबंधिनं पुत्रं प्रवक्ष्यामि तवाग्रतः ।\nऋणं यस्य गृहीत्वा यः प्रयाति मरणं किल १।\nअर्थदाता सुतो भूत्वा भ्रातावाथ पिता प्रिया ।\nमित्ररूपेण वर्तेत अंतर्दुष्टः सदैव सः २।\nगुणं नैव प्रपश्येत स क्रूरो निष्ठुराकृतिः ।\nजल्पते निष्ठुरं वाक्यं सदैव स्वजनेषु च ३।\nमिष्टं मिष्टं समश्नाति भोगान्भुंजति नित्यशः ।\nद्यूतकर्मरतो नित्यं चौरकर्मणि सस्पृहः ४।\nगृहाद्द्रव्यं चोरयति वार्यमाणः स कुप्यति ।\nपितरं मातरं चैव कुत्सते च दिनेदिने ७।\nएवं संक्षीयते द्रव्यमेवमेतद्वदत्यपि ।\nगृहं क्षेत्रादिकं सर्वं ममैव हि न संशयः ८।\nपितरं मातरं चैव हिनस्त्येव दिने दिने ।\nसुदंडैर्मुशलैश्चैव केशोत्पाटैश्च दारुणैः ९।\nमृते तु तस्मिन्पितरि मातरि चातिनिष्ठुरः ।\nनिःस्नेहो निष्ठुरश्चैव जायते नात्र संशयः १०।\nश्राद्धकार्याणि दानानि न करोति सदैव सः ।\nएवंविधाः प्रियाः पुत्रा भवंति च महीपते ११।\nरिपुं पुत्रं प्रवक्ष्यामि तवाग्रे द्विजसत्तम ।\nबाल्येवयसि संप्राप्ते पुत्रत्वे वर्तते सदा १२।\nपितरं मातरं चैव क्रीडमानो हि ताडयेत् ।\nताडयित्वा प्रयात्येवं प्रहस्यैवं पुनः पुनः १३।\nपुनरायाति तं तत्र पितरं मातरं पुनः ।\nसक्रोधो वर्तते नित्यं कुत्सते च दिनेदिने १४।\nएवं संवर्तते नित्यं वैरकर्मणि संपदा ।\nपितरं ताडयित्वा च मातरं च ततः पुनः १५।\nप्रयात्येवं स दुष्टात्मा पूर्ववैरानुभावतः ।\nअथातः संप्रवक्ष्यामि यथालभ्यं भवेत्प्रियम् १६।\nजातमात्रं प्रियं कुर्याद्बाल्ये क्रीडनताडनैः ।\nवयः प्राप्य प्रियं कुर्यान्मातृपित्रोरनंतरम् १७।\nभक्त्या संतोषयेन्नित्यं तावुभौ परितोषयेत् ।\nस्नेहेन वचसा चैव प्रियसंभाषणेन च १८।\nमृतौ गुरू समाज्ञाय स्नेहेन रुदते पुनः ।\nश्राद्धकर्माणि सर्वाणि पिंडदानादिकां क्रियाम् १९।\nकरोत्येवसुदुःखार्तस्तेभ्यो यात्रां प्रयच्छति ।\nऋणत्रयान्वितः स्नेहान्मोचयेद्यस्तु निश्चितः २०।\nयस्माल्लभ्यं भवेत्कांत प्रयच्छति न संशयः ।\nपुत्रो भूत्वा महाप्राज्ञ अनेनविधिना किल २१।\nउदासीनं प्रवक्ष्यामि तवाग्रे प्रिय सांप्रतम् ।\nउदासीनेन भावेन सदैव परिवर्तते २२।\nददाति नैव गृह्णाति न च कुप्यति तुष्यति ।\nनो वा प्रयाति संत्यज्य उदासीनो द्विजोत्तम २३।\nभृत्याश्चापि समाख्याताः पशवस्तुरगास्तथा ।\nगजा महिष्यो दास्यश्च ऋणसंबंधिनस्त्वमी २४।\nगृहीतमाययैकेन आवाभ्यां तु न कस्य हि ।\nन्यासमेवं न कस्यापि कृतं वै पूर्वजन्मनि २५।\nराधयामि न कस्यापि क्षणं कांत शृणुष्व हि ।\nन वैरमस्ति केनापि पूर्वजन्मनि वै कृतम् २६।\nआबाल्येन तु विप्रेंद्र न च त्यक्तो मया पतिः ।\nएवं ज्ञात्वा शमं गच्छ त्यज चिंतामनर्थिकीम् २७।\nहृतं नैव च कस्यापि नैव दत्तं त्वया पुनः ।\nकथं ते धनमायाति विस्मयं व्रज मा विभो २८।\nप्राप्तमेव हि यत्रैव रक्षितुश्च न तिष्ठति ।\nएवं ज्ञात्वा शमं गच्छ त्यज चिंतामनर्थिकीम् २९।\nकस्य पुत्राः प्रिया भार्या कस्य स्वजनबांधवाः ।\nकः कस्य नास्ति संसारे न संबंधो द्विजोत्तम ३०।\nमायामोहेन संमूढा मानवाः पापचेतनाः ।\nइदं गृहमयं पुत्र इयं भार्या ममैव हि ३१।\nअनृतं दृश्यते कांत संसारस्य हि बंधनम् ३२।\nइति श्रीपद्मपुराणे पातालखंडे वैशाखमासमाहात्म्ये अष्टाशीतितमोऽध्यायः ८८।"
  }
]
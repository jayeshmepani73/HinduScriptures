[
  {
    "text": "शेष उवाच।\nप्रातर्नित्यं विधायासौ ब्राह्मणान्वेदवित्तमान् ।\nहिरण्यदानैः संतर्प्य विधिवत्संसदं ययौ १।\nलोकाः सर्वे नमस्कर्तुं रघुनाथं महीपतिम् ।\nपुत्रवत्स्वप्रजाः सर्वाः पालयंतं ययुः सभाम् २।\nलक्ष्मणेनातपत्रं तु धृतं मूर्धनि भूपतेः ।\nतदा भरतशत्रुघ्नौ चामरद्वंद्व धारिणौ ३।\nवसिष्ठप्रमुखास्तत्र मुनयः पर्युपासत ।\nसुमंत्रप्रमुखास्तत्र मंत्रिणो न्यायकर्तृकाः ४।\nएवं प्रवृत्ते समये षट्चारास्ते स्वलंकृताः ।\nसमाजग्मुर्नरपतिं नमस्कर्तुं सभास्थितम् ५।\nतान्वक्तुकामान्संवीक्ष्य चारान्नृपतिसत्तमः ।\nसभायामंतरावेश्म रहः प्राविशदुत्सुकः ६।\nएकांते तांश्चरान्सर्वान्पप्रच्छ सुमतिर्नृपः ।\nकथयंतु चरा मह्यं यथातथ्यमरिंदमाः ७।\nलोका ब्रुवंति मां कीदृग्भार्याया मम कीदृशम् ।\nमंत्रिणां कीदृशं लोका वदंति चरितं कथम् ८।\nइति वाक्यं समाकर्ण्य चारा राममथाब्रुवन् ।\nमेघगंभीरया वाचा पृच्छंतं रघुनायकम् ९।\nचारा ऊचुः।\nनाथ कीर्तिर्जनान्सर्वान्पावयत्यधुना भुवि ।\nगृहेगृहे श्रुतास्माभिः पुरुषैः स्त्रीभिरीडिता १०।\nविवस्वतो महान्वंशो भवता परमेष्ठिना ।\nअलंकर्तुं गतं भूमौ कीर्तिर्विस्तारिता बहुः ११।\nअनेके सगराद्याश्च कीर्तिमंतो महाबलाः ।\nअभवंस्तादृशी कीर्तिस्तेषां नाभूद्यथा तव १२।\nत्वया नाथेन सकलाः कृतार्थाश्च प्रजाः कृताः ।\nयासां नाकालमरणं न च रागाद्युपद्रुतिः १३।\nयादृशश्चंद्रमालोके यादृशी जाह्नवी सरित् ।\nतादृक्तव च सत्कीर्तिः प्रकाशयति भूतलम् १४।\nब्रह्मादिका भवत्कीर्तिमाकर्ण्य त्रपिता भृशम् ।\nनाथ सर्वत्र ते कीर्तिः पावयत्यधुना जनान् १५।\nवयं धन्यतमाः सर्वे ये चारास्तव भूपते ।\nक्षणेक्षणे तव मुखं लोकयाम मनोहरम् १६।\nइत्यादिवाक्यं चाराणां पंचानां वीक्ष्य राघवः ।\nषष्ठं पप्रच्छ चारं तं विलक्षणमुखांकितम् १७।\nराम उवाच।\nसत्यं वद महाबुद्धे यच्छ्रुतं लोकसंकरे ।\nतादृक्प्रशंस मे सर्वमन्यथा पातकादिकृत् १८।\nपुनः पुनश्च तं रामः पप्रच्छाशु सविस्तरम् ।\nतथापि न ब्रवीत्येव रामं लौकिकभाषितम् १९।\nतदा रामः प्रत्यवोचच्चारं मुखविलक्षितम् ।\nशपामि त्वां तु सत्येन शंस सर्वं यथातथम् २०।\nतदा रामं प्रत्युवाच चारो वाक्यं शनैः शनैः ।\nअकथ्यमपि ते वाच्यं वाक्यं कारुजनोदितम् २१।\nचार उवाच।\nस्वामिन्सर्वत्र ते कीर्तिर्दशाननवधादिका ।\nअन्यत्र राक्षसगृहे स्थितायास्ते स्त्रिया अहो २२।\nकारुरेकस्तु रजको निशीथे महिलां स्वकाम् ।\nअन्यगेहोषितां दृष्ट्वा धिक्कुर्वन्समताडयत् २३।\nतन्माता प्रत्युवाचेमां कथं ताडयसेऽनघाम् ।\nगृहाण मा कृथा निंदां स्त्रियं मद्वाक्यमाचर २४।\nतदावोचत्स रजको नाहं रामो महीपतिः ।\nयद्राक्षसगृहेध्युष्टां सीतामंगीचकार सः २५।\nसर्वं राज्ञः कृतं कर्म नीतिमद्भवति प्रभो ।\nअन्येषां पुण्यकर्तॄणामपि कृत्यमनीतिमत् २६।\nपुनः पुनरुवाचासौ नाहं रामो महीपतिः ।\nचुक्रुधे समये राजन्मया वाक्यं तव स्मृतम् २७।\nतदानीं शिर आच्छिद्य पातयामि महीतले।\nकृतः पुनर्विचारोमे क्व रामो रजकः क्व नु २८।\nअयं दुष्टोऽनृतं वक्ति न हीदं तथ्यमुच्यते ।\nआज्ञापयसि चेद्राम सांप्रतं मारयामि तम् २९।\nअवाच्यमपि ते प्रोक्तं त्वदाग्रहत उन्नयम् ।\nराजा प्रमाणमत्रेदं विचारयतु संगतम् ३०।\nशेष उवाच।\nइति वाक्यं समाकर्ण्य महावज्रनिभाक्षरम् ।\nनिःश्वसन्मुहुरुच्छ्वासमाचरन्मूर्च्छितोऽपतत् ३१।\nतं मूर्च्छितं नृपं दृष्ट्वा चारा दुःखसमन्विताः ।\nवीजयामासुर्वासोग्रैर्दुःखापनय हेतवे ३२।\nस लब्धसंज्ञो नृपतिर्मुहूर्तेन जगाद तान् ।\nगच्छंतु भरतं शीघ्रं प्रेषयंतु च मां प्रति ३३।\nते दुःखिताश्चरास्तूर्णं भरतस्य गृहं गताः ।\nकथयामासु रामस्य संदेशं नयहारकाः ३४।\nभरतो रामसंदेशं श्रुत्वा धीमान्ययौ सदः ।\nरामं प्रति रहःसंस्थं श्रुत्वा तं त्वरया युतः ३५।\nआगत्य तं प्रतीहारं प्रत्युवाच महामनाः ।\nकुत्रास्ते रामभद्रोऽसौ मम भ्राता कृपानिधिः ३६।\nतन्निर्दिष्टं गृहं वीरो ययौ रत्नमनोहरम् ।\nरामं विलोक्य विक्लांतं भयमाप स मानसे ३७।\nकिं वासौ कुपितो रामः किं वा दुःखमिदं विभोः ।\nतदा प्रोवाच नृपतिं निःश्वसंतं मुहुर्मुहुः ३८।\nस्वामिन्सुखसमाराध्यं वक्त्रं ते कथमानतम् ।\nअश्रुभिर्लक्ष्यते राहुग्रस्तदेहः शशीव ते ३९।\nसर्वं मे कारणं तथ्यं ब्रूहि मां किं करोमि ते ।\nत्यज दुःखं महाराज कथं दुःखस्य भाजनम् ४०।\nएवं भ्रात्रा प्रोच्यमानो गद्गदस्वरया गिरा ।\nप्रोवाच भ्रातरं वीरो रामचंद्रश्च धार्मिकः ४१।\nशृणु भ्रातर्वचो मह्यं मम दुःखस्य कारणम् ।\nतन्मार्जनं कुरुष्वाद्य भ्रातः प्रातर्महामते ४२।\nवंशे वैवस्वते राजा न कश्चिदयशः क्षतः ।\nमत्कीर्तिरद्य कलुषा गंगायमुनया गता ४३।\nयेषां यशो नृणां भूमौ तेषामेव सुजीवितम् ।\nअपकीर्तिक्षतानां तु जीवितं मृतकैः समम् ४४।\nयेषां यशो भवेद्भूमौ तेषां लोकाः सनातनाः ।\nअपकीर्त्युरगी दष्टास्तेषां भूयादधोगतिः ४५।\nअद्य मे कलुषा कीर्तिः स्वर्धुनी लोकविश्रुता ।\nतच्छृणुष्व वचो मेऽद्य रजकेन यथोदितम् ४६।\nअस्मिन्पुरेऽद्य रजक उक्तवाञ्जानकीभवम् ।\nकिंचिद्वाच्यं ततो भ्रातः किं करोमि महीतले ४७।\nकिमात्मानं जहाम्यद्य किमेनां जानकीं स्त्रियम् ।\nउभयोः किं मया कार्यं तत्तथ्यं ब्रूहि मे भवान् ४८।\nइत्युक्त्वा निर्गलद्बाष्पो वेपथु क्षुभितांगकः ।\nपपात भूमौ विरजो धार्मिकाणां शिरोमणिः ४९।\nभ्रातरं पतितं दृष्ट्वा भरतो दुःखसंयुतः ।\nसंवीक्ष्य शनकै रामं प्राप्तसंज्ञं चकार सः ५०।\nसंज्ञां प्राप्तं तु संवीक्ष्य रामचंद्रं सुदुःखितम् ।\nउवाच दुःखनाशाय वाक्यं तु सुमनोहरम् ५१।\nकोऽयं वै रजकः किंतु वाच्यं वाक्यं यथाब्रवीत् ।\nजिह्वाच्छेदं करिष्यामि जानकीवाच्यकारिणः ५२।\nतदा रामोऽब्रवीद्वाक्यं रजकस्य मुखोद्गतम् ।\nश्रुतं चारेण तत्सर्वं भरताय महात्मने ५३।\nतच्छ्रुत्वा भरतः प्राह भ्रातरं दुःखशोकिनम् ।\nजानकीवह्निशुद्धाभूल्लंकायां वीरपूजिता ५४।\nब्रह्माब्रवीदियं शुद्धा पिता दशरथस्तव ।\nकथं सा रजकोक्तित्वाद्धातव्या लोकपूजिता ५५।\nब्रह्मादिसंस्तुता कीर्तिस्तवलोकान्पुनाति हि ।\nसा कथं रजकोक्त्या वै कलुषाद्य भविष्यति ५६।\nतस्मात्त्यज महादुःखं सीतावाच्यसमुद्भवम् ।\nकुरु राज्यं तया सार्धमंतर्वत्न्या सुभाग्यया ५७।\nत्वं कथं स्वशरीरं तु हातुमिच्छसि शोभनम् ।\nवयं हताः स्म सर्वेऽद्य त्वां विना दुःखनाशकम् ५८।\nक्षणं सीता न जीवेत त्वां विना सुमहोदया ।\nतस्मात्पतिव्रता साकं भुनक्तु विपुलां श्रियम् ५९।\nइति वाक्यं समाकर्ण्य भरतस्य च धार्मिकः ।\nपुनरेव जगादेमं वाक्यं वाक्यविदां वरः ६०।\nयत्त्वं कथयसि भ्रातस्तत्सर्वं धर्मसंयुतम् ।\nपरं यद्वच्म्यहं वाक्यं तत्कुरुष्व ममाज्ञया ६१।\nजानाम्येनां वह्निशुद्धां पवित्रां लोकपूजिताम् ।\nलोकापवादाद्भीतोऽहं त्यजामि स्वां तु जानकीम् ६२।\nतस्मात्करे शितं धृत्वा करवालं सुदारुणम् ।\nशिरश्छिंध्यथवा जायां जानकीं मुंच वै वने ६३।\nइति वाक्यं समाकर्ण्य रामस्य भरतोऽपतत् ।\nमूर्च्छितः सन्क्षितौ देहे कंपयुक्तः सबाष्पकः ६४।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे भरतवाक्यंनाम षट्पंचाशत्तमोऽध्यायः ५६।"
  }
]
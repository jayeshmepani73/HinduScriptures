[
  {
    "text": "सुमतिरुवाच।\nअथ सर्वं दिनं नीत्वा हरिस्मरणकीर्तनैः ।\nरात्रौ सुष्वाप गंगाया रोधस्युरुफलप्रदे १।\nददर्श स्वप्नमध्ये तु स स्वात्मानं चतुर्भुजम् ।\nशंखचक्रगदापद्मशार्ङ्गकोदंडधारिणम् २।\nनृत्यंतं पुरुषोत्तमस्य पुरतः शर्वादि देवैः सह ।\nश्रीमद्भिः स्वतनूयुतैररिगदांबूत्थाब्जहेत्यादिभिः ।\nविष्वक्सेनवरैर्गणैः सुतनुभिः श्रीशंसदोपासितं ।\nदृष्ट्वा विस्मयमाप लोकविषयं हर्षं तथात्यद्भुतम् ३।\nददतं मनसोऽभीष्टं पुरुषोत्तमसंज्ञितम् ।\nआत्मानं च कृपापात्रममन्यत महामतिः ४।\nइत्येवं स्वप्नविषये ददर्श नृपसत्तमः ।\nप्रातः प्रबुद्धो विप्राय जगाद स्वप्नमीक्षितम् ५।\nतच्छ्रुत्वा वाडवो धीमान्कथयामास विस्मितः ।\nराजंस्त्वयासौ दृष्टो यः पुरुषोत्तमसंज्ञितः ६।\nदास्यते शंखचक्रादिचिह्नितां स्वतनुं हरिः ।\nइति श्रुत्वा तु तद्वाक्यं रत्नग्रीवो महामनाः ७।\nदापयामास दानानि दीनानां मानसोचितम् ।\nस्नात्वा गंगाब्धिसंयोगे तर्पयित्वा पितॄन्सुरान् ८।\nगायन्हरिगुणग्रामं प्रत्यैक्षत च दर्शनम् ।\nततो मध्याह्नसमये दिविदुंदुभयो मुहुः ९।\nजघ्नुः सुरकराघात बहुशब्दसुशब्दिताः ।\nअकस्मात्पुष्पवृष्टिश्च बभूव नृपमस्तके १०।\nधन्योसि नृपवर्यस्त्वं नीलं पश्याक्षिगोचरम् ११।\nशृणोतीति यदा वाक्यं नृपो देवप्रणोदितम् ।\nतदा स सूर्यकोटीनामधिकांति धरोद्भुतः १२।\nराज्ञोऽक्षिगोचरो जातो नीलनामा महागिरिः ।\nराजतैः कानकैः शृंगैः समंतात्परिराजितः १३।\nकिमग्निः प्रज्वलत्येष द्वितीयः किमु भास्करः ।\nकिमयं वैद्युतः पुंजो ह्यकस्मात्स्थिरकांतिधृक् १४।\nतापस ब्राह्मणो दृष्ट्वा नीलप्रस्थं सुशोभितम् ।\nराज्ञे निवेदयामास एष पुण्यो महागिरिः १५।\nतच्छ्रुत्वा नृपतिश्रेष्ठः शिरसा प्रणनाम ह ।\nधन्योऽस्मि कृतकृत्योऽस्मि नीलो मे दृष्टिगोचरः १६।\nअमात्यो राजपत्नी च करम्बस्तंतुवायकः ।\nनीलदर्शनसंहृष्टा बभूवुः पुरुषर्षभ १७।\nपंचैते विजये काले नीलपर्वतमारुहन् ।\nमहादुंदुभिनिर्घोषाञ्च्छृण्वन्तो ह्यमरैः कृतान् १८।\nतस्योपरितने शृंगे चित्रपादपराजिते ।\nददर्श हाटकाबद्धं देवालयमनुत्तमम् १९।\nब्रह्मागत्य सदा पूजां करोति परमेष्ठिनः ।\nनैवेद्यं कुरुते यत्र हरिसंतोषकारकम् २०।\nदृष्ट्वाथ तत्र विमलं देवायतनमुत्तमम् ।\nप्रविवेश परीवारैः पंचभिः सह संवृतः २१।\nतत्र दृष्ट्वा जातरूपे महामणिविचित्रिते ।\nसिंहासने विराजंतं चतुर्भुजमनोहरम् २२।\nचंड प्रचंड विजय जयादिभिरुपासितम् ।\nप्रणनाम सपत्नीको राजा सेवकसंयुतः २३।\nप्रणम्य परमात्मानं महाराजः सुरोत्तमम् ।\nस्नापयामास विधिवद्वेदोक्तैः स्नानमंत्रकैः २४।\nअर्घ्यपाद्यादिकं चक्रे प्रीतेन मनसा नृपः ।\nचंदनेन विलिप्यैनं सुवस्त्रे विनिवेद्य च २५।\nधूपमारार्तिकं कृत्वा सर्वस्वादुमनोहरम् ।\nनैवेद्यं भगवन्मूर्त्यै न्यवेदयदथो नृपः २६।\nप्रणम्य च स्तुतिं चक्रे तापसब्राह्मणेन च ।\nयथामतिगुणग्रामगुंफितस्तोत्रसंचयैः २७।\nराजोवाच।\nएकस्त्वं पुरुषः साक्षाद्भगवान्प्रकृतेः परः ।\nकार्यकारणतो भिन्नो महत्तत्त्वादिपूजितः २८।\nत्वन्नाभिकमलाज्जज्ञे ब्रह्मा सृष्टिविचक्षणः ।\nतथा संहारकर्ता च रुद्रस्त्वन्नेत्रसंभवः २९।\nत्वयाज्ञप्तः करोत्यस्य विश्वस्य परिचेष्टितम् ।\nत्वत्तो जातं पुराणाद्यज्जगत्स्थास्नु चरिष्णु च ३०।\nचेतनाशक्तिमाविश्य त्वमेनं चेतयस्यहो ।\nतव जन्म तु नास्त्येव नांतस्तव जगत्पते ।\nवृद्धिक्षयपरीणामास्त्वयि संत्येव नो विभो ३१।\nतथापि भक्तरक्षार्थं धर्मस्थापनहेतवे ।\nकरोषि जन्मकर्माणि ह्यनुरूपगुणानि च ३२।\nत्वया मात्स्यं वपुर्धृत्वा शंखस्तु निहतोसुरः ।\nवेदाः सुरक्षिता ब्रह्मन्महापुरुषपूर्वज ३३।\nशेषो न वेत्ति महि ते भारत्यपि महेश्वरी ।\nकिमुतान्ये महाविष्णो मादृशास्तु कुबुद्धयः ३४।\nमनसा त्वां न चाप्नोति वागियं परमेश्वरी ।\nतस्मादहं कथं त्वां वै स्तोतुं स्यामीश्वरः प्रभो ३५।\nइति स्तुत्वा स शिरसा प्रणाममकरोन्मुहुः ।\nगद्गदस्वरसंयुक्तो रोमहर्षांकितांगकः ३६।\nइति स्तुत्या प्रहृष्टात्मा भगवान्पुरुषोत्तमः ।\nउवाच वचनं सत्यं राजानं प्रति सार्थकम् ३७।\nश्रीभगवानुवाच।\nतव स्तुत्या प्रहर्षोऽभून्मम राजन्महामते ।\nजानीहि त्वं महाराज मां च प्रकृतितः परम् ३८।\nनैवेद्यभक्षणं त्वं हि शीघ्रं कुरु मनोहरम् ।\nचतुर्भुजत्वमाप्तः सन्गंतासि परमं पदम् ३९।\nत्वत्कृत्स्तुतिरत्नेन यो मां स्तोष्यति मानवः ।\nतस्यापि दर्शनं दास्ये भुक्तिमुक्तिवरप्रदम् ४०।\nइत्येवं वचनं राजा श्रुत्वा भगवतोदितम् ।\nनैवेद्यभक्षणं चक्रे चतुर्भिः सह सेवकैः ४१।\nततो विमानं संप्राप्तं किंकिणीजालमंडितम् ।\nअप्सरोवृंदसंसेव्यं सर्वभोगसमन्वितम् ४२।\nपुरुषोत्तमसंज्ञं च पश्यन्राजा स धार्मिकः ।\nववंदे चरणौ तस्य कृपापात्रकृतात्मकः ४३।\nतदाज्ञया विमाने स आरुह्य महिलायुतः ।\nजगाम पश्यतस्तस्य दिवि वैकुंठमद्भुतम् ४४।\nमंत्री धर्मपरो राज्ञः सर्वधर्मविदुत्तमः ।\nययौ साकं विमानेन ललनावृन्दसेवितः ४५।\nतापसब्राह्मणस्तत्र सर्वतीर्थावगाहकः ।\nचतुर्भुजत्वं संप्राप्तो ययौ देवैर्विमानिभिः ४६।\nकरंबोऽपि महाराज गानपुण्येन दर्शनम् ।\nप्राप्तो ययौ सुरावासं सर्वदेवादिदुर्ल्लभम् ४७।\nसर्वे प्रचलिता विष्णुलोकं परममद्भुतम् ।\nचतुर्भुजाः शंखचक्रगदापाथोजधारिणः ४८।\nसर्वे मेघश्रियः शुद्धा लसदंभोजपाणयः ।\nहारकेयूरकटकैर्भूषितांगा ययुर्दिवम् ४९।\nतद्विमानावलीर्दृष्ट्वा लोकैः प्रकृतिभिस्तदा ।\nदुंदुभीनां तु निर्घोषस्तैः कृतः कर्णगोचरः ५०।\nतदैको ब्राह्मणो ह्यासीद्विष्णुपादाब्जवल्लभः ।\nगतस्तद्विरहाकृष्टचेता जातश्चतुर्भुजः ५१।\nतच्चित्रं वीक्ष्य लोकास्ते प्रशंसंतो महोदयम् ।\nगंगासागरसंयोगे स्नात्वाऽगुस्तं पुरं प्रति ५२।\nअहो भाग्यं भूमिपते रत्नग्रीवस्य सन्मतेः ।\nजगामानेन देहेन तद्विष्णोः परमं पदम् ५३।\nराजन्नसौ नीलगिरिः पुरुषोत्तमसत्कृतः ।\nयं वीक्ष्यैव व्रजंत्यद्धा वैकुंठं परमायनम् ५४।\nएतन्नीलस्य माहात्म्यं यः शृणोति स भाग्यवान् ।\nयः श्रावयति लोकान्वै तौ गच्छेतां परं पदम् ५५।\nएतच्छ्रुत्वा तु दुःस्वप्नो नश्यति स्मृतिमात्रतः ।\nप्रांते संसारनिस्तारं ददाति पुरुषोत्तमः ५६।\nयोऽसौ नीलाधिवासी च स रामः पुरुषोत्तमः ।\nसीतासाक्षान्महालक्ष्मीः सर्वकारणकारणम् ५७।\nहयमेधं चरित्वा स लोकान्वै पावयिष्यति ।\nयन्नामब्रह्महत्यायाः प्रायश्चित्ते प्रदिश्यते ५८।\nइदानीं त्वद्धयः प्राप्तो नीलेपर्वतसत्तमे ।\nपुरुषोत्तमदेवं त्वं नमस्कुरु महामते ५९।\nतत्र निष्पापिनो भूत्वा यास्यामः परमं पदम् ।\nयस्य प्रसादाद्बहवो निस्तीर्णा भवसागरात् ६०।\nएवं प्रवदतस्तस्य प्राप्तोऽश्वो नीलपर्वतम् ।\nवायुवेगेन पृथिवीं कुर्वन्संक्षुण्णमंडलाम् ६१।\nतदा राजापि तत्पृष्ठचारी नीलाभिधं गिरिम् ।\nप्राप्तो गंगाब्धिसंयोगे स्नात्वागात्पुरुषोत्तमम् ६२।\nस्तुत्वा नत्वा च देवेशं सुरासुरनमस्कृतम् ।\nजातं कृतार्थमात्मानममन्यत स शत्रुहा ६३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे नीलगिरिमहिमवर्णनंनाम द्वाविंशोऽध्यायः २२ ।"
  }
]
[
  {
    "text": "मुनय ऊचुः -\nअतःपरं महाभागः किं चकार स राघवः ।\nमुनयश्च महात्मानः किमकुर्वंस्ततः परम् १।\nसूत उवाच-\nरामचंद्रे सुखासीने विभीषणे कपीश्वरे ।\nशंभुमूचुर्मुनिवराः कथां पुण्यां वदस्व नः २।\nतेषामाकर्ण्य वचनं पार्वतीमाह शंकरः ।\nइदं कस्यापि विप्रस्य गृहं परमशोभनम् ३।\nरम्योपवनवापीभिर्वीरुद्भिरुपशोभितम् ।\nकूजन्मधुकरश्रेण्या आहूतकुसुमायुधम् ४।\nमध्याह्नसंध्यामारोढुमिव सूर्यः प्रवर्त्तते ।\nछायावापीजलस्नातौ परिधाय सुवाससी ५।\nमृगनाभिसमुद्घृष्टघनसारसुचंदनम् ।\nआलिप्य सल्लकीदामदृढधम्मिल्लसंयुतौ ६।\nअनल्पघनसारं तु तांबूलं प्रतिखादितम् ।\nआस्वाद्य माद्यन्मुदितौ यत्र धारागृहे शुभे ७।\nमयूरनादबहुले बहिर्मधुरगीतकैः ।\nशय्यायामास्तृतायां च परस्परसुखस्थितौ ८।\nविशालस्मितरक्तोष्ठमाननं चुंबितं यदि ।\nसंसारफलमाघ्रातमावयोस्तु भविष्यति ९।\nइतीरितमथ श्रुत्वा कुपिता मुनयस्तु ते ।\nउक्तं वा सुशुभं वाक्यमस्मासु किमिदं त्वया १०।\nविप्रलापः प्रियासक्तेः कृतो नोस्मद्वचः कृतम् ।\nअथ कोपपराच्छंभोराननात्परमाद्भुता ११।\nज्वाला विनिर्गता सापि करालवदनाभवत् ।\nकस्यचित्तु मुनेर्भार्यामाससादाथ सत्वरम् १२।\nपलायनपरा चासीद्रामं दृष्ट्वा च बिभ्यती ।\nरामोऽपि ब्राह्मणीं शुद्धां मोचयामीत्यभाषत १३।\nजगाम पुष्पकेणैव ब्रुवन्मुक्तिं पुनः पुनः ।\nबाणं च धनुषा योक्तुं न च सस्मार राघवः १४।\nशंभुरप्यतिपुण्यानि वनान्यायतनानि च ।\nपुराणि च विचित्राणि दृष्ट्वा रामं न चास्मरत् १५।\nक्षणेन च तदा प्राप्तो लोकालोकं महागिरिम् ।\nदृष्ट्वाथ राघवः शैलं गृहमार्गसमाकुलम् १६।\nविप्रयोषिन्महाभागा क्व गता वदत द्विजाः ।\nइतो गतेति ते प्रोचुस्तमोभागं गिरेरिति १७।\nरामो विवर्णवदनः कष्टमित्यभिचिंतयन् ।\nअथ शंभुर्महातेजाः प्रकाशमतुलं ददौ १८।\nतत्प्रकाशप्रभावेण रामः कृत्यां ययावनु ।\nतमोमयी महाभूमिः सर्वजंतुविवर्जिता १९।\nआब्रह्मांडकटाहांता शतयोजनकोटितः ।\nमहारजतभूमिश्च तमोमध्ये व्यवस्थिता २०।\nतत्र नारायणपुरं सूर्यकोटिसमप्रभम् ।\nस राम मुनिवर्यास्तु तं दृष्ट्वा विस्मयं ययुः २१।\nकिमेतदिति चाचिंत्य नः प्रवेशः कथं भवेत् ।\nकिमेष प्रलयाग्निः स्यान्मायया परमात्मनः २२।\nकिंवा नो मरणं त्वद्य उत श्रेयो भविष्यति ।\nइति चिंताकुलेष्वेव स रामेषु मुनिष्वथ २३।\nशंभुराह शृणुष्वाद्य राघवैतद्वदामि ते ।\nप्रकल्पिता मया माया त्वत्कृते नैतदद्भुतम् २४।\nनारायणीयमेतत्तु परमं धाम भास्वरम् ।\nउष्णशीताद्यविच्छेद्यं ज्ञानगम्यं न चाक्षुषम् २५।\nतत्तु पूजयतश्चोर्ध्वं पश्य ब्रह्मपुरोगमान् ।\nदिक्षु सर्वासु च मुनीन्पश्य पूजयतोऽमलान् २६।\nचतुरो निगमान्पश्य स्तुवतः परमं पदम् ।\nयोगिनः सनकाद्यास्तु योगमास्थाय यत्नतः २७।\nध्यायंति परमं तेजस्तदिदं पश्य राघव ।\nअमुं च रोमशं पश्य प्रदक्षिणनमस्क्रियाः २८।\nकुर्वाणं कोटिकोटीश्च वालखिल्यान्मुनीश्वरान् ।\nलक्ष्म्यादिसर्ववनिता पूज्यमानं परं पदम् २९।\nसाकारं च निराकारं ब्रह्म यत्परिकीर्तितम् ।\nअज्ञानिनो न पश्यंति पश्यंति ज्ञानचक्षुषः ३०।\nशंभुवाक्यादतः सर्वे पूजयामासुरच्युतम् ।\nगिरिकर्णीं च तुलसीं मल्लिकां मारुतं तथा ३१।\nनीलोत्पलैरंबुजैश्च कृष्णास्फुटजलैरपि ।\nपूजयंतो महात्मानो महात्मानं जनार्दनम् ३२।\nनारदं खेऽथ ददृशुर्जटिलं सविपंचिकम् ।\nनारायणपदाघोषं लंबकूर्चोपवीतिनम् ३३।\nस चापि मनसा दध्यौ क एष इति नारदः ।\nस पपात प्रभोः पादे शंभोरानंदनिर्भरः ३४।\nशैवीं पंचाक्षरीं विद्यां जजाप मनसा मुनिः ।\nधन्योऽस्म्यनुगृहीतोऽस्मि जन्माद्यसफलं मम ३५।\nब्रह्मादिवंद्यं चागम्यं ज्ञातवानस्मि ते पदम् ।\nनारदं तमथ प्राह शंभुर्मैवं वदेति हि ३६।\nयथा च मां न जानंति तथा मे कुरु वर्तनम् ।\nगच्छ शीघ्रं हरिं ब्रूहि ममागमनमल्पतः ३७।\nअथ स त्वरया गत्वा सर्वं व्यज्ञापयद्धरिम् ।\nअथ सत्वरया विष्णोरादायार्घोदकं शुभम् ३८।\nकमलासहितो योगी कोटिकोटिसमावृतः ।\nनिर्ययौ नारदं हस्ते गृहीत्वा गरुडध्वजः ३९।\nनमोनमो नमोस्त्वस्मै शंकरायेत्युदीरयन् ।\nअर्घपाद्यादिना सर्वान्पूजयामास केशवः ४०।\nप्रावेशयदमेयात्मा नारायणपुरं शुभम् ।\nगृहराजे ततः स्थित्वा नारायण उवाच ह ४१।\nकथमेते समायाताः कोऽयं राजा महायशाः ।\nअमानुषप्रवेशोऽयं ब्रह्माद्यैरप्यगोचरः ४२।\nशंभुरुवाच-\nमुनिवेषा यथा प्राप्ता वयमेते नृपस्तथा ।\nतवांशो नृपतिश्चायं रामचंद्रः प्रतापवान् ४३।\nएनां संवीक्षितुं पत्नीं तव केशव कांक्षति ।\nनारायणस्तथेत्युक्त्वा प्रविशेत्याह राघवम् ४४।\nअथ प्रविश्य भवनं लक्ष्मीं वीक्ष्य नमस्य च ।\nविनयावनतो भूत्वा वाचमाह सुचारिणीम् ४५।\nकृतार्थोऽस्मि न संदेहो वद त्वं किं तु मन्यसे ।\nश्रीदेव्युवाच-\nत्वं युवा कामकृष्टश्च रूपवानसि राघव ४६।\nसीता सा चारुसर्वांगी तव पत्नी तया भवान् ।\nवियुक्तोऽस्ति पुरा चासीदतीव विरहाकुलः ४७।\nममापि वद सर्वं तदथवा न च लप्स्यसि ।\nसहासान्यथ वाक्यानि यूनां चित्तहराणि च ४८।\nश्रुत्वा तु तानि सर्वाणि रामभद्रो यतात्मवान् ।\nनिर्गंतुं कांक्षते तत्र आनम्य तन्मुखांबुजम् ४९।\nस्मरबाणेन पद्मेन संपीड्य रघुशेखरम् ।\nअन्वेव निर्ययौ देवी पद्मा पद्मवनप्रिया ५०।\nएकपत्नीव्रतं ज्ञात्वा रामं ते समुपागमन् ।\nअथवेपितसर्वांगं स्खलत्पदगतिं नृपम् ५१।\nशिवनारायणौ दृष्ट्वा विस्मयं परमं गतौ ।\nअहोऽस्य द्रढिमाचित्ते मायिनोऽप्य वशात्मनः ५२।\nधैर्यं पश्येह नियतं तेन रामः सुकीर्तिमान् ।\nसर्वतः शिवमेवास्य नाशिवं विद्यते क्वचित् ५३।\nअथ रामो वचः प्राह गच्छेहं भगवन्प्रभो ।\nअनुज्ञातोऽथ हरिणा पुष्पकेण स राघवः ५४।\nस मुनिः सहशंभुश्च सहनारायणो ययौ ।\nलोकालोकं गतः शीघ्रं ततः स्वादूदधिं गतः ५५।\nततो द्वीपसमुद्रांश्च जंबूद्वीपं पुनर्गतः ।\nभरद्वाजाश्रमपदे तस्थिवान्गौतमीतटे ५६।\nअथ स्नात्वा महानद्यां भरद्वाजो मुनीश्वरः ।\nशिष्यैः श्रीमान्परिवृतः पुष्पकं दृष्टवान्मुनिः ५७।\nतत्र रामं महाबाहुं शिवनारायणावृषीन् ।\nयथावत्पूजयित्वा तु तानुवाच महामुनिः ५८।\nममाश्रमपदे यूयं भोक्तुमर्हथ सत्तमाः ।\nरामस्तु मन्वाक्येन तथेत्याह कथंचन ५९।\nअथ स्नात्वा महानद्यां कृत्वा देवादितर्पणम् ।\nभोक्तुकामं तदा रामं वसिष्ठो वाक्यमुक्तवान् ६०।\nधर्मत्यागो भवेद्राम न श्राद्धं क्रियते यदि ।\nश्रीराम उवाच-\nअमायां ग्रहणे तीर्थे व्यतीपातेऽथ संक्रमे ६१।\nव्यतीतं यदि चेच्छ्राद्धं भगवन्क्रियते पुनः ।\nनित्यश्राद्धं पुनर्नैव कुर्यादिति वचस्तव ६२।\nयथा ममैव मातॄणां मरणे समुपस्थिते ।\nअशौचे च समायाते नित्यश्राद्धं न वै कृतम् ६३।\nव्यतीपातादिकालेषु कृतं तु वचनात्तव ।\nवसिष्ठ उवाच-\nएते हि मुनयः सर्वे तथा शंभुरयं द्विजः ६४।\nएतन्मुखादशेषेण निर्णयस्तु भविष्यति ।\nसह सर्वे विनिश्चित्य मुनयः शंभुमब्रुवन् ६५।\nवदास्माकमशेषं त्वं द्विजवर्य महानसि ।\nशंभुरुवाच-\nत्यक्तव्यं यच्च वै श्राद्धं पुनः कर्तव्यमेव च ६६।\nसूतके समनुप्राप्ते विघ्नेषु च वदाम्यहम् ।\nमासिकान्युदकुंभानि श्राद्धानि सकलानिच ६७।\nप्रतिसांवत्सरं श्राद्धं सूतकानंतरं विदुः ।\nत्यक्तान्यन्यानि यावंति सूतके विघ्नसंभवे ६८।\nअनंतरं हि कार्याणि सर्वाणीति न संशयः ।\nमासिकानि समस्तानि श्राद्धं प्रात्यब्दिकं तथा ६९।\nसूतकानंतरं कार्यं विघ्नेऽन्यस्मिन्यतोन्यथा ।\nएकादश्यां कृष्णपक्षे कर्तव्यं शुभमिच्छता ७०।\nतत्र व्यतिक्रमे हेतावमायां क्रियते तु तत् ।\nयथोत्तरदिनेष्वेव कर्तव्यं यद्यविघ्नतः ७१।\nकृष्णपक्षे त्वमायां तु कर्तव्यं राम नो कृतम् ।\nमृताहस्य यदा मासो न ज्ञायेत कथंचन ७२।\nमार्गशीर्षेऽथवा माघे श्राद्धं तद्दिवसे स्मृतम् ।\nयदा तु वासराज्ञानं मासस्य ज्ञानमेव च ७३।\nअमायामेव तन्मासे श्राद्धं सांवत्सरं भवेत् ।\nदिनमासापरिज्ञाने प्रोषितस्य मृतस्य च ७४।\nतत्तिथ्यां तद्दिनं ग्राह्यं तत्र ज्ञानं यदा भवेत् ।\nआश्विनामा च मार्गामा माघामा च दिनत्रयम् ७५।\nतत्र वान्यतमं ग्राह्यं दिनमासाप्रतीतितः ।\nवृद्धिसप्तमसीमंत प्रेतश्राद्धानुमासिकम् ७६।\nनित्योदकुंभश्राद्धं च मासे स्युरधिकेऽपि च ।\nग्रहणे पुत्रजन्मादौ कर्मण्यपि च शांतिके ७७।\nसंकल्पिते च सर्वस्मिन्नधिमासो न दुष्यति ।\nरोगी यदा मनुष्यः स्याच्छ्राद्धकर्मण्युपस्थिते ७८।\nभार्यां वा भ्रातरं वापि शिष्यं वापि नियोजयेत् ।\nतस्याभावे न हानिः स्यात्कर्मणः श्राद्धसंज्ञिनः ७९।\nनित्यश्राद्धे यथाशक्ति भोक्तारं तु नियोजयेत् ।\nअमावास्या मासिकं च मृताह व्यतिरेकि यत् ८०।\nस्वयं कर्मण्यशक्तश्चेत्सुतं विप्रं नियोजयेत् ।\nराजकार्यनियुक्तस्य दासग्रहणवर्तिनः ८१।\nव्यसनेषु समस्तेषु श्राद्धं विप्रेण कारयेत् ।\nप्रातःकाले तु न श्राद्धं प्रकुर्वंति द्विजोत्तमाः ८२।\nनैमित्तिकेषु श्राद्धेषु न कालनियमः स्मृतः ८३।\nगृहादिव्यतिरिक्तस्य प्रक्रमः कुतुपः स्मृतः ।\nकुतुपादथवाप्यर्वागासन्नकुतुपो भवेत् ८४।\nमासेमासे यथाश्राद्धेऽपराह्णस्पृग्विधीयते ।\nअपराह्णव्यापिनी स्यादुभयत्र यदा त्वमा ८५।\nक्षये पूर्वा तु कर्तव्या वृद्धौ साम्ये परा स्मृता ।\nअमावास्या तु या हि स्यादपराह्णद्वये समा ८६।\nक्षये पूर्वा परा वृद्धौ साम्येऽपि च परा भवेत् ।\nक्षीणस्तु चंद्रमा यत्र तत्र श्राद्धं तु पार्वणम् ८७।\nअमाष्टभागे सूक्ष्मोऽसौ भूताष्टांशे स नास्ति चेत् ।\nमध्याह्नव्यापिनी सा स्यादेकोद्दिष्टे तिथिर्भवेत् ८८।\nसायाह्नव्यापिनी या स्यात्पार्वणे सा तिथिर्भवेत् ।\nअल्पापराह्णगा यामा ग्राह्या श्राद्धादिके भवेत् ८९।\nमृताहे त्रिमुहूर्ता च सायंकाले तिथिर्भवेत् ।\nपरेह्यस्तंगता यत्र त्रिमुहूर्तं तु पूर्ववत् ९०।\nतत्रापरेद्युः श्राद्धं स्याज्ज्येष्ठपुत्रस्य नाशनम् ।\nअमाश्राद्धं यथा कुर्यान्मृताहे समुपस्थिते ९१।\nमध्याह्नव्यापिनी तत्र ह्य द्विजस्य विधीयते ।\nराम उवाच-\nश्राद्धक्रममशेषेण मर्त्यकर्मक्रमं तथा ९२।\nप्रासंगिकानां धर्माणां निर्णयं वक्तुमर्हसि ।\nशंभुरुवाच-\nश्राद्धस्य दिवसे प्राप्ते पूर्वेद्युर्नियमान्वितः ९३।\nनिमंत्रयीत विप्रेंद्रान्विप्रलक्षणसंयुतान् ।\nएकभुक्तं ब्रह्मचर्यमंत्यजाद्यैरभाषणम् ९४।\nदंतधावनमभ्यंग नखकेशनिकृंतनम् ।\nकर्ता कुर्वीत पूर्वेद्युस्त्यक्त्वा चैव परेऽहनि ९५।\nगृह्णीतनियमानुक्तान्सर्वमेतत्परित्यजेत् ।\nत्रिकालं चैव पूजा चेत्प्रातर्देवं यजेत्स्वकम् ९६।\nअरुणोदयवेलायां करोति यदि पूजनम् ।\nअधःशायी तथा भूतः प्रातरुत्थाय कर्मवित् ९७।\nप्रातस्त्यमपि यत्कर्म तत्कृत्वा स्नानपूर्वकम् ।\nऋणत्रयविनिर्मुक्तो यास्यति ब्रह्मतत्परम् ९८।\nसूर्यस्योदयवेलायां शिवपूजां करोति यः ।\nसूर्येणसम तेजस्वी शिवलोके महीयते ९९।\nउदिते भास्करे पश्चाद्धटिकांतरपूजनम् ।\nरुद्रेणसम तेजस्वी शिवलोके महीयते १००।\nतृतीयघटिकायां तु शिवपूजां समाचरेत् ।\nकुबेरसम तेजस्वी शिवलोके महीयते १०१।\nतृतीयघटिकायां तु शिवपूजां समाचरेत् ।\nकुबेरसम तेजस्वी शिवलोके महीयते १०२।\nचतुर्थीपंचमीषष्ठीसप्तमी घटिकासु यः ।\nशिवं पूजयते भक्त्या शिवलोके मरुत्समः १०३।\nतत्काल एव क्रियते पूजा यत्कालनोदिता ।\nयथा प्रतिज्ञमथवा गृहीत नियमो यजेत् १०४।\nउपचारेषु शक्त्या वै नियमं परिपालयेत् ।\nनियमातिक्रमे वापि यागश्च स्याद्विभोर्यदि १०५।\nश्रीराम उवाच-\nक्व पूजा देवदेवस्य शंकरस्यामितौजसः ।\nस्मरणात्पापनाशस्य स्मरणान्मोक्षदस्य च १०६।\nशिवस्य शिवरूपस्य शिवतत्त्वार्थवेदिनः ।\nसोमस्य सोमभूषस्य सोमनेत्रस्य राजितुः १०७।\nवेदमूर्तेरमूर्तेश्च वेदसारस्य वेदिनः ।\nवेदवेदांगवित्तस्य वेद्यावेद्यस्य योगिनः १०८।\nगोक्षीरसमदेहस्य गोक्षीरस्नानमोदिनः ।\nगोपालिनस्त्रिनेत्रस्य त्रयीनेत्रस्य मायिनः १०९।\nप्रश्नमध्ये तथा रामं शिवज्ञानमथादिशत् ।\nस्थाणुभूतइवासीनो नासाग्रन्यस्तलोचनः ११०।\nआनंदनिष्यंदविलोचनाश्रु प्रवाहसंस्पृष्टकपोलदेशः ।\nदधार देवं गिरिशं हृदंबुजे गोक्षीरसुस्निग्धसुचारुगात्रम् १११।\nप्रतिबिंबमथो गात्रे रामस्य समदृश्यत ।\nदृष्ट्वैव बिंबितं शंभुं चतुर्बाहुं त्रिलोचनम् ११२।\nविस्मयं परमं याताः सर्वे मुनिहरीश्वराः ।\nशंभोर्वक्षःस्थितं रामं दृष्ट्वा दीप्ताकृतिं शुभम् ११३।\nतूष्णीं बभूवुर्यामार्द्धमथ राममुदैक्षत ।\nस्वप्रश्नमनुसंधाय प्राह सर्वं वदेति च ११४।\nशंभुरुवाच-\nअचले या सदा पूजा चले वापि यथेच्छया ।\nलिंगसंपूजनं मुख्यमलाभे प्रतिमादिषु ११५।\nअधिकारविशेषेण तत्रतत्रापि पूजनम् ।\nविगुणं सगुणं वापि सफलं लिंगपूजनम् ११६।\nप्रतिमादिकृतापूजा विगुणा सफला नहि ।\nअचले वा चले वापि पूजा लिंगे प्रशस्यते ११७।\nचलस्य पूजनं वक्ष्ये स्थापनोद्वासने तथा ।\nते उभेन विजानाति कश्चिन्मुनिरपि क्वचित् ११८।\nस्थापयंति हृदब्जे वै गोपयंति यजंति च ।\nउद्वासयंति देवेशं शंकरं योगिनः सदा ११९।\nक्रिया चातीव होतॄणां वह्नौ देवं त्रियंबकम् ।\nपूजकानामशेषाणां शिवलिंगे महेश्वरम् १२०।\nलिंगस्य स्थापनं पूजा उद्वासनमथैव च ।\nधारणं शंकरस्यैव लिंगमेव महेश्वरम् १२१।\nसज्जिकं परमोत्कृष्टं स्वर्णं चैव विनिर्मितम् ।\nराजतैर्वा दलैः कार्यं राजतैर्वैणवैस्तु यत् १२२।\nलतासूत्रैरथो वापि रचितं दारुणाथवा ।\nवस्त्रेण वाथ रचितं मृदाविरचितं भवेत् १२३।\nतत्र संवेष्ट्य वस्त्रेण सुगंधेन समन्विते ।\nधौतवस्त्रयुगे शुद्धे मृद्वासन समन्विते १२४।\nशीतोष्णरहिते पादचतुष्टयसमन्विते ।\nप्रावृतिच्छेदनोपेते क्रिमिकीटविवर्जिते १२५।\nधौतेन मृदुवस्त्रेण सर्वतो वेष्ट्य तं शिवम् ।\nविन्यस्य सज्जिकामध्ये प्रावृत्य च पुनर्विभुम् १२६।\nएषा हि सज्जिका राम देवस्याग्रेति कीर्तिता ।\nतस्य च स्थापनं पाठो रहस्ये च महेशितुः १२७।\nअथवा भित्तिमूले स्याद्देववेद्यामथापि वा ।\nसुरक्षिते तथा देशे रक्षकं च नियोजयेत् १२८।\nप्राणादेरविनाभावं कुर्वीत नियमैः सह ।\nएतद्धि राजसं प्रोक्तं स्थापनं परमात्मनः १२९।\nसात्विकं स्वसमीपस्थं धारणं तामसं पुनः ।\nधारणं गात्रसंस्पर्शमशेषदेहगोपनम् १३०।\nमस्तके धारणं मुख्यं ब्रह्मणा च तथा कृतम् ।\nविन्यस्य मुकुटस्यांते धारणं शुभमुच्यते १३१।\nललाटे धारणं शस्तं यथा लक्ष्म्या धृतं शुभम् ।\nबाणेन च धृतं मूर्ध्नि दक्षिणोरसि वा पुनः १३२।\nकर्णे च हरकर्णेन मुनिना परमर्षिणा ।\nविनिर्भिद्य तथा गात्रं लोहस्थानं प्रकल्प्य च १३३।\nधारयंति तथा लिंगं राक्षसाः केचिदुत्तमाः ।\nअनिकेतन मर्त्यानामशक्तानां शिरोधृतिः १३४।\nअधमाधममाख्यातं नीवीबंधादिधारणम् ।\nतेषु तूच्छिष्टसंप्राप्तौ मस्तके धारणं भवेत् १३५।\nअधमाधमवृत्तीनां सदा वै लिंगधारणम् ।\nपापिनामपि चाश्चर्यं यमलोके न विद्यते १३६।\nश्रीराम उवाच-\nचित्रगुप्तेन लिखिता ललाटे या लिपिर्दृढा ।\nतया तु लिप्या नियतं नरकं कथमन्यथा १३७।\nकरोति पूजनं शंभोः पापं नाशयते कथम् ।\nशंभुरुवाच-\nपापं नाशयते कृत्स्नमपि जन्मशतार्जितम् १३८।\nभर्त्सनात्सर्वपापानां स्मरणाच्च महेशितुः ।\nभस्मेति पदमाख्यातं तस्य धारणमुत्तमम् १३९।\nयथाविधि ललाटे वै वह्निवीर्यप्रधारणात् ।\nनाशयेल्लिखितां यामीं पटस्थामिव हव्यभुक् १४०।\nकर्णोपरिकृतं पापं नष्टं स्यान्मुखधारणे ।\nकंठे च धारणात्कंठभोगादिकृतपातकम् १४१।\nबाह्वोर्बाहुकृतं पापं वक्षसि मनसा कृतम् ।\nनाभ्यां शिश्नकृतं पापं पृष्ठे गुदकृतं तथा १४२।\nपार्श्वयोर्धारणाद्राम परस्त्र्यालिंगनादिजम् ।\nतद्भस्मधारणं शस्तं सर्वत्रैव त्रिपुंड्रकम् १४३।\nब्रह्मविष्णुमहेशानां त्रय्यग्नीनां च धारणम् ।\nगुप्त्यै लोकत्रयाणां च धारणं तेन वै कृतम् १४४।\nधृतं पंचदशस्थाने शुद्धं भस्माभिमंत्रितम् ।\nकोष्ठयुग्मे बाहुयुग्मे कोष्ठोपरि युगे तथा १४५।\nधारणं सर्वदेहानां पूजायै धर्मसंमतम् ।\nभस्माशना भस्मशय्या भस्मोद्धूलितविग्रहाः १४६।\nभस्मस्नानाः सदापापैर्मुच्यंते नात्र संशयः ।\nआदौ ब्राह्मणदीक्षायां त्रियायुषमिति स्मृतम् १४७।\nप्रसवे च मनुष्याणां भूतावेशेऽपि रक्षकम् ।\nसर्पादिविषहान्यर्थं सर्वेषां साधनं त्विदम् १४८।\nअपि वा वैष्णवो मर्त्य अथवापीतरो जनः ।\nभस्मस्नायी भस्मयुक्तः कर्मस्वधिकरोति वै १४९।\nश्रीराम उवाच-\nभस्ममाहात्म्यमादौ मे भस्मायुष्यं हि कस्य वै ।\nकथं हि रक्षते ह्येतत्सर्वमेतद्वदस्व मे १५०।\nशंभुरुवाच-\nआयुष्यवर्द्धने हेतुस्त्रिविधस्यापि देहिनः ।\nपापघ्नं शीतमुष्णं च स्पर्शाच्छिवपदप्रदम् १५१।\nअत्र ते कीर्तयिष्यामि चेतिहासं पुरातनम् ।\nआसीद्वासिष्ठवंश्यस्तु धनंजय इति द्विजः १५२।\nतस्य भार्याशतं चासीद्रूपलावण्यसंयुतम् ।\nतासामेका तु सुषुवे शामाकाकरुणं मुने १५३।\nभार्याणां संख्यया राम सुताश्चासंस्तपस्विनः ।\nपित्रा विभागस्तेषां च विषमः परिकल्पितः १५४।\nभ्रातॄणां च तदा ह्येव वैरबंधो महानभूत् ।\nनराणामेकजातीनां वैरं नियतमेव तु १५५।\nअथासौ करुणो गत्वा भवनाशिनिका तटे ।\nनानामुनिगणैः सार्द्धं नरसिंहदिदृक्षया १५६।\nनृसिंहदर्शनार्थं तु ब्राह्मणेन तु केनचित् ।\nउत्कृष्टफलितंवीरमानीतं रूपगंधवत् १५७।\nकरुणस्तु तदादाय व्यजिघ्रत्फलमुत्तमम् ।\nतत्रस्थिता द्विजगणाः शापेन तमयोजयन् १५८।\nमक्षिका भव पापात्मन्वर्षाणां शतमप्यतः ।\nशापावसानं भविता दधीचेन महात्मना १५९।\nअथ मक्षिकतां प्राप्तो भार्यामिदमभाषत ।\nमक्षिकात्वमहं प्राप्तो मां शुभे पालयस्व भोः १६०।\nइत्युक्त्वा स तथा भूतो बभ्राम च ततस्ततः ।\nअथैवंविधमाज्ञाय ज्ञातयः पापनिश्चयाः १६१।\nतद्वधे यत्नमास्थाय तैलमध्ये ह्यपातयन् ।\nमृतं पतिमथादाय दुःखिता सा कृशोदरी १६२।\nतद्दुःखशमनार्थाय प्राह देवीत्वरुंधती ।\nअमुं संजीवयाम्यद्य भस्मनैव शुचिस्मिते १६३।\nअथाग्निहोत्रजं भस्म अरुंधत्यै न्यवेदयत् ।\nमृत्युंजयेन मंत्रेण मृतजंतौ तथाक्षिपत् १६४।\nमंदवायुं तथा चक्रे व्यजनेन शुचिस्मिता ।\nउदतिष्ठत्ततो जंतुर्भस्मनोऽस्य प्रभावतः १६५।\nततो वर्षशते पूर्णे ज्ञातिरेको ह्यमारयत् ।\nमृते भर्तरि सा साध्वी दुःखिता च शुचिस्मिता १६६।\nदधीचं नाम विप्रेंद्रं महामाहेश्वरं मुनिम् ।\nजगाम शरणं साध्वी प्राह विप्रस्तपोधनः १६७।\nत्रियायुषा विहीनं तु जमदग्निं तपोनिधिम् ।\nभस्मैव जीवयामास कश्यपं च तथाविधम् १६८।\nदेवानपि तथाभूतान्मामप्येतादृशं पुरा ।\nतस्मात्तु भस्मना जंतुं जीवयामि तवानघे १६९।\nइत्येवमुक्त्वा भगवान्दधीचो महेश्वरं वै शरणं जगाम ।\nभस्माभिमंत्र्याथ करे गृहीत्वा संजीवयामास धवं सुसाध्व्याः १७०।\nमहेशस्य करस्पर्शाद्विशापः करुणोऽभवत् ।\nस्वरूपं च ततो गत्वा स्वमाश्रमपदं ययौ १७१।\nदधीचमपि सा साध्वी गृहमानीय भोजने ।\nप्रार्थयामास विप्रर्षिं भुक्तवानथ स द्विजः १७२।\nभुक्तवत्यथ विप्रेंद्रे कोटिशिष्याः समागताः ।\nअथ देवाः समायाता भस्मोद्धूलितविग्रहाः १७३।\nनमस्कृत्य दधीचं तु पप्रच्छुः शिवकांक्षया ।\nदेवा ऊचुः -\nअस्माकं तु पुरा ज्ञानं नष्टमासीन्महामते १७४।\nगौतमस्य तु भार्यां वै दृष्ट्वा कामातुरा वयम् ।\nतथा च धर्षिता देवी विवाहकृतमंगला १७५।\nतां वै कामयमानानां नष्टं ज्ञानमभूच्च नः ।\nततः सर्वे वयं भूता गता दुर्वाससं मुनिम् १७६।\nस उवाचाधुना सर्वमपनेष्यामि वोमलम् ।\nशतरुद्रियमंत्रेण मंत्रितं शंभुना स्वयम् १७७।\nममापि दत्तं तेनैव ब्रह्महत्यादिशांतये ।\nइत्येवमुक्त्वा दुर्वासा दत्तवान्भस्मचोत्तमम् १७८।\nअथ तद्वचनात्सर्वे वयं विकृतचेतनाः ।\nशतरुद्रियमंत्रेण भस्मोद्धूलितविग्रहाः १७९।\nनिर्धूतपातकाः सर्वे संवृत्तास्तत्क्षणेन हि ।\nआश्चर्यमेतज्जानीमो भस्मसामर्थ्यमीदृशम् १८०।\nदधीच उवाच-\nशैवस्य भस्मनः शक्तिं संक्षेपेण वदामि वः ।\nविस्तरेण न शक्येत वक्तुं वर्षशतैरपि १८१।\nअत्र वः कीर्तयिष्यामि पुरावृत्तं तु देवयोः ।\nहरिशंकरयोः सर्वे ब्रह्महत्यादिनाशनम् १८२।\nपुरा चैकार्णवे घोरे ब्रह्मणः प्रलये सति ।\nमहाविष्णुस्तु भगवाञ्छेते स्म प्रलयांभसि १८३।\nतस्य पार्श्वद्वयं प्राप्य ब्रह्मांडानां शतद्वयम् ।\nविंशतिः पादयोः पार्श्वे विंशतिर्मस्तकांतरे १८४।\nनासामौक्तिकभावेन ब्रह्मांडमदधात्प्रभुः ।\nतन्नाभिमंडले केचिल्लोमशाद्या मुनीश्वराः १८५।\nतपस्तपंतः सुमहदीश्वरं पर्युपासते ।\nअथ विष्णुर्महातेजाश्चिंतामाप सिसृक्षया १८६।\nध्यानयोगपरो भूत्वा न किंचित्पर्यपश्यत ।\nअथ दुःखेन महता रुरोदोच्चैः पुनः पुनः १८७।\nएतस्मिन्नंतरे दीप्तिः काचिल्लोकविलक्षणा ।\nदृष्ट्वा च हरिणा भीत्या लोचने च निमीलिते १८८।\nआगम्यमानो गोक्षीरसमतेजाः स गात्रवान् ।\nसंग्रथ्य कोटिब्रह्मांडदामयुग्मं करद्वये १८९।\nदधानमुरसा धामकोटिब्रह्मांडकल्पितम् ।\nब्रह्मांडमेकं निपतदुत्पतच्च करद्वये १९०।\nसर्वाभरणसंयुक्तं तथाभूतं तमव्ययम् ।\nविष्णुस्तुष्टाव चादृष्ट्वा दर्शनाय च तस्य वै १९१।\nविष्णुरुवाच-\nनमस्ते देवदेवेश नमस्ते शाश्वताव्यय ।\nन जानेऽहं भवंतं भोस्त्वं च वेत्सि नमोनमः १९२।\nजानामि न च ते भावं दुर्निरीक्ष्या च ते द्युतिः ।\nमाणिक्यकुंडलं हेमदामजालविभूषितम् १९३।\nरत्नांगुलीयं सुभगं बाहुकोष्ठविभूषणम् ।\nतनुरक्तोत्तमाकीर्ण दीप्तायतविलोचनम् १९४।\nबाणलोचनसंकाशं भाललोचनमव्ययम् ।\nकंदर्पकार्मुकभ्रांतिजनक भ्रुवमीश्वरम् १९५।\nस्निग्धाधोन्नतचार्वंग नासमच्छकपोलकम् ।\nमंदस्मितं प्रसन्नास्यं विभुं बालेंदुदर्शनम् १९६।\nविज्ञानरक्तवसनं वेदकल्पितभूषणम् ।\nशरणं त्वां प्रपन्नोऽस्मि चक्षुर्मे दीयतां विभो १९७।\nदीनांधकृपणाज्ञाननष्टस्य शरणं भव ।\nअथ दिव्यं ददौ चक्षुः स्वात्मदर्शनशक्तिमत् १९८।\nअथ दृष्ट्वा हरिः शंभुं त्रिनेत्रं पुरतः स्थितम् ।\nको भवानित्युवाचाथ न जाने त्वां महायशः १९९।\nप्रणामं केवलं कर्तुं शक्तोऽस्मि न हि वेदितुम् ।\nसदाशिव उवाच-\nतव ज्ञानं प्रदास्यामि कुरु स्नानं च वारुणम् २००।\nभस्मस्नानं ततः पश्चात्ततो ज्ञानं वदाम्यहम् ।\nश्रीभगवानुवाच-\nमत्स्नानयोग्यं सलिलं न चतिष्ठति कुत्रचित् २०१।\nइत्युक्तोथ निषण्णस्तु ब्रह्मांडासक्तविग्रहः ।\nऊरुदघ्नजले स्नातुं न योग्यमभवद्धरेः २०२।\nशंभुर्जहास स्नानाय जलमत्यधिकं त्वहो ।\nदधीच उवाच-\nअथ देवः शिवो विष्णुं भालाक्षेण व्यलोकयत् २०३।\nविलीनसूक्ष्मावयवं वामाक्षेण व्यलोकयत् ।\nततः सूक्ष्मतनुर्विष्णुः शीतदेहश्च शंभुना २०४।\nउक्तश्च स्नाहि भो विष्णो ह्रद एष विकल्पितः ।\nततो ह्रदे हरिः स्नातुं हरांके कल्पिते तदा २०५।\nप्रवेष्टुं न शशाकाथ गंभीरे तद्ध्रदस्य तु ।\nहरिराह च नो पंथा ह्रदस्यास्य प्रवेशने २०६।\nमार्गो मे दीयतां देव तमथो शंभुरब्रवीत् ।\nकोटियोजनगंभीरं जलमेतन्महत्पुरा २०७।\nनिविष्टस्यैव भवत ऊरुदघ्नं जलं विभो ।\nइदानीं तिष्ठतश्चापि न प्रवेशो ह्रदे कथम् २०८।\nअष्टांगुलप्रमाणोऽयमूरुस्तस्मिन्ह्रदे च मे ।\nपश्यामि प्रविश त्वं च पादस्पर्शं ददामि ते २०९।\nवाक्यमेकं तु सोपानं वेदं मद्वाक्यनिस्सृतम् ।\nहरिरुवाच-\nशब्दारोहणसामर्थ्यं कस्यापीह न विद्यते २१०।\nमूर्तस्य ग्रहणं शक्यं ग्रहणं वा कथं श्रुतेः ।\nशंभुरुवाच-\nपुंसः शक्तिर्न वस्तूनां धारणारोहणादिषु २११।\nगृहाणेमं महावेदं जग्राह हरिरप्यथ ।\nनम्रकरश्चाशक्तेर्हि पतन्निव जनार्द्दनः २१२।\nन च शक्यं मया धर्तुमिति प्राह शिवं हरिः ।\nशिवः प्रहस्य निपती पात्यतीव महाह्रदे २१३।\nतत्सोपानमथारुह्य स्नातुमर्हसि केशव ।\nदधीच उवाच-\nवेदे सोपानभूते हि ऊरुदघ्नोपलब्धिनि २१४।\nतत्र स्नात्वा स विधिना बहिरुत्तीर्य चोक्तवान् ।\nस्नातोऽस्मि किमतः कार्यं शंभुराह हरिं ततः २१५।\nध्यायसे हृदये किं त्वं न च किंचिद्वदस्व मे ।\nहरिर्न किंचिदित्याह तमथो शंभुरुक्तवान् २१६।\nभस्मस्नानेन संशुद्धो वेत्स्यसे परमं शुभम् ।\nदीक्षितस्य हि तच्छस्तं तद्रक्षां करवाण्यहम् २१७।\nदधीच उवाच-\nस्ववक्षः स्थितभस्मैकं नखेनादाय शंकरः ।\nप्रणवेनाभिमंत्र्याथ गायत्र्या ब्रह्मभूतया २१८।\nअंगुलिभ्यामुपादाय शिवः पंचाक्षरेण वै ।\nहरिमस्तकगात्रेषु सर्वेष्वपि समाक्षिपत् २१९।\nशांतदृष्ट्या निरीक्ष्याथ जीवेत्याह हरिं हरः ।\nध्यायस्व किं ते हृदये स च ध्यानपरोऽभवत् २२०।\nअपश्यद्धृदये दीपं दीर्घाकारमतिप्रभम् ।\nहरिराह शिवं साक्षाद्दीपो दृष्टो मयेति च २२१।\nशिवः प्राह न ते ज्ञानं परिपक्वमथो हरे ।\nभस्म भक्षय ते ज्ञानं समग्रं संभविष्यति २२२।\nहरिरुवाच-\nभक्षयिष्ये शुभं भस्म स्नातोऽहं भस्मना पुरा ।\nदृष्ट्वेश्वरं भक्तिगम्यं भस्माभक्षयदच्युतः २२३।\nतत्राश्चर्यमतीवासीत्पक्वबिंबसमद्युतिः ।\nवासुदेवः शुद्धमुक्ताफलवर्णोऽभवत्क्षणात् २२४।\nततःप्रभृति शुक्लोऽसौ वासुदेवः प्रसन्नवान् ।\nपुनर्ध्यानपरो भूत्वा दीपमध्ये च पूरुषम् २२५।\nशुद्धस्फटिकसंकाशं त्रिनेत्रं द्विभुजं शिवम् ।\nवरदं दक्षिणे हस्ते वामे चाभयदं विभुम् २२६।\nपंचवर्षीयवपुषं शरच्चंद्रायुतद्युतिम् ।\nमाणिक्यकुंडलं हेम दामजालविभूषितम् २२७।\nरत्नांगुलीयसुभगं बाहुकोष्ठसुभूषणम् ।\nतनुरक्तोष्ठमाकर्ण दीर्घायतविलोचनम् २२८।\nबाणलोचनसंकाशं भाललोचनमव्ययम् ।\nकंदर्पकार्मुकभ्रांतिजनकभ्रुवमीश्वरम् २२९।\nस्निग्धोन्नत सुचार्वंग नासमच्छकपोलकम् ।\nमंदस्मितं प्रसन्नास्यं बालेंदुदर्शनं विभुम् २३०।\nविज्ञानरक्तवसनं वेदकल्पितनूपुरम् ।\nवामांगुलीयमध्यस्थमतिप्रणवमव्ययम् २३१।\nदृष्टवानथ तं विष्णुः कृतकृत्योऽभवत्तदा ।\nअथाह शंभुर्भो विष्णो हृदि दृष्टं त्वया किमु २३२।\nहरिराह पुरा दृष्टः पुरुषः शांतविग्रहः ।\nइत्युदीर्य महाविष्णुः शिवपादे पपात ह २३३।\nहरिरुवाच-\nन शक्तिं भस्मनो जाने प्रभावं वा कुतस्तव ।\nनमस्तेऽस्तु नमस्तेऽस्तु त्वामेव शरणं गतः २३४।\nसदाशिव उवाच-\nवरं वृणु महाभाग मनसा यं त्वमिच्छसि ।\nशिववाचमथाकर्ण्य हरिर्वव्रे वरोत्तमम् २३५।\nहरिरुवाच-\nत्वत्पादयुगले शंभो भक्तिरस्तु सदा मम ।\nअथ दत्वा वरं शंभुरिदमाह वचो हरिम् २३६।\nभस्मधारणसंपन्नो मम भक्तो भविष्यसि ।\nदधीच उवाच-\nइत्थमुक्तं महाज्ञानं भस्मसंभवमादितः २३७।\nतस्माद्यूयं सुराः सर्वे धारयध्वं तदादरात् ।\nविस्मयोत्फुल्लनयना देवाश्चासंस्तदस्त्विति २३८।\nय इदं शृणुयान्नित्यं पुण्याख्यानमनुत्तमम् ।\nविमुक्तः सर्वपापेभ्यो यात्यसौ शांकरं पदम् २३९।\nइति श्रीपद्मपुराणे पातालखंडे शिवराघवसंवादे भस्ममाहात्म्ये।\nपंचोत्तरशततमोऽध्यायः १०५।"
  }
]
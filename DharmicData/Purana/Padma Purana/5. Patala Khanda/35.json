[
  {
    "text": "शेष उवाच।\nप्राप्य तं वाजिनं राजा शत्रुघ्नो राक्षसैर्हृतम् ।\nअत्यंतं हर्षमापेदे पुष्कलेन समन्वितः १।\nरुधिरैः सिक्तगात्रास्ते योधा लक्ष्मीनिधिस्तथा ।\nरणोत्साहेन संयुक्तं प्रशशंसुर्महानृपम् २।\nहते तस्मिन्महादैत्ये विद्युन्मालिनि दुर्जये ।\nसुराः सर्वे भयं त्यक्त्वा सुखमापुर्मुनेमहत् ३।\nनद्यस्तु विमला जाता रविस्तु विमलोऽभवत् ।\nवाता ववुः सुगंधोद सिक्ता विमलशुष्मिणः ४।\nसन्नद्धास्ते महावीरा रथस्था विमलांगकाः ।\nराजानमूचुस्ते सर्वे जयलक्ष्म्या समन्विताः ५।\nवीरा ऊचुः।\nदिष्ट्या हतस्त्वया दैत्यो विद्युन्माली महामते ।\nयद्भयात्त्रासमापन्नाः सुराः स्वर्गान्निराकृताः ६।\nदिष्ट्या प्राप्तो महावाजी रघुनाथस्य शोभनः ।\nदिष्ट्या गंतासि सर्वत्र जयं तु क्षितिमंडले ७।\nस्वामिन्मुंचत्विमं वाहं मनोवेगं मनोरमम् ।\nसमयस्य विलंबो मा भवत्वत्र महामते ८।\nशेष उवाच।\nइति श्रुत्वा तु तद्वाक्यं वीराणां समयोचितम् ।\nसाधु साधु प्रशस्यैतान्मुमोच हयसत्तमम् ९।\nस मुक्तश्चोत्तरामाशां बभ्रामाथ सुरक्षितः ।\nरथपत्तिहयश्रेष्ठैः सर्वशस्त्रास्त्रकोविदैः १०।\nतत्र यद्वृत्तमेतस्य शत्रुघ्नस्य मनोहरम् ।\nवात्स्यायन शृणुष्वैतत्पापराशिप्रदाहकम् ११।\nरेवातीरमथ प्राप्तो मुनिवृंदनिषेवितम् ।\nनीलरत्नसमूहस्य रसः किं तु पयो मिषात् १२।\nतांस्तान्मुनिवरान्सर्वान्प्रणमञ्छूरसेवितः ।\nजगाम हयरत्नस्य पृष्ठतः कामगामिनः १३।\nगच्छंस्तत्राश्रमं जीर्णं पलाशपर्णनिर्मितम् ।\nरेवायाजलकल्लोलैः सिक्तं पापहराश्रयम् १४।\nतं दृष्ट्वा सुमतिं प्राह सर्वज्ञं नयकोविदम् ।\nशत्रुघ्नः सर्वधर्मार्थकर्मकर्तव्यकोविदः १५।\nराजोवाच।\nमंत्रिन्कथय कस्यायमाश्रमः पुण्यदर्शनः ।\nविचारचतुरश्रेष्ठ वदैतन्मम पृच्छतः १६।\nशेष उवाच।\nइति वाक्यं समाकर्ण्य सुमतिः प्राह तं नृपम् ।\nविशद स्मेरया वाचा दर्शयन्नात्मसौहृदम् १७।\nसुमतिरुवाच।\nएनं दृष्ट्वा महाराज धूतपापा वयं खलु ।\nभविष्यामो मुनिश्रेष्ठं सर्वशास्त्रपरायणम् १८।\nतस्मान्नत्वा तमापृच्छ सर्वं ते कथयिष्यति ।\nरघुनाथपदांभोजमकरंदाति लोलुपः १९।\nनाम्ना त्वारण्यकं ख्यातं रघुनाथांघ्रिसेवकम् ।\nअत्युग्रतपसा पूर्णं सर्वशास्त्रार्थकोविदम् २०।\nइति श्रुत्वा तु तद्वाक्यं धर्मार्थपरिबृंहितम् ।\nजगाम तमथो द्रष्टुं स्वल्पसेवकसंयुतः २१।\nहनूमान्पुष्कलो वीरः सुमतिर्मंत्रिसत्तमः ।\nलक्ष्मीनिधिः प्रतापाग्र्यः सुबाहुः सुमदस्तथा २२।\nएतैः परिवृतो राजा शत्रुघ्नः प्रापदाश्रमम् ।\nनमस्कर्तुं द्विजवरमारण्यकमुदारधीः २३।\nगत्वा तं तापसश्रेष्ठं नमस्कारमथाकरोत् ।\nसर्वैस्तैः सहितो वीरैर्विनयानतकंधरैः २४।\nतान्दृष्ट्वा सन्नतान्सर्वाञ्छत्रुघ्नप्रमुखान्नृपान् ।\nअर्घ्यपाद्यादिकं चक्रे फलमूलादिभिस्तदा २५।\nउवाच तान्नृपान्सर्वान्भवंतः कुत्र संगताः ।\nकथमत्र समायातास्तत्सर्वं वदतानघाः २६।\nतच्छ्रुत्वा वाक्यमेतस्य मुनिवर्यस्य वाडव ।\nसुमतिः कथयामास वाक्यं वादविचक्षणः २७।\nसुमतिरुवाच।\nरघुवंशनृपस्यायमश्वो वै पाल्यतेऽखिलैः ।\nयागं करिष्यते वीरः सर्वसंभारसंभृतम् २८।\nतच्छ्रुत्वा वचनं तेषां जगाद मुनिसत्तमः ।\nदंतकांत्याखिलं घोरं तमोनिर्वारयन्निव २९।\nआरण्यक उवाच।\nकिं यागैर्विविधैरन्यैः सर्वसंभारसंभृतैः ।\nस्वल्पपुण्यप्रदैर्नूनं क्षयिष्णुपददातृभिः ३०।\nमूढो लोको हरिं त्यक्त्वा करोत्यन्यसमर्चनम् ।\nरघुवीरं रमानाथं स्थिरैश्वर्यपदप्रदम् ३१।\nयो नरैः स्मृतमात्रोपि हरते पापपर्वतम् ।\nतं मुक्त्वा क्लिश्यते मूढो यागयोगव्रतादिभिः ३२।\nअहो पश्यत मूढत्वं लोकानामतिवंचितम् ।\nसुलभं रामभजनं मुक्त्वा दुर्ल्लभमाचरेत् ३३।\nसकामैर्योगिभिर्वापि चिंत्यते कामवर्जितैः ।\nअपवर्गप्रदं नॄणां स्मृतमात्राखिलाघहम् ३४।\nपुराहं तत्त्ववित्सायां ज्ञानिनं सुविचारयन् ।\nअगमं बहुतीर्थानि तत्त्वं कोपि न मेऽदिशत् ३५।\nतदैकं हि महद्भाग्यात्प्राप्तं वै लोमशं मुनिम् ।\nस्वर्गलोकात्समायातं तीर्थयात्राचिकीर्षया ३६।\nतमहं प्रणिपत्याथ पर्यपृच्छं महामुनिम् ।\nमहायुषं महायोगिसंसेवितपदद्वयम् ३७।\nस्वामिन्मयाद्य मानुष्यं प्राप्तमद्भुतदुर्ल्लभम् ।\nसंसारघोरजलधिं किं कर्तव्यं तितीर्षुणा ३८।\nविचार्य कथय त्वं तद्व्रतं दानं जपो मखः ।\nदेवो वा विद्यते यो वै संसृत्यंभोधितारकः ३९।\nयज्ज्ञात्वा संसृतिं घोरां तरामि त्वत्कृपाब्धितः ।\nतन्मे कथय योगेश सर्वशास्त्रार्थपारग ४०।\nइति मद्वाक्यमाकर्ण्य जगाद मुनिसत्तमः ।\nशृणुष्वैकमना विप्र श्रद्धया परया युतः ४१।\nसंति दानानि तीर्थानि व्रतानि नियमा यमाः ।\nयोगा यज्ञास्तथानेके वर्तंते स्वर्गदायकाः ४२।\nपरं गुह्यं प्रवक्ष्यामि सर्वपापप्रणाशनम् ।\nतच्छृणुष्व महाभाग संसारांभोधितारकम् ४३।\nनास्तिकाय न वक्तव्यं न चाऽश्रद्धालवे पुनः ।\nनिंदकाय शठायापि न देयं भक्तिवैरिणे ४४।\nरामभक्ताय शांताय कामक्रोधवियोगिने ।\nवक्तव्यं सर्वदुःखस्य नाशकारकमुत्तमम् ४५।\nरामान्नास्ति परो देवो रामान्नास्ति परं व्रतम् ।\nन हि रामात्परो योगो न हि रामात्परो मखः ४६।\nतं स्मृत्वा चैव जप्त्वा च पूजयित्वा नरः परम् ।\nप्राप्नोति परमामृद्धिमैहिकामुष्मिकीं तथा ४७।\nसंस्मृतो मनसा ध्यातः सर्वकामफलप्रदः ।\nददाति परमां भक्तिं संसारांभोधितारिणीम् ४८।\nश्वपाकोपि हि संस्मृत्य रामं याति परां गतिम् ।\nये वेदशास्त्रनिरतास्त्वादृशास्तत्र किं पुनः ४९।\nसर्वेषां वेदशास्त्राणां रहस्यं ते प्रकाशितम् ।\nसमाचर तथा त्वं वै यथा स्यात्ते मनीषितम् ५०।\nएको देवो रामचंद्रो व्रतमेकं तदर्चनम् ।\nमंत्रोऽप्येकश्च तन्नाम शास्त्रं तद्ध्येव तत्स्तुतिः ५१।\nतस्मात्सर्वात्मना रामचंद्रं भजमनोहरम् ।\nयथा गोष्पदवत्तुच्छो भवेत्संसारसागरः ५२।\nश्रुत्वा मया तु तद्वाक्यं पुनः प्रश्नमकारिषम् ।\nकथं वा ध्यायते देवः कथं वा पूज्यते नरैः ५३।\nकथयस्व महाबुद्धे सर्वज्ञ मम विस्तरात् ।\nयज्ज्ञात्वाहं कृतार्थः स्यां त्रिलोक्यां मुनिसत्तम ५४।\nएतच्छ्रुत्वा तु मद्वाक्यं विचार्य स तु लोमशः ।\nकथयामास मे सर्वं रामध्यानपुरःसरम् ५५।\nशृणु विप्रेंद्र वक्ष्यामि यत्पृष्टं तु त्वयानघ ।\nयथा तुष्येद्रमानाथः संसारज्वरदाहकः ५६।\nअयोध्यानगरे रम्ये चित्रमंडपशोभिते ।\nध्यायेत्कल्पतरोर्मूले सर्वकामसमृद्धिदे ५७।\nमहामरकतस्वर्णनीलरत्नादिशोभितम् ।\nसिंहासनं चित्तहरं कांत्या तामिस्रनाशनम् ५८।\nतस्योपरि समासीनं रघुराजं मनोरमम् ।\nदूर्वादलश्यामतनुं देवदेवेंद्रपूजितम् ५९।\nराकायां पूर्णशीतांशुकांतिधिक्कारिवक्त्रिणम् ।\nअष्टमीचंद्रशकलसमभालाधिधारिणम् ६०।\nनीलकुंतलशोभाढ्यं किरीटमणिरंजितम् ।\nमकराकारसौंदर्यकुंडलाभ्यां विराजितम् ६१।\nविद्रुमच्छवि सत्कांतिरदच्छदविराजितम् ।\nतारापतिकराकार द्विजराजि सुशोभितम् ६२।\nजपापुष्पाभया माध्व्या जिह्वया शोभिताननम् ।\nयस्यां वसंति निगमा ऋगाद्याः शास्त्रसंयुताः ६३।\nकंबुकांतिधरग्रीवा शोभया समलंकृतम् ।\nसिंहवदुच्चकौ स्कन्धौ मांसलौ बिभ्रतं वरम् ६४।\nबाहू दधानं दीर्घांगौ केयूरकटकांकितौ ।\nमुद्रिकाहीरशोभाभिर्भूषितौ जानुलंबिनौ ६५।\nवक्षो दधानं विपुलं लक्ष्मीवासेन शोभितम् ।\nश्रीवत्सादिविचित्रांकैरंकितं सुमनोहरम् ६६।\nमहोदरं महानाभिं शुभकट्याविराजितम् ।\nकांच्या वै मणिमत्या च विशेषेण श्रियान्वितम् ६७।\nऊरुभ्यां विमलाभ्यां वै जानुभ्यां शोभितं श्रिया ।\nचरणाभ्यां वज्ररेखा यवांकुशसुरेखया ६८।\nयुताभ्यां योगिध्येयाभ्यां कोमलाभ्यां विराजितम् ।\nध्यात्वा स्मृत्वा च संसारसागरं त्वं तरिष्यसि ६९।\nतमेव पूजयन्नित्यं चंदनादिभिरिच्छया ।\nप्राप्नोति परमामृद्धिमैहिकामुष्मिकीं पराम् ७०।\nत्वया पृष्टं महाराज रामस्य ध्यानमुत्तमम् ।\nतत्ते कथितमेतद्वै संसारजलधिं तर ७१।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे आरण्यकोपाख्याने लोमशारण्यकसंवादोनाम पंचत्रिंशत्तमोऽध्यायः ३५ ।"
  }
]
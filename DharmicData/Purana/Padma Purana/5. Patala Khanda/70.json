[
  {
    "text": "पार्वत्युवाच-\nयदाकर्णनमेतस्य ये वा पारिषदाः प्रभोः ।\nतदहं श्रोतुमिच्छामि कथयस्व दयानिधे १।\nईश्वर उवाच।\nराधया सह गोविंदं स्वर्णसिंहासनेस्थितम् ।\nपूर्वोक्तरूपलावण्यं दिव्यभूषांबरस्रजम् २।\nत्रिभंगी मंजु सुस्निग्धं गोपीलोचनतारकम् ।\nतद्बाह्ये योगपीठे च स्वर्णसिंहासनावृते ३।\nप्रत्यंगरभसावेशाः प्रधानाः कृष्णवल्लभाः ।\nललिताद्याः प्रकृत्यंशा मूलप्रकृतिराधिका ४।\nसंमुखे ललिता देवी श्यामला वायुकोणके ।\nउत्तरे श्रीमती धन्या ऐशान्यां श्रीहरिप्रिया ५।\nविशाखा च तथा पूर्वे शैब्या चाग्नौ ततः परम् ।\nपद्मा च दक्षिणे पश्चान्नैर्ऋते क्रमशः स्थिताः ६।\nयोगपीठे केसराग्रे चारु चंद्रावती प्रिया ।\nअष्टौ प्रकृतयः पुण्याः प्रधानाः कृष्णवल्लभाः ७।\nप्रधानप्रकृतिस्त्वाद्या राधा चंद्रावती समा ।\nचंद्रावली चित्ररेखा चंद्रा मदनसुंदरी ८।\nप्रिया च श्रीमधुमती चंद्ररेखा हरिप्रिया ।\nषोडशाद्याः प्रकृतयः प्रधानाः कृष्णवल्लभाः ९।\nवृंदावनेश्वरी राधा तथा चंद्रावली प्रिया ।\nअभिन्नगुणलावण्य सौंदर्याश्चारुलोचनाः १०।\nमनोहरा मुग्धवेषाः किशोरीवयसोज्ज्वलाः ।\nअग्रेतनास्तथा चान्या गोपकन्याः सहस्रशः ११।\nशुद्धकांचनपुंजाभाः सुप्रसन्नाः सुलोचनाः ।\nतद्रूपहृदयारूढास्तदाश्लेष समुत्सुकाः १२।\nश्यामामृतरसे मग्नाः स्फुरत्तद्भावमानसाः ।\nनेत्रोत्पलार्चिते कृष्णपादाब्जेऽपितचेतसः १३।\nश्रुतिकन्यास्ततो दक्षे सहस्रायुतसंयुताः ।\nजगन्मुग्धीकृताकारा हृद्वर्तिकृष्णलालसाः १४।\nनानासत्वस्वरालापमुग्धीकृतजगत्त्रयाः ।\nतत्र गूढरहस्यानि गायंत्यः प्रेमविह्वलाः १५।\nदेवकन्यास्ततः सव्ये दिव्यवेषारसोज्ज्वलाः ।\nनानावैदिग्ध्यनिपुणा दिव्यभावभरान्विताः १६।\nसौंदर्यातिशयेनाढ्याः कटाक्षातिमनोहराः ।\nनिर्लज्जास्तत्र गोविंदे तदंगस्पर्शनोद्यताः १७।\nतद्भावमग्नमनसः स्मितसाचि निरीक्षणाः ।\nमंदिरस्य ततो बाह्ये प्रियया विशदावृते १८।\nसमानवेषवयसः समानबलपौरुषाः ।\nसमानगुणकर्माणः समानाभरणप्रियाः १९।\nसमानस्वरसंगीत वेणुवादनतत्पराः ।\nश्रीदामा पश्चिमे द्वारे वसुदामा तथोत्तरे २०।\nसुदामा च तथा पूर्वे किंकिणी चापि दक्षिणे ।\nतद्बाह्ये स्वर्णपीठे च सुवर्णमंदिरावृते २१।\nस्वर्णवेद्यंतरस्थे तु स्वर्णाभरणभूषिते ।\nस्तोककृष्णं सुभद्राद्यैर्गोपालैरयुतायुतैः २२।\nशृंगवीणावेणुवेत्रवयोवेषाकृतिस्वरैः ।\nतद्गुणध्यानसंयुक्तैर्गायद्भिरपि विह्वलैः २३।\nचित्रार्पितैश्चित्ररूपैः सदानंदाश्रुवर्षिभिः ।\nपुलकाकुलसर्वांगैर्योगींद्रैरिव विस्मितैः २४।\nक्षरत्ययोभिर्गोविंदैरसंख्यातैरुपावृतम् ।\nतद्बाह्ये स्वर्णप्राकारे कोटिसूर्यसमुज्जवले २५।\nचतुर्दिक्षुमहोद्यानं मंजुसौरभमोहिते ।\nपश्चिमे संमुखे श्रीमत्पारिजातद्रुमाश्रये २६।\nतदधस्तु स्वर्णपीठे स्वर्णमंडनमंडिते ।\nतन्मध्ये मणिमाणिक्य दिव्यसिंहासनोज्ज्वले २७।\nतत्रोपरि परानंदं वासुदेवं जगत्प्रभुम् ।\nत्रिगुणातीतचिद्रूपं सर्वकारणकारणम् २८।\nइंद्रनीलघनश्यामं नीलकुंचितकुंतलम् ।\nपद्मपत्रविशालाक्षं मकराकृतिकुंडलम् २९।\nचतुर्भुजं तु चक्रासिगदाशंखांबुजायुधम् ।\nआद्यंतरहितं नित्यं प्रधानं पुरुषोत्तमम् ३०।\nज्योतीरूपं महद्धाम पुराणं वनमालिनम् ।\nपीतांबरधरं स्निग्धं दिव्यभूषणभूषितम् ३१।\nदिव्यानुलेपनं राजच्चित्रितांग मनोहरम् ।\nरुक्मिणी सत्यभामा च नाग्नजिती सुलक्षणा ३२।\nमित्रविंदानुविंदा सुनंदा जांबवती प्रिया ।\nसुशीला चाष्टमहिला वासुदेवप्रियास्ततः ३३।\nउद्भ्राजिताः पारिषदा वृतयोर्भक्तितत्पराः ।\nउत्तरे सुमहोद्याने हरिचंदनसंश्रये ३४।\nतत्राधस्तु स्वर्णपीठे मणिमंडपमंडिते ।\nतन्मध्ये हेमनिर्माणदले सिंहासनोज्जवले ३५।\nतत्रैव सह रेवत्या संकर्षण हलायुधम् ।\nईश्वरस्य प्रियानंतमभिन्नगुणरूपिणम् ३६।\nशुद्धस्फटिकसंकाशं रक्तांबुज दलेक्षणम् ।\nनीलपट्टधरं स्निग्धं दिव्यभूषास्रगंबरम् ३७।\nमधुपाने सदासक्तं मधुघूर्णितलोचनम् ।\nप्रवीरदक्षिणेभागे मंजुनाभ्यंतरस्थिते ३८।\nसंतानवृक्षमूले तु मणिमंदिरमंडितम् ।\nतन्मध्ये मणिमाणिक्य दिव्यसिंहासनोज्ज्वले ३९।\nप्रद्युम्नं च रती देवं तत्रोपरिसुखस्थितम् ।\nजगन्मोहनसौंदर्य्यसारश्रेणीरसात्मकम् ४०।\nअसितांभोजपुंजाभमरविंददलेक्षणम् ।\nदिव्यालंकारभूषाभिर्दिव्यगंधानुलेपनम् ४१।\nजगन्मुग्धीकृताशेष सौंदर्याश्चर्यविग्रहम् ।\nपूर्वोद्याने महारण्ये सुरद्रुम समाश्रये ४२।\nतत्राधस्तु स्वर्णपीठे हेममंडपमंडिते ।\nतस्य मध्ये स्थिरे राजद्दिव्यसिंहासनोज्ज्वले ४३।\nदिव्योषयासमं श्रीमदनिरुद्धं जगत्पतिम् ।\nसांद्रानंदघनश्यामं सुस्निग्धं नीलकुंतलम् ४४।\nसुभ्रून्नतलताभंगीं सुकपोलं सुनासिकम् ।\nसुग्रीवं सुंदरं वक्षो मनोहर मनोहरम् ४५।\nकिरीटिनं कुंडलिनं कंठभूषाविभूषितम् ।\nमंजुमंजीरमाधुर्यादतिसौंदर्य विग्रहम् ४६।\nप्रियभृत्यगणाराध्यं यत्र संगीतकप्रियम् ।\nपूर्णब्रह्मसदानंदं शुद्धसत्वस्वरूपकम् ४७।\nतस्योर्द्ध्वे चांतरिक्षे च विष्णुं सर्वेश्वरेश्वरम् ।\nअनादिमादिचिद्रूपं चिदानंदं परं विभुम् ४८।\nत्रिगुणातीतमव्यक्तं नित्यमक्षयमव्ययम् ।\nसमेघपुंजमाधुर्यसौंदर्यश्यामविग्रहम् ४९।\nनीलकुंचितसुस्निग्ध केशपाशातिसुंदरम् ।\nअरविंददलस्निग्ध सुदीर्घचारुलोचनम् ५०।\nकिरीटकुंडलोद्गंड शुद्धसत्वात्मभिर्वृतम् ।\nआत्मारामैश्च चिद्रूपैस्तन्मूर्तिध्यानतत्परैः ५१।\nहृदयारूढ तद्ध्य्नौर्नासाग्रन्यस्तलोचनैः ।\nक्रियतेऽहैतुकीभक्तिः कायहृद्वृत्तिभाषितैः ५२।\nतत्सव्ये यक्षगंधर्वसिद्धविद्याधरादिभिः ।\nसुकांतैरप्सरःसंघैर्नृत्यसंगीततत्परैः ५३।\nतदंगभजनं कामं वांछद्भिः कृष्णलालसैः ।\nतदग्रे वैष्णवैः सर्वैश्चांतरिक्षे सुखासने ५४।\nप्रह्लादनारदाद्यैश्च कुमारशुकवैष्णवैः ।\nजनकाद्यैर्लसद्भावैर्हृद्बाह्य स्फूर्तितत्परैः ५५।\nपुलकाकुलसर्वांगैः स्फुरत्प्रेमसमाकुलैः ।\nरहस्यामृतसंसिक्तैरर्द्धयुग्माक्षरो मनुः ५६।\nमंत्रचूडामणिः प्रोक्तः सर्वमंत्रैककारणम् ।\nसर्वदेवस्य मंत्राणां कैशोरं मंत्रहेतुकम् ५७।\nसर्वकैशोरमंत्राणां हेतुश्चूडामणिर्मनुः ।\nजपं कुर्वंति मनसा पूर्णप्रेमसुखाश्रयाः ५८।\nवांछंति तत्पदांभोजे निश्चलं प्रेमसाधनम् ।\nतद्बाह्ये स्फटिकाद्युच्च प्रावारे सुमनोहरे ५९।\nकुंकुमैः सितरक्ताद्यैश्चतुर्दिक्षु समाकुलैः ।\nशुक्लं चतुर्भुजं विष्णुं पश्चिमे द्वारपालकम् ६०।\nशंखचक्रगदापद्मकिरीटादि विभूषितम् ।\nरक्तं चतुर्भुजं पद्मशंखचक्रगदायुधम् ६१।\nकिरीटकुंडलोद्दीप्त द्वारपालकमुत्तरे ।\nगौरं चतुर्भुजं विष्णुं शुखचक्रगदायुधम् ६२।\nकिरीटकुंडलाद्यैश्च शोभितं वनमालिनम् ।\nपूर्वद्वारे द्वारपालं गौरं विष्णुं प्रकीर्तितम् ६३।\nकृष्णवर्णं चतुर्बाहुं शंखचक्रादिभूषणम् ।\nदक्षिणद्वारपालं तु श्रीविष्णुंकृष्णवर्णकम् ६४।\nश्रीकृष्णचरितं ह्येतद्यः पठेत्प्रयतः शुचिः ।\nशृणुयाद्वापि यो भक्त्या गोविंदे लभते रतिम् ६५।\nइति श्रीपद्मपुराणे पातालखंडे कृष्णचरिते सप्ततितमोऽध्यायः ७०।"
  }
]
[
  {
    "text": "श्रीराम उवाच-\nकथं पातकसंघात संक्रमे ब्राह्मणाधमे ।\nपुराणज्ञः कथं व्याख्यां चकार द्विजसत्तम १।\nशंभुरुवाच-\nअध्यापने चाध्ययने जायते चाथ संगमः ।\nसंगतौ वत्सरं राम याति पातकि पातकम् २।\nपुराणज्ञे तु काकुत्स्थ सर्वतत्वार्थवेदिनि ।\nअपिपातकसंदोह चीर्णपापं प्रणश्यति ३।\nप्रभूतवह्निनाशे हि धूमराशिर्यथैव हि ।\nशलभो दीपनाशाय वह्निनाशाय न प्रभुः ४।\nकृतं पापं तथान्येषां नाशनाय पुराणिकः ।\nभूतादिग्रस्तमर्त्यानां भूतादि भयमोचकः ५।\nसमंत्रवानपनयेद्यथा न स्वयमातुरः ।\nपौराणिकस्तथा पापं न किंचित्प्राप्तुमर्हति ६।\nआत्मना च कृतं पापमन्यैरपि च यत्कृतम् ।\nपुराणज्ञो नाशयति त्वतिदुष्टं स्वकर्म्म वा ७।\nभवानीशे हृषीकेशे समवृत्तिर्विवेकवान् ।\nलोकवेदक्रियावेत्ता रुद्रजाप्यतिनिःस्पृहः ८।\nतुष्टः शांतः क्रियादक्षः प्रभूतो योगकृद्वशी ।\nयथैव ते पुराणज्ञो वसिष्ठो भगवानृषिः ९।\nनियोगात्तव भूपाल अयोध्यायामतिष्ठत ।\nअपालयद्भुवं कृत्स्नां त्वां च रक्षः समापतत् १०।\nस च शुक्रोपदेशेन राक्षसस्त्वामथाभ्यगात् ।\nनिद्रासक्तं हनिष्यामि नान्यथावसरस्त्विति ११।\nअथ विप्रो विदित्वैतद्वसिष्ठस्त्वद्धितप्रियः ।\nसुप्तं प्रमत्तं काकुत्स्थं रक्षो हंति न संशयः १२।\nब्रह्मावाप्तवरं तद्धि मया कार्यं निवारणम् ।\nइति संचिंत्य विप्रर्षिः सेनामादाय निर्गतः १३।\nरक्षो हंतुमशक्तस्तु मृत्युहीनं ततो मुनिः ।\nस्वयं च राक्षसो भूत्वा वाक्यमाह महामुनिः १४।\nकिमर्थमागतोसीह वनं मुनिनिषेवितम् ।\nस आह राजा रक्षोघ्नस्तमहं हंतुमागतः १५।\nमुनिरप्याह किं तेन जीवितेन मृतेन वा ।\nभुक्त्वामिषं मदीयं तु युद्धं कृत्वा जयं व्रज १६।\nराक्षस उवाच-\nकथं त्वं राक्षसो मह्यं भक्षणाय भविष्यसि ।\nवसिष्ठोऽप्यथ मानुष्यमास्थाय वियति स्थितः १७।\nनिष्ठीव्य मस्तके तस्य मुष्टिना तमताडयत् ।\nताडितो राक्षसस्तेन व्यद्रावयदृषिश्च तम् १८।\nपलायमानावन्योन्यं जलधिं तु गतावुभौ ।\nतत्रस्थेन ग्रहेणासौ गृहीतो राक्षसस्तदा १९।\nमुनिः पुनरयोध्यायां पूर्ववत्समतिष्ठत ।\nशंभुरुवाच-\nतस्मात्स्वाभिमतं कुर्यात्पुराणज्ञो विमत्सरः २०।\nश्रवणस्य विधानं च कथयामि शुभं शृणु ।\nशुक्लपक्षे दिने शुद्धे वारनक्षत्रयोगतः २१।\nकरणे चापि लग्ने च ग्रहताराबलान्विते ।\nअमूढेन ग्रहे बाले न च वृद्धौ गुरौस्थिते २२।\nन कृष्णपक्षे ग्रहणे न च नास्तिकसंनिधौ ।\nपूर्वोक्तलक्षणोपेतं पुराणं शृणुयादिति २३।\nशुद्धगेहेऽथवा शुद्धवेदिकायां मठेथ वा ।\nनदीतीरे देवगेहे सभामंडप एव च २४।\nरथ्या मठेथ वा रम्ये पुण्यशालासु राघव ।\nस्वयं नमस्य विप्रेंद्रान्पुराणज्ञं विशेषतः २५।\nआसनं कल्पितं कुर्य्यादूर्ध्वं सर्वविशेषितम् ।\nएहि धर्म्मासनमिति वक्तव्यं स्यादनिष्ठुरम् २६।\nपुराणप्रक्रमदिने यत्कार्यं तदुदीरयेत् ।\nव्याख्यातारं पुराणस्य वस्त्राद्यैः परिपूजयेत् २७।\nशुभानि दत्वा वस्त्राणि सूक्ष्माणि च नवानि च ।\nकरकंठविभूषादि पात्रमासनमेव च २८।\nगंधपुष्पाक्षतैः पूज्य तांबूलं विनिवेद्य च ।\nशुक्लांबरधरं विष्णुं शशिवर्णं चतुर्भुजम् २९।\nप्रसन्नवदनं ध्यायेत्सर्वविघ्नोपशांतये ।\nसभासदश्च संपूज्य गणेशं प्रार्थयेत्ततः ३०।\nॐनमेत्यादि मंत्रेण पूजनं भारती नुतिः ।\nप्रातःकाले पुराणस्य प्रक्रमं प्रारभेदिति ३१।\nउपक्रमदिने राम त्रिपंचदश वा शुभाः ।\nश्लोका द्वितीये दिवसे ततो द्विगुणिताः शुभाः ३२।\nतृतीये दिवसे राम ततश्चाधिकमिष्यते ।\nदिनानामव्यवच्छेदाद्व्याख्यानं श्रवणं तथा ३३।\nव्यवस्थितिर्यदा जाता तदा पौराणिकं गुरुम् ।\nतांबूलादिप्रदायाथ परेद्युः शृणुयादपि ३४।\nपुराणमेवं श्रोतव्यं दैनंदिनमिति श्रुतिः ।\nव्रतरूपेण यः कश्चित्पुराणं शृणुयान्नरः ३५।\nयदैवं तत्पुराणं तु तत्र याति न संशयः ।\nपुराणं श्रोतुकामेन श्लोकश्चैकोपि चेच्छ्रुतः ३६।\nतद्दिने तु कृतं पापं नाशयेत्तु न संशयः ३७।\nएवं पुराणं शृणुयाच्च यस्तु स ब्रह्महत्याकृतपापबंधात् ।\nसुरापीतिः स्वर्णहरश्च राम गुर्वंगनागश्च विमुक्तिमेति ३८।\nपापानि चान्यानि कृतानि पुंभिः सर्वाणि नश्यंति पुराकृतानि ।\nइहापि यान्यब्दशतार्जितानि श्रोतुर्विनश्यंति तथा च वक्तुः ३९।\nकलौ समस्तविप्राणां सर्वज्ञत्वं न विद्यते ।\nविगुणापि ततो व्याख्या फलदा दानकर्मवत् ४०।\nपुराणानामभिप्रायं व्यासो वेद न चापरः ।\nअहं वेद्मि विशेषेण व्यासादपि विधेरपि ४१।\nन स्वाध्यायस्तपो वापि न मंत्रो न जुहोतयः ।\nफलंति न तथा तिष्ये पुराणश्रवणं यथा ४२।\nएकैकश्रवणादेव पातकं महदेव तु ।\nनाशमाप्नोत्यसंदेहः श्रीशैले वर्तनादिव ४३।\nअतो गुरुः पुराणज्ञः श्रोतृवंद्योऽघनाशनः ।\nन तस्मादधिकः कश्चिद्गुरुरस्ति गतिप्रदः ४४।\nमंत्रेषु गुरवो ये च वेदशास्त्रेषु ये मताः ।\nनेशते सर्वविज्ञानं दातुं तस्मान्न बोधकाः ४५।\nपिशाचाः प्रायशो राम ब्रह्मराक्षसनामिनः ।\nवेदमंत्रस्य वेत्तारो दृश्यंते न पुराणवित् ४६।\nपुराणविमुखो नैव सर्वः सर्वं हि पश्यति ।\nपुराणज्ञो हि तस्तस्मात्पापनाशकरः प्रभुः ४७।\nतत्पूजा सर्वपूजा स्यात्सर्वद्रोहोऽस्य पीडनम् ।\nयथा समस्तदानानां विद्यादानं प्रशस्यते ४८।\nपौराणिकस्तथा धन्यस्तत्र दानं महत्फलम् ।\nराम उवाच-।\nकिं वा पौराणिके देयं कियत्कीदृशमेव च ४९।\nपुराणं कीदृशं वर्ज्यं वर्ज्यः कीदृक्पुराणवित् ।\nशंभुरुवाच-\nषड्रसानन्नपानानि स्नेहद्रव्याणि यानि च ५०।\nगृहं सोपस्करं राम पुराणज्ञाय दापयेत् ।\nपर्याप्तान्येव सर्वाणि अधिकानि फलाधिकात् ५१।\nदद्याद्द्रव्यमतो भूयः सचैलं शोभितं मृदु ।\nभूषणानि यथार्हाणि स्वशक्त्या प्रतिपादयेत् ५२।\nगंधपुष्पं प्रतिदिनं केवलं गंधमेव च ।\nकेवलं च तथा पुष्पं फलकाले फलान्यपि ५३।\nतांबूलं च तथा दद्यान्नमस्कुर्याच्च भक्तितः ।\nपुराणस्य समाप्तौ तु दद्याद्दानादिकं तथा ५४।\nअधिकं तु तथा देयं भूहिरण्यादिकं नृप ।\nन च तूष्णीमुपक्रम्य श्रोतुमर्हति कश्चन ५५।\nसभासद्भिः कृता चैव या पूजैकेन वा कृता ।\nदेवस्थाने यथाशक्ति सर्वैः पूजनमिष्यते ५६।\nतीर्थेपि च यथा राम पुण्येष्वायतनेषु च ।\nस्वशक्त्या पूजनं कुर्यात्पुराणज्ञाय राघव ५७।\nश्रोतुस्तु लक्षणं पूर्वं मयोक्तं तु भवेन्नृप ।\nपौराणिकस्य सर्वस्य लक्षणं कथयामि ते ५८।\nकुलहीनो महाव्याधिर्महापापी तिरस्कृतः ।\nशौचाचारविहीनश्च वेदस्मृतिविवर्जितः ५९।\nअन्यदेवः पूतिवचो व्यंगश्चाप्यधिकांगवान् ।\nपरपूर्वापतिः स्तेनः प्राणिहंता निराकृतिः ६०।\nअथ वर्ज्यं पुराणं ते कथयामि नृपोत्तम ।\nपूर्वज्ञैरुच्यमानं च यत्प्रोक्तं मुनिभिः परैः ६१।\nव्यासादयो मुनिवरा यत्प्रोचुस्तदुदीरयेत् ।\nपुराणस्थं पठेद्ग्रन्थं व्याख्यायेत विचारयन् ६२।\nयया कयापि वा राम भाषयादेशभाषतः ।\nन देशभाषा रचितं ग्रंथं श्रुत्वा फलं लभेत् ६३।\nव्याख्या या कापि काकुत्स्थ पुराणस्य हिता हि सा ।\nतस्मात्त्वं देवयाचस्व व्याख्यास्ये यत्पुराणकम् ६४।\nशंभुरुवाच-\nएवं पौराणिकेनोक्तं श्रुतवानपि गौतमः ।\nस्वयं वस्त्रत्रयं प्रादाद्ब्राह्मणाय महात्मने ६५।\nकौर्मं पुराणं प्रथमं श्रुतवानिति नः श्रुतम् ।\nदत्तवान्स्वर्णमधिकं वस्त्राणि च शुभानि च ६६।\nअथ लैंगं च शुश्राव वैष्णवं वामनं तथा ।\nपाद्मं च गारुडं चैव सौरं ब्राह्ममथैव च ६७।\nएवमष्ट स शुश्राव पुराणानि स गौतमः ।\nअथ रामायणं चैव कौर्ममेव पुनश्च सः ६८।\nशिवनारायणेत्येवं जपं चक्रे सदैव हि ।\nअवाप निधनं चापि स गतो ब्रह्मणः पदम् ६९।\nब्रह्मा संपूज्य तं विप्रं विष्णुलोकमथागमत् ।\nविष्णुना पूजितः सोऽथ जगाम शिवमंदिरम् ७०।\nसर्वेषामेव वंद्योऽसौ गौतमो मुनिसत्तमः ।\nभारतश्रवणे चापि नियमा ये मयेरिताः ७१।\nपुरा व्यासेन मुनिना त्रिवर्षाद्यत्कृतं शुभम् ।\nश्रवणात्तस्य कृत्स्नस्य व्याकर्ता भारतस्य यः ७२।\nन किंचित्प्रणमेद्विप्रं मुक्त्वा योगिनमुत्तमम् ।\nसर्वेषामेव वंद्योसौ भारतं व्याकरोति यः ७३।\nयो महाभारतं नित्यं व्याख्यास्यति पठेच्च वा ।\nस सर्वेभ्योधिको विप्रस्तारयेच्चैव मानवान् ७४।\nव्याकरोति च पर्वैकं सर्वाणि कतिचित्तु वा ।\nसर्वपापविनिर्मुक्तो हव्ये कव्ये विशिष्यते ७५।\nतमेव प्रणमेद्विप्रं तमेवार्हं च पूजयेत् ।\nतमेव भोजयेन्नित्यं सर्वं तस्मै निवेदयेत् ७६।\nतस्य पूजाविधिः प्रोक्तो व्याख्यानसमये द्विजः ।\nप्रतिपूज्योऽथ वस्त्राद्यैः पूजयेद्विधिमार्गतः ७७।\nआदिपर्वसमाप्तौ च सूक्ष्मवस्त्रत्रयं ददेत् ।\nसुवर्णं च यथाशक्ति सभापर्वणि वाससी ७८।\nआनुशासनिकारण्यस्वर्गारोहेषु पर्वसु ।\nआदिपर्वणि पूजा या सा पूजा नृपपुंगव ७९।\nकर्णाश्वमेधवैराटशल्यद्रोणेषु पर्वसु ।\nसूक्ष्मवस्त्रत्रयं शुद्धं निष्कद्वयमथापि वा ८०।\nक्षुद्रपर्वस्वथान्येषु निष्कावथ समानयेत् ।\nहरिवंशे सनिष्कं तु वस्त्रत्रितयमेव तु ८१।\nभारतस्याखिलस्यैव समाप्तौ क्षेत्रदो भवेत् ।\nरामायणस्य श्रवणे कांडेकांडे प्रपूजयेत् ८२।\nक्षेत्रं पर्याप्तमथवा सुवर्णमपि दापयेत् ।\nव्याख्यातुर्गुरुवाक्यस्य सर्वकल्मषनाशनः ८३।\nअर्थोधर्म्मश्च कामश्च मोक्षश्च नृपसत्तम ।\nव्याख्याश्रवणतः सर्वे सिद्धयंति च सुबुद्धयः ८४।\nब्रह्महत्यादिपापानां सर्वेषामपि नाशनम् ।\nएकेन श्रवणेनास्य किं नरैर्न श्रुतं भुवि ८५।\nयानवसुसुवर्णाद्यैर्नित्यमेनं प्रपूजयेत् ।\nव्याख्यातारं यतः पापसंदोहस्य विनाशनम् ८६।\nअन्यान्यपि पुराणानि मुनिप्रोक्तानि तान्यपि ।\nश्रोतॄणां पापनाशाय वक्तुश्चापि विशेषतः ८७।\nयश्च सर्वपुराणानि षट्त्रिंशत्तु प्रकीर्तयेत् ।\nशृणोति वा न तस्यास्ति चित्तच्छेदः कदाचन ८८।\nब्राह्मं पुराणं प्रथमं द्वितीयं पाद्ममुच्यते ।\nतृतीयं वैष्णवं चैव चतुर्थं शैवमुच्यते ८९।\nअथ भागवतं प्रोक्तं पंचमं षष्ठमुच्यते ।\nभविष्यं नारदीयं च सप्तमं परिकीर्तितम् ९०।\nमार्कंडेयमिति प्रोक्तमष्टमं नवमं तथा ।\nआग्नेयं ब्रह्मवैवर्तं दशमं परिकीर्तितम् ९१।\nलैंगं च वामनं चैव स्कांदं मात्स्यमथैव च ।\nकौर्मं वाराहमुदितं गारुडं वाथ कीर्तितम् ९२।\nब्रह्मांडमित्यष्टादशपुराणानि विदुर्बुधाः ।\nतथा चोपपुराणानि कथयिष्याम्यतः परम् ९३।\nआद्यं सनत्कुमाराख्यं नारसिंहमतः परम् ।\nतृतीयमांडमुद्दिष्टं दौर्वाससमथैव च ९४।\nनारदीयमथान्यं च कापिलं मानवं तथा ।\nतद्वदौशनस प्रोक्तं ब्रह्मांडं च ततः परम् ९५।\nवारुणं कालिकाह्वानं माहेशं सांबमेव च ।\nसौरं पाराशरं चैव मारीचं भार्गवाह्वयम् ९६।\nकौमारं च पुराणानि कीर्तितान्यष्ट वै दश ।\nअष्टादशपुराणानां व्याकर्ता तु भवेन्मनुः ९७।\nइति श्रीपद्मपुराणे पातालखंडे शिवराघवसंवादे पुराणमाहात्म्यकथनंनाम पंचदशोत्तरशततमोऽध्यायः ११५।"
  }
]
[
  {
    "text": "सूत उवाच-\nभारद्वाजगृहे भुक्त्वा रामचंद्रः प्रसन्नधीः ।\nमुनींद्र विष्णुसहितो वानरर्क्षसमन्वितः १।\nमेघच्छन्ने तथाकाशे मंदं चरति मारुते ।\nतद्वनाभ्यंतरे क्वापि सुदेवगृहमुत्तमम् २।\nअष्टापदस्तंभयुतं हेमपट्टिककल्पितम् ।\nमणिमौक्तिकसंयुक्तं राजतैः कलशैर्युतम् ३।\nपाटीरचंद्रकस्तूरीकुंकुमैः सुरभीकृतम् ।\nकर्द्दमैर्जालकयुतं शकलोपरि संवृति ४।\nचंद्रजोत्स्नागमं सूर्य्या निरीक्ष्य मध्यभित्तिकम् ।\nगृहांतर्भूतलं कृत्स्नं चंद्रपुष्परसोक्षितम् ५।\nदिगुदीची तथा कृत्स्नाभित्तिकल्पनवर्जिता ।\nस्तंभेस्तंभे चित्रकारी स्वपादी परिकल्पितम् ६।\nशतहस्तांगणं तस्य स्फटिकोपरिकल्पितम् ।\nगृहांगणाधिकच्छायः पारिजातमहीरुहः ७।\nकृत्स्नप्रावृतिकं तत्र निबिडं कदलीवनम् ।\nकदलीवनसंयुक्तं केतकीवनसंवृतम् ८।\nमयूरनादबहुलं मंजुकूजन्मधुव्रतम् ।\nपारावतगणध्वानं नानोपवनशोभितम् ९।\nप्रासादशतसंबाधं मत्तकोकिलनादितम् ।\nशाखालंबिमहारत्नशोभितानेकपादपम् १०।\nकिन्नरीवनितागीतनादपूरितदिङ्मुखम् ।\nअनेकारामसुभगं गौतमीतटमुत्तमम् ११।\nभारद्वाजगृहं पुण्यमनंतगुणसेवितम् ।\nरतिकंदर्पसंकाश दासीदासशतान्वितम् १२।\nनानोपकरणोपेतं भारद्वाजगृहं शुभम् ।\nतस्य चांतर्गतः सौधस्तत्रांतर्गृहवाटिकाः १३।\nअष्टौ तन्मध्यतो ह्येकं गृहं परमशोभनम् ।\nचतुर्दिक्षु महादेव गृहप्रासादशोभितम् १४।\nप्रतिदेवगृहं श्यामा तौर्य्यत्रिकसुशोभितम् ।\nस्वर्गस्थितवरस्त्रीणां विश्रामायैव कल्पितम् १५।\nभारद्वाजगृहाद्रामो निर्गत्याशेषसंयुतः ।\nतस्यैव च महागेहं वनमध्यगतं त्वगात् १६।\nतदंतराच्छादितकंबलं तदा पृथक्स्थवस्त्रासनसंयुतं च ।\nसिंहासनं मध्यगतं तथैकं मुन्यासनानेकगतं विवेश १७।\nपौराणिकस्यानुपमासनांतरं भूपालहर्यृक्षवरासनं च ।\nपौराणिकं पूर्वमथोपवेश्य ततो वसिष्ठं मुनिपुंगवांश्च १८।\nनारायणं भूमिपतीन्कपींश्च नीचासनं च स्वयमाससाद ।\nमेघावृतं व्योमदिशः प्रसन्नाः सुपुष्पमुर्वीतलमुप्तबीजम् १९।\nतदंगणं नोष्णमहो न शीतलं संतानपुष्पं दमपुष्पगंधि ।\nशंभुं विलोक्याथ वचो बभाषे रामः कथां कीर्तय शंकरस्य २०।\nतृप्तिर्न जाता मुनिवर्य्य शृण्वतो माहेशमाख्यानमघौघनाशनम् ।\nचकार किं वा ननु गौतमाश्रमे महेश्वरो देवगणाधिसंवृतः २१।\nशिव उवाच-\nमहाविपंचीमवलंब्य निष्ठितः स वायुसूनुः शिवमन्वपृच्छत् ।\nन्यायार्जितैरेव हि पूजने विभोः कीदृग्भवेच्चानयजैः फलं वद २२।\nचौर्य्यैरथो किं फलमर्पितार्पणे उपाहृतद्रव्यसमर्पणेषु ।\nएकैकशो मे भगवन्वदेश प्रश्नोत्तरं किं कथयाशु शंभो २३।\nअथेश्वरो वानरमाबभाषे वदामि सर्वं तव ध्यानतः शृणु ।\nन्यायार्जितैः पूज्य सदाशिवं त्वजं संप्राप चैश्वर्यमिदं हि गौतमः २४।\nपुरा द्विजो मंकणसूनुराकथः सुशोभनामाप सतीं द्विजन्मा ।\nद्ररिद्र एकः करुणासमन्वितः षष्ठाहभोजी पितृवर्जितश्च २५।\nउपोष्य पंचाहमथापि भोक्तुं प्रवृत्त एवाथ समापतद्यतिः ।\nयतिर्बभाषे मधुरं तदा कथं मासोपवासी तव भोक्तुमागतः २६।\nतिष्ठामि भुंजे यदि चास्ति ते मुने न मे बुभुक्षान्यगृहाद्विभोक्तुम् ।\nआकथ उवाच-\nन मे भुजिः पंचदिनं द्विजेंद्र षष्ठे दिने मे भुजिरागतश्च २७।\nतदा मया कार्यमचिंतनीयं प्रक्षालयाम्येहि तवाद्य पादौ ।\nओमित्यथ क्षालितपादयुग्मः स भोजनं कर्तुमियेष योगी २८।\nरंभादलांसे बुभुजे तदन्नं विपाच्य संपादितमाज्ययुक्तम् ।\nवन्यैः सुसंयुक्तमथादरेण न किंचिदुच्छेषितमन्नमस्य २९।\nअथाकथो वीक्ष्य मुनिं सुतुष्टं तुतोष भार्य्यासहितस्तपस्वी ।\nगतोऽथ भुक्त्वापि यतिः स चाकथः संतुष्टचित्तोऽथ जपं चकार ३०।\nकपोतवृत्तिं स चकार पत्न्या तपोवितानायस सज्जनो मुनिः ।\nपीठेऽथ कृत्वा तमुमापतिं शिवं लिंगे समाराध्य समन्वितं गणैः ३१।\nलिंगं निधायाथ निरीक्षमाणो ददर्श चाज्ञातकृशाकृतिं द्विजम् ।\nदिगंबरं पादविहीनमेतं काणं कुणिं कर्णविहीनकं प्रभुम् ३२।\nसामोद्गिरं तं बहुशास्त्रपारगं गृहं समायांतमथो ददर्श ३३।\nअथाकथो भार्यां सुशोभनामिदमुवाच ३४।\nअयं हि विकृतवेषो ब्राह्मणः समायाति ३५।\nअर्द्धं देयमेतस्मै भोजनं रक्षार्द्धमन्नं चास्मिन्नपि दिने गते षष्ठेह्नि भोजनाभावात्तव जीवितं न तिष्ठतीति मम प्रतीयते किं तु त्वं मन्यसे वद ३६।\nसा शोभनोवाच-\nआयुर्ललाटे लिखितं नांतरा नश्यति ३७।\nआकथ आह।\nयथा बद्धायुषोऽपि यज्ञस्य वीरभद्रेणच्छिन्नं शिर अजस्रात्मनः किमुत नु याणां पापात्मनामिति तदेनं परिहृत्य त्वया भुज्यते यदि त्वेतस्मै मयान्नं दीयते ।\nतवेच्छानुसारतो मम कर्तव्यम् ३८।\nभार्य्या प्राह कथमहं भोक्ष्ये त्वय्यभुक्ते मया किं पूर्वं भुक्तमिदमपरं शृणु ३९।\nअन्नं हि प्राणिनां प्राणाः प्रत्यक्षं सर्वदेहिनाम् ।\nतस्मादन्नप्रदो यस्तु प्राणदः स निगद्यते ४०।\nअन्नाद्भूतानि जायंते वर्द्धंते तानि वै यतः ।\nतस्मादन्नाधिकं किंचिन्नास्य दानं महाफलम् ४१।\nअश्वत्थचलपत्राग्र लीनतोयद्रवास्तिके ।\nजीवितेन हि यो दद्यात्तस्य जन्म निरर्थकम् ४२।\nपरलोकसहायो हि धर्मो भार्या न बांधवाः ।\nभार्य्या वा पितरौ पुत्रा यावदायुर्न बांधवाः ४३।\nसंपद्वयः सुहृदिह इहामुत्र हि तं स्थितम् ।\nधर्मं धर्मभृतां श्रेष्ठं भुंक्ते चान्ये किमावयोः ४४।\nइति भार्य्यावचः श्रुत्वा आकथः करुणानिधिः ।\nअविशंकितमेवास्मै दत्तवानन्नमूर्ज्जितम् ।\nअयं स शंकरो देवो नानाकरणमागतः ४५।\nइति निश्चित्य मनसा तस्यांगं पापनाशनम् ४६।\nआजानुपादं प्रक्षाल्य परा जंघमतः परम् ।\nगुल्फं च तदधस्तस्य प्रक्षाल्याचामय द्द्विजम् ४७।\nअथाकथोऽपि पत्संधिं गृहांगणमुपानयत् ।\nउन्मुच्य पादसंधिं स निषसादार्पितासने ४८।\nसमभ्यर्च्याकथः सम्यग्भोजयामास तं मुनिम् ।\nएतस्मिन्नंतरे कश्चिदुन्मत्तो गृहमागतः ४९।\nपादसंधिमथादाय गृहबाह्यमुपानयत् ।\nअथादहच्च तद्गेहं दंपती चाप्यताडयत् 5.117.५०।\nआकथस्ताडितो विप्रो दह्यमानं गृहं तदा ।\nविवेश देवमीशानमादातुं तूर्णमेव वा ५१।\nअथादाय महेशानं दग्धपूजं द्विजोत्तमः ।\nनिर्गत्य च ततो दृष्ट्वा मुखसंतापमेव च ५२।\nदग्धपूजां तिरस्कृत्य वीक्ष्य दग्धांगमप्युत ।\nभार्यामुवाच धर्मात्मा यथापूजा महेशितुः ५३।\nतथा मम समस्तांगं कर्त्तव्यमविशंकितम् ।\nव्यंग उवाच-\nपश्चादपि कृता पूजा सफला ते भविष्यति ५४।\nयथान्यद्रव्यदहने तादृशं दीयते जनैः ।\nपूजाया दहने तद्वत्पूजास्य क्रियतामिति ५५।\nआकथ उवाच-\nचौर्येणाप्यर्जितैर्द्रव्यैः पूजया न हितं भवेत् ।\nन चान्यायार्ज्जितैर्विप्र शंभोः पूजा शुभप्रदा ५६।\nइत्युक्त्वा चाकथस्तूर्णं स्वांगं दग्धुमुपाक्रमत् ।\nदग्धं लिंगं तदोन्मत्तो गृहीत्वांतर्दधे क्षणात् ५७।\nअथ व्यंगो हरो भूत्वा वारयामास चाकथम् ।\nकिमर्थं खिद्यते विप्र वरदोऽहं वरं वृणु ५८।\nआकथोऽपि विभोः पादे भक्तिं वव्रे सुनिश्चलाम् ।\nसूत उवाच-\nएतां श्रुत्वा कथां रामः प्रहृष्टो मुनिभिर्वृतः ५९।\nभारद्वाजं नमस्कृत्य प्रयाणाज्ञामयाचत ६०।\nअथो भरद्वाजमुनिः प्रसन्नः शंभुं वसिष्ठं मुनिपुंगवं च ।\nनारायणं चर्षिगणांश्च नत्वा व्यसर्जयत्तेऽपि ययुः प्रणम्य ६१।\nनैमिषीया ऊचुः -\nगत्वायोध्यां महातेजाः समस्तमुनिसंयुतः ।\nकिं चकार ततो रामः स च शंभुर्महायशाः ६२।\nसूत उवाच-\nकौसल्या मासिकश्राद्धमपरेऽहनि राघवः ।\nचिकीर्षुर्द्विजप्रवरानृषिकल्पान्न्यमंत्रयत् ६३।\nशंभुं समस्तत्त्वज्ञं नारदं रोमशं भृगुम् ।\nविश्वामित्रमथो राम एकभक्तव्रती ततः ६४।\nभूमौ सुखास्तृतायां च सुष्वापा व्याकुलेंद्रियः ।\nपरेद्युरथ संप्राप्ते प्रातःस्नात्वा विधानवित् ६५।\nअन्नं शाकादिकं शुद्धं जनैरेवान्वकारयत् ।\nनानान्नानि विचित्राणि चोष्याद्यानि तथैव च ६६।\nवटकादींस्तथा भक्ष्यानष्टत्रिंशदकल्पयत् ।\nपायसं षड्विधं चैव पक्वशाकशतद्वयम् ६७।\nअपक्वमिश्रकाणां च शतत्रयमकल्पयत् ।\nकालशाकादिकं शाकं फलानि विविधानि च ६८।\nमूलानि चैककंदानि वल्कलानि च राघवः ।\nकारयित्वा नदीं गत्वा सहभ्रातृपुरोहितः ६९।\nसरयूसलिले स्नात्वा हुत्वाग्निं स्वागतान्द्विजान् ।\nउक्त्वा तु स्वागतं तांस्तु कृतदेवार्चनो नृपः ७०।\nप्राणानायम्य संकल्प्य क्षणं चैव प्रदत्तवान् ।\nरोमशं नारदं रामो वैश्वदेवे न्यमंत्रयत् ७१।\nशंभुं भृगुं कौशिकं च मातृस्थाने न्यमंत्रयत् ।\nगोमयेन ततः कृत्वा मंडलं पूज्य चार्हतः ७२।\nपादप्रक्षालनं चक्रे सीतादत्तोदकेन च ।\nआचामयित्वा तान्विप्रान्गृहं गंतुमथोद्यतः ७३।\nअभ्यागतः समायातः स्थविरो विकृताकृतिः ।\nकृशः संप्रचलद्गात्रो वेपितांघ्रिशिरास्तथा ७४।\nलंबमानत्वगुत्कर्षच्छ्वासकासादिपीडितः ।\nदूषिकाक्लिन्नगंडश्च लालासंपृक्तकूर्चकः ७५।\nउवाच रामं राजानमहमेको द्विजः स्थितः ।\nममापि भोजनं देयं स्थविरस्य कृशस्य च ७६।\nरामोऽपि तद्वचः श्रुत्वा लक्ष्मणं वाक्यमब्रवीत् ।\nपादौ प्रक्षालयास्य त्वमहमभ्यर्चये द्विजम् ७७।\nअभ्यागतोऽपि वचनमाह राममथाकुलम् ।\nत्वया प्रक्षालिते पादे मम भोजनमिष्यते ७८।\nमत्तोऽधिका द्विजाः किं ते येन मामवमन्यसे ।\nश्राद्धधर्मं न जानीषे महर्षिगणसेवितम् ७९।\nममावमानतः सर्वविप्राणामवमाननम् ।\nश्राद्धं विहन्यते चापि नरकं च गमिष्यसि ८०।\nअथ रामः स्वयं विप्रपादौ प्राक्षालयत्तदा ।\nआचामयित्वा तं विप्रं गृहं प्रावेशयत्ततः ८१।\nआचान्तश्च स्वयं रामो विष्टरं दत्तवानथ ।\nआसीनेषु च विप्रेषु प्राणवायुं निरुध्य च ८२।\nस्वकर्मकरणानुज्ञां लब्ध्वाऽथ सतिलं जलम् ।\nअपहतेति मन्त्रेण द्वारदेशे विचिक्षिपेत् ८३।\nउदीरतामिति तथा पितृपात्रस्थले क्षिपेत् ।\nगायत्र्या चाक्षतजलं देवपात्रस्थले क्षिपेत् ।\nपाकजातं तथाऽभ्युक्ष्यम न्त्रमेतदुदीरयेत् ८४।\nश्राद्धभूमिं गयां ध्यात्वा ध्यात्वा देवं जनार्दनम् ।\nवस्वादींश्च पितॄन्ध्यात्वा ततः श्राद्धं प्रवर्तयेत् ८५।\nविश्वेदेवार्चनं कुर्याद्यवैर्वा तण्डुलैरथ ।\nमूलाग्रयोजितौ दर्भौ गृहीत्वा साक्षतावथ ८६।\nभूस्पृष्टदक्षजानुस्तु द्विजहस्ते जलार्पणम् ।\nपुरूरवार्द्रवाणां वै देवानामिदमासनम् ८७।\nइति दत्त्वाऽसनं तेषां श्राद्धदः प्रार्थयेत्क्षणम् ८८।\nअर्घं कृत्वा ततः पश्चादुत्तराग्रकुशेष्वथ ।\nन्युब्जं पात्रं ततः कृत्वा कुशग्रन्थिमथोपरि ८९।\nउत्तानं तु ततः कृत्वा जलैरभ्युक्ष्यरौक्मकैः ।\nपवित्रान्तर्हिते पात्रे शं नो देव्या जलं क्षिपेत् ९०।\nवैश्वदेव्याऽखिलं कर्म यावत्तद्विधिचोदितम् ।\nयवोऽसि धान्यराजो वा इति पात्रे क्षिपेद्यवान् ९१।\nमधुमिश्रांस्तु करकान्गन्धपुष्पैस्ततो ददेत् ।\nद्विज तेऽस्त्वर्घ इत्युक्त्वा त्वस्त्वर्घोत्तरतस्ततः ९२।\nआवाहयिष्ये तान्देवानिति पृष्ट्वा तदुत्तरम् ।\nविश्वेदेवास इत्युक्त्वा विप्रमूर्ध्नि कुशान्क्षिपेत् ९३।\nविश्वेदेवाः शृणुतेममागच्छन्त्विति संजपेत् ।\nसमागतो निषण्णोऽथ सदर्भं पात्रमाहरेत् ९४।\nदक्षिणे चरणे क्षिप्त्वा मुख्यपात्रोदकं ततः ।\nविप्रस्य दक्षिणे हस्ते प्रागग्रेऽथ पवित्रके ९५।\nया दिव्या इति मंत्रेण निक्षिपेत्पात्रवारितत् ।\nइदं भो अर्घमित्युक्त्वा ह्यस्त्वर्घोत्तरतस्ततः ९६।\nपात्रे धृत्वाऽर्घतोयं च तत्पात्रं स्थापयेत्क्वचित् ।\nअथ दत्त्वा करे तोयं यवैरेतानथार्चयेत् ९७।\nअर्चत प्रार्चत इति पृष्ट्वा चोत्तरतस्ततः ।\nपादादिमूर्धपर्यन्तमभ्यर्च्य जलदस्ततः ९८।\nगन्धद्वारेति मन्त्रेण तथेत्युक्त्वोत्तरस्ततः ।\nपितॄणामर्चनं कुर्यादेवमेवापसव्यकम् ९९।\nउपवीतं द्विजं कृत्वा कुशान्भग्नांस्तिलान्वितान् ।\nवामजानुं भूमिगतं कृत्वा दद्यात्तदासनम् 5.117.१००।\nदक्षिणाभिमुखो भूत्वा क्षणप्रश्नमथो वदेत् ।\nदक्षिणाग्रेषु दर्भेषु न्युब्जं पात्रत्रयं न्यसेत् १०१।\nत्रिकुशग्रन्थिसंयुक्तमुत्तानमथ कल्पयेत् ।\nततः संप्रोक्ष्य पात्रेषु सपवित्रतिलेषु च १०२।\nशं नो देव्या जलं क्षिप्त्वा तिलोऽसीति तिलान्क्षिपेत् ।\nगन्धपुष्पमथो दत्त्वा स्वधार्घ इति पृच्छति १०३।\nदत्तोत्तरोऽस्त्वर्घ इति पितॄनावाहयेत्ततः ।\nतिलपुष्पकुशैस्तिष्ठन्कल्पितार्घं करे दधत् १०४।\nउशन्तस्त्वेति मन्त्रेण त्रिरर्घोदकमर्पयेत् ।\nअर्चनं तु तदा तेषामपसव्यं तु पूवर्वत् १०५।\nप्रक्षाल्य भाजनं स्वर्णं देवानां परिकल्पयेत् ।\nपितॄणां राजतं कुर्याद्यथासंभवमेव वा १०६।\nतदभावे तु कांस्यं स्यादनन्याशितमुत्तमम् ।\nपात्राणि तदभावे स्युः पालाशानि न मध्यमम् १०७।\nरम्भाणि चूतपत्राणि जम्बूपुंनागकानि च ।\nपराकान्यथ चाम्पानि मधूककुटजान्यपि १०८।\nमातुलुङ्गस्य पत्राणि श्राद्धे देयानि वै नृभिः ।\nदर्व्यामन्नमथाऽदाय कराभ्यामाज्यमेव च १०९।\nप्रवेषणं ततः पृच्छेत्प्राचीनावीतवान्द्विजम् ।\nकरिष्येऽग्नौकरणमिति कुरुष्वेति तदुत्तरम् ११०।\nपरिविष्योपवीती स्यादभिघार्य समाहरेत् ।\nहुनेत्सोमाय पितृमते स्वधा नम इतीरयन् १११।\nयमायाङ्गिरसे पितृमते स्वधा नम इति ।\nद्वितीयामाहुतिं हुत्वा चाभिघार्याक्षतं ततः ११२।\nअग्नये कव्यवाहनाय स्वधा नमस्ततः परम् ।\nहुत्वाऽपसव्यं कृत्वा तु परिविष्य द्विजान्व्रजेत् ११३।\nमेक्षणेन ततोऽभीक्ष्णं पातयेत्पितृपात्रके ।\nपिण्डपात्रमतः शेषं दर्वीप्रक्षालनं ततः ११४।\nमेक्षणस्याग्निनिक्षेपं ततः पात्राण्युपस्तरेत् ।\nपात्रदक्षिणभागे तु दद्यादन्नमनन्तरम् ११५।\nभक्ष्याणि भोज्यशाकानि सर्वाण्येव स दत्तवान् ।\nअथातिथिर्महावृद्धो वीक्षमाणस्ततस्ततः ११६।\nउवाच राघवं शान्तं शीघ्रमेव नमस्कुरु ।\nबुभुक्षा वर्ततेऽस्माकं भोक्ष्येऽहं वा तवाऽज्ञया ११७।\nरामो बभाषे वचनं विलम्बय क्षणं मुने ।\nदेवताः पितरो मङ्क्षु नमस्यन्तेऽधुना मया ११८।\nइत्युक्त्वा राघवः प्रादादन्नं पात्रगतं तदा ।\nप्राक्सौम्याग्रान्कुशान्दैवे प्रतीचीदक्षिणाग्रकान् ११९।\nपित्र्ये पवित्रे ये दर्भा यवानथ तिलानपि ।\nअन्नप्रदानं कुर्वन्ति पृथिवी इति मन्त्रतः १२०।\nइदं विष्णुरिति स्पृष्टमङ्गुष्ठेन द्विजस्य तु ।\nदेवेभ्यः प्रथमं दद्याद्ये देवा इति वै पठन् १२१।\nपितॄणां च ततो दद्याद्दद्यादतिथये ततः ।\nदेवताभ्य इति मुखानुच्चार्याऽपोशनं ददेत् १२२।\nत्रिर्जपित्वा तु गायत्रीमुपवीती पुरोमुखः ।\nप्राचीनावीतवान्ब्रूयान्मधुत्रयमतः परम् १२३।\nभुञ्जध्वमिति तानुक्त्वा भुञ्जानेषु द्विजातिषु ।\nरक्षोघ्नमन्त्रपठनं भक्ष्यभोज्यादि दापयन् १२४।\nएतस्मिन्नन्तरे विप्रो योऽतिथिस्तदिदं तथा ।\nकृतवान्महदाश्चर्यं तद्वदामि समासतः १२५।\nपात्रस्थितमशेषं च ग्रासेनैकेन चाग्रसत् ।\nप्राणाहुतीनां पर्याप्तं दीयतामिति चाब्रवीत् १२६।\nएतावद्दातुमशक्तः कथं श्राद्धक्रियोद्यतः ।\nममैकस्य प्रदाने त्वमशक्तो राम किं वृथा १२७।\nबहूनां भोजनं दातुमुद्युक्तो राम किं वृथा ।\nसहसा कृतकर्माणि न समाप्तिं प्रयान्ति च १२८।\nत्वया कृतमशेषाणां नालं प्राणाहुतिर्मम ।\nकथं मे दीयते भुक्तिः कथमेषां तथा वद १२९।\nरामस्तमब्रवीद्वीरो भुंक्ष्व त्वं हि यथासुखम् ।\nइत्युदीर्य निरीक्ष्यास्य कर्म तत्परमाद्भुतम् १३०।\nअथ शंभुं समाहूय प्राह त्वं परिवेषय ।\nत्वं पिता पार्वती माता शिवा देवीति मे मतिः १३१।\nअन्नपूर्णेश्वरी देवी भवान्येवेति मे मतिः ।\nसा शांभवी वचः प्राह तत्पर्याप्तं ददाम्यहम् १३२।\nअथोमा कांस्यमादाय भिस्सापूर्णमलंकृतम् ।\nस्वर्णदर्व्या समादाय पायसं गन्धकान्तिमत् १३३।\nअस्याक्षयमिदं भूयादिति प्रादात्तु पायसम् ।\nद्विजस्य दक्षिणे हस्ते साऽददात्सत्कृतं मुदा १३४।\nसशिरः कम्पमानस्तु ऊर्ध्वदृष्टिरथाभवत् ।\nप्रसारितकरश्चाऽसीद्गृहीत्वा पायसं करे १३५।\nदीयतां पायसं स्वादु सुष्ठु पक्वमिदं तु किम् ।\nशंभुपत्नी बभाषे तं करे भुंक्ष्व ततो ददे १३६।\nअभक्षयत्ततो विप्रः पुनः करतले स्थितम् ।\nतदक्षयमथ ज्ञात्वा प्रासारयदथेतरम् १३७।\nतस्मिन्करतले देवी पायसं दत्तवत्युत ।\nअन्येषामपि विप्राणां पक्वाक्षय्यमदात्सती १३८।\nअथ पाणिद्वयगतं विज्ञायाक्षय्यपायसम् ।\nदृष्ट्वा करान्तरमथो प्रासारयत स द्विजः १३९।\nउवाचान्नं प्रदातव्यं ससूपघृतमुत्तमम् ।\nशिवादेवी तथा प्रादादक्षय्यं शंभुवल्लभा १४०।\nयद्यत्प्रादात्तदा साध्वी सर्वमेव तदक्षयम् ।\nकरान्तरमथोसृष्टं परिपूर्णं पुनःपुनः १४१।\nएवं करसहस्रं तु कृत्वा स विरराम ह ।\nउवाच वचनं विप्रो देहि गण्डूषवारि मे ।\nतर्पितोऽस्मि त्वया भद्रे न रामेण न सीतया १४२।\nशंभुरुवाच-\nरामेण सीतया दत्तं मया दत्तं हि यत्र च ।\nइतः परं हि किं देयं पूर्णं वा त्वं वदस्व मे १४३।\nद्विज उवाच-\nतृप्तोऽस्मि न च मे देयमधिकं च करस्थितम् ।\nविद्वन्नतः करगतं न पपात कथंचन १४४।\nनिषण्णो हि चिरं दध्यौ कथं मे केवलः करः ।\nभुक्त्यै कृतमिदं सर्वं नान्यस्मै कर्मणे मम १४५।\nतस्मादन्यकृतेरेतत्सर्वं रिक्तं भविष्यति ।\nइति निश्चित्य मनसा लिप्ताङ्गोऽतिथिराभवत् १४६।\nपश्यत्सु सर्वदेवेषु तदद्भुतमिवाभवत् ।\nतृप्तानथ द्विजाञ्ज्ञात्वा राघवः परमार्थवित् १४७।\nदर्वीकरोऽथ तृप्ताः स्थ इति पृष्ट्वा यथाविधि ।\nतृप्ताः स्म इति विप्रेन्द्रा विकीर्यान्नं समन्त्रकम् १४८।\nपात्रस्य याम्याभिमुखः संनिधौ पिण्डमर्पयेत् ।\nगण्डूषमपि विप्राणां तत्रैव परिकल्पयेत् १४९।\nउच्छिष्टपर्णपात्रेषु ते गण्डूषमकुर्वत ।\nगृहान्तरे च ते विप्रा विविशुस्त्वतिथिं विना 5.117.१५०।\nआहातिथिर्बहिः कार्यं मयाऽचमनं विट्पते ।\nउत्थातुं नैव शक्नोमि करं मे देहि राघव १५१।\nअथ रामः करं प्रादान्नोत्थितस्तु द्विजोत्तमः ।\nहनूमानथ चाप्यस्य दत्तवान्बलवत्करम् १५२।\nइतरेण गृहीत्वा तु करेण द्विजपुंगवम् ।\nआचकर्ष कपीन्द्रस्तु द्विजः साक्रोशमुक्तवान् १५३।\nद्विज उवाच-\nछिद्यते मे करो व्यक्तमुत्थापय ततोऽन्यतः ।\nलांगूलेन सपीठं तमावृत्याऽमस्तकं बलात् १५४।\nअथाधावत्ततः पृथ्वीं द्विजस्तु न चचाल ह ।\nअथ वानरवीरस्तु पद्भ्यां च कृन्ततां महीम् १५५।\nपादौ विन्यस्य सुदृढौ द्विजमूर्धानमाक्षिपत् ।\nविशीर्णमभवद्वेश्म द्विजाः सर्वे बहिस्तथा १५६।\nसह वृद्धद्विजः सोऽथ हनूमान्बहिरभ्यगात् ।\nपीठे च स्थापयामास ब्राह्मणं स्थविरं कृशम् १५७।\nद्विजाय जलमादाय जाम्बवान्मृण्मये घटे ।\nआह स्वच्छं जलं विप्र त्वयाऽदेयं सभाजनम् १५८।\nसीता प्रक्षालयेदङ्गं लक्ष्मणो जलदो भवेत् ।\nजाम्बवानाह तं रामं ब्राह्मणोक्तमशेषतः १५९।\nद्विजप्रक्षालने रामो व्यादिदेशानुजं प्रियाम् ।\nसौमित्रिर्जलमादाय द्विजाङ्गक्षालने तथा १६०।\nप्राक्षालयदशेषाङ्गं प्रतिमामिव भूभुजः ।\nअथ रामोपदेशेन चक्रतुस्तौ तथैव च १६१।\nअथातिथिः स्वगण्डूषं सीतावक्त्रे व्यमुञ्चत ।\nसालंकाराऽम्बुभिर्व्याप्ता प्राक्षालयदथो सती १६२।\nश्लेष्मलालासुप्रचुरं मुखं विप्रस्य सा सती ।\nप्रममार्ज पुनः क्षाल्य नासा श्लेष्माणमत्यजत् १६३।\nआचामयित्वा सौमित्रिरुत्तिष्ठेत्यब्रवीद्द्विजम् ।\nद्विजो न शक्यमित्याह हनूमानप्यथाऽगतः १६४।\nअतिथिः प्राह तं विप्रः पीडितोऽहं हनूमता ।\nगृहीत्वोद्धरता पूर्वं पातितो वानरेण च १६५।\nजांबवानथ तं प्राह लोमांगं मम वै मृदु ।\nमयाथ ध्रियसे विप्र न च पीडा भविष्यति १६६।\nइत्युक्त्वा जांबवान्विप्रं दोर्भ्यामालंब्य चोद्धरत् ।\nद्विजप्रांतमथादाय स्थापयामास तं मुनिम् १६७।\nअथ रामो द्विजेंद्राणां प्रदक्षिणमवर्तत ।\nदत्ताशीरपि विपेंद्रैर्दत्वा तांबूलमग्रतः १६८।\nपादावलंबकृद्रामो भ्रातृभिः सह चाब्रवीत् ।\nअयि सीतेऽतिथेरस्य त्वया न क्षालितं वपुः १६९।\nजंघायुगेऽतिथेरस्य मलं चास्यं मलान्वितम् ।\nसम्यक्प्रक्षालय मुखं द्विजो न सहते मलम् १७०।\nसीतोवाच-\nअथ प्रक्षालितं सम्यगिदानीं निर्गतं पुनः ।\nराम उवाच-\nपुनः प्रक्षालय मलं दोषः स्यादन्यथा मम १७१।\nअथ सीता तथा कृत्वा तूष्णीमेव बभूव ह ।\nआह रामं च सीतां च द्विजः परमकोपवान् १७२।\nपादौ यौ मम राजेंद्र तौ सीता लंबयेदिति ।\nभवान्करौ च भरतो मम वीजं प्रयच्छतु १७३।\nलक्ष्मणः केशनिचय प्रसाधनकरो भवेत् ।\nशत्रुघ्नः श्लेष्मनिर्मुक्तिं स्ववस्त्रेण करोतु मे १७४।\nसूत उवाच-\nअथ ते चक्रुरतिथेरशेषमुदितं तथा ।\nतथापुर्विस्मयं विप्रा नरवानरराक्षसाः १७५।\nशिवा देवी च शंभुश्च सभ्रूभंगमुदैक्षताम् ।\nमनसा चाप्यभाषेतामतिथिःशंभुरेव च १७६।\nअतिथिश्च प्रसन्नोऽभू च्छंखचक्रगदाधरः ।\nपीतांबरः समस्तांगभूषितोऽतीव दीप्तिमान् १७७।\nयः पुराराधितः शंभुः प्रसन्नोऽभूत्त्रिलोचनः ।\nशुद्धस्फटिकसंकाशः सर्वाभरणभूषितः १७८।\nकोटिसूर्य्यप्रतीकाशः किरीटीकरुणानिधिः ।\nआलंब्य चक्रिणः पाणिमातिष्ठत सदाशिवः १७९।\nरामः परमधर्म्मात्मा पुलकांचितविग्रहः ।\nदंडवन्निपपातोर्व्यामानंदप्लाविते क्षणः १८०।\nअनमन्भ्रातरस्तस्य दंडवद्भूतले स्थिताः ।\nशिव उत्थाप्य काकुत्स्थमालिंग्याघ्राय मस्तकम् १८१।\nउवाच मधुरं वाक्यं रामं राजीवलोचनम् ।\nशिव उवाच-\nवरं वृणु प्रसन्नोऽस्मि ब्रह्मादेरपि दुर्लभम् १८२।\nतवादेयं न मे किंचिद्वृणु त्वं न चिराय वै ।\nश्रीराम उवाच-\nन याच्यं मे जगन्नाथ भूराज्यं मम सांप्रतम् १८३।\nस्वर्गश्च कर्म्मभिः प्राप्तो भक्तिस्त्वत्पाददर्शनात् ।\nआरोग्यं पश्य भुंजेऽहं सा सीता योषितां वरा १८४।\nवशीकृताः सर्वनृपाः प्रजाधर्मसमन्विताः ।\nहर्ष एव ममापन्नस्त्वदागमनतोऽच्युत १८५।\nतथापि वरये किंचिद्भक्तिरस्तु स्थिरा त्वयि ।\nतथा मम गृहे देव त्रिवर्षं तिष्ठ हे प्रभो १८६।\nब्रुवन्समस्तधर्मांश्च रूपेणानेन शंकर ।\nशिव उवाच-\nएवमस्तु तथा राम सर्वं ते संभविष्यति १८७।\nअथाह चक्री राजानं रामं राजीवलोचनम् ।\nवरं वृणु महाभाग प्रसन्नोऽहं यमिच्छसि १८८।\nश्रीराम आह वचनं मम प्रार्थ्यं न चास्ति हि ।\nयत्प्राप्यं शंभुतः प्राप्तमन्यत्सर्वमुदीरितम् १८९।\nकिं चैकं वरये विष्णो प्रसन्नः सर्वदा भव ।\nअथसी तां हरिः प्राह प्रसन्नोऽहं तवाधुना १९०।\nवरं वृणु प्रयच्छामि ततः सीताब्रवीदिदम् ।\nवरो वृतः पुरा भर्त्रा न चान्यो मे वरोवरः १९१।\nयदि कामं प्रयच्छेथा मनश्च परपूरुषात् ।\nसंनिवृत्तं च भवतान्नमस्तेऽस्तु द्विज प्रभो १९२।\nअथ ते मुनयः सर्वे प्रणेमुर्देवतोत्तमौ ।\nअथासौ राघवं प्राह भुंक्ष्व त्वं बंधुभिः सह १९३।\nएकांतमंदिरे रम्ये देव्यासहवसामिते ।\nविष्णुः समस्तकरणः समुद्र तनयान्वितः १९४।\nएकस्मिन्मंदिरे राम तिष्ठतां लोलुपो हि सः ।\nअथ शुद्धमहागारे पीठाढ्ये बहुभाजने १९५।\nअग्रे वसिष्ठो भगवानुपविष्टस्तयोर्मुनिः ।\nअपरे ऋषयः सर्वे यथावृद्धं नृपास्तथा १९६।\nतेषामभिमुखो रामो भ्रातृभिः सहितो नृपः ।\nतरुणे समभागे च आसने तानवेशयत् १९७।\nहनूमत्प्रमुखान्भृत्यानाहरामोऽनुसांत्वयन् ।\nभवंतः परितिष्ठंतु पश्चाद्भुंजे न चान्यथा १९८।\nततस्ते प्रददुः सर्वे पादार्घाननुपूर्वशः ।\nबुभुजुश्चापि ते सर्वे ये रामस्योपसेविनः १९९।\nतेषां दत्वाथ तांबूलं कपींद्रादीनभोजयत् ।\nभुक्तवत्सु समस्तेषु रामो राजीवलोचनः 5.117.२००।\nदीनांधकृपणादीनां पशुपक्षिमृगस्य च ।\nदत्वाहि भोजनं संध्यां वंदितुं हि समारभत् २०१।\nसंध्याजपादिकं कृत्वा नत्वा तेषां नृपस्ततः ।\nसिंहासनगतो रामः पौरजानपदादिभिः २०२।\nसेव्यमानः सभास्थानगतो रेजे स राघवः ।\nसर्वदेवपरीवारो यथा देवः शचीपतिः २०३।\nराजकार्यमशेषं च कृतवान्भ्रातृभिः सह ।\nनाम्ना चैकैकशः सर्वान्विससर्ज स राघवः २०४।\nभ्रातॄन्विसर्जयामास वानरादींस्तथापरान् ।\nअथ रामं महातेजा वसिष्ठो वाक्यमुक्तवान् २०५।\nतव प्रातर्हि यत्कार्यं न च विस्मर राघव ।\nआस्ते शंभुर्जगन्नाथो भगवानंबिकापतिः २०६।\nस्मर्तव्यो वन्दनीयश्च भगवानथ यत्नतः ।\nतथेत्युक्त्वा गुरुं राजा नत्वा तं च व्यसर्जयत् २०७।\nस्वयं च भार्यामभजद्देवदेवं विचिंतयन् ।\nऋषय ऊचुः -\nप्रातः समुत्थाय गुरो रामो मतिमतां वरः ।\nकिं चकार तदाख्याहि श्रोतुं कौतूहलं हि नः २०८।\nसूत उवाच-\nशंभुं विलोक्याथ ततो बभाषे रामः कथां कीर्त्तय शंकरस्य ।\nतृप्तिर्न जाता मुनिवर्य शृण्वतो महेशमाहात्म्यमघौघनाशनम् २०९।\nशंभुरुवाच-\nअथप्रश्नशेषस्योत्तरमीशभाषितं ते कीर्तयिष्यामि ।\nअन्यायोपार्जितद्रव्यैरीश्वरं य उपासते ते व्यंगा जायंते २१०।\nतद्यथाकश्चिद्रूपको नाम राक्षसोऽन्यायार्जितेनद्रव्येण शंकरमाराध्य तेनैव द्रव्येण घंटामीश्वरप्रीतये कृतवान् २११।\nतस्य पुत्रः संपातिरिति ख्यातः चौर्य्यार्जितैः शंकरं पूजयामास २१२।\nतावुभावेकस्मिन्दिवसे मम्रतुः गतौ शिवलोकं वीरभद्रेण भाषितौ च २१३।\nभो रूपक अन्यायार्जितेन द्रव्येण भवता पूजाकृता घंटादिकं च तेन भावेन व्यंगो भूत्वा चौरगणो भविष्यसि २१४।\nशिवपदवचनाद्व्यक्तं नामाश्रवणात् ।\nश्रोत्रं तस्य स्वनेन ध्वस्तं भवति नो दर्शनमेतावतादेव त्वयेश्वरपूजा सम्यक्कृता २१५।\nअतो भक्तिश्च भविष्यति वीरभद्रस्त्वनशनं नामगणं क्वचिद्विचरंतमित्यादिदेश २१६।\nतौ च तथाभूतौ शिवलोकेऽतिष्ठताम् २१७।\nशंभुरुवाच-\nअथोपहतद्रव्यपूजाकथां हनूमते महेशभाषितां कथयिष्यामि २१८।\nशृणु राघव प्रमथानां चरित्रमेकैकस्य कर्मविपाकं कथयिष्यामि २१९।\nउपहतांगगणव्याख्याक्रियतामिति हनूमत्पृष्टः ।। ।\nशिव उवाच २२०\nतदुपहतद्रव्यं ज्ञानतो य ईश्वरेऽपयिष्यति एतदुक्तं ज्ञानिनोऽत शृणुः २२१।\nएष सर्वांगस्वेदिलः सर्वकालं सर्वांगस्वेदिलः स्वेदार्द्र वसनः स्वेदसंपादिताल्पप्रवाहशरीरो नासाग्रनिपतितस्वेदबिंदुः स्पर्शायोग्यो दृश्यते २२२।\nस पुरा स्वेदकरणेश्वरार्चनं कृतवान् ।\nअत्रेतिहासं कीर्तयिष्यामि २२३।\nचेकितानिरिति ख्यातो ब्राह्मणः कर्षकोभवत् ।\nस नित्यं कृषिमुत्पाद्य प्रातः स्नात्वा च नित्यशः २२४।\nमध्याह्नकाले संप्राप्ते संजपन्ब्राह्मणस्त्वसौ ।\nअन्नमानय मे क्षिप्रमिति भार्यामभाषत २२५।\nतयानीतेन चान्नेन वेगेन शिवपूजनम् ।\nकृतवानर्कसंतप्तः स्वेदिलः सर्वदैव तु २२६।\nगंधपुष्पाक्षताद्यैश्च स्वेदबिंदुसमन्वितैः ।\nअथ सायंदिने प्राप्ते क्षालितांगः सुशोभनः २२७।\nपूजयामास देवेशं कालसंभवसाधनैः ।\nममाराथ महाबुद्धिः शिवलोकं गतश्च सः २२८।\nवीरभद्रेण चाप्युक्तो भव त्वं स्वेदिलो गणः ।\nस्वेदस्पृष्टपदार्थैश्च पुरा शंभुः प्रपूजितः २२९।\nनित्यं स्वेदसमायुक्तस्तेन स्वेदगणो भव ।\nशंभुरुवाच-\nवीरेणाथ समादिष्टः प्राप्तो रामगणस्त्वयम् २३०।\nअमुं घंटामुखं पश्यायं पुरा वैश्यो विभावसोनाम धार्मिको महादानकर्त्ता नित्यं ब्राह्मणभोजनं कारयित्वा कृतानुष्ठानः प्रातःकाले शिवं नमस्कृत्य कुसुमैः संपूज्य किंचित्प्रदेशं गोमयेनोपलिप्य पद्मादिकमर्जयित्वा देवाय समर्प्य उपहत घंटानादं कृतवान् २३१।\nराम उवाच-\nकथमुपहतघंटा २३२।\nशंभुरुवाच-\nआसीत्पुरा बलः कश्चित्सोम इत्यभिविश्रुतः ।\nतस्य पुत्रश्च मंदाख्यो दशवर्षवया अभूत् २३३।\nस चाग्निपक्वकुल्माषान्घंटायां प्राक्षिपन्नृप ।\nतानभक्षयदप्येष तेन चोपहताभवत् २३४।\nगृहीतुमथ तं वैश्यं यतमानोऽब्रवीदिदम् ।\nअथ वैश्यः स्वयं तत्र निश्चित्य द्रव्यशोधनम् २३५।\nलौकिके कृतवाँल्लोके व्यवहारपदश्च ताम् ।\nएतेन पापयोगेन गणो घंटामुखोऽभवत् २३६।\nराम उवाच-\nद्रव्यशुद्धेर्विशुद्धा सा कथं पापस्य कारणम् ।\nसम्यगुक्तं द्रव्यशुद्ध्यै कथं न द्रव्यशोधिनी २३७।\nशंभुरुवाच-\nन लौकिकव्यवहृतौ तवाभक्तो भविष्यति ।\nस याति च शिवस्थानं वक्ता चापि तथा भवेत् २३८।\nसूत उवाच-\nयश्च वक्ति कथामेतां स तेन सदृशो भुवि ।\nगुह्याद्गुह्यतमं विप्राः शिवज्ञानप्रदं भवेत् २३९।\nएतद्वः कथितं विप्राः पुण्यायुष्यतमं महत् ।\nय इदं शृणुयाद्भक्त्या शिवलोके महीयते २४०।\nपुराणवक्त्रे दातव्यं वस्त्रं गोहेमभूषणम् ।\nभूमिः सस्यफलोपेता देया शक्त्यनुसारतः २४१।\nशिवराघवसंवादं सर्वाघौघनिकृंतनम् ।\nयः पठेच्छृणुयाद्वापि स याति परमं पदम् २४२।\n।\nइति श्रीपद्मपुराणे पातालखंडे शिवराघवसंवादे उपरिभागे राममोक्षोनाम सप्तदशाधिकशततमोऽध्यायः ११७ ।\nसमाप्तं पञ्चमं पातालखण्डम् ५।\nइति श्रीपद्मपुराणे पञ्चमं पातालखण्डं समाप्तम् ।"
  }
]
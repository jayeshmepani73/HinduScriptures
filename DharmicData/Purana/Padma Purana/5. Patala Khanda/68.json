[
  {
    "text": "शेष उवाच-\nपरिस्वादन्क्रतौ तृप्तिं न प्राप सुरसंयुतः १।\nनारायणो महादेवो ब्रह्मा तत्र चतुर्मुखः ।\nवरुणश्च कुबेरश्च तथान्ये लोकपालकाः २।\nतत्रास्वाद्य हविः स्निग्धं वसिष्ठेन परिष्कृतम् ।\nतत्र पुनर्हि विप्रेंद्राः क्षुधार्ताइव भोजनात् ३।\nसर्वान्देवांश्च संतर्प्य हविषा करुणानिधिः ।\nवसिष्ठप्रेरितः सर्वमिति कर्तव्यमाचरत् ४।\nब्राह्मणादानसंतुष्टा हविस्तुष्टाः सुरावराः ।\nतृप्ताः सर्वे स्वकं भागं गृहीत्वा स्वालयं ययुः ५।\nऋषिभ्यो होतृमुख्येभ्यः प्रादाद्राज्यं चतुर्दिशम् ।\nसंतुष्टास्ते द्विजाराममाशीर्भिरददुः शुभम् ६।\nपूर्णाहुतिं ततः कृत्वा वसिष्ठः प्राह सुस्त्रियः ।\nवर्धापयंतु भूमीशं यागपूर्तिकरं परम् ७।\nतद्वाक्यं ताः स्त्रियः श्रुत्वा लाजैरवाकिरन्मुदा ।\nलावण्यजितकंदर्पं महामणिविभूषितम् ८।\nततोऽवभृथस्नानार्थं प्रेरयामास भूमिपम् ।\nययौ रामः सहस्वीयैः सरयूतीरमुत्तमम् ९।\nअनेकराजकोटीभिः परीतः पादचारिभिः ।\nजगाम स सरिच्छ्रेष्ठां पक्षिवृंदसमाकुलाम् १०।\nतारापतिरिव स्वाभिर्भार्याभिर्वृत उत्प्रभः ।\nविरोचते तथा तद्वद्रामो राजगणैर्वृतः ११।\nतदुत्सवं समाज्ञाय ययुर्लोकास्त्वरायुताः ।\nसीतापतिमुखालोकनिश्चलीभूतलोचनाः १२।\nराजेंद्रं सीतया साकं गच्छंतं सरितं प्रति ।\nविलोक्य मुदिता लोकाश्चिरं दर्शनलालसाः १३।\nअनेक नटगंधर्वा गायंतो यश उज्ज्वलम् ।\nअनुजग्मुर्महीशानं सर्वलोकनमस्कृतम् १४।\nनर्तक्यस्तत्र नृत्यंत्यः क्षोभयंत्यः पतेर्मनः ।\nजलयंत्रैश्च सिंचंत्यो ययुः श्रीरामसेवनम् १५।\nमहाराजं विलिपंत्यो हरिद्रा कुंकुमादिभिः ।\nपरस्परं प्रलिपंत्यो मुदं प्रापुर्महत्तराम् १६।\nकुचयुग्मोपरिन्यस्तमुक्ताहारसुशोभिताः ।\nश्रवणद्वंद्वसंमृष्टस्वर्णकुंडललक्षिताः १७।\nअनेकनरनारीभिः संकीर्णं मार्गमाचरन् ।\nयथावत्सरितं प्राप शिवपुण्यजलाप्लुताम् १८।\nतत्र गत्वा स वैदेह्या रामः कमललोचनः ।\nप्रविवेश जलं पुण्यं वसिष्ठादिभिरन्वितः १९।\nअनुप्रविविशुः सर्वे राजानो जनतास्तथा ।\nतत्पादरजसा पूतजलं लोकैकवंदितम् २०।\nपरस्परं प्रसिंचंतो जलयंत्रैर्मनोरमैः ।\nसुशोणनयनाः सर्वे हर्षं प्रापुर्मनोधिकम् २१।\nस रामः सीतया सार्धं चिरं पुण्यजलप्लवे ।\nक्रीडित्वा जलकल्लोलैर्निरगाद्धर्मसंयुतः २२।\nदुकूलवासाः सकिरीटकुंडलः केयूरशोभावरकंकणान्वितः ।\nकंदर्पकोटिश्रियमुद्वहन्नृपो राजाग्र्यवर्यैरुपसंस्तुतो बभौ २३।\nसयागयूपं वरवर्णशोभितं कृत्वा सरित्तीरवरे महामनाः ।\nत्रैलोक्यलोकश्रियमाप ह्यद्भुतामन्यैर्दुरापां नृपतिर्भुजैर्निजैः २४।\nएवं जनकपुत्र्यासौ हयमेधत्रयं चरन् ।\nत्रैलोक्ये कीर्तिमतुलां प्राप देवैः सुदुर्लभाम् २५।\nएवं ते वर्णितं तात यत्पृष्टो रामसत्कथाम् ।\nविस्तृतः कथितो मेधो भूयः किं पृच्छसे द्विज २६।\nयः शृणोति हरेर्भक्त्या रामचंद्रस्य सन्मखम् ।\nब्रह्महत्यां क्षणात्तीर्त्वा ब्रह्मशाश्वतमाप्नुयात् २७।\nअपुत्रो लभते पुत्रान्निर्धनो धनमाप्नुयात् ।\nरोगार्तो मुच्यते रोगाद्बद्धो मुच्येत बंधनात् २८।\nयत्कथाश्रवणाद्दुष्टः श्वपचोऽपि परं पदम् ।\nप्राप्नोति किमु विप्राग्र्यो रामभक्तिपरायणः २९।\nरामं स्मृत्वा महाभागं पापिनः परमं पदम् ।\nप्राप्नुयुः परमं स्वर्गं शक्रदेवादिदुर्लभम् ३०।\nते धन्या मानवा लोके ये स्मरंति रघूत्तमम् ।\nते क्षणात्संसृतिं तीर्त्वा गच्छंति सुखमव्ययम् ३१।\nप्रत्येकमक्षरं ब्रह्महत्यावंशदवानलः ।\nतं यः श्रावयते धीमांस्तं गुरुं संप्रपूजयेत् ३२।\nश्रुत्वा कथां वाचकाय गवां द्वंद्वं प्रदापयेत् ।\nसपत्नीकाय संपूज्य वस्त्रालंकारभोजनैः ३३।\nकुंडलाभ्यां विराजंत्यौ मुद्रिकाभिरलंकृते ।\nरामसीते स्वर्णमय्यौ प्रतिमे शोभने वरे ३४।\nकृत्वा तु वाचकायैव दीयते भो द्विजोत्तम ।\nतस्य देवाश्च पितरो वैकुंठं प्राप्नुयुस्तदा ३५।\nत्वया पृष्टा रामकथा मया ते कथिता पुरा ।\nकिमन्यत्कथ्यतां ब्रह्मन्पुरतस्तव धीमतः ३६।\nशृण्वंति ये कथामेतां ब्रह्महत्यौघनाशिनीम् ।\nते यांति परमं स्थानं यच्च देवैः सुदुर्लभम् ३७।\nगोघ्नश्चापि सुतघ्नश्च सुरापो गुरुतल्पगः ।\nक्षणात्पूतो भवत्येव नात्र संशयितुं क्षमम् ३८।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे श्रवणपठनपुण्यवर्णनं नामाष्टषष्टितमोऽध्यायः ६८।\nइति रामाश्वमेधप्रकरणं समाप्तम् ।"
  }
]
[
  {
    "text": "सूत उवाच।\nएतदाख्यानकं श्रुत्वा वात्स्यायन उदारधीः ।\nपरमं हर्षमापेदे जगाद च फणीश्वरम् १।\nवात्स्यायन उवाच।\nकथां संशृण्वते मह्यं तृप्तिर्नास्ति फणीश्वर ।\nरघुनाथस्य भक्तार्तिहारिकीर्तिकरस्य वै २।\nधन्य आरण्यको नाम मुनिर्वेदधरः परः ।\nरघुनाथं समालोक्य देहं तत्याज नश्वरम् ३।\nततो राज्ञो हयः कुत्र गतः केन नियंत्रितः ।\nकथं तत्र रमानाथ कीर्तिर्जाता फणीश्वर ४।\nसर्वं कथय मे तथ्यं सर्वज्ञोऽस्ति यतो भवान् ।\nधराधरवपुर्धारी साक्षात्तस्य स्वरूपधृक् ५।\nव्यास उवाच।\nइति वाक्यं समाकर्ण्य प्रहृष्टेनांतरात्मना ।\nउवाच रामचारित्रं तत्तद्गुणकथोदयम् ६।\nशेष उवाच।\nसाधु पृच्छसि विप्रर्षे रघुनाथगुणान्मुहुः ।\nश्रुता न श्रुतवत्कृत्वा तेषु लोलुपतां दधत् ७।\nततो निरगमद्वाहः सैनिकैर्बहुभिवृतः ।\nरेवातीरे मनोज्ञे तु मुनिवृंदनिषेविते ८।\nसेनाचरास्ततः सर्वे यत्र वाहस्ततस्ततः ।\nप्रसर्पंति निरीक्षंतस्तन्मार्गं रणकोविदाः ९।\nवाजी गतोऽथ रेवाया ह्रदेऽगाधजलान्विते ।\nभाले स्वर्णभवं पत्रं धारयन्पूजितांगकः १०।\nततो जले ममज्जासौ रामचंद्र हयो वरः ।\nतदा सर्वे महाशूरास्तत्र विस्मयमागताः ११।\nतैः परस्परमेवोचे कथं हयसमागमः ।\nकोऽत्र गंता जले वाहमानेतुं तं महोदयम् १२।\nइति यावत्समुद्विग्ना मंत्रयंते परस्परम् ।\nतावद्वीरशतैः सार्धमाजगाम रघोः पतिः १३।\nतान्सर्वान्विमनस्कान्स दृष्ट्वा शत्रुघ्नसंज्ञितः ।\nपप्रच्छ मेघगंभीरवाचा वीरशिरोमणिः १४।\nकिं स्थितं निखिलैरद्य युष्माभिः संघशो जले ।\nकुत्राश्वो रघुनाथस्य स्वर्णपत्रेण शोभितः १५।\nजले किं विनिमग्नोऽसौ हृतो वा केन मानिना ।\nतन्मे कथयत क्षिप्रं कथं यूयं विमोहिताः १६।\nशेष उवाच।\nइति वाक्यं समाकर्ण्य राज्ञो रघुवरस्य हि ।\nकथयामासुस्ते सर्वं वीराः शूरशिरोमणिम् १७।\nजना ऊचुः।\nस्वामिन्वयं न जानीमो मुहूर्तमभवज्जले ।\nनिममज्ज ततो नायाद्धयस्तव मनोहरः १८।\nत्वमेव तत्र गत्वेमं वाहमानय वेगतः ।\nअस्माभिस्तत्र गंतव्यं त्वया सार्द्धं महामते १९।\nइति श्रुत्वा वचस्तेषां सैनिकानां रघूद्वहः ।\nखेदं प्राप जनान्पश्यञ्जलसंतरणोद्यतान् २०।\nउवाच मंत्रिमुख्यं स किं कर्तव्यमतः परम् ।\nकथं वाहस्य संप्राप्तिर्भविष्यति वदस्व तत् २१।\nके तत्र शूराः संयोज्या जलेऽन्वेषयितुं हयम् ।\nको वा नयिष्यते वाहं केनोपायेन तद्वद २२।\nइति राज्ञोवचः श्रुत्वा सुमतिर्मंत्रिसत्तमः ।\nउवाच समये योग्यं शत्रुघ्नं हर्षयन्निव २३।\nस्वामिन्नस्ति तव श्रीमञ्छक्तिरद्भुतकर्मणः ।\nपातालगमने शक्तिर्जलमध्यादिह स्फुटम् २४।\nअन्यच्च पुष्कलस्यापि शक्तिरस्ति महात्मनः ।\nहनूमतोऽपि रामस्य पादसेवापरस्य च २५।\nतस्माद्यूयं त्रयो गत्वा हयमानयत ध्रुवम् ।\nयतो भवेद्वाहमेधो रघुनाथस्य धीमतः २६।\nशेष उवाच।\nइति वाक्यं समाश्रुत्य शत्रुघ्नः परवीरहा ।\nस्वयं विवेश तोयांतर्हनुमत्पुष्कलान्वितः २७।\nयावज्जलं विवेशासौ तावत्पुरमदृश्यत ।\nअनेकोद्यानशोभाढ्यममेयं पुटभेदनम् २८।\nतत्र माणिक्यरचिते स्तंभे स्वर्णमये हयम् ।\nबद्धं ददर्श रामस्य स्वर्णपत्रसुशोभितम् २९।\nस्त्रियस्तत्र मनोहारि रूपधारिण्य उत्तमाः ।\nसेवंते सुंदरीमेकां पर्यंके सुखमास्थिताम् ३०।\nतान्दृष्ट्वा ताः स्त्रियः सर्वाः प्रावोचन्स्वामिनीं प्रति ।\nएतेऽल्पवर्ष्मवयसो मांसपुष्टकलेवराः ३१।\nभविष्यंति तव श्रेष्ठमाहारस्य फलं महत् ।\nएतेषां शोणितं स्वादु पुरुषाणां गतायुषाम् ३२।\nएतद्वचः समाकर्ण्य सेवकीनां वरांगना ।\nजहास किंचिद्वदनं नर्तयंती भ्रुवानघा ३३।\nतावत्त्रयस्ते संप्राप्ताः सन्नाहश्री विशोभिताः ।\nशिरस्त्राणानि दधतः शौर्यवीर्यसमन्विताः ३४।\nता दृष्ट्वा महिलास्तत्र सौंदर्यश्रीसमन्विताः ।\nप्रोचुस्ते विस्मयं विप्र किमिदं दृश्यते महत् ३५।\nनमश्चक्रुर्महात्मानः सर्वे देववरांगनाः ।\nकिरीटमणिविद्योतद्योतितांघ्रियुगास्ततः ३६।\nसा तान्पप्रच्छ पुरुषान्सर्वश्रेष्ठा तु भामिनी ।\nके यूयमत्र संप्राप्ताः कथं चापधरा नराः ३७।\nमत्स्थलं सर्वदेवानामगम्यं मोहनं महत् ।\nअत्र प्राप्तस्य तु क्वापि निवृत्तिर्न भवत्युत ३८।\nअश्वोऽयं कस्य राज्ञो वै कथं चामरवीजितः ।\nस्वर्णपत्रेण शोभाढ्यः कथयंतु ममाग्रतः ३९।\nशेष उवाच।\nइति तस्या वचः श्रुत्वा मोहनाचारसंयुतम् ।\nहनूमांस्तां प्रत्युवाच गतभीः प्रहसन्निव ४०।\nवयं वै किंकरा राज्ञस्त्रैलोक्यस्य शिखामणेः ।\nत्रिलोकीयं प्रणमते सर्वदेवशिरोमणिम् ४१।\nरामभद्रस्य जानीहि हयमेधप्रवर्तितुः ।\nप्रमुंच वाहमस्माकं कथं बद्धो वराङ्गने ४२।\nवयं सर्वास्त्रकुशलाः सर्वशस्त्रास्त्रकोविदाः ।\nनयिष्यामो बलाद्वाहं हत्वा तत्प्रतिरोधकान् ४३।\nइति वाक्यं समाकर्ण्य प्लवङ्गस्य वराङ्गना ।\nविवरस्था प्रत्युवाच हसंती वाक्यकोविदा ४४।\nमयानीतमिमं वाहं न कोमोचयितुं क्षमः ।\nवर्षायुतेन निशितैर्बाणकोटिभिरुच्छिखैः ४५।\nपरं रामस्य पादाब्जसैवकी कर्मकारिणी ।\nन ग्रहीष्यामि तद्वाहं राजराजस्य धीमतः ४६।\nमहान विनयो जातो मम नेत्र्याः सुवाजिनः ।\nक्षमताद्रामचंद्रस्तच्छरण्यो भक्तवत्सलः ४७।\nयूयं क्लिष्टास्तत्पुरुषा हयार्थं तस्य रक्षितुः ।\nयाचध्वं वरमप्राप्यं देवानामपि सत्तमाः ४८।\nयथा मेमीवमत्युग्रं क्षमेत पुरुषोत्तमः ।\nव्रीडां त्यक्त्वाखिलां यूयं वृणुध्वं वरमुत्तमम् ४९।\nतस्या वचः परं श्रुत्वा हनूमान्नि जगाद ताम् ।\nरघुनाथप्रसादेन सर्वमस्माकमूर्जितम् ५०।\nतथापि याचे वरमेकमुत्तमं ।\nविधेहि तन्मे मनसः समीहितम् ।\nभवे भवे नो रघुनायकः पति -।\nर्वयं च तत्कर्मकराश्च किंकराः ५१।\nएतद्वचनमाकर्ण्य प्लवगस्य तदांगना ।\nउवाच वाक्यं मधुरं प्रहस्य गुणपूजितम् ५२।\nभवद्भिः प्रार्थितं यद्वै दुर्ल्लभं सर्वदैवतैः ।\nतद्भविष्यत्यसंदेहः सेवकास्तद्रघोः पतेः ५३।\nअथापि वरमेकं वै दास्यामि कृतहेलना ।\nरघुनाथस्य तुष्ट्यर्थं तदृतं मे भवेद्वचः ५४।\nअग्रे वीरमणिर्भूपो महावीरसमन्वितः ।\nग्रहीष्यति भवद्वाहं शिवेन परिरक्षितः ५५।\nतज्जयार्थे महास्त्रं मे गृह्णीत सुमहाबलाः ।\nद्वैरथे स तु योद्धव्यः शत्रुघ्नेन त्वया महान् ५६।\nइदमस्त्रं यदा त्वं तु क्षेपयिष्यसि संगरे ।\nअनेन पूतो रामस्य स्वरूपं ज्ञास्यते पुनः ५७।\nज्ञात्वा तं वाजिनं दत्वा चरणे प्रपतिष्यति ।\nतस्माद्गृह्णीध्वमस्त्रं तन्मम वैरिविदारणम् ५८।\nतच्छ्रुत्वा रघुनाथस्य भ्राता जग्राह चास्त्रकम् ।\nउदङ्मुखः पवित्रांगो योगिन्या दत्तमद्भुतम् ५९।\nतत्प्राप्यास्त्रं महातेजा बभूव रिपुकर्शनः ।\nदुष्प्रधर्ष्यो दुराराध्यो वैरिवारणसत्सृणिः ६०।\nतां नत्वा राघवश्रेष्ठः शत्रुघ्नो हयसत्तमम् ।\nगृहीत्वागाज्जलात्तस्माद्रेवातीरे सुखोचिते ६१।\nतं दृष्ट्वा सैनिकाः सर्वे प्रहृष्टांगा मुदान्विताः ।\nसाधुसाधु प्रशंसंतः पप्रच्छुर्हयनिर्गमम् ६२।\nहनूमान्कथयामास हयस्यागमनं महत् ।\nवरप्राप्तिं च ताभ्यो वै तेऽपि श्रुत्वा मुदं गताः ६३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नस्य योगिनीदर्शनजलमध्याद्वाहप्राप्तिर्नाम अष्टत्रिंशत्तमोऽध्यायः ३८ ।"
  }
]
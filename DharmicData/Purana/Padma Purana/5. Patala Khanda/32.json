[
  {
    "text": "सुमतिरुवाच।\nअसावपि नृपः सौम्य सत्यवान्नाम विश्रुतः ।\nनिजधर्मेण लोकेशं रघुनाथमतोषयत् १।\nअस्मै तुष्टो रमानाथो ददौ भक्तिमचंचलाम् ।\nनिजांघ्रिपद्मे यजतां दुर्लभां पुण्यकोटिभिः २।\nनित्यं श्रीरघुनाथस्य कथानकमनातुरः ।\nकुरुते सर्वलोकानां पावनं कृपयायुतः ३।\nयो न पूजयते देवं रघुनाथं रमापतिम् ।\nस तेन ताड्यते दंडैर्यमस्यापि भयावहैः ४।\nअष्टमाद्वत्सरादूर्ध्वमशीतिवत्सरो भवेत् ।\nतावदेकादशी सर्वैर्मानुषैः कारिताऽमुना ५।\nतुलसी वल्लभा यस्य कदाचिद्यच्छिरोधराम् ।\nन मुंचति रमानाथ पादपद्मस्रगुत्तमा ६।\nऋषीणामपि पूज्योयमितरेषां कथं नहि ।\nरघुनाथस्मृतिप्रीतिर्धूतपाप्मा हताशुभः ७।\nज्ञात्वायं रामचंद्रस्य वाजिनं परमाद्भुतम् ।\nआगत्य तुभ्यं संदास्यत्येतद्राज्यमकंटकम् ८।\nत्वया यद्गदितं राजंस्तत्ते कथितमुत्तमम् ।\nपुनः किं पृच्छसे स्वामिन्नाज्ञापय करोमि तत् ९।\nशेष उवाच।\nगतोऽश्वस्तत्पुरांतस्तु नानाश्चर्यसमन्वितः ।\nतं दृष्ट्वा जनताः सर्वा राज्ञे गत्वा न्यवेदयन् १०।\nजनता ऊचुः।\nकोऽप्यश्वः सितवर्णेन गंगाजलसमेन वै ।\nभाले सौवर्णपत्रेण राजमानः समागतः ११।\nतच्छ्रुत्वा वचनं रम्यं जनानां हृद्यमीरितम् ।\nताः प्रत्याह हसन्भूपो ज्ञायतां कस्य वै हयः १२।\nताश्चैनं कथयामासुः शत्रुघ्नेन प्रपालितः ।\nआयात्यश्वो महीभर्तू रामस्य पुरमध्यतः १३।\nरामस्य नाम स श्रुत्वा द्व्यक्षरं सुमनोरमम् ।\nजहर्ष चित्ते सुभृशं गद्गदस्वरचिन्हितः १४।\nमयायोध्यापतिर्नित्यं यो रामश्चिन्त्यते हृदि ।\nतस्याश्वः सहशत्रुघ्नः समायातः पुरं मम १५।\nहनूमांस्तत्र रामांघ्रिसेवाकर्ता भविष्यति ।\nकदाचिदपि यो रामं न विस्मरति मानसे १६।\nगच्छामि यत्र शत्रुघ्नो यत्र मारुतनंदनः ।\nअन्येऽपि यत्र पुरुषा रामपादाब्जसेवकाः १७।\nअमात्यमादिदेशाथ सर्वं राजधनं महत् ।\nगृहीत्वा तु मया सार्द्धमागच्छ त्वरया युतः १८।\nयास्येऽहं रघुनाथस्य हयं पालयितुं वरम् ।\nकर्तुं च रामपादाब्जपरिचर्यां सुदुर्लभाम् १९।\nइत्युक्त्वा निर्जगामाथ शत्रुघ्नं प्रति सैनिकैः ।\nतावत्पुरीमथ प्राप्तो रामभ्राता ससैनिकः २०।\nवीरा गर्जंति प्रबला रथाः सुनिनदंति च ।\nजयशंखस्वनास्तत्र वेणुनादाश्च सर्वतः २१।\nआगत्य सत्यवान्राजा मंत्रिभिः सुसमन्वितः ।\nचरणे प्रणिपत्यास्मै राज्यं प्रादान्महाधनम् २२।\nशत्रुघ्नस्तं तु राजानं ज्ञात्वा राममनुव्रतम् ।\nतद्राज्यं तस्य पुत्राय रुक्मनाम्ने ददौ महत् २३।\nहनूमंतं परीरभ्य सुबाहुं रामसेवकम् ।\nअन्यान्वै रामभक्तांश्च परिरभ्य महायशाः २४।\nकृतार्थमिव चात्मानं मेने सत्यसमन्वितः ।\nननंद चेतसि तदा शत्रुघ्नेन समन्वितः २५।\nहयस्तावद्गतो दूरं वीरैः सुपरिरक्षितः ।\nशत्रुघ्नस्तेन भूपेन ययौ वीरसमन्वितः २६।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सत्यवत्समागमोनाम द्वात्रिंशोऽध्यायः ३२ ।"
  }
]
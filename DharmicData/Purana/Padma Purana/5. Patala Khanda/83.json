[
  {
    "text": "नारद उवाच-\nभगवन्सर्वमाख्यातं यद्यत्पृष्टं मया गुरो ।\nअधुना श्रोतुमिच्छामि भावमार्गमनुत्तमम् १।\nशिव उवाच-\nसाधु विप्र त्वया पृष्टं सर्वलोकहितैषिणा ।\nरहस्यमपि वक्ष्यामि तन्मे निगदतः शृणु २।\nदास्यः सखायः पितरौ प्रेयस्यश्च हरेरिह ।\nसर्वे नित्या मुनिश्रेष्ठ वसंति गुणशालिनः ३।\nयथा प्रकटलीलायां पुराणेषु प्रकीर्तिताः ।\nतथा ते नित्यलीलायां संति वृंदावने भुवि ४।\nगमनागमने नित्यं करोति वनगोष्ठयोः ।\nगोचारणं वयस्यैश्च विनाऽसुरविघातनम् ५।\nकरकीयाभिमानिन्यस्तथा तस्य प्रिया जनाः ।\nप्रच्छन्नेनैव भावेन रमयंति निजप्रियम् ६।\nआत्मानं चिंतयेत्तत्र तासां मध्ये मनोरमाम् ।\nरूपयौवनसंपन्नां किशोरीं प्रमदाकृतिम् ७।\nनानाशिल्पकलाभिज्ञां कृष्णभोगानुरूपिणीम् ।\nप्रार्थितामपि कृष्णेन तत्र भोगपराङ्मुखीम् ८।\nराधिकानुचरीं तत्र तत्सेवनपरायणाम् ।\nकृष्णादप्यधिकं प्रेम राधिकायां प्रकुर्वतीम् ९।\nप्रीत्यानुदिवसं यत्नात्तयोः संगमकारिणीम् ।\nतत्सेवनसुखाह्लादभावेनातिसुनिर्वृताम् १०।\nइत्यात्मानं विचिंत्यैव तत्र सेवां समाचरेत् ।\nब्राह्मं मुहूर्त्तमारभ्य यावत्स्यात्तु महानिशा ११।\nनारद उवाच-\nहरेर्दैनंदिनीं लीलां श्रोतुमिच्छामि तत्त्वतः ।\nलीलामजानता सेव्यो मनसा तु कथं हरिः १२।\nशिव उवाच-\nनाहं जानामि तां लीलां हरेर्नारदतत्त्वतः ।\nवृंदादेवीमितो गच्छ सा ते लीलां प्रवक्ष्यति १३।\nअविदूर इतः स्थानात्केशीतीर्थसमीपतः ।\nसखीसंघवृता सास्ते गोविंदपरिचारिका १४।\nसूत उवाच-\nइत्युक्तस्तं परिक्रम्य हृष्टो नत्वा पुनः पुनः ।\nवृंदाश्रमं जगामाथ नारदो मुनिसत्तमः १५।\nवृंदापि नारदं दृष्ट्वा प्रणम्य च पुनःपुनः ।\nउवाच च मुनिश्रेष्ठ कथमत्रागतिस्तव १६।\nनारद उवाच-\nत्वत्तो वेदितुमिच्छामि नैत्यकं चरितं हरेः ।\nतदादितो मम ब्रूहि यदि योग्योऽस्मि शोभने १७।\nवृंदोवाच-\nरहस्यमपिवक्ष्यामि कृष्णभक्तोसि नारद ।\nन प्रकाश्यं त्वयाप्येतद्गुह्याद्गुह्यतरं महत् १८।\nमध्ये वृंदावने रम्ये पंचाशत्कुंजमंडिते ।\nकल्पवृक्षनिकुंजे तु दिव्यरत्नमये गृहे १९।\nनिद्रितौ तिष्ठतस्तल्पे निबिडालिंगितौ मिथः ।\nमदाज्ञाकारिभिः पश्चात्पक्षिभिर्बोधितावपि २०।\nगाढालिंगनजानंदमाप्तौ तद्भंगकातरौ ।\nन मनः कुरुतस्तल्पात्समुत्थातुं मनागपि २१।\nततश्च सारिकासंघैः शुकाद्यैः परितो मुहुः ।\nबोधितौ विविधैर्वाक्यैः स्वतल्पादुदतिष्ठताम् २२।\nउपविष्टौ ततो दृष्ट्वा सख्यस्तल्पे मुदान्वितौ ।\nप्रविश्य सेवां कुर्वंति तत्काले ह्युचितां तयोः २३।\nपुनश्च सारिकावाक्यैस्तावुत्थाय स्वतल्पतः ।\nगच्छतः स्वस्वभवनं भीत्युत्कंठाकुलौ ततः २४।\nप्रातश्च बोधितो मात्रा तल्पादुत्थाय सत्वरः ।\nकृत्वा कृष्णो दंतकाष्ठं बलदेवसमन्वितः २५।\nमात्रानुमोदितो याति गोशालां सखिभिर्वृतः ।\nराधापि बोधिता विप्र वयस्याभिः स्वतल्पतः २६।\nउत्थाय दंतकाष्ठादि कृत्वाभ्यंगं समाचरेत् ।\nस्नानवेदीं ततो गत्वा स्नापिता सा निजालिभिः २७।\nभूषागृहे व्रजेत्तत्र वयस्या भूषयंत्यपि ।\nभूषणैर्विविधैर्दिव्यैर्गंधमाल्यानुलेपनैः २८।\nततः सखीजनैस्तस्याः श्वश्रूं संप्रार्थ्य यत्नतः ।\nकर्तुमाहूयतेस्वन्नं ससखी सा यशोदया २९।\nनारद उवाच-\nकथमाहूयते देवि पाकार्थं तु यशोदया ।\nसतीषु पाककर्त्रीषु रोहिणीप्रमुखास्वपि ३०।\nवृंदोवाच-\nपूर्वं दुर्वाससा दत्तो वरस्तस्यै महामुने ।\nइति कात्यायनी वक्त्राच्छ्रुतमासीन्मया पुरा ३१।\nत्वया यत्पच्यते देवि तदन्नं मदनुग्रहात् ।\nमिष्टं स्यादमृतस्पर्द्धि भोक्तुरायुष्करं तथा ३२।\nइत्याह्वयति तां नित्यं यशोदा पुत्रवत्सला ।\nआयुष्मान्मे भवेत्पुत्रः स्वादुलोभात्तथा सती ३३।\nश्रुत्वानुमोदिता हृष्टा सापि नंदालयं व्रजेत् ।\nससखीप्रकरा तत्र गत्वा पाकं करोति च ३४।\nकृष्णोऽपि दुग्ध्वा गाः काश्चिद्दोहयित्वा जनैः पराः ।\nआगच्छति पितुर्वाक्यात्स्वगृहं सखिभिर्वृतः ३५।\nअभ्यंगमर्दनं कृत्वा दासैः संस्नापितो मुदा ।\nधौतवस्त्रधरः स्रग्वी चंदनाक्तकलेवरः ३६।\nद्विफालबद्धचिकुरैर्ग्रीवा भालोपरिस्फुरन् ।\nचंद्राकारस्फुरद्भालतिलकालकरंजितः ३७।\nकंकणांगदकेयूर रत्नमुद्रा लसत्करः ।\nमुक्ताहारस्फुरद्वक्षा मकराकृतिकुंडलः ३८।\nमुहुराकारितो मात्रा प्रविशेद्भोजनालयम् ।\nअवलंब्य करं सख्युर्बलदेवमनुव्रतः ३९।\nभुंक्तेऽथ विविधान्नानि भ्रात्रा च सखिभिर्वृतः ।\nहासयन्विविधैर्हास्यैः सखींस्तैर्हसति स्वयम् ४०।\nइत्थं भुक्त्वा तथाचम्य दिव्यखट्वोपरि क्षणम् ।\nविश्रम्य सेवकैर्दत्तं तांबूलं विभजन्नदन् ४१।\nगोपवेषधरः कृष्णो धेनुवृंदपुरस्सरः ।\nव्रजवासिजनैः प्रीत्या सर्वैरनुगतः पथि ४२।\nपितरं मातरं नत्वा नेत्रांते नापितं गणम् ।\nयथायोग्यं तथा चान्यान्विनिवर्त्य वनं व्रजेत् ४३।\nवनं प्रविश्य सखिभिः क्रीडयित्वा क्षणं ततः ।\nविहारैर्विविधैस्तत्र वने विक्रीडते मुदा ४४।\nवंचयित्वा ततः सर्वान्द्वित्रैः प्रियसखैर्वृतः ।\nसंकेतकं व्रजेद्धर्षात्प्रियासंदर्शनोत्सुकः ४५।\nसापि कृष्णं वनं यातं दृष्ट्वा स्वं गृहमागता ।\nसूर्यादिपूजाव्याजेन कुसुमाहृतये तथा ४६।\nवंचयित्वा गुरून्याति प्रियसंगेच्छया वनम् ।\nइत्थं तौ बहुयत्नेन मिलित्वा कानने ततः ४७।\nविहारैर्विविधैस्तत्र दिनं विक्रीडतो मुदा ।\nदोलायां च समारूढौ सखिभिर्दोलितौ क्वचित् ४८।\nक्वापि वेणुं करस्रस्तं प्रिययापह्नुतं हरिः ।\nअन्वेषयन्नुपालब्धो विप्रलब्धप्रियागणैः ४९।\nहसितैर्बहुधा ताभिर्हासितस्तत्र तिष्ठति ।\nवसंतवायुना जुष्टं वनखण्डं मुदा क्वचित् ५०।\nप्रविश्य चंदनांभोभिः कुंकुमादिजलैरपि ।\nनिषिंचतो यंत्रमुक्तैस्तत्पंकैर्लिंपतो मिथः ५१।\nसख्योऽप्येवं निषिंचंति ताश्च तौ सिंचतः पुनः ।\nवसंतवायुजुष्टेषु वनखंडेषु सर्वतः ५२।\nतत्तत्कालोचितैर्नानाविहारैः सगणौ द्विज ।\nश्रांतौ क्वचिद्वृक्षमूलमासाद्य मुनिसत्तम ५३।\nउपविश्यासने दिव्ये मधुपानं प्रचक्रतुः ।\nततो मधुमदोन्मत्तौ निद्रया मीलितेक्षणौ ५४।\nमिथः पाणी समालंब्य कामबाणवशं गतौ ।\nरिरंसूविशतःकुञ्जंस्खलद्वाङ्मनसौपथि ५५।\nक्रीडतश्च ततस्तत्र करिणीयूथपौ यथा ।\nसख्योऽपि मधुभिर्मत्ता निद्रयापीडितेक्षणाः ५६।\nअभितो मंजुकुंजेषु सर्वा एवापि शिश्यिरे ।\nपृथगेकेन वपुषा कृष्णोऽपि युगपद्विभुः ५७।\nसर्वासां संनिधिं गच्छेत्प्रियया प्रेरितो मुहुः ।\nरमयित्वा च ताः सर्वाः करिणीर्गजराडिव ५८।\nप्रियया च तथा ताभिः क्रीडार्थं च सरो व्रजेत् ।\nजलसेकैर्मिथस्तत्र क्रीडतः सगणौ ततः ५९।\nवासः स्रक्चंदनैर्दिव्यैर्भूषणैरपि भूषितौ ।\nतत्रैव सरसस्तीरे दिव्यरत्नमये गृहे ६०।\nप्रागेव फलमूलानि कल्पितानि मया मुने ।\nहरिस्तु प्रथमं भुक्त्वा कांतया परिवेष्टितः ६१।\nद्वित्राभिः सेवितो गच्छेच्छय्यां पुष्पविनिर्मिताम् ।\nतांबूलैर्व्यजनैस्तत्र पादसंवाहनादिभिः ६२।\nसेव्यमानो हसंस्ताभिर्मोदते प्रेयसीं स्मरन् ।\nराधिकापि हरौ सुप्ते सगणा मुदितांतरा ६३।\nअपि तत्र गतप्राणा तदुच्छिष्टं भुनक्ति च ।\nकिंचिदेव ततो भुक्त्वा व्रजेच्छय्यानिकेतनम् ६४।\nद्रष्टुं कांतमुखांभोजं चकोरीव निशाकरम् ।\nतांबूलचर्वितं तस्य तत्रत्याभिर्निवेदितम् ६५।\nतांबूलान्यपि चाश्नाति विभजंती प्रियालिषु ।\nकृष्णोऽपि तासां शुश्रूषुः स्वच्छंदं भाषितं मिथः ६६।\nप्राप्तनिद्र इवाभाति विनिद्रोऽपि पटावृतः ।\nताश्च क्ष्वेली क्षणं कृत्वा कुतश्चिदनुमानतः ६७।\nविदश्य रसनां दद्भिः पश्यंत्योऽन्योन्यमाननम् ।\nविलीना इव लज्जाब्धौ क्षणमूचुर्न किंचन ६८।\nक्षणादेव ततो वस्त्रं दूरीकृत्य तदंगतः ।\nसाधुनिद्रां गतोऽसीति हासयंत्यो हसंति च ६९।\nएवं तैर्विविधैर्हास्यै रममाणौ गणैः सह ।\nअनुभूय क्षणं निद्रा सुखं च मुनिसत्तम ७०।\nउपविश्यासने दिव्ये सगणौ विस्तृते मुदा ।\nपणीकृत्य मिथोहार चुंबाश्लेषपरिच्छदान् ७१।\nअक्षै र्विक्रीडतः प्रेम्णा नर्मालापपुरस्सरम् ।\nपराजितोऽपि प्रियया जितोहमिति वै ब्रुवन् ७२।\nहारादिग्रहणे तस्याः प्रवृत्तस्ताड्यते तया ।\nतयैवं ताडितः कृष्णः करेणास्य सरोरुहे ७३।\nविषण्णमानसो भूत्वा गंतुं प्रकुरुते मतिम् ।\nजितोऽस्मि चेत्त्वया देवि गृह्यतां यत्पणीकृतम् ७४।\nचुंबनादि मया दत्तमित्युक्त्वा सा तथाचरेत् ।\nकौटिल्यं तद्भ्रुवोर्द्रष्टुं श्रोतुं तद्भर्त्सनं वचः ७५।\nततः सारीशुकानां च श्रुत्वा वागाहवं मिथः ।\nनिर्गच्छतस्ततः स्थानाद्गंतुकामौ गृहं प्रति ७६।\nकृष्णः कांतामनुज्ञाप्य गवामभिमुखं व्रजेत् ।\nसा तु सूर्यगृहं गच्छेत्सखीमंडलसंयुता ७७।\nकियद्दूरं ततो गत्वा परावृत्य हरिं पुनः ।\nविप्रवेषं समास्थाय याति सूर्यगृहं प्रति ७८।\nसूर्यं प्रपूजयेत्तत्र प्रार्थितस्तत्सखीजनैः ।\nतदैव कल्पितैर्वेदैः परिहासविगर्भितैः ७९।\nततस्ता ज्ञापितं कांतं परिज्ञाय विचक्षणाः ।\nआनंदसागरे मग्ना न विदुः स्वं न चापरम् ८०।\nविहारैर्विविधैरेवं सार्द्धयामद्वयं मुने ।\nनीत्वा गृहं व्रजेयुस्ताः स च कृष्णो गवां व्रजेत् ८१।\nसंगम्य स्वसखीन्कृष्णो गृहीत्वा गाः समंततः ।\nआगच्छति व्रजं हर्षान्नादयन्मुरलद्यं मुने ८२।\nततो नंदादयः सर्वे श्रुत्वा वेणुरवं हरेः ।\nगोधूलिपटलव्याप्तं दृष्ट्वा चापि नभस्तलम् ८३।\nविसृज्य सर्वकर्माणि स्त्रियो बालादयोऽपि च ।\nकृष्णस्याभिमुखं यांति तद्दर्शनसमुत्सुकाः ८४।\nराजमार्गे व्रजद्वारि यत्र सर्वे व्रजौकसः ।\nकृष्णोऽपि तान्समागम्य यथावदनुपूर्वशः ८५।\nदर्शनस्पर्शनैर्वाचा स्मितपूर्वावलोकनैः ।\nगोपवृद्धान्नमस्कारैः कायिकैर्वाचिकैरपि ८६।\nअष्टांगपातैः पितरौ रोहिणीमपि नारद ।\nनेत्रांतसूचितेनैव विनयेन प्रियां तथा ८७।\nएवं तैस्तद्यथायोग्यं व्रजौकोभिः प्रपूजितः ।\nगवालये तथा गाश्च संप्रवेश्य समंततः ८८।\nपितृभ्यामर्थितो याति भ्रात्रा सह निजालयम् ।\nस्नात्वा पीत्वा तत्र किंचिद्भुक्त्वा मात्रानुमोदितः ८९।\nगवालयं पुनर्याति दोग्धुकामो गवां पयः ।\nताश्च दुग्ध्वा दोहयित्वा पाययित्वा च काश्चन ९०।\nपित्रा सार्द्धं गृहं याति तत्र भावशतानुगः ।\nतत्र पित्रा पितृव्यैश्च तत्पुत्रैश्च बलेन च ९१।\nभुनक्ति विविधान्नानि चर्व्यचोष्यादिकानि च ।\nतन्मतिः प्रार्थनात्पूर्वं राधिका च तदैव ह ९२।\nप्रस्थापयेत्सखीद्वारा पक्वान्नानि तदालयम् ।\nश्लाघयंश्च हरिस्तानि भुक्त्वा पित्रादिभिः सह ९३।\nसभागृहं व्रजेत्तैश्च जुष्टं बंदिजनादिभिः ।\nपक्वान्नानि गृहीत्वा याः सख्यस्तत्र पुरागताः ९४।\nबहूनि च पुनस्तानि प्रदत्तानि यशोदया ।\nसख्यस्तत्र तया दत्तं कृष्णोच्छिष्टं नयंति च ९५।\nसर्वं ताभिः समानीय राधिकायै निवेद्यते ।\nसापि भुक्त्वा सखीवर्गयुता तदनुपूर्वशः ९६।\nसखीभिर्मंडिता तिष्ठेदभिसर्त्तुं समुद्यता ।\nप्रस्थाप्यते मया काचिदित एव ततः सखी ९७।\nतयाभिसारिता साथ यमुनायाः समीपतः ।\nकल्पवृक्षनिकुंजेऽस्मिन्दिव्यरत्नमये गृहे ९८।\nसितकृष्णनिशायोग्यवेषा याति सखीवृता ।\nकृष्णोऽपि विविधं तत्र दृष्ट्वा कौतूहलं ततः ९९।\nकात्यायन्या मनोज्ञानि श्रुत्वा संगीतकान्यपि ।\nधनधान्यादिभिस्ताश्च प्रीणयित्वा विधानतः १००।\nजनैराराधितो मात्रा याति सख्यानिकेतनम् ।\nमातरि प्रस्थितायां च भोजयित्वा ततो गृहम् १०१।\nसंकेतकं कांतयात्र समागच्छेदलक्षितः ।\nमिलित्वा तावुभावत्र क्रीडतो वनराजिषु १०२।\nविहारैर्विविधै रासलास्यहासपुरस्सरैः ।\nसार्द्धयामद्वयं नीत्वा रात्रेरेवं विहारतः १०३।\nसुषुप्सू विशतः कुंजं पक्षिणीभिरलक्षितौ ।\nएकांते कुसुमैः कॢप्ते केलितल्पे मनोहरे १०४।\nसुप्ता वा तिष्ठतस्तत्र सेव्यमानौ निजालिभिः ।\nइति ते सर्वमाख्यातं नैत्यकं चरितं हरेः १०५।\nपापिनोऽपि विमुच्यंते श्रवणादस्य नारद ।\nनारद उवाच-\nधन्योऽस्म्यनुगृहीतोऽस्मि त्वया देवि न संशयः १०६।\nहरेर्दैनंदिनीलीला यतो मेऽद्य प्रकाशिता ।\nसूत उवाच-\nइत्युक्त्वा तां परिक्रम्य तया चापि प्रपूजितः १०७।\nअंतर्धानं गतो ब्रह्मन्नारदो मुनिसत्तमः ।\nमयाप्येतच्चानुपूर्व्यात्सर्वमेव प्रकीर्तितम् १०८।\nजपेन्नित्यं प्रयत्नेन मंत्रयुग्ममनुत्तमम् ।\nकृष्णवक्त्रादिदं लब्धं पुरा रुद्रेण यत्नतः १०९।\nतेनोक्तं नारदायापि नारदेन ममोदितम् ।\nसंस्कारांश्च विधायैव मयाप्येतत्तवोदितम् ११०।\nत्वयाप्येतद्गोपनीयं रहस्यं परमाद्भुतम् ।\nशौनक उवाच-\nकृतकृत्योभवं साक्षात्त्वत्प्रसादादहं गुरो १११।\nरहस्यानां रहस्यं यत्त्वया मह्यं प्रकाशितम् ।\nसूत उवाच-\nधर्मानेतानुपातिष्ठञ्जल्पन्मंत्रमहर्निशम् ११२।\nअचिरादेव तद्दास्यमवाप्स्यसि न संशयः ।\nमयापि गम्यते ब्रह्मन्नित्यमायतनं विभोः ११३।\nगुरोर्गुरोर्भानुजायाः कूले गोपीश्वरस्य च ११४।\nइदं चरित्रं परमं पवित्रं प्रोक्तं महेशेन महानुभावम् ।\nशृण्वंति ये भक्तियुता मनुष्यास्ते यांति नित्यं पदमच्युतस्य ११५।\nधन्यं यशस्यमायुष्यमारोग्याभीष्टसिद्धिदम् ।\nस्वर्गापवर्गसंपत्तिकारणं पापनाशनम् ११६।\nभक्त्या पठंति ये नित्यं मानवा विष्णुतत्पराः ।\nन तेषां पुनरावृत्तिर्विष्णुलोकात्कथंचन ११७।\nइति श्रीपद्मपुराणे पातालखंडे वृंदावनमाहात्म्ये त्र्यशीतितमोऽध्यायः ८३।\nसमाप्तं वृंदावनमाहात्म्यम् ।"
  }
]
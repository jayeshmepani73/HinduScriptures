[
  {
    "text": "शिव उवाच-\nअथ दीक्षाविधिं वक्ष्ये शृणु नारद तत्त्वतः ।\nश्रवणादेव मुच्येत विना तस्य विधानतः १।\nआविरंच्याज्जगत्सर्वं विज्ञाय नश्वरं बुधः ।\nआध्यात्मिकादि त्रिविध दुःखमेवानुभूय च २।\nअनित्यत्वाच्च सर्वेषां सुखानां मुनिसत्तम ।\nदुःखपक्षे विनिक्षिप्य तानि तेभ्यो विवर्जितः ३।\nविरज्य संसृतेर्हानौ साधनानि विचिंतयेत् ।\nअनुत्तमसुखस्यापि संप्राप्तौ भृशनिर्वृतः ४।\nनराणां दुष्करत्वं हि विज्ञाय च महामतिः ।\nभृशमार्त्तस्ततो विप्र मां गुरुं शरणं व्रजेत् ५।\nशांतो विमत्सरः कृष्णे भक्तोऽनन्यप्रयोजनः ।\nअनन्यसाधनः श्रीमान्कामलोभविवर्जितः ६।\nश्रीकृष्णरसतत्त्वज्ञः कृष्णमंत्रविदां वरः ।\nकृष्णमंत्राश्रयो नित्यं मंत्रभक्तः सदा शुचिः ७।\nसद्धर्मशासकोनित्यं सदाचारनियोजकः ।\nसंप्रदायी कृपापूर्णो विरागी गुरुरुच्यते ८।\nएवमादिगुणः प्रायः शुश्रूषुर्गुरुपादयोः ।\nगुरौ नितांतभक्तश्च मुमुक्षुः शिष्य उच्यते ९।\nयत्साक्षात्सेवनं तस्य प्रेम्णा भागवतो भवेत् ।\nस मोक्षः प्रोच्यते प्राज्ञैर्वेदवेदांगवेदिभिः १०।\nआश्रित्य स्वगुरोः पादौ निजवृत्तं निवेदयेत् ।\nस संदेहानपाकृत्य बोधयित्वा पुनः पुनः ११।\nस्वपादप्रणतं शांतं शुश्रूषुं निजपादयोः ।\nअतिहृष्टमनाः शिष्यं मनुमध्यापयेत्परम् १२।\nचंदनेन मृदा वापि विलिखेद्बाहुमूलयोः ।\nवामदक्षिणयोर्विप्र शंखचक्रे यथाक्रमम् १३।\nऊर्द्ध्वपुंड्रं ततः कुर्याद्भालादिषु विधानतः ।\nततोमंत्रद्वयं तस्य दक्षकर्णे विनिर्दिशेत् १४।\nमंत्रार्थं च वदेत्तस्मै यथावदनुपूर्वशः ।\nदासशब्दयुतं नाम धार्यं तस्य प्रयत्नतः १५।\nततोऽतिभक्त्या सस्नेहं वैष्णवान्भोजयेद्बुधः ।\nश्रीगुरुं पूजयेच्चापि वस्त्रालंकरणादिभिः १६।\nसर्वस्वं गुरवे दद्यात्तदर्द्धं वा महामुने ।\nस्वदेहमपि निक्षिप्य गुरौ स्थेयमकिंचनैः १७।\nय एतैः पंचभिर्विद्वान्संस्कारैः संस्कृतो भवेत् ।\nदास्यभागी स कृष्णस्य नान्यथा कल्पकोटिभिः १८।\nअंकनं चोर्द्ध्वपुंड्रश्च मंत्रो नामविधारणम् ।\nपंचमो याग इत्युक्ताः संस्काराः पूर्वसूरिभिः १९।\nअंकनं शंखचक्राद्यैः सच्छिद्रं पुंड्रमुच्यते ।\nदासशब्दयुतं नाममंत्रो युगलसंज्ञकः २०।\nगुरुवैष्णवयोः पूजा याग इत्यभिधीयते ।\nएते परमसंस्कारा मया ते परिकीर्तिताः २१।\nअथ तुभ्यं प्रपन्नानां धर्मान्वक्ष्यामि नारद ।\nयानास्थाय गमिष्यंति हरिधाम नराः कलौ २२।\nइत्थं गुरोर्लब्धमंत्रो गुरुभक्तिपरायणः ।\nसेवमानो गुरुं नित्यं तत्कृपां भावयेत्सुधीः २३।\nसतां धर्मां स्ततः शिक्षेत्प्रपन्नानां विशेषतः ।\nस्वेष्टदेवधिया नित्यं वैष्णवान्परितोषयेत् २४।\nताडनं भर्त्सनं कामिभोग्यत्वेन यथा स्त्रियः ।\nगृह्णंति वैष्णवानां च तत्तद्ग्राह्यं तथा बुधैः २५।\nऐहिक्यामुष्मिकी चिंता नैव कार्या कदाचन ।\nऐहिकं तु सदा भाव्यं पूर्वाचरितकर्मणा २६।\nआमुष्मिकं तथा कृष्णः स्वयमेव करिष्यति ।\nअतो हि तत्कृते त्याज्यः प्रयत्नः सर्वथा नरैः २७।\nसर्वोपायपरित्यागः कृष्णीयात्मतयार्चनम् ।\nसुचिरं प्रोषिते कांते यथा पतिपरायणा २८।\nप्रियानुरागिणी दीना तस्यसंगैककांक्षिणी ।\nतद्गुणान्भावयेन्नित्यं गायत्यपि शृणोति च २९।\nश्रीकृष्णगुणलीलादि स्मरणादि तथाचरेत् ।\nन पुनः साधनत्वेन कार्यं तत्तु कदाचन ३०।\nचिरं प्रोष्यागतं कांतं प्राप्य कांतधिया यथा ।\nचुंबंती वा श्लिष्यंतीव नेत्रांते न पिबंत्यपि ३१।\nब्रह्मानंदगतेवाशु सेवते परया मुदा ।\nश्रीमदर्चावतारेण तथा परिचरेद्धरिम् ३२।\nअनन्यशरणो नित्यं तथैवानन्यसाधनः ।\nअनन्यसाधनार्थत्वात्स्यादनन्य प्रयोजनः ३३।\nनान्यं च पूजयेद्देवं न नमेत्तं स्मरेन्न च ।\nन च पश्येन्न गायेच्च न च निंदेत्कदाचन ३४।\nनान्योच्छिष्टं च भुंजीत नान्यशेषं च धारयेत् ।\nअवैष्णवानां संभाषा वंदनादि विवर्जयेत् ३५।\nईशवैष्णवयोर्निंदां शृणुयान्न कदाचन ।\nकर्णौ पिधाय गंतव्यं शक्तौ दंडं समाचरेत् ३६।\nआश्रित्य चातकीं वृत्तिं देहपातावधि द्विज ।\nद्वयस्यार्थं भावयित्वा स्थेयमित्येव मे मतिः ३७।\nसरः समुद्र नद्यादीन्विहाय चातको यथा ।\nतृषितो म्रियते वापि याचते वा पयोधरम् ३८।\nएवमेव प्रयत्नेन साधनानि विचिंतयेत् ।\nस्वेष्टदेवःसदायाच्योगतिस्त्वंमेभवेरिति ३९।\nस्वेष्टदेव तदीयानां गुरोरपि विशेषतः ।\nआनुकूल्ये सदा स्थेयं प्रातिकूल्यं विवर्जयेत् ४०।\nसकृत्प्रपन्नो वक्ष्यामि कल्याणगुणतां तयोः ।\nविचिंत्य विश्वसेदेतौ मामिमावुद्धरिष्यतः ४१।\nसंसारसागरान्नाथ मित्र पुत्र गृहा कुलात् ।\nगोप्तारौ मे युवामेव प्रपन्नभयभंजनौ ४२।\nयोहं ममास्ति यत्किंचिदिह लोके परत्र च ।\nतत्सर्वं भवतोरद्य चरणेषु समर्चितम् ४३।\nअहमस्म्यपराधानामालयस्त्यक्त साधनः ।\nअगतिश्च ततो नाथौ भवंतावेव मे गतिः ४४।\nतवास्मि राधिकाकांत कर्मणा मनसा गिरा ।\nकृष्णकांते तवैवास्मि युवामेव गतिर्मम ४५।\nशरणं वां प्रपन्नोऽस्मि करुणानिकराकरौ ।\nप्रसादं कुरु तं दास्यं मयि दुष्टेऽपराधिनि ४६।\nइत्येवं जपता नित्यं स्थातव्यं पद्यपंचकम् ।\nअचिरादेव तद्दास्यमिच्छता मुनिसत्तम ४७।\nबाह्यधर्मा मया ह्येते संक्षेपेणोपवर्णिताः ।\nआंतरः परमो धर्मः प्रपन्नानामथोच्यते ४८।\nकृष्णप्रिया सखीभावं समाश्रित्य प्रयत्नतः ।\nतयोः सेवां प्रकुर्वीत दिवानक्तमतंद्रितः ४९।\nउक्तो मंत्रस्तदंगानि तथा तस्याधिकारिणः ।\nतद्धर्माश्च तथा तेभ्यः फलं मंत्रस्य नारद ५०।\nअनुतिष्ठ त्वमप्येतत्तयोर्दास्यमवाप्स्यसि ।\nस्वाधिकारक्षये विप्र संदेहो नात्र कश्चन ५१।\nसकृन्मात्रप्रपन्नाय तवास्मीति च याचते ।\nनिजदास्यं हरिर्दद्यान्न मेऽत्रास्ति विचारणा ५२।\nअत्र ते वर्णयिष्यामि रहस्यं परमाद्भुतम् ।\nश्रुतपूर्वं मया कृष्णात्साक्षाद्भगवतः परम् ५३।\nएष ते कथितो धर्म आंतरो मुनिसत्तम ।\nगुह्यादेष गुह्यतमो गोपनीयः प्रयत्नतः ५४।\nमंत्ररत्नमहं पूर्वं जपन्कैलासमूर्द्धनि ।\nध्यायन्नारायणं देवमवसं गहने वने ५५।\nततस्तु भगवांस्तुष्टः प्रादुरास ममाग्रतः ।\nव्रियतां वर इत्युक्ते मयाप्युद्घाट्य लोचने ५६।\nदृष्टो देवःप्रिया सार्द्धं संस्थितो गरुडोपरि ।\nप्रणिपत्यावोचमहं वरदं कमलापतिम् ५७।\nयद्रूपं ते कृपासिंधो परमानंददायकम् ।\nसर्वानंदाश्रयं नित्यं मूर्तिमत्सर्वतोऽधिकम् ५८।\nनिर्गुणं निष्क्रियं शांतं यद्ब्रह्मेति विदुर्बुधाः ।\nतदहं द्रष्टुमिच्छामि चक्षुर्भ्यां परमेश्वर ५९।\nततो मामाह भगवान्प्रपन्नं कमलापतिः ।\nतदद्य द्रक्ष्यसे रूपं यत्ते मनसि कांक्षितम् ६०।\nयमुना पश्चिमे तीरे गच्छ वृंदावनं मम ।\nइत्युक्त्वांतर्दधे देवः प्रियासार्द्धं जगत्पतिः ६१।\nअहमप्यागतस्तर्हि यमुनायास्तटं शुभम् ।\nतत्र कृष्णमपश्यं च सर्वदेवेश्वरेश्वरम् ६२।\nगोपवेषधरं कांतं किशोरवयसान्वितम् ।\nप्रियास्कंधे सुविन्यस्त वामहस्तं मनोहरम् ६३।\nहसंतं हासयतं तां मध्ये गोपीकदंबके ।\nस्निग्धमेघसमाभासं कल्याणगुणमंदिरम् ६४।\nप्रहस्य च ततः कृष्णो मामाहामृतभाषणः ।\nअहं ते दर्शनं यातो ज्ञात्वा रुद्र तवेप्सितम् ६५।\nयदद्य मे त्वया दृष्टमिदं रूपमलौकिकम् ।\nघनीभूतामलप्रेम सच्चिदानंदविग्रहम् ६६।\nनीरूपं निर्गुणं व्यापि क्रियाहीनं परात्परम् ।\nवदंत्युपनिषत्संघा इदमेव ममानघम् ६७।\nप्रकृत्युत्थगुणाभावादनंतत्वात्तथेश्वरम् ।\nअसिद्धत्वान्मद्गुणानां निर्गुणं मां वदंति हि ६८।\nअदृश्यत्वान्ममैतस्य रूपस्य चर्मचक्षुषा ।\nअरूपं मां वदंत्येते वेदाः सर्वे महेश्वर ६९।\nव्यापकत्वाच्चिदंशेन ब्रह्मेति च विदुर्बुधाः ।\nअकर्तृत्वात्प्रपंचस्य निष्क्रियं मां वदंति हि ७०।\nमायागुणैर्यतोमेंऽशा कुर्वंति सर्जनादिकम् ।\nन करोमि स्वयं किंचित्सृष्ट्यादिकमहं शिव ७१।\nअहमासां महादेव गोपीनां प्रेमविह्वलः ।\nक्रियांतरं न जानामि नात्मानमपि नारद ७२।\nविहराम्यनया नित्यमस्याः प्रेमवशीकृतः ।\nइमां तु मत्प्रियां विद्धि राधिकां परदेवताम् ७३।\nअस्याश्च परितः पश्य सख्यः शतसहस्रशः ।\nनित्याः सर्वा इमा रुद्र यथाहं नित्यविग्रहः ७४।\nगोपा गावो गोपिकाश्च सदा वृंदावनं मम ।\nसर्वमेतन्नित्यमेव चिदानंदरसात्मकम् ७५।\nइदमानंदकंदाख्यं विद्धि वृंदावनं मम ।\nयस्मिन्प्रवेशमात्रेण न पुनः संसृतिं विशेत् ७६।\nमद्वनं प्राप्य यो मूढः पुनरन्यत्र गच्छति ।\nस आत्महा भवेदेव सत्यं सत्यं मयोदितम् ७७।\nवृंदावनं परित्यज्य नैव गच्छाम्यहं क्वचित् ।\nनिवसाम्यनया सार्द्धमहमत्रैव सर्वदा ७८।\nइत्येवं सर्वमाख्यातं यत्ते रुद्र हृदि स्थितम् ।\nकथयस्व ममेदानीं किमन्यच्छ्रोतुमिच्छसि ७९।\nततस्तमब्रवं देवमहं च मुनिसत्तम ।\nईदृशस्त्वं कथं लभ्यस्तमुपायं वदस्व मे ८०।\nततो मामाह भगवान्साधु रुद्र तवोदितम् ।\nअतिगुह्यतमं ह्येतद्गोपनीयं प्रयत्नतः ८१।\nसकृदावां प्रपन्नो यस्त्यक्तोपाय उपासते ।\nगोपीभावेन देवेश स मामेति न चेतरः ८२।\nसकृदावां प्रपन्नो वा मत्प्रियामेकिकामुत ।\nसेवतेनन्यभावेन स मामेति न संशयः ८३।\nयो मामेव प्रपन्नश्च मत्प्रियां न महेश्वर ।\nन कदापि स चाप्नोति मामेवं ते मयोदितम् ८४।\nसकृदेव प्रपन्नोयस्तवास्मीति वदेदपि ।\nसाधनेन विनाप्येव मामाप्नोति न संशयः ८५।\nतस्मात्सर्वप्रयत्नेन मत्प्रियां शरणं व्रजेत् ।\nआश्रित्य मत्प्रियां रुद्र मां वशीकर्त्तुमर्हसि ८६।\nइदं रहस्यं परमं मया ते परिकीर्तितम् ।\nत्वयाप्येतन्महादेव गोपनीयं प्रयत्नतः ८७।\nत्वमप्येनां समाश्रित्य राधिकां मम वल्लभाम् ।\nजपन्मे युगलं मंत्रं सदा तिष्ठ मदालये ८८।\nशिव उवाच-।\nइत्युक्त्वा दक्षिणे कर्णे मम कृष्णो दयानिधिः ।\nउपदिश्य परं मंत्रं संस्कारांश्च विधाय हि ८९।\nसगणोंऽतर्दधे विप्र तत्रैव मम पश्यतः ।\nअहमप्यत्र तिष्ठामि तदारभ्य निरंतरम् ९०।\nसर्वमेतन्मया तुभ्यं सांगमेव प्रकीर्त्तितम् ।\nअधुना वद विप्रेंद्र किं भूयः श्रोतुमिच्छसि ९१।\nइति श्रीपद्मपुराणे पातालखंडे वृंदावनमाहात्म्ये द्व्यशीतितमोऽध्यायः ८२।"
  }
]
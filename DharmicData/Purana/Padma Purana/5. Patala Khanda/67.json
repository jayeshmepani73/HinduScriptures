[
  {
    "text": "सप्तषष्टितमोऽध्यायः 5.67\nशेष उवाच।\nअथ सौमित्रिरागत्य जानकीं नतवान्मुहुः ।\nप्रेमगद्गदया शंसन्वाचं रामप्रणोदिताम् १।\nसीता समागतं दृष्ट्वा लक्ष्मणं विनयान्वितम् ।\nतन्मुखाद्रामसंदेशं श्रुत्वोवाच विलज्जिता २।\nसौमित्रे कथमागच्छे रामत्यक्ता महावने ।\nतिष्ठामि रामं स्मरन्ती वाल्मीकेराश्रमे त्वहम् ३।\nतस्या मुखोदितं वाक्यं श्रुत्वा सौमित्रिरब्रवीत् ।\nमातः पतिव्रते रामस्त्वामाकारयते मुहुः ४।\nपतिव्रता पतिकृतं दोषं नानयते हृदि ।\nतस्मादागच्छ हि मया स्थित्वा स्यंदन उत्तमे ५।\nइत्यादि वचनं श्रुत्वा जानकी पतिदेवता ।\nमनोरोषं परित्यज्य तस्थौ सौमित्रिणा रथे ६।\nतापसीः सकला नत्वा मुनींश्च निगमोज्ज्वलान् ।\nरामं स्मरंती मनसा रथे स्थित्वागमत्पुरीम् ७।\nक्रमेण नगरीं प्राप्ता महार्हाभरणान्विता ।\nसरयूं सरितं प्राप यत्र रामः स्वयं स्थितः ८।\nरथादुत्तीर्य ललिता लक्ष्मणेन समन्विता ।\nरामस्य पादयोर्लग्ना पतिव्रतपरायणा ९।\nरामस्तामागतां दृष्ट्वा जानकीं प्रेमविह्वलाम् ।\nसाध्वि त्वया सहेदानीं कुर्वे यज्ञसमापनम् १०।\nवाल्मीकिं सा नमस्कृत्य तथान्यान्विप्रसत्तमान् ।\nजगाम मातृपदयोः सन्नतिं कर्तुमुत्सुका ११।\nकौशल्या तामथायांतीं वीरसूं जानकीं प्रियाम् ।\nआशीर्भिरभिसंयुज्य ययौ हर्षमनेकधा १२।\nकैकेयीपदयोर्नम्रां वीक्ष्य वैदेहपुत्रिकाम् ।\nभर्त्रा सह चिरं जीव सपुत्रेत्याशिषं व्यधात् १३।\nसुमित्रा स्वपदेनम्रां वीक्ष्य वैदेहपुत्रिकाम् ।\nआशिषं व्यदधात्तस्याः पुत्रपौत्रप्रदायिनीम् १४।\nसीता ताः सर्वतो नत्वा रामचंद्र प्रिया सती ।\nपरमं हर्षमापन्ना बभूव किल वाडव १५।\nसमागतां वीक्ष्य पत्नीं रामचंद्रस्य कुंभजः ।\nसुवर्णपत्नीं धिक्कृत्य तामधाद्धर्मचारिणीम् १६।\nरामस्तदा यज्ञमध्ये शुशुभे सीतया सह ।\nतारयानुगतो यद्वच्छशीव शरदुत्प्रभः १७।\nप्रयोगमकरोत्तत्र काले प्राप्ते मनोरमे ।\nवैदेह्या धर्मचारिण्या सर्वपापापनोदनम् १८।\nसीतया सहितं रामं प्रसक्तं यज्ञकर्मणि ।\nनिरीक्ष्य जहृषुस्तत्र कौतुकेन समन्विताः १९।\nवसिष्ठं प्राह सुमतिं रामस्तत्र क्रतौ वरे ।\nकिं कर्तव्यं मया स्वामिन्नतः परमवश्यकम् २०।\nरामस्य वचनं श्रुत्वा गुरुः प्राह महामतिः ।\nब्राह्मणानां प्रकर्तव्या पूजा संतोषकारिका २१।\nमरुत्तेन क्रतुः सृष्टः पूर्वं संभारसंभृतः ।\nब्राह्मणास्तत्र वित्ताद्यैस्तोषिता अभवंस्तदा २२।\nअत्यंतं वित्तसंभारं नेतुं विप्राशकन्नहि ।\nप्राक्षिपन्हिमवद्देशे वित्तभारासहा द्विजाः २३।\nतस्मात्त्वमपि राजाग्र्य लक्ष्मीवान्नृपसत्तम ।\nदेहि दानादि विप्रेभ्यो यथा स्यात्प्रीतिरुत्तमा २४।\nएतच्छ्रुत्वा स राजाग्र्यः पूज्यं मत्वा घटोद्भवम् ।\nप्रथमं पूजयामास ब्रह्मपुत्रं तपोधनम् २५।\nअनेकरत्नसंभारैः स्वर्णभारैरनेकधा ।\nदेशैर्जनैः परिवृतैरत्यंतप्रीतिदायकैः २६।\nअगस्त्यं पूजयामास सपत्नीकं मनोरमम् ।\nतथैव रत्नैः स्वर्णैश्च देशैश्च विविधैरपि २७।\nव्यासं सत्यवतीपुत्रं तथैव समपूजयत् ।\nच्यवनं भार्यया साकं सुरत्नैः समपूजयत् २८।\nअन्यानपि मुनीन्सर्वानृत्विजस्तपसां निधीन् ।\nपूजयामास रत्नौघैः स्वर्णभारैरनेकधा २९।\nअदात्तदा क्रतौ रामो विप्रेभ्यो भूरिदक्षिणाम् ।\nलक्षंलक्षं सुवर्णस्य प्रत्येकं त्वग्रजन्मने ३०।\nदीनांधकृपणेभ्यश्च ददौ दानमनेकधा ।\nयथासंतोषविहितैर्वित्तै रत्नैर्मनोहरैः ३१।\nवासांसि च विचित्राणि भोजनानि मृदूनि च ।\nतत्र प्रादाद्यथाशास्त्रं सर्वेषां प्रीतिदायकम् ३२।\nहृष्टपुष्टजनाकीर्णं सर्वसत्त्वोपबृंहितम् ।\nअत्यंतमभवद्धृष्टं पुरं पुंस्त्रीसमावृतम् ३३।\nदानं ददंतं सर्वेषां वीक्ष्य कुंभोद्भवो मुनिः ।\nअत्यंतपरमप्रीतिं ययौ क्रतुवरे द्विजः ३४।\nतदाभिषेकस्नानार्थं पानीयममृतोपमम् ।\nआनेतुं च चतुःषष्टि नृपान्सस्त्रीन्समाह्वयत् ३५।\nरामस्तु सीतया सार्द्धमानेतुमुदकं ययौ ।\nघटेन स्वर्णवर्णेन सर्वालंकारशोभया ३६।\nसौमित्रिरप्यूर्मिलया मांडव्या भरतो नृपः ।\nशत्रुघ्नः श्रुतकीर्त्या च कांतिमत्या च पुष्कलः ३७।\nसुबाहुः सत्यवत्या च सत्यवान्वीरभूषया ।\nसुमदस्तत्र सत्कीर्त्या राज्ञ्या च विमलो नृपः ३८।\nराजावीरमणिस्तत्र श्रुतवत्या मनोज्ञया ।\nलक्ष्मीनिधिः कोमलया रिपुतापोंगसेनया ३९।\nविभीषणो महामूर्त्या प्रतापाग्र्यः प्रतीतया ।\nउग्राश्वः कामगमया नीलरत्नोधिरम्यया ४०।\nसुरथः सुमनोहार्या तथा मोहनया कपिः ।\nइत्यादीन्नृपतीन्विप्रो वसिष्ठः प्राहिणोन्मुनिः ४१।\nवसिष्ठः सरयूं गत्वा शिवपुण्यजलाप्लुताम् ।\nउदकं मंत्रयामास वेदमंत्रेण मंत्रवित् ४२।\nपयः पुनीह्यमुं वाहमुदकेन मनोहृता ।\nयज्ञार्थं रामचंद्रस्य सर्वलोकैकरक्षितुः ४३।\nउदकं तन्मुनिस्पृष्टं सर्वे रामादयो नृपाः ।\nआजह्रुर्मंडपतले विप्रवर्यैरुपस्तुते ४४।\nपयोभिर्निर्मलैः स्नाप्य वाजिनं क्षीरसन्निभम् ।\nमंत्रेण मंत्रयामास राम हस्तेन कुंभजः ४५।\nपुनीहि मां महावाह अस्मिन्ब्रह्मसमाकुले ।\nत्वन्मेधेनाखिला देवाः प्रीणंतु परितोषिताः ४६।\nइत्युक्त्वा स नृपो रामः सीतया सममस्पृशत् ।\nतदा सर्वे द्विजाश्चित्रममन्यंत कुतूहलात् ४७।\nपरस्परमवोचंस्ते यन्नामस्मरणान्नराः ।\nमहापापात्प्रमुच्यंते स रामः किं वदत्यहो ४८।\nइत्युक्तवति भूमीशे रामे कुंभोद्भवो मुनिः ।\nकरवालं चाभिमंत्र्य ददौ रामकरे मुनिः ४९।\nकरवाले धृते स्पृष्टे रामेण स हयः क्रतौ ।\nपशुत्वं तु विहायाशु दिव्यरूपमपद्यत ५०।\nविमानवरमारूढश्चाप्सरोभिः समंततः ।\nचामरैर्वीज्यमानश्च वैजयंत्या विभूषितः ५१।\nतदा तं वाजितां त्यक्त्वा दिव्यरूपधरं वरम् ।\nवीक्ष्य लोकाः क्रतौ सर्वे विस्मयं प्राप्नुवंस्तदा ५२।\nतदा रामः स्वयं जानञ्ज्ञापयन्सर्वतो नरान् ।\nपप्रच्छ दिव्यरूपं तं सुरं परमधार्मिकः ५३।\nकस्त्वं दिव्यवपुः प्राप्तः कस्मात्त्वं वाजितां गतः ।\nकथं सुरस्त्रीसहितः किं चिकीर्षसि तद्वद ५४।\nरामस्य वचनं श्रुत्वा देवः प्रोवाच भूमिपम् ।\nहसन्मेघरवां वाणीमवदत्सुमनोहराम् ५५।\nतवाज्ञातं न सर्वत्र बाह्याभ्यंतरचारिणः ।\nतथापि पृच्छते तुभ्यं कथयामि यथातथम् ५६।\nअहं पुराभवे राम द्विजः परमधार्मिकः ।\nअचरं प्रतिकूलं वै वेदस्य रिपुतापन ५७।\nकदाचिद्धुतपापायास्तीरेऽहं गतवान्पुरा ।\nअनेकवृक्षललिते सर्वत्रसुमनोरमे ५८।\nतत्र स्नात्वा पितॄंस्तृप्त्वा दानं दत्त्वा यथाविधि ।\nध्यानं तव महाबाहो कृतवान्वेदसंमितम् ५९।\nतदा जनाः समायाता बहवस्तत्र भूपते ।\nतेषां प्रवंचनार्थाय दंभमेनमकारिषम् ६०।\nअनेकक्रतुसंभारैः पूर्णमजिरमुत्तमम् ।\nवासोभिश्छादितं रम्यं चषालादियुतं महत् ६१।\nअग्निहोत्रोद्भवोधूमः सर्वतो नभसोंगणम् ।\nचकार रम्यमतुलं चित्रकारिवपुर्धरः ६२।\nअनेकतिलकश्रीभिः शोभितांगो महत्तपाः ।\nदर्भशोभः समित्पाणिर्दंभो मूर्तिधरः किमु ६३।\nदुर्वासास्तत्र स्वच्छंदं पर्यटञ्जगतीतलम् ।\nप्राप तत्र महातेजा धूतपापसरित्तटे ६४।\nददर्श मां दंभकरं मौनधारिणमग्रतः ।\nअनर्घ्यकरमुन्मत्तमस्वागतवचः करम् ६५।\nदृष्ट्वातीव क्रुधाक्रांतः समुद्र इव पर्वणि ।\nशशापासौ मुनिस्तीव्रो दंभिनं मां महामतिः ६६।\nदंभं करोषि चेत्तीरे सरितस्त्वं सुदुर्मते ।\nतस्मात्प्राप्नुहि निर्वाच्यं पशुत्वं तापसाधम ६७।\nशापं प्रदत्तं संश्रुत्य दुःखितोऽहं तदाभवम् ।\nअग्राहिषं पदे तस्य मुनेर्दुर्वाससः किल ६८।\nतदा मे कृतवान्राम द्विजोऽनुग्रहमुत्तमम् ।\nवाजितां प्राप्नुहि मखे राजराजस्य तापस ६९।\nपश्चात्तद्धस्तसंपर्काद्याहि तत्परमं पदम् ।\nदिव्यं वपुर्मनोहारि धृत्वा दंभविवर्जितम् ७०।\nतेन शापोपिसंदिष्टो ममानुग्रहतां गतः ।\nयदहं तव हस्तस्य स्पर्शं प्राप्तो मनोरमम् ७१।\nयदेव राम देवादिदुर्लभं बहुजन्मभिः ।\nतत्तेऽहं करजस्पर्शं प्राप्तवानिह दुर्लभम् ७२।\nआज्ञापय महाराज त्वत्प्रसादादहं महत् ।\nगच्छामि शाश्वतं स्थानं तव दुःखादिवर्जितम् ७३।\nन यत्र शोको न जरा न मृत्युः कालविभ्रमः ।\nतत्स्थानं देव गच्छामि त्वत्प्रसादान्नराधिप ७४।\nइत्युक्त्वा तं परिक्रम्य विमानवरमारुहत् ।\nअनेकरत्नखचितं सर्वदेवाधिवंदितम् ७५।\nगतोऽसौ शाश्वतस्थानं रामपादप्रसादतः ।\nपुनरावृत्तिरहितं शोकमोहविवर्जितम् ७६।\nतेन तत्कथितं श्रुत्वा रामं ज्ञात्वेतरे जनाः ।\nविस्मयं प्रापिरे सर्वे परस्परमुदुन्मदाः ७७।\nशृणु द्विजमहाबुद्धे दंभेनापि स्मृतो हरिः ।\nददाति मोक्षं सुतरां किं पुनर्दंभवर्जनात् ७८।\nयथाकथंचिद्रामस्य कर्तव्यं स्मरणं परम् ।\nयेन प्राप्नोति परमं पदं देवादिदुर्लभम् ७९।\nतच्चित्रं वीक्ष्य मुनयः कृतार्थं मेनिरे निजम् ।\nयद्रामचरणप्रेक्षा करस्पर्शपवित्रितम् ८०।\nगते तस्मिन्सुरे स्वर्गं हयरूपधरे पुरा ।\nउवाच रामस्तपसां निधीन्वेदविदुत्तमान् ८१।\nकिं कर्तव्यं मयाब्रह्मन्हयो नष्टो गतः सुखम् ।\nहोमः कथं पुरोभावी सर्वदैवततर्पकः ८२।\nयथा स्यात्सुरसंतृप्तिर्यथा मे मख उत्तमः ।\nतथा कुर्वंतु मुनयो यथा मे स्याद्विधिश्रुतम् ८३।\nइति वाक्यं समाश्रुत्य जगाद मुनिसत्तमः ।\nवसिष्ठः सर्वदेवानां चित्ताभिज्ञानकोविदः ८४।\nकर्पूरमाहर क्षिप्रं येन देवाः स्वयं पुरा ।\nप्राप्य हव्यं ग्रहीष्यंति मद्वाक्यप्रेरिताधुना ८५।\nइति वाक्यं समाकर्ण्य रामः क्षिप्रमुपाहरत् ।\nकर्पूरं बहुदेवानां प्रीत्यर्थं बहुशोभनम् ८६।\nतदा मुनिः प्रहृष्टात्मा देवानाह्वयदद्भुतान् ।\nते सर्वे तत्क्षणात्प्राप्ताः स्वपरीवारसंवृताः ८७।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे यज्ञप्रारंभोनाम सप्तषष्टितमोऽध्यायः ६७।"
  }
]
[
  {
    "text": "अंबरीष उवाच-\nसाधुसाधु मुनिश्रेष्ठ लोकानुग्रहकारक ।\nविष्णोर्ध्यानं त्वया प्रोक्तं सगुणं निर्गुणं च यत् १।\nअधुना लक्षणं ब्रूहि भक्तेः साधु कृपाकर ।\nयादृशी क्रियते येन यथा यत्र यदा तथा २।\nसूत उवाच-\nइत्युक्तमाकर्ण्य नृपोत्तमस्य मुनिः प्रहृष्टो निजगाद भूपम् ।\nशृणुष्व राजन्निखिलाघहारिणीं भक्तिं हरेस्ते प्रवदामि सम्यक् ३।\nअथ भक्तिं प्रवक्ष्यामि विविधां पापनाशिनीम् ।\nविविधा भक्तिरुद्दिष्टा मनोवाक्कायसंभवा ४।\nलौकिकी वैदिकी चापि भवेदाध्यात्मिकी तथा ।\nध्यानधारणया बुद्ध्या वेदानां स्मरणं हि यत् ५।\nविष्णुप्रीतिकरी चैषा मानसी भक्तिरुच्यते ।\nमंत्रवेदसमुच्चारैरविश्रांतविचिंतनैः ६।\nजाप्यैश्चारण्यकैश्चैव वाचिकी भक्तिरुच्यते ।\nव्रतोपवासनियमैः पञ्चेंद्रियजयेन च ७।\nकायिकी सैव निर्दिष्टा भक्तिः सर्वार्थसाधिनी ।\nभूषणैर्हेमरत्नांकैश्चित्राभिर्वाग्भिरेव च ८।\nवासः प्रतिसरैः सूत्रैः पावकव्यजनोच्छ्रितैः ।\nनृत्यवादित्रगीतैश्च सर्वबल्युपहारकैः ९।\nभक्ष्यभोज्यान्नपानैश्च या पूजा क्रियते नरैः ।\nनारायणं समुद्दिश्य भक्तिः सा लौकिकी मता १०।\nकायिकी सैव निर्दिष्टा भक्तिः सर्वार्थसाधिकी ।\nऋग्यजुःसामजाप्यानि संहिताध्ययनानि च ११।\nक्रियंते विष्णुमुद्दिश्य सा भक्तिर्वैदिकोच्यते ।\nवेदमंत्रहविर्यागैः क्रियाया वैदिकी मता १२।\nदर्शे च पौर्णमास्यां च कर्त्तव्यं चाग्निहोत्रकम् ।\nप्राशनं दक्षिणादानं पुरोडाशं चरु क्रिया १३।\nइष्टिर्धृतिः सोमपानं याज्ञियं कर्म सर्वशः ।\nअग्निभूम्यनिलाकाश द्युति शंकर भास्करम् १४।\nतमुद्दिश्यकृतं कर्म तत्सर्वं विष्णुदैवतम् ।\nआध्यात्मिकीति विविधा ब्रह्मभक्तिस्थिता नृप १५।\nसांख्याख्यां योगसंजातां शृणु भूप यथोदिताम् ।\nचतुर्विंशति तत्त्वानि प्रधानादीनि संख्यया १६।\nअचेतनानि भोग्यानि पुरुषः पंचविंशकः ।\nचेतनः स समुद्दिष्टो कर्ता भोक्ता च कर्मणाम् १७।\nआत्मा नित्योव्ययश्चैव अधिष्ठाता प्रयोजकः ।\nपुरुषोऽव्यक्त नित्यः स्यात्कारणं च महेश्वरः १८।\nतत्त्वसर्गो भावसर्गो भूतसर्गश्च तत्त्वतः ।\nसंख्यायाः परिसंख्यायाः प्रधानं च गुणात्मकम् १९।\nज्ञात्वा साधर्म्यवैधर्म्यं प्रधानं च विधर्मि च ।\nकारणं ब्रह्मणश्चैव कामित्वमिदमुच्यते २०।\nप्रयोज्यत्वं प्रधानस्य वैधर्म्यमिदमुच्यते ।\nसर्वत्र कर्तृता ब्रह्म पुरुषस्याप्यकर्तृता २१।\nअचेतनप्रधानेन समत्वमिदमुच्यते ।\nतत्त्वांतरं च तत्त्वानां कार्यकारणमेव च २२।\nप्रयोजनं प्रयोज्यत्वं ज्ञात्वा तत्त्वप्रसंख्यया ।\nसंख्यातमुच्यते प्राज्ञैर्विजयार्थविचिंतकैः २३।\nइति मत्वास्य सद्भावं तत्त्वं संख्यां च तत्त्वतः ।\nब्रह्मतत्त्वाधिकं चापि भूततत्त्वं विदुर्बुधाः २४।\nसांख्यैः कृता भक्तिरेषा भक्तिराध्यात्मिकी स्मृता ।\nयोगजामपि ते भूप शृणु भक्तिं वदाम्यहम् २५।\nप्राणायामपरो नित्यं ध्यानवान्नियतेंद्रियः ।\nभैक्ष्यभक्षव्रती चापि सर्वप्रत्याहृतेन्द्रियः २६।\nधारणं हृदये कृत्वा ध्यायमानो महेश्वरम् ।\nहृत्पद्मकर्णिकासीनं पीतवस्त्रं सुलोचनम् २७।\nपश्यन्नुद्योतितमुखं ब्रह्मसूत्रकटीतटम् ।\nश्वेतवर्णं चतुर्बाहुं वरदाभयहस्तकम् २८।\nयोगजा मानसीसिद्धिर्विष्णुभक्तिः परा स्मृता ।\nय एवं भक्तिमान्देवं विष्णुभक्तिः स उच्यते २९।\nएवं भक्तिः समुद्दिष्टा विविधा नृपनंदन ।\nसात्विकी राजसी चैव तामसीभेदतस्त्विमाः ३०।\nनानाप्रकारा विज्ञेया विष्णोरमिततेजसः ।\nयथाग्निः सुसमृद्धार्च्चिः करोत्येधांसि भस्मसात् ३१।\nपापानि भगवद्भक्तिस्तथा दहति तत्क्षणात् ३२।\nयावज्जनो न शृणुते भुवि विष्णुभक्तिं साक्षात्सुधारसमशेषरसैकसारम् ।\nतावज्जरामरणजन्मशताभिघातदुःखानि तानि लभते बहुदेहजानि ३३।\nसंकीर्तितश्चिंतितकीर्तिरंतः श्रुतानुभावो भगवाननंतः ।\nसमंततोऽघविनिहंति मेघं वायुर्यथाभानुरिवांधकारम् ३४।\nन दान देवार्चन याग तीर्थ स्नान श्रुताचार तपः क्रियाभिः ।\nतथा विशुद्धिं लभतेंऽतरात्मा यथा हृदिस्थे भगवत्यनंते ३५।\nकथा विशुद्धा नरनाथ तथ्यास्ता एव पथ्या हरिनाथ तथ्याः ।\nसंकीर्तिता यत्र पवित्रमूर्तेः संश्रूयते च श्रुतसाधुकीर्तिः ३६।\nधन्योसि धीरधरणीधर धर्मधुर्य्य ध्यानैकतान हृदयः पुरुषोत्तमस्य ।\nयन्नैष्ठिकीमतिरसौ तव सौभगश्रीः श्रीकृष्णनाथसुकृतः श्रवणे प्रवृत्ता ३७।\nअनाराध्य हरिं भक्त्या वरदं विष्णुमव्ययम् ।\nकुतः श्रेयो भवेद्भूप पुरुषस्यात्ममानिनः ३८।\nमायाजनिरमायोऽसौ भक्त्या राजन्नमायया ।\nसाध्यते साधुपुरुषः स्वयं जानाति तद्भवान् ३९।\nन विद्यते ते नृप धर्मतत्त्वमज्ञातमेतद्विमलं पुनर्माम् ।\nत्वं पृच्छसे तीर्थपदं प्रसंगात्कथारसं वैष्णव गौरवेण ४०।\nनातः परं परमतोषविशेषपोषं पश्यामि पुण्यमुचितं च परस्परेण ।\nसंतः प्रसह्य यदनंतगुणाननंतश्रेयोनिधीनधिकभावभुजो भुजंति ४१।\nब्राह्मणाः सुरभी सत्य श्रद्धा याग तपांसि च ।\nश्रुति स्मृति दया दीक्षा शांतयस्तनवो हरेः ४२।\nआदित्यश्चंद्रमा वायुर्भूमिरापोंऽबरं दिशः ।\nब्रह्माविष्णुश्च रुद्रश्च सर्वभूतमयो विभुः ४३।\nविश्वरूपः स्वयं चक्रे जगदेतच्चराचरम् ।\nस्वयं ब्राह्मणमाविश्य सदान्नमुपभुंजते ४४।\nततस्तु तीर्थास्पदपादरेणून्धराधरात्मालय भूमिदेवान् ।\nपरात्मनः पूजय पुण्यलक्ष्मी सर्वस्वभूतानखिलात्मभूतान् ४५।\nब्राह्मणं विष्णुबुद्ध्य्या यो विद्वांसं साधु पश्यति ।\nस एव वैष्णवो यश्च स्वस्वकर्मैकनिष्ठितः ४६।\nकिंचिदेतन्मयाप्रोक्तं रहस्यं समयो हि मे ।\nस्नातुं गंतुं च गंगायां न कथावसरोऽधिकः ४७।\nप्राप्तोऽयं माधवो मासः पुण्यो माधववल्लभः ।\nतस्यापि सप्तमी शुक्ला गंगायामतिदुर्ल्लभा ४८।\nवैशाख शुक्ल सप्तम्यां जाह्नवी जह्नुना पुरा ।\nक्रोधात्पीता पुनस्त्यक्ता कर्णरंध्रात्तु दक्षिणात् ४९।\nतस्यां समर्चयेद्देवीं गंगां गगनमेखलाम् ।\nस्नात्वा सम्यग्विधानेन स धन्यः सुकृती नरः ५०।\nतस्यां यस्तर्पयेद्देवान्पितॄन्मर्त्यो यथाविधि ।\nसाक्षात्पश्यति तं गंगा स्नातकं गतपापकम् ५१।\nन माधव समो मासो न गंगा सदृशी नदी ।\nदुर्ल्लभः खलु योगोऽयं हरिभक्त्यैव लभ्यते ५२।\nविष्णुपादोदकोद्भूता ब्रह्मलोकादुपागता ।\nत्रिभिः स्रोतोभिरश्रांता या पुनाति जगत्त्रयम् ५३।\nस्वर्गारोहणनिःश्रेणी सततानंदकारिणी ।\nअनेकदुरितोद्गारहारिणी दुर्गतारिणी ५४।\nश्रीमहेशजटाजूटवासिनी दुःखनाशिनी ।\nभजमानजनस्वांतकान्तकेलि विनाशिनी ५५।\nसगरान्वयनिर्वाणकारिणी धर्मधारिणी ।\nत्रिमार्गचारिणी देवी लोकालंकृतिकारिणी ५६।\nदर्शन स्पर्शन स्नान कीर्त्तन ध्यान सेवनैः ।\nपुण्यानपुण्यान्पुरुषान्पावयंती सहस्रशः ५७।\nगंगा गंगेति गंगेति यैस्त्रिसंध्यमितीरितम् ।\nसुदूरस्थैश्च तत्पापं हंति जन्मत्रयार्जितम् ५८।\nयोजनानां सहस्रेषु गंगां यः स्मरते नरः ।\nअपि दुष्कृतकर्मासौ लभते परमां गतिम् ५९।\nवैशाखे शुक्ल सप्तम्यां दुर्ल्लभा सा विशेषतः ।\nप्राप्यते जगतीपाल हरि विप्र प्रसादतः ६०।\nन माधवसमो मासो न माधवसमो विभुः ।\nगतोहि दुरितांभोधौ मज्जमानजनस्य यः ६१।\nदत्तं जप्तं हुतं स्नातं यद्भक्त्या मासि माधवे ।\nतदक्षयं भवेद्भूप पुण्यं कोटिशताधिकम् ६२।\nयथा देवेषु विश्वात्मा देवो नारायणो हरिः ।\nयथा जप्येषु गायत्री सरितां जाह्नवी तथा ६३।\nयथोमा सर्वनारीणां तपतां भास्करो यथा ।\nआरोग्यलाभो लाभानां द्विपदां ब्राह्मणो यथा ६४।\nपरोपकारः पुण्यानां विद्यानां निगमो यथा ।\nमंत्राणां प्रणवो यद्वद्ध्यानानामात्मचिंतनम् ६५।\nसत्यं स्वधर्मवर्तित्वं तपसां च यथा वरम् ।\nशौचानामर्थशौचं च दानानामभयं यथा ६६।\nगुणानां च यथा लोभक्षयो मुख्यो गुणः स्मृतः ।\nमासानां प्रवरो मासस्तथासौ माधवो मतः ६७।\nतत्र यत्क्रियते श्राद्धं यज्ञ दानमुपोषणम् ।\nतपोऽध्ययनपूजादि तदक्षयफलं स्मृतम् ६८।\nवैशाखांतानि पापानि सूर्यांतानि तमांसि च ।\nपरापकारपैशुन्य प्रांतानि सुकृतानि च ६९।\nकार्तिके मासि यत्किंचित्तुलासंस्थे दिवाकरे ।\nस्नानदानादिकं राजंस्तत्परार्धगुणं भवेत् ७०।\nतस्मात्सहस्रगुणितं माघे मकरगे रवौ ।\nततोऽपि शतसंख्यातं वैशाखेमेषगे रवौ ७१।\nते धन्यास्ते सुकृतिनो नरा वैशाख मासि ये ।\nप्रातः स्नात्वा विधानेन पूजयंति मधुद्विषम् ७२।\nप्रातःस्नानं च वैशाखे यज्ञदानमुपोषणम् ।\nहविष्यं ब्रह्मचर्यं च महापातकनाशनम् ७३।\nपुनः कलियुगे राजन्नेतद्गोप्यं भविष्यति ।\nअश्वमेधादिकं यस्मान्माहात्म्यं माधवस्य यत् ७४।\nअश्वमेधमखः पुण्यः कलौ नैव प्रवर्तते ।\nएष माधवमासस्य हयमेध समो विधिः ७५।\nअश्वमेधस्य यत्पुण्यं स्वर्गमोक्षफलप्रदम् ।\nन वेत्स्यंति कलौ पापा जना दुरितबुद्धयः ७६।\nतस्मिन्भवैर्नरैः पापैर्गंतव्यं नरकार्णवे ।\nअतस्तु विरलस्तस्य प्रचारो येन निर्मितः ७७।\nइति श्रीपद्मपुराणे पातालखंडे वैशाखमासमाहात्म्ये पंचाशीतितमोऽध्यायः ८५।"
  }
]
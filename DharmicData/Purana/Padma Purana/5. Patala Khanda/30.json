[
  {
    "text": "शेष उवाच।\nअथ तेजःपुरं प्राप्तस्तुरगः पत्रशोभितः ।\nयस्यां पालयते राजा प्रजाः सत्येन सत्यवान् १।\nअथ कोटिपरीवारो रघुनाथानुजस्ततः ।\nहयानुगो ययौ तस्य पुरतः पुरधर्षणः २।\nतद्दृष्ट्वा नगरं रम्यं चित्रप्राकारशोभितम् ।\nकांचनैः कलशैस्तत्र परितः प्रतिभासितम् ३।\nदेवायतनसाहस्रैः सर्वतश्च विराजितम् ।\nयतीनां तु मठास्तत्र शोभंते यतिपूरिताः ४।\nवहत्यत्र महादेवी शिखिलोचनमूर्धगा ।\nहंसकारंडवाकीर्णामुनिवृंदनिषेविता ५।\nब्राह्मणानां प्रत्यगारमग्निहोत्रभवः पुनः ।\nधूमस्तत्र पुनात्यंग पातकाप्लुतमानसान् ६।\nउवाच सुमतिं राजा शत्रुघ्नः शत्रुतापनः ।\nतत्पुरप्रेक्षणोद्भूतहर्षविस्मितमानसः ७।\nशत्रुघ्न उवाच।\nमंत्रिन्कथय कस्येदं पुरं मे दृष्टिगोचरम् ।\nकरोति मानसाह्लादं धर्मेण प्रतिपालितम् ८।\nशेष उवाच।\nइति वाक्यं समाकर्ण्य शत्रुघ्नस्य महीपतेः ।\nउवाच सुमतिः सर्वं यथातथमनुद्धतम् ९।\nसुमतिरुवाच।\nशृणुष्वावहितः स्वामिन्वैष्णवस्य कथाः शुभाः ।\nयाः श्रुत्वा मुच्यते पापाद्ब्रह्महत्यासमादपि १०।\nजीवन्मुक्तो वरीवर्ति रामांघ्र्यंबुजषट्पदः ।\nसत्यवान्यज्ञयज्ञांग ज्ञाता कर्ताऽविता महान् ११।\nधेनुं प्रसाद्य बहुभिर्व्रतैर्यं प्राप तत्पिता ।\nऋतंभराख्यो जगति ख्यातः परमधार्मिकः १२।\nगौः प्रसन्ना ददौ पुत्रमनेकगुणसंस्कृतम् ।\nसत्यवंतं सुशोभाढ्यं तं जानीहि नृपोत्तमम् १३।\nशत्रुघ्न उवाच।\nको वा ऋतंभरो राजा किमर्थं धेनुपूजनम् ।\nकथं प्राप्तः सुतस्तस्य वैष्णवो विष्णुसेवकः १४।\nसर्वमेतत्समाचक्ष्व वैष्णवस्य कथानकम् ।\nश्रुतं हरति जंतूनां महापातकपर्वतम् १५।\nशेष उवाच।\nइति वाक्यं समाकर्ण्य शत्रुघ्नस्य महार्थकम् ।\nकथयामास विशदं तदुत्पत्तिकथानकम् १६।\nऋतंभरो नरपतिरनपत्यः पुराऽभवत् ।\nकलत्राणि बहून्यस्य न पुत्रं प्राप तेषु वै १७।\nतदा जाबालिनामानं मुनिं दैवादुपागतम् ।\nप्रपच्छ कुशलोद्युक्तः सपुत्रोत्पत्तिकारणम् १८।\nऋतंभर उवाच।\nस्वामिन्वंध्यस्य मे ब्रूहि पुत्रोत्पत्तिकरं वचः ।\nयत्कृत्वा जायतेऽपत्यं मम वंशधरं वरम् १९।\nतज्ज्ञात्वा भवतो भव्यं प्रकुर्यां निश्चितं वचः ।\nदानं व्रतं वा तीर्थं वा मखं वा मुनिसत्तम २०।\nइति राज्ञोवचः श्रुत्वा जगाद मुनिसत्तमः ।\nसुतोत्पत्तिकरं वाक्यं प्रणतस्य सुतार्थिनः २१।\nअपत्यप्राप्तिकामस्य संत्युपायास्त्रयः प्रभो ।\nविष्णोः प्रसादो गोश्चापि शिवस्याप्यथवा पुनः २२।\nतस्मात्त्वं कुरु वै पूजां धेनोर्देवतनोर्नृप ।\nयस्याः पुच्छे मुखे शृंगे पृष्ठे देवाः प्रतिष्ठिताः २३।\nसा तुष्टा दास्यति क्षिप्रं वांछितं धर्मसंयुतम् ।\nएवं विदित्वा गोपूजां विधेहि त्वमृतंभर २४।\nयो वै नित्यं पूजयति गां गेहे यवसादिभिः ।\nतस्य देवाश्च पितरो नित्यं तृप्ता भवंति हि २५।\nयो वै गवाह्निकं दद्यान्नियमेन शुभव्रतः ।\nतेन सत्येन तस्य स्युः सर्वे पूर्णा मनोरथाः २६।\nतृषिता गौर्गृहे बद्धा गेहे कन्या रजस्वला ।\nदेवता च सनिर्माल्या हंति पुण्यं पुराकृतम् २७।\nयो वै गां प्रतिषिद्ध्येत चरंतीं स्वं तृणं नरः ।\nतस्य पूर्वे च पितरः कंपंते पतनोन्मुखाः २८।\nयो वै यष्ट्या ताडयति धेनुं मर्त्यो विमूढधीः ।\nधर्मराजस्य नगरं स याति करवर्जितः २९।\nयो वै दंशान्वारयति तस्य पूर्वे ह्यधोगताः ।\nनृत्यंति मत्सुतो ह्यस्मांस्तारयिष्यति भाग्यवान् ३०।\nअत्रैवोदाहरंतीममितिहासं पुरातनम् ।\nजनकस्य पुरावृत्तं धर्मराजपुरेऽद्भुतम् ३१।\nएकदा जनको राजा योगेनासून्समत्यजत् ।\nतदा विमानं संप्राप्तं किंकिणीजालभूषितम् ३२।\nतदारुह्य गतो राजा सेवकैरूढदेहवान् ।\nमार्गे जगाम धर्मस्य संयमिन्याः पुरोंऽतिके ३३।\nतदा नरककोटीषु पीड्यंते पापकारिणः ।\nजनकस्यांगपवनं प्राप्य सौख्यं प्रपेदिरे ३४।\nनिरये दाहजापीडा जातैषां सुखकारिणी ।\nमहादुःखं तदा नष्टं जनकस्यांगवायुना ३५।\nतदा तं निर्गतं दृष्ट्वा जंतवः पापपीडिताः ।\nअत्यंतं चुक्रुशुर्भीतास्तद्वियोगमनिच्छवः ३६।\nऊचुस्ते करुणां वाचं मा गच्छ सुकृतिन्नितः ।\nत्वदंगवायुसंस्पर्शात्सुखिनः स्यामपीडिताः ३७।\nइति वाक्यं समाकर्ण्य राजा परमधार्मिकः ।\nमानसे चिंतयामास करुणापूरपूरितः ३८।\nचेन्मत्तः प्राणिनां सौख्यं भवेदिह तदा पुनः ।\nअत्रैव च पुरे स्थास्ये स्वर्ग एष मनोरमः ३९।\nएवं कृत्वा नृपस्तस्थौ तत्रैव निरयाग्रतः ।\nविदधत्प्राणिनां सौख्यमनुकंपितमानसः ४०।\nतत्र धर्मस्तु संप्राप्तो निरयद्वारि दुःखदे ।\nकारयन्यातनास्तीव्रा नानापातककारिणाम् ४१।\nतदा ददर्श राजानं जनकं द्वारिसंस्थितम् ।\nविमानेन महापुण्यकारिणं दययायुतम् ४२।\nतमुवाच प्रेतपतिर्जनकं सहसन्गिरा ।\nराजन्कुतस्त्वं संप्राप्तः सर्वधर्मशिरोमणिः ४३।\nएतत्स्थानं पातकिनां दुष्टानां प्राणघातिनाम् ।\nनायांति पुरुषा भूप त्वादृशाः पुण्यकारिणः ४४।\nअत्रायांति नरास्ते वै ये परद्रोहतत्पराः ।\nपरापवादनिरताः परद्रव्यपरायणाः ४५।\nयो वै कलत्रं धर्मिष्ठं निजसेवापरायणम् ।\nअपराधादृते जह्यात्सनरोऽत्र समाव्रजेत् ४६।\nमित्रं वञ्चयते यस्तु धनलोभेन लोभितः ।\nआगत्यात्र नरः पीडां मत्तः प्राप्नोति दारुणाम् ४७।\nयो रामं मनसा वाचा कर्मणा दंभतोऽपि वा ।\nद्वेषाद्वाचोपहासाद्वा न स्मरत्येव मूढधीः ४८।\nतं बध्नामि पुनस्त्वेषु निक्षिप्य श्रपयामि च ।\nयैः स्मृतो न रमानाथो नरकक्लेशवारकः ४९।\nतावत्पापं मनुष्याणामंगेषु नृप तिष्ठति ।\nयावद्रामं न रसना गृणाति कलि दुर्मतेः ५०।\nमहापापकरा राजन्ये भवंति महामते ।\nतानानयंति मद्भृत्यास्त्वादृशान्द्रष्टुमक्षमाः ५१।\nतस्माद्गच्छ महाराज भुंक्ष्व भोगाननेकशः ।\nविमानवरमारुह्य भुंक्ष्व पुण्यमुपार्जितम् ५२।\nइति वाक्यं समाकर्ण्यध र्मराजस्य तत्पतेः ।\nउवाच धर्मराजानं करुणापूरपूरितः ५३।\nजनक उवाच।\nअहं गच्छामि नो नाथ जीवानामनुकम्पया ।\nमदंगवायुना ह्येते सुखं प्राप्ताः स्म संस्थिताः ५४।\nएतान्मुंचसि चेद्राजन्सर्वान्वै निरयस्थितान् ।\nततो गच्छामि सुखितः स्वर्गं पुण्यजनाश्रितम् ५५।\nजाबालिरुवाच।\nइति वाक्यमथाश्रुत्य जनकं प्रत्युवाच सः ।\nप्रत्येकं निर्दिशञ्जीवान्निरयस्थाननेकशः ५६।\nधर्म उवाच।\nअयं मित्र कलत्रं वै विश्वस्तमनुजग्मिवान् ।\nतस्मादेनं लोहशंकौ वर्षायुतमपीपचम् ५७।\nपश्चादेनं सूकराणां योनौ निक्षिप्य दोषिणम् ।\nमानुषेष्ववतार्योऽयं षंढचिह्नेन चिह्नितः ५८।\nअनेन परदाराश्च बलादालिगिता मुहुः ।\nतस्मादयं पच्यतेऽत्र रौरवे शतहायनम् ५९।\nअयं तु परकीयं स्वं मुषित्वा बुभुजे कुधीः ।\nतस्मादस्य करौ छित्त्वा पचेयं पूयशोणिते ६०।\nअयं सायंतने प्राप्तमतिथिं क्षुधयार्दितम् ।\nवाण्यापि नाकरोत्तस्य पूजनं स्वागतं न च ६१।\nतस्मादयं पातनीयस्तामिस्रेंधनपूरिते ।\nभ्रमरैः पीडितो यातु यातनां शतहायनम् ६२।\nअयं तावत्परस्योच्चैर्निंदां कुर्वन्नलज्जितः ।\nअयमप्यशृणोत्कर्णौ प्रेरयन्बहुशस्तु ताम् ६३।\nतस्मादिमावंधकूपे पतितौ दुःखदुःखितौ ।\nअयं मित्रध्रुगुद्विग्नः पच्यते रौरवे भृशम् ६४।\nतस्मादेतान्पापभोगान्कारयित्वा विमोचये ।\nत्वं गच्छ नरशार्दूल पुण्यराशिविधायकः ६५।\nजाबालिरुवाच।\nएवं स निर्दिशञ्जीवांस्तूष्णीमासाघकारिणः ।\nप्रोवाच रामभक्तोऽसौ करुणापूरितेक्षणः ६६।\nजनक उवाच।\nकथं निरयनिर्मुक्तिर्जीवानां दुःखिनां भवेत् ।\nतदाशु कथय त्वं वै यत्कृत्वा सुखमाप्नुयुः ६७।\nधर्म उवाच।\nनैभिराराधितो विष्णुर्नैभिस्तस्य कथाः श्रुताः ।\nकथं निरयनिर्मुक्तिर्भवेद्वै पापकारिणाम् ६८।\nयदि त्वं मोचयस्येतान्महापापकरानपि ।\nतर्ह्यर्पय महाराज पुण्यं तत्कथयामि यत् ६९।\nएकदा प्रातरुत्थाय शुद्धभावेन चेतसा ।\nध्यातः श्रीरघुनाथोऽसौ महापापहराभिधः ७०।\nरामरामेति यच्चोक्तं त्वया शुद्धेन चेतसा ।\nतत्पुण्यमर्पयैतेभ्यो येन स्यान्निरयाच्च्युतिः ७१।\nजाबालिरुवाच।\nएतच्छ्रुत्वा वचस्तस्य धर्मराजस्य धीमतः ।\nपुण्यं ददौ महाराज आजन्मसमुपार्जितम् ७२।\nयदा जन्मकृतैः पुण्यै रघुनाथार्चनोद्भवैः ।\nएतेषां निरयान्मुक्तिर्भवत्वत्र मनोरमा ७३।\nएवं कथयतस्तस्य जीवा निरयसंस्थिताः ।\nतत्क्षणान्निरयान्मुक्ता जाता दिव्यवपुर्धराः ७४।\nऊचुस्ते जनकं राजंस्त्वत्प्रसादाद्वयं क्षणात् ।\nदुःखदान्निरयान्मुक्ता यास्यामः परमं पदम् ७५।\nतान्दृष्ट्वा सूर्यसंकाशान्नरान्निरयनिःसृतान् ।\nतुतोष चित्ते सुभृशं सर्वभूतदयापरः ७६।\nते सर्वे प्रययुर्लोकं दिवं देवैरलंकृतम् ।\nजनकं तु प्रशंसंतो महाराजं दयानिधिम् ७७।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सत्यवदाख्याने जनकेन नरकस्थप्राणिमोचनंनाम त्रिंशोऽध्यायः ३० ।"
  }
]
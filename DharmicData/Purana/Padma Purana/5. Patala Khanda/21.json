[
  {
    "text": "सुमतिरुवाच।\nएतन्माहात्म्यमतुलं गंडक्याः कर्णगोचरम् ।\nकृत्वा कृतार्थमात्मानममन्यत नृपोत्तमः १।\nस्नात्वा तीर्थे पितॄन्सर्वान्संतर्प्य जहृषे महान् ।\nशालग्रामशिलापूजां कुर्वन्वाडववाक्यतः २।\nचतुर्विंशच्छिलास्तत्र गृहीत्वा स नृपोत्तमः ।\nपूजयामास प्रेम्णा च चंदनाद्युपचारकैः ३।\nतत्र दानानि दत्त्वा च दीनांधेभ्यो विशेषतः ।\nगंतुं प्रचक्रमे राजा पुरुषोत्तममंदिरम् ४।\nएवं क्रमेण संप्राप्तो गंगासागरसंगमम् ।\nकृत्वाक्षिगोचरं तं च ब्राह्मणं पृष्टवान्मुदा ५।\nस्वामिन्वद कियद्दूरे नीलाख्यः पर्वतो महान् ।\nपुरुषोत्तमसंवासः सुरासुरनमस्कृतः ६।\nतदा श्रुत्वा महद्वाक्यं रत्नग्रीवस्य भूपतेः ।\nउवाच विस्मयाविष्टो राजानं प्रति सादरम् ७।\nराजन्नेतत्स्थलं नीलपर्वतस्य नमस्कृतम् ।\nकिमर्थं दृश्यते नैव महापुण्यफलप्रदम् ८।\nपुनःपुनरुवाचेदं स्थलं नीलस्य भूभृतः ।\nकथं न दृश्यते राजन्पुरुषोत्तमवासभृत् ९।\nअत्र स्नातं मया सम्यगत्र भिल्लाक्षिगोचराः ।\nअनेनैव पथा राजन्नारूढं पर्वतोपरि १०।\nइति तद्वाक्यमाकर्ण्य विव्यथे मानसे नृपः ।\nनीलभूधरदर्शाय कुर्वन्नुत्कंठितं मनः ११।\nउवाच तत्कथं विप्र दृश्येत पुरुषोत्तमः ।\nकथं वा दृश्यते नीलस्तदुपायं वदस्व नः १२।\nतदा वाक्यं समाकर्ण्य रत्नग्रीवस्य भूपतेः ।\nतापसो ब्राह्मणो वाक्यमुवाच नृप विस्मितः १३।\nगंगासागरसंयोगे स्नात्वास्माभिर्महीपते ।\nस्थातव्यं तावदेवात्र यावन्नीलो न दृश्यते १४।\nगीयते पापहा देवः पुरुषोत्तमसंज्ञितः ।\nकरिष्यते कृपामाशु भक्तवत्सलनामधृक् १५।\nत्यजत्यसौ न वै भक्तान्देवदेवशिरोमणिः ।\nअनेके रक्षिता भक्तास्तद्गायस्व महामते १६।\nइति वाक्यं समाकर्ण्य राजा व्यथितचेतसा ।\nस्नात्वा गंगाब्धिसंयोगे ततोनशनमादधात् १७।\nकरिष्यति कृपां यर्हि दर्शने पुरुषोत्तमः ।\nपूजां कृत्वाशनं कुर्यामन्यथानशनं व्रतम् १८।\nइति कृत्वा स नियमं गंगासागररोधसि ।\nगायन्हरिगुणग्राममुपवासमथाचरत् १९।\nराजोवाच।\nजय दीनदयाकरप्रभो जय दुःखापह मङ्गलाह्वय ।\nजय भक्तजनार्तिनाशन कृतवर्ष्मञ्जयदुष्टघातक २०।\nअंबरीषमथ वीक्ष्य दुःखितं विप्रशापहतसर्वमङ्गलम् ।\nधारयन्निजकरे सुदर्शनं संररक्ष जठराधिवासतः २१।\nदैत्यराज पितृकारितव्यथः शूलपाशजलवह्निपातनैः ।\nश्रीनृसिंहतनुधारिणा त्वया रक्षितः सपदि पश्यतः पितुः २२।\nग्राहवक्त्रपतितांघ्रिमुद्भटं वारणेंद्रमतिदुःखपीडितम् ।\nवीक्ष्य साधुकरुणार्द्रमानसस्त्वं गरुत्मति कृतारुहक्रियः २३।\nत्यक्तपक्षिपतिरात्तचक्रको वेगकंपयुतमालिकांबरः ।\nगीयसे सुभिरमुष्य न क्रतो मोचकः सपदि तद्विनाशकः २४।\nयत्रयत्र तव सेवकार्दनं तत्र तत्र बत देहधारिणा ।\nपाल्यते च भवता निजः प्रभो पापहारिचरितैर्मनोहरैः २५।\nदीननाथ सुरमौलिहीरकाघृष्टपादतल भक्तवल्लभ ।\nपापकोटिपरिदाहक प्रभो दर्शयस्व निजदर्शनं मम २६।\nपापकृद्यदि जनोयमागतो मानसे तव तथा हि दर्शय ।\nतावका वयमघौघनाशनं विस्मृतं नहि सुरासुरार्चित २७।\nये वदंति तव नाम निर्मलं ते तरंति सकलाघसागरम् ।\nसंस्मृतिर्यदि कृता तदा मया प्राप्यतां सकलदुःखवारक २८।\nसुमतिरुवाच।\nएवं गायन्गुणान्रात्रौ दिवा वापि महीपतिः ।\nक्षणमात्रं न विश्रांतो निद्रामाप न वै सुखम् २९।\nगायन्गच्छन्गृणंस्तिष्ठन्वदत्येतदहर्निशम् ।\nदर्शयस्व कृपानाथ स्वतनुं पुरुषोत्तम ३०।\nएवं राज्ञः पंचदिनं गतं गंगाब्धिसंगमे ।\nतदा कृपाब्धिः कृपया चिंतयामास गोपतिः ३१।\nअसौ राजा मदीयेन गानेन विगताघकः ।\nपश्य तान्मामकीं प्रेष्ठां सुरासुरनमस्कृताम् ३२।\nइति संचिंत्य भगवान्कृपापूरितमानसः ।\nसंन्यासिवेषमास्थाय ययौ राज्ञोंऽतिकं विभुः ३३।\nतत्र गत्वा महाराज त्रिदंडियतिवेषधृक् ।\nभक्तानुकंपया प्राप्तो वीक्षितस्तापसेन हि ३४।\nॐनमो विष्णवेत्युक्त्वा नमश्चक्रे नृपोत्तमः ।\nअर्घ्यपाद्यासनैः पूजां चकार हरिमानसः ३५।\nउवाच भाग्यमतुलं यद्भवानक्षिगोचरः ।\nअतः परं दास्यते मे गोविंदो निजदर्शनम् ३६।\nइति श्रुत्वा तु तद्वाक्यं संन्यासी निजगाद तम् ।\nराजञ्छृणुष्व कथितं मम वाक्यविनिःसृतम् ३७।\nअहं ज्ञानेन जानामि भूतं भव्यं भवच्च यत् ।\nतस्मादहं ब्रुवे किंचिच्छृणुष्वैकाग्रमानसः ३८।\nश्वो मध्याह्ने हरिर्दाता दर्शनं ब्रह्मदुर्ल्लभम् ।\nपंचभिः स्वजनैः साकं यास्यसे परमं पदम् ३९।\nत्वममात्यश्च महिला तव तापस वाडवः ।\nपुरे तव करंबाख्यः साधुश्च तं तु वायकः ४०।\nएतैः पंचभिरेतस्मिन्नीले पर्वतसत्तमे ।\nयास्यसे ब्रह्मदेवेंद्र वंदितं सुरपूजितम् ४१।\nइत्युक्त्वाऽदृश्यतां प्राप्तो यतिः क्वापि न दृश्यते ।\nतदाकर्ण्य नृपो हर्षं प्राप चाशु सविस्मयम् ४२।\nराजोवाच।\nस्वामिन्कोऽसौ समागत्य संन्यासी मां यदूचिवान् ।\nन दृश्यते पुनः कुत्र गतोऽसौ चित्तहर्षदः ४३।\nतापस उवाच।\nराजंस्तव महाप्रेम्णा कृष्टचित्तः समभ्यगात् ।\nपुरुषोत्तमनामायं सर्वपापप्रणाशनः ४४।\nश्वोमध्याह्ने तव पुरो भविष्यति महान्गिरिः ।\nतमारुह्य हरिं दृष्ट्वा कृतार्थस्त्वं भविष्यसि ४५।\nइतिवाक्यसुधापूर नाशितस्वांत संज्वरः ।\nहर्षं यमाप स नृपो ब्रह्मापि न हि वेत्ति तम् ४६।\nतदा दुंदुभयो नेदुर्वीणापणवगोमुखाः ।\nमहानंदस्तदा ह्यासीद्राजराजस्य चेतसि ४७।\nगायन्हरिं क्षणं तिष्ठन्हसञ्जल्पन्ब्रुवन्नमन् ।\nआनंदं प्राप सुघनं सर्वसंतापनाशनम् ४८।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे संन्यासिदर्शनंनाम एकविंशोऽध्यायः २१ ।"
  }
]
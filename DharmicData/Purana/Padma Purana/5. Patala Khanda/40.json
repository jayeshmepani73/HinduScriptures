[
  {
    "text": "शेष उवाच।\nसेनाचरा महाराज्ञो महाबलसमन्विताः ।\nसमागतास्तं पश्यंतो हयं रामस्य भूपतेः १।\nक्वा सावश्वः केन नीतः कथं वा दृश्यते न सः ।\nको गंता यमपुर्यां वै वाहं हृत्वा सुमंदधीः २।\nविलोकयंतस्तन्मार्गं यावत्सेनाचरा रघोः ।\nतावत्प्राप्तो महाराजो महासैन्यपरीवृतः ३।\nपप्रच्छ सेवकान्सर्वान्कुत्राश्वो मम सांप्रतम् ।\nन दृश्यते कथं वाहः स्वर्णपत्रसुशोभितः ४।\nइति तद्वचनं श्रुत्वा सेवकास्ते हयानुगाः ।\nप्रोचुर्नाथ मनोवेगो वाहः केनापि कानने ५।\nहृतो न लक्ष्यते तस्मादस्माभिर्मार्गकोविदैः ।\nतदत्र यत्नः कर्तव्यो हयप्राप्तिं प्रति प्रभो ६।\nतेषां वचनमाकर्ण्य पप्रच्छ सुमतिं नृपः ।\nशत्रुघ्नः शत्रुसंहारकारीमोहनरूपधृक् ७।\nशत्रुघ्न उवाच।\nकोऽत्र राजा निवसति कथं वाहस्य संगमः ।\nकियद्बलं भूमिपतेर्येन मेऽद्य हृतो हयः ८।\nसुमतिरुवाच।\nराजन्देवपुरं ह्येतद्देवेनैव विनिर्मितम् ।\nकैलासमिव दुर्गम्यं वैरिसंघैः सुसंहतैः ९।\nअस्मिन्वीरमणी राजा महाशूरः प्रतापवान् ।\nराज्यं करोति धर्मेण शिवेन परिरक्षितः १०।\nयोऽसौ प्रलयकारी स आस्ते भक्त्या वशीकृतः ।\nचंद्रचूडः स्वभक्तस्य पक्षपातं सृजन्सदा ११।\nतस्मादत्र महद्युद्धं गृहीतश्चेद्भविष्यति ।\nयत्ताः संतः प्रकुर्वंतु रक्षणं कटकस्य हि १२।\nएवं श्रुत्वा स शत्रुघ्नः सर्वभूपशिरोमणिः ।\nसैन्यव्यूहं रचित्वासौ तिष्ठति स्म महायशाः १३।\nअथ तं सुखमासीनं मंत्रयंतं सुमंत्रिणा ।\nआजगाम स देवर्षिर्युद्धकौतुकसंयुतः १४।\nतमागतं मुनिं दृष्ट्वा शत्रुघ्नस्तपसां निधिम् ।\nअभ्युत्थायासने स्थाप्य मधुपर्कमथार्पयत् १५।\nस्वागतेन च संतुष्टं नारदं मुनिसत्तमम् ।\nउवाच प्रीणयन्वाचा वाक्यवादविशारदः १६।\nशत्रुघ्न उवाच।\nमदीयोऽश्व कुत्र विप्र कथयस्व महामते ।\nन लक्ष्यते गतिस्तस्य सेवकैर्मम कोविदैः १७।\nशंस तं येन वा नीतं क्षत्त्रियेण च मानिना ।\nकथमत्र हयप्राप्तिर्भविष्यति तपोधन १८।\nइति वाक्यं समाकर्ण्य शत्रुघ्नस्य स नारदः ।\nउवाच वीणां रणयन्गायन्रामकथां मुहुः १९।\nनारद उवाच।\nएतद्देवपुरं राजन्भूपो वीरमणिर्महान् ।\nतत्पुत्रेण वनस्थेन गृहीतस्तव वाजिराट् २०।\nतत्र युद्धं महत्तेऽद्य भविष्यति सुदारुणम् ।\nअत्र वीराः पतिष्यंति बलशौर्यसमन्विताः २१।\nतस्मादत्र महायत्नात्स्थातव्यं ते महाबल ।\nरचय व्यूहरचनां दुर्गमां परसैनिकैः २२।\nजयस्ते भविता राजन्कृच्छ्रेणास्मान्नृपोत्तमात् ।\nरामं को नु पराजीयाद्भुवने सकले ह्यपि २३।\nइत्युक्त्वांतर्दधे विप्रो नभसि स्थितवांस्ततः ।\nयुद्धं सुदारुणं द्रक्ष्यन्देवदानवयोरिव २४।\nशेष उवाच।\nअथ राजा वीरमणिः सर्वशूरशिरोमणिः ।\nपटहं घोषितुं स्वीये पुरमध्ये महारवम् २५।\nआह्वयामास सेनान्यं रिपुवीरं महोन्नतम् ।\nकथयामास च क्षिप्रं मेघगंभीरया गिरा २६।\nवीरमणिरुवाच।\nसेनानीः पटहस्याज्ञां देहि मे शोभने पुरे ।\nतच्छ्रुत्वा मे सुसन्नद्धाः शत्रुघ्नं प्रति यांतु ते २७।\nइति वाक्यं समाकर्ण्य राज्ञो वीरमणेस्तदा ।\nकारयामास पटहं महारवनिनादितम् २८।\nगेहे गेहे च रथ्यायां श्रूयते पटहध्वनिः ।\nशत्रुघ्नं यांतु ये सर्वे वीरा राजपुरे स्थिताः २९।\nये वै राज्ञः समुल्लंघ्य शासनं वीरमानिनः ।\nपुत्रा वा भ्रातरो वापि ते वध्याः स्युर्नृपाज्ञया ३०।\nशृण्वंतु वीराः पुनरप्याह ते पटहे रवम् ।\nश्रुत्वा विधीयतामाशु कर्तव्यं मा विलंबितम् ३१।\nशेष उवाच।\nइति पटहरवं स्वकर्णगोचरं ।\nनरवरवीरवरा ययुर्नृपोत्तमम् ।\nकनककवचभूषितस्वदेहाः ।\nसमरमहोत्सव हृष्टचित्तकोशाः ३२।\nकेचिद्ययुः शिरस्त्राणं धृत्वा शिरसि शोभनम् ।\nकवचेन सुशोभाढ्याः शतकोटिसुशोभिताः ३३।\nरथेन हययुग्मेन मणिकांचनशोभिना ।\nययुस्ते राजसंदेशान्नृवरालयमुन्मदाः ३४।\nकेचिन्मतंगजैर्मत्तैः केचिद्वाहैः सुशोभनैः ।\nययुर्नपगृहं सर्वे राजसंदेशकारकाः ३५।\nविविक्तस्वर्णकवचशिरस्त्राणसुशोभितः ।\nरुक्मांगदोऽपि च निजे रथे तिष्ठन्मनोजवे ३६।\nशुभांगदोऽनुजस्तस्य महारत्नमयं दधत् ।\nकवचं वपुषि श्रेष्ठं निजं प्रायाद्रणोत्सवे ३७।\nराजभ्राता वीरसिंहः सर्वशस्त्रास्त्रकोविदः ।\nययौ नृपाज्ञया तत्र शासनं भूमिपस्य हि ३८।\nजामेयस्तस्य राज्ञोऽपि बलमित्र इति स्मृतः ।\nसन्नद्धः कवची खड्गी जगाम नृपमंदिरम् ३९।\nसेनानी रिपुवारोऽपि सेनां तां चतुरंगिणीम् ।\nसज्जां विधाय भूपाय न्यवेदयदथो महान् ४०।\nअथ राजा वीरमणिः सर्वशस्त्रास्त्रपूरितम् ।\nमणिसृष्टोच्चचक्रोच्चमारोहत्स्यंदनोत्तमम् ४१।\nततो वीरार्णवे शंखनिनादश्च समंततः ।\nश्रूयते कातरान्वीरान्प्रेरयन्निव संगरे ४२।\nभेर्यः समंततो जघ्नुः शुभवादकवादिताः ।\nअनीकान्यत्र तस्यासन्संग्रामाय प्रतस्थुषः ४३।\nसर्वे कृतस्वस्त्ययनाः सर्वाभरणभूषिताः ।\nसर्वशस्त्रास्त्रसंपूर्णा ययुः समरमण्डलम् ४४।\nभेरीशंखनिनादेन पूरिताश्च नगा गुहाः ।\nआकारितुं गतः किं नु तद्रवः स्वर्गसंस्थितान् ४५।\nतस्मिन्कोलाहले वृत्ते राजा वीरमणिर्महान् ।\nरणोत्साहेन संयुक्तो ययौ प्रधनमंडलम् ४६।\nआगत्य संस्थितस्तावद्रथपत्तिसमाकुलम् ।\nसमुद्र इव तत्स्थानात्प्लावितुं पुरुषानयात् ४७।\nतदागतं बलं दृष्ट्वा रथिभिः शस्त्रकोविदैः ।\nकोलाहलीकृतं सर्वमुवाच सुमतिं नृपः ४८।\nशत्रुघ्न उवाच।\nसमागतो वीरमणिर्मम वाजिधरो बली ।\nयोद्धुं मां महता भूयः सैन्येन चतुरंगिणा ४९।\nकथं युद्धं प्रकर्तव्यं के योत्स्यंति बलोत्कटाः ।\nतान्सर्वान्दिश मे वीरान्यथा स्याज्जय ईप्सितः ५०।\nसुमतिरुवाच।\nस्वामिन्नसौ महाराजो महासैन्यपरीवृतः ।\nसमागतः स युद्धार्थं शिवभक्तिसमन्वितः ५१।\nसांप्रतं युद्ध्यतां वीरः पुष्कलः परमास्त्रवित् ।\nअन्येपि नीलरत्नाद्या योद्धारो युद्धकोविदाः ५२।\nशिवेन सह योद्धव्यं राज्ञा वा भवतानघ ।\nद्वंद्वयुद्धेन जेतव्यो महाबलपराक्रमः ५३।\nअनेन विधिना राजञ्जयस्तेऽत्र भविष्यति ।\nपश्चाद्यद्रोचते स्वामिंस्तत्कुरुष्व महामते ५४।\nशेष उवाच।\nइति वाक्यं समाकर्ण्य शत्रुघ्नः परवीरहा ।\nसुभटानादिदेशाथ युद्धाय कृतनिश्चयः ५५।\nसर्वैः ससैन्यैर्युद्धार्थं राजभिः शस्त्रकोविदैः ।\nयथा स्यान्मे जयः क्षिप्रं यतितव्यं तथा पुनः ५६।\nजयार्थं राघवस्यैव श्रुत्वा ते रणकोविदाः ।\nमहोत्साहेन संयुक्ता ययुर्योद्धुं तु सैनिकैः ५७।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे वीर-।\nमणिना सह युद्धनिश्चयोनाम चत्वारिंशत्तमोऽध्यायः ४० ।"
  }
]
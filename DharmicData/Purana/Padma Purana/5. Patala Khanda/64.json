[
  {
    "text": "शेष उवाच।\nशत्रुघ्नं पतितं वीक्ष्य सुरथः प्रवरो नृपः ।\nप्रययौ मणिना सृष्टे रथे तिष्ठन्महाद्भुते १।\nपुष्कलस्तु रणे पूर्वं पातितः स विचारयन् ।\nलवं ययौ तदा योद्धुं महावीरबलोन्नतम् २।\nसुरथः कुशमासाद्य बाणान्मुंचन्ननेकधा ।\nव्यथयामास समरे महावीरशिरोमणिः ३।\nसुरथं विरथं चक्रे बाणैर्दशभिरुच्छिखैः ।\nधनुश्चिच्छेद तरसा सुदृढं गुणपूरितम् ४।\nअस्त्रप्रत्यस्त्रसंहारैः क्षैपणैः प्रतिक्षेपणैः ।\nअभवत्तुमुलं युद्धं वीराणां रोमहर्षणम् ५।\nअत्यंतं समरोद्युक्ते सुरथे दुर्जये नृपे ।\nकुशः संचिंतयामास किंकर्तव्यं रणे मया ६।\nविचार्य निशितं घोरं सायकं समुपाददे ।\nहननाय नृपस्यास्य महाबलसमन्वितः ७।\nतमागतं शरं दृष्ट्वा कालानलसमप्रभम् ।\nछेत्तुं मतिं चकाराशु तावल्लग्नो महाशरः ८।\nमुमूर्च्छ समरे वीरो महावीरबलस्ततः ।\nपपात स्यंदनोपस्थे सारथिस्तमुपाहरत् ९।\nसुरथे पतिते दृष्ट्वा कुशं जयसमन्वितम् ।\nत्रासयंतं वीरगणानियाय पवनात्मजः १०।\nसमीरसूनुं प्रबलमायांतं वीक्ष्य वानरम् ।\nजहास दर्शयन्दंतान्कोपयन्निव तं क्रुधा ११।\nउवाच च हनूमंतमेहि त्वं मम संमुखम् ।\nभेत्स्ये बाणसहस्रेण मृतो यास्यसि यामिनीम् १२।\nइत्युक्तो हनुमाञ्ज्ञात्वा रामसूनुं महाबलम् ।\nस्वामिकार्यं प्रकर्तव्यमिति कृत्वा प्रधावितः १३।\nशालमुत्पाट्य तरसा विशालं शतशाखिनम् ।\nकुशं वक्षसि संलक्ष्य ययौ योद्धुं महाबलः १४।\nशालहस्तं समायांतं हनूमंतं महाबलम् ।\nत्रिभिः क्षुरप्रैर्विव्याध हृदि चंद्रोपमैर्बली १५।\nस बाणविद्धस्तरसा कुशेन बलशालिना ।\nशालेन हृदि संजघ्ने दंतान्निष्पिष्य मारुतिः १६।\nशालाहतस्तदा बालः किंचिन्नाकंपत स्मयात् ।\nतदा वीराः प्रशंसां तु प्रचक्रुस्तस्य बाल्यतः १७।\nस शालेन हतो वीरः संहारास्त्रं समाददे ।\nसंहन्तुं वैरिणं कोपात्कुशः स परमास्त्रवित् १८।\nसंहारास्त्रं समालोक्य दुर्जयं कुशमोचितम् ।\nदध्यौ रामं स्वमनसा भक्तविघ्नविनाशकम् १९।\nतदा मुक्तं कुशेनाशु तदस्त्रं हृदि मारुतेः ।\nलग्नं महाव्यथाकारि तेन मूर्च्छामितः पुनः २०।\nमूर्च्छां प्राप्तं तु तं दृष्ट्वा प्लवंगं बलसंयुतः ।\nविव्याध सायकैस्तीक्ष्णैः सैन्यं तत्सकलं महत् २१।\nतस्य बाणायुतैर्भग्नं बलं सर्वं रणांगणे ।\nपलायनपरं जातं चतुरंगसमन्वितम् २२।\nतदा कपिपतिः कोपात्सुग्रीवो रक्षको महान् ।\nअभ्यधावन्नगान्नैकानुत्पाट्य कुशमुद्भटम् २३।\nकुशः सर्वान्प्रचिच्छेद लीलया प्रहसन्नगान् ।\nपुनरप्यागतान्वृक्षांश्चिच्छेद तरसा बली २४।\nअनेकबाणव्यथितः सुग्रीवः समरांगणे ।\nजग्राह पर्वतं घोरं कुशमस्तकमध्यतः २५।\nकुशस्तं नगमायांतं वीक्ष्य बाणैरनेकधा ।\nनिष्पिपेष चकाराशु महारुद्रांगयोग्यताम् २६।\nसुग्रीवस्तन्महत्कर्म दृष्ट्वा बालेन निर्मितम् ।\nजयाशाप्रतिनिर्वृत्तो बभूव समरांगणे २७।\nरणमध्ये दुराक्रांतं कुशं लांगूलताडकम् ।\nअत्यमर्षीरुषाक्रांतस्तं हंतुं नगमाददे २८।\nआत्मानं हंतुमुद्युक्तं वीक्ष्य सुग्रीवमादरात् ।\nताडयामास बहुभिः सायकैः शितपर्वभिः २९।\nस ताडितो बहुविधैः शरैः पीडासमन्वितः ।\nकुशं हंतुं समारब्धो ययौ शालं समाददे ३०।\nतदापि च कुशो वीरो वारुणास्त्रं समाददे ।\nबबंध तं च पाशेन दृढेन स लवाग्रजः ३१।\nस बद्धः पाशकैः स्निग्धैः कुशेन बलशालिना ।\nपपात रणमध्ये वै महावीरैरलंकृते ३२।\nसुग्रीवं पतितं दृष्ट्वा वीराः सर्वत्र दुद्रुवुः ।\nजयमाप लवभ्राता महावीरशिरोमणिः ३३।\nतावल्लवो भटाञ्जित्वा पुष्कलं चांगदं तथा ।\nप्रतापाग्र्यं वीरमणिं तथान्यानपि भूभुजः ३४।\nजयं प्राप्य रणे वीरो लवो भ्रातरमागमत् ।\nसंग्रामे जयकर्तारं वैरिकोटिनिपातकम् ३५।\nपरस्परं प्रहृषितौ परिरंभं प्रकुर्वतः ।\nजयं प्राप्तौ तदा वार्तां मुने चक्रतुरुन्मदौ ३६।\nलव उवाच।\nभ्रातस्तव प्रसादेन निस्तीर्णो रणतोयधिः ।\nइदानीं वीररणकं शोधयावः सुशोभितम् ३७।\nइत्युक्त्वा त्वरितं वीरो जग्मतुस्तौ कुशीलवौ ।\nराज्ञो मौलिमणिं चित्रं जग्राह कनकाचितम् ३८।\nपुष्कलस्य लवो वीरो जग्राह मुकुटं शुभम् ।\nअंगदे च महानर्घ्ये शत्रुघ्नस्यापरस्य च ३९।\nगृहीत्वा शस्त्रसंघातं हनूमंतं कपीश्वरम् ।\nसुग्रीवं सविधे गत्वा उभावपि बबंधतुः ४०।\nपुच्छे वायुसुतस्यायं गृहीत्वा तु कुशानुजः ।\nभ्रातरं प्रत्युवाचेदं नेष्यामि स्वकमंदिरम् ४१।\nआवयोर्जननी प्रीत्यै गृहीत्वा पुच्छके त्वहम् ।\nक्रीडार्थमृषिपुत्राणां कौतुकार्थं ममैव च ४२।\nएतच्छ्रुत्वा ततो वाक्यमुवाच च कुशो लवम् ।\nअहमेनं ग्रहीष्यामि वानरं बलिनं दृढम् ४३।\nइत्येवं भाषमाणौ तौ बद्ध्वा तौ बलिनां वरौ ।\nपुच्छयोर्बलिनौ धृत्वा जग्मतुः स्वाश्रमं प्रति ४४।\nस्वाश्रमाय प्रगच्छंतौ वीक्ष्य तौ कपिसत्तमौ ।\nकंपमानौ जगदतुरन्योन्यं भीतया गिरा ४५।\nहनूमान्कपिराजानं प्रत्युवाच भयार्द्रधीः ।\nएतौ रामसुतावस्मान्नेष्यतः स्वाश्रमं प्रति ४६।\nमया पूर्वं कृतं कर्म जानकीं प्रतिगच्छता ।\nतत्र मे जानकी देवी संमुखाभून्मनोहरा ४७।\nसा मां द्रक्ष्यति वैदेही बद्धं पाशेन वैरिणा ।\nतदा हसिष्यति वरा त्रपा मेऽत्र भविष्यति ४८।\nमया किमत्र कर्तव्यं प्राणत्यागो भविष्यति ।\nमहद्दुःखं चापतितं स रामः किं करिष्यति ४९।\nसुग्रीवस्तद्वचः श्रुत्वा ममाप्येवं महाकपे ।\nनेष्यते यदि मामेवं निधनं तु भविष्यति ५०।\nएवं कथयतोरेव ह्यन्योन्यं भयभीतयोः ।\nकुशो लवश्च भवनं मातुः प्रापतुरोजसा ५१।\nतावायातौ समीक्ष्यैव जहर्ष जननी तयोः ।\nअन्योन्यं परमप्रीत्या परिरेभे निजौ सुतौ ५२।\nताभ्यां पुच्छगृहीतौ तौ वानरौ वीक्ष्य जानकी ।\nहनूमंतं च सुग्रीवं सर्ववीरं कपीश्वरम् ५३।\nजहास पाशबद्धौ तौ वीक्षमाणा वरांगना ।\nउवाच च विमोक्षार्थं वदंती वचनं वरम् ५४।\nपुत्रौ प्रमुंचतं कीशौ महावीरौ महाबलौ ।\nईक्षंतौ मां यदि स्फीतौ प्राणत्यागं करिष्यतः ५५।\nअयं वै हनुमान्वीरो यो ददाह दनोः पुरीम् ।\nअयमप्यृक्षराजो हि सर्ववानरभूमिपः ५६।\nकिमर्थं विधृतौ कुत्र किं वा कृतमनादरात् ।\nपुच्छे युवाभ्यां विधृतौ स महान्विस्मयोऽस्ति मे ५७।\nइति मातुर्वचः श्लक्ष्णं वीक्ष्यतां पुत्रकौ तदा ।\nऊचतुर्विनयश्रेष्ठौ महाबलसमन्वितौ ५८।\nमातः कश्चन भूपालो रामो दाशरथिर्बली ।\nतेन मुक्तो हयः स्वर्णभालपत्रः सुशोभितः ५९।\nतत्रैवं लिखितं मातरेकवीराप्रसूर्मम ।\nये क्षत्रियास्ते गृह्णन्तु नोचेत्पादतलार्चकाः ६०।\nतदा मया विचारो वै कृतः स्वांते पतिव्रते ।\nभवती क्षत्रिया किं न वीरसूः किं न वा भवेत् ६१।\nधार्ष्ट्यं तद्वीक्ष्य भूपस्य गृहीतोऽश्वो मया बलात् ।\nजितं कुशेन वीरेण सैन्यं तत्पातितं रणे ६२।\nमुकुटोऽयं भूमिपतेर्जानीहि पतिदेवते ।\nअयमप्यन्यवीरस्य पुष्कलस्य महात्मनः ६३।\nजानीहि मुकुटं त्वन्यं मणिमुक्ताविराजितम् ।\nअश्वोऽयं मे मनोहारी कामयानो हि भूपतेः ६४।\nआरोहणाय मद्भ्रातुर्जानीहि बलिनो वरे ।\nइमौ कीशौ मया रंतुमानीतौ बलिनां वरौ ६५।\nकौतुकार्थं तवैवैतौ संग्रामे युद्धकारकौ ।\nइति वाक्यं समाकर्ण्य जानकी पतिदेवता ६६।\nजगाद पुत्रौ तौ वीरौ मोचयेथां पुनः पुनः ।\nसीतोवाच।\nयुवाभ्यामनयः सृष्टो हृतो रामहयो महान् ६७।\nअनेके पातिता वीरा इमौ बद्धौ कपीश्वरौ ।\nपितुस्तव हयो वीरो यागार्थं मोचितोऽमुना ६८।\nतस्यापि हृतवंतौ किं वाजिनं मखसत्तमे ।\nमुंचतं प्लवगावेतौ मुंचतं वाजिनां वरम् ६९।\nक्षाम्यतां भूपतेर्भ्राता शत्रुघ्नः परकोपनः ।\nजनन्यास्तद्वचः श्रुत्वा ऊचतुस्तां बलान्वितौ ७०।\nक्षात्रधर्मेण तं भूपं जितवंतौ बलान्वितम् ।\nनास्माकमनयोर्भावि क्षात्रधर्मेण युध्यताम् ७१।\nवाल्मीकिना पुरा प्रोक्तमस्माकं पठतां पुरः ७२।\nकण्वस्याश्रमकेवाहं धृत्वा यागक्रियोचितम् ।\nतस्मात्सुतः स्वपित्रापि युध्येद्भ्रात्रापि चानुजः ७३।\nगुरुणा शिष्य एवापि तस्मान्नो पापसंभवः ।\nत्वदाज्ञातो ऽधुना चावां दास्यावो हयमुत्तमम् ७४।\nमोक्ष्यावः कीशावेतौ हि करिष्यावो वचस्तव ।\nइत्युक्त्वा मातरं वीरौ गतौ रणे कपीश्वरौ ७५।\nअमुंचतां हयं चापि हयमेधक्रियोचितम् ।\nसीतादेवी स्वपुत्राभ्यां श्रुत्वा सैन्यं निपातितम् ७६।\nश्रीरामं मनसा ध्यात्वा भानुमैक्षत साक्षिणम् ।\nयद्यहं मनसा वाचा कर्मणा रघुनायकम् ७७।\nभजामि नान्यं मनसा तर्हि जीवेदयं नृपः ।\nसैन्यं चापि महत्सर्वं यन्नाशितमिदं बलात् ७८।\nपुत्राभ्यां तत्तु जीवेत मत्सत्याज्जगतांपते ।\nइति यावद्वचो ब्रूते जानकीपतिदेवता ७९।\nतावद्बलं च तत्सर्वं जीवितं रणमूर्द्धनि ८०।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे।\nसैन्यजीवनंनाम चतुःषष्टितमोऽध्यायः ६४।"
  }
]
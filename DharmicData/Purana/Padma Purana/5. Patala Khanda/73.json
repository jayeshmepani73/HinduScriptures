[
  {
    "text": "ईश्वर उवाच-।\nयत्त्वया पृष्टमाश्चर्यं तन्मया भाषितं क्रमात् ।\nयत्र मुह्यंति ब्रह्माद्यास्तत्र को वा न मुह्यति १।\nतथापि ते प्रवक्ष्यामि यदुक्तं परमर्षिणा ।\nमहाराजमंबरीषं विष्णुभक्तं शिवान्वितम् २।\nबदर्याश्रममासाद्य समासीनं जितेंद्रियम् ।\nराजा प्रणम्य तुष्टाव विष्णुधर्मविवित्सया ३।\nवेदव्यासं महाभागं सर्वज्ञं पुरुषोत्तमम् ।\nमां त्वं संसारदुष्पारे परित्रातुमिहार्हसि ४।\nविषयेषु विरक्तोऽस्मि नमस्तेभ्यो नमोखिलम् ।\nयत्तत्पदमनुद्विग्नं सच्चिदानंदविग्रहम् ५।\nपरं ब्रह्म पराकाशमनाकाशमनामयम् ।\nयत्साक्षात्कृत्य मुनयो भवांभोधिं तरंति हि ६।\nतत्राहं मनसो नित्यं कथं गतिमवाप्नुयाम् ।\nव्यास उवाच-।\nअतिगोप्यं त्वया पृष्टं यन्मया न शुकं प्रति ७।\nगदितं स्वसुतं किंतु त्वां वक्ष्यामि हरिप्रियम् ।\nआसीदिदं परं विश्वं यद्रूपं यत्प्रतिष्ठितम् ८।\nअव्याकृतमव्यथितं तदीश्वरमयं शृणु ।\nमया कृतं तपः पूर्वं बहुवर्षसहस्रकम् ९।\nफलमूलपलाशांबु वाय्वाहारनिषेविणा ।\nततो मामाहभगवान्स्वध्याननिरतं हरिः १०।\nकस्मिन्नर्थे चिकीर्षाते विवित्सा वा महामते ।\nप्रसन्नोऽस्मि वृणुष्व त्वं वरं च वरदर्षभात् ११।\nमद्दर्शनांतः संसार इति सत्यं ब्रवीमि ते ।\nततोऽहमब्रुवं कृष्णं पुलकोत्फुल्लविग्रहः १२।\nत्वामहं द्रष्टुमिच्छामि चक्षुर्भ्यां मधुसूदन ।\nयत्तत्सत्यं परं ब्रह्म जगज्ज्योतिं जगत्पतिम् १३।\nवदंति वेदशिरसश्चाक्षुषं नाथमद्भुतम् ।\nश्रीभगवानुवाच-।\nब्रह्मणैवं पुरा पृष्टः प्रार्थितश्च यथा पुरा १४।\nयदवोचमहं तस्मै तत्तुभ्यमपि कथ्यते ।\nमामेके प्रकृतिं प्राहुः पुरुषं च तथेश्वरम् १५।\nधर्ममेके धनं चैके मोक्षमेकेऽकुतोभयम् ।\nशून्यमेके भावमेके शिवमेके सदाशिवम् १६।\nअपरे वेदशिरसि स्थितमेकं सनातनम् ।\nसद्भावं विक्रियाहीनं सच्चिदानंदविग्रहम् १७।\nपश्याद्य दर्शयिष्यामि स्वरूपं वेदगोपितम् ।\nततोऽपश्यं भूपबालमहं कालांबुदप्रभम् १८।\nगोपकन्यावृतं गोपं हसंतं गोपबालकैः ।\nकदंबमूलआसीनं पीतवाससमद्भुतम् १९।\nवनं वृंदावनं नाम नवपल्लवमंडितम् ।\nकोकिलभ्रमरारावं मनोभव मनोहरम् २०।\nनदीमपश्यं कालिंदीमिंदीवरदलप्रभाम् ।\nगोवर्द्धनमथापश्यं कृष्णरामकरोद्धृतम् २१।\nमहेंद्रदर्पनाशाय गोगोपालसुखावहम् ।\nगोपालमबलासंगमुदितं वेणुवादिनम् २२।\nदृष्ट्वातिहृष्टो ह्यभवं सर्वभूषणभूषणम् ।\nततो मामाह भगवान्वृंदावनचरः स्वयम् २३।\nयदिदं मे त्वया दृष्टं रूपं दिव्यं सनातनम् ।\nनिष्कलं निष्क्रियं शांतं सच्चिदानंदविग्रहम् २४।\nपूर्णं पद्मपलाशाक्षं नातः परतरं मम ।\nइदमेववदंत्येतेवेदाःकारणकारणम् २५।\nसत्यंनित्यंपरानंदंचिद्घनंशाश्वतंशिवम् ।\nनित्यां मे मथुरां विद्धि वनं वृंदावनं तथा २६।\nयमुनां गोपकन्याश्च तथा गोपालबालकाः ।\nममावतारो नित्योऽयमत्र मा संशयं कृथाः २७।\nममेष्टा हि सदा राधा सर्वज्ञोऽहं परात्परः ।\nसर्वकामश्च सर्वेशः सर्वानंदः परात्परः २८।\nमयि सर्वमिदं विश्वं भाति मायाविजृंभितम् ।\nततोऽहमब्रुवं देवं जगत्कारणकारणम् २९।\nकाश्च गोप्यस्तु के गोपा वृक्षोऽयं कीदृशो मतः ।\nवनं किं कोकिलाद्याश्च नदी केयं गिरिश्च कः ३०।\nकोऽसौ वेणुर्महाभागो लोकानंदैकभाजनम् ।\nभगवानाह मां प्रीतः प्रसन्नवदनांबुजः ३१।\nगोप्यस्तु श्रुतयो ज्ञेया ऋचो वै गोपकन्यकाः ।\nदेवकन्याश्च राजेंद्र तपोयुक्ता मुमुक्षवः ३२।\nगोपाला मुनयः सर्वे वैकुंठानंदमूर्त्तयः ।\nकल्पवृक्षः कदंबोऽयं परानंदैकभाजनम् ३३।\nवनमानंदकाख्यं हि महापातकनाशनम् ।\nसिद्धाश्च साध्या गंधर्वाः कोकिलाद्या न संशयः ३४।\nकेचिदानंदहृदयं साक्षाद्यमुनया तनुम् ।\nअनादिर्हरिदासोऽयं भूधरो नात्र संशयः ३५।\nवेणुर्यः शृणुतं विप्रं तवापि विदितं तथा ।\nद्विज आसीच्छांतमनास्तपः शांतिपरायणः ३६।\nनाम्ना देवव्रतोदांतः कर्मकांडविशारदः ।\nस वैष्णवजनव्रातमध्यवर्त्ती क्रियापरः ३७।\nस कदाचन शुश्राव यज्ञेशोऽस्तीति भूपते ।\nतस्य गेहमथाभ्यागाद्द्विजो मद्गतनिश्चयः ३८।\nस मद्भक्तः क्वचित्पूजां तुलसीदलवारिणा ।\nकृतवांस्तद्गृहे किंचित्फलं मूलं न्यवेदयत् ३९।\nस्नानवारिफलं किंचित्तस्मै मत्या ददौ सुधीः ।\nअश्रद्धया स्मितं कृत्वा सोऽप्यगृह्णाद्द्विजन्मनः ४०।\nतेन पापेन संजातं वेणुत्वमतिदारुणम् ।\nतेन पुण्येन तस्याथ मदीय प्रियतां गतः ४१।\nअमुना सोपि राजेंद्र केतुमानिव राजते ।\nयुगांते तद्विष्णुपरो भूत्वा ब्रह्म समाप्स्यति ४२।\nअहो न जानंति नरा दुराशयाः पुरीं मदीयां परमां सनातनीम् ।\nसुरेंद्र नागेंद्र मुनींद्र संस्तुतां मनोरमां तां मथुरां पुरातनीम् ४३।\nकाश्यादयो यद्यपि संति पुर्यस्तासां तु मध्ये मथुरैव धन्या ।\nयज्जन्ममौंजीव्रतमृत्युदाहैर्नृणां चतुर्द्धा विदधाति मुक्तिम् ४४।\nयदा विशुद्धास्तपआदिना जनाः शुभाशया ध्यानधना निरंतरम् ।\nतदैव पश्यंति ममोत्तमां पुरीं न चान्यथा कल्पशतैर्द्विजोत्तमाः ४५।\nमथुरावासिनो धन्या मान्या अपि दिवौकसाम् ।\nअगण्यमहिमानस्ते सर्व एव चतुर्भुजाः ४६।\nमथुरावासिनो ये तु दोषान्पश्यंति मानवाः ।\nतेषु दोषं न पश्यंति जन्ममृत्युसहस्रजम् ४७।\nअधना अपि ते धन्या मथुरां ये स्मरंति ते ।\nयत्र भूतेश्वरो देवो मोक्षदः पापिनामपि ४८।\nमम प्रियतमो नित्यं देवो भूतेश्वरः परः ।\nयः कदापि मम प्रीत्यै न संत्यजति तां पुरीम् ४९।\nभूतेश्वरं यो न नमेन्न पूजयेन्न वास्मरेद्दुश्चरितो मनुष्यः ।\nनैनां स पश्येन्मथुरां मदीयां स्वयंप्रकाशां परदेवताख्याम् ५०।\nन कथं मयि भक्तिं स लभते पापपूरुषः ।\nयो मदीयं परं भक्तं शिवं संपूजयेन्नहि ५१।\nमन्मायामोहितधियः प्रायस्ते मानवाधमाः ।\nभूतेश्वरं न नमंति न स्मरंति स्तुवंति ये ५२।\nबालकोऽपि ध्रुवो यत्र ममाराधनतत्परः ।\nप्राप स्थानं परं शुद्धं यत्नयुक्तं पितामहैः ५३।\nतां पुरीं प्राप्य मथुरां मदीयां सुरदुर्लभाम् ।\nखंजो भूत्वांधको वापि प्राणानेव परित्यजेत् ५४।\nवेदव्यासमहाभाग मा कृथाः संशयं क्वचित् ।\nरहस्यं वेदशिरसां यन्मया ते प्रकाशितम् ५५।\nइमं भगवता प्रोक्तमध्यायं यः पठेच्छुचिः ।\nशृणुयाद्वापि यो भक्त्या मुक्तिस्तस्यापि शाश्वती ५६।\nइति श्रीपद्मपुराणे पातालखंडे वृंदावनादिमथुरामाहात्म्यकथनंनाम त्रिसप्ततितमोऽध्यायः ७३।"
  }
]
[
  {
    "text": "ईश्वर उवाच-।\nतदेकाग्रमना भूत्वा शृणु देवि वरानने ।\nआसीदुग्रतपा नाम मुनिरेको दृढव्रतः १।\nसाग्निको ह्यग्निभक्षश्च चचारात्यद्भुतं तपः ।\nजजाप परमं जाप्यं मंत्रं पंचदशाक्षरम् २।\nकाममंत्रेण पुटितं कामं कामवरप्रदात् ।\nकृष्णायेति पदं स्वाहा सहितं सिद्धिदं परम् ३।\nदध्यौ च श्यामलं कृष्णं रासोन्मत्तं वरोत्सुकम् ।\nपीतपट्टधरं वेणुं करेणाधरमर्पितम् ४।\nनवयौवनसंपन्नं कर्षंतं पाणिना प्रियाम् ।\nएवं ध्यानपरः कल्पशतांते देहमुत्सृजन् ५।\nसुनंद नाम गोपस्य कन्याभूत्स महामुनिः ।\nसुनंदेति समाख्याता या वीणां बिभ्रती करे ६।\nमुनिरन्यः सत्यतपा इति ख्यातो महाव्रतः ।\nसशुष्कपत्रं भुंक्ते यः प्रजजाप परं मनुम् ७।\nरत्यंतं कामबीजेन पुटितं च दशाक्षरम् ।\nस प्रदध्यौ मुनिवरश्चित्रवेषधरं हरिम् ८।\nधृत्वा रमाया दोर्वल्लीद्वितयं कंकणोज्ज्वलम् ।\nनृत्यंतमुन्मदंतं च संश्लिष्यं तं मुहुर्मुहुः ९।\nहसंतमुच्चैरानंदतरंगं जठरांबरे ।\nदधतं वेणुमाजानु वैजयंत्या विराजितम् १०।\nस्वेदांभः कणसंसिक्त ललाटवलिताननम् ।\nत्यक्त्वा त्यक्त्वा स वै देहं तपसा च महामुनिः ११।\nदशकल्पांतरे जातो ह्ययं नंदवनादिह ।\nसुभद्र नाम्नो गोपस्य कन्या भद्रेति विश्रुता १२।\nयस्याः पृष्ठतले दिव्यं व्यजनं परिदृश्यते ।\nहरिधामाभिधानस्तु कश्चिदासीन्महामुनिः १३।\nसोऽप्यतप्यत्तपः कृच्छ्रं नित्यं पत्रैकभोजनम् ।\nआशुसिद्धिकरं मंत्रं विंशत्यर्णं प्रजप्तवान् १४।\nअनंतरं कामबीजादध्यारूढं तदेव तु ।\nमाया तत्पुरतो व्योम हंसासृग्द्युतिचंद्रकम् १५।\nततो दशाक्षरं पश्चान्नमोयुक्तं स्मरादिकम् ।\nदध्यौ वृंदावने रम्ये माधवीमंडपे प्रभुम् १६।\nउत्तानशायिनं चारुपल्लवास्तरणोपरि ।\nकयाचिदतिकामार्त्त बल्लव्या रक्तनेत्रया १७।\nवक्षोजयुगमाच्छाद्य विपुलोरः स्थलं मुहुः ।\nसंचुंब्यमानगंडांतं तृप्यमानरदच्छदम् १८।\nकलयंतं प्रियां दोर्भ्यां सहासं समुदाद्भुतम् ।\nस मुनिश्च बहून्देहां स्त्यक्त्वा कल्पत्रयांतरे १९।\nसारंगनाम्नो गोपस्य कन्याभूच्छुभलक्षणा ।\nरंगवेणीति विख्याता निपुणा चित्रकर्मणि २०।\nयस्या दंतेषु दृश्यंते चित्रिताः शोणबिंदवः ।\nब्रह्मवादी मुनिः कश्चिज्जाबालिरिति विश्रुतः २१।\nसतपः सुरतो योगी विचरन्पृथिवीमिमाम् ।\nस एकस्मिन्महारण्ये योजनायुतविस्तृते २२।\nयदृच्छयागतोऽपश्यदेकां वापीं सुशोभनाम् ।\nसर्वतः स्फाटिकाबंधतटां स्वादुजलान्विताम् २३।\nविकासिकमलामोदवायुना परिशीलिताम् ।\nतस्याः पश्चिमदिग्भागे मूले वटमहीरुहः २४।\nअपश्यत्तापसीं कांचित्कुर्वंतीं दारुणं तपः ।\nतारुण्यवयसायुक्तां रूपेणाति मनोहराम् २५।\nचंद्रांशुं सदृशाभासां सर्वावयवशोभनाम् ।\nकृत्वा कटितटे वामपाणिं दक्षिणतस्तदा २६।\nज्ञानमुद्रां च बिभ्राणामनिमेषविलोचनाम् ।\nत्यक्ताहारविहारां च सुनिश्चलतयास्थिताम् २७।\nजिज्ञासुस्तां मुनिवरस्तस्थौ तत्र शतं समाः ।\nतदंते तां समुत्थाप्य चलितां विनयान्मुनिः २८।\nअपृच्छत्का त्वमाश्चर्यरूपे किं वा चरिष्यसि ।\nयदि योग्यं भवेत्तर्हि कृपया वक्तुमर्हसि २९।\nअथाब्रवीच्छनैर्बाला तपसातीव कर्शिता ।\nब्रह्मविद्याहमतुला योगींद्रैर्या विमृग्यते ३०।\nसाहं हरिपदाम्भोजकाम्यया सुचिरं तपः ।\nचराम्यस्मिन्वने घोरे ध्यायंती पुरुषोत्तमम् ३१।\nब्रह्मानंदेन पूर्णाहं तेनानंदेन तृप्तधीः ।\nतथापि शून्यमात्मानं मन्ये कृष्णरतिं विना ३२।\nइदानीमतिनिर्विण्णा देहस्यास्य विसर्ज्जनम् ।\nकर्त्तुमिच्छामि पुण्यायां वापिकायामिहैव तु ३३।\nतच्छ्रुत्वा वचनं तस्या मुनिरत्यंतविस्मितः ।\nपतित्वा चरणे तस्याः कृष्णोपासाविधिं शुभम् ३४।\nपप्रच्छ परमप्रीतस्त्यक्त्वाध्यात्मविरोचनम् ।\nतयोक्तं मंत्रमाज्ञाय जगाम मानसं सरः ३५।\nततोऽतिदुश्चरं चक्रे तपो विस्मयकारकम् ।\nएकपादस्थितः सूर्यं निर्निमेषं विलोकयन् ३६।\nमंत्रं जजाप परमं पंचविंशतिवर्णकम् ।\nदध्यौ परमभावेन कृष्णमानंदरूपिणम् ३७।\nचरंतं व्रजवीथीषु विचित्रगतिलीलया ।\nललितैः पादविन्यासैः क्वणयंतं च नूपुरम् ३८।\nचित्रकंदर्पचेष्टाभिः सस्मितापांगवीक्षितैः ।\nसंमोहनाख्यया वंश्या पंचमारुणचित्रया ३९।\nबिंबौष्ठपुटचुंबिन्या कलालापैर्मनोज्ञया ।\nहरंतं व्रजरामाणां मनांसि च वपूंषि च ४०।\nश्लथन्नीवीभिरागत्य सहसालिंगितांगकम् ।\nदिव्यमाल्यांबरधरं दिव्यगंधानुलेपनम् ४१।\nश्यामलांगप्रभापूर्णैर्मोहयंतं जगत्त्रयम् ।\nस एवं बहुदेवेन समुपास्य जगत्पतिम् ४२।\nनवकल्पांतरे जाता गोकुले दिव्यरूपिणी ।\nकन्या प्रचंडनाम्नस्तु गोपस्याति यशस्विनः ४३।\nचित्रगंधेति विख्याता कुमारी च शुभानना ।\nनिजांगगंधैर्विविधैर्मोदयंती दिशो दश ४४।\nतामेनां पश्य कल्याणीं वृंदशो मधुपायिनीम् ।\nअंगेषु स्वपतिं कृत्वा रसावेशसमाकुलाम् ४५।\nअस्याः स्तनपरिष्वंगे हारैः सर्वैर्विहन्यते ।\nवक्षःस्थलात्प्रच्यवद्भिश्चित्रगंधादिसौरभैः ४६।\nअपरे मुनिवर्यास्तु सततं पूतमानसाः ।\nवायुभक्षास्तपस्तेपुर्जपंतः परमं मनुम् ४७।\nस्मरः कृष्णाय कामार्ति कलादिवृत्तिशालिने ।\nआग्नेयीसहितं कृत्वा मंत्रं पंचदशाक्षरम् ४८।\nदध्युर्मुनिवराः कष्णमूर्तिं दिव्यविभूषणाम् ।\nदिव्यचित्रदुकूलेन पूर्णपीनकटिस्थलाम् ४९।\nमयूरपिच्छकैः कॢप्तचूडामुज्ज्वलकुंडलाम् ।\nसव्यजंघांत आदाय दक्षिणं चरणांबुजम् ५०।\nभ्रमंतीं संपुटीकृत्य चारुहस्तांबुजद्वयम् ।\nकक्षदेशविनिक्षिप्तवेणुं परिचलत्पुटीम् ५१।\nआनंदयंतीं गोपीनां नयनानि मनांसि च ।\nपरमाश्चर्यरूपेण प्रविष्टां रंगमंडपे ५२।\nप्रसूनवर्षर्गोपीभिः पूर्यमाणां च सर्वतः ।\nअथ कल्पांतरे देहं त्यक्त्वा जाता इहाधुना ५३।\nयासां कर्णेषु दृश्यंते ताटंका रश्मिदीपिताः ।\nरत्नमाल्यानि कंठेषु रत्नपुष्पाणि वेणिषु ५४।\nमुनिः शुचिश्रवा नाम सुवर्णो नाम चापरः ।\nकुशध्वजस्य ब्रह्मर्षेः पुत्रौ तौ वेदपारगौ ५५।\nऊर्ध्वपादौ तपो घोरं तेपतुस्त्र्यक्षरं मनुम् ।\nह्रीं हंस इति कृत्वैव जपंतौ यतमानसौ ५६।\nध्यायंतौ गोकुले कृष्णं बालकं दशवार्षिकम् ।\nकंदर्पसमरूपेण तारुण्यललितेन च ५७।\nपश्यंतीर्व्रजबिंबोष्ठीर्मोहयंतमनारतम् ।\nतौ कल्पांते तनूं त्यक्त्वा लब्धवंतौ जनिं व्रजे ५८।\nसुवीरनाम गोपस्य सुते परमशोभने ।\nययोर्हस्ते प्रदृश्येते सारिके शुभराविणी ५९।\nजटिलो जंघपूतश्च घृताशी कर्बुरेव च ।\nचत्वारो मुनयो धन्या इहामुत्र च निःस्पृहाः ६०।\nकेवलेनैकभावेन प्रपन्ना बल्लवीपतिम् ।\nतेपुस्ते सलिले मग्ना जपंतो मनुमेव च ६१।\nरमात्रयेण पुटितं स्मराद्यं तदशाक्षरम् ।\nदध्युश्च गाढभावेन बल्लवीभिर्वने वने ६२।\nभ्रमंतं नृत्यगीताद्यैर्मानयंतं मनोहरम् ।\nचंदनालिप्तसर्वांगं जपापुष्पावतंसकम् ६३।\nकल्हारमालयावीतं नीलपीतपटावृतम् ।\nकल्पत्रयांते जातास्ते गोकुले शुभलक्षणाः ६४।\nइमास्ताः पुरतो रम्या उपविष्टा नतभ्रुवः ।\nयासां धर्मकृतान्येव वलयानि प्रकोष्ठके ६५।\nविचित्राणि च रत्नाद्यैर्दिव्यमुक्ताफलादिभिः ।\nमुनिर्दीर्घतपा नाम व्यासोऽभूत्पूर्वकल्पके ६६।\nतत्पुत्रः शुक इत्येव मुनिः ख्यातो वरः सुधीः ।\nसोऽपि बालो महाप्राज्ञः सदैवानुस्मरन्पदम् ६७।\nविहाय पितृमात्रादि कृष्णं ध्यात्वा वनं गतः ।\nस तत्र मानसैर्दिव्यैरुपचारैरहर्निशम् ६८।\nअनाहारोऽर्चयद्विष्णुं गोपरूपिणमीश्वरम् ।\nरमया पुटितं मंत्रं जपन्नष्टादशाक्षरम् ६९।\nदध्यौ परमभावेन हरिं हैमतरोरधः ।\nहैममंडपिकायां च हेमसिंहासनोपरि ७०।\nआसीनं हेमहस्ताग्रैर्दधानं हेमवंशिकाम् ।\nदक्षिणेन भ्रामयंतं पाणिना हेमपंकजम् ७१।\nहेमवर्णेष्टप्रियया परिकॢप्तांगचित्रकम् ।\nहसंतमतिहर्षेण पश्यंतं निजमाश्रमम् ७२।\nहर्षाश्रुपूर्णः पुलकाचितांगः प्रसीदनाथेति वदन्नथोच्चैः ।\nदंडप्रणामाय पपात भूमौ संवेपमानस्त्रिजगद्विधातुः ७३।\nतं भक्तिकामं पतितं धरण्यामायासितोस्मीति वदंतमुच्चैः ।\nदंडप्रणामस्य भुजौ गृहीत्वा पस्पर्श हर्षोपचितेक्षणेन ७४।\nउवाच च प्रियारूपं लब्धवंतं शुकं हरिः ।\nत्वं मे प्रियतमा भद्रे सदा तिष्ठ ममांतिके ७५।\nमद्रूपं चिंतयंती च प्रेमास्पदमुपागता ।\nद्वे च मुख्यतमे गोप्यौ समानवयसी शुभे ७६।\nएकव्रते एकनिष्ठे एकनक्षत्रनामनी ।\nतप्तजांबूनदप्रख्या तत्रैवान्या तडित्प्रभा ७७।\nएकानिद्रा यमाणाक्षी परा सौम्यायतेक्षणा ।\nसोऽर्चयत्परया भक्त्या ते हरेः सव्यदक्षिणे ७८।\nस कल्पांते तनुं त्यक्त्वा गोकुलेऽभून्महात्मनः ।\nउपनंदस्य दुहिता नीलोत्पलदलच्छविः ७९।\nसेयं श्रीकृष्णवनिता पीतशाटीपरिच्छदा ।\nरक्तचोलिकया पूर्णा शातकुंभघटस्तनी ८०।\nदधाना रक्तसिंदूरं सर्वांगस्यावगुंठनम् ।\nस्वर्णकुंडलविभ्राजद्गंडदेशां सुशोभनाम् ८१।\nस्वर्णपंकजमालाढ्या कुंकुमालिप्तसुस्तनी ।\nयस्या हस्ते चर्वणीयं दृश्यते हरिणार्पितम् ८२।\nवेणुवाद्यातिनिपुणा केशवस्य निषेवणी ।\nकृष्णेन परितुष्टेन कदाचिद्गीतकर्मणि ८३।\nविन्यस्ता कंबुकंठेऽस्या भाति गुंजावलि शुभा ।\nपरोक्षेपि च कृष्णस्य कांतिभिश्च स्मरार्दिता ८४।\nसखीभिर्वादयंतीभिर्गायंती सुस्वरं परम् ।\nनर्त्तयेत्प्रियवेषेण वेषयित्वा वधूमिमाम् ८५।\nवारंवारं च गोविंदं भावेनालिंग्य चुंबति ।\nप्रियासौ सर्वगोपीनां कृष्णस्याप्यतिवल्लभा ८६।\nश्वेतकेतोः सुतः कश्चिद्वेदवेदांगपारगः ।\nसर्वमेव परित्यज्य प्रचंडं तप आस्थितः ८७।\nमुरारेः सेवितपदां सुधामधुरनादिनीम् ।\nगोविंदस्य प्रियां शक्तिं ब्रह्मरुद्रादिदुर्गमाम् ८८।\nभजंतीमेकभावेन श्रियमेव मनोहराम् ।\nध्यायञ्जजाप सततं मंत्रमेकादशाक्षरम् ८९।\nहसितं सकलं कृत्वा बतमायेषु योजयन् ।\nकांत्यादिभिर्हसंतीभिर्वासयंत्यभितो जगत् ९०।\nवसंते वसतेत्येवं मंत्रार्थं चिंतयन्सदा ।\nसोऽपि कल्पद्वयेनैव सिद्धोऽत्र जनिमाप्तवान् ९१।\nसेयं बालायते पुत्री कृशांगी कुड्मलस्तनी ।\nमुक्तावलिलसत्कंठी शुद्धकौशेयवासिनी ९२।\nमुक्ताच्छुरितमंजीरकंकणांगदमुद्रिका ।\nबिभ्रती कुंडले दिव्ये अमृतस्राविणी शुभे ९३।\nवृत्तकस्तूरिकावेणी मध्ये सिंदूरबिंदुवत् ।\nदधाना चित्रकं भाले सार्द्धं चंदनचित्रकैः ९४।\nया सैव दृश्यते शांता जपंती परमं पदम् ।\nआसीच्चंद्रप्रभो नाम राजर्षिः प्रियदर्शनः ९५।\nतस्य कृष्णप्रसादेन पुत्रोऽभून्मधुराकृतिः ।\nचित्रध्वज इति ख्यातः कौमारावधि वैष्णवः ९६।\nस राजा सुसुतं सौम्यं सुस्थिरं द्वादशाब्दिकम् ।\nआदेशयद्द्विजान्मंत्रं परमष्टादशाक्षरम् ९७।\nअभिषिच्यमानः स शिशुर्मंत्रामृतमयैर्जलैः ।\nतत्क्षणे भूपतिं प्रेम्णा नत्वोदश्रुप्रकल्पितः ९८।\nतस्मिन्दिने स वै बालः शुचिवस्त्रधरः शुचिः ।\nहारनूपुरसूत्राद्यैर्ग्रैवेयांगदकंकणैः ९९।\nविभूषितो हरेर्भक्तिमुपस्पृश्यामलाशयः ।\nविष्णोरायतनं गत्वा स्थित्वैकाकी व्यचिंतयत् १००।\nकथं भजामि तं भक्तं मोहनं गोपयोषिताम् ।\nविक्रीडंतं सदा ताभिः कालिंदीपुलिने वने १०१।\nइत्थमत्याकुलमतिश्चिंतयन्नेव बालकः ।\nअथापपरमां विद्यां स्वप्नं च समवाप्यत १०२।\nआसीत्कृष्णप्रतिकृतिः पुरतस्तस्य शोभना ।\nशिलामयी स्वर्णपीठे सर्वलक्षणलक्षिता १०३।\nसाभूदिंदीवरश्यामा स्निग्धलावण्यशालिनी ।\nत्रिभंगललिताकार शिखंडी पिच्छभूषणा १०४।\nकूजयंती मुदा वेणुं कांचनीमधरेऽर्पिताम् ।\nदक्षसव्यगताभ्यां च सुंदरीभ्यां निषेविताम् १०५।\nवर्द्धयंतीं तयोः कामं चुंबनाश्लेषणादिभिः ।\nदृष्ट्वा चित्रध्वजः कृष्णं तादृग्वेषविलासिनम् १०६।\nअवनम्य शिरस्तस्मै पुरो लज्जितमानसः ।\nअथोवाच हरिर्दक्षपार्श्वगां प्रेयसीं हसन् १०७।\nसलज्जं परमं चैनं स्वशरीरासनागतम् ।\nनिर्मायात्मसमं दिव्यं युवतीरूपमद्भुतम् १०८।\nचिंतयस्व शरीरेण ह्यभेदं मृगलोचने ।\nअथो त्वदंगतेजोभिः स्पृष्टस्त्वद्रूपमाप्स्यति १०९।\nततः सा पद्मपत्राक्षी गत्वा चित्रध्वजांतिकम् ।\nनिजांगकैस्तदंगानामभेदं ध्यायती स्थिता ११०।\nअथास्यास्त्वंगतेजांसि तदंगं पर्यपूरयन् ।\nस्तनयोर्ज्योतिषा जातौ पीनौ चारुपयोधरौ १११।\nनितंबज्योतिषा जातं श्रोणिबिंबं मनोहरम् ।\nकुंतलज्योतिषा केशपाशोऽभूत्करयोः करौ ११२।\nसर्वमेवं सुसंपन्नं भूषावासः स्रगादिकम् ।\nकलासु कुशला जाता सौरभेनांतरात्मनि ११३।\nदीपाद्दीपमिवालोक्य सुभगां भुवि कन्यकाम् ।\nचित्रध्वजां त्रपाभंगि स्मितशोभां मनोहराम् ११४।\nप्रेम्णा गृहीत्वा करयोः सा तामपहरन्मुदा ।\nगोविंदवामपार्श्वस्थां प्रेयसीं परिरभ्य च ११५।\nउवाच तव दासीयं नाम चास्याश्चकार य ।\nसेवां चास्यै वद प्रीत्या यथाभिरुचितां प्रियाम् ११६।\nअथ चित्रकलेत्येतन्नाम चात्ममतेन सा ।\nचकार चाह सेवार्थं धृत्वा चापि विपंचिकाम् ११७।\nसदा त्वं निकटे तिष्ठ गायस्व विविधैः स्वरैः ।\nगुणात्मन्प्राणनाथस्य तवायं विहितो विधिः ११८।\nअथ चित्रकला त्वाज्ञां गृहीत्वानम्य माधवम् ।\nतत्प्रेयस्याश्च चरणं गृहीत्वा पादयो रजः ११९।\nजगौ सुमधुरं गीतं तयोरानंदकारणम् ।\nअथ प्रीत्योपगूढा सा कृष्णेनानंदमूर्तिना १२०।\nयावत्सुखांबुधौ पूर्णा तावदेवाप्यबुध्यत ।\nचित्रध्वजो महाप्रेमविह्वलः स्मरतत्परः १२१।\nतमेव परमानंदं मुक्तकंठो रुरोद ह ।\nतदारभ्य रुदन्नेव मुक्त्वा हरिविचारकम् १२२।\nआभाषितोऽपि पित्राद्यैर्नैवावोचद्वचः क्वचित् ।\nमासमात्रं गृहे स्थित्वा निशीथे कृष्णसंश्रयः १२३।\nनिर्गत्यारण्यमचरत्तपो वै मुनिदुष्करम् ।\nकल्पांते देहमुत्सृज्य तपसैव महामुनिः १२४।\nवीरगुप्ताभिधानस्य गोपस्य दुहिता शुभा ।\nजाता चित्रकलेत्येव यस्याः स्कंधे मनोहरा १२५।\nविपंची दृश्यते नित्यं सप्तस्वरविभूषिता ।\nउपतिष्ठति वै वामे रत्नभृंगारमद्भुतम् १२६।\nदधाना दक्षिणे हस्ते सा वै रत्नपतद्ग्रहम् ।\nअयमासीत्पुरा सर्वं तापसैरभिवंदितः १२७।\nमुनिः पुण्यश्रवा नाम काश्यपः सर्वधर्मवित् ।\nपिता तस्याभवच्छैवः शतरुद्रीयमन्वहम् १२८।\nप्रस्तुवन्देवदेवेशं विश्वेशं भक्तवत्सलम् ।\nप्रसन्नो भगवांस्तस्य पार्वत्या सह शंकरः १२९।\nचतुर्दश्यामर्द्धरात्रेः प्रत्यक्षः प्रददौ वरम् ।\nत्वत्पुत्रो भविता कृष्णे भक्तिमान्बाल एव हि १३०।\nउपनीयाष्टमे वर्षे तस्मै सिद्धमनुस्त्वयम् ।\nउपदिशैकविंशत्या यो मया ते निगद्यते १३१।\nगोपालविद्यानामायं मंत्रो वाक्सिद्धिदायकः ।\nएतत्साधकजिह्वाग्रे लीलाचरितमद्भुतम् १३२।\nअनंतमूर्तिरायाति स्वयमेव वरप्रदः ।\nकाममाया रमाकंठ सेंद्रा दामोदरोज्ज्वलाः १३३।\nमध्ये दशाक्षरीं प्रोच्य पुनस्ता एव निर्दिशेत् ।\nदशाक्षरोक्तऋष्यादिध्यानं चास्य ब्रवीम्यहम् १३४।\nपूर्णामृतनिधेर्मध्ये द्वीपं ज्योतिर्मयं स्मरेत् ।\nकालिंद्या वेष्टितं तत्र ध्यायेद्वृंदावने वने १३५।\nसर्वर्तुकुसुमस्रावि द्रुमवल्लीभिरावृतम् ।\nनटन्मत्तशिखिस्वानं गायत्कोकिलषट्पदम् १३६।\nतस्य मध्ये वसत्येकः पारिजाततरुर्महान् ।\nशाखोपशाखाविस्तारैः शतयोजनमुच्छ्रितः १३७।\nतले तस्याथ विमले परितो धेनुमंडलम् ।\nतदंतर्मंडलं गोपबालानां वेणुशृंगिणाम् १३८।\nतदंतरे तु रुचिरं मंडलं व्रज सुभ्रुवाम् ।\nनानोपायनपाणीनां मदविह्वलचेतसाम् १३९।\nकृतांजलिपुटानां च मंडलं शुक्लवाससाम् ।\nशुक्लाभरणभूषाणां प्रेमविह्वलितात्मनाम् १४०।\nचिंतयेच्छ्रुतिकन्यानां गृह्णतीनां वचः प्रियम् ।\nरत्नवेद्यां ततो ध्यायेद्दुकूलावरणं हरिम् १४१।\nऊरौ शयानं राधायाः कदलीकांडकोपरि ।\nतद्वक्त्रं चंद्र सुस्मेरं वीक्षमाणं मनोहरम् १४२।\nकिंचित्कुंचितवामांघ्रिं वेणुयुक्तेन पाणिना ।\nवामेनालिंग्य दयितां दक्षेण चिबुकं स्पृशन् १४३।\nमहामारकताभासं मौक्तिकच्छायमेव च ।\nपुंडरीकविशालाक्षं पीतनिर्मलवाससम् १४४।\nबर्हभारलसच्छीर्षं मुक्ताहारमनोहरम् ।\nगंडप्रांतलसच्चारु मकराकृतिकुंडलम् १४५।\nआपादतुलसीमालं कंकणांगदभूषणम् ।\nनूपुरैर्मुद्रिकाभिश्च कांच्या च परिमंडितम् १४६।\nसुकुमारतरं ध्यायेत्किशोरवयसान्वितम् ।\nपूजा दशाक्षरोक्तैव वेदलक्षं पुरस्क्रिया १४७।\nइत्युक्त्वांतर्दधे देवो देवी च गिरिजा सती ।\nमुनिरागत्य पुत्राय तथैवोपदिदेश ह १४८।\nपुण्यश्रवास्तु तन्मंत्र ग्रहणादेव केशवम् ।\nवर्णयामास विविधैर्जित्वा सर्वान्मुनीन्स्वयम् १४९।\nरूपलावण्यवैदग्ध्य सौंदर्याश्चर्यलक्षणम् ।\nतदा हृष्टमना बालो निर्गत्य स्वगृहात्ततः १५०।\nवायुभक्षस्तपस्तेपे कल्पानामयुतत्रयम् ।\nतदंते गोकुले जाता नंदभ्रातुर्गृहे स्वयम् १५१।\nलवंगा इति तन्नाम कृष्णेंगित निरीक्षणा ।\nयस्या हस्ते प्रदृश्येत मुखमार्जनयंत्रकम् १५२।\nइति ते कथिताः काश्चित्प्रधानाः कृष्णवल्लभाः १५३।\nहरिविविधरसाद्यैर्युक्तमध्यायमेतद्व्रजवरतनयाभिश्चारुहासेक्षणाभिः ।\nपठति य इह भक्त्या पाठयेद्वा मनुष्यो व्रजति भगवतः श्रीवासुदेवस्य धाम १५४।"
  }
]
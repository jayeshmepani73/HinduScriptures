[
  {
    "text": "शेष उवाच\nगुरुभाषितमाकर्ण्य वृषपर्वरिपुः स्वराट् ।\nज्ञात्वा रामस्य कार्यार्थमागतं पवनात्मजम् ॥१\nभयं तत्याज मनसि वानरात्समुपस्थितम् ।\nजहर्ष चित्ते च भृशं वाचस्पतिमुवाच ह ॥२\nइंद्र उवाच\nकथं कार्यं सुराधीश द्रोणोऽयं नीयते यदि ।\nदेवानां जीवनं भूयः कथं स्यादिति मे वद ॥३\nइदानीं पवनोद्भूतं प्रसादय यथातथम् ।\nरामः प्रीतिं परां याति देवानां च सुखं भवेत् ॥४\nदेवाधिपस्य वचनं श्रुत्वा वाचस्पतिस्तदा ।\nशक्रं तु पुरतः कृत्वा सर्वदेवैः परीवृतम् ॥५\nजगाम तत्र यत्रास्ते हनूमान्निर्भयः कपिः ।\nगर्जति प्रसभं जित्वा सुरान्सर्वान्सुखासिनः ॥६\nते गत्वा सन्निधौ तस्य बृहस्पतिपुरोगमाः ।\nपेतुस्ते चरणौ नत्वा समीरतनुजस्य हि ॥७\nबृहस्पतिश्च तं वीरं जगाद प्रेरितोऽमुना ।\nसुराधीशेन लोकस्य गुरुणा वदतां वरः ॥८\nअजानद्भिः कृतं कर्म देवैस्तव पराक्रमम् ।\nश्रीरामचरणस्य त्वं सेवकोऽसि महामते ॥९\nकिमर्थमयमारंभः कथमत्र समागमः ।\nतत्करिष्यामहे सर्वे सन्नतास्तव भाषितम् ॥१०\nरोषं त्यक्त्वा कृपां कृत्वा देवाधीशं विलोकय ।\nपवनात्मज दैत्यानां भयंकरवपुर्दधत् ॥११\nशेष उवाच\nइत्थं भाषितमाकर्ण्य देवानां स गुरोर्वचः ।\nउवाच देवान्सकलान्गुरुं चैव महयशाः ॥१२\nराज्ञो वीरमणेः संख्ये हताः शर्वेण भूरिशः ।\nभटास्तान्वै जीवयितुं द्रोणं नेष्यामि पर्वतम् ॥१३\nतं ये निवारयिष्यंति स्ववीर्यबलदर्पिताः ।\nतान्नेष्यामि क्षणादेव यमस्य सदनं प्रति ॥१४\nतस्माद्वदत मे यूयं द्रोणं वाथ तदौषधम् ।\nयेन संजीवयिष्यामि मृतान्वीरान्रणांगणे ॥१५\nशेष उवाच\nइति वाक्यं समाकर्ण्य वायुसूनोर्महात्मनः ।\nते सर्वे प्रणतिं गत्वा ददुः संजीवनौषधम् ॥१६\nते प्रहृष्टा भयं त्यक्त्वा सुराः स्वर्गौकसः स्वयम् ।\nययुः सुरपतिं कृत्वा पुरः सौख्य समन्विताः ॥१७\nहनुमान्भेषजं तत्तु समादायागतो रणम् ।\nस्तुतः सर्वैः सुरगणैर्महाकर्मसमुत्सुकैः ॥१८\nतमागतं हनूमंतं वीक्ष्य सर्वेऽपि वैरिणः ।\nसाधुसाधुप्रशंसंतमद्भुतं मेनिरे कपिम् ॥१९\nकपिः समागत्य महामुदायुतः ।\nपुरो भटं पुष्कलमागतं मृतम् ।\nशिवेन संरक्षितमुग्रमंडले ।\nश्रीरामचित्तं सविधे जगाम ह ॥२०\nसुमतिं च समाहूय मंत्रिणं महतां मतम् ।\nउवाच जीवयाम्यद्य सर्वान्वीरान्रणे मृतान् ॥२१\nएवमुक्त्वा भेषजं तत्पुष्कलस्य महोरसि ।\nशिरः कायेन संधाय जगाद वचनं शुभम् ॥२२\nयद्यहं मनसा वाचा कर्मणा राघवं पतिम् ।\nजानामि तर्हि एतेन भेषजेनाशु जीवतु ॥२३\nइति वाक्यं यदा वक्ति तावत्पुष्कल उत्थितः ।\nरणांगणेऽदशद्रोषाद्दंतान्वीरशिरोमणिः ॥२४\nक्व गतो वीरभद्रोऽसौ मां संमूर्च्छ्य रणांगणे ।\nसद्योऽहं पातयाम्येनं क्वास्ति मे धनुरुत्तमम् ॥२५\nइति तं भाषमाणं वै प्राह वीरं कपींद्रकः ।\nधन्योऽसि वीर यद्भूयो वदस्येनं रणांगणे ॥२६\nत्वं हतो वीरभद्रेण रघुनाथप्रसादतः ।\nपुनः संजीवितोऽस्येहि शत्रुघ्नं याम मूर्च्छितम् ॥२७\nइत्युक्त्वा प्रययौ तत्र संग्रामवरमूर्धनि ।\nश्वसन्नास्ते स शत्रुघ्नः शिवबाणप्रपीडितः ॥२८\nतत्र गत्वा समीपं तच्छत्रुघ्नस्य महात्मनः ।\nनिधाय भेषजं तस्य वक्षसि श्वासमागते ॥२९\nउवाच हनुमांस्तं वै जीव शत्रुघ्नसत्तम ।\nमूर्च्छितोऽसि रणे कस्मान्महाबलपराक्रम ॥३०\nयद्यहं ब्रह्मचर्यं च जन्मपर्यंतमुद्यतः ।\nपालयामि तदा वीरः शत्रुघ्नो जीवतु क्षणात् ॥३१\nउक्तमात्रेण तेनेदं जीवितः क्षणमात्रतः ।\nक्व शिवः क्व शिवो यातो विहायरणमंडलम् ॥३२\nअनेके निहताः संख्ये श्रीरुद्रेण पिनाकिना ।\nते सर्वे जीविता वीराः कपीन्द्रेण महात्मना ॥३३\nतदा सर्वे सुसन्नद्धा रोषपूरितमानसाः ।\nस्वेस्वे रथे स्थिताः शत्रून्प्रययुः क्षतविग्रहाः ॥३४\nपुष्कलो वीरभद्रं तु चंडं चैव कुशध्वजः ।\nनंदिनं हनुमान्वीरः शत्रुघ्नः संगरे शिवम् ॥३५\nधनुर्विस्फारयंतं तं शत्रुघ्नं बलिनां वरम् ।\nसंग्रामे शिवमाहूय तिष्ठंतं प्रययौ नृपः ॥३६\nराजा वीरमणिर्वीरः शत्रुघ्नः समरे बली ।\nअन्योन्यं चक्रतुर्युद्धं मुनिविस्मयकारकम् ॥३७\nराज्ञा च वीरमणिना रथा भग्नाः शताधिकाः ।\nशत्रुघ्नस्य नरेंद्रस्य तिलशः क्षणतो द्विज ॥३८\nतदा प्रकुपितोऽत्यंतं शत्रुघ्नो रणमंडले ।\nआग्नेयास्त्रं मुमोचामुं दग्धुं सैन्यसमन्वितम् ॥३९\nदाहकं तन्महद्दृष्ट्वा महास्त्रं शत्रुमोचितम् ।\nअत्यंतं कुपितो राजा वारुणास्त्रं समाददे ॥४०\nवारुणास्त्रेण शीतार्तं वीक्ष्य रामानुजो बली ।\nवायव्यास्त्रं मुमोचास्मै तेन वायुर्महानभूत् ॥४१\nवायुना संहता मेघा ययुस्ते सर्वतोदिशम् ।\nइतस्ततो गताः सर्वे सैन्यं तत्सुखितं बभौ ॥४२\nसैन्ये पवनपीडार्ते नृपो वीरमतिर्महान् ।\nपर्वतास्त्रं रिपूद्धारि जग्राह च शरासने ॥४३\nपर्वतैः स्तंभितो वायुर्न चासर्पत संगरे ।\nतद्वीक्ष्य रामावरजो वज्रास्त्रं तु समाददे ॥४४\nवज्रास्त्रेण हताः सर्वे नगास्तु तिलशः कृताः ।\nचूर्णतां प्रापुरेतस्मिन्रणे वीरवरार्चिते ॥४५\nवज्रास्त्रेण विदीर्णांगा वीराः शोणितशोभिताः ।\nबभूवुः समरप्रांते चित्रं समभवद्रणम् ॥४६\nतदा प्रकुपितोऽत्यंतं राजा वीरमणिर्महान् ।\nब्रह्मास्त्रं चाप आधत्त वैरिदाहकमद्भुतम् ॥४७\nशत्रुघ्नः शरमादाय सस्मार सुमनोहरम् ।\nअस्त्रं तद्योगिनीदत्तं सर्ववैरिविमोहनम् ॥४८\nब्रह्मास्त्रं तत्करभ्रष्टमागतं वैरिणं प्रति ।\nतावच्छत्रुघ्ननाम्ना तु तन्मुक्तं मोहनास्त्रकम् ॥४९\nमोहनास्त्रेण तद्ब्राह्मं द्विधाछिन्नं क्षणादिह ।\nलग्नं राज्ञो हृदि क्षिप्रं मूर्च्छां संप्रापयन्नृपम् ॥५०\nते बाणाः शतशो मुक्ताः शत्रुघ्नेन महीभृता ।\nसर्वेपि मूर्च्छिता वीरा गणा रुद्रस्य ये पुनः ॥५१\nशिवस्य चरणोपस्थे मूढाः पेतुर्महीतले ।\nतदा शिवः प्रकुपितो रथे तिष्ठन्ययौ नृपम् ॥५२\nशिवेन सहसा योद्धुं समायातो रणांगणे ।\nशत्रुघ्नः सज्जमात्तज्यं धनुः कृत्वा व्ययुद्ध्यत ॥५३\nतयोः समभवद्युद्धं घोरं वैरिविदारणम् ।\nशस्त्रास्त्रैर्बहुधामुक्तैरादीपित दिगंतरम् ॥५४\nअस्त्रप्रत्यस्त्रसंघातैस्ताडनप्रतिताडनैः ।\nदेवानामपि दैत्यानां नैतादृग्रणमंडलम् ॥५५\nतदा व्याकुलितोऽत्यंतं शत्रुघ्नः शिवसंगरे ।\nसस्मार स्वामिनं तत्र पावनेरुपदेशतः ॥५६\nहा नाथ भ्रातरत्युग्रः शिवः प्राणापहारणम् ।\nकरोति धनुरुद्यम्य त्रायस्व रणमंडले ॥५७\nअनेके दुःखपाथोधिं तीर्णा राम तवाख्यया ।\nमामप्युद्धर दुःखस्थं रामराम कृपानिधे ॥५८\nइत्थं वक्ति यदा तावद्वीक्षितो रणमंडले ।\nनीलोत्पलदलश्यामो रामो राजीवलोचनः ॥५९\nमृगशृंगं कटौ धृत्वा दीक्षितं वपुरुद्वहन् ।\nतं दृष्ट्वा विस्मयं प्राप  शत्रुघ्नः समरांगणे ॥६०\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे श्रीरामसमागमोनाम पंचचत्वारिंशत्तमोऽध्यायः ४५"
  }
]
[
  {
    "text": "अगस्त्य उवाच।\nअथोग्रं स तपो दैत्यो दशवर्षसहस्रकम् ।\nचकार भानुमक्ष्णा च पश्यन्नूर्ध्वपदे स्थितः १।\nकुंभकर्णोऽपि कृतवांस्तपः परमदुश्चरम् ।\nविभीषणस्तु धर्मात्मा चचार परमं तपः २।\nतदा प्रसन्नो भगवान्देवदेवः प्रजापतिः ।\nदेवदानवयक्षादि मुकुटैः परिसेवितः ३।\nददौ राज्यं च सुमहद्भुवनत्रयभास्वरम् ।\nवपुश्च कृतवान्रम्यं देवदानवसेवितम् ४।\nतदा संतापितो भ्राता धनदो धर्मबुद्धिमान् ।\nविमानं तु ततो नीतं लंका च नगरी हठात् ५।\nभुवनं तापितं सर्वं देवाश्चैव दिवो गताः ।\nहतवान्ब्राह्मणकुलं मुनीनां मूलकृंतनः ६।\nतदातिदुःखिता देवाः सेंद्रा ब्रह्माणमाययुः ।\nस्तुतिं चक्रुर्महात्मानो दंडवत्प्रणतिं गताः ७।\nते तुष्टुवुः सुराः सर्वे वाग्भिरर्थ्याभिरादृताः ।\nततः प्रसन्नो भगवान्किंकरोमीति चाब्रवीत् ८।\nततो निवेदयांचक्रुर्ब्रह्मणे विबुधाः पुरः ।\nदशग्रीवाच्च संकष्टं तथा निजपराभवम् ९।\nक्षणं ध्यात्वा ययौ ब्रह्मा कैलासं त्रिदशैः सह ।\nतस्य शैलस्य पार्श्वे तु वैचित्र्येण समाकुलाः १०।\nस्थिताः संतुष्टुवुर्देवाः शंभुं शक्रपुरोगमाः ।\nनमो भवाय शर्वाय नीलग्रीवाय ते नमः ११।\nनमः स्थूलाय सूक्ष्माय बहुरूपाय ते नमः ।\nइति सर्वमुखेनोक्तां वाणीमाकर्ण्य शंकरः १२।\nप्रोवाच नंदिनं देवा नानयेति ममांतिकम् ।\nएतस्मिन्नंतरे देवा आहूता नंदिना च ते १३।\nप्रविश्यांतःपुरे देवा ददृशुर्विस्मितेक्षणाः ।\nब्रह्मागत्य ददर्शाथ शंकरं लोकशंकरम् १४।\nगणकोटिसहस्रैस्तु सेवितं मोदशालिभिः ।\nनग्नैर्विरूपैः कुटिलैर्धूसरैर्विकटैस्तथा १५।\nप्रणिपत्याग्रतः स्थित्वा सह देवैः पितामहः ।\nउवाच देवदेवेशं पश्यावस्थां दिवौकसाम् १६।\nकृपां कुरु महादेव शरणागतवत्सल ।\nदुष्टदैत्यवधार्थं त्वं समुद्योगं विधेहि भोः १७।\nसोऽपि तद्वचनं श्रुत्वा दैन्यशोकसमन्वितम् ।\nत्रिदशैः सहितैः सर्वैराजगाम हरेः पदम् १८।\nतुष्टुवुर्मुनयः सर्वे ससुरोरगकिन्नराः ।\nजय माधव देवेश जय भक्तजनार्तिहन् १९।\nविलोकय महादेव लोकयस्व स्वसेवकान् ।\nइत्युच्चैर्जगदुः सर्वे देवाः शर्वपुरोगमाः २०।\nइत्युक्तमाकर्ण्य सुराधिनाथो दृष्ट्वा सुरार्तिं परिचिंत्य विष्णुः ।\nजगाद देवाञ्जलदोच्चया गिरा दुःखं तु तेषां प्रशमं नयन्निव २१।\nभो ब्रह्मशर्वेंद्र पुरोगमामराः शृण्वंतु वाचं भवतां हितेरताम् ।\nजाने दशग्रीवकृतं भयं वस्तन्नाशयाम्यद्य कृतावतारः २२।\nपुरी त्वयोध्या रविवंशजातैर्नृपैर्महादानमखादिसत्क्रियैः ।\nप्रपालिता भूतलमंडनीया विराजते राजतभूमिभागैः २३।\nतस्यां दशरथो राजा निरपत्यः श्रियान्वितः ।\nपालयत्यधुना राज्यं दिक्चक्रजयवान्विभुः २४।\nस तु वंद्यादृष्यशृंगात्प्रार्थितात्पुत्रकाम्यया ।\nपुत्रेष्ट्यां विधिना यज्वा महाबलसमन्वितः २५।\nततोऽहं प्रार्थितः पूर्वं तपसा तेन भोः सुराः ।\nपत्नीषु तिसृषु प्रीत्या चतुर्धापि भवत्कृते २६।\nराम लक्ष्मण शत्रुघ्न भरताख्या समन्वितः ।\nकर्तास्मि रावणोद्धारं समूल बलवाहनम् २७।\nभवंतोऽपि स्वकैरंशैरवतीर्य चरंत्विह ।\nऋक्षवानररूपेण सर्वत्र पृथिवीतले २८।\nइत्युक्त्वा विररामाशु नभसीरितवाङ्मुने ।\nदेवाः श्रुत्वा महद्वाक्यं सर्वे संहृष्टमानसाः २९।\nते चक्रुर्गदितं यादृग्देवदेवेन धीमता ।\nस्वैःस्वैरंशैर्मही पूर्णा ऋक्षवानररूपिभिः ३०।\nयोऽसौ विष्णुर्महादेवो देवानां दुःखनाशकः ।\nसत्वमेव महाराज भगवान्कृतविग्रहः ३१।\nभरतोऽयं लक्ष्मणश्च शत्रुघ्नश्च महामते ।\nतावकांशाद्दशग्रीवो जनितश्च सुरार्द्दनः ३२।\nपूर्ववैरानुबंधेन जानकीं हृतवान्पुनः ।\nस त्वया निहतो दैत्यो ब्रह्मराक्षसजातिमान् ३३।\nपुलस्त्यपुत्रो दैत्येंद्र सर्वलोकैककंटकः ।\nपातितः पृथिवी सर्वा सुखमापमहेश्वर ३४।\nब्राह्मणानां सुखं त्वद्य मुनीनां तापसं बलम् ।\nशिवानि सर्वतीर्थानि सर्वे यज्ञाः सुसंहिताः ३५।\nत्वयि राज्ञि जगत्सर्वं सदेवासुरमानुषम् ।\nसुखं प्रपेदे विश्वात्मञ्जगद्योने नरोत्तम ३६।\nएतत्ते सर्वमाख्यातं यत्पृष्टोऽहं त्वयानघ ।\nउत्पत्तिश्च विपत्तिश्च मया मत्यनुसारतः ३७।\nइत्थं निशम्य दितिजेंद्र कुलानुकारिवार्तां महापुरुष ईश्वरईशिता च ।\nसंरुद्धबाष्पगलदश्रुमुखारविंदो भूमौ पपात सदसि प्रथितप्रभावः ३८।"
  }
]
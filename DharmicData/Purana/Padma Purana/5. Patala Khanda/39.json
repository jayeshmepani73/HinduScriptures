[
  {
    "text": "शेष उवाच।\nनिनदत्सुमृदंगेषु वीणानादेषु सर्वतः ।\nमुक्तो वाहस्ततो देव पुरं देवविनिर्मितम् १।\nयत्र स्फाटिक कुड्यानां रचनाभिर्गृहा नृणाम् ।\nहसंति विंध्यं विमलं पर्वतं नागसेवितम् २।\nराजतानि गृहाण्यत्र दृश्यंते प्रकृतेरपि ।\nविचित्रमणिसन्नद्धा नानामाणिक्यगोपुराः ३।\nपद्मिन्यो यत्र लोकानां गेहे गेहे मनोहराः ।\nहरंति चित्तानि नृणां मुखपद्मकलेक्षिताः ४।\nपद्मरागमणिर्यत्र गेहे गेहे सुभूमिषु ।\nबद्धः संलक्ष्यते विप्र तदोष्ठस्पर्धया नु किम् ५।\nक्रीडाशैलाः प्रत्यगारं नीलरत्नविनिर्मिताः ।\nकुर्वंति शंकां मेघस्य मयूराणां कलापिनाम् ६।\nहंसा यत्र नृणां गेहे स्फाटिकेषु नियंत्रिताः ।\nकुर्वंति मेघान्नो भीतिं मानसं न स्मरंति च ७।\nनिरंतरं शिवस्थाने ध्वस्तं चंद्रिकया तमः ।\nशुक्लकृष्णविभेदो न पक्षयोस्तत्र वै नृणाम् ८।\nतत्र वीरमणी राजा धार्मिकेष्वग्रणीर्महान् ।\nराज्यं करोति विपुलं सर्वभोगसमन्वितम् ९।\nतस्य पुत्रो महाशूरो नाम्ना रुक्मांगदो बली ।\nवनिताभिर्गतो रम्यदेहाभिः क्रीडितुं वनम् १०।\nतासां मंजीरसंरावः कंकणानां रवस्तथा ।\nमनो हरति कामस्य किमन्यस्य कथात्र भोः ११।\nवनं जगाम सुमहत्सुपुष्पनगसंयुतम् ।\nसदाशिवकृतस्थानमृतुषट्कैर्विराजितम् १२।\nचंपका यत्र बहुशः फुल्लकोरकशोभिताः ।\nकुर्वंति कामिनां तत्र हृच्छयार्तिं विलोकिताः १३।\nचूताः फलादिभिर्नम्रा मंजरीकोटिसंयुताः ।\nनागाः पुन्नागवृक्षाश्च शालास्तालास्तमालकाः १४।\nकोकिलानां समारावा यत्र च श्रुतिगोचराः ।\nसदा मधुपझंकार गतनिद्राः सुमल्लिकाः १५।\nदाडिमानां समूहाश्च कर्णिकारैः समन्विताः ।\nकेतकीकानकीवन्यवृक्षराजिविराजिताः १६।\nतस्मिन्वने प्रमदसंयुतचित्तवृत्तिर्गायन्कलं मधुरवाग्विचिकीर्षयोच्चैः ।\nउद्यत्कुचाभिरभितो वनिताभिरागाच्छोभानिधान वपुरुद्गतभीर्विवेश १७।\nकाश्चित्तं नृत्यविद्याभिस्तोषयंति स्म शोभनम् ।\nकाश्चिद्गानकलाभिश्च काश्चिद्वाक्चतुरोचितैः १८।\nभ्रूसंज्ञया पराः काश्चित्तोषयामासुरुन्मदाः ।\nपरिरंभणचातुर्यैस्तं हृष्टं विदधुः स्त्रियः १९।\nताभिः पुष्पोच्चयं कृत्वा भूषयामास ताः स्त्रियः ।\nवाण्या कोमलया शंसन्रेमे कामवपुर्धरः २०।\nएवं प्रवृत्ते समये राजराजस्य धीमतः ।\nप्रायात्तद्वनदेशं स हयः परमशोभनः २१।\nतं स्वर्णपत्ररचितैकललाटदेशं ।\nगंगासमं घुसृणकुंकुम पिंजरांगम् ।\nगत्यासमं पवनवेगतिरस्करिण्या ।\nदृष्ट्वा स्त्रियः परमकौतुकधामदेहम् २२।\nऊचुः पतिं कमलमध्यपिशंगवर्णा -।\nस्ताम्राधरप्रतिभयाहतविद्रुमाभाः ।\nदंतव्रजप्रमितहास्यसुशोभिवक्त्राः ।\nकामस्य बाणनयनादिविमोहनाभाः २३।\nस्त्रिय ऊचुः।\nकांतकोयं महानर्वास्वर्णपत्रैकशोभितः ।\nकस्य वा भाति शोभाढ्यो गृहाण स्वबलादिमम् २४।\nशेष उवाच।\nतदुक्तं वच आकर्ण्य लीलाललितलोचनः ।\nजग्राह हयमेकेन करपद्मेन लीलया २५।\nवाचयित्वा स्वर्णपत्रं स्पष्टवर्णसमन्वितम् ।\nजहास महिलामध्ये जगाद वचनं पुनः २६।\nरुक्मांगद उवाच।\nपृथिव्यां नास्ति मे पित्रा समः शौर्येण च श्रिया ।\nतस्मिन्कथं विधत्ते स उत्सेकं रामभूमिपः २७।\nयस्य रक्षां प्रकुरुते सदा रुद्रः पिनाकधृक् ।\nयं देवा दानवा यक्षा नमंति मणिमौलिभिः २८।\nकुरुताद्वाजिमेधं वै जनको मे महाबलः ।\nया त्वेष वाजिशालायां बध्नंतु मम वै भटाः २९।\nइति वाक्यं समाकर्ण्य महिलास्ता मनोहराः ।\nप्रहर्षवदना जाताः कांतं तु परिरेभिरे ३०।\nगृहीत्वा च हयं पुत्रो राज्ञो वीरमणेर्महान् ।\nपुरं पत्नीसमायुक्तो महोत्साहमवीविशत् ३१।\nमृदंगध्वनिषु प्रोच्चैराहतेषु समंततः ।\nबंदिभिः संस्तुतः प्रागात्स्वपितुर्मंदिरं महत् ३२।\nतस्मै स कथयामास हयं नीतं रघोः पतेः ।\nवाजिमेधाय निर्मुक्तं स्वच्छंदगतिमद्भुतम् ३३।\nरक्षितं शत्रुसूदेन महाबलसमेतिना ।\nतच्छ्रुत्वा वचनं तस्य नृपो वीरमणिर्महान् ३४।\nनातिप्रशंसयामास तत्कर्म सुमहामतिः ।\nनीत्वा पुनः समायांतं चौरस्येव विचेष्टितम् ३५।\nकथयामास जामात्रे शिवायाद्भुतकर्मणे ।\nअर्धांगनाधरायांगभूषाय चंद्रधारिणे ३६।\nतेन संमंत्रयामास नृपो वीरमणिर्महान् ।\nपुत्रसृष्टं महत्कर्म विनिंद्यं महतां मतः ३७।\nशिव उवाच।\nराजन्पुत्रेण भवतः कृतं कर्म महाद्भुतम् ।\nयो जहार महावाहंरामचंद्रस्य धीमतः ३८।\nअद्य युद्धं महद्भाति सुरासुरविमोहनम् ।\nशत्रुघ्नेन महाराज्ञा वीरकोट्येकरक्षिणा ३९।\nमया यो ध्रियते स्वांते जिह्वया प्रोच्यते हि यः ।\nतस्य रामस्ययज्ञांगं जहार तव पुत्रकः ४०।\nपरमत्र महाँल्लाभो भविष्यतितरां रणे ।\nयद्रामचरणांभोजं द्रक्ष्यामः स्वीयसेवितम् ४१।\nअत्र यत्नो महान्कार्यो हयस्य परिरक्षणे ।\nनयिष्यंति बलाद्वाहं मया रक्षितमप्यमुम् ४२।\nतस्मादिमं महाराज राज्येन सह सन्नतः ।\nवाजिनं भोजनं दत्वा प्रेक्षस्वांघ्रियुगं ततः ४३।\nइति वाक्यं समाकर्ण्य शिवस्य स नृपोत्तमः ।\nउवाच तं सुरेंद्रादिवंद्यपादांबुजद्वयम् ४४।\nवीरमणिरुवाच।\nक्षत्रियाणामयं धर्मो यत्प्रतापस्य रक्षणम् ।\nतदसौ क्रांतुमुद्युक्तः क्रतुना हयसंज्ञिना ४५।\nतस्माद्रक्ष्यः स्वप्रतापो येनकेनापि मानिना ।\nयावच्छक्यं कर्म कृत्वा शरीरव्ययकारिणा ४६।\nसर्वं कृतं सुतेनेदं गृहीतोऽश्व पुनर्यतः ।\nकोपितं रामभूपालं समयार्हं कुरु प्रभो ४७।\nक्षत्त्रियाणामिदं कर्म कर्तव्यार्हं भवेन्नहि ।\nयदकस्माद्रिपोः पादौ प्रणमेद्भयविह्वलः ४८।\nरिपवो विहसंत्येनं कातरोऽयं नृपाधमः ।\nक्षुद्रः प्राकृतवन्नीचो नतवान्भयविह्वलः ४९।\nतस्माद्भवान्यथायोग्यं योद्धव्ये समुपस्थिते ।\nयद्विधेयं विचार्यैव कर्तव्यं भक्तरक्षणम् ५०।\nशेष उवाच।\nइति वाक्यं समाकर्ण्य चंद्रचूडोवदद्वचः ।\nप्रहसन्मेघगंभीरवाण्या संमोहयन्मनः ५१।\nयदि देवास्त्रयस्त्रिंशत्कोटयः समुपस्थिताः ।\nतथापि त्वत्तः केनाश्वो गृह्यते मम रक्षितुः ५२।\nयदि रामः समागत्य स्वात्मानं दर्शयिष्यति ।\nतदाहं चरणौ तस्य प्रणमामि सुकोमलौ ५३।\nस्वामिना न हि योद्धव्यं महान नय उच्यते ।\nअन्ये वीरास्तृणप्रायाः किंचित्कर्तुं न वै क्षमाः ५४।\nतस्माद्युद्ध्यस्व राजेंद्र रक्षके मयि सुस्थिते ।\nको गृह्णाति बलाद्वाहं त्रिलोकी यदि संगता ५५।\nशेष उवाच।\nएतद्वचः परं श्रुत्वा चंद्रचूडस्य भूमिपः ।\nजहर्ष मानसेऽत्यंतं युद्धकर्मणि कौतुकी ५६।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे वीरमणिपुत्रेण हयग्रहणंनाम एकोनचत्वारिंशत्तमोऽध्यायः ३९ ।"
  }
]
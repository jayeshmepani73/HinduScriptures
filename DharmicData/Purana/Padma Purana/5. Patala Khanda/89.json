[
  {
    "text": "एकोननवतितमोऽध्यायः 5.89\nनारद उवाच-\nएवं संबोधितो विप्रो देवशर्मा द्विजोत्तमः ।\nपुनः प्राह प्रियां भार्यां सहितां ज्ञानवादिनीम् १।\nसत्यमुक्तं त्वया भद्रे सर्वसंदेहनाशनम् ।\nतथा हि वंशमिच्छंति साधवः सत्यपंडिताः २।\nयथा पुत्रस्य चिंता मे न धनस्य तथा प्रिये ।\nयेनकेनाप्युपायेन पुत्रमुत्पादयाम्यहम् ३।\nसुमनोवाच-\nपुत्रेण लोकाञ्जयति पुत्रस्तारयते कुलम् ।\nसुपुत्रेण महाभाग पितामाता प्रजीवतः ४।\nएकः पुत्रो वरः कांत बहुभिर्निर्गुणैस्तु किम् ।\nएकस्तारयते वंशमन्ये संतापकारकाः ५।\nपूर्वमेव मया प्रोक्तमन्ये संबंधभागिनः ।\nपुण्येन प्राप्यते पुत्रः पुण्येन प्राप्यते कुलम् ६।\nसुगर्भः प्राप्यते पुण्यैर्दुर्मृत्युः पातकैस्तथा ।\nसुखानां निचयं कांत सत्यमेव वदाम्यहम् ७।\nब्रह्मचर्येण सत्येन तपसा नित्यवर्तनैः ।\nदानेन नियमैश्चापि क्षमा शौचेन वल्लभ ८।\nअहिंसया च शक्त्या वाऽस्तेयेनापि प्रवर्तते ।\nएतैर्दशभिरंगैश्च धर्ममेवं प्रसूयते ९।\nसंपूर्णो जायते धर्म अंगैर्गर्भो यथोदरे ।\nधर्मं सृजति धर्मात्मा त्रिविधेनैव कर्मणा १०।\nतस्य धर्मः प्रसन्नात्मा पुण्य सौख्यं प्रयच्छति ।\nयंयं चिंतयते प्राज्ञस्तंतं प्राप्नोति दुर्लभम् ११।\nदेवशर्म्मोवाच-\nसर्वं देवि समाख्यातं धर्माख्यं ज्ञानमुत्तमम् ।\nकथं पुत्रमहं विंद्यां वैष्णवं गुणसंयुतम् १२।\nवद त्वं मे महाभागे यदि जानासि सुव्रते ।\nधर्ममार्गस्त्वया सर्व्वः पितुः प्राप्तः पुरानघे १३।\nममैतद्विदितं कांते भवती ब्रह्मवादिनी ।\nच्यवनस्य प्रसादेन विष्णोस्तुष्टस्य ते पुरा १४।\nसुमनोवाच-\nवसिष्ठं गच्छ धर्मज्ञ तं प्रार्थय महामुनिम् ।\nतस्मात्प्राप्स्यसि तं पुत्रं धर्मज्ञं धर्मवत्सलम् १५।\nएवमुक्ते तया वाक्ये देवशर्मा द्विजोत्तमः ।\nकरिष्ये तव कल्याणि मतमेवं न संशयः १६।\nएवमुक्त्वा जगामासौ देवशर्मा द्विजोत्तमः ।\nवसिष्ठं सर्ववेत्तारं दीप्यंतं तपतां वरम् १७।\nगंगातीरे स्थितं पुण्यमासनस्थं द्विजोत्तमम् ।\nतेजोज्वालासमाकीर्णं द्वितीयमिव भास्करम् १८।\nराजमानं महात्मानं ब्रह्मसिंहं द्विजोत्तमम् ।\nभक्त्या प्रणम्य स मुनिं दंडवत्तं पुनःपुनः १९।\nतमुवाच महातेजा ब्रह्मसूनुरकल्मषम् ।\nउपविशासने पुण्ये सुखेन सुमहामते २०।\nनारद उवाच-\nउपविष्टः स योगींद्र पुनः प्राह तपोधनम् ।\nगृहे पुरुष ते वत्स दारभृत्येषु सर्वदा २१।\nक्षेममस्ति महाभाग पुण्यकर्मसु चाग्निषु ।\nनिरामयोऽसि चांगेषु धर्मं पालयसे सदा २२।\nएवमुक्त्वा महाप्राज्ञः पुनः प्राह महीसुरम् ।\nकिं करोमि प्रियं कामं सुप्रियं ते द्विजोत्तम २३।\nनारद उवाच-\nएवं संभाष्य तं विप्रं विरराम शुभं वचः ।\nततो विप्रो महाभागो वसिष्ठं मुनिपुंगवम् २४।\nस होवाच महात्मानं वसिष्ठं तपतां वरम् ।\nभगवञ्छ्रूयतां वाक्यं विच्छेदय द्विजोत्तम २५।\nदारिद्र्यं केन भावेन पुत्रसौख्यं कथं नहि ।\nएतन्मे संशयं तात कस्मात्पापाद्वदस्व मे २६।\nमहामोहेन संमुग्धः प्रियया बोधितो द्विज ।\nतयाहं प्रेषितस्तात तव पार्श्वं समागतः २७।\nतत्सर्वं हि समाचक्ष्व सर्वसंदेहनाशकम् ।\nमुक्तिदाता भव स्वत्वं ममसंसारबंधनात् २८।\nवसिष्ठ उवाच-\nपुत्रा मित्रास्तथा भ्राता अन्ये स्वजनबांधवाः ।\nपंचभेदास्तु संबंधाः पुरुषस्य भवंति ते २९।\nतेते सुमनसा प्रोक्ताः पूर्वमेव तवाग्रतः ।\nऋणसंबंधिनः सर्वे ते कुपुत्रा द्विजोत्तम ३०।\nपुत्रस्य लक्षणं पुण्यं तवाग्रे प्रवदाम्यहम् ।\nपुण्यप्रसक्तो यस्यात्मा सत्यधर्मरतः सदा ३१।\nशुद्धिमाञ्ज्ञानसंपन्नस्तपस्वी वाग्विदां वरः ।\nसर्वकर्मसुसंवीतो वेदाध्ययनतत्परः ३२।\nसर्वशास्त्रप्रवेदी च देवब्राह्मणपूजकः ।\nयाज्ञिकः सर्वयज्ञानां दाता त्यागी प्रियंवदः ३३।\nविष्णुध्यानपरो नित्यं शांतोदांतः सुहृत्सदा ।\nपितृमातृपरो नित्यं सर्वस्वजनवत्सलः ३४।\nकुलस्य तारको विद्वान्स्वकुलं परिपोषकः ।\nएवंगुणैस्तु संयुक्तः सुपुत्रः सुखदायकः ३५।\nअन्ये संबंधयुक्ताश्च शोकसंतापकारकाः ।\nउदासीनेन किं कार्यं फलहीनेन तेऽनघ ३६।\nआयांति यांति ते सर्वे दुःखं दत्वा सुदारुणम् ।\nपुत्ररूपेण ते सर्वे संसारे द्विजसत्तम ३७।\nपूर्वजन्मकृतं कर्म यत्त्वया परिपालितम् ।\nतत्सर्वं हि प्रवक्ष्यामि श्रूयतामद्भुतं पुनः ३८।\nभवाञ्छूद्रो महाप्राज्ञ पूर्वजन्मनि नान्यथा ।\nकृषिकर्त्ता ज्ञानहीनो महालोभेन संयुतः ३९।\nएकभार्यः सदा द्वेषी बहुपुत्रो ह्यदत्तवान् ।\nधर्मं नैव विजानासि सत्यं च परिनिष्ठितम् ४०।\nदानं नैव त्वया दत्तं शास्त्रं नैव परिश्रुतम् ।\nकृतं नैव त्वया तीर्थं न च यात्रा महामते ४१।\nएवं कृतस्त्वया विप्र कृषिमार्गः पुनःपुनः ।\nपशूनां पालनं पूर्वंग च्छंश्चैव द्विजोत्तम ४२।\nमहिषीणां तथाश्वीनां पालनं च पुनःपुनः ।\nएवं पूर्वं कृतं कर्म त्वयैव च द्विजोत्तम ४३।\nविपुलं तु धनं तद्वल्लोभेन परिसंचितम् ।\nतस्य व्ययस्तु पुण्येन न कृतस्तु त्वया कदा ४४।\nपात्रे दानं न दत्तं हि दृष्ट्वा वा दुर्बलं च तत् ।\nकृषिं कृत्वा न दत्तं तु भवता धनमेव हि ४५।\nगोमयं हि त्विदं सर्वं पशूनां संचयं च वै ।\nविक्रयित्वा धनं विप्र संचितं विपुलं त्वया ४६।\nतक्रं घृतं तथा क्षीरं विक्रीतं सततं दधि ।\nदुष्कालश्चिंतितो विप्र मोहितो विष्णुमायया ४७।\nकृत्वा महार्घमेवैतद्धनं ब्राह्मणसत्तम ।\nनिर्दयेन त्वया दानं न दत्तं तु तदा किल ४८।\nदेवानां पूजनं विप्र भवता न कृतं सदा ।\nपर्वाणि प्राप्य विप्रेभ्यो द्रव्यं नैव समर्पितम् ४९।\nश्राद्धकालं च संप्राप्य श्रद्धया न कृतं त्वया ।\nभार्या वदति ते साध्वी दिनमध्ये समागते ५०।\nश्वशुरश्राद्धकालश्च श्वश्र्वाश्चैव महामते ।\nतच्छ्रुत्वा तद्वचस्तेषां गृहं त्यक्त्वा पलायसे ५१।\nधर्ममार्गो न दृष्टो हि श्रुतो नैव कदा त्वया ।\nलोभो मातापिता भ्राता लोभः स्वजनबांधवाः ५२।\nपालितो लोभ एवैकस्त्यक्त्वा धर्मं सदैव हि ।\nतस्माद्दुःखी भवाञ्जातो दारिद्रेणाति पीडितः ५३।\nदिनेदिने महातृष्णा हृदये ते प्रवर्त्तते ।\nयदायदा गृहे द्रव्यं वृद्धिमायाति ते सदा ५४।\nतृष्णया दह्यमानस्तु तदा त्वं वह्निरूपया ।\nरात्रौ वा त्वं प्रसुप्तस्तु लोभं चिंतयसेऽधिकम् ५५।\nदिनं प्राप्य महामोहैर्व्यापितो हि सदैव हि ।\nसहस्रं लक्षतः कोटिः कदावार्बुदमेव च ५६।\nभविष्यति कदा खर्वो निखर्वश्चाथ मे गृहे ।\nएवं सहस्रलक्षं च कोटिरर्बुदमेव च ५७।\nखर्वो निखर्वः संजातस्तृष्णा नैव प्रगच्छति ।\nएवं कालं परित्यज्य वृद्धिमायाति सर्वदा ५८।\nनैव दत्तं हुतं विप्र भुक्तं नैव कदा त्वया ।\nनिश्चितं भूमिमध्ये तत्क्षिप्तं पुत्रानजानते ५९।\nअन्यमेवमुपायं तु द्रव्यागमनकारणात् ।\nकुरुषे सर्वदा विप्र लोकान्पृच्छसि बुद्धिमान् ६०।\nखनित्रमंजनं वादं धातुवादमतःपरम् ।\nपृच्छमानो भ्रमस्येकस्तृष्णया परिमोहितः ६१।\nसर्वांश्चिंतयसे नित्यं कल्पान्सिद्धि प्रदायकान् ।\nप्रवेशं चित्रवर्णानां चिंतामणिं च पृच्छसि ६२।\nतृष्णानलेनदग्धोसि सुखं नैव प्रगच्छसि ।\nतृष्णानलप्रदीप्तोसि हाहाभूतोऽप्रचेतनः ६३।\nएवंभूतोसि विप्रेंद्र गतस्त्वं कालवश्यताम् ।\nदारपुत्रेषु तद्द्रव्यं पृच्छमानेषु वै त्वया ६४।\nकथितं नैव तद्दत्तं प्राणांस्त्यक्त्वा गतो यमम् ।\nएवं सर्वंम याख्यातं वृत्तांतं तव पूर्वकम् ६५।\nअनेन कर्मणा विप्र निर्धनोसि दरिद्रवान् ।\nसंसारे यस्य सत्पुत्रा भक्तिमंतः सदैव हि ६६।\nसुशीला ज्ञानसंपन्नाः सत्यधर्मरताः सदा ।\nसंभवंति गृहे तस्य यस्य विष्णुः प्रसीदति ६७।\nधनं धान्यं कलत्रं तु पुत्रपौत्रमनंतकम् ।\nसभुंक्ते मर्त्यलोके वै यस्य विष्णुः प्रसन्नवान् ६८।\nविना विष्णोः प्रसादेन दाराः पुत्रा भवंति न ।\nसुजन्म च कुले विप्र तद्विष्णोः परमं पदम् ६९।\nइति श्रीपद्मपुराणे पातालखंडे वैशाखमासमाहात्म्ये देवशर्मोपाख्याने एकोननवतितमोऽध्यायः ८९।"
  }
]
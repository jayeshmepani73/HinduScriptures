[
  {
    "text": "शेष उवाच।\nअथ रामानुजो वेगात्समागत्य स्वसेवकान् ।\nपप्रच्छ कुत्र वाहोऽसौ याज्ञिकः सुमनोहरः १।\nतदा ते वचनं प्रोचुः शत्रुघ्नं सुमहाबलाः ।\nन जानीमो भटाः केचिद्धयं नीत्वा गताः पुरे २।\nवयं च धिक्कृताः सर्वे बलिभी राजसेवकैः ।\nअत्र प्रमाणं भगवानिति कर्तव्य तां प्रति ३।\nतच्छ्रुत्वा वचनं तेषां शत्रुघ्नः कुपितो भृशम् ।\nदशन्रोषात्स्वदशनाञ्जिह्वया लेलिहन्मुहुः ४।\nउवाच वीरो मद्वाहं हृत्वा कुत्र गमिष्यसि ।\nइदानीं पातये बाणैः पुरंजनसमन्वितम् ५।\nइत्युक्त्वा सुमतिं प्राह कस्येदं पुटभेदनम् ।\nको वर्ततेऽस्याधिपतिर्यो मे वाहमजीहरत् ६।\nशेष उवाच।\nइति वाक्यं समाकर्ण्य भूपतेः कोपसंयुतम् ।\nजगाद मंत्री सुगिरा स्फुटाक्षरसमन्वितम् ७।\nविद्धीदं कुंडलं नाम नगरं सुमनोहरम् ।\nअस्मिन्वसति धर्मात्मा सुरथः क्षत्त्रियो बली ८।\nनित्यं धर्मपरो रामचरणद्वंद्वसेवकः ।\nमनसा कर्मणा वाचा हनूमानिव सेवकः ९।\nचरितान्यस्य शतशो वर्तंते धर्मकारिणः ।\nमहाबलपरीवारः सुरथः सर्वशोभनः १०।\nमहद्युद्धं भवेदत्र हृतश्चेद्वाहसत्तमः ।\nअनेके प्रपतिष्यंति वीरा रणविशारदाः ११।\nएवमुक्तं समाश्रुत्य शत्रुघ्नः सचिवं प्रति ।\nउवाच पुनरप्येवं वचनं वदतां वरः १२।\nशत्रुघ्न उवाच।\nकथमत्र प्रकर्तव्यं रामाश्वोऽनेन चेद्धृतः ।\nनायाति योद्धुं प्रबलं कटकं वीरसेवितम् १३।\nसुमतिरुवाच।\nदूतः प्रेष्यो महाराज राजानं प्रति वाग्मिकः ।\nयद्वाक्येन समायाति बलेन बलिनां वरः १४।\nनोचेदज्ञानतो वाहो धृतः केनापि मानिना ।\nअर्पयिष्यति नः साधुमश्वं क्रतुवरं शुभम् १५।\nइति श्रुत्वातु तद्वाक्यं शत्रुघ्नो बुद्धिमान्बली ।\nअंगदं प्रत्युवाचेदं वचनं विनयान्वितम् १६।\nशत्रुघ्न उवाच।\nयाहि त्वं निकटस्थे वै सुरथस्य महापुरे ।\nदूतत्वेन ततो गत्वा प्रब्रूहि नृपतिं प्रति १७।\nत्वया धृतो रामवाहो ज्ञानतोऽज्ञानतोपि वा ।\nअर्पयतु न वा यातु प्रधनं वीरसंयुतम् १८।\nरामस्य दौत्यं लंकायां रावणं प्रति यत्कृतम् ।\nतथैव कुरु भूयिष्ठ बलसंयुतबुद्धिमन् १९।\nशेष उवाच।\nएतच्छ्रुत्वांगदो वीर ओमिति प्रोच्य भूमिपम् ।\nजगाम संसदो मध्ये वीरश्रेणिसमन्विते २०।\nददर्श सुरथं भूपं तुलसीमंजरीधरम् ।\nरामभद्रं रसनया ब्रुवंतं सेवकान्निजान् २१।\nराजापि दृष्ट्वा प्लवगं मनोहरवपुर्धरम् ।\nशत्रुघ्नदूतं मत्वापि वालिजं प्रत्यभाषत २२।\nसुरथ उवाच।\nप्लवगाधिप कस्मात्त्वमागतोऽत्र कथं भवान् ।\nब्रूहि मे कारणं सर्वं यथा ज्ञात्वा करोमि तत् २३।\nशेष उवाच।\nइति संभाषमाणं तं प्रत्युवाच कपीश्वरः ।\nविस्मयंश्चेतसि भृशं रामसेवाकरं नृपम् २४।\nजानीहि मां नृपश्रेष्ठ वालिपुत्रं हरीश्वरम् ।\nशत्रुघ्नेन च दूतत्वे प्रेषितो भवतोंऽतिकम् २५।\nसेवकैः कैश्चिदागत्य धृतोऽश्वो मम सांप्रतम् ।\nअज्ञानतो महान्याय्यं कुर्वद्भिः सहसा नृप २६।\nतमश्वं सह राज्येन सहपुत्रैर्मुदान्वितः ।\nशत्रुघ्नं याहि चरणे पतित्वाशु प्रदेहि च २७।\nनोचेच्छत्रुघ्ननिर्मुक्तनाराचैः क्षतविग्रहः ।\nपृथ्वीतलमलं कुर्वञ्छयिष्यसि विशीर्षकः २८।\nयेन लंकापतिर्नाशं प्रापितो लीलया क्षणात् ।\nतस्याश्वं यागयोग्यं तु हृत्वा कुत्र गमिष्यसि २९।\nशेष उवाच।\nइत्यादिभाषमाणं तं प्रत्युवाच महीश्वरः ।\nसर्वं तथ्यं ब्रवीषि त्वं नानृतं तव भाषितम् ३०।\nपरं शृणुष्व मद्वाक्यं शत्रुघ्नपदसेवक ।\nमया धृतो महानश्वो रामचंद्रस्य धीमतः ३१।\nन मोक्ष्ये सर्वथा वाहं शत्रुघ्नादिभयादहम् ।\nचेद्रामः स्वयमागत्य दर्शनं दास्यते मम ३२।\nतदाहं चरणौ नत्वा दास्यामि सुतसंयुतः ।\nसर्वं राज्यं कुटुंबं च धनं धान्यं बलं बहु ३३।\nक्षत्त्रियाणामयं धर्मः स्वामिनापि विरुद्ध्यते।\nधर्मेण युद्धं तत्रापि रामदर्शनमिच्छता ३४।\nशत्रुघ्नादीन्प्रवीरांस्तानधुनाहं क्षणादपि ।\nजित्वा बध्नामि मद्गेहे नोचेद्रामः समाव्रजेत् ३५।\nशेष उवाच।\nइति श्रुत्वांगदो धीमाञ्जहास नृपतिं तदा ।\nउवाच च महद्वाक्यं महाधैर्यसमन्वितम् ३६।\nअंगद उवाच।\nबुद्धिहीनः प्रवदसि वृद्धत्वात्सागता तव ।\nयत्त्वं शत्रुघ्ननृपतिं धिक्करोषि धिया बली ३७।\nयो मांधातृरिपुं दैत्यं लवणं लीलयावधीत् ।\nयेनानेके जिताः संख्ये वैरिणः प्रबलोद्धताः ३८।\nविद्युन्माली हतो येन राक्षसः कामगे स्थितः ।\nत्वं तं बध्नासि वीरेंद्रं मतिहीनः प्रभासि मे ३९।\nभ्रातृजो यस्य सुबली पुष्कलः परमास्त्रवित् ।\nयेन रुद्रगणः संख्ये वीरभद्रः सुतोषितः ४०।\nवर्णयामि किमेतस्य पराक्रांतिं बलोर्जिताम् ।\nयेन नास्ति समः पृथ्व्यां बलेन यशसा श्रिया ४१।\nहनूमान्यस्य निकटे रघुनाथपदाब्जधीः ।\nयस्यानेकानि कर्माणि भविष्यंति श्रुतानि ते ४२।\nसत्रिकूटा राक्षसपूर्दग्धा येन क्षणाद्बलात् ।\nअक्षो येन हतः पुत्रो राक्षसेंद्रस्य दुर्मतेः ४३।\nद्रोणोनाम गिरिर्येन पुच्छाग्रेण सदैवतः ।\nआनीतो जीवनार्थं तु सैनिकानां मुहुर्मुहुः ४४।\nजानाति रामश्चारित्रं नान्यो जानाति मूढधीः ।\nयं कपींद्रं मनाक्स्वान्तान्न विस्मरति सेवकम् ४५।\nसुग्रीवाद्याः कपींद्रा ये पृथ्वीं सर्वां ग्रसंति ये ।\nते शत्रुघ्नं नृपं सर्वे सेवंते प्रेक्षणोत्सुकाः ४६।\nकुशध्वजो नीलरत्नो रिपुतापो महास्त्रवित् ।\nप्रतापाग्र्यः सुबाहुश्च विमलः सुमदस्तथा ४७।\nराजा वीरमणिः सत्ययुतो रामस्य सेवकः ।\nएतेऽन्येपि नृपा भूमेः पतयः पर्युपासते ४८।\nतत्र त्वं वीर जलधौ मशकः को भवानिति ।\nतज्ज्ञात्वा गच्छ शत्रुघ्नं कृपालुं पुत्रकैर्युतः ४९।\nवाहं समर्प्य गंतासि रामं राजीवलोचनम् ।\nदृष्ट्वा कृतार्थी कुरुषे स्वांगानि जनुषा सह ५०।\nशेष उवाच।\nराजा प्रोवाच तं दूतं प्रब्रुवंतमनेकधा ।\nएतान्दर्शयसि क्षिप्रं सर्वे न ममगोचराः ५१।\nयादृशं मद्बलं दूत तादृशं न हनूमतः ।\nयो रामं पृष्ठतः कृत्वा प्रागाद्यागस्य पालने ५२।\nयद्यहं मनसा वाचा कर्मणा कुतुकान्वितः ।\nभजामि रामं तर्ह्याशु दर्शयिष्यति स्वां तनुम् ५३।\nअन्यथा हनुमन्मुख्या वीरा बध्नंतु मां बलात् ।\nगृह्णंतु वाहं तरसा रामभक्तिसमन्विताः ५४।\nगच्छ त्वं नृप शत्रुघ्नं कथयस्व ममोदितम् ।\nसज्जीभवंतु सुभटा एष यामि रणे बली ५५।\nस विचार्य यथायुक्तं करिष्यति रणांगणे ।\nमोचयंतु महावाहं न वामा मा ददंतु ते ५६।\nशेष उवाच।\nइति श्रुत्वास्मि तं कृत्वा ययौ वीरो यतो नृपः ।\nगत्वा निवेदयामास यथोक्तं सुरथेन वै ५७।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथदूतयोः संवादोनाम पंचाशत्तमोऽध्यायः ५०।"
  }
]
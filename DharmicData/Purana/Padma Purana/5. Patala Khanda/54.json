[
  {
    "text": "शेष उवाच।\nगतः प्रातःक्रियां कर्तुं समिधस्तत्क्रियार्हकाः ।\nआनेतुं जानकीसूनुर्वृतो मुनिसुतैर्लवः १।\nददर्श तत्र यज्ञाश्वं स्वर्णपत्रेण चिह्नितम् ।\nकुंकुमागरुकस्तूरी दिव्यगंधेन वासितम् २।\nविलोक्य जातकुतुको मुनिपुत्रानुवाच सः ।\nअर्वा कस्य मनोवेगः प्राप्तो दैवान्मदाश्रमम् ३।\nआगच्छंतु मया सार्धं प्रेक्षंतां मा भयं कृथाः ।\nइत्युक्त्वा स लवस्तूर्णं वाहस्य निकटे गतः ४।\nस रराज समीपस्थो वाहस्य रघुवंशजः ।\nधनुर्बाणधरः स्कंधे जयंत इव दुर्जयः ५।\nगत्वा मुनिसुतैः सार्धं वाचयामास पत्रकम् ।\nभालस्थितं स्पष्टवर्णराजिराजितमुत्तमम् ६।\nविवस्वतो महान्वंशः सर्वलोकेषु विश्रुतः ।\nयत्र कोपि पराबाधी न परद्रव्यलंपटः ७।\nसूर्यवंशध्वजो धन्वी धनुर्दीक्षा गुरुर्गुरुः ।\nयं देवाः सामराः सर्वे नमंति मणिमौलिभिः ८।\nतस्यात्मजो वीर बलदर्पहारी रघूद्वहः ।\nरामचंद्रो महाभागः सर्वशूरशिरोमणिः ९।\nतन्माता कोशलनृपपुत्रीरत्नसमुद्भवा ।\nतस्याः कुक्षिभवं रत्नं रामः शत्रुक्षयंकरः १०।\nकरोति हयमेधं स ब्राह्मणेन सुशिक्षितः ।\nरावणाभिधविप्रेंद्र वधपापापनुत्तये ११।\nमोचितस्तेन वाहानां मुख्योऽसौ याज्ञिको हयः ।\nमहाबलपरीवारो परिखाभिः सुरक्षितः १२।\nतद्रक्षकोऽस्ति मद्भ्राता शत्रुघ्नो लवणांतकः ।\nहस्त्यश्वरथपादातसंघसेनासमन्वितः १३।\nयस्य राज्ञ इति श्रेष्ठो मानो जायेत्स्वकान्मदात् ।\nशूरा वयं धनुर्धारि श्रेष्ठा वयमिहोत्कटाः १४।\nते गृह्णंतु बलाद्वाहं रत्नमालाविभूषितम् ।\nमनोवेगं कामजवं सर्वगत्याधिभास्वरम् १५।\nततो मोचयिता भ्राता शत्रुघ्नो लीलया हठात् ।\nशरासनविनिर्मुक्त वत्सदंतकृतव्यथात् १६।\nये क्षत्रियाः क्षत्रियकन्यकायां ।\nजाताश्च सत्क्षेत्रकुलेषु सत्सु ।\nगृह्णंतु ते तद्विपरीतदेहा ।\nनमंतु राज्यं रघवे निवेद्य १७।\nइति संवाच्य कुपितो लवः शस्त्रधनुर्धरः ।\nउवाच मुनिपुत्रांस्तान्रोषगद्गदभाषितः १८।\nपश्यत क्षिप्रमेतस्य धृष्टत्वं क्षत्रियस्य वै ।\nलिलेख यो भालपत्रे स्वप्रतापबलं नृपः १९।\nकोऽसौ रामः कः शत्रुघ्नः कीटाः स्वल्पबलाश्रिताः ।\nक्षत्रियाणां कुले जाता एते न वयमुत्तमाः २०।\nएतस्य वीरसूर्माता जानकी न कुशप्रसूः ।\nया रत्नं कुशसंज्ञं तु दधाराग्निमिवारणिः २१।\nइदानीं क्षत्रियत्वादि दर्शयिष्यामि सर्वतः ।\nयदि क्षत्रियभूरेष भविष्यति च शत्रुहा २२।\nगृहीष्यति मया बद्धं वाहं यज्ञक्रियोचितम् ।\nनोचेत्क्षत्रत्वमुन्मुच्य कुशस्य चरणार्चकः २३।\nअधुना मद्धनुर्मुक्तैः शरैः सुप्तो भविष्यति ।\nअन्ये ये च महावीरा रणमंडलभूषणाः २४।\nइत्यादिवाक्यमुच्चार्य लवो जग्राह तं हयम् ।\nतृणीकृत्य नृपान्सर्वांश्चापबाणधरो वरः २५।\nतदा मुनिसुताः प्रोचुर्लवं हयजिहीर्षकम् ।\nअयोध्यानृपती रामो महाबलपराक्रमः २६।\nतस्य वाहं न गृह्णाति शक्रोऽपि स्वबलोद्धतः ।\nमा गृहाण शृणुष्वेदं मद्वाक्यं हितसंयुतम् २७।\nइत्युक्तं स श्रुतौ धृत्वा जगाद स द्विजात्मजान् ।\nयूयं बलं न जानीथ क्षत्रियाणां द्विजोत्तमाः २८।\nक्षत्रिया वीर्यशौंडीर्या द्विजा भोजनशालिनः ।\nतस्माद्यूयं गृहे गत्वा भुंजंतु जननी हृतम् २९।\nइत्युक्तास्तेऽभवंस्तूष्णीं प्रेक्षंतस्तत्पराक्रमम् ।\nलवस्य मुनिपुत्रास्ते संतस्थुर्दूरतो बहिः ३०।\nएवं व्यतिकरे वृत्ते सेवकास्तस्य भूपतेः ।\nआयातास्तं हयं बद्धं दृष्ट्वा प्रोचुस्तदा लवम् ३१।\nबबंध को हयमहो रुष्टः कस्य च धर्मराट् ।\nको बाणव्रजमध्यस्थः प्राप्स्यते परमां व्यथाम् ३२।\nतदा लवो जगादाशु मया बद्धोऽश्व उत्तमः ।\nयो मोचयति तस्याशु रुष्टो भ्राता कुशो महान् ३३।\nयमः करिष्यति किमु ह्यागतोऽपि स्वयं प्रभुः ।\nनत्वा गमिष्यति क्षिप्रं शरवृष्ट्या सुतोषितः ३४।\nशेष उवाच।\nइति वाक्यं समाकर्ण्य बालोयमिति तेब्रुवन् ।\nसमागता मोचयितुं हयं बद्धं तु ये हरेः ३५।\nतान्वैमोचयितुं प्राप्ताञ्छत्रुघ्नस्य च सेवकान् ।\nकोदंडं करयोर्धृत्वा क्षुरप्रान्सममूमुचत् ३६।\nते छिन्नबाहवः शोकाच्छत्रुघ्नं प्रतिसंगताः ।\nपृष्टास्ते जगदुः सर्वे लवात्स्वभुजकृंतनम् ३७।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे लवेन हयबंधनंनाम चतुःपंचाशत्तमोऽध्यायः ५४।"
  }
]
[
  {
    "text": "वात्स्यायन उवाच।\nभुजगाधीश्वरेशान धराभारधरक्षम ।\nशृण्वेकं संशयं मह्यं कृपया कथयस्व तम् १।\nरघुनाथस्य गमनं वनं प्रति यदा ह्यभूत् ।\nतदा प्रभृति देहेन स्थिता शून्येन चेतसा २।\nतद्विप्रयोगविधुरा कृशदेहातिदुःखिता ।\nसुमुखान्मंत्रिणः श्रुत्वा रघुनाथं समागतम् ३।\nकथं जहर्ष किमभूत्कीदृशं तत्र चिह्नितम् ।\nरामचंद्रस्य संदेशहर्तारं किमुवाच सा ४।\nएतन्मे संशयं छिंधि रघुनाथगुणोदयम् ।\nयथावच्छृण्वते मह्यं कथयस्व प्रसादतः ५।\nशेष उवाच ।\nसाधुपृष्टं महाभाग द्विजवर्यपुरस्कृत ।\nतन्मे निगदतः साक्षाच्छृणुष्वैकमनाः किल ६।\nसा वै तद्वदनांभोज च्युतं रामागमामृतम् ।\nपीत्वा पीत्वा बभूवाहो स्थगितांगेन विह्वला ७।\nकिं मे स्वप्नो विमूढायाः किं वा भ्रमकरं वचः ।\nममवै मंदभाग्यायाः कथं रामेक्षणं पुनः ८।\nबहुना तपसा कृत्वा प्राप्तोऽयं वै सुतः शिशुः ।\nकेनचिन्मम पापेन विप्रयोगं गतः पुनः ९।\nसुमंत्रिन्कुशली रामः सीतालक्ष्मणसंयुतः ।\nकथं मां स्मरते वीरो वनचारी सुदुःखिताम् १०।\nइति सा विललापोच्चै रघुनाथस्मृतिं गता ।\nन निवेद निजं किंचित्परकीयं विमोहिता ।\nसुमुखोऽपि तथा दृष्ट्वा दुःखितां मातरं भृशम् ११।\nवीजयामास वासोग्रैः संज्ञामाप च सा पुनः ।\nउवाच जननीं सौम्यं वचोहर्षकरं मुहुः १२।\nरघुनाथागमस्मार हृष्टां तां व्यदधात्पुनः ।\nमातर्विद्धि गृहं प्राप्तं रघुनाथं सलक्ष्मणम् १३।\nसीतया सहितं पश्य चाशीर्भिरभियुंक्ष्व च ।\nइति तथ्यं वचः श्रुत्वा सुमुखेन प्रभाषितम् १४।\nयादृशं हर्षमापेदे तादृशं वेद्म्यहं नहि ।\nउत्थाय चाजिरे प्राप्ता रोमांचिततनूरुहा १५।\nहर्षविह्वलितांग्यश्रु मुंचंती राममैक्षत ।\nतावत्स रामो राजेंद्रो नरयानमधिश्रितः १६।\nप्राप्तः स्वमातुर्भवनं कैकेय्याः सुनयः पुरः ।\nकैकेय्यपि त्रपाभारनम्रा रामं पुरःस्थितम् १७।\nनोवाच किंचिन्महतीं चिंतां प्राप्तवती मुहुः ।\nसूर्यवंशध्वजो रामो मातरं वीक्ष्य लज्जिताम् १८।\nउवाच सांत्वयंस्तां च वाक्यैर्विनयमिश्रितैः ।\nश्रीराम उवाच।\nमातर्मया वनं गत्वा सर्वमाचरितं तथा १९।\nअधुना करवै किं वा त्वदाज्ञातो जनन्यहो ।\nमया न्यूनं कृतं नास्ति कथं मां नेक्ष्यसे पुनः २०।\nआशीर्भिरभिनंद्यैनं भरतं मां च वीक्षय ।\nइति श्रुत्वापि तद्वाक्यं सा नम्रवदनानघ २१।\nशनैः शनैः प्रत्युवाच राम गच्छ स्वमालयम् ।\nरामोऽपि श्रुत्वा वचनं जनन्याः पुरुषोत्तमः २२।\nनमस्कृत्य ययौ गेहं सुमित्रायाः कृपानिधिः ।\nसुमित्रा पुत्रसहितं रामं दृष्ट्वा महामनाः २३।\nचिरंजीव चिरंजीव ह्याशीर्भिरिति चाभ्यधात् ।\nमातुश्च रामभद्रोऽपि चरणौ प्रणिपत्य च २४।\nपरिष्वज्य मुदायुक्तो जगाद वचनं पुनः ।\nरत्नगर्भे मम भ्रात्रा केनापि न कृतं तथा २५।\nयथायमकरोद्धीमान्ममदुःखापनोदनम् २६।\nरावणेन हृता सीता मया यत्प्राप्यते पुनः ।\nमातस्तत्सर्वमाविद्धि लक्ष्मणस्य विचेष्टितम् २७।\nदत्तामाशिषमागृह्य शिरसायं सुमित्रया ।\nनिजमातुश्च भवनं प्रययौ विबुधैर्वृतः २८।\nमातरं वीक्ष्य हृषितां निजदर्शनलालसाम् ।\nस्वयानादवरुह्याशु चरणावग्रहीद्धरिः २९।\nमाता तद्दर्शनोत्कंठा विह्वलीकृतमानसा ।\nपरिष्वज्य परिष्वज्य रामं मुदमवाप सा ३०।\nशरीरे रोमहर्षोऽभूद्गद्गदा वागभूत्तदा ।\nहर्षाश्रूणि तु सोष्णानि प्रवाहं प्रापुरापदात् ३१।\nजननीं वीक्ष्य विनयी ताटंकद्वयवर्जिताम् ।\nकराकल्प पदाकल्परहितां बिभ्रतीं तनुम् ३२।\nकिंचित्स्वदर्शनाद्धृष्टां कृशांगीं तां स शोकभाक् ।\nदुःखस्य समयो नायमिति मत्वा जगाद ताम् ३३।\nश्रीराम उवाच।\nमातर्मया त्वच्चरणौ चिरकालं न सेवितौ ।\nततः क्षमस्वापराधं भाग्यहीनस्य वै मम ३४।\nये पुत्रा मातापित्रोर्न शुश्रूषायां समुत्सुकाः ।\nते मंतव्याः परा मातः कीटका रेतसो भवाः ३५।\nकिं कुर्वे जनकाज्ञातो गतो वै दंडकं वनम् ।\nतत्रापि त्वत्कृपापांगात्तीर्णोऽस्मि दुःखसागरम् ३६।\nरावणेन हृता सीता लंकायां गमिता पुनः ।\nत्वत्कृपातो मया लब्धा तं हत्वा राक्षसेश्वरम् ३७।\nसीतेयं त्वच्चरणयोः पतिता वै पतिव्रता ।\nसंभावयाशु चकितां त्वत्पादार्पितमानसाम् ३८।\nइति श्रुत्वा तु तद्वाक्यं पादयोः पतितां स्नुषाम् ।\nआशीर्भिरभियुज्यैनां बभाषे तां पतिव्रताम् ३९।\nसीते स्वपतिना सार्द्धं चिरं विलस भामिनि ।\nपुत्रौ प्रसूय च कुलं स्वकं पावय पावने ४०।\nत्वत्सदृश्यः पतिपराः पतिदुःखसुखानुगाः ।\nभवंति दुःखभागिन्यो न हि सत्यं जगत्त्रये ४१।\nविदेहपुत्रि स्वकुलं त्वया पावितमात्मना ।\nरामपादाब्जयुगलमनुयांत्या महावनम् ४२।\nकिं चित्रं यत्पुमांसस्तु वैरिकोटिप्रभंजनाः ।\nयेषां गेहे सती भार्या स्वपतिप्रियवाञ्छिका ४३।\nइत्युक्त्वा रघुनाथस्य भार्यामंचितलोचनाम् ।\nतूष्णीं बभूव हृषिता प्रहृष्टस्वतनूरुहा ४४।\nअथ भ्रातास्य भरतः पित्रा दत्तं निजं महत् ।\nराज्यं निवेदयामास रामचंद्राय धीमते ४५।\nमंत्रिणस्ते प्रहृष्टांगा दैवज्ञान्मंत्रकोविदान् ।\nआहूय सुमुहूर्तंते पप्रच्छुः परमादरात् ४६।\nशुभे मुहूर्ते सुदिने शुभनक्षत्रसंयुते ।\nअभिषेकं महाराज्ये कारयामासुरुद्यताः ४७।\nसप्तद्वीपवतीं पृथ्वीं व्याघ्रचर्मणि सुंदरे ।\nलिखित्वोपरि राजेंद्रो महाराजोधितस्थिवान् ४८।\nतद्दिनादेव साधूनां मनांसि प्रमुदं ययुः ।\nदुष्टानां चेतसो ग्लानिरभवत्परतापिनाम् ४९।\nस्त्रियस्तु पतिभक्त्या च पतिव्रतपरायणाः ।\nमनसापि कदा पापं नाचरंति जना मुने ५०।\nदैत्यादेवास्तथा नागा यक्षासुरमहोरगाः ।\nसर्वे न्यायपथे स्थित्वा रामाज्ञां शिरसा दधुः ५१।\nपरोपकरणेयुक्ताः स्वधर्मसुखनिर्वृताः ।\nविद्याविनोदगमिता दिनरात्रिक्षणाः शुभाः ५२।\nवातोऽपि मार्गसंस्थानां बलान्नाहरते महान् ।\nवासांस्यपि तु सूक्ष्माणि तत्र चौरकथा नहि ५३।\nधनदो ह्यर्थिनां रामः कारुण्यश्च कृपानिधिः ।\nभ्रातृभिः सहितो नित्यं गुरुदेवस्तुतिं व्यधात् ५४।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रघुवरस्य राज्याभिषेकोनाम चतुर्थोऽध्यायः ४।"
  }
]
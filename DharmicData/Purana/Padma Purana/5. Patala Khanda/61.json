[
  {
    "text": "शत्रुघ्न उवाच।\nजानासि किं महामंत्रिन्को बालो हयमाहरत् ।\nयेन मे क्षपितं सर्वं बलं वारिधिसन्निभम् १।\nसुमतिरुवाच।\nस्वामिन्नयं मुनिश्रेष्ठ वाल्मीकेराश्रमो महान् ।\nक्षत्त्रियाणामत्र वासो नास्त्येव परतापन २।\nइंद्रो भविष्यति परममर्षी हयमाहरत् ।\nपुरारिर्वान्यथा वाहं तव कः समुपाहरेत् ३।\nकालजिद्येन नाशं वै प्राप्तः परमदारुणः ।\nतं प्रति श्रीमहाराज गंता कः पुष्कलान्यतः ४।\nत्वं च वीरैर्भटैः सर्वैराजभिः परिवारितः ।\nतत्र गच्छस्व सैन्येन महता शत्रुकृंतन ५।\nगत्वा स जीवितं वीरं बद्ध्वा तु कुतुकार्थिने ।\nदर्शयिष्यामि रामाय मतं मे त्विदमादृतम् ६।\nइति वाक्यं समाकर्ण्य वीरान्सर्वान्समादिशत् ।\nसैन्येन महता यात यूयमायामि पृष्ठतः ७।\nनिर्दिष्टास्ते क्षणाद्वीरा जग्मुर्यत्र लवो बली ।\nधनुर्विस्फारयंस्तत्र सुदृढं गुणपूरितम् ८।\nआयातं तन्महद्दृष्ट्वा बलं वीरप्रपूरितम् ।\nन किंचिन्मनसा बिभ्येलवेन बलशालिना ९।\nलवः सिंह इवोत्तस्थौ मृगान्मत्वाऽखिलान्भटान् ।\nधनुर्विस्फारयन्रोषाच्छरान्मुंचन्सहस्रशः १०।\nते शरैः पीड्यमानास्तु महारोषेण पूरिताः ।\nवीरं बालं मन्यमानाः संमुखं प्राद्रवंस्तदा ११।\nवीरान्सहस्रशो दृष्ट्वा भ्रमिभिः पर्यवस्थितान् ।\nलवो जवेन संधाय शरान्रोषप्रपूरितः १२।\nभ्रमिराद्या सहस्रेण द्वितीयायुतसंख्यया ।\nतृतीयायुतयुग्मेन तुरीयायुतपंचभिः १३।\nपंचमी लक्षयोधानां षष्ठी योधायुताधिकैः ।\nसप्तमी लक्षयुग्मेन सप्तभिर्भ्रमिभिर्वृतः १४।\nमध्ये लवो भ्रमिव्याप्तः स चरन्वह्निवत्तदा ।\nदाहयामास सर्वान्वै सैनिकान्भ्रमिकारकान् १५।\nकाचित्खङ्गैः शरैः काचित्काचित्प्रासैश्च कुंतलैः ।\nपट्टिशैः परिघैः सर्वा भ्रमिर्भग्ना महात्मना १६।\nसप्तभिर्भ्रमिभिर्मुक्तो रराज स कुशानुजः ।\nमेघवृंदविनिर्मुक्तः शशीव शरदागमे १७।\nप्राहरत्सर्वथा योधान्भिंदन्गजकरान्बहून् ।\nछिंदञ्छिरांसि वीराणां चक्रभ्रूणि महांति च १८।\nअनेके पतिता वीरा लवबाणप्रपीडिताः ।\nमुमुहुः समरेऽथान्ये नष्टा अन्ये सुकातराः १९।\nपलायनपरं सैन्यं लवबाणप्रपीडितम् ।\nवीक्ष्य वीरो रणे योद्धुं प्रायात्पुष्कलसंज्ञकः २०।\nतिष्ठतिष्ठेति च वदन्रोषपूरितलोचनः ।\nरथे सुहयशोभाढ्ये तिष्ठन्प्रायाल्लवं बली २१।\nस लवं प्रत्युवाचाथ पुष्कलः परमास्त्रवित् ।\nतिष्ठ दत्ते मया संख्ये रथे सुहयशोभिते २२।\nपदातिना त्वया युद्धं करोमि किमथाहवे ।\nतस्मात्तिष्ठ रथे पश्चाद्युद्ध्येऽहं भवता सह ।\nएतद्वाक्यं निशम्यासौ लवः पुष्कलमब्रवीत् २३।\nत्वया दत्ते रथे स्थित्वा युद्धं कुर्यामहं रणे ।\nतदा मे पापमेव स्याज्जयः संदिग्ध एव हि २४।\nन वयं ब्राह्मणा वीर प्रतिग्रहपरायणाः ।\nवयं तु क्षत्रिया नित्यं दानकर्मक्रियारताः २५।\nइदानीं त्वद्रथं कोपाद्भनज्मि प्रत्यहं भवान् ।\nपादचारी भवत्येव पश्चाद्युद्धं करिष्यति २६।\nपुष्कलो वाक्यमाकर्ण्य धर्मधैर्यसमन्वितम् ।\nविसिस्माय चिरं चित्ते धनुः सज्यमथाकरोत् २७।\nतमात्तधनुषं दृष्ट्वा लवः कोपसमन्वितः ।\nचापं चिच्छेद पाणिस्थं शरसंधानमाचरन् २८।\nस यावत्स गुणं चापं कुरुते तावदुद्धतः ।\nरथभंगं चकारास्य समरे प्रहसन्बली २९।\nभग्नं रथं स्वकं वीक्ष्य धनुश्छिन्नं महात्मना ।\nमहावीरं मन्यमानः पदातिः प्राद्रवद्रणे ३०।\nउभौ धनुर्धरौ वीरावुभावपि शरोद्धतौ ।\nउभौ क्षतजविप्लुष्टौ छिन्नसन्नाहितावुभौ ३१।\nपरस्परं बाणघातविशीर्णावपुलक्षितौ ।\nजयाकांक्षां प्रकुर्वंतौ परस्परवधैषिणौ ३२।\nजयंतकार्तिकेयौ वा पुरारिः पुरभिद्यथा ।\nएवं परस्परं युद्धं प्रकुर्वाणौ रणांगणे ३३।\nपुष्कलः प्रत्युवाचाथ बालं शूरशिरोमणे ।\nत्वादृशो न मया दृष्टः कश्चिद्वीरशिरोमणिः ३४।\nशिरस्ते पातयाम्यद्य बाणैः शितसुपर्वभिः ।\nमा पलायस्व समरे प्राणान्रक्षस्व संयतः ३५।\nएवमुक्त्वा लवं वीरं चकार शरपंजरे ।\nपुष्कलस्य शरा भूमौ नभसि व्याप्य संस्थिताः ३६।\nशरपंजरमध्यस्थो लवः पुष्कलमब्रवीत् ।\nमहत्कर्म कृतं वीर यन्मां बाणैरपीडयत् ३७।\nइत्युक्त्वा बाणसंघातं प्रच्छिद्य वचनं पुनः ।\nजगाद पुष्कलं वीरः शरसंधानकोविदः ३८।\nपालयात्मानमाजिस्थं मच्छराघातपीडितः ।\nपतिष्यसि महीपृष्ठे रुधिरेण परिप्लुतः ३९।\nएवमुक्तं समाकर्ण्य पुष्कलः कोपसंयुतः ।\nरणे संयोधयामास लवं वीरं महाबलम् ४०।\nलवः प्रकुपितो बाणं तीक्ष्णं वैरिविदारणम् ।\nजग्राह लवतः कोशादाशीविषमिव क्रुधा ४१।\nजाज्वल्यमानः सशरश्चापमुक्तो लवस्य च ।\nहृदयं भेत्तुमुद्युक्तश्छिन्नो भारतिनाशु सः ४२।\nछिन्ने भारतिना संख्ये शरेण प्राणहारिणा ।\nअत्यंतं कुपितो घोरं शरमन्यं समाददे ४३।\nआकर्णाकृष्टचापेन स मुक्तो निशितः शरः ।\nबिभेद हृदयं तस्य पुष्कलस्य महारणे ४४।\nभिन्नो वक्षसि वीरेण सायकेनाशुगामिना ।\nपपात धरणीपृष्ठे महाशूरशिरोमणिः ४५।\nपतितं तं समालोक्य पुष्कलं पवनात्मजः ।\nगृहीत्वा राघवभ्रात्रे ददौ मूर्च्छासमन्वितम् ४६।\nमूर्च्छितं तं समालोक्य शोकविह्वलमानसः ।\nहनूमंतं लवं हंतुं निदिदेश क्रुधान्वितः ४७।\nहनूमान्क्रोधसंप्लुष्टो लवं संख्ये महाबलम् ।\nविजेतुं तरसा प्रागाद्वृक्षमुद्यम्य शाल्मलिम् ४८।\nवृक्षेण हतवान्मूर्ध्नि लवस्य हनुमान्बली ।\nतमापतंतं तरसा चिच्छेद शतधा लवः ४९।\nछिन्ने नगे पुनः कोपाद्वृक्षानुत्पाट्य मूलतः ।\nताडयामास हृदये मस्तके च महाबलः ५०।\nयान्यान्वृक्षान्समाहृत्याताडयत्पवनात्मजः ।\nतांस्तांश्चिच्छेद तरसा बलवान्नतपर्वभिः ५१।\nतदा शिलाः समुत्पाट्य गंडशैलोपमाः कपिः ।\nपातयामास शिरसि क्षिप्रवेगेन मारुतिः ५२।\nस आहतः शिलासंघैः संख्ये कोदंडमुन्नयन् ।\nबाणैस्ताश्चूर्णयामास यंत्रिकाभिर्यथा कणाः ५३।\nतदात्यंतं प्रकुपितो मारुतिः पुच्छवेष्टनम् ।\nचकार समरोपांते लवस्य बलिनः कृती ५४।\nस्वं पुच्छेन समाविद्धं वीक्ष्य स्वांबां हृदि स्मरन् ।\nमुष्टिना ताडयामास लांगूलं मारुतेर्बली ५५।\nतन्मुष्टिघातव्यथितो मारुतिस्तममूमुचत् ।\nस मुक्तः पुच्छतो युद्धे शरान्मुंचन्नभूद्बली ५६।\nदुर्वारशरघातेन संपीडिततनुः कपिः ।\nबाणवर्षं मन्यमानो दुःसहं समरे बहु ५७।\nकिंकर्तव्यमितोऽस्माभिः पलाय्य यदि गम्यते ।\nतदा मे स्वामिनो लज्जा ताडयेद्बालकोऽत्र माम् ५८।\nब्रह्मदत्तवरत्वात्तु मूर्च्छा न मरणं नहि ।\nदुःसहा बाणपीडात्र किं कर्तव्यं मयाधुना ५९।\nशत्रुघ्नः समरे गत्वा जयं प्राप्नोतु बालकात् ।\nअहं तावज्जयाकांक्षी शये कपटमूर्च्छया ६०।\nइत्येवं मानसे कृत्वा पपात रणमंडले ।\nपश्यतां सर्ववीराणां कपटेन विमूर्च्छितः ६१।\nतं मूर्च्छितं समाज्ञाय हनूमंतं महाबलम् ।\nजघान सर्वान्नृपतीञ्छरमोक्षविचक्षणः ६२।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे।\nहनुमत्पतनंनामैकषष्टितमोऽध्यायः ६१।"
  }
]
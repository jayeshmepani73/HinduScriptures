[
  {
    "text": "ऋषय ऊचुः -\nसूतसूतमहाप्राज्ञ जीवजीव शतंसमाः ।\nयद्वयं पुण्यसमयं श्राविता जगतो हितम् १।\nवद भूयोऽपि भूयिष्ठं पिबामस्तावकं वचः ।\nपायंपायं न तृप्यामो वयं सूत तदुत्तमम् २।\nसूत उवाच-\nअत्राप्युदाहरंतीममितिहासं पुरातनम् ।\nसंवादमादिलोकस्य जगतां जगदीशितुः ३।\nषट्सहस्राणिचोच्छ्रायो विस्तारेण पुनस्त्रयम् ।\nएवं नवसहस्राणि योजनानां विधाय च ४।\nवामया दंष्ट्रया गृह्य उद्धृतादौ वसुंधरा ।\nदिव्यवर्षसहस्रं वै दंष्ट्रया धारिता मही ५।\nधर्माख्यानप्रसंगेन सोवाच विनयाद्विभुम् ।\nपृथिव्युवाच-\nएते द्वादश मासा वै षष्टिर्दिनशतत्रयम् ६।\nएषां किमुत्तमं पुण्यं प्रियं च तव केशव ।\nपवित्रः कार्तिको मासस्तुलासंस्थे दिवाकरे ७।\nमकरस्थे रवौ मासः पुराणे पावनः स्मृतः ।\nमेषस्थे माधवो मासो भास्करे पठ्यते बुधैः ८।\nमार्गशीर्षोऽपि मासानां पावनः परिकीर्तितः ।\nएवं मासाः पवित्रास्ते वासराः केपि कीर्तिताः ९।\nयुगादयो युगांताश्च तथा कल्पादयोऽपि च ।\nसर्वेभ्योऽप्यधिकं मासमेतेभ्यो वद पावनम् १०।\nसर्वयज्ञमय श्रीमन्नेकं निश्चित्य मे वद ।\nवराह उवाच-\nविधिनाविधिनाचैव ये यजंति नराधमाः ११।\nमाधवे मासि मां भक्त्या तैश्च पूज्योऽस्म्यहं सदा ।\nहिरण्याक्षो वरारोहे माधवे तु मधुर्हत १२।\nआदिदैत्यावुभावेतौ हत्वा त्वं तु समुद्धृता ।\nत्रेतायुगे त्रयी धर्मो ज्ञानवर्णव्यवस्थितिः १३।\nमाधवे मासि संभूता तेन मे माधवःप्रियः ।\nत्रेतायुगं तृतीयायां शुक्लायां मासि माधवे १४।\nप्रवृत्तं च त्रयी धर्माः प्रवृत्तास्ते प्रवर्द्धिताः ।\nअक्षया सोच्यते लोके तृतीया हरिवल्लभा १५।\nस्नाने दानार्चने श्राद्धे जपे पूर्वजतर्प्पणे ।\nयेऽर्चयंति यवैर्विष्णुं श्राद्धं कुर्वंति यत्नतः १६।\nतेषां ददाम्यहं सर्वं यन्मनोऽभीष्टमुत्तमम् ।\nये ददंत्यपि दानानि धन्यास्ते धार्मिका नराः १७।\nये यजंति हरेर्नित्यमध्वरैर्विविधैरपि ।\nमाधवे यजते यो मां तेभ्यस्तदधिकं फलम् १८।\nस्नानं दानं जपो होमस्तपो यज्ञ व्रतादिकम् ।\nवैशाखे यत्कृतं देवि तस्य पुण्यफलं शृणु १९।\nमन्वंतराणां कोट्यस्तु दशपंच च सप्त च ।\nमत्सान्निध्यगतास्तेपि तिष्ठंति भयवर्जिताः २०।\nयद्यपि स्युर्ग्रहाः सर्वे क्रूरा जन्मव्ययाष्टकाः ।\nप्रातःस्नानेन वैशाखे सर्वे सौम्या भवंति ते २१।\nवैशाखे मासि यो विप्रान्भोजयेद्भक्तितत्परः ।\nसिक्थेसिक्थे भवेत्तृप्तिः पितॄणां युगसंख्यया २२।\nयच्छंति तत्र मधुराधिकभोजनानि ये वायवाशन तिलोदक भोजनानि ।\nछत्रांबराणि चरणोचितरक्षणानि धन्यास्त एव परितोषकराहि विष्णोः २३।\nविशेषादिह दातव्यास्तिला मधुसमन्विताः ।\nधर्माय बृहते दीर्घ दुरितक्षय हेतवे २४।\nएवंकृते तु यत्पुण्यं प्राप्यते मनुजैश्च तैः ।\nतत्कैर्गणयितुं शक्यं वर्षकोटिशतैरपि २५।\nपुत्रपौत्रादिसंपत्ति दीर्घायूंषि यथेप्सितम् ।\nइहाप्नोति परत्रापि मामेव प्रतिपद्यते २६।\nअनेकजन्मार्जित पातकावली विलीयते माधव मज्जनेन ।\nजनस्य तत्रोषसि पुण्यतीर्थे यथाविधानं श्रयते तथा वा २७।\nयः परित्यज्य वैशाखं व्रतमन्यदुपाचरेत् ।\nस करस्थं महारत्नं हित्वा लोष्टं हि याचते २८।\nसूतउवाच-\nएवं स भगवान्पूर्वमादिदेवो वदद्विभुः ।\nमाधवं मासमुद्दिश्य जगत्यां जगतीधरः २९।\nकिमत्र बहुनोक्तेन न तदस्ति महीसुराः ।\nयदप्राप्यं भवेन्मासि माधवे माधवार्चनात् ३०।\nशृणुध्वं च पुरावृत्तमिहार्थे परमाद्भुतम् ।\nब्राह्मणस्य च संवादं यमस्य च महात्मनः ३१।\nमध्यदेशे महाग्रामो ब्राह्मणानां बभूव ह ।\nगंगायमुनयोर्मध्ये यामुनस्य गिरेरधः ३२।\nविद्वांसस्तत्र भूयिष्ठा ब्राह्मणाश्चावसंस्तदा ।\nअथ प्राह यमः कंचित्पुरुषं कृष्णपिंगलम् ३३।\nरक्ताक्षमूर्द्ध्वरोमाणं काकजंघाक्षिनासिकम् ।\nगच्छ त्वं भो महाग्रामं गत्वा ब्राह्मणमानय ३४।\nवसिष्ठगोत्रसंभूतं नामतो यज्ञदत्तकम् ।\nशमे निविष्टं विद्वांसं यज्ञकर्मविशारदम् ३५।\nनचान्यमानयेथास्त्वं सगोत्रं तस्य पार्श्वतः ।\nसहितादृग्गुणस्तेन तुल्योऽध्ययन जन्मना ३६।\nआकृत्या च तथा चिह्नैः समस्तेनैव सत्तमः ।\nतमानय यथोद्दिष्टा पूजा कार्या हि तस्य मे ३७।\nस गत्वा प्रतिकूलं तु चकार यमशासनम् ।\nतमेव मानयामास प्रतिषिद्धो यमेन यः ३८।\nतस्मै यमः समुत्थाय पूजां कृत्वा च धर्मवित् ।\nप्रोवाच नीयतामेष सोऽन्य आनीयतामिति ३९।\nसूत उवाच-\nएवमुक्ते तु वचने धर्मराजेन स द्विजः ।\nउवाच धर्मराजं तं निर्विण्णो गमनाय वै ४०।\nब्राह्मण उवाच-\nकस्मादहमिहानीतः कस्मात्प्रेरयसे पुनः ।\nगंतुं नैवोत्सहे तत्र मर्त्यलोकं पुनः प्रभो ४१।\nयम उवाच-\nइह क्षीणायुषां पुंसां वासः पुण्यवतां भवेत् ।\nअयं वै धर्मराजस्य लोको धर्मः प्रकीर्तितः ४२।\nसौख्यभूमिरियं सर्वा धर्मराजोऽहमीश्वरः ।\nपुण्यापुण्यानुसारेण जंतूनां सुखदुःखदः ४३।\nपापिनां यमरूपोऽस्मि नृणां निरयदायकः ।\nतथा पुण्यवतां सौख्य स्वर्गदो धर्म मूर्तिमान् ४४।\nगच्छ विप्र त्वमद्यैव निलयं स्वं यथागतः ।\nअद्यापि दशवर्षाणामायुस्ते परिवर्तते ४५।\nक्षये तवायुषः प्राप्तिर्लोकस्यास्य भविष्यति ।\nप्रष्टव्यं च त्वया ह्यन्यत्पृच्छस्व प्रब्रवीमि ते ४६।\nब्राह्मण उवाच-\nयत्कृत्वा सुमहत्पुण्यं स्वर्गः स्याद्ब्रूहि तन्मम ।\nसर्वस्य हि प्रमाणंत्वं धर्माधर्मविनिश्चये ४७।\nयदि देव मया सम्यग्गंतव्यं निजमंदिरे ।\nतद्ब्रूहि कर्मणा केन पतंति नरके नराः ४८।\nव्रजंति केन वै स्वर्गं तत्सर्वं कृपया वद ।\nयम उवाच-\nकर्मणा मनसा वाचा ये धर्मविमुखा नराः ४९।\nविष्णुभक्तिविहीना ये ते वै निरयगामिनः ।\nपश्यंति भेदबुद्ध्या ये ब्रह्माणं शंकरं हरिम् ५०।\nविरक्ता विष्णुविद्यासु नरा निरयगामिनः ।\nकुलदेशोचितं कर्म यस्त्यक्त्वान्यत्समाचरेत् ५१।\nकामाद्वा यदि वा मोहात्स याति नरकं नरः ।\nअयाज्ययाजकश्चैव याज्यानां च विवर्जकः ५२।\nविरतो विष्णुविद्यासु स भुंक्ते नरकान्बहून् ।\nअदत्वा पितृदेवेभ्यो विप्रेभ्यो मर्त्यबंधुषु ५३।\nसधनो म्रियते पापः स याति नरकान्बहून् ।\nसर्वाण्यन्नानि सिद्धानि पाकभेदं करोति यः ५४।\nअवैश्वदेवं भुंजीत स याति नरकं चिरम् ।\nबहुद्रोहेण भूतानां येऽजयंति धनं द्विज ५५।\nधनवंतो निरयगा दांभिका दुःखभागिनः ।\nनास्तिक्यादथ वा लोभान्मोहात्काले यथोदिते ५६।\nभक्त्या न श्राद्धदा ये स्युः पच्यंते नरकेषु ते ।\nदीयमानस्य वित्तस्य ब्राह्मणेभ्यस्तु पापकृत् ५७।\nविघ्नमाचरते योऽसौ नरो निरयगो भवेत् ।\nसामान्य दक्षिणां लब्ध्वा गृह्णात्येको विमोहतः ५८।\nनास्तिक्यभावनिरतो नरः स्यान्नरकालये ।\nअसहिष्णुतया तस्य गुणानां कारणं भवेत् ५९।\nमहत्पापं समुत्पन्नं कारणं नरकस्य तत् ।\nनिर्दोषां सुहृदां भार्यां त्यजन्कालेन याति यः ६०।\nन वहेत यशस्तेषां स नरो नरके पतेत् ।\nअधर्मं धर्ममिति यो वदन्मोहवशं गतः ६१।\nहैतुको नास्तिको यस्तु स नरो निरयालयः ।\nमनसा योऽन्यभावेन वचसा चान्यथा वदेत् ६२।\nहृदयं कलुषं कुर्यात्स नरो नरके वसेत् ।\nअवमन्य च ये यांति भगवत्कीर्तनं नराः ६३।\nते यांति नरकं घोरं तेन पापेन कर्मणा ।\nपश्यंतो भगवद्द्वारं नामशास्त्र परिच्छदम् ६४।\nअकृत्वा तत्प्रणामादि ते यांति नरकौकसः ।\nविनापराधेन नराः कृत्वा पत्न्यधिवेदनम् ६५।\nत्यजंति सुकलत्रं ये ते यांति नरके नराः ।\nन शृणोति गुरोर्वाक्यं धर्मशास्त्रं च यो नरः ६६।\nपरेषां चेतसः क्लेशकारी निरयगो भवेत् ।\nपश्यतां बंधु बालानां प्रकर्षी मिष्टमश्नुते ६७।\nस याति नरकं घोरं केवलोदरपूरकः ।\nतुला मकर मेषेषु प्रातः स्नानं न यश्चरेत् ६८।\nनद्यादिषु च नास्तिक्यस्तस्य स्यान्नरकालयः ।\nवैष्णवं जनमालोक्य नाभ्युत्थानं करोति यः ६९।\nप्रणयादरतो विप्र स नरो नरकातिथिः ।\nकाष्ठैर्वा शंकुभिर्वापि शूलैरश्मभिरेव च ७०।\nये मार्गांश्चैव रुंधंति ते वै निरयगामिनः ।\nआद्यं पुरुषमीशानं सर्वलोकमहेश्वरम् ७१।\nन चिन्तयंति ये विष्णुं ते वै निरयगामिनः ।\nक्षेत्रवृत्ति गृहच्छेदं प्रीतिच्छेदं च ये नराः ७२।\nआशाच्छेदं च कुर्वंति ते नरा नरकौकसः ।\nआगतान्भोजनार्थं च ब्राह्मणान्वृत्तिकर्शितान् ७३।\nयः परीक्षेत मूढात्मा स ज्ञेयो नरकातिथिः ।\nअनाथं वैष्णवं दीनं रोगार्तं वृद्धमेव च ७४।\nनानुकंपंति ये मूढास्ते वै निरयगामिनः ।\nनियमांस्तु समादाय ये पश्चादजितेंद्रियाः ७५।\nविलोपयंति तान्भूयस्ते वै निरयगामिनः ।\nशृणु विप्र यथा यांति नराः स्वर्गं दयालवः ७६।\nसमासेनैव वक्ष्यामि किंचित्ते गौरवादहम् ।\nयेऽर्चयंति हरिं देवंजिष्णुं विष्णुं सनातनम् ७७।\nनारायणमजं कृष्णं विष्वक्सेनं चतुर्भुजम् ।\nध्यायंति पुरुषं दिव्यमच्युतं ये स्मरंति च ७८।\nलभंते तेऽच्युतस्थानं श्रुतिरेषा पुरातनी ।\nइदमेवहि मांगल्यमिदमेव धनार्जनम् ७९।\nजीवितस्य फलं चैतद्यद्दामोदरकीर्तनम् ।\nकीर्तनाद्देवदेवस्य विष्णोरमिततेजसः ८०।\nदुरितानि विलीयंते तमांसीव दिनोदये ।\nगाथां गायंति ये नित्यं वैष्णवीं श्रद्धयान्विताः ८१।\nस्वाध्यायनिरता नित्यं ते नराः स्वर्गगामिनः ।\nसर्वान्क्लेशान्परित्यज्य विष्णुमेव स्तुवंति ये ८२।\nस्वधर्मनिरता धीरास्ते नराः स्वर्गगामिनः ।\nवासुदेवजपासक्तानपि पापकृतो जनान् ८३।\nनोपसर्पन्ति तान्विप्र यमदूताश्च दारुणाः ।\nनान्यत्पश्यन्ति जंतूनां विहाय हरिकीर्तनम् ८४।\nसर्वपापप्रशमनं प्रायश्चित्तं द्विजोत्तम ।\nये याचिताः प्रहृष्यंति प्रियं दत्वा वदंति च ८५।\nत्यक्तदानफला ये च ते नराःस्वर्गगामिनः ।\nवर्जयंति दिवास्वापं नराः सर्वसहाश्च ये ८६।\nपर्वण्याश्रयभूता ये ते मर्त्याः स्वर्गगामिनः ।\nद्विषतामपि ये दोषान्न वदंति कदाचन ८७।\nकीर्तयंति गुणांश्चैव ते नराः स्वर्गगामिनः ।\nये परेषां श्रियं दृष्ट्वा न वितप्यंति मत्सरात् ८८।\nप्रहृष्टाश्चाभिनंदंति ते नराः स्वर्गगामिनः ।\nप्रवृत्तौ च निवृत्तौ च श्रुतिशास्त्रोक्तमेव च ८९।\nआदरंति प्रतीता ये ते नराः स्वर्गगामिनः ।\nयस्मिन्कस्मिन्कुले जाता दयावंतो यशस्विनः ९०।\nसानुक्रोशाः सदाचारास्ते नराः स्वर्गगामिनः ।\nये पूताः परदारांश्च कर्मणा मनसा गिरा ९१।\nरमयंति न सत्वस्थास्तेनराः स्वर्गगामिनः ।\nसदा कर्मयथोक्तेन कुर्वंति विहितानि च ९२।\nआत्मशक्तिं च विज्ञाय ते नराः स्वर्गगामिनः ।\nमनो वाक्कायिके धर्मे श्रद्धां यः कुरुते सदा ९३।\nसाधूनां संमतो यश्च स भवेद्देवतातिथिः ।\nवचोवेगं मनोवेगं यो वेगमुदरोद्भवम् ९४।\nउपस्थवेगं सहते स स्वर्गी जायते नरः ।\nयेषां गुणेषु संतोषो वाणी येषां श्रुतं प्रति ९५।\nपरमार्थे मतिर्येषां ते शिष्टाः स्वर्गगामिनः ।\nव्रतं रक्षंति ये कोपाच्छ्रियं रक्षंति मत्सरात् ९६।\nविद्यां मानापमानाभ्यामात्मानं तु प्रमादतः ।\nमतिं रक्षंति ये लोभान्मनो रक्षंति कामतः ९७।\nधर्मं रक्षंति दुःसंगात्ते नराः स्वर्गगामिनः ।\nएकादश्यां च विधिवदुपवासपरायणाः ९८।\nशुक्लेऽसिते च ये विप्र ते नराः स्वर्गगामिनः ।\nमातेव सर्वबालानामौषधं रोगिणा मिव ९९।\nरक्षार्थं सर्वलोकानां निर्मितैकादशी तिथिः ।\nएकादशी समं किंचित्पादत्राणं न विद्यते 5.96.१०० ।\nतामुपोष्य विधानेन पुरुषाः स्वर्गगामिनः ।\nएकादशेन्द्रियैः पापं यत्कृतं भवति द्विज १०१।\nनरो निर्द्धूय तत्तूर्णं प्रीतः स्वर्गतिमान्भवेत् ।\nअश्वमेधसहस्राणि राजसूयशतानि च १०२।\nएकादश्युपवासस्य कलां नार्हंति षोडशीम् ।\nएकतः क्रतवः सर्वे सर्वतीर्थतपांसि च १०३।\nमहादानादिदानानि व्रतं वैष्णवमेकतः ।\nवैष्णवव्रतजो धर्मो धर्मो यज्ञादिसंभवः १०४।\nएकत्र तुलितौ धात्रा तत्र पूर्वो भवेद्गुरुः ।\nहरिवासर भक्तानामच्युतानंतभाषिणाम् १०५।\nनाहं शास्ता विशेषेण तेभ्यो विप्र बिभेम्यहम् ।\nयेषां पुत्रश्च पौत्रश्च एकादश्यामुपोषितः १०६।\nसहात्मना स पुरुषाञ्छतमुद्धरते बलात् ।\nउपोषणं ततः कुर्यात्पक्षयोरुभयोरपि १०७।\nएकादश्यां स पुरुषो भुक्तिमुक्त्येकभाजनम् ।\nजया च विजया चैव जयंती पापनाशिनी १०८।\nत्रिस्पृशा वंजुली चैव पक्षसंवर्धिनी वरा ।\nतिलदुग्धा परा ज्ञेया अखंडद्वादशी तथा १०९।\nमनोरथाख्या च परा भीमद्वादशिका तथा ।\nइत्येवमादयो भेदा द्वादश्याः संत्यनेकशः ११०।\nव्रतेष्वेतेषु ये शक्ता ज्ञेयास्ते ब्रह्मणि स्थिताः ।\nश्रोतारो धर्मशास्त्राणां धर्मप्रत्यय संगताः १११।\nप्रियंकराश्च बालानां स्वर्गलोकं व्रजंति ते ।\nमासिमास्येकदिवसे दर्शे श्राद्धव्रता नराः ११२।\nतृप्यंति पितरो येषां ते धन्याः स्वर्गगामिनः ।\nभोजनेषूपपन्नेषु भोज्यं यच्छंति सादरात् ११३।\nअभिन्नमुखरागेण शिष्टास्ते स्वर्गगामिनः ११४।\nये भक्तिमंतो मधुसूदनस्य नारायणस्याखिलनायकस्य ।\nसत्येन हीना रजसापि युक्ता गच्छंति ते नाकमनंतपुण्याः ११५।\nवितस्तां यमुनां सीतां पुण्यां गोदावरीं नदीम् ।\nसेवंते ये शुभाचाराः स्नानदानपरायणाः ११६।\nन ते पश्यंति पंथानं नरकस्य कदाचन ।\nये नर्मदायामिह शर्मदायां मज्जंति तुष्यंत्यपि दर्शनेन ११७।\nविधूय पापानि महेशलोकं गच्छंति ते तत्र चिरं रमंते ११८।\nस्नाताश्चर्मनदी तीरे त्रिरात्रं नियता नराः ।\nव्यासाश्रमे विशेषेण ते नरा नाकिनः स्मृताः ११९।\nगंगाजले प्रयागे च केदारे पुष्करे तथा ।\nव्यासाश्रमे प्रभासे च मृतास्ते विष्णुगामिनः १२०।\nद्वारवत्यां कुरुक्षेत्रे योगाभ्यासेन वा मृताः ।\nहरिरित्यक्षरं वक्त्रे येषां ते न पुनर्भवाः १२१।\nत्रिरात्रमपि ये विप्र द्वारवत्यां पुरि स्थिताः ।\nमज्जंति गोमती तीरे धन्यास्ते केशवप्रियाः १२२।\nनरनारायणावासे त्रिरात्रं ये समाश्रिताः ।\nमर्त्यलोके च नंदायां धन्यास्ते केशवप्रियाः १२३।\nषण्मासमुषिता विप्र पुरुषोत्तमसंनिधौ ।\nते नूनमच्युतात्मानो दृष्ट्वा स्युरघहारिणः १२४।\nअनेक जन्मार्जितपुण्यतोये मज्जंति तोये मणिकर्णिकायाः ।\nनमंति विश्वेशमवाप्यकाशीं ते वै मयापीह भवंति वंद्याः १२५।\nपूजयित्वा हरिं ये तु भूमौ दर्भ तिलैः सह ।\nतिलान्विकीर्य लोहं च दत्वा धेनुं पयस्विनीम् १२६।\nये मृता विधिवद्विप्र ते नराः स्वर्गगामिनः ।\nउत्पाद्य पुत्रान्संस्थाप्य पितृपैतामहे पदे १२७।\nनिर्ममा निरहंकारा ये मृतास्तेऽपि नाकिनः ।\nस्तैन्यान्निवृत्ताः सततं संतुष्टाः स्वधनेन च १२८।\nस्वभाग्येनोपजीवंति ते नराः स्वर्गगामिनः ।\nश्लक्ष्णां वाणीं निराबाधां मधुरोपाय वर्जिताम् १२९।\nस्वागतेनाभिभाषंते ते नराः स्वर्गगामिनः ।\nशुभानामशुभानां च कर्मणां फलसंचये १३०।\nविपाकज्ञाश्च ये विप्र ते नराः स्वर्गगामिनः ।\nधनधर्मप्रवृत्तानां धर्ममार्गानुयायिनाम् १३१।\nप्रोत्साहं वर्धयंते ये मोदंते दिवि ते नराः ।\nहेमंते वह्निदो यश्च तथा ग्रीष्मे जलप्रदः १३२।\nवर्षा स्वाश्रमदाता च स स्वर्गे मोदते चिरम् ।\nपुण्यकालेषु सर्वेषु नित्य नैमित्तिकादिषु १३३।\nभक्त्या यः कुरुते श्राद्धं स नूनं सुरलोकभाक् १३४।\nदानं दरिद्रस्य विभोः क्षमित्वं यूनां तपो ज्ञानवतां च मौनम् ।\nइच्छानिवृत्तिश्च सुखोचितानां दया च भूतेषु दिवं नयंति १३५।\nद्विविधः कर्मसंबंधः पापपुण्यसमुद्भवः ।\nसत्यमेव समाश्रित्य क्रियते ह्यत्र निर्णयः १३६।\nतपोध्यानसमायुक्तं तारणाय भवांबुधेः ।\nपापं तु पतनायोक्तं सत्यमेव न संशयः १३७।\nबलेन परिचारेण शौर्येणाभियुतस्य च ।\nपुण्यहीनस्य वै पुंसस्तद्बलादिव लीयते १३८।\nउन्नता गिरि दुर्गेषु वृक्षाः संति सुपुष्टकाः ।\nपतंति वातवेगेन समूलास्तु घना अपि १३९।\nसत्यधर्मविहीनास्ते तथा यांति यमालयम् ।\nसामान्यं सर्वजंतूंनां बलं धर्मस्तु केवलः १४०।\nयेन संतरते जंतुरिहलोके परत्र च ।\nमया सर्वमिदं सम्यक्स्वर्गमार्ग प्रदायकम् १४१।\nसमासेन समाख्यातं किं भूयः श्रोतुमिच्छसि १४२।\nइति श्रीपद्मपुराणे पातालखंडे वैशाखमाहात्म्ये षण्णवतितमोऽध्यायः ९६।"
  }
]
[
  {
    "text": "शेष उवाच।\nआगत्य सविधे रुद्रं समरांगणमूर्धनि ।\nजगाद हनुमान्वीरः संजिहीर्षुः सुराधिपम् १।\nहनूमानुवाच।\nत्वं यदाचरसे रुद्र धर्मस्य प्रतिकूलनम् ।\nतस्मात्त्वां शास्तुमिच्छामि रामभक्तवधोद्यतम् २।\nमया पुरा श्रुतं देव ऋषिभिर्बहुधोदितम् ।\nरघुनाथपदस्मारी नित्यं रुद्रः पिनाकभृत् ३।\nतत्सर्वं तु मृषा जातं शत्रुघ्नं प्रति युध्यतः ।\nपुष्कलो मे हतः शूरः शत्रुघ्नोऽपि विमूर्च्छितः ४।\nतस्मात्त्वां पातयाम्यद्य त्रैलोक्यप्रलयोद्यतम् ।\nयत्नात्तिष्ठस्व भोः शर्व रामभक्तिपराङ्मुखः ५।\nशेष उवाच।\nइत्युक्तवंतं प्लवगं प्रोवाच स महेश्वरः ।\nधन्योऽसि वीरवर्यस्त्वं भवान्वदति नो मृषा ६।\nमत्स्वामी रामचंद्रोऽयं सुरासुरनमस्कृतः ।\nतदश्वमानयामास शत्रुघ्नः परवीरहा ७।\nतद्रक्षार्थं समायातस्तद्भक्त्या तु वशीकृतः ।\nयथाकथंचिद्भक्तोऽसौ रक्ष्यः स्वात्मा इति स्थितिः ८।\nरघुनाथः कृपां कृत्वा विलोकय तु निस्त्रपम् ।\nमां स्वभक्त सुदुःखेन किंचित्कोपं दधन्महान् ९।\nशेष उवाच।\nएवं वदति चंडीशे हनूमान्कुपितो भृशम् ।\nशिलामादाय महतीं ताडयामास तद्रथम् १०।\nशिलया ताडितस्तस्य रथः शकलतां गतः ।\nससूतः सहयः केतुपताकाभिः समन्वितः ११।\nनभःस्था देवताः सर्वाः प्रशशंसुः कपीश्वरम् ।\nधन्योसि प्लवगाधीश महत्कर्म त्वया कृतम् १२।\nश्रीशिवं विरथं दृष्ट्वा नंदी तं समुपाद्रवत् ।\nउवाच श्रीमहादेवं मत्पृष्ठं गम्यतामिति १३।\nवृषस्थितं तु भूतेशं हनूमान्कुपितो भृशम् ।\nशिलामुत्पाट्य तरसा प्राहनद्धृदये तदा १४।\nतदाहतो भूतपतिः शूलं तीक्ष्णं समाददे ।\nजाज्वल्यमानं त्रिशिखं वह्निज्वालासमप्रभम् १५।\nआयातं तन्महद्दृष्ट्वा शूलं प्रज्वलनप्रभम् ।\nहस्ते गृहीत्वा तरसा बभंज तिलशः क्षणात् १६।\nभग्ने त्रिशूले तरसा कपीन्द्रेण क्षणाच्छिवः ।\nशक्तिं करे समाधत्त सर्वलोहविनिर्मिताम् १७।\nसा शक्तिः शिवनिर्मुक्ता हृदये तस्य धीमतः ।\nलग्ना क्षणादभूत्तत्र विक्लवः प्लवगाधिपः १८।\nक्षणाच्च तद्व्यथां तीर्त्वा गृहीत्वा वृक्षमुल्बणम् ।\nताडयामास हृदये महाव्यालविभूषिते १९।\nताडितास्तेन वीरेण फणीन्द्रास्त्रा समागताः ।\nइतस्ततस्ते तं मुक्त्वा गताः पातालमुज्जवाः २०।\nशिवस्तस्मिन्नगे मुक्ते वक्षसि स्वे निरीक्ष्य च ।\nकुपितो व्यदधाद्घोरं मुसलं करयुग्मके २१।\nहतोसि गच्छ संग्रामात्पलाय्य प्लवगाधम ।\nएष ते प्राणहंताहं मुसलेन क्षणादिह २२।\nमुसलं वीक्ष्य निर्मुक्तं शिवेन कुपितेन वै ।\nकीशस्तद्वंचयामास महावेगाद्धरिं स्मरन् २३।\nमुसलं तत्पपाताधः शिवमुक्तं महायसम् ।\nविदार्य पृथिवीं सर्वां जगाम च रसातलम् २४।\nतदा प्रकुपितोऽत्यतं हनूमान्रामसेवकः ।\nगृहीत्वा पर्वतं हस्ते ताडयामास वक्षसि २५।\nस यावत्पर्वतं छेत्तुं मतिं चक्रे सतीपतिः ।\nतावद्धतः कपींद्रेण शालेन बहुशाखिना २६।\nतमपिच्छेत्तुमुद्युक्तो यावत्तावच्छिलाहतः ।\nशिलास्ता भेदितुं स्वांतं चकार मृड उद्यतः २७।\nतावद्वृष्टिं चकारायं शिलाभिर्नगपर्वतैः ।\nलांगूलेन च संवेष्ट्य ताडयत्येष भूतपम् २८।\nशिलाभिः पर्वतैर्वृक्षैः पुच्छास्फोटेन भूरिशः ।\nनंदी प्राप्तो महात्रासं चंद्रोऽपि शकलीकृतः २९।\nअत्यंतं विह्वलो जातो महेशानः प्रकोपनः ।\nक्षणेक्षणे प्रहारेण विह्वलं कुर्वतं भृशम् ३०।\nजगाद प्लवगाधीशं धन्योसि रघुपानुग ।\nमहत्कर्म कृतं तेऽद्य यत्तेहं सुप्रतोषितः ३१।\nन दानेन न यज्ञेन नाल्पेन तपसा ह्यहम् ।\nसुलभोऽस्मि महावेग तस्मात्प्रार्थय मे वरम् ३२।\nशेष उवाच।\nएवं ब्रुवंतं तं दृष्ट्वा हनूमान्निजगाद तम् ।\nप्रहसन्निर्भिया वाण्या महेशानं सुतोषितम् ३३।\nहनूमानुवाच।\nरघुनाथप्रसादेन सर्वं मेऽस्ति महेश्वर ।\nतथापि याचे हि वरं त्वत्तः समरतोषितात् ३४।\nएष पुष्कलसंज्ञो नः समरे पतितो हतः ।\nतथैव रामावरजः शत्रुघ्नो मूर्च्छितो रणे ३५।\nअन्ये च वीरा बहवः पतिताः शरविक्षताः ।\nमूर्च्छिताः पतिताः केचित्तान्रक्षस्व गणैः सह ३६।\nयथा चैतान्महाभूता वेतालाश्च पिशाचकाः ।\nन हरंति न खादंति श्वशृगालादयस्तथा ३७।\nएतेषां वपुषो भेदो न भवेत्त्वं तथाचर ।\nयावदिंद्रगणं जित्वा न यामि द्रोणपर्वतम् ३८।\nतत्रस्था औषधीर्वापि नीत्वा संस्थापितान्भटान् ।\nजीवयामि बलात्सर्वांस्तावत्त्वं रक्ष सर्वशः ३९।\nएष गच्छामि तं नेतुं द्रोणं पर्वतसत्तमम् ।\nयस्मिन्वसंत्योषधयः प्राणिसंजीवनंकराः ४०।\nएतद्वचः समाकर्ण्य तथेति निजगाद तम् ।\nयाहि शीघ्रं नगं तं तु रक्षामि त्वद्भटान्मृतान् ४१।\nतच्छ्रुत्वा वाक्यमीशस्य जगाम द्रोणपर्वतम् ।\nद्वीपान्सर्वानतिक्रम्य जगाम क्षीरसागरम् ४२।\nअत्र तु स्वगणैश्चायं रक्षति स्म शिवो महान् ।\nश्मशानं तद्गणैः स्वीयैर्महाबलपराक्रमैः ४३।\nहनूमान्द्रोणमासाद्य द्रोणंनाम महागिरिम् ।\nलांगूले तं निधायाशु प्रतस्थे रणमंडलम् ४४।\nतं नेतुमुद्यते विप्र चकंपे स च पर्वतः ।\nकंपमानं तु तं दृष्ट्वा तत्पाला देवतागणाः ४५।\nहाहेति कृत्वा प्रोचुस्ते किमिदं भविता गिरौ ।\nको ह्येनं नयते वीरो महाबलपराक्रमः ४६।\nएवं कृत्वा सुराः सर्वे संहता ददृशुः कपिम् ।\nमुंचैनमिति तं प्रोच्य जघ्नुः शस्त्रास्त्रकोटिभिः ४७।\nतान्सर्वान्निघ्नतो दृष्ट्वा हनूमान्कुपितो भृशम् ।\nजघान तान्क्षणाद्वीरः शक्रः सर्वासुरान्यथा ४८।\nकेचित्पदाहतास्तत्र केचित्करविमर्दिताः ।\nलांगूलेन हताः केचित्केचिच्छृंगेण चाहताः ४९।\nसर्वे ते नाशमापन्नाः क्षणात्कीशेन ताडिताः ।\nकेचिन्निपतिता भूमौ रुधिरेण परिप्लुताः ५०।\nकेचित्कीशभयात्त्रस्ता जग्मुः शक्रं सुराधिपम् ।\nक्षतेन च परिप्लुष्टा रुधिरक्षतदेहिनः ५१।\nतान्दृष्ट्वा भयसंविग्नान्रुधिरेण परिप्लुतान् ।\nसुराञ्जगाद विमनाः शक्रः सर्वसुरोत्तमः ५२।\nकथं यूयं भयत्रस्ताः कथं रुधिरविप्लुताः ।\nकेन दैत्येन निहता राक्षसेनाधमेन वा ५३।\nसर्वं शंसत मे तथ्यं यथा ज्ञात्वा व्रजामि तम् ।\nनिहत्य बद्ध्वा चायामि युष्मद्घातकमुन्मदम् ५४।\nइति वाक्यं समाकर्ण्य तुरासाहं सुरोत्तमाः ।\nजगदुर्दीनया वाचा सुरासुरनमस्कृतम् ५५।\nदेवा ऊचुः।\nइहागत्य न जानीमः कश्चिद्वानररूपधृक् ।\nनेतुं द्रोणं समुद्युक्तो लांगूले वेष्ट्य तं गिरिम् ५६।\nगंतुं कृतमतिस्तावद्वयं सर्वे सुसंहताः ।\nयुद्धं चक्रुः सुसंनद्धाः सर्वशस्त्रास्त्रवर्षिणः ५७।\nतेन सर्वे वयं युद्धे निर्जिता बलशालिना ।\nअनेके निहतास्तत्र भूमौ पेतुः सुरोत्तमाः ५८।\nवयं तु बहुभिः पुण्यैर्जीविता इह चागताः ।\nशोणितेन सुसिक्तांगाः क्षतपीडासमन्विताः ५९।\nएतद्वाक्यं समाकर्ण्य सुराणां स पुरंदरः ।\nआदिदेश सुरान्सर्वान्महाबलसमन्वितान् ६०।\nयात महाद्रोणगिरिं कपिं बद्धुं महाबलम् ।\nबद्ध्वा नयत यूयं वै सुराणां रणपातकम् ६१।\nइत्याज्ञप्ता ययुस्ते वै द्रोणं पर्वतसत्तमम् ।\nयत्रास्ते बलवान्वीरो हनूमान्कपिसत्तमः ६२।\nगत्वा ते प्राहरन्सर्वे हनूमंतं महाबलम् ।\nहनूमता ते निहता मुष्टिभिः करताडनैः ६३।\nपतितास्ते क्षणात्तत्र रुधिरक्षतविग्रहाः ।\nअन्ये पलायनपरा जग्मुस्ते त्रिदिवेश्वरम् ६४।\nतच्छ्रुत्वा कुपितः शक्रः सर्वानमरसत्तमान् ।\nआदिदेश महावीरं वानरेंद्रं सुरोत्तमः ६५।\nतदाज्ञप्ता ययुस्ते वै यत्र कीशेश्वरो बली ।\nतान्सर्वानागतान्दृष्ट्वा जगाद कपिसत्तमः ६६।\nमायां तु वीराः समरे संहर्तारं हि मां बलात् ।\nनेष्यामि युष्मानधुना संयमिन्याः पुरोंऽतिके ६७।\nइत्युक्ता अपि ते सर्वे सन्नद्धाः प्राहरन्कपिम् ।\nशस्त्रास्त्रैर्बहुधा मुक्तैर्महाबलसमन्विताः ६८।\nकेचिच्छूलैः परशुभिः केचित्खड्गैश्च पट्टिशैः ।\nमुसलैः शक्तिभिः केचित्क्रोधेन कलुषीकृताः ६९।\nस आहतोऽमरवरैर्विविधैरायुधैर्बली ।\nशिलाभिस्ताञ्जघानाशु सर्वानमरसत्तमान् ७०।\nकेचित्पलाय्य आहुस्ते गताः शक्रसमीपकम् ।\nतदुक्तं वाक्यमाकर्ण्य भयं प्राप सुराधिपः ७१।\nबृहस्पतिं सुराध्यक्षं मंत्रिणं स्वर्गवासिनाम् ।\nपप्रच्छ सविधे गत्वा नत्वा सुरगुरुं वरम् ७२।\nइंद्र उवाच।\nकोऽसौ यो वानरो द्रोणं नेतुं स्वामिन्समागतः ।\nयेन मे निहता वीरा अमराः शस्त्रधारिणः ७३।\nशेष उवाच।\nएतच्छ्रुत्वा तु तद्वाक्यमुक्तमांगिरसो महान् ।\nजगाद भयसंविग्नं तुरासाहं सुराधिपम् ७४।\nबृहस्पतिरुवाच।\nयो रावणमहन्संख्ये कुंभकर्णमदीदहत् ।\nयेन ते वैरिणः सर्वे हतास्तस्यैव सेवकः ७५।\nयेन लंका सत्रिकूटा निर्दग्धा पुच्छवह्निना ।\nअक्षश्च निहतो येन हनूमंतमवेहि तम् ७६।\nतेन सर्वे विनिहता द्रोणार्थमयमुद्यतः ।\nहयमेधं महाराजः करोति बलिसत्तमः ७७।\nतस्याश्वं शिवभक्तस्तु नृपो वीरमणिर्महान् ।\nजहार तत्र समभूद्रणं सुरविमोहनम् ७८।\nशिवेन निहताः संख्ये वीरा रामस्य भूरिशः ।\nतान्वै जीवयितुं द्रोणं नेष्यत्येव महाबलः ७९।\nनायं वर्षशतैर्जेयो भवता बलसंयुतः ।\nतस्मात्प्रसादय कपिं देहि तत्रत्यमौषधम् ८०।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे द्रोणगिरौ देवानां पराजयोनाम चतुश्चत्वारिंशत्तमोऽध्यायः ४४ ।"
  }
]
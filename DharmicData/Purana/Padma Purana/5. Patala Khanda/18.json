[
  {
    "text": "ब्राह्मण उवाच।\nराजंस्त्वं शृणु यद्वृत्तं नीले पर्वतसत्तमे ।\nयच्छ्रद्दधानाः पुरुषा यांति ब्रह्म सनातनम् १।\nमया पर्यटता तत्र गतं नीलाभिधे गिरौ ।\nगंगासागरतोयेन क्षालितप्रांगणे मुहुः २।\nतत्र भिल्ला मया दृष्टाः पर्वताग्रे धनुर्भृतः ।\nचतुर्भुजा मूलफलैर्भक्ष्यैर्निर्वाहितक्लमाः ३।\nतदा मे मनसि क्षिप्रं संशयः सुमहानभूत् ।\nचतुर्भुजाः किमेते वै धनुर्बाणधरा नराः ४।\nवैकुंठवासिनां रूपं दृश्यते विजितात्मनाम् ।\nकथमेतैरुपालब्धं ब्रह्माद्यैरपि दुर्ल्लभम् ५।\nशंखचक्रगदाशार्ङ्गपद्मोल्लसितपाणयः ।\nवनमालापरीतांगा विष्णुभक्ता इवांतिके ६।\nसंशयाविष्टचित्तेन मया पृष्टं तदा नृप ।\nयूयं के बत युष्माभिर्लब्धं चातुर्भुजं कथम् ७।\nतदा तैर्बहु हास्यं तु कृत्वा मां प्रतिभाषितम् ।\nब्राह्मणोऽयं न जानाति पिंडमाहात्म्यमद्भुतम् ८।\nइति श्रुत्वाऽवदं चाहं कः पिंडः कस्य दीयते ।\nतन्मम ब्रूत धर्मिष्ठाश्चतुर्भुजशरीरिणः ९।\nतदा मद्वाक्यमाकर्ण्य कथितं तैर्महात्मभिः ।\nसर्वं तत्र तु यद्वृत्तं चतुर्भुजभवादिकम् १०।\nकिराता ऊचुः।\nशृणु ब्राह्मण वृत्तांतमस्माकं पृथुकः शिशुः ।\nनित्यं जंबूफलादीनि भक्षयन्क्रीडया चरन् ११।\nएकदा रममाणस्तु गिरिशृंगं मनोरमम् ।\nसमारुरोह शिशुभिः समंतात्परिवारितः १२।\nतदा तत्र ददर्शाहं देवायतनमद्भुतम् ।\nगारुत्मतादिमणिभिः खचितं स्वर्णभित्तिकम् १३।\nस्वकांत्यातिमिरश्रेणीं दारयद्रविवद्भृशम् ।\nदृष्ट्वा विस्मयमापेदे किमिदं कस्य वै गृहम् १४।\nगत्वा विलोकयामीति किमिदं महतां पदम् ।\nइति संचिंत्य गेहांतर्जगाम बहुभाग्यतः १५।\nददर्श तत्र देवेशं सुरासुरनमस्कृतम् ।\nकिरीटहारकेयूरग्रैवेयाद्यैर्विराजितम् १६।\nमनोहरावतंसौ च धारयंतं सुनिर्मलौ ।\nपादपद्मे तुलसिका गंधमत्तषडंघ्रिके १७।\nशंखचक्रगदाशार्ङ्ग पद्माद्यैर्मूर्तिसंयुतैः ।\nउपासितांघ्रिं श्रीमूर्तिं नारदाद्यैः सुसेवितम् १८।\nकेचिद्गायंति नृत्यंति हसंति परमाद्भुतम् ।\nप्रीणयंति महाराजं सर्वलोकैकवंदितम् १९।\nहरिं वीक्ष्य मदीयोर्भस्तत्र संजग्मिवान्मुने ।\nदेवास्तत्र विधायोच्चैः पूजां धूपादिसंयताम् २०।\nनैवेद्यं श्रीप्रियस्यार्थे कृत्वा नीराजनं ततः ।\nजग्मुः स्वं स्वं गृहं राजन्कृपां पश्यंत आदरात् २१।\nमहाभाग्यवशात्तेन प्राप्तं नैवेद्यसिक्थकम् ।\nपतितं ब्रह्मदेवाद्यैर्दुर्ल्लभं सुरमानुषैः २२।\nतद्भक्षणं च कृत्वाथो श्रीमूर्तिमवलोक्य च ।\nचतुर्भुजत्वमाप्तं वै पृथुकेन सुशोभिना २३।\nतदास्माभिर्गृहं प्राप्तो बालको वीक्षितो मुहुः ।\nचतुर्भुजत्वं संप्राप्तः शंखचक्रादिधारकः २४।\nअस्माभिः पृष्टमेतस्य किमेतज्जातमद्भुतम् ।\nतदा प्रोवाच नः सर्वान्बालकः परमाद्भुतम् २५।\nशिखराग्रे गतः पूर्वं तत्र दृष्टः सुरेश्वरः ।\nतत्र नैवेद्यसिक्थं तु मया प्राप्तं मनोहरम् २६।\nतस्य भक्षणमात्रेण कारणेन तु सांप्रतम् ।\nचतुर्भुजत्वं संप्राप्तो विस्मयेन समन्वितः २७।\nतच्छ्रुत्वा तु वचस्तस्य सद्यः संप्राप्तविस्मयैः ।\nअस्माभिरप्यसौ दृष्टो देवः परमदुर्ल्लभः २८।\nअन्नादिकं तत्र भुक्तं सर्वस्वादसमन्वितम् ।\nवयं चतुर्भुजा जाता देवस्य कृपया पुनः ।\nगत्वा त्वमपि देवस्य दर्शनं कुरु सत्तम २९।\nभुक्त्वा तत्रान्नसिक्थं तु भव विप्र चतुर्भुजः ।\nत्वया पृष्टं यदाश्चर्यं तदुक्तं वाडवर्षभ ३०।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे ब्राह्मणोपदेशोनामाष्टादशोऽध्यायः १८ ।"
  }
]
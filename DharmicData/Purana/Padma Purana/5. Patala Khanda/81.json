[
  {
    "text": "ऋषय ऊचु-\nसूत जीव चिरं साधो श्रीकृष्णचरितामृतम् ।\nत्वया प्रकाशितं सर्वं भक्तानां भवतारणम् १।\nश्रीकृष्णलीलां निखिलां ब्रूहि दैनंदिनीं प्रभो ।\nययाकर्णितया साधो कृष्णे भक्तिर्विवर्द्धते २।\nगुरोः शिष्यस्य मंत्रस्य विधानं लक्षणं पृथक् ।\nवदास्माकं महाभाग त्वं हि नः परमः सुहृत् ३।\nसूत उवाच-\nएकदा यमुनातीरे समासीनं जगद्गुरुम् ।\nनारदः प्रणिपत्याह देवदेवं सदाशिवम् ४।\nनारद उवाच-\nदेवदेव महादेव सर्वज्ञ जगदीश्वर ।\nभगवद्धर्मतत्त्वज्ञ कृष्णमंत्रविदां वर ५।\nकृष्णमंत्रा मया लब्धास्त्वत्तो ये च पितुः परे ।\nते सर्वे साधितास्तत्वान्मंत्रराजादयो मया ६।\nबहुवर्षसहस्रैस्तु शाकमूलफलाशिना ।\nशुष्कपर्णांबुवाय्वादि भोजिना च निराशिना ७।\nस्त्रीणां संदर्शनालापवर्जिना भूमिशायिना ।\nकामादिषड्गुणं जित्वा बाह्येंद्रियनियम्यता ८।\nएवंकृतेऽपि नैवात्मा संतुष्टो मम शंकर ।\nतद्ब्रूहि यत्प्रसिध्येत संस्काराद्यैर्विना प्रभो ९।\nसकृदुच्चारणादेव ददाति फलमुत्तमम् ।\nयदि योग्योऽस्मि देवेश तदा मे कृपया वद १०।\nशिव उवाच-\nसाधु पृष्टं महाभाग त्वया लोकहितैषिणा ।\nसुगोप्यमपि वक्ष्यामि मंत्रचिंतामणिं तव ११।\nरहस्यानां रहस्यं यद्गुह्यानां गुह्यमुत्तमम् ।\nन मया कथितं देव्यै नाग्रजेभ्यः पुरा तव १२।\nवक्ष्यामि युगलं तुभ्यं कृष्णमंत्रमनुत्तमम् ।\nमंत्रचिंतामणिर्नाम युगलं द्वयमेव च १३।\nपर्याया अस्य मंत्रस्य तथा पंचपदीति च ।\nगोपीजनपदं वल्लभां तं तु चरणानिति १४।\nशरणं च प्रपद्ये च एष पंचपदात्मकः ।\nमंत्रचिंतामणिः प्रोक्तः षोडशार्णो महामनुः १५।\nनमो गोपीजनेत्युक्त्वा वल्लभाभ्यां वदेत्ततः ।\nपदद्वयात्मको मंत्रो दशार्णः खलु कथ्यते १६।\nएतां पंचपदीं जप्त्वा श्रद्धयाश्रद्धया सकृत् ।\nकृष्णप्रियाणां सान्निध्यं गच्छत्येव न संशयः १७।\nन पुरश्चरणप्रेक्षा नास्य न्यासविधिक्रमः ।\nन देशकालनियमो नारिमित्रादिशोधनम् १८।\nसर्वेऽधिकारिणश्चात्र चंडालांता मुनीश्वर ।\nस्त्रियः शूद्रादयश्चापि जडमूकादि पंगवः १९।\nअन्ये हूणाः किराताश्च पुलिंदाः पुष्कसास्तथा ।\nआभीराय वनाः कंकाः खसाद्याः पापयोनयः २०।\nदंभाहंकारपरमाः पापाः पैशुन्यतत्पराः ।\nगोब्राह्मणादि हंतारो महोपपातकान्विताः २१।\nज्ञानवैराग्यरहिताः श्रवणादिविवर्जिताः ।\nएते चान्ये च सर्वे स्युर्मनोरस्याधिकारिणः २२।\nयदि भक्तिर्भवेदेषां कृष्णे सर्वेश्वरेश्वरे ।\nतदाधिकारिणः सर्वे नान्यथा मुनिसत्तम २३।\nयाज्ञिको दाननिरतः सर्वतंत्रोपसेवकः ।\nसत्यवादी यतिर्वापि वेदवेदांगपारगः २४।\nब्रह्मनिष्ठः कुलीनो वा तपस्वी व्रततत्परः ।\nअत्राधिकारी न भवेत्कृष्णभक्तिविवर्जितः २५।\nतस्मादकृष्णभक्ताय कृतघ्नाय न मानिने ।\nन च श्रद्धाविहीनाय वक्तव्यं नास्तिकाय च २६।\nन चाशुश्रूषवे वाच्यं नासंवत्सरसेविने ।\nश्रीकृष्णेऽनन्यभक्ताय दंभलोभविवर्जिने २७।\nकामक्रोधविमुक्ताय देयमेतत्प्रयत्नतः ।\nऋषिश्चैवाहमेतस्य गायत्रीछंद उच्यते २८।\nदेवता बल्लवीकांतो मंत्रस्य परिकीर्तितः ।\nसप्रियस्य हरेर्दास्ये विनियोग उदाहृतः २९।\nआचक्राद्यैस्तथा मंत्रैः पंचांगानि प्रकल्पयेत् ।\nअथवापि स्वबीजेन करांगन्यासकौ चरेत् ३०।\nमंत्रस्य प्रथमो वर्णो बिंदुना मूर्ध्निभूषितः ।\nगमित्येवं भवेद्बीजं नमः शक्तिरिहोदिता ३१।\nअंतिमार्णैर्दशांगानि तैरेव च तथार्चनम् ।\nगंधपुष्पादिभिस्तच्च जलैरेवाप्यसंभवे ३२।\nन्यासपूर्वविधानेन कर्तव्यं हरितुष्टये ।\nअतएवास्य मंत्रस्य न्यासाद्यन्ये वदंति च ३३।\nसकृदुच्चारणादेव कृतकृत्यत्वदायिनः ।\nतथापि दशधा नित्यं जपाद्यर्थं प्रविन्यसेत् ३४।\nअथ ध्यानं प्रवक्ष्यामि मंत्रस्यास्य द्विजोत्तम ।\nपीतांबरं घनश्यामं द्विभुजं वनमालिनम् ३५।\nबर्हिबर्हकृतोत्तंसं शशिकोटिनिभाननम् ।\nघूर्णायमाननयनं कर्णिकारावतंसिनम् ३६।\nअभितश्चंदनेनाथ मध्ये कुंकुमबिंदुना ।\nरचितं तिलकं भाले बिभ्रतं मंडलाकृतिम् ३७।\nतरुणादित्यसंकाशं कुंडलाभ्यां विराजितम् ।\nघर्माम्बुकणिकाराजद्दर्पणाभकपोलकम् ३८।\nप्रियास्य न्यस्तनयनं लीलापांगोन्नतभ्रुवम् ।\nअग्रभागन्यस्तमुक्ता विस्फुरत्प्रोच्चनासिकम् ३९।\nदशनज्योत्स्नया राजत्पक्वबिंबफलाधरम् ।\nकेयूरांगदसद्रत्नमुद्रिकाभिर्लसत्करम् ४०।\nबिभ्रतं मुरलद्यं वामे पाणौ पद्मं तथैव च ।\nकांचीदामस्फुरन्मध्यं नूपुराभ्यां लसत्पदम् ४१।\nरतिकेलिरसावेश चपलं चपलेक्षणम् ।\nहसंतं प्रियया सार्द्धं हासयंतं च तां मुहुः ४२।\nइत्थं कल्पतरोर्मूले रत्नसिंहासनोपरि ।\nवृंदारण्ये स्मरेत्कृष्णं संस्थितं प्रियया सह ४३।\nवामपार्श्वे स्थितां तस्य राधिकां च स्मरेत्ततः ।\nनीलचोलकसंवीतां तप्तहेमसमप्रभाम् ४४।\nपट्टांचलेनावृतार्द्ध सुस्मेराननपंकजाम् ।\nकांतवक्त्रे न्यस्तनेत्रां चकोरी चंचलेक्षणाम् ४५।\nअंगुष्ठतर्जनीभ्यां च निजकांतमुखांबुजे ।\nअर्पयंतीं पूगफलं पर्णचूर्णसमन्वितम् ४६।\nमुक्ताहारस्फुरच्चारु पीनोन्नतपयोधराम् ।\nक्षीणमध्यां पृथुश्रोणीं किंकिणीजालमंडिताम् ४७।\nरत्नताटंककेयूरमुद्रा वलयधारिणीम् ।\nरणत्कटकमंजीर रत्नपादांगुलीयकाम् ४८।\nलावण्यसारमुग्धांगीं सर्वावयवसुंदरीम् ।\nआनंदरससंमग्नां प्रसन्नां नवयौवनाम् ४९।\nसख्यश्च तस्या विप्रेंद्र तत्समानवयोगुणाः ।\nतत्सेवनपराभाव्याश्चामरव्यजनादिभिः ५०।\nअथ तुभ्यं प्रवक्ष्यामि मंत्रार्थं शृणु नारद ।\nबहिरंगैः प्रपंचस्य स्वांशैर्मायादि शक्तिभिः ५१।\nअंतरंगैस्तथा नित्यविभूतैस्तैश्चिदादिभिः ।\nगोपनादुच्यते गोपी राधिका कृष्णवल्लभा ।\nदेवी कृष्णमयी प्रोक्ता राधिका परदेवता ५२।\nसर्वलक्ष्मीस्वरूपा सा कृष्णाह्लादस्वरूपिणी ।\nततः सा प्रोच्यते विप्र ह्लादिनीति मनीषिभिः ५३।\nतत्कलाकोटिकोट्यंश दुर्गाद्यास्त्रिगुणात्मिकाः ।\nसा तु साक्षान्महालक्ष्मीः कृष्णो नारायणः प्रभुः ५४।\nनैतयोर्विद्यते भेदः स्वल्पोऽपि मुनिसत्तम ।\nइयं दुर्गा हरी रुद्रः कृष्णः शक्र इयं शची ५५।\nसावित्रीयं हरिर्ब्रह्मा धूमोर्णासौ यमो हरिः ।\nबहुना किं मुनिश्रेष्ठ विना ताभ्यां न किंचन ५६।\nचिदचिल्लक्षणं सर्वं राधाकृष्णमयं जगत् ।\nइत्थं सर्वं तयोरेव विभूतिं विद्धि नारद ५७।\nन शक्यते मया वक्तुं वर्षकोटिशतैरपि ।\nत्रैलोक्ये पृथिवी मान्या जंबूद्वीपं ततोवरम् ५८।\nतत्रापि भारतं वर्षं तत्रापि मथुरापुरी ।\nतत्र वृंदावनं नाम तत्र गोपीकदंबकम् ५९।\nतत्र राधासखीवर्गस्तत्रापि राधिका वरा ।\nसांनिध्याधिक्यतस्तस्या आधिक्यं स्याद्यथोत्तरम् ६०।\nपृथिवी प्रभृतीनां तु नान्यत्किंचिदिहोदितम् ।\nसैषा हि राधिका गोपी जनस्तस्याः सखीगणः ६१।\nतस्याः सखीसमूहस्य वल्लभौ प्राणनायकौ ।\nराधाकृष्णौ तयोः पादाः शरणं स्यादिहाश्रये ६२।\nप्रपद्ये गतवानस्मि जीवोऽहं भृशदुःखितः ।\nसोऽहं यः शरणं प्राप्तो मम तस्य यदस्ति च ६३।\nसर्वं ताभ्यां तदर्थं हि तद्भोग्यं न ह्यहं मम ।\nइत्यसौ कथितो विप्र मंत्रस्यार्थः समासतः ६४।\nयुगलार्थस्तथा न्यासः प्रपत्तिः शरणागतिः ।\nआत्मार्पणमिमे पंच पर्यायास्ते मयोदिताः ६५।\nअयमेव चिंतनीयो दिवानक्तमतंद्रितैः ६६।\nइति श्रीपद्मपुराणे पातालखंडे वृंदावनमाहात्म्ये एकाशीतितमोऽध्यायः ८१।"
  }
]
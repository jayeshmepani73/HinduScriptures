[
  {
    "text": "शेष उवाच।\nमासाः सप्ताभवंस्तस्य हयवर्यस्य हेलया ।\nचरतो भारतं वर्षमनेकनृपपूरितम् १।\nस पूजितो भूपवरैः परीत्य वरभारतम् ।\nपरीवृतो वीरवरैः शत्रुघ्नादिभिरुद्भटैः २।\nस बभ्राम बहून्देशान्हिमालयसमीपतः ।\nन कोपि तं निजग्राह हयं रामबलं स्मरन् ३।\nअंगवंगकलिंगानां राजभिः संस्तुतो हयः ।\nजगाम राज्ञो नगरे सुरथस्य मनोहरे ४।\nकुंडलं नाम नगरमदितेर्यत्र कुंडलम् ।\nकर्णयोः पतितं भूमौ हर्षभयसुकंपयोः ५।\nयत्र धर्मव्यतिक्रांतिं न करोति कदापिना ।\nश्रीरामस्मरणं प्रेम्णा करोति जनतान्वहम् ६।\nअश्वत्थानां तु यत्रार्चा तुलस्याः प्रत्यहं नृभिः ।\nक्रियते रघुनाथस्य सेवकैः पापवर्जितैः ७।\nयत्र देवालया रम्या राघवप्रतिमायुताः ।\nपूज्यंते प्रत्यहं शुद्धचित्तैः कपटवर्जितैः ८।\nवाचि नाम हरेर्यत्र न वै कलहसंकथा ।\nहृदि ध्यानं तु तस्यैव न च कामफलस्मृतिः ९।\nदेवनं यत्र रामस्य वार्त्ताभिः पूतदेहिनाम् ।\nन जातुचिन्नृणामस्ति सत्यव्यसनमानिनाम् १०।\nतस्मिन्वसति धर्मात्मा सुरथः सत्यवान्बली ।\nरघुनाथपदस्मारहृष्टचित्तः परोन्मदः ११।\nकिं वर्णयामि रामस्य सेवकं सुरथं वरम् ।\nयस्याशेषगुणा भूमौ विस्तृताः पावयंत्यघम् १२।\nसेवकास्तस्य भूपस्य पर्यटंतः कदाचन ।\nअपश्यन्हयमेधस्य हयं चंदनचर्चितम् १३।\nते दृष्ट्वा विस्मयं प्राप्ता हयपत्रमलोकयन् ।\nस्पष्टाक्षरसमायुक्तं चंदनादिकचर्चितम् १४।\nज्ञात्वा रामेण संमुक्तं हयं नेत्रमनोहरम् ।\nहृष्टा राज्ञे सभास्थाय कथयामासुरुत्सुकाः १५।\nस्वामिन्नयोध्यानगरीपतिस्तस्यास्तु राघवः ।\nहयमेधक्रतोर्योग्यो हयो मुक्तः परिभ्रमन् १६।\nस ते पुरस्य निकटे प्राप्तः सेवकसंयुतः ।\nगृहाण त्वं महाराज हयं तं सुमनोहरम् १७।\nशेष उवाच।\nइति श्रुत्वा निजप्रोक्तं वाक्यं हर्षपरिप्लुतः ।\nउवाच वीरान्बलिनो मेघगंभीरया गिरा १८।\nसुरथ उवाच।\nधन्या वयं राममुखं पश्यामः सह सेवकाः ।\nग्रहीष्यामि हयं तस्य भटकोटिपरीवृतम् १९।\nतदा मोक्ष्यामि वाहं तं यदा रामः समाव्रजेत् ।\nकृतार्थं मम भक्तस्य चिरं ध्यानरतस्य वै २०।\nशेष उवाच।\nइत्थमुक्त्वा महीपालः सेवकान्स्वयमादिशत् ।\nगृह्णंतु वाहं प्रसभं मोच्यो नाश्वोऽक्षिगोचरः २१।\nअनेन सुमहाँल्लाभो भविष्यति तु मे मतम् ।\nयद्रामचरणौ प्रेक्षे ब्रह्मशक्रादिदुर्ल्लभौ २२।\nस एव धन्यः स्वजनः पुत्रो वा बांधवोऽथवा ।\nपशुर्वा वाहनं वापि रामाप्तिर्येन संभवेत् २३।\nतस्माद्गृहीत्वा क्रत्वश्वं स्वर्णपत्रेण शोभितम् ।\nबध्नंतु वाजिशालायां कामवेगं मनोरमम् २४।\nइत्युक्तास्ते ततो गत्वा वाहं रामस्य शोभितम् ।\nगृहीत्वा तरसा राज्ञे ददुः सर्वं शुभांगिनम् २५।\nराजा प्राप्य मुदा चाश्वं रामस्य दनुजार्दनः ।\nसेवकान्प्राह बलिनो धर्मकृत्यविचक्षणः २६।\nवात्स्यायन महाबुद्धे शृणुष्वैकाग्रमानसः ।\nन तस्य विषये कश्चित्परदाररतो नरः २७।\nन परद्रव्यनिरतो न च कामेषु लंपटः ।\nन जिह्वाभिरतोन्मार्गे कीर्त्तयेद्रामकीर्तनात् २८।\nयः सेवकान्नृपो वक्ति यूयं सेवार्थमागताः ।\nकथयंतु भवच्चेष्टां धर्मकर्मविशारदाः २९।\nएकपत्नीव्रतधरा न परद्रव्यलोलुपाः ।\nपरापवादानिरता न च वेदोत्पथं गताः ३०।\nश्रीरामस्मरणादीनि कुर्वंति प्रत्यहं भटाः ।\nतानहं रामसेवार्थं रक्षाम्यंतक कोपवान् ३१।\nएतद्विरुद्धधर्माणो ये नराः पापसंयुताः ।\nतानहं विषये मह्यं वासयामि न दुर्मतीन् ३२।\nतस्य देशे न पापिष्ठाः पापं कुर्वंति मानसे ।\nहरिध्यानहताशेष पातकामोदसंयुताः ३३।\nयदैवमभवद्देशो राजा धर्मेण संयुतः ।\nतदा तत्स्था नराः सर्वे मृता गच्छंति निर्वृतिम् ३४।\nयमानुचरनिर्वेशो नाभवत्सौरथे पुरे ।\nतदा यमो मुनेरूपं धृत्वा प्रागान्महीश्वरम् ३५।\nवल्कलांबरधारी च जटाशोभितशीर्षकः ।\nसुरथं तु सभामध्ये ददर्श हरिसेवकम् ३६।\nतुलसीमस्तके यस्य वाचि नाम हरेः परम् ।\nधर्मकर्मरतां वार्त्तां श्रावयंतं निजाञ्जनान् ३७।\nतदा मुनिं नृपो दृष्ट्वा तपोमूर्तिमिव स्थितम् ।\nववंदे चरणौ तस्य पाद्यादिकमथाकरोत् ३८।\nसुखोपविष्टं विश्रांतं मुनिं प्राह नृपाग्रणीः ।\nधन्यमद्य जनुर्मह्यं धन्यमद्य गृहं मम ३९।\nकथाः कथयतान्मह्यं रामस्य विविधा वराः ।\nयाः शृण्वतां पापहानिर्भविष्यति पदे पदे ४०।\nइत्थमुक्तं समाकर्ण्य जहास स मुनिर्भृशम् ।\nदंतान्प्रदर्शयन्सर्वांस्तालास्फालितपाणिकः ४१।\nहसंतं तं मुनिं प्राह हसने कारणं किमु ।\nकथयस्व प्रसादेन यथा स्यान्मनसः सुखम् ४२।\nततो मुनिर्नृपं प्राह शृणु राजन्धियायुतः ।\nयदहं तेऽभिधास्यामि स्मिते कारणमुत्तमम् ४३।\nत्वया प्रोक्तं हरेः कीर्तिं कथयस्व ममाग्रतः ।\nको हरिः कस्य वा कीर्तिः सर्वे कर्मवशा नराः ४४।\nकर्मणा प्राप्यते स्वर्गः कर्मणा नरकं व्रजेत् ।\nकर्मणैव भवेत्सर्वं पुत्रपौत्रादिकं बहु ४५।\nशक्रः शतं क्रतूनां तु कृत्वागात्परमं पदम् ।\nब्रह्मापि कर्मणा लोकं प्राप्य सत्याख्यमद्भुतम् ४६।\nअनेके कर्मणा सिद्धा मरुदादय ईशिनः ।\nकुर्वन्ति भोगसौख्यं च अप्सरोगणसेविताः ४७।\nतस्मात्कुरुष्व यज्ञादीन्यजस्व किल देवताः ।\nयथा ते विमलाकीर्तिर्भविष्यति महीतले ४८।\nइति श्रुत्वा तु तद्वाक्यं कोपक्षुभितमानसः ।\nउवाच रामैकमना विप्रं कर्मविशारदम् ४९।\nमा ब्रूहि कर्मणो वार्तां क्षयिष्णुफलदायिनीम् ।\nगच्छ मन्नगरोपांताद्बहिर्लोकविगर्हितः ५०।\nइंद्रः पतिष्यति क्षिप्रं पतिष्यत्यपि पद्मजः ।\nन पतिष्यंति मनुजा रामस्य भजनोत्सुकाः ५१।\nपश्य ध्रुवं च प्रह्लादं बिभीषणमथाद्भुतम् ।\nये चान्ये रामभक्ता वै कदापि न पतंति ते ५२।\nये रामनिंदका दुष्टास्तानि मे यमकिंकराः ।\nताडयिष्यंति लोहस्य मुद्गरैः पाशबन्धनैः ५३।\nब्राह्मणत्वाद्देहदंडं न कुर्यां ते द्विजाधम ।\nगच्छ गच्छ मदालोकात्ताडयिष्यामि चान्यथा ५४।\nइत्थमुक्तवति श्रेष्ठे भूपे सुरथसंज्ञिते ।\nसेवका बाहुना धृत्वा निष्कासयितुमुद्यताः ५५।\nतदा यमो निजं रूपं धृत्वा लोकैकवंदितम् ।\nप्राह भूपं प्रतुष्टोऽस्मि याचस्व हरिसेवक ५६।\nमया प्रलोभितो वाग्भिर्बह्वीभिरपि सुव्रत ।\nचलितोसि न रामस्य सेवायाः साधुसेवितः ५७।\nतदा प्रोवाच भूमीशो यमं दृष्ट्वा सुतोषितम् ।\nउवाच यदि तुष्टोसि देहि मे वरमुत्तमम् ५८।\nतावन्मम न वै मृत्युर्यावद्रामसमागमः ।\nन भयं मे भवत्तो हि कदाचन हि धर्मराट् ५९।\nतदोवाच यमो भूपमिदं तव भविष्यति ।\nसर्वं त्वदीप्सितं तथ्यं करिष्यति रघोःपतिः ६०।\nइत्युक्त्वांतर्हितो धर्मो जगाम स्वपुरं प्रति ।\nप्रशस्य तस्य चरितं हरिभक्तिपरात्मनः ६१।\nस राजा धार्मिको रामसेवकः परया मुदा ।\nगृहीत्वाश्वं प्रत्युवाच सेवकान्हरिसेवकान् ६२।\nमया गृहीतो वाहोऽसौ राघवस्य महीपतेः ।\nसज्जी भवंतु सर्वत्र यूयं रणविशारदाः ६३।\nइति प्रोक्तास्तु ते सर्वे भटा राज्ञो महाबलाः ।\nसज्जीभूताः क्षणादेव सभायां जग्मुरुत्सुकाः ६४।\nराज्ञो वीरा दशसुताश्चंपको मोहकस्तथा ।\nरिपुंजयोऽतिदुर्वारः प्रतापीबलमोदकः ६५।\nहर्यक्षः सहदेवश्च भूरिदेवः सुतापनः ।\nइति राज्ञो दश सुताः सज्जीभूता रणांगणे ६६।\nयातुमिच्छामकुर्वंस्ते महोत्साहसमन्विताः ।\nराजापि स्वरथं चित्रं हेमशोभाविनिर्मितम् ६७।\nआह्वयामास सुजवैर्वाजिभिः समलंकृतम् ।\nरणोत्साहेन संयुक्तः सर्वसैन्यपरीवृतः ६८।\nसभायां सेवकान्सर्वान्दिशन्नास्ते महीपतिः ६९।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सुरथराज्ञा हयग्रहणंनाम एकोनपंचाशत्तमोऽध्यायः ४९ ।"
  }
]
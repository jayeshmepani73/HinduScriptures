[
  {
    "text": "पार्वत्युवाच-\nवैष्णवानां च यद्धर्मं सर्वं तथ्यं च मे वद ।\nयत्कृत्वा मानवाः सर्वे भवांभोधिं तरंति हि १।\nईश्वर उवाच-\nअथ द्वादशधा शुद्धिर्वैष्णवानामिहोच्यते ।\nगृहोपलेपनं चैव तथानुगमनं हरेः २।\nभक्त्या प्रदक्षिणा चैव पादयोः शोधनं पुनः ।\nपूजार्थं पत्रपुष्पाणां भक्त्यैवोत्तोलनं हरेः ३।\nकरयोः सर्वशुद्धीनामियं शुद्धिर्विशिष्यते ।\nतन्नामकीर्तनं चैव गुणानामपि कीर्त्तनम् ४।\nभक्त्या श्रीकृष्णदेवस्य वचसः शुद्धिरिष्यते ।\nतत्कथाश्रवणं चैव तस्योत्सवनिरीक्षणम् ५।\nश्रोत्रयोर्नेत्रयोश्चैव शुद्धिः सम्यगिहोच्यते ।\nपादोदकं च निर्माल्यं मालानामपि धारणम् ६।\nउच्यते शिरसः शुद्धिः प्रणतस्य हरेः पुरः ।\nआघ्राणं तस्य पुष्पादेर्निर्माल्यस्य तथा प्रिये ७।\nविशुद्धिः स्यादंतरस्य घ्राणस्यापि विधीयते ।\nयत्र पुष्पादिकं यच्च कृष्णपादयुगार्पितम् ८।\nतदेकं पावनं लोके तद्धि सर्वं विशोधयेत् ।\nपूजा च पंचधा प्रोक्ता तासां भेदं शृणुष्व मे ९।\nअभिगमनमुपादानं योगः स्वाध्याय एव च ।\nइज्या पंचप्रकारार्चा क्रमेण कथयामि ते १०।\nतत्वाभिगमनं नाम देवतास्थानमार्जनम् ।\nउपलेपं च निर्माल्यदूरीकरणमेव च ११।\nउपादानं नाम गंध पुष्पादिचयनं तथा ।\nयोगो नाम स्वदेवस्य स्वात्मनैवात्मभावना १२।\nस्वाध्यायो नाम मंत्रार्थानुसंधापूर्वको जपः ।\nसूक्तस्तोत्रादिपाठश्च हरेः संकीर्त्तनं तथा १३।\nतत्त्वादिशास्त्राभ्यासश्च स्वाध्यायः परिकीर्तितः ।\nइज्या नाम स्वदेवस्य पूजनं च यथार्थतः १४।\nइति पंचप्रकारार्चा कथिता तव सुव्रते ।\nसार्ष्टि सामीप्य सालोक्य सायुज्य सारूप्यदा क्रमात् १५।\nप्रसंगात्कथयिष्यामि शालग्रामशिलार्चनम् ।\nकेशवादेश्चतुर्बाहोर्दक्षिणोर्ध्वकरक्रमात् १६।\nशंखचक्रगदापद्मी केशवाख्यो गदाधरः ।\nनारायणः पद्मगदाचक्रशंखायुधैः क्रमात् १७।\nमाधवश्चक्रशंखाभ्यां पद्मेन गदया भवेत् ।\nगदाब्जशंखचक्री च गोविंदाख्यो गदाधरः १८।\nपद्मशंखारि गदिने विष्णुरूपाय ते नमः ।\nसशंखाब्ज गदाचक्र मधुसूदन मूर्तये १९।\nनमो गदारिशंखाब्जयुक्तत्रिविक्रमाय च ।\nसारिकौमोदकी पद्मशंख वामन मूर्त्तये २०।\nचक्राब्जशंखगदिने नमः श्रीधरमूर्त्तये ।\nहृषीकेशसारिगदाशंखपद्मिन्नमोस्तु ते २१।\nसाब्जशंखगदाचक्रपद्मनाभ स्वमूर्त्तये ।\nदामोदरशंखगदाचक्रपद्मिन्नमोस्तु ते २२।\nशंखाब्जचक्रगदिने नमः संकर्षणाय च ।\nसारिशंखगदाब्जाय वासुदेव नमोस्तुते २३।\nशंखचक्रगदाब्जाय धृत प्रद्युम्नमूर्त्तये ।\nनमोऽनिरुद्धाय गदाशंखाब्जारिविधारिणे २४।\nसाब्जशंखगदाचक्रपुरुषोत्तममूर्त्तये ।\nनमोऽधोक्षजरूपाय गदाशंखारि पद्मिने २५।\nनृसिंहमूर्त्तये पद्मगदाशंखारिधारिणे ।\nपद्मारिशंखगदिने नमोस्त्वच्युतमूर्त्तये २६।\nसगदाब्जारिशंखाय नमः श्रीकृष्णमूर्त्तये ।\nशालग्रामशिलाद्वारगतलग्नद्विचक्रधृक् २७।\nशुक्लाभरेखः शोभाढ्यः सदेवः श्रीगदाधरः ।\nलग्नद्विचक्रो रक्ताभः पूर्वभागस्तु पुष्कलः २८।\nसंकर्षणोऽथ प्रद्युम्नः सूक्ष्मचक्रस्तु पीतकः ।\nसुदीर्घसुषिरच्छिद्रो ह्यनिरुद्धस्तु वर्त्तुलः २९।\nनीलो द्वारे त्रिरेखश्च अथ नारायणोऽसितः ।\nमध्ये गदाकृती रेखा नाभिपद्मं महोन्नतम् ३०।\nपृथुचक्रो नृसिंहो यः कपिलो यस्त्रिबिंदुकः ।\nअथवा पंचबिंदोस्तु पूजनं ब्रह्मचारिणः ३१।\nवराहः स त्रिलिंगो यो विषमद्वयचक्रकः ।\nनीलस्त्रिरेखः स्थूलोऽथ कूर्ममूर्तिः सबिंदुकः ३२।\nकृष्णः सवर्तुलावर्त्त पांडुरो धृतपृष्ठकः ।\nश्रीधरः पंचरेखश्च वनमाली गदांकितः ३३।\nवामनो वर्तुलो नाम मध्यचक्रः सनीलकः ।\nनानावर्णानेकमूर्ति नागभोगी त्वनंतकः ३४।\nस्थूलो दामोदरो नीलो मध्ये चक्रः सनीलकः ।\nसंकर्षणद्वारकोव्यादथ ब्रह्मा सुलोहितः ३५।\nसुदीर्घरेखासुषिर एकचक्रांबुजः पृथुः ।\nपृथुचक्रः स्थूलछिद्रः कृष्णो बिंदुश्च बिंदुमान् ३६।\nह्यग्रीवोंऽकुशाकारः पंचरेखः सकौस्तुभः ।\nवैकुंठो मल्लवद्भाति एकचक्रमयोसितः ३७।\nमत्स्यो दीर्घांबुजाकारो दीर्घरेखश्च पांडुरः ।\nरामचक्रो दक्षरेखो यः श्यामः स त्रिविक्रमः ३८।\nशालग्रामद्वारकायां स्थिताय गदिने नमः ।\nएकेन लक्षितो योव्याद्गदाधारी सुदर्शनः ३९।\nलक्ष्मीनारायणो द्वाभ्यां त्रिभिश्चैव त्रिविक्रमः ।\nचतुर्भिश्च चतुर्व्यूहो वासुदेवश्च पंचभिः ४०।\nप्रद्युम्नः षड्भिरेवाव्यात्संकर्षणश्च सप्तभिः ।\nपुरुषोत्तमोऽष्टभिश्च स्यान्नवव्यूहो नवो हितः ४१।\nदशावतारो दशभिरनिरुद्धोऽवतादथ ।\nद्वादशात्मा द्वादशभिरतऊर्द्ध्वमनंतकः ४२।\nब्रह्मा चतुर्मुखो दंडी कमंडलुस्रगुन्नतः ।\nमहेश्वरः पंचवक्त्रो दशबाहुर्वृषध्वजः ४३।\nयथायुधस्तथागौरी चंडिका च सरस्वती ।\nमहालक्ष्मीर्मातरश्च पद्महस्तो दिवाकरः ४४।\nगजास्यश्च गजस्कंधः षण्मुखोनेकधा गणाः ।\nएते स्थिताः स्थापिता स्युः प्रसादेवाथ पूजिताः ४५।\nधर्मार्थकाममोक्षा हि प्राप्यंते पुरुषेण च ४६।\nइति श्रीपद्मपुराणे पातालखंडे शालग्रामनिर्णयोनामाष्टसप्ततितमोऽध्यायः ७८।"
  }
]
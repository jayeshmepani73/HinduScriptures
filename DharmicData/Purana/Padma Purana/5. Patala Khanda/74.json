[
  {
    "text": "ईश्वर उवाच-।\nएकदा रहसि श्रीमानुद्धवो भगवित्प्रियः ।\nसनत्कुमारमेकांते ह्यपृच्छत्पार्षदः प्रभो १।\nयत्र क्रीडति गोविंदो नित्यं नित्यसुरास्पदे ।\nगोपांगनाभिर्यत्स्थानं कुत्र वा कीदृशं परम् २।\nतत्तत्क्रीडनवृत्तांतमन्यद्यद्यत्तदद्भुतम् ।\nज्ञातं चेत्तव तत्कथ्यं स्नेहो मे यदि वर्त्तते ३।\nसनत्कुमार उवाच-।\nकदाचिद्यमुनाकूले कस्यापि च तरोस्तले ।\nसुवृत्तेनोपविष्टेन भगवत्पार्षदेन वै ४।\nयद्रहोऽनुभवस्तस्य पार्थेनापि महात्मना ।\nदृष्टं कृतं च यद्यत्तत्प्रसंगात्कथितं मयि ५।\nतत्तेऽहं कथयाम्येतच्छृणुष्वावहितः परम् ।\nकिंत्वेतद्यत्र कुत्रापि न प्रकाश्यं कदाचन ६।\nअर्जुन उवाच-।\nशंकराद्यैर्विरिंच्याद्यैरदृष्टमश्रुतं च यत् ।\nसर्वमेतत्कृपांभोधे कृपया कथय प्रभो ७।\nकिं त्वया कथितं पूर्वमाभीर्यस्तव वल्लभाः ।\nतास्ताः कतिविधा देव कति वा संख्यया पुनः ८।\nनामानि कति वा तासां का वा कुत्र व्यवस्थिताः ।\nतासां वा कति कर्माणि वयोवेषश्च कः प्रभो ९।\nकाभिः सार्द्धं क्व वा देव विहरिष्यसि भो रहः ।\nनित्ये नित्यसुखे नित्यविभवे च वने वने १०।\nतत्स्थानं कीदृशं कुत्र शाश्वतं परमं महत् ।\nकृपा चेत्तादृशी तन्मे सर्वं वक्तुमिहार्हसि ११।\nयदपृष्टं मयाप्येवमज्ञातं यद्रहस्तव ।\nआर्तार्तिघ्न महाभाग सर्वं तत्कथयिष्यसि १२।\nश्रीभगवानुवाच-।\nतत्स्थानं वल्लभास्ता मे विहारस्तादृशो मम ।\nअपि प्राणसमानानां सत्यं पुंसामगोचरः १३।\nकथिते दृष्टुमुत्कंठा तव वत्स भविष्यति ।\nब्रह्मादीनामदृश्यं यत्किं तदन्य जनस्य वै १४।\nतस्माद्विरम वत्सैतत्किं नु तेन विना तव ।\nएवं भगवतस्तस्य श्रुत्वा वाक्यं सुदारुणम् १५।\nदीनः पादांबुजद्वंद्वे दंडवत्पतितोऽर्जुनः ।\nततो विहस्य भगवान्दोर्भ्यामुत्थाप्य तं विभुः १६।\nउवाच परमप्रेम्णा भक्ताय भक्तवत्सलः ।\nतत्किं तत्कथनेनात्र द्रष्टव्यं चेत्त्वया हि यत् १७।\nयस्यां सर्वं समुत्पन्नं यस्यामद्यापि तिष्ठति ।\nलयमेष्यति तां देवीं श्रीमत्त्रिपुरसुंदरीम् १८।\nआराध्य परया भक्त्या तस्यै स्वं च निवेदय ।\nतां विनैतत्पदं दातुं न शक्नोमि कदाचन १९।\nश्रुत्वैतद्भगवद्वाक्यं पार्थो हर्षाकुलेक्षणः ।\nश्रीमत्यास्त्रिपुरादेव्या ययौ श्रीपादुकातलम् २०।\nतत्र गत्वा ददर्शैनां श्रीचिंतामणिवेदिकाम् ।\nनानारत्नैर्विरचितैः सोपानैरतिशोभिताम् २१।\nतत्र कल्पतरुं नाना पुष्पैः फलभवैर्नतम् ।\nसर्वर्त्तुकोमलदलैः स्नवन्माध्वीकशीकरैः २२।\nवर्षद्भिर्वायुनालोलैः पल्लवैरुज्ज्वलीकृतम् ।\nशुकैश्च कोकिलगणैः सारिकाभिः कपोतकैः २३।\nलीलाचकोरकै रम्यैः पक्षिभिश्च निनादितम् ।\nयत्र गुंजद्भृंगराज कोलाहलसमाकुलम् २४।\nमणिभिर्भास्वरैरुद्यद्दावानल मनोहरम् ।\nश्रीरत्नमंदिरं दिव्यं तले तस्य महाद्भुतम् २५।\nरत्नसिंहासनं तत्र महाहैमाभिमोहनम् ।\nतत्र बालार्कसंकाशां नानालंकारभूषिताम् २६।\nनवयौवनसंपन्नां सृणिपाशधनुः शरैः ।\nराजच्चतुर्भुजलतां सुप्रसन्नां मनोहराम् २७।\nब्रह्मविष्णुमहेशादि किरीटमणिरश्मिभिः ।\nविराजितपदांभोजामणिमादिभिरावृताम् २८।\nप्रसन्नवदनां देवीं वरदां भक्तवत्सलाम् ।\nअर्जुनोऽहमिति ज्ञातः प्रणम्य च पुनःपुनः २९।\nविहितांजलिरेकांते स्थितो भक्तिभरान्वितः ।\nसा तस्योपासितं ज्ञात्वा प्रसादं च कृपानिधिः ३०।\nउवाच कृपया देवी तस्य स्मरणविह्वला ।\nभगवत्युवाच-।\nकिं वा दानं त्वया वत्स कृतं पात्राय दुर्लभम् ३१।\nइष्टं यज्ञेन केनात्र तपो वा किमनुष्ठितम् ।\nभगवत्यमला भक्तिः का वा प्राक्समुपार्ज्जिता ३२।\nकिं वास्मिन्दुर्लभं लोके किं वा कर्म शुभं महत् ।\nप्रसादस्त्वयि येनायं प्रपन्ने च मुदा किल ३३।\nगूढातिगूढश्चानन्य लभ्यो भगवता कृतः ।\nनैतादृङ्मर्त्यलोकानां न च भूतलवासिनाम् ३४।\nस्वर्गिणां देवतादीनां तपस्वीश्वरयोगिनाम् ।\nभक्तानां नैव सर्वेषां नैव नैव च नैव च ३५।\nप्रसादस्तु कृतो वत्स तव विश्वात्मना यथा ।\nतदेहि भज बुद्ध्वैव कुलकुंडं सरो मम ३६।\nसर्वकामप्रदा देवी त्वनया सह गम्यताम् ।\nतत्रैव विधिवत्स्नात्वा द्रुतमागम्यतामिह ३७।\nतदैव तत्र गत्वा स स्नात्वा पार्थस्तथागतः ।\nआगतं तं कृतस्नानं न्यासमुद्रार्पणादिकम् ३८।\nकारयित्वा ततो देव्या तस्य वै दक्षिणश्रुतौ ।\nसद्यः सिद्धिकरी बाला विद्यानिगदिता परा ३९।\nहकारार्द्धपरा द्वीपा द्वितीया विश्वभूषिता ।\nअनुष्ठानं च पूजां च जपं च लक्षसंख्यकम् ४०।\nकोरकैः करवीराणां प्रयोगं च यथातथम् ।\nनिर्वर्त्य तमुवाचेदं कृपया परमेश्वरी ४१।\nअनेनैव विधानेन क्रियतां मदुपासनम् ।\nततो मयि प्रसन्नायां तवानुग्रहकारणात् ४२।\nततस्तु तत्र पर्य्यंतेष्वधिकारो भविष्यति ।\nइत्ययं नियमः पूर्वं स्वयं भगवता कृतः ४३।\nश्रुत्वैवमर्जुनस्तेन वर्मणा तां समर्चयत् ।\nततः पूजां जपं चैव कृत्वा देवी प्रसादिता ४४।\nकृत्वा ततः शुभं होमं स्नानं च विधिना ततः ।\nकृतकृत्यमिवात्मानं प्राप्तप्रायमनोरथम् ४५।\nकरस्थां सर्वसिद्धिं च स पार्थः सममन्यत ।\nअस्मिन्नवसरे देवी तमागत्य स्मितानना ४६।\nउवाच गच्छ वत्स त्वमधुना तद्गृहांतरे ।\nततः ससंभ्रमः पार्थः समुत्थाय मुदान्वितः ४७।\nअसंख्यहर्षपूर्णात्मा दंडवत्तां ननाम ह ।\nआज्ञप्तस्तु तया सार्द्धं देवी वयस्ययार्जुनः ४८।\nगतो राधापतिस्थानं यत्सिद्धैरप्यगोचरम् ।\nततश्च स उपादिष्टो गोलोकादुपरिस्थितम् ४९।\nस्थिरं वायुधृतं नित्यं सत्यं सर्वसुखास्पदम् ।\nनित्यं वृंदावनं नाम नित्यरासमहोत्सवम् ५०।\nअपश्यत्परमं गुह्यं पूर्णप्रेमरसात्मकम् ।\nतस्या हि वचनादेव लोचनैर्वीक्ष्य तद्रहः ५१।\nविवशः पतितस्तत्र विवृद्धप्रेमविह्वलः ।\nततः कृच्छ्राल्लब्धसंज्ञो दोर्भ्यामुत्थापितस्तया ५२।\nसांत्वनावचनैस्तस्याः कथंचित्स्थैर्यमागतः ।\nततस्तपः किमन्यन्मे कर्त्तव्यं विद्यते वद ५३।\nइति तद्दर्शनोत्कंठाभरेण तरलोऽभवत् ।\nततस्तया करे तस्य धृत्वा तत्पददक्षिणे ५४।\nप्रतिपेदे सुदेशेन गत्वा चोक्तमिदं वचः ।\nस्नानायैतच्छुभं पार्थ विश त्वं जलविस्तरम् ५५।\nसहस्रदलपद्मस्थ संस्थानं मध्यकोरकम् ।\nचतुःसरश्चतुर्धारमाश्चर्यकुलसंकुलम् ५६।\nअस्यांतरे प्रविश्याथ विशेषमिह पश्यसि ।\nएतस्य दक्षिणे देश एष चात्र सरोवरः ५७।\nमधुमाध्वीकपानं यन्नाम्ना मलयनिर्झरः ।\nएतच्च फुल्लमुद्यानं वसंते मदनोत्सवम् ५८।\nकुरुते यत्र गोविंदो वसंतकुसुमोचितम् ।\nयत्रावतारं कृष्णस्य स्तुवंत्येव दिवानिशम् ५९।\nभवेद्यत्स्मरणादेव मुनेः स्वांते स्मरांकुरः ।\nततोऽस्मिन्सरसि स्नात्वा गत्वा पूर्वसरस्तटम् ६०।\nउपस्पृश्य जलं तस्य साधयस्व मनोरथम् ।\nततस्तद्वचनं श्रुत्वा तस्मिन्सरसि तज्जले ६१।\nकल्हारकुमुदांभोजरक्तनीलोत्पलच्युतैः ।\nपरागैरंजिते मंजुवासिते मधुबिंदुभिः ६२।\nतुंदिले कलहंसादि नादैरांदोलिते ततः ।\nरत्नाबद्धचतुस्तीरे मंदानिलतरंगिते ६३।\nमग्ने जलांतः पार्थे तु तत्रैवांतर्दधेऽथ सा ।\nउत्थाय परितो वीक्ष्य संभ्रांता चारुहासिनी ६४।\nसद्यः शुद्धस्वर्णरश्मिगौरकांततनूलताम् ।\nस्फुरत्किशोरवर्षीयां शारदेंदुनिभाननाम् ६५।\nसुनीलकुटिलस्निग्धविलसद्रत्नकुंतलाम् ।\nसिंदूरबिंदुकिरणप्रोज्ज्वलालकपट्टिकाम् ६६।\nउन्मीलद्भ्रूलताभंगि जितस्मरशरासनाम् ।\nघनश्यामलसल्लोल खेलल्लोचनखंजनाम् ६७।\nमणिं कुंडलतेजोंशु विस्फुरद्गंडमण्डलाम् ।\nमृणालकोमलभ्राजदाश्चर्यभुजवल्लरीम् ६८।\nशरदंबुरुहां सर्वश्रीचौरपाणिपल्लवाम् ।\nविदग्धरचितस्वर्णकटिसूत्रकृतांतराम् ६९।\nकूजत्कांचीकलापांत विभ्राजज्जघनस्थलाम् ।\nभ्राजद्दुकूलसंवीतनितंबोरुसुमंदिराम् ७०।\nशिंजानमणिमंजीरसुचारुपदपंकजाम् ।\nस्फुरद्विविधकंदर्पकलाकौशलशालिनीम् ७१।\nसर्वलक्षणसंपन्नां सर्वाभरणभूषिताम् ।\nआश्चर्यललनाश्रेष्ठामात्मानं सव्यलोकयत् ७२।\nविसस्मार च यत्किंचित्पौर्वदेहिकमेव च ।\nमायया गोपिकाप्राणनाथस्य तदनंतरम् ७३।\nइति कर्त्तव्यतामूढा तस्थौ तत्र सुविस्मिता ।\nअत्रांतरेंऽबरे धीर ध्वनिराकस्मिकोऽभवत् ७४।\nअनेनैव पथा सुभ्रु गच्छ पूर्वसरोवरम् ।\nउपस्पृश्य जलं तस्य साधयस्व मनोरथम् ७५।\nतत्र संति हि सख्यस्ते मा सीद वरवर्णिनि ।\nता हि संपादयिष्यंति तत्रैव वरमीप्सितम् ७६।\nइति दैवीं गिरं श्रुत्वा गत्वा पूर्वसरोऽथ सा ।\nनानापूर्वप्रवाहं च नानापक्षिसमाकुलम् ७७।\nस्फुरत्कैरवकह्लारकमलेंदीवरादिभिः ।\nभ्राजितं पद्मरागैश्च पद्मसोपानसत्तटम् ७८।\nविविधैः कुसुमोद्दामैर्मंजुकुंजलताद्रुमैः ।\nविराजितचतुस्तीरमुपस्पृश्य स्थिता क्षणम् ७९।\nतत्रांतरे क्वणत्कांची मंजुमंजीररंजितम् ।\nकिंकिणीनां झणत्कारं शुश्रावोत्कर्णसंपुटे ८०।\nततश्च प्रमदावृंदमाश्चर्ययुतयौवनम् ।\nआश्चर्यालंकृतिन्यासमाश्चर्याकृतिभाषितम् ८१।\nअद्भुतांगमपूर्वं सा पृथगाश्चर्यविभ्रमम् ।\nचित्रसंभाषणं चित्रहसितालोकनादिकम् ८२।\nमधुराद्भुतलावण्यं सर्वमाधुर्यसेवितम् ।\nचिल्लावण्यगतानंतमाश्चर्याकुलसुंदरम् ८३।\nआश्चर्यस्निग्धसौंदर्यमाश्चर्यानुग्रहादिकम् ।\nसर्वाश्चर्यसमुदयमाश्चर्यालोकनादिकम् ८४।\nदृष्ट्वा तत्परमाश्चर्यं चिंतयंती हृदा कियत् ।\nपादांगुष्ठेना लिखंती भुवं नम्रानना स्थिता ८५।\nततस्तासां संभ्रमोऽभूद्दृष्टीनां च परस्परम् ।\nकेयं मदीयजातीया चिरेणानस्तकौतुका ८६।\nइति सर्वाः समालोक्य ज्ञातव्येयमिति क्षणम् ।\nआमंत्र्य मंत्रणाभिज्ञाः कौतुकाद्द्रष्टुमागताः ८७।\nआगत्य तासामेकाथ नाम्ना प्रियमुदा मता ।\nगिरा मधुरया प्रीत्या तामुवाच मनस्विनी ८८।\nप्रियमुदोवाच-।\nकासि त्वं कस्य कन्यासि कस्य त्वं प्राणवल्लभा ।\nजाता कुत्रासि केनास्मिन्नानीता वा गता स्वयम् ८९।\nएतच्च सर्वमस्माकं कथ्यतां चिंतया किमु ।\nस्थानेऽस्मिन्परमानंदे कस्यापि दुःखमस्ति किम् ९०।\nइति पृष्टा तया सा तु विनयावनतिं गता ।\nउवाच सुस्वरं तासां मोहयंती मनांसि च ९१।\nअर्जुन उवाच- ।\nका वास्मि कस्य कन्या वा प्रजाता कस्य वल्लभा ।\nआनीता केन वा चात्र किं वाथ स्वयमागता ९२।\nएतत्किंचिन्न जानामि देवी जानातु तत्पुनः ।\nकथितं श्रूयतां तन्मे मद्वाक्ये प्रत्ययो यदि ९३।\nअस्यैव दक्षिणे पार्श्वे एकमस्ति सरोवरम् ।\nतत्राहं स्नातुमायाता जाता तत्रैव संस्थिता ९४।\nविषमोत्कंठिता पश्चात्पश्यंती परितो दिशम् ।\nएकमाकाशसंभूतं ध्वनिमश्रौषमद्भुतम् ९५।\nअनेनैव पथा सुभ्रु गच्छ पूर्वसरोवरम् ।\nउपस्पृश्य जलं तस्य साधयस्व मनोरथम् ९६।\nतत्र संति हि सख्यस्ते मा सीद वरवार्णिनि ।\nताहि संपादयिष्यंति तत्र ते वरमीप्सितम् ९७।\nइत्याकर्ण्य वचस्तस्य तस्मादत्र समागता ।\nविषादहर्षपूर्णात्मा चिंताकुलसमाकुला ९८।\nआगतास्य जलं स्पृष्ट्वा नानाविधशुभध्वनिम् ।\nअश्रौषं च ततः पश्चादपश्यं भवतीः पराः ९९।\nएतन्मात्रं विजानामि कायेन मनसा गिरा ।\nएतदेव मया देव्यः कथितं यदि रोचते १००।\nका यूयं तनुजाः केषां क्व जाताः कस्य वल्लभाः ।\nतच्छ्रुत्वा वचनं तस्याः सा वै प्रियमुदाब्रवीत् १०१।\nअस्त्वेवं प्राणसख्यः स्म तस्यैव च वयं शुभे ।\nवृंदावनकलानाथ विहारदारिकाः सुखम् १०२।\nता आत्ममुदितास्तेन व्रजबाला इहागताः ।\nएताः श्रुतिगणाः ख्याता एताश्च मुनयस्तथा १०३।\nवयं बल्लवबाला हि कथितास्ते स्वरूपतः ।\nअत्र राधापतेरंगात्पूर्वायाः प्रेयसीतमाः १०४।\nनित्या नित्यविहारिण्यो नित्यकेलि भुवश्चराः ।\nएषा पूर्णरसा देवी एषा च रसमंथरा १०५।\nएषा रसालया नाम एषा च रसवल्लरी ।\nरसपीयूषधारेयमेषा रसतरंगिणी १०६।\nरसकल्लोलिनी चैषा इयं च रसवापिका ।\nअनंगसेना एषैव इयं चानंगमालिनी १०७।\nमदयंती इयं बाला एषा च रसविह्वला ।\nइयं च ललिता नाम इयं ललितयौवना १०८।\nअनंगकुसुमा चैषा इयं मदनमंजरी ।\nएषा कलावती नाम इयं रतिकला स्मृता १०९।\nइयं कामकला नाम इयं हि कामदायिनी ।\nरतिलोला इयं बाला इयं बाला रतोत्सुका ११०।\nएषा चरति सर्वस्व रतिचिंतामणिस्त्वसौ ।\nनित्यानंदाः काश्चिदेता नित्यप्रेमरसप्रदाः १११।\nअतःपरं श्रुतिगणास्तासां काश्चिदिमाः शृणु ।\nउद्गीतैषा सुगीतेयं कलगीता त्वियं प्रिया ११२।\nएषा कलसुराख्याता बालेयं कलकंठिका ।\nविपंचीयं क्रमपदा एषा बहुहुता मता ११३।\nएषा बहुप्रयोगेयं ख्याता बहुकला बला ।\nइयं कलावती ख्याता मता चैषा क्रियावती ११४।\nअतःपरं मुनिगणास्तासां कतिपया इह ।\nइयमुग्रतपा नाम एषा बहुगुणा स्मृता ११५।\nएषा प्रियव्रता नाम सुव्रता च इयं मता ।\nसुरेखेयं मता बाला सुपर्वेयं बहुप्रदा ११६।\nरत्नरेखा त्वियं ख्याता मणिग्रीवा त्वसौ मता ।\nसुपर्णा चेयमाकल्पा सुकल्पा रत्नमालिका ११७।\nइयं सौदामिनी सुभ्रूरियं च कामदायिनी ।\nएषा च भोगदाख्या ता इयं विश्वमता सती ११८।\nएषा च धारिणी धात्री सुमेधा कांतिरप्यसौ ।\nअपर्णेयं सुपर्णैषा मतैषा च सुलक्षणा ११९।\nसुदतीयं गुणवती चैषासौ कलिनी मता ।\nएषा सुलोचना ख्याता इयं च सुमनाः स्मृता १२०।\nअश्रुता च सुशीला च रतिसुखप्रदायिनी ।\nअतः परं गोपबाला वयमत्रागतास्तु याः १२१।\nतासां च परिचीयंतां काश्चिदंबुरुहानने ।\nअसौ चंद्रावली चैषा चंद्रिकेयं शुभा मता १२२।\nएषा चंद्रावली चंद्ररेखेयं चंद्रिकाप्यसौ ।\nएषा ख्याता चंद्रमाला मता चंद्रालिकात्वियम् १२३।\nएषा चंद्रप्रभा चंद्रकलेयमबला स्मृता ।\nएषा वर्णावली वर्णमालेयं मणिमालिका १२४।\nवर्णप्रभा समाख्याता सुप्रभेयं मणिप्रभा ।\nइयं हारावली तारा मालिनीयं शुभा मता १२५।\nमालतीयमियं यूथी वासंती नवमल्लिका ।\nमल्लीयं नवमल्लीयमसौ शेफालिका मता १२६।\nसौगंधिकेयं कस्तूरी पद्मिनीयं कुमुद्वती ।\nएषैव हि रसोल्लासा चित्रवृंदा समा त्वियम् १२७।\nरंभेयमुर्वशी चैषा सुरेखा स्वर्णरेखिका ।\nएषा कांचनमालेयं सत्यसंततिका परा १२८।\nएताः परिकृताः सर्वाः परिचेयाः परा अपि ।\nसहितास्माभिरेताभिर्विहरिष्यसि भामिनि १२९।\nएहि पूर्वसरस्तीरे तत्र त्वां विधिवत्सखि ।\nस्नापयित्वाथ दास्यामि मंत्रं सिद्धिप्रदायकम् १३०।\nइति तां सहसा नीत्वा स्नापयित्वा विधानतः ।\nवृंदावनकलानाथ प्रेयस्या मंत्रमुत्तमम् १३१।\nग्राहयामास संक्षेपाद्दीक्षाविधिपुरस्सरम् ।\nपरं वरुणबीजस्य वह्निबीजपुरस्कृतम् १३२।\nचतुर्थस्वरसंयुक्तं नादबिंदुविभूषितम् ।\nपुटितं प्रणवाभ्यां च त्रैलोक्ये चातिदुर्ल्लभम् १३३।\nमंत्रग्रहणमात्रेण सिद्धिः सर्वा प्रजायते ।\nपुरश्चर्याविधिर्ध्यानं होमसंख्याजपस्य च १३४।\nतप्तकांचनगौरांगीं नानालंकारभूषिताम् ।\nआश्चर्यरूपलावण्यां सुप्रसन्नां वरप्रदाम् १३५।\nकल्हारैः करवीराद्यैश्चंपकैः सरसीरुहैः ।\nसुगंधकुसुमैरन्यैः सौगंधिकसमन्वितैः १३६।\nपाद्यार्घ्याचमनीयैश्च धूपदीपैर्मनोहरैः ।\nनैवेद्यैर्विविधैर्दिव्यैः सखीवृंदाहृतैर्मुदा १३७।\nसंपूज्य विधिवद्देवीं जप्त्वा लक्षमनुं ततः ।\nहुत्वा च विधिना स्तुत्वा प्रणम्य दंडवद्भुवि १३८।\nततः सा संस्तुता देवी निमेषरहितांतरा ।\nपरिकल्प्य निजां छायां माययात्मसमीहया १३९।\nपार्श्वेऽथ प्रेयसीं तत्र स्थापयित्वा बलादिव ।\nसखीभिरावृता हृष्टा शुद्धैः पूजाजपादिभिः १४०।\nस्तवैर्भक्त्या प्रणामैश्च कृपयाविरभूत्तदा ।\nहेमचंपकवर्णाभा विचित्राभरणोज्ज्वला १४१।\nअंगप्रत्यंगलावण्य लालित्य मधुराकृतिः ।\nनिष्कलंक शरत्पूर्णकलानाथ शुभानना १४२।\nस्निग्धमुग्धस्मितालोक जगत्त्रयमनोहरा ।\nनिजया प्रभयात्यंतं द्योतयंती दिशो दश १४३।\nअब्रवीदथ सा देवी वरदा भक्तवत्सला ।\nदेव्युवाच-।\nमत्सखीनां वचः सत्यं तेन त्वं मे प्रिया सखी १४४।\nसमुत्तिष्ठ समागच्छ कामं ते साधयाम्यहम् ।\nअर्जुनी सा वचो देव्याः श्रुत्वा चात्ममनीषितम् १४५।\nपुलकांकुरमुग्धांगी बाष्पाकुलविलोचना ।\nपपात चरणे देव्याः पुनश्च प्रेमविह्वला १४६।\nततः प्रियंवदां देवीं समुवाच सखीमिमाम् ।\nपाणौ गृहीत्वा मत्संगे समाश्वास्य समानय १४७।\nततः प्रियंवदा देव्या आज्ञया जातसंभ्रमा ।\nतां तथैव समादाय संगे देव्या जगाम ह १४८।\nगत्वोत्तरसरस्तीरे स्नापयित्वा विधानतः ।\nसंकल्पादिकपूर्वं तु पूजयित्वा यथाविधि १४९।\nश्रीगोकुलकलानाथमंत्रं तच्च सुसिद्धिदम् ।\nग्राहयामास तां देवी कृपया हरिवल्लभा १५०।\nव्रतं गोकुलनाथाख्यं पूर्वं मोहनभूषितम् ।\nसर्वसिद्धिप्रदं मंत्रं सर्वतंत्रेषु गोपितम् १५१।\nगोविंदेरितविज्ञासौ ददौ भक्तिमचंचलाम् ।\nध्यानं च कथितं तस्यै मंत्रराजं च मोहनम् १५२।\nउक्तं च मोहने तंत्रे स्मृतिरप्यस्य सिद्धिदा ।\nनीलोत्पलदलश्यामं नानालंकारभूषितम् १५३।\nकोटिकंदर्पलावण्यं ध्यायेद्रासरसाकुलम् ।\nप्रियंवदामुवाचेदं रहस्यं पावनेच्छया १५४।\nश्रीराधिकोवाच-।\nअस्या यावद्भवेत्पूर्णं पुरश्चरणमुत्तमम् ।\nतावद्धि पालयैनां त्वं सावधाना सहालिभिः १५५।\nइत्युक्त्वा सा ययौ कृष्णपादांबुरुहसन्निधिम् ।\nछायामात्मभवामात्मप्रेयसीनां निधाय च १५६।\nतस्थौ तत्र यथापूर्वं राधिका कृष्णवल्लभा ।\nअत्र प्रियंवदादेशात्पद्ममष्टदलं शुभम् १५७।\nगोरोचनाभिर्निर्माय कुंकुमेनापि चंदनैः ।\nएभिर्नानाविधैर्द्रव्यैः संमिश्रैः सिद्धिदायकम् १५८।\nलिखित्वा यंत्रराजं च शुद्धं मंत्रं तमद्भुतम् ।\nकृत्वा न्यासादिकं पाद्यमर्घ्यं चापि यथाविधि १५९।\nनानर्तुसंभवैः पुष्पैः कुंकुमैरपि चंदनैः ।\nधूपदीपैश्च नैवेद्यैस्तांबूलैर्मुखवासनैः १६०।\nवासोलंकारमाल्यैश्च संपूज्य नंदनंदनम् ।\nपरिवारैः समं सर्वैः सायुधं च सवाहनम् १६१।\nस्तुत्वा प्रणम्य विधिवच्चेतसा स्मरणं ययौ ।\nततो भक्तिवशो देवो यशोदानंदनः प्रभुः १६२।\nस्मितावलोकितापांग तरंगिततरेंगितम् ।\nउवाच राधिकां देवीं तामानय इहाशु च १६३।\nआज्ञप्ता चैव सा देवी प्रस्थाप्य शारदां सखीम् ।\nतामानिनाय सहसा पुरोवासुरसात्मनः १६४।\nश्रीकृष्णस्य पुरस्तात्सा समेत्य प्रेमविह्वला ।\nपपात कांचनीभूमौ पश्यंती सर्वमद्भुतम् १६५।\nकृच्छ्रात्कथंचिदुत्थाय शनैरुन्मील्य लोचने ।\nस्वेदांभः पुलकोत्कंप भावभाराकुलासती १६६।\nददर्श प्रथमं तत्र स्थलं चित्रं मनोरमम् ।\nततः कल्पतरुस्तत्र लसन्मरकतच्छदः १६७।\nप्रवालपल्लवैर्युक्तः कोमलो हेमदंडकः ।\nस्फटिकप्रवालमूलश्च कामदः कामसंपदाम् १६८।\nप्रार्थकाभीष्टफलदस्तस्याधो रत्नमंदिरम् ।\nरत्नसिंहासनं तत्र तत्राष्टदलपद्मकम् १६९।\nशंखपद्मनिधी तत्र स व्यापसव्यसंस्थितौ ।\nचतुर्दिक्षु यथा स्थानं सहिताः कामधेनवः १७०।\nपरितो नंदनोद्यानं मलयानिलसेवितम् ।\nऋतूनां चैव सर्वेषां कुसुमानां मनोहरैः १७१।\nआमोदैर्वासितं सर्वं कालागुरुपराजितम् ।\nमकरंदकणावृष्टिशीतलं सुमनोहरम् १७२।\nमकरंदरसास्वाद मत्तानां भृंगयोषिताम् ।\nवृंदशो झंकृतैः शश्वच्चैवं मुखरितांतरम् १७३।\nकलकंठी कपोतानां सारिकाशुकयोषिताम् ।\nअन्यासां पत्रिकांतानां कलनादैर्निनादितम् १७४।\nनृत्यैर्मत्तमयूराणामाकुलं स्मरवर्द्धनम् ।\nरसांबुसेकसंसृष्ट तमांजनतनुद्युतिम् १७५।\nसुस्निग्धनीलकुटिल कषायावासिकुंतलम् ।\nमदमत्तमयूराद्य शिखंडाबद्धचूडकम् १७६।\nभृंगसेवितसव्योपक्रमपुष्पावतंसकम् ।\nलोलालकालिविलसत्कपोलादर्शकाशितम् १७७।\nविचित्रतिलकोद्दाम भालशोभाविराजितम् ।\nतिलपुष्पपतंगेश चंचुमंजुलनासिकम् १७८।\nचारुबिंबाधरं मंदस्मितदीपितमन्मथम् ।\nवन्यप्रसूनसंकाश ग्रैवेयकमनोहरम् १७९।\nमदोन्मत्तभ्रमद्भृंगी सहस्रकृतसेवया ।\nसुरद्रुमस्रजाराजन्मुग्धपीनांसकद्वयम् १८०।\nमुक्ताहारस्फुरद्वक्षः स्थलकौस्तुभभूषितम् ।\nश्रीवत्सलक्षणं जानुलंबिबाहुमनोहरम् १८१।\nगंभीरनाभिपंचास्य मध्यमध्यातिसुंदरम् ।\nसुजातद्रुमसद्वृत्त मदूरजानुमंजुलम् १८२।\nकंकणांगदमञ्जीरैर्भूषितं भूषणैः परैः ।\nपीतांशुकलयाविष्ट नितंबघटनायकम् १८३।\nलावण्यैरपि सौंदर्यजितकोटिमनोभवम् ।\nवेणुप्रवर्त्तितैर्गीतरागैरपि मनोहरैः १८४।\nमोहयंतं सुखांभोधौ मज्जयंतं जगत्त्रयम् ।\nप्रत्यंगमदनावेशधरं रासरसालसम् १८५।\nचामरं व्यजनं माल्यं गंधंचंदनमेव च ।\nतांबूलं दर्पणं पानपात्रं चर्वितपात्रकम् १८६।\nअन्यत्क्रीडाभवं यद्यत्तत्सर्वं च पृथक्पृथक् ।\nरसालं विविधं यंत्रं कलयंतीभिरादरात् १८७।\nयथास्थाननियुक्ताभिः पश्यंतीभिस्तदिंगितम् ।\nतन्मुखांभोजदत्ताक्षि चंचलाभिरनुक्रमात् १८८।\nश्रीमत्या राधिका देव्या वामभागे ससंभ्रमम् ।\nआराधयंत्या तांबूलमर्पयंत्या शुचिस्मितम् १८९।\nसमालोक्यार्जुनी यासौ मदनावेशविह्वला ।\nततस्तां च तथा ज्ञात्वा हृषीकेशोऽपि सर्ववित् १९०।\nतस्याः पाणिं गृहीत्वैव सर्वक्रीडावनांतरे ।\nयथाकामं रहो रेमे महायोगेश्वरो विभुः १९१।\nततस्तस्याः स्कंधदेशे प्रदत्तभुजपल्लवः ।\nआगत्य शारदां प्राह पश्चिमेऽस्मिन्सरोवरे १९२।\nशीघ्रं स्नापय तन्वंगीं क्रीडाश्रांतां मृदुस्मिताम् ।\nततस्तां शारदा देवी तस्मिन्क्रीडासरोवरे १९३।\nस्नानं कुर्वित्युवाचैनां सा च श्रांता तथाकरोत् ।\nजलाभ्यंतरमाप्तासौ पुनरर्जुनतां गतः १९४।\nउत्तस्थौ यत्र देवेशः श्रीमद्वैकुंठनायकः ।\nदृष्ट्वा तमर्जुनं कृष्णो विषण्णं भग्नमानसम् १९५।\nमायया पाणिना स्पृष्ट्वा प्रकृतं विदधे पुनः ।\nश्रीकृष्ण उवाच-।\nधनंजय त्वामाशंसे भवान्प्रियसखो मम १९६।\nत्वत्समो नास्ति मे कोपि रहोवेत्ता जगत्त्रये ।\nयद्रहस्यं त्वया पृष्टमनुभूतं च तत्पुनः १९७।\nकथ्यते यदि तत्कस्मै शपसे मां तदार्जुन ।\nसनत्कुमार उवाच-।\nइति प्रसादमासाद्य शपथैर्जातनिर्णयः १९८।\nययौ हृष्टमनास्तस्मात्स्वधामाद्भुतसंस्मृतिः ।\nइति ते कथितं सर्वं रहो यद्गोचरं मम १९९।\nगोविंदस्य तथा चास्मै कथने शपथस्तव ।\nईश्वर उवाच-।\nइति श्रुत्वा वचस्तस्य सिद्धिमौपगविर्गतः २००।\nनरनारायणावासं वृंदारण्यमुपाव्रजत् ।\nतत्रास्तेऽद्यापि कृष्णस्य नित्यलीलाविहारवित् २०१।\nनारदेनापिपृष्टोऽहं नाब्रवं तद्रहस्यकम् ।\nप्राप्तं तथापि तेनेदं प्रकृतित्वमुपेत्यच २०२।\nतुभ्यं यत्तु मया प्रोक्तं रहस्यं स्नेहकारणात् ।\nतन्नकस्मैचिदाख्येयं त्वया भद्रे स्वयोनिवत् २०३।\nइमं श्रीभगवद्भक्तमहिमाध्यायमद्भुतम् ।\nयः पठेच्छृणुयाद्वापि स रतिं विंदते हरौ २०४।\nइति श्रीपद्मपुराणे पातालखंडे अर्जुन्यनुनयोनाम चतुःसप्ततितमोऽध्यायः ७४।"
  }
]
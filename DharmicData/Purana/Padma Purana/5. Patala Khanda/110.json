[
  {
    "text": "श्रीराम उवाच-\nअयमग्निशिखो नाम वह्निः शिवगणश्च वै ।\nस कथं तादृशो भूतस्तन्मे वद नमस्तव १।\nशंभुरुवाच-\nअयमासीत्पुरा कश्चित्क्षत्त्रियः क्रोधनः सदा ।\nनष्टभार्यो नष्टसेनो नष्टराष्ट्रोतिदुःखितः २।\nलब्ध्वा लुलाय द्वितयं कृषिं चक्रे सहात्मजैः ।\nऋणेन महता युक्तः पुनश्चातीव दुःखितः ३।\nपुनश्च दुःखितो राजा सर्पेण सुतनाशनात् ।\nतथाभूतो महीपालस्तत्याज कृषिमप्युत ४।\nपरित्यज्य सुतौ चापि त्यक्ताहारो रुरोद ह ।\nसुतावथ समागम्य प्राहतुः पितरं त्विदम् ५।\nकिमर्थं रुद्यते तात नष्टो नायाति रोदनात् ।\nशरीरशोषणायाथ शोकस्तेऽद्य भविष्यति ६।\nशोकेन चक्षुषी नष्टे कंठो नष्टस्तथा तव ।\nअनुष्ठानं तथा नष्टं किमर्थं परितप्यसे ७।\nएको नष्टो न चायाति रक्ष पंचस्थितानसून् ।\nबहूनां रक्षणं पुण्यमाश्रितानां विशेषतः ८।\nअन्याश्रितममुं शत्रुं कथं शोचितुमर्हसि ।\nपितोवाच-\nपुत्रः शत्रुः कथं पुत्रौ युवां शत्रू तथा च मे ९।\nअत्यंतसुखिनं पुत्रं कथं शत्रुमभाषतम् ।\nसुतावूचतुः\nजायमानो हरेद्भार्यां वर्द्धमानो हरेद्धनम् १०।\nम्रियमाणस्तथा प्राणाञ्छत्रुत्वं किमतः परम् ।\nयत्सुखं च त्वया प्रोक्तं स्पर्शनालिंगनादिभिः ११।\nदुःखोदर्कमिदं राजन्सर्वमेतद्वदामि ते ।\nप्रसूतिकाले पुत्रस्य भार्यानाशविचारणा १२।\nजीवितायामथोपत्न्यामात्मनः सुखनाशनम् ।\nयोन्यशुद्धौ तु जातायां संयोगो नोपपद्यते १३।\nआलिंगनपरे गाढं स्तन्येनांगं परिप्लुते ।\nतथापि यदि संयोगः शिशुरोदनताः स्त्रियाः १४।\nदृढं शिशुगतं चित्तं ततो वैरस्यमेव च ।\nअथ चेत्पतितो डिंभो मध्ये मैथुनमुद्गतिः १५।\nरतिमध्ये तु विच्छेदे दुःखं किंचिदसन्निभम् ।\nसर्वकाले परिमिते कदाचिद्रतिसंभवः १६।\nतत्काले भोजनं नास्ति स्वापो नास्ति च भार्यया ।\nशिशूनां रक्षणे दुःखं व्याधितर्षग्रहादिभिः १७।\nतन्मतं यत्सुखं चित्रं यथांकारोहणं पितुः ।\nआलिंगनकृतं तात चुंबनादिकृतं तथा १८।\nअत्यन्तमधुरोक्त्यादि यत्सुखानि नरेश्वर ।\nरतिमध्ये विरामस्य कलां नार्हंति षोडशीम् १९।\nअन्यान्यपि च दुःखानि संति पुत्रे सहस्रशः ।\nअनेन त्वं किं क्रियसे इहामुत्र विरोधिना २०।\nत्यज शोकमिदं तस्मादावां पुत्रौ स्थिताविह ।\nश्रीराजोवाच-।\nत्यजामि शोकं दुर्वारं सर्वकार्यविरोधिनम् २१।\nआत्मनश्च हितं कार्यमिहामुत्र सुतौ मम ।\nपुरोधसं तु गच्छामि मम पूर्वं महागुरुम् २२।\nवसिष्ठं मुनिवर्यं च स दास्यति गतिं मम ।\nएवमुक्त्वा गतो विप्रं वाराणस्यां स्थितं गुरुम् २३।\nदंडवत्प्रणनामाथ मुनिना परिपूजितः ।\nआलिंगितशिरो घ्रातो दत्तासनपरिग्रहः २४।\nउक्तश्चागमनं किं ते किं कार्य्यं करवाणि वै ।\nराजोवाच-\nगतिं प्रयच्छ मे विप्र संसारतरणाय हि २५।\nखिन्नोहं कर्मणा शश्वद्भवंतं शरणं गतः ।\nवसिष्ठ उवाच-\nगतिं पश्य महालिंगं विश्वेश्वरमिति स्थितम् २६।\nएनं पूजय राजेंद्र देवदेवं पिनाकिनम् ।\nयमाराध्य पुरा शक्तिररुंधत्याः सुतो मुनिः २७।\nरक्षसा भक्षितश्चापि यमलोकं गतो न सः ।\nकिंचित्कालं गतः स्वर्गं ब्रह्मलोकमगादतः २८।\nब्रह्मलोकाद्विष्णुलोके क्रीडन्नास्ते सुतो मम ।\nअमुं पश्य महाराज लुब्धकं वनचारिणम् २९।\nपूजयंतं हि विश्वेशं पत्रमात्रै स्वसंभृतैः ।\nशमीवृक्षस्य संभूतैस्तथा पूगप्रसूनकैः ३०।\nकदंबकुसुमैरर्ककुसुमैर्यूथिकाभवैः ।\nएतैरन्यैर्महेशानं पूजयंतं विलोकय ३१।\nइतोर्द्धयाममात्रेण मरिष्यति तदद्भुतम् ।\nअंतकाले समायाते लुब्धकोपि शिवाय वै ३२।\nउपहारप्रदानाय दृष्टवान्पार्श्वतो घटम् ।\nतं चूतफलसंपूर्णं शुनोच्छिष्टं विगर्हितम् ३३।\nसंकल्पितोपहारस्य ह्यभावाल्लुब्धकस्तथा ।\nइदं जगौ शुभं वाक्यं लोकानां भक्तिसूचकम् ३४।\nपुष्पाभावे हरिर्नेत्रं फलाभावेंगुलं रविः ।\nलिंगविस्रंसनेकं च जमदग्नि ऋषिस्तथा ३५।\nलिंगपीठविभेदे च गात्रं निर्भिद्य दत्तवान् ।\nअन्यैर्माहैश्वरैरन्यत्साहसं परमं कृतम् ३६।\nममापि तत्तथा कार्य्यमन्यथा दोषभागहम् ।\nएतस्मिन्नंतरे कश्चिदुन्मत्तः शिवमभ्यगात् ३७।\nअथ लुब्धकृतां पूजामाहृत्याभक्षयत्क्षणात् ।\nवमनं च तथा चक्रे शिवपीठेथ लुब्धकः ३८।\nशिवापकारिणं चैनं हन्मि नो वेत्यचिंतयत् ।\nअथ स्वात्मवधायैव यत्नमास्थाय शंकरः ३९।\nउन्मत्तेन यथोद्भुक्ता शिवपूजा मया कृता ।\nलिंगप्रावरणे ह्येषा तदहं मम देहिनः ४०।\nप्रावृतिस्त्वगियं त्वद्य निर्म्मोक्तव्या मया द्रुतम् ।\nपूजाविमोचनायैतत्फलहानेर्गलं त्यजेत् ४१।\nइत्थं संकल्प्य स तथा तीक्ष्णस्वधितिनाद्भुतम् ।\nचक्रे त्वचं दक्षपादं त्वचं च्छित्वा कटेरधः ४२।\nवामपादं तथा चक्रे कटिपर्यंतमाशुच ।\nहृष्टश्चावेपितश्चैव तत ऊर्ध्वमथाच्छिनत् ४३।\nकरांसोदरहृत्कंठत्वचं निर्भिद्य लुब्धकः ।\nमस्तकस्य त्वचं चापि निर्बिभेद प्रहृष्टवान् ४४।\nतयोरंतरतस्तस्माद्गात्रं निर्भिद्य वर्तुलम् ।\nछित्त्वांगुलि समादाय देवायार्पितवांस्त्वचम् ४५।\nआरादेव तथा दिव्यरूपः स्वक्षश्चतुर्भुजः ।\nनानाभूषणसंयुक्तः स्थितो वियति शाङ्करः ४६।\nअथ शैवाः समायाता दूताः शतसहस्रशः ।\nविचित्रमुकुटाकाराः सर्वाभरणभूषिताः ४७।\nत्रिशूलपाणयः सर्वे शुद्धस्फटिकसंनिभाः ।\nचतुर्भुजाः सुरूपाश्च विमानवरसंस्थिताः ४८।\nसर्वे सूर्यसमाः शांता रंभावत्प्रियया युताः ।\nसूनुपत्नीबलोत्साह विलासस्त्रीशतान्विताः ४९।\nतेजसा सूर्यसदृशाः पुष्पवृष्टिमवाकिरन् ।\nतैराहूतो लुब्धकश्च नागच्छदवदच्च तान् ५०।\nभार्याबंधुजनोपेतो गच्छेहमथवा न वा ।\nशैवास्तद्वचनं श्रुत्वा वाक्यमेतदथोचिरे ५१।\nयेन पुण्यं कृतं पापं तेन भोग्यं हि तत्फलम् ।\nलुब्धक उवाच-\nअशौचानां च सर्वेषां धर्माणामेककर्तृकम् ५२।\nमाहेश्वराणां धर्माणां फलं च द्विबहुष्वपि ।\nएतस्मिन्नंतरे प्राप्तो वीरभद्रः शतार्भकः ५३।\nनानाकोटिगणोपेतो एहि लुब्धकबंधुयुक् ।\nसर्वं त्वयोक्तं च तथा सभार्यो ज्ञातिबंधुयुक् ५४।\nआरुह्येदं विमानं च शिवं गच्छ शिवं तु वः ।\nअथ तद्वचनात्प्राप्तः शिवलोकं विमानगः ५५।\nवसिष्ठ उवाच-\nदृष्टवानसि सर्वं त्वमीशपूजां समाचर ।\nविमुक्तपापबंधस्त्वं शिवलोकं गमिष्यसि ५६।\nयदि राज्यं त्वया प्रार्थ्यं मार्जयेशां गणं नृप ।\nगोमयोदकलेपं च नित्यमेव समाचर ५७।\nएतावता भूमिराज्यं ध्रुवं तव भविष्यति ।\nयावदायुश्च ते राज्यमंते शिवपदं भवेत् ५८।\nनैतस्मिंस्तु भवेद्राज्यसंसिद्धिरनुमृत्युतः ।\nअतो देहांतरं प्राप्य शिवसेवाप्रभावतः ५९।\nभविष्यति च ते राज्यं शिवभक्तिः स्थिरा तथा ।\nशंभुरुवाच-\nअथ कृत्वा तथा पूजां मृतः स्वर्गं गतस्ततः ६०।\nराजजन्मपुनः प्राप्य राज्यं चक्रे शिवेरतः ।\nकदाचिदथ देवस्य गृहमभ्यगमन्नृपः ६१।\nनानादीपसमोपेतं मणिभिर्नागराडिव ।\nभटानामथ संमर्द एको दीपो पतन्नृपे ६२।\nतदासौ कुपितो राजा दीपमादाय सत्वरम् ।\nदेवालयपुरे रम्ये न्यक्षिपत्कोपसंयुतः ६३।\nदग्धं देवगृहं तेन एनश्च समपद्यत ।\nअथ तेन पुनस्तत्र दग्धं वेश्मगृहादिकम् ६४।\nनिर्मापयामास नृपो महेशानमथायजत् ।\nअथ मृत्युदिने प्राप्ते राजाराधितशंकरः ६५।\nभस्मस्नायी भस्मशायी जपन्रुद्रं ममार ह ।\nशिवलोकं गतः सोयं वीरभद्रेण भाषितः ६६।\nभव त्वं गणशार्दूलो ममवै परिचारकः ।\nशाङ्करान्मम निर्देशादानयस्व ममांतिकम् ६७।\nशिरोहीनो भवांश्चापि ज्वालावक्त्रो भविष्यति ।\nसतूवाच महात्मानं वीरभद्रं गणेश्वरम् ६८।\nचक्षुः श्रोत्रं तथा जिह्वा नासिकास्यं शिरोगणः ।\nएतैर्विना व्यवहृतिः कथं मे संभविष्यति ६९।\nअभावे शिरसः किं वा मया पापं कृतं विभो ।\nवीरभद्र उवाच-\nत्वयैव स्वीकृता पूर्वं देवी परमसुंदरी ७०।\nमहेशभवनं नित्यं चार्तुवर्णकरंगकैः ।\nस्वस्तिकं सर्वतोभद्रं नंद्यावर्तादिकं शुभम् ७१।\nपद्ममुत्पलमांदोल पादो व्यजन चामरे ।\nत्रिशूलं शंखचक्रे च गदाधनुरथैव च ७२।\nत्रिशूलं डमरुंखड्गं वृषं भृंगिरिटिं शिवम् ।\nतथाष्टपत्रं कमलमन्यद्यंत्रादिकं तथा ७३।\nकल्पयंती प्रतिदिनं सेवते वृषभध्वजम् ।\nकदाचिदथ सा वेश्या देवसद्मन्युपस्थिता ७४।\nराज्ञः कारांकिकः कश्चिद्देववेश्म समाविशत् ।\nअथ तां दृष्टवांस्तत्र स इदं वाक्यमुक्तवान् ७५।\nकाराङ्किक उवाच-\nएकांतसंस्थिता वेश्या युवाहं स्थविरश्च न ।\nस्थविरं व्याधितं षंढमशक्तं धनवर्जितम् ७६।\nअदीर्घमेहनं दीनं पुरुषं योषिदुत्सृजेत् ।\nअश्मश्रुलं मलच्छन्नं जडं दुर्गंधिदूषितम् ७७।\nस्वल्पमव्यसनं नारी दूरतः परिवर्ज्जयेत् ।\nतस्मान्मे दीयतां वेश्ये मैथुनं जीवयाशु माम् ७८।\nवेश्योवाच-\nनियतः सर्वजातीनामिहामुत्र सुखप्रदः ।\nपातिव्रत्यं परो धर्म्मः स्त्रीणामिति हि शुश्रुम ७९।\nयदधीना यदा वेश्या तदा नान्येन संगता ।\nपतिव्रतेति विख्याता तस्मात्तं परिपालयेत् ८०।\nकारांकिक उवाच-\nयदि चैवं मृतिः शीघ्रं भविष्यति न संशयः ।\nअथ राजांतिकं गत्वा राजानमिदमुक्तवान् ८१।\nवेश्या वेश्यैव नो भार्या नेति वक्तुं च नोचितम् ।\nइत्थं राजानमुक्त्वाथ मंडं चैवारनालजम् ८२।\nकिंचिदादाय तस्यास्तु मंदिरं गतवानयम् ।\nनिद्रावसरमालोक्य प्रसृज्यच करं ततः ८३।\nवस्त्रस्य विवरे तत्र मंडं चिक्षेप दुष्टधीः ।\nएवं कृत्वा ततो गत्वा राजानमिदमुक्तवान् ८४।\nराजन्निर्गत्य गत्वाथ वेश्याग्र्यां तव योषितः ।\nउत्थापयित्वा वेश्यां तां सर्वांगं द्रष्टुमर्हसि ८५।\nउन्मुक्तबंधमथवा वसनं पश्य यत्नतः ।\nवेश्यावेश्माथगतवान्राजा कारांकिकं वचः ८६।\nइदमाह सनिद्रेयं पश्येमां यामि पश्यसि ।\nस तूवाच नृपं तत्र न मे युक्तमिदं नृप ८७।\nतन्मातरं वा पितरं दर्शनाय नियोजय ।\nतद्दृष्टौ सर्वमेवेदं व्यक्तमाशु भविष्यति ८८।\nआनीता ह्यथ राज्ञा तु माता वीक्षितुमुद्यता ।\nवचनात्तु नृपस्यैव वस्त्रं शोधयतीव सा ८९।\nतत्रस्थितं मंडमथ विज्ञायांबा ह्यमर्दयत् ।\nमर्दनाद्वसनं क्लिन्नं किं तदित्याह पार्थिवः ९०।\nन किंचिद्देव नो किंचिदिति वेश्याप्रसूरपि ।\nबहुवाक्येन राजाथ वसनं वीक्ष्य शंकया ९१।\nशुक्रक्लिन्नमिदं वासः प्राहैतत्पश्यतामिति ।\nअथ दृष्ट्वा समीपस्थास्तथेत्यूचुर्वचो नृपम् ९२।\nराजाथ स्वगृहं गत्वा दंडाध्यक्षमभाषत ।\nइदानीमेव वेश्यायाः शिरश्छिंध्यविचारयन् ९३।\nदर्शनीयं शिरस्तस्या घटिकाभ्यंतरे मम ।\nदंडकश्च नृपोक्त्यास्यास्तथा कृत्वा ह्यदर्शयत् ९४।\nवीरभद्र उवाच-\nएवं कृतं त्वया पूर्वं प्राप्तं च फलमद्य ते ।\nज्वालयैव हि वक्ता त्वं श्रोता द्रष्टा च जिघ्रसि ९५।\nरसं जानासि मतिमानतिक्रोधी भविष्यसि ।\nशंभुरुवाच-\nएवं ज्वालामुखो जातो राजा माहेश्वरोऽक्षमी ९६।\nतस्मात्तु क्षमिणा भाव्यं परत्रेह सुखेप्सुना ।\nय इदं शृणुयान्नित्यं पुण्याख्यानमनुत्तमम् ९७।\nविमुक्तपापबंधश्च शिवलोके भविष्यति ९८।\nइति श्रीपद्मपुराणे पातालखंडे शिवराघवसंवादे शिवपूजामाहात्म्यकथनं।\nनाम दशोत्तरशततमोऽध्यायः ११० ।"
  }
]
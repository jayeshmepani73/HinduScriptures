[
  {
    "text": "शेष उवाच।\nक्षणान्मूर्च्छां जहौ वीरः शत्रुघ्नः समरांगणे ।\nअन्येऽपि वीराबलिनो मूर्च्छां प्राप्ताः सुजीविताः १।\nशत्रुघ्नो वाजिनां श्रेष्ठं ददर्श पुरतः स्थितम् ।\nआत्मानं च शिरस्त्राणरहितं सैन्यजीवितम् २।\nवीक्ष्य चित्रमिदं स्वांते चकारच जगाद ह ।\nसुमतिं मंत्रिणां श्रेष्ठं मूर्च्छाविरहितं तदा ३।\nकृपां कृत्वा हयं प्रादाद्बालो यज्ञस्य पूर्तये ।\nगच्छाम रामं तरसा हयागमनकांक्षिणम् ४।\nइत्युक्त्वा स रथे स्थित्वा हयमादाय वेगतः ।\nययौ तदाश्रमाद्दूरं भेरीशंखविवर्जितः ५।\nतत्पृष्ठतो महासैन्यं चतुरंगसमन्वितम् ।\nचचाल कुर्वन्संभग्नं स्वभारेण फणीश्वरम् ६।\nजवेन जाह्नवीं तीर्त्वा कल्लोलजलशालिनीम् ।\nजगाम विषये स्वीये स्वकीयजनशोभिते ७।\nपुष्कलेन युतो राजा सुरथेन समन्वितः ।\nरथे मणिमये तिष्ठन्महत्कोदंडधारकः ८।\nहयं तं पुरतः कृत्वा रत्नमालाविभूषितम् ।\nश्वेतातपत्रं तस्यैव मूर्ध्नि चामरभूषितम् ९।\nअनेकरथसाहस्रैः परितो बलिभिर्नृपैः ।\nउद्यत्कोदंडललितैर्वीरनादविभूषितैः १०।\nक्रमेण नगरीं प्राप सूर्यवंशविभूषिताम् ।\nअनेकैः केतुभिः श्रेष्ठैर्भूषितां दुर्गराजिताम् ११।\nरामः श्रुत्वा हयं प्राप्तं शत्रुघ्नेन सहामुना ।\nपुष्कलेन च वीरेण ययौ हर्षमनेकधा १२।\nकटकं निर्दिदेशासौ चतुरंगं महाबलम् ।\nलक्ष्मणं प्रेषयामास भ्रातरं बलिनां वरम् १३।\nलक्ष्मणः सैन्यसहितो गत्वा भ्रातरमागतम् ।\nपरिरेभे मुदाक्रांतः क्षतशोभितगात्रकम् १४।\nसर्वत्र कुशलं पृष्टो वार्तां चात्र चकार सः ।\nपरमं हर्षमापन्नः शत्रुघ्नः संगतो मुदा १५।\nसौमित्रिः स्वरथे स्थित्वा भ्रात्रा सह महामनाः ।\nसैन्येन महता वीरो ययौ स्वनगरीं प्रति १६।\nसरयूः पुण्यसलिला पवित्रित जगत्त्रया ।\nरामपादरजः पूता शरच्चंद्रसमप्रभा १७।\nहंसकारंडवाकीर्णा चक्रवाकोपशोभिता ।\nविचित्रतरवर्णैश्च पक्षिभिर्नादिता भृशम् १८।\nमंडपास्तत्र बहुशो रामचंद्रेणकारिताः ।\nब्राह्मणानां वेदविदां पृथक्पाठनिनादकाः १९।\nक्षत्रियास्तत्र बहवो धनुःपाणि सुशोभिताः ।\nज्याटंकारेण बहुना नादयंतो महीतलम् २०।\nभुंजते ब्राह्मणा यत्र विचित्रान्नैर्मनोहरैः ।\nपरस्परं प्रपश्यंतो वार्तां चक्रुर्मनोहराम् २१।\nपायसान्नानि शुभ्राणि चंद्रकांतिसमानि च ।\nक्षीराज्यबहुयुक्तानि शर्करामिश्रितानि च २२।\nअपूपास्तत्र बहुलाश्चंद्रबिंबसमाः श्रिया ।\nकर्पूरादिसुगंधेन वासिताः सुमनोहराः २३।\nफेनिकाघटकाः स्निग्धाः शतच्छिद्रा विरंध्रकाः ।\nशष्कुल्यो मंडकामृष्टा मधुरान्नसमन्विताः २४।\nभक्तं कुमुदसंकाशं मुद्गदालिविमिश्रितम् ।\nसुगंधेन समायुक्तमत्यंतं प्रीतिदायकम् २५।\nओदनो दधिना युक्तो भीमसेनसमन्वितः ।\nस्वादुपाककरैः सृष्टः पात्रे मुक्तः प्रवेषकैः २६।\nतत्र केचिद्द्विजाः पात्रे निक्षिप्तं वीक्ष्य पायसम् ।\nपरस्परं ते प्रत्यूचुः किमिदं दृश्यतेऽद्भुतम् २७।\nकिं चंद्रबिंबं नभसः पतितं तमसो भयात् ।\nअमृतं तु भवत्यत्र मृत्युनाशकमद्भुतम् २८।\nतच्छ्रुत्वा रोषताम्राक्षः प्रोवाचान्यो द्विजोत्तमः ।\nनभवत्येव चंद्रस्य बिंबं त्वमृतविप्लुतम् २९।\nएकमिंदोर्वपुस्त्वेतद्दृश्यते सदृशं कथम् ।\nब्राह्मणानां सहस्रस्य पात्रे पात्रे पृथक्पृथक् ३०।\nततो जानीहि कुमुदं कर्पूरं वा भविष्यति ।\nमा जानीहि मृगांकस्य बिंबं शुभ्रश्रियान्वितम् ३१।\nतावदन्यो रुषाक्रांतो धुन्वन्स्वं मस्तकं तथा ।\nन जानंति द्विजा मूढाः स्वादुज्ञाना विचक्षणाः ३२।\nइदं तु क्षौद्रकंदस्यरसेन परिपाचितम् ।\nजानीहि शतपत्रस्य पुष्पाणि मधुराणि च ३३।\nएवं परस्परं विप्राः कंदमूलफलाशिनः ।\nतर्कयंति मुने प्रीता रसज्ञानेऽतिलोलुपाः ३४।\nतावदन्यो द्विजः प्राह क्षत्त्रियाणां वरं जनुः ।\nभोक्ष्यंते तादृशं त्वन्नं महत्पुण्यैरुपस्कृतम् ३५।\nतदा तं प्राब्रवीद्विप्रो दत्तस्य फलमीदृशम् ।\nये ददत्यग्रजन्मभ्यः प्राप्नुवंति त ईप्सितम् ३६।\nयैरर्चितो नैव हरिर्नैवेद्यैर्विविधैर्मुहुः ।\nतेषामेतादृशं भोज्यं न भवेदक्षिगोचरम् ३७।\nयैर्नरैरग्रजन्मानो भोजिता विविधै रसैः ।\nभुंजते ते स्वादुरसं पापिनां चक्षुरुज्झितम् ३८।\nएवंविधैरसैर्मिष्टैर्भोजिता द्विजसत्तमाः ।\nमंडपे विपठंतस्ते शब्दब्रह्मविचक्षणाः ३९।\nनृत्यंत्येके हसन्त्येके नदन्त्येके प्रहर्षिताः ।\nउत्सवो बहुरुद्भाति तत्र शत्रुघ्न आगमत् ४०।\nरामः शत्रुघ्नमायांतं पुष्कलेन समन्वितम् ।\nनिरीक्ष्यमुदमुद्भूतां रक्षितुं नाशकत्तदा ४१।\nयावदुत्तिष्ठते रामो भ्रातरं हयपालकम् ।\nतावद्रामपदेलग्नः शत्रुघ्नो भ्रातृवत्सलः ४२।\nपादयोः पतितं वीक्ष्य भ्रातरं विनयान्वितम् ।\nपरिरेभे दृढं प्रीतः क्षतसंशोभितांगकम् ४३।\nअश्रूणि बहुधा मुंचन्हर्षाच्छिरसि राघवः ।\nअत्यंतं परमां प्राप मुदं वचनदूरगाम् ४४।\nपुष्कलं स्वीयपदयोर्नम्रं विनयविह्वलः ।\nसुदृढं भुजयोर्मध्ये विनीयापीडयद्भृशम् ४५।\nहनूमंतं तथा वीरं सुग्रीवं चांगदं तथा ।\nलक्ष्मीनिधिं जनकजं प्रतापाग्र्यं रिपुंजयम् ४६।\nसुबाहुं सुमदं वीरं विमलं नीलरत्नकम् ।\nसत्यवंतं वीरमणिं सुरथं रामसेवकम् ४७।\nअन्यानपि महाभागान्रघुनाथः स्वयं तदा ।\nपरिरेभे दृढं स्निग्धान्पादयोः प्रणतान्नृपान् ४८।\nसुमतिः श्रीरघुपतिं भक्तानुग्रहकारकम् ।\nपरिरभ्य दृढं प्रीतः संमुखे तिष्ठदुन्नतः ४९।\nतदा रामो निजामात्यं वीक्ष्य सान्निध्यमागतम् ।\nउवाच परमप्रीत्या मंत्रिणं वदतां वरः ५०।\nसुमते मंत्रिणां श्रेष्ठ शंश मे वाग्मिनां वर ।\nक एते भूमिपाः सर्वे कथमत्र समागताः ५१।\nकुत्रकुत्र हयः प्राप्तः केनकेन नियंत्रितः ।\nकथं वै मोचितो भ्रात्रा महाबलसुशालिना ५२।\nशेष उवाच।\nइत्युक्तो मंत्रिणां श्रेष्ठः सुमतिः प्राह राघवम् ।\nप्रहसन्मेघगंभीर नादेन च सुबुद्धिमान् ५३।\nसुमतिरुवाच।\nसर्वज्ञस्य पुरस्तेऽद्य मया कथमुदीर्यते ।\nपृच्छसि त्वं लोकरीत्या सर्वं जानासि सर्वदृक् ५४।\nतथापि तव निर्देशं शिरस्याधाय सर्वदा ।\nब्रवीमि तच्छृणुष्वाद्य सर्वराजशिरोमणे ५५।\nत्वत्प्रसादादहो स्वामिन्सर्वत्र जगतीतले ।\nपरिबभ्राम ते वाहो भालपत्रसुशोभितः ५६।\nन कश्चित्तं निजग्राह स्वनामबलदर्पितः ।\nस्वं स्वं राज्यं समर्प्याथ प्रणेमुस्ते पदांबुजम् ५७।\nको वा रावण दैत्येंद्र निहंतुर्वाजिसत्तमम् ।\nगृह्णाति विजयाकांक्षी जरामरणवर्जितः ५८।\nअहिच्छत्रां गतस्तावत्तव वाजी मनोरमः ।\nतद्राजा सुमदः श्रुत्वा हयं प्राप्तं तव प्रभो ५९।\nसपुत्रः प्रबलः सर्वसैन्येन बलिना वृतः ।\nसर्वं समर्पयामास राज्यं निहतकंटकम् ६०।\nयो राजा जगतां नेत्रीं मातरं जगदंबिकाम् ।\nप्रसाद्य चिरमायुष्यं लेभे राज्यमकंटकम् ६१।\nस एष त्वां प्रणमति सुमदः प्रभुसेवितम् ।\nतं गृहाण कृपादृष्ट्या चिराद्दर्शनकांक्षकम् ६२।\nततः सुबाहुभूपस्य नगरे बलपूरिते ।\nदमनस्तस्य वै पुत्रः प्रजग्राह हयोत्तमम् ६३।\nतेन साकं महद्युद्धं बभूव दमनेन च ।\nपुष्कलो जयमापेदे संमूर्छ्य सुभुजात्मजम् ६४।\nततः सुबाहुः संक्रुद्धो रणे पवनजं बलात् ।\nयुयुधे तव पादाब्जसेवकं बलिनां वरम् ६५।\nतस्य पादाहतो ज्ञानं प्राप्य शापतिरस्कृतम् ।\nतुभ्यं समर्प्य सकलं वाजिनः पालकोऽभवत् ६६।\nएष त्वां सुभुजो राजा प्रणमत्युन्नतांगकः ।\nकृपादृष्ट्याभिषिंच त्वं सुबाहुं नयकोविदम् ६७।\nततो मुक्तो हयो रेवाह्रदे स निममज्ज ह ।\nतत्र प्राप्तं मोहनास्त्रं शत्रुघ्नेन बलीयसा ६८।\nततो देवपुरे प्रागाच्छिववासविभूषिते ।\nतत्रत्यं तु विजानासि यतस्त्वं तत्र चागतः ६९।\nविद्युन्माली हतो दैत्यः सत्यवान्संगतस्ततः ।\nसुरथेन समं युद्धं जानासि त्वं महामते ७०।\nततः कुंडलकान्मुक्तो हयो बभ्राम सर्वतः ।\nन कश्चित्तं निजग्राह स्ववीर्यबलदर्पितः ७१।\nवाल्मीकेराश्रमे रम्ये हयः प्राप्तो मनोरमः ।\nतत्र यत्कुतुकं जातं तच्छृणुष्व नरोत्तम ७२।\nतत्रार्भस्तव सारूप्यं बिभ्रत्षोडशवार्षिकः ।\nजग्राह वीक्ष्य पत्रांकं वाजिनं बलवत्तमः ७३।\nतत्र कालजिता युद्धं महज्जातं नरोत्तम ।\nनिहतस्तेन वीरेण शितधारेण हेतिना ७४।\nअनेके निहताः संख्ये पुष्कलाद्या महाबलाः ।\nमूर्च्छितं चापि शत्रुघ्नं चक्रे वीरशिरोमणिः ७५।\nतदा राजा महद्दुःखं विचार्य हृदिसंयुगे ।\nकोपेन मूर्च्छितं चक्रे वीरो हि बलिनां वरः ७६।\nस यावन्मूर्च्छितो राज्ञा तावदन्यः समागतः ।\nतेनैतेन च संजीव्य नाशितं कटकं तव ७७।\nसर्वेषां मूर्च्छितानां तु शस्त्राण्याभरणानि च ।\nगृहीत्वा वानरौ बद्धौ जग्मतुः स्वाश्रमं प्रति ७८।\nकृपां कृत्वा पुनस्तेन दत्तोऽश्वो यज्ञियो महान् ।\nजीवनं प्रापितं सर्वं कटकं नष्टजीवितम् ७९।\nवयं गृहीत्वा तं वाहं प्राप्तास्तव समीपतः ।\nएतदेव मया ज्ञातं तदुक्तं ते पुरोवचः ८०।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे।\nसुमतिनिवेदनंनाम पंचषष्टितमोऽध्यायः ६५।"
  }
]
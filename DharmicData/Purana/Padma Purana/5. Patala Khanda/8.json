[
  {
    "text": "शेष उवाच।\nवात्स्यायनमुनिश्रेष्ठ कथा पापप्रणाशिनी ।\nब्रह्मण्यदेवदेवस्य सर्वधर्मैकरक्षितुः १।\nराजानं मूर्च्छितं दृष्ट्वा कुंभजन्मा तपोनिधिः ।\nशनैःशनैः करेणाशु पस्पर्शाश्रु जगाद च २।\nभो रामाश्वसिहि क्षिप्रं किमर्थमवसीदसि ।\nभवान्दैत्यकुलच्छेत्ता महाविष्णुः सनातनः ३।\nभूतं भव्यं भवच्चैव जगत्स्थास्नु चरिष्णु च ।\nत्वदृते नास्ति संचारी किमर्थमिह मूर्च्छितः ४।\nश्रुत्वा वाक्यं महाराजः कुंभजन्मसमीरितम् ।\nउत्तस्थौ विगलन्नेत्र बाष्पपूरितसन्मुखः ५।\nउवाच दीनदीनं च विस्पष्टाक्षरविस्तरम् ।\nत्रपाभर नमन्मूर्तिर्ब्रह्मद्रोहपराङ्मुखः ६।\nश्रीराम उवाच।\nअहो मे पश्यता ज्ञानं विमूढस्य दुरात्मनः ।\nयद्ब्राह्मणकुले रूढं हतवान्कामलोलुपः ७।\nमहिलार्थे त्वहं विप्रं वेदशास्त्रविवेकवान् ।\nहतवान्वाडवकुलं बुद्धिहीनोति दुर्मतिः ८।\nइक्ष्वाकूणां कुले जातु ब्राह्मणो न दुरुक्तिभाक् ।\nईदृशं कुर्वता कर्म मयैतत्सुकलंकितम् ९।\nये ब्राह्मणास्तु पूजार्हा दानसम्मानभोजनैः ।\nते मया निहता विप्राः शरसंघातसंहितैः १०।\nकाँल्लोकान्नु गमिष्यामि कुंभीपाकोऽपि दुःसहः ।\nन तादृशं तीर्थमस्ति यन्मां पावयितुं क्षमम् ११।\nन यज्ञो न तपो दानं न वा चैव व्रतादिकम् ।\nयत्तु वै ब्राह्मणद्रोग्धुर्ममपावनतारकम् १२।\nयैः कोपितं ब्रह्मकुलं नरैर्निरयगामिभिः ।\nते नरा बहुशो दुःखं भोक्ष्यंति निरयं गताः १३।\nवेदा मूलं तु धर्माणां वर्णाश्रमविवेकिनाम् ।\nतन्मूलं ब्राह्मणकुलं सर्ववेदैकशाखिनः १४।\nमूलच्छेत्तुर्ममौद्धत्यात्को लोकोनु भविष्यति ।\nकिमद्यकरणीयं वै येन मे हि शिवं भवेत् १५।\nशेष उवाच।\nविलपंतं भृशं रामं राजेंद्रं रघुपुंगवम् ।\nमायामनुष्यवपुषं कुंभजन्माब्रवीद्वचः १६।\nअगस्त्य उवाच।\nमा विषादं महाधीर कुरु राजन्महामते ।\nन ते ब्राह्मणहत्या स्याद्दुष्टानां नाशमिच्छतः १७।\nत्वं पुराणः पुमान्साक्षादीश्वरः प्रकृतेः परः ।\nकर्ता हर्ताऽविता साक्षी निर्गुणः स्वेच्छया गुणी १८।\nसुरापो ब्रह्महत्याकृत्स्वर्णस्तेयी महाघकृत् ।\nसर्वे त्वन्नामवादेन पूताः शीघ्रं भवंति हि १९।\nइयं देवी जनकजा महाविद्या महामते ।\nयस्याः स्मरणमात्रेण मुक्ता यास्यंति सद्गतिम् २०।\nरावणोऽपि न वै दैत्यो वैकुंठे तव सेवकः ।\nऋषीणां शापतोऽवाप्तो दैत्यत्वं दनुजांतक २१।\nतस्यानुग्रहकर्ता त्वं न तु हंता द्विजन्मनः ।\nएवं संचिंत्य मा भूयो निजं शोचितुमर्हसि २२।\nइति श्रुत्वा ततो वाक्यं रामः परपुरंजयः ।\nउवाच मधुरं वाक्यं गद्गदस्वरभाषितम् २३।\nश्रीराम उवाच।\nपातकं द्विविधं प्रोक्तं ज्ञाताज्ञातविभेदतः ।\nज्ञातं यद्बुद्धिपूर्वं हि अज्ञातं तद्विवर्जितम् २४।\nबुद्धिपूर्वं कृतं कर्म भोगेनैव विनश्यति ।\nनश्येदनुशयादन्यदिदं शास्त्रविनिश्चितम् २५।\nकुर्वतो बुद्धिपूर्वं मे ब्रह्महत्यां सुनिंदिताम् ।\nन मे दुःखापनोदाय साधुवादः सुसंमतः २६।\nप्रब्रूहि तादृशं मह्यं यादृशं पापदाहकम् ।\nव्रतं दानं मखं किंचित्तीर्थमाराधनं महत् २७।\nयेन मे विमला कीर्तिर्लोकान्वै पावयिष्यति ।\nपापाचाराप्तकालुष्यान्ब्रह्महत्याहतप्रभान् २८।\nशेष उवाच।\nइत्युक्तवंतं तं रामं जगाद स तपोनिधिः ।\nसुरासुरनमन्मौलि मणिनीराजितांघ्रिकम् २९।\nशृणु राम महावीर लोकानुग्रहकारक ।\nविप्रहत्यापनोदाय तव यद्वचनं ब्रुवे ३०।\nसर्वं स पापं तरति योऽश्वमेधं यजेत वै ।\nतस्मात्त्वं यज विश्वात्मन्वाजिमेधेन शोभिना ३१।\nसप्ततंतुर्महीभर्त्रा त्वया साध्यो मनीषिणा ।\nमहासमृद्धियुक्तेन महाबलसुशालिना ३२।\nस वाजिमेधो विप्राणां हत्यायाः पापनोदनः ।\nकृतवान्यं महाराजो दिलीपस्तव पूर्वजः ३३।\nशतक्रतुः शतं कृत्वा क्रतूनां पुरुषर्षभः ।\nपदमापामरावत्यां देवदैत्यसुसेवितम् ३४।\nमनुश्च सगरो राजा मरुत्तो नहुषात्मजः ।\nएते ते पूर्वजाः सर्वे यज्ञं कृत्वा पदं गताः ३५।\nतस्मात्त्वं कुरु राजेंद्र समर्थोऽसि समंततः ।\nभ्रातरो लोकपालाभा वर्तंते तव भावुकाः ३६।\nइत्युक्तमाकर्ण्य मुनेः स भाग्यवान् रघूत्तमो ब्राह्मणघातभीतः ।\nपप्रच्छ यागे सुमतिं चिकीर्षन्विधिं पुरावित्परिगीयमानः ३७।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रघनाथस्यागस्त्योपदेशोनामाष्टमोऽध्यायः ८।"
  }
]
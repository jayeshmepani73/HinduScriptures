[
  {
    "text": "सप्ताशीतितमोऽध्यायः ।\nसूतउवाच-\nइति तस्य वचः श्रुत्वा नारदस्य स भूपतिः ।\nप्रणम्य विस्मितः प्राह चिन्तयन्मनसा हरिम् १।\nअंबरीष उवाच-\nकथमेतद्विमुह्यामः स्वल्पायासेन वै मुने ।\nप्राप्यते स्नानमात्रेण फलं चैवातिदुर्ल्लभम् २।\nनारद उवाच-\nसत्यमुक्तं त्वया राजन्नल्पायासेन यन्महत् ।\nफलं संप्राप्यते तत्र श्रद्धत्स्व विधिभाषितम् ३।\nधर्मस्य गतयः सूक्ष्मा दुर्ज्ञेया हीश्वरैरपि ।\nमुह्यंते चात्र विद्वांसोऽचिंत्यशक्ति हरेः कृतौ ४।\nविश्वामित्रादयो राजन्धर्माधिक्येन बाहुजाः ।\nब्राह्मण्यं समुपायाताः सूक्ष्मा धर्मगतिस्त्वतः ५।\nअजामिलोऽपि भूपाल दासीपतिरिति श्रुतः ।\nधर्मपत्नीपरित्यागी नित्यं पापपथिस्थितः ६।\nम्रियमाणः सुतस्नेहात्प्रोच्य नारायणेति च ।\nतद्ध्याननामग्रहणात्पदं लेभे सुदुर्ल्लभम् ७।\nअनिच्छयापि दहति स्पृष्टो हुतवहो यथा ।\nतथा दहति गोविंद नामव्याजादपीरितम् ८।\nकानीनस्य मुनेः पौत्रा भ्रातृजायाभिगामिनः ।\nगोलकस्य च वै पंडोः पुत्राः कुंडाः स्वयं तथा ९।\nते पंचापि च भूपाल पांडवा द्रौपदीरताः ।\nतेषां च पुण्यश्लोकत्वं सूक्ष्माधर्मगतिस्ततः १०।\nविचित्राणि च कर्माणि विचित्रा भूतभावनाः ।\nविचित्राणि च भूता निविचित्राः कर्मशक्तयः ११।\nकदाचित्सुकृतं कर्म कूटस्थं यदवस्थितम् ।\nकेनचित्कर्मणा भूप शुभेन परिवर्धते १२।\nफलं ददाति सुमहत्कस्मिन्नपि च जन्मनि ।\nसूक्ष्मो धर्मोऽतिगहनो मीयते न यथा तथा १३।\nनैतस्य फलदानस्य श्रूयते भूपनिश्चयः ।\nयत्किंचित्सुकृतं कर्मच्छन्नं पापांतरैरपि १४।\nतदागत्य कुतः क्वापि स्वं फलं च प्रयच्छति ।\nकृतस्य नेह नाशोऽस्ति पुण्यस्य दुरितस्य च १५।\nतथापि बहुभिः पुण्यैर्दुरितं याति दारुणम् ।\nयदुक्तं भवता राजन्नायासाधिक्यतो भवेत् १६।\nमहत्पुण्यं च तत्रापि कारणं मे निशामय ।\nस्वल्पायासमहायासौ यद्यल्पत्व महत्त्वयोः १७।\nमहापुण्यास्ततस्ते स्युः संततं कर्षकादयः ।\nमंत्रोच्चारं च सिंहादेरायासं बहुलं त्वतः १८।\nपंचगव्यं प्रशस्तं हि व्रतांगत्वेन नो भवेत् ।\nइति कर्तव्यबाहुल्यं महत्त्वं च तदल्पता १९।\nजलाग्न्यादिप्रवेशस्य प्रसज्येत व्रतांतरात् ।\nइदमल्पं महच्चैतदिति नैव नियामकम् २०।\nफलं यच्चोदितं शास्त्रे तदेव स्यान्महन्नृप ।\nयथाल्पनाशो महता महन्नाशस्तथाल्पतः २१।\nकिं त्वल्पविस्फुलिंगेन तृणराशिः प्रदह्यते २२।\nहत्यायुतं पापसहस्रमुग्रं गुर्वंगनाकोटिनिषेवणं च ।\nस्तेयादि पापानि च कृष्णभक्तैरज्ञानजातानि लयं ह्रियंते २३।\nविष्णुभक्तिमतावीर यत्किंचित्क्रियतेऽल्पकम् ।\nसुकृतं साधुविदुषा तदक्षयफलं लभेत् २४।\nसंदेहो नात्र कर्त्तव्यो माधवेमासि माधवम् ।\nसमाराध्य नरो भक्त्या तत्तद्वांच्छितमाप्नुयात् २५।\nअपत्यं द्रविणं रत्नं दाराहर्म्यं हया गजाः ।\nसुखानि स्वर्गमोक्षौ च न दूरे हरिभक्तितः २६।\nएवं शास्त्रोक्तविधिना स्वल्पेनापि न संशयः ।\nपापस्य महतोऽपि स्यात्क्षयो वृद्धिः सुकर्मणः २७।\nफलाधिक्यं भवेद्भूप त्वाधिक्याद्भावकर्मणोः ।\nसूक्ष्मा धर्मस्य विज्ञेया गतिस्तु विविधैरपि २८।\nप्रियो माधवमासोऽयं माधवस्य महात्मनः ।\nएकोप्यनुष्ठितो लोकैः समग्रेप्सितदायकः २९।\nपुण्येन गांगेन जलेन काले देशेऽपि यः स्नानपरोऽपि भूप ।\nआजन्मतो भावहतोऽपि दाता न शुद्धिमेतीति मतं ममैतत् ३०।\nगंगादितीर्थेषु वसंति जीवा देवालये पक्षिगणाश्च नित्यम् ।\nविनाशमायांति कृतोपवासा भावोज्झिता नैव गतिं लभंते ३१।\nभावं ततो हृत्कमले निधाय श्रीमाधवं माधवमासि भक्त्या ।\nयजेत यः स्नानपरो विशुद्धः पुण्यं न शक्ता वयमस्य वक्तुम् ३२।\nप्रज्वाल्य वह्निं घृततैलसिक्तं प्रदक्षिणावर्तशिखं स्वकाले ।\nप्रविश्य दग्धः किल भावदुष्टो न स्वर्गमाप्नोति फलं न चान्यत् ३३।\nश्रद्धत्स्वभूप तस्मात्त्वं माधवस्य फलं प्रति ।\nस्वल्पं चापि शुभं कर्म विकर्मशतनाशनम् ३४।\nयथा हरेर्नामभयेन भूप नश्यंति सर्वे दुरितस्य वृंदाः ।\nनूनं रवौ मेषगते विभाते स्नानेन तीर्थे च हरिस्तवेन ३५।\nतेजसा वैनतेयस्य पाप्मानः पन्नगा इव ।\nविद्रवंति च वैशाखस्नानेनोषसि निश्चितम् ३६।\nगंगायां नर्मदायां वा स्नात्वा मेषगते रवौ ।\nपापप्रशमनस्तोत्रं यः पठेद्भक्तिभावतः ३७।\nएककालं द्विकालं वा त्रिसंध्यमपि भूपते ।\nस याति परमं स्थानं सर्वपापविवर्जितः ३८।\nअंबरीष महत्पुण्यप्राप्तये कुरु वीक्षणम् ।\nमाधवेमासि वै स्नानं प्रातर्नियमसंस्थितः ३९।\nयदानर्त्तपुरे प्रोक्तं वसतां वर्षकोटिभिः ।\nतत्प्रातर्माधवे मासि स्नानेनैकेन लभ्यते ४०।\nइहार्थे यत्पुरावृत्तं तदाकर्णय भूपते ।\nभार्यया सह संवादं देवशर्मद्विजन्मनः ४१।\nरेवातीरे सुपुण्ये च तीर्थे चामरकंटके ।\nकौशिकस्य सुतो जातो देवशर्मा द्विजोत्तमः ४२।\nधनपुत्रविहीनस्तु बहुदुःखसमन्वितः ।\nदारिद्रेण सुदुःखेन सर्वदैवप्रपीडितः ४३।\nपुत्रोपायं धनस्यापि दिवारात्रौ प्रचिंतयेत् ।\nएकदा तु प्रिया तस्य सुमना नाम सुव्रता ४४।\nभर्तारं चिंतयोपेतमधोमुखमलक्षयत् ।\nसमालोक्य तदा कांतं तमुवाच यशस्विनी ४५।\nदुःखजालैरसंख्यैस्तु तव चित्तं प्रकर्षितम् ।\nव्यामोहेन प्रमूढोसि त्यज चिंतां महामते ४६।\nमम दुःखं समाचक्ष्व स्वस्थो भव सुखं व्रज ।\nनास्ति चिंतासमं दुःखं कायशोषणमेव हि ४७।\nतां संत्यज्य प्रवर्तेत स सुखेन प्रमोदते ।\nचिंतायाः कारणं विप्र कथयस्व मम प्रभो ४८।\nनारद उवाच-।\nप्रियावाक्यं स संश्रुत्य देवशर्मा महामतिः ।\nउवाच वचनं प्रीतो दुःखितोऽपि सतीसखः ४९।\nदेवशर्मोवाच-।\nयत्त्वया चिंतितं भद्रे किंचिद्दुःखस्य कारणम् ।\nतत्सर्वं तु प्रवक्ष्यामि श्रुत्वा चैवावधार्यताम् ५०।\nन जाने केन पापेन धनहीनोऽस्मि सुव्रते ।\nतथा पुत्रविहीनोऽस्मि एतद्दुःखस्य कारणम् ५१।\nसुमनोवाच-।\nश्रूयतामभिधास्यामि सर्वसंदेहनाशनम् ।\nस्वरूपमुपदेशस्य सर्वविज्ञानदर्शनम् ५२।\nसंतोष एव परमं पुण्यं सौख्यादिकारणम् ।\nअसंतोषः परं पापमित्याह भगवान्हरिः ५३।\nलोभः पापस्य बीजोऽयं मोहो मूलं च तस्य वै ।\nअसत्यं तस्य हि स्कंधो महाशाखा सुविस्तरात् ५४।\nमदकौटिल्य पत्राणि कुबुद्ध्या पुष्पितः सदा ।\nअनृतं तस्य सौगंध्यमज्ञानं फलमेव च ५५।\nकुड्यं पाषंडचौराश्च क्रूराः कूटाश्च पापिनः ।\nपक्षिणो मोहवृक्षस्य महाशाखासमाश्रिताः ५६।\nअज्ञानं सुफलं तस्य रसो धर्मं फलस्य हि ।\nभावोदकेन संवृद्धिस्तस्य श्रद्धा क्रतु प्रिया ५७।\nअधर्मेषु रसस्तस्य उत्क्लेदैर्मधुरायते ।\nतादृशैश्च फलैश्चैवसफलो लोभपादपः ५८।\nतस्यच्छायां समाश्रित्य यो नरः परिवर्तते ।\nफलानि तस्य सोऽश्नाति स्वपक्वानि दिनेदिने ५९।\nफलानां च रसेनापि अधर्मेण तु पोषितः ।\nस संपुष्टो भवेन्मर्त्यः पतनाय प्रयच्छति ६०।\nतस्माच्चिंतां परिश्रित्य स्वामि लोभं न कारयेत् ।\nधनपुत्रकलत्राणां चिंतामेतां न कारयेत् ६१।\nयो हि विद्वान्नचेत्कांत मूर्खाणां पथमेव हि ।\nमृषा चिंतयते नित्यं दिवारात्रौ विमोहितः ६२।\nशुभार्थं च प्रविंदामि कथं पुत्रानहं लभे ।\nएवं चिंतयते नित्यं दिवारात्रौ विमोहितः ६३।\nक्षणमेकं प्रपश्येत्स चिंतामध्ये महत्सुखम् ।\nपुनश्चैतन्यमायाति महादुःखेन पीड्यते ६४।\nचिंतामोहौ परित्यज्य अनुवर्तस्व तं द्विज ।\nसंसारे नास्ति संबंधः केन सार्धं महामते ६५।\nमित्राश्च बांधवाः पुत्राः पितामाता सुतास्तथा ।\nस्वसंबंधा भवंत्येते कलत्रादि तथैव च ६६।\nदेवशर्मोवाच-।\nसंबंधः कीदृशो भद्रे तन्मे विस्तरतो वद ।\nयेन जायंति ते सर्वे धनपुत्रादि बांधवाः ६७।\nसुमनोवाच-।\nभर्तः पंचविधाः पुत्रा जायंते तान्वदाम्यहम् ।\nन्यासापहारकं चैकमृणसंबंधिनं परम् ६८।\nरिपुं लभ्यमुदासीनमिति कांत भवंति ते ।\nलक्षणानि प्रवक्ष्यामि तेषामीश पृथक्पृथक् ६९।\nपुत्रा मित्राः प्रिया भार्या पिता माता च बांधवाः ।\nस्वेनस्वेन हि जायंते संबंधेन महीतले ७०।\nन्यासापहारभावेन यस्य येन हृतं भुवि ।\nन्यासस्वामी भवेत्पुत्रो गुणवान्रूपवान्भुवि ७१।\nयेन ह्यपहृतं न्यासं तस्य गेहे न संशयः ।\nन्यासापहारणं दुःखं स दत्त्वा दारुणं गतः ७२।\nन्यासस्वामी सुपुत्रोऽभून्न्यासापहारकस्य च ।\nगुणवान्रूपवांश्चैव सर्वलक्षणसंयुतः ७३।\nभक्तिं च दर्शयेत्तस्य पुत्रो भूत्वा दिनेदिने ।\nप्रियवाङ्मधुरोवाग्मी बहुस्नेहं विदर्शयेत् ७४।\nस्वीयं द्रव्यं समुद्ग्राह्य प्रीतिमुत्पाद्य चातुलाम् ।\nयथा तेन प्रदत्तं तन्न्यासापहरणात्परम् ७५।\nदुःखमेवं महाभाग दारुणं प्राणनाशनम् ।\nतादृशं तस्य सो दद्यात्पुत्रो भूत्वा महागुणः ७६।\nअल्पायुषस्तथा भूत्वा मरणं चोपगच्छति ।\nदुःखं दत्वा प्रयात्येवं प्रहृत्यैवं पुनःपुनः ७७।\nयदाह पुत्रपुत्रेति प्रलापं हि करोति यः ।\nतदा हास्यं करोत्येष कस्तु पुत्रो हि कस्य च ७८।\nअनेनापहृतं न्यासं मदीयं पापचारिणा ।\nद्रव्यापहारणेनापि मम प्राणागताः किल ७९।\nदुःखेन महता चैव असह्येन च वै पुरा ।\nतदा दुःखं मया दत्वाद्रव्यमुद्ग्राह्यमुत्तमम् ८०।\nइति श्रीपद्मपुराणे पातालखंडे वैशाखमाहात्म्ये सप्ताशीतितमोऽध्यायः ८७।"
  }
]
[
  {
    "text": "श्रीराम उवाच-\nभस्मोत्पत्तिं महाभाग भस्ममाहात्म्यमेव च ।\nभस्मसंधारणे पुण्यं भस्मदाने च तद्वद १।\nशंभुरुवाच-\nभस्मोत्पत्तिं प्रवक्ष्यामि सर्वपापप्रणाशिनीम् ।\nस्मरणात्कीर्तनाद्राम तां शृणुष्व नराधिप २।\nय एकः शाश्वतो देवो ब्रह्मवंद्यः सदाशिवः ।\nत्रिलोचनो गुणाधारो गुणातीतोऽक्षरोव्ययः ३।\nसिसृक्षा तस्य जाताथ वीक्ष्यात्मस्थं गुणत्रयम् ।\nवेदत्रयमिदं ज्ञेयं गुणत्रयमिदं हि यत् ४।\nपृथक्कृत्वात्मनस्तात तत्रस्थानं विभज्य च ।\nदक्षिणांगेसृजत्पुत्रं ब्रह्माणं वामतो हरिम् ५।\nपृष्ठदेशे महेशानं त्रीन्पुत्रानसृजद्विभुः ।\nजातमात्रास्त्रयो देवा ब्रह्मविष्णुमहेश्वराः ६।\nइदमूचुर्वचः स्पष्टं को भवान्के वयंत्विति ।\nतानाह च शिवः पुत्रान्यूयं पुत्रा अहं पिता ७।\nइदं गुणत्रयं पुत्रा भजध्वं कर्महेतुकम् ।\nपुत्रा ऊचुः -\nकं वा गुणं को भजतां कियंतं कालमीश्वर ८।\nकथं गुणनिवृत्तिश्च भवेदेतद्वदस्व नः ।\nशिव उवाच-\nयावज्ज्ञानं हि भवतां यावदायुरथापि वा ९।\nधारणं तावदेवस्यादेकैकस्य गुणस्य च ।\nसत्वं ब्रह्मा रजोविष्णुर्भजेन्महेश्वरस्तमः १०।\nइत्युक्तमात्रे देवेशे ब्रह्मा सत्वमथाग्रहीत् ।\nन च चालयितुं शक्तो धारणे किमु शक्तिमान् ११।\nतं गुणं तु तिरस्कृत्य रजोगुणमथाग्रहीत् ।\nन च चालयितुं शक्तो जग्राहाथ तमोगुणम् १२।\nन च चालयितुं शक्तो निपपात रुरोद च ।\nविष्णुश्च वामहस्तेन रजोगुणमधारयत् १३।\nअंगुलीभ्यां महेशोऽपि तमोगुणमधारयत् ।\nसत्वमेकोंगुलीभ्यां च सत्वं विष्णुमथादधात् १४।\nब्रह्माणं पादपीठे च दधार च ननर्त च १५।\nनृत्यंतमत्यंतविलासरूपं गोक्षीररूपं तरुणं त्रिनेत्रम् ।\nसर्वं दधानं कृतकौतुकं शिवं समीक्ष्य पुत्रान्वरदो बभाषे १६।\nशिव उवाच-\nप्रीतोऽस्मि तव पुत्राहं वरं वृणु यथेप्सितम् ।\nअथाह पितरं पुत्रो वरमेनं ददस्व मे १७।\nमामुद्दिश्य कृता पूजा तव पूजा भवेच्छिव ।\nतिष्ठेर्मयि सदा त्वं च त्वमेवाहं च वाव्ययः १८।\nशिव उवाच-\nएवमेतन्महाभाग भविष्यति न संशयः ।\nरक्तगौराविमौ पुत्रौ ब्रह्मविष्णू ममैव तु १९।\nबाहुमूलस्थरोमौ च ममाकारौ तथानघौ ।\nअथ ब्रह्माणमाहेदं भजत्वेकं गुणं भवान् २०।\nब्रह्मोवाच-\nत्वन्निर्दिष्टं गुणमहं धर्तुं शक्तो न हीश्वर ।\nधारयिष्ये रजो देव सत्वं भजतु वै हरिः २१।\nअवशिष्टं गुणं चायमीश्वरो धारयिष्यति ।\nशंभुरुवाच-\nगुणानादायते देवा नशेकुर्नित्यधारणम् २२।\nकर्तुं भरणशक्त्यर्थं शिवमित्यवदत्पुनः ।\nगुणान्वयं सर्वकालं न च धारयितुं क्षमाः २३।\nदीयतां भगवञ्छक्तिर्यदि भोस्त्वं वरप्रदः ।\nअथ तद्वचनं श्रुत्वा शिवो वाक्यमभाषत २४।\nशिव उवाच-\nविद्याशक्तिः समस्तानां शक्तिरित्यभिधीयते ।\nगुणत्रयाश्रया विद्या अविद्या च तदाश्रया २५।\nगुणत्रयं च दग्ध्वैव तत्सारं धर्तुमर्हथ ।\nयच्च किंचिद्भवेत्तत्र भवद्भिर्ध्रियतां हि तत् २६।\nअथाहुस्तत्सुता वाक्यं न दाहो ज्वलनं विना ।\nशिवः प्राह महेशस्य लोचने वह्निरस्ति वै २७।\nगुणत्रयमिदं धेनुर्विद्या स्याद्गोमयं शुभम् ।\nमूत्रं चोपनिषत्प्रोक्तं कुर्याद्भस्म ततः परम् २८।\nवत्सास्तु स्मृतयो यस्यास्तत्संभूतं तु गोमयम् ।\nआगाव इति मंत्रेण धेनुं तत्राभिमंत्रयेत् २९।\nगावो गावो गाव इति प्राशयेत्तु तृणं जलम् ।\nउपोष्य च चतुर्द्दश्यां शुक्ले कृष्णेऽथवा व्रती ३०।\nपरेद्युः प्रातरुत्थाय शुचिर्भूत्वा समाहितः ।\nकृतस्नानो धौतवस्त्रो गोमयार्थं व्रजेत्तु गाम् ३१।\nउत्थाप्य तां प्रयत्नेन गायत्र्या मूत्रमाहरेत् ।\nसौवर्णे राजते ताम्रे धारयेन्मृन्मये घटे ३२।\nपौष्करे वा पलाशे वा पात्रे गोशृंग एव वा ।\nआदधीत हि गोमूत्रं गंधद्वारेति गोमयम् ३३।\nअभूमिपातं गृह्णीयात्पात्रे पूर्वोदितेऽधिके ।\nगोमयं शोधयेद्विद्वाञ्छ्रीर्मे भजतु मंत्रतः ३४।\nअलक्ष्मीर्मयीति मंत्रेण गोमयस्यापमार्जनम् ।\nसं त्वा सिंचामि मंत्रेण गोमूत्रं गोमये क्षिपेत् ३५।\nपंचानां त्वेति मंत्रेण पिंडांश्चैव चतुर्द्दश ।\nकुर्यात्संशोष्य किरणैस्तरणेराहरेत्तु तान् ३६।\nनिदध्यादथ पूर्वोक्तपात्रे गोमयपिंडकान् ।\nस्वगृह्योक्तविधानेन प्रतिष्ठाप्याग्निमिंधयेत् ३७।\nपिंडान्विनिक्षिपेत्तत्तदर्णदेवाय पिंडकान् ।\nआघारावाज्यभागौ च प्रक्षिप्य द्वौ हुनेत्सुधीः ३८।\nततो निधनपतये त्रयोदशजयादयः ।\nहोतव्याः पंचब्रह्माणि नमो हिरण्यबाहवे ३९।\nइति सर्वाहुतीर्हुत्वा चतुर्थ्यंतैस्तु मंत्रकैः ।\nततः शर्वाय रुद्राय यस्य वैकंकतीति च ४०।\nएतैस्तु जुहुयाद्विद्वाननाज्ञातत्रयं तथा ।\nव्याहृतीरथ हुत्वा तु ततः स्विष्टकृतं हुनेत् ४१।\nइध्मशेषं तु निर्वर्त्य पूर्णपात्रोदकं ततः ।\nपूर्णमासांतयजुषा जलेनान्येन बृंहयेत् ४२।\nब्राह्मणेष्वमृतमिति तज्जलं शिरसि क्षिपेत् ।\nप्राच्यामिति दिशां लिंगैर्दिक्षु तोयं विनिक्षिपेत् ४३।\nब्रह्मणे दक्षिणां दत्वा शांते पुलकमाहरेत् ।\nआहरिष्यामि देवानां सर्वेषां कर्मगुप्तये ४४।\nजातवेदसमेने त्वां पुलाकं च्छादयाद्य मे ।\nमंत्रेणानेन तं वह्निं पुलाके छादयेदथ ४५।\nत्रिदिनं ज्वलनस्थित्यै छादनं पुलकैः स्मृतम् ।\nब्राह्मणान्भोजयेद्भक्त्या स्वयं भुंजीत वाग्यतः ४६।\nभस्माधिकमभीप्संस्तु ह्यधिकं गोमयं हरेत् ।\nदिनत्रयेण यदि वा एकस्मिन्दिवसे बहु ४७।\nतृतीये वा चतुर्थे वा प्रातःस्नात्वा सितांबरः ।\nशुक्लयज्ञोपवीती च शुक्लमाल्यानुलेपनः ४८।\nशुक्लदंतो भस्मदिग्धो मंत्रेणानेन मंत्रवित् ।\nतद्वेति चोच्चारयित्वा भस्मसत्यं न संत्यजेत् ४९।\nतत आवाहनमुखा उपचारास्तु षोडश ।\nकर्तव्या हुतदानेन ततोऽग्निमुपसंहरेत् ५०।\nअग्ने भस्मेति मंत्रेण गृह्णीयाद्भस्म चोद्भवम् ।\nअग्निरस्मीति मंत्रेण प्रमृज्य च ततः परम् ५१।\nसंयोज्य गंगासलिलैः कपिलापयसाथवा ।\nचंद्रं कुंकुमकाश्मीरमुशीरं चंदनं तथा ५२।\nअगुरुद्वितयं चैव चूर्णयित्वा तु सूक्ष्मतः ।\nक्षिपेद्भस्मनि तच्चूर्णमोमिति ब्रह्ममंत्रतः ५३।\nततः पयः सेचने च गदितः कपिला मनुः ।\nअमृतं देवि ते क्षीरं पवित्रमिह वर्द्धितम् ५४।\nतवप्रसादान्मुच्यंते मनुजाः सर्वपाप्मनः ।\nप्रणवेनावहेद्विद्वान्भस्मनो वटकानथ ५५।\nअणोरणीयानिति हि मंत्रेण तु विचक्षणम् ।\nशंभुरुवाच-\nइत्थं तु भस्मसंपाद्य शुष्कमादाय मंत्रवित् ५६।\nप्रणवेन विमृज्याथ सप्तप्रणवमंत्रितम् ।\nईशानेन शिरोदेशं मुखं तत्पुरुषेण च ५७।\nउरोदेशमघोरेण गुह्यं वामेन मंत्रयेत् ।\nसद्योजातेन वै पादौ सर्वांगं प्रणवेन तु ५८।\nतत उद्धूल्य सर्वांगमापादतलमस्तकम् ।\nतत आचम्य वसनं धौतं श्वेतं प्रधारयेत् ५९।\nपुनराचम्य कर्म स्वं कर्तुमर्हति सर्वतः ।\nततो भस्मसमादाय प्रमृज्य प्रणवेन तु ६०।\nत्रिनेत्रं त्रिगुणाधारं त्रयाणां जनकं विभुम् ।\nस्मरन्नमः शिवायेति ललाटे तु त्रिपुंड्रकम् ६१।\nनमः शिवाभ्यामित्युक्त्वा बाह्वोर्वापि त्रिपुंड्रकम् ।\nअघोराय नम इति उभाभ्यां च प्रकोष्ठयोः ६२।\nभीमायेति ततः पृष्ठे शिरोधि पश्चिमे तथा ।\nनीलकंठाय शिरसि क्षिपेत्सर्वात्मने नमः ६३।\nप्रक्षाल्याथ ततो हस्तौ कर्मानुष्ठानमाचरेत् ।\nशिव उवाच-\nयूयमेवं प्रकारेण भस्म कृत्वा प्रघृष्य च ६४।\nगुणान्धारयितुं शक्तास्ततः स्रक्ष्यथ वै प्रजाः ।\nशंभुरुवाच-\nइत्थं शिवोदिता देवा ब्रह्मविष्णुमहेश्वराः ६५।\nतथा कृत्वा च विधिना हमहमिकया तदा ।\nअन्योन्यबोधनाशक्ताः प्रणम्य शिवमूचिरे ६६।\nकं गुणं धारयेत्को वा शिवः प्राह सुतानथ ।\nकर्मशक्तिं तथा ज्ञानं मुखरेण्वैव नश्यति ६७।\nअल्पायुर्दृश्यते ब्रह्मा मनुभिश्चास्य जीवितम् ।\nयोऽहं ब्रह्मांडमालाभिर्भूषितो ब्रह्मगोपनम् ६८।\nरजोगुणमवष्टभ्य न च जानासि मां तदा ।\nब्रह्माधिकबलो विष्णुरायुषि ब्रह्मणोऽधिकः ६९।\nब्रह्मांडमालाभरणे महेशस्य ममैव तु ।\nचतुर्निःश्वासमात्रेण विष्णोरायुरुदाहृतम् ७०।\nब्रह्मणोऽधिकसत्वत्वात्सत्वमालंबतां हरिः ।\nजानाति सर्वकालं मां क्वचिदेव न विस्मरेत् ७१।\nसात्विकैकैव पूजास्य राजसी तामसी न तु ।\nशांतं शिवं सत्वगुणं रजवक्त्रावमानतः ७२।\nनभोनीलं तथा चैव गुणं शंभुस्तथाभजत् ।\nसत्वं रजस्तमश्चापि दधार च पुरा किल ७३।\nअतोऽस्य विविधा पूजा शंकरस्य विधीयते ।\nरजश्च तमसायुक्तं दारुणं परिकीर्तितम् ७४।\nदारुणापि ततः पूजा शंकरे गतिदा मता ।\nरजश्च तमसायुक्तमलं शास्त्रप्रवर्तकम् ७५।\nविच्छिन्नापि ततः पूजा शंकरे फलदा मता ।\nतमश्च सत्वसंयुक्तं मिश्रकं च प्रवर्तकम् ७६।\nमिश्रपूजा विफलदा शंकरे लोकशंकरे ।\nयादृशं तादृशं वापि नियमेनार्चनं विभोः ७७।\nशंकरस्याशुफलदं यादृशस्यापि देहिनः ।\nशंभुरुवाच-\nएतत्संक्षेपतः प्रोक्तं विधानं भस्मनोऽनघ ७८।\nवक्तृश्रोतृजनानां च समस्ताघविनाशनम् ७९।\nइति श्रीपद्मपुराणे पातालखंडे शिवराघवसंवादे भस्मोत्पत्तिविधानं नामाष्टोत्तरशततमोऽध्यायः १०८।"
  }
]
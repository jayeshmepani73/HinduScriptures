[
  {
    "text": "नारद उवाच-।\nदेवशर्मा महाप्राज्ञः समं सुमनसा तया ।\nतीर्थे कनखले पुण्ये गंगायामतिविश्रुते १।\nवैशाखे विधिना स्नानं चक्रे मेषस्थिते रवौ ।\nपूजयामास विधिवन्मधुसूदनमच्युतम् २।\nयमैः सनियमैर्युक्तः शक्त्या किंचिद्ददौ ततः ।\nहविष्यभुग्भूमिशायी ब्रह्मचर्यव्रतस्थितः ३।\nकृच्छ्रादि तपसा क्षामो ध्यायन्नारायणं हृदि ।\nतत्र प्राप्य स वैशाखीं दत्वा मधुतिलादिकम् ४।\nविप्रेभ्यो भोजनं दत्वा भक्त्या धेनुं सदक्षिणाम् ।\nअच्छिद्रं प्रार्थयामास तत्र स्नानस्य भूसुरान् ५।\nसापि साध्वी च सुश्रोणी पतिभक्तिपरायणा ।\nपतिं शुश्रूषते नित्यं स्नात्वा संपूज्य केशवम् ६।\nतौ दंपती ततो यातौ स्वगेहं साधुहर्षितम् ।\nकृतकृत्यावथात्मानौ मन्यमानावसंशयम् ७।\nतेन पुण्यप्रभावेण कालेन कियता किल ।\nबभूवुरमितास्तस्य धनधान्यानि संपदः ८।\nतनया विनयोपेताश्चत्वारः श्रुतिकोविदाः ।\nधर्मज्ञा वैष्णवा नित्यं पितृमातृपरायणाः ९।\nबभूवुरमितप्रज्ञाः पुरुषार्थाय बोधिताः ।\nविख्याता विधितत्त्वज्ञा ब्रह्मज्ञा ब्रह्मतत्पराः १०।\nसमग्रगुणसंपन्नाः संप्रतिष्ठंति कीर्तयः ११।\nतौ दंपती सुतसमग्रसमृद्धसौख्यं पुण्योदयं समुपयुज्य ततश्चिरेण ।\nस्थानं परं परममीयतुरस्य भक्त्या श्रीमाधवे च सुकृतस्य नृपप्रसादात् १२।\nयथैव माधवः साक्षाद्विद्यालक्ष्मी धवः स्मृतः ।\nतथैव माधवो मासो मधुसूदनवल्लभः १३।\nइदं माधवमाहात्म्यं किंचित्संक्षेपतोऽनघ ।\nमया ते कथितं वीर यत्पुरा च पितुः श्रुतम् १४।\nइति श्रीपद्मपुराणे पातालखंडे नारदांबरीषसंवादे वैशाखमासमाहात्म्ये एकनवतितमोऽध्यायः ९१।"
  }
]
[
  {
    "text": "ऋषय ऊचुः -\nभूयो वद महाभाग रामचारित्रमद्भुतम् ।\nराममाहात्म्यसर्वस्वं भक्तानां प्रीतिदायकम् १।\nसूत उवाच-\nअश्वमेधं क्रतुवरं कृत्वा दाशरथिर्यथा २।\nप्रवृत्तो लोककृत्येषु शास्त्रकृत्येषु कोविदः ।\nअयोध्यां गंतुकामेन शंकरेण महात्मना ३।\nपार्वत्या सह देवेन उषितः सरयूतटे ।\nमुनयस्तं समभ्येत्य शंकरं विश्वरूपिणम् ४।\nकश्यपाद्या महात्मानः पप्रच्छुरमितौजसम् ।\nस्वागतं ते मुनिश्रेष्ठ सभार्यः कुत आगतः ५।\nकिमागमनकृत्यं ते कं देशं गंतुमुद्यतः ।\nशंकर उवाच-\nअहं शंभुरिति ख्यातो विप्रो हिमगिरिस्थितः ६।\nद्रष्टुं च राघवं गच्छे मम कार्यं महत्ततः ।\nमामाह्वयति राजासौ पुराणश्रवणे रतः ७।\nआगच्छंतु भवंतोऽपि राघवः परितुष्यति ।\nततस्ते मुनयः शंभुर्ययू रामदिदृक्षया ८।\nतानागतान्वसिष्ठस्तु ज्ञात्वा रामाय चोक्तवान् ।\nततः सत्वरमुत्थाय निर्ययौ स पुरोहितः ९।\nअर्घ्यपाद्यादिकैस्सर्वान्पूजयामास तानृषीन् ।\nगृहराजं ततः सर्वान्प्रावेशयदरिंदमः १०।\nप्रत्येकमासनं दत्वा स्वागतोक्त्यासनस्थितान् ।\nक्रमेण रघुशार्दूलः पूजयामास तानृषीन् ११।\nवाचा मधुरया प्रीणन्निदमाहासनस्थितान् ।\nश्रीराम उवाच-\nअद्य मे सफलं जन्म प्राप्तमद्य तपः फलम् १२।\nअद्याभ्यासस्य विद्यानां फलकालोऽयमागतः ।\nअद्य मे पितरस्तुष्टा राज्यं च सफलं मम १३।\nअद्य मे सफलं वृत्तमद्य मे सफलं श्रुतम् ।\nएवं वदंतं राजानं ब्राह्मणाः कश्यपादयः १४।\nऊचुः प्रियतरं वाक्यं रामं राजीवलोचनम् ।\nऋषय ऊचुः\nअयं शंभुर्द्विजः प्राप्तः सर्वशास्त्रविशारदः १५।\nवेदवेदांगतत्त्वज्ञः सर्वभूतहिते रतः ।\nकैलासवासी सततं तपसे कृतनिश्चयः १६।\nब्रह्मणा ब्रह्मवर्चस्के तुल्यो ब्रह्मविदां वरः ।\nहरिणा ब्रह्मवात्सल्ये प्रसादे शंकरोपमः १७।\nएवंविधो महातेजाः शंभुर्ब्राह्मणपुंगवः ।\nअष्टादशपुराणज्ञो मीमांसा न्यायकोविदः १८।\nत्वद्भाग्यगौरवादेव प्राप्तोऽयं मुनिसत्तमः ।\nत्वयाहूतो मुनिवरः कैलासादागतः प्रभो १९।\nअतः पृच्छ महाभाग पुराणाख्यानमुत्तमम् ।\nश्रोतुकामा वयं प्राप्तास्त्वामद्य रघुनंदन २०।\nअंतं गतस्य वेदानां सर्वशास्त्रार्थवेदिनः ।\nपुंसोऽश्रुतपुराणस्य न सम्यग्याति दर्शनम् २१।\nसूत उवाच-\nएवमुक्तो रघुश्रेष्ठो मुनिभिस्तत्त्वदर्शिभिः ।\nप्रहर्षमतुलं लेभे पुराणश्रवणोत्सुकः २२।\nश्रीराम उवाच-\nलिगार्चनप्रकारं च लिंगमाहात्म्यमेव च ।\nमहेशनाममाहात्म्यं पूजामाहात्म्यमेव च २३।\nनमस्कारस्य माहात्म्यं दृष्टिमाहात्म्यमेव च ।\nजलदानस्य माहात्म्यं धूपदानस्य सत्तम २४।\nदीपगंधादिदानस्य पुष्पमाहात्म्यमेव च ।\nनानाख्यानेतिहासानां कथां पापप्रणाशिनीम् २५।\nधर्मार्थकाममोक्षांश्च तदुपायांश्च सुव्रत ।\nतत्सर्वं श्रोतुमिच्छामि त्वत्तो मुनिवरोत्तम २६।\nशंभुरुवाच-\nरामराम महाबाहो पुण्यवानसि राघव ।\nराज्यासक्तस्य ते जाता पुराणश्रवणे रतिः २७।\nस्यान्महत्सेवया राम पुण्यतीर्थनिषेवणात् ।\nसा जिह्वा या शिवं गायेत्तच्चित्तं यत्तदर्प्पितम् २८।\nतावेव केवलौ श्लाघ्यौ यौ तत्पूजाकरौ करौ ।\nसुजन्मदेहमत्यर्थं तदेवाशेषजन्मसु २९।\nयदेवोत्पुलकोभासि हर नामानुकीर्तनात् ।\nकृतार्थोऽसि महाराज तत्प्रश्नानुगता मतिः ३०।\nअनंतरं समाजग्मुर्जांघिकाः सत्वरश्रमाः ।\nतत्करात्पत्रिकां गृह्य पपाठ रघुसत्तमः ३१।\nमनसाऽचिंतयद्रामः कथमेतदभूदिति ।\nरामं शंभुस्तदा प्राह देव्या ब्राह्मणवेषवान् ३२।\nकिं चिंतयसि काकुत्स्थ मुनिष्वग्रे वसत्स्वपि ।\nतद्वाक्यं राघवः श्रुत्वा पप्रच्छ मुनिपुंगवान् ३३।\nश्रीरामउवाच-\nविभीषणः कथमसौ बद्धः शृंखलया नृभिः ।\nमत्स्थापितं शिवं लिगं दृष्ट्वा रामेश्वरं त्वहो ३४।\nद्राविडैः कुटिलैर्दुष्टैरात्मना तद्विचार्यताम् ।\nविचार्य मुनिवर्यास्ते नेशास्तज्ज्ञातुमल्पतः ३५।\nन जानीम इति प्राहू रामं रामस्तदाब्रवीत् ।\nपुराणं वीक्ष्य विधिना तत्सर्वं ब्रूत सत्तमाः ३६।\nभवदज्ञानहेतुश्च विचार्यस्तदनंतरम् ।\nकिं किं पुराणं प्रेक्ष्यं स्याद्वर्जनीयं तथैव किम् ३७।\nप्रशस्तः कीदृशः श्लोकस्तदन्यः कीदृशो भवेत् ।\nकीदृशेषु च कार्येषु कीदृशः पूजकस्तथा ३८।\nपूजा च कीदृशैर्भक्तैः कार्या निर्णयदर्शने ।\nइति रामस्य वचनं श्रुत्वा ते द्विजसत्तमाः ३९।\nप्रत्यूचुस्तं रघुश्रेष्ठं चिंताव्याकुलमानसम् ।\nन वक्तारो वरं राम वीक्षतां तु पुराणवित् ४०।\nतच्छ्रुत्वा राघवः शंभुं पप्रच्छ विनयान्वितः ।\nसोपि तद्वाक्यमाकर्ण्य प्रत्युवाच महामतिः ४१।\nशंभुरुवाच-\nपुराणजीवी पूजार्हः स्वशाखाध्ययनः शुचिः ।\nमीमांसातत्त्वविज्ञानः श्रोत्रियोऽनृतदूषकः ४२।\nदेवेषु च समस्तेषु समदृष्टिः शिवे रतः ।\nशतरुद्रियजापी च साग्निकश्चातिवाचकः ४३।\nयजुर्वेदी विशेषेण पूजयेत्पुस्तकं सुधीः ।\nश्रीतालपत्रलिखितं देवलिप्यन्वितं शुभम् ४४।\nबंधाद्यतिप्रपंचं यद्युगपत्प्रणवाक्षरम् ।\nप्रागूर्द्ध्वंरेखयोः प्रांते प्रणवस्याग्रयोजिका ४५।\nरेखा भवेदेवमेका अकारस्तस्य पार्श्वतः ।\nशिरोभागमुपक्रम्य सकोणाधः प्रलंबिनी ४६।\nआकारः स हि विज्ञेयः पट्टिकादक्षरेखया ।\nवामे षड्वक्रबिंदूद्वा विकार इति कीर्तितः ४७।\nतस्य वामशिरोरेखा लंबिन्या ई उदाहृतः ।\nसर्वाक्षरे शिरोरेखा अवक्रा प्रणवं विना ४८।\nतस्यां तु लंबरेखान्या तदंते च लवित्रवत् ।\nउकारः स हि विख्यातो लवित्रद्वयतस्तदू ४९।\nएवमन्यानि सर्वाणि अक्षराण्याह भारती ।\nलिप्यानयैव लिखितं पुराणं तु प्रशस्यस्ते ५०।\nब्राह्मं पाद्मं वैष्णवं च मार्तंडं नारदेरितम् ।\nमार्कंडेयमथाग्नेयं कौर्मं वामनमेव च ५१।\nगारुडं लैंगमाख्यातं स्कांदं मात्स्यं नृसिंहकम् ।\nतथैव गदितं राम पुराणं कापिलं तथा ५२।\nवाराहं ब्रह्मवैवर्तं शकुनेषु प्रशस्यते ।\nशैवं भागवतं दौर्गं भविष्योत्तरमेव च ५३।\nभविष्यं चोपसंज्ञानि त्वन्यानि च विवर्जयेत् ।\nविमुच्य पुस्तकं रत्नपीठे निक्षिप्य संस्कृतम् ५४।\nधौतवस्त्रधरः स्नात्वा शुचिरक्रोधनोऽज्वरः ।\nआदावात्मानमभ्यर्च्य कृत्वा संकल्पमेव च ५५।\nअंकुशं चाक्षसूत्रं च पाशं पुस्तकमेव च ।\nधारयंतीं सितां ध्यायेत्प्रसन्नास्यां सरस्वतीम् ५६।\nगोक्षीरसदृशाकारं त्रिनेत्रं वृषवाहनम् ।\nसहासवदनं शांतं शुक्लांबरधरं शिवम् ५७।\nहरिणं चाभयं चोर्द्ध्वबाहुयुग्मं किरीटिनम् ।\nव्याख्यामुद्रा चं दक्षेधो वामहस्ते वरप्रदम् ५८।\nनानारत्नविभूषाढ्यं गिरिजार्द्धांबुजासनम् ।\nबहुभिर्मुनिमुख्यैस्तु ध्यायमान पदांबुजम् ५९।\nमूर्तिमद्भिस्तथा वेदैः स्तूयमानं पुराणकैः ।\nअन्यैः समस्तलोकैश्च संसेवितपदांबुजम् ६० ।\nध्यात्वैवं पूजकः सम्यगादौ पूजां समारभेत् ।\nआपो वा इदमित्येतत्कलशस्याभिमंत्रणम् ६१।\nतज्जलं च गृहीत्वा च पात्रस्थमभिमंत्रयेत् ।\nतत्सद्ब्रह्मेति मंत्रेण प्रशस्य प्रणवेन तु ६२।\nआत्मानं सर्वपात्राणि तत आवाहयेदिति ।\nयद्वागिति तृचेनैव भारती षोडशार्चनम् ६३।\nपुरुषसूक्तेन वा कुर्याद्गायत्र्या वा समर्चयेत् ।\nॐ नमो भगवते अमुक पुराणेति पुराणमर्चयेत् ६४।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>कांडादिति हि मंत्रेण दूर्वामानीय पूजयेत् ।\nॐ नमो भगवत्यै दूर्वायै इति ६५।\nसलोकपाल पूजा स्यादथ कन्या समर्चनम् ।\nवत्सरात्पंचकादूर्द्ध्वं दशवर्षादधः शुभाः ६६।\nअनुत्पन्नऋतुर्वापि तां प्रयत्नेन पूजयेत् ।\nगंधपुष्पाक्षतैर्धूपैर्दीपतांबूलभूषणैः ६७।\nपाठयेदप्यमुं मंत्रं पूजकः कन्यकामिमाम् ६८।\nसत्यं ब्रूहि प्रियं ब्रूहि भगवति सरस्वति नमस्ते नमस्त इति ६९।\nगायत्र्यानुक्रमार्थात्तु दूर्वायुग्मं तु कारयेत् ।\nसन्निधौ पुस्तकस्याधः सहस्रपरमेत्यृचा ७०।\nदूर्वायुग्मत्रयं दद्यात्तस्या हस्ते विचक्षणः ।\nसा प्रक्षिपेत्पुस्तसंधौ शलाकात्रयमन्वनु ७१।\nविसृज्यतां पुनर्दद्याच्छिवाभ्यां नम इत्यथ ।\nपत्रयोर्मध्यमः श्लोकः कार्यसिद्धेर्हि सूचकः ७२।\nपूर्वपत्रे समाप्तिः स्याच्छ्लोकस्य यदि राघव ।\nपरपत्रे पठेच्छ्लोकं विविच्यार्थमुदीरयेत् ७३।\nशनैःशनैः पठेत्प्राज्ञो व्याख्यासेच्च शनैःशनैः ।\nत्वरेह न हि कर्तव्या कुप्यति त्वरया तु गीः ७४।\nघटिकायास्तु पादः स्यादत्वरास्यात्ततोधिका ।\nत्वरयेन्न च वक्तारं ज्ञातव्यांशमनुद्विजम् ७५।\nविविच्य पाठं श्लोकस्य निश्चित्यार्थं च मानसे ।\nप्रतीपं तन्न वक्तव्यं विविच्य रघुनंदन ७६।\nयदि युक्तमयुक्तं वा श्लोकमन्यं पठेदसौ ।\nपुस्तकस्थं च हित्वैव पूजकः स द्विजो यदि ७७।\nतत्तथैव हि विज्ञेयं विसंवादो न शस्यते ।\nदैवागतो हि स श्लोको दैवं हि बलवत्तरम् ७८।\nउपश्रुतिषु यद्वच्च नापराधो द्विजस्य तु ।\nविस्मयो न च कर्तव्यो दैवस्य कुटिला गतिः ७९।\nयत्तत्पदविपर्यासे पत्रे चोपरिवारिणि ।\nतमादेशं तिरस्कृत्य द्वितीयं तु पठेदतः ८०।\nततस्तृतीयं पाठ्यं स्यात्ततः कार्यं विवेचनम् ।\nअविसर्गांतपूर्वास्ते पवर्गेतरपंचमाः ८१।\nस्तुतिलिड्वर्जितः श्लोकः शकुनेषु प्रशस्यते ।\nअध्यायादिः समाप्तिश्च वृथा पत्रं वृथा लिपिः ८२।\nउक्तानुवचनं चैव द्व्युपस्तुतमथैव च ।\nदग्धपत्रं नष्टलिपिः संदिग्धाक्षरमेव च ८३।\nएतानि शकुने नित्यं वर्जनीयानि पंडितैः ।\nप्रश्नो हि द्विविधो ज्ञेयो दीप्तशांत प्रभेदतः ८४।\nशांतं च द्विविधं ज्ञेयमुत्पत्तिस्थितिवृद्धितः ।\nतत्र शांतं प्रशस्तं स्याल्लक्षितं पूर्वलक्षणैः ८५।\nकार्यभेदास्तु वर्ण्यंते केचिन्मर्त्योपयोगिनः ।\nकस्यचित्कार्यमादाय कश्चित्प्रष्टा भवत्यपि ८६।\nस करोति तदा प्रश्नं समेत्य स्मरतेऽत्र किम् ।\nस पुनर्धार्य पत्रं तत्तस्मिन्पत्रं प्रशस्यते ८७।\nअथवा तत्क्षमोपेतं वैराग्यं परमेव च ।\nयतः कुतश्चिद्दृष्टस्तु स्तुतिपादकमेव च ८८।\nपरिहृत्य परं चापि तस्मिन्नर्थे शुभावहम् ।\nमृतो गृह्णाति वागर्थमिति प्रश्नोऽशुभप्रदः ८९।\nविवादे विजयप्रश्ने जयद्योतकमिष्यते ।\nसृष्टिरप्यत्र शस्ता स्यात्क्रूरायां क्लेशतो जयः ९०।\nप्रशांतायामुपायैस्तु मिश्रायां विड्वरो भवेत् ।\nपुरादिवर्णनं यत्तु मध्यमं यदि चोत्तमम् ९१।\nकलिसंभावनायास्तु शृंगारस्योपवर्णने ।\nराज्यनिर्वाहचिंतायां राज्यलिंगंशुभावहम् ९२।\nयस्यापि यादृशं योग्यं विचार्य तादृशं बुधैः ।\nस्तुतिवैराग्ययोः कार्यं विलयः परिकीर्तितः ९३।\nकार्याल्पसिद्धिः स्खलितेन च निर्वाहमृच्छति ।\nतस्यान्यार्थस्यान्यभावो राम शांतिविचारणे ९४।\nविसर्गांतश्च पूर्वार्द्ध विपर्यासो भविष्यतः ।\nसंकल्पितान्यथाभावो ह्यध्यायस्य समापने ९५।\nकांडादेस्तु समाप्तौ तु स्यात्तत्कार्यविनाशनम् ।\nतस्मादेतादृशे दोषे शकुनस्य विपर्ययः ९६।\nक्षुते पुस्तकपाते च त्वाहते मस्तकादिषु ।\nवक्ता वैमाननं याति ततः शकुननाशनम् ९७।\nतस्मादेतादृशे दोषे शकुनं परिवर्जयेत् ।\nउपमायां भवेद्राम कार्याभासो न वस्तुतः ९८।\nसंतानं भोन्यत्र चोक्ता सृष्टिर्मध्यफलप्रदा ।\nस्तुतिः प्रशस्ता कुत्रापि गुणवत्कार्यनिर्णये ९९।\nविवाहे चौषधे दाने व्यवहारे कृषौ तथा ।\nयथार्था च स्तुती राम निर्वाहेऽपि न दूषणम् १००।"
  }
]
[
  {
    "text": "सुग्रीवस्तु तत्कटकं भग्नं वीक्ष्य रणांगणे ।\nस्वामिनं मूर्च्छितं वापि ययौ योद्धुं नृपं प्रति १।\nआगच्छ भूप सर्वान्नो मूर्च्छयित्वा कुतो भवान् ।\nगच्छति क्षिप्रं मां देहि युद्धं रणविशारद २।\nएवमुक्त्वा नगं कंचिद्विशालं शाखया युतम् ।\nउत्पाट्य प्राहरत्तस्य मस्तके बलसंयुतः ३।\nतेन प्रहारेण महाबलो नृपः ।\nसंवीक्ष्यसु ग्रीवमथो स्वचापे ।\nबाणान्समाधाय शितान्सरोषा ।\nज्जघान वक्षस्यतिपौरुषो बली ४।\nतान्बाणान्व्यधमत्सर्वान्सुग्रीवः सहसा हसन् ।\nताडयामास हृदये सुरथं सुमहाबलः ५।\nपर्वतैः शिखरैश्चैव नगैर्द्विरदवर्ष्मभिः ।\nवेगात्संताडयामास दारयन्सुरथं नखैः ६।\nतमप्याशु बबंधास्त्राद्रामसंज्ञात्सुदारुणात् ।\nबद्धः कपिवरो मेने सुरथं रामसेवकम् ७।\nगजो यथायसमयीं शृंखलां पादलंबिताम् ।\nप्राप्य किंचिन्न वै कर्तुं शक्नोति स तथा ह्यभूत् ८।\nजितं तेन महाराज्ञा सुरथेन सुपुत्रिणा ।\nसर्वान्वीरान्रथे स्थाप्य ययौ स्वनगरं प्रति ९।\nगत्वा सभायां सुमहान्बद्धं मारुतिमब्रवीत् ।\nस्मर श्रीरघुनाथं त्वं दयालुं भक्तपालकम् १०।\nयथा त्वां बंधनात्सद्यो मोचयिष्यति सुष्ठुधीः ।\nनान्यथायुतवर्षेण मोचयिष्यामि बंधनात् ११।\nइत्युक्तमाकर्ण्य समीरजस्तदा ।\nसुबद्धमात्मानमवेक्ष्य वीरान् ।\nसंमूर्च्छिताञ्छत्रुशराभिघात -।\nपीडायुतान्बंधनमुक्तये स्मरत् १२।\nश्रीरामचंद्रं रघुवंशजातं सीतापतिं पंकजपत्रनेत्रम् ।\nस्वमुक्तये बंधनतः कृपालुं सस्मार सर्वैः करणैर्विशोकैः १३।\nहनूमानुवाच।\nहा नाथ हा नरवरोत्तम हा दयालो ।\nसीतापते रुचिरकुंतलशोभिवक्त्र ।\nभक्तार्तिदाहक मनोहररूपधारिन् ।\nमां बंधनात्सपदि मोचय मा विलंबम् १४।\nसंमोचितास्तु भवता गजपुंगवाद्याः ।\nदेवाश्च दानवकुलाग्नि सुदह्यमानाः ।\nतत्सुंदरीशिरसिसंस्थितकेशबंधः ।\nसंमोचितस्तु करुणालय मां स्मरस्व १५।\nत्वं यागकर्मनिरतोऽसि मुनीश्वरेंद्रै ।\nर्धर्मं विचारयसि भूमिपतीड्यपाद ।\nअत्राहमद्य सुरथेन विगाढपाश -।\nबद्धोस्मि मोचय महापुरुषाशु देव १६।\nनो मोचयस्यथ यदि स्मरणातिरेकात् ।\nत्वं सर्वदेववरपूजितपादपद्म ।\nलोको भवंतमिदमुल्लसितोऽहसिष्य -।\nत्तस्माद्विलंबमिह माचर मोचयाशु १७।\nइति श्रुत्वा जगन्नाथो रघुवीरः कृपानिधिः ।\nभक्तं मोचयितुं प्रागात्पुष्पकेणाशुवेगिना १८।\nलक्ष्मणेनानुगेनाथ भरतेन सुशोभितम् ।\nमुनिवृंदैर्व्यासमुख्यैः समेतं ददृशे कपिः १९।\nतमागतं निजं नाथं वीक्ष्य भूपं समब्रवीत् ।\nपश्य राजन्निजं मोक्तुमायातं कृपया हरिम् २०।\nअनेके मोचिताः पूर्वं स्मरणात्सेवका निजाः ।\nतथा मां पाशतो बद्धं संमोचयितुमागतः २१।\nश्रीरामभद्रमायांतं वीक्ष्यासौ सुरथः क्षणात् ।\nनतीश्च शतशश्चक्रे भक्तिपूरपरिप्लुतः २२।\nश्रीरामस्तं निजैर्दोर्भिः परिरेभे चतुर्भुजः ।\nमूर्ध्नि सिंचन्नश्रुजलैर्हर्षाद्भक्तं स्वकं मुहुः २३।\nउवाच धन्यदेहोऽसि महत्कर्म कृतं त्वया ।\nकपीश्वरस्त्वया बद्धो हनूमान्सर्वतो बलः २४।\nश्रीरामः कपिवर्यं तं मोचयामास बंधनात् ।\nमूर्छितांस्तान्भटान्सर्वान्वीक्ष्य दृष्ट्या स्वजीवयत् २५।\nते मूर्च्छां तत्यजुर्दृष्टा रामेण सुरसेविना ।\nउत्थिता ददृशुः श्रीमद्रामचंद्रं मनोरमम् २६।\nप्रणतास्ते रघुपतिं तेन पृष्टा अनामयम् ।\nसुखीभूता नृपं प्रोचुः सर्वं स्वकुशलं नृपाः २७।\nसुरथो वीक्ष्य रामं च कृपार्थं सेवकात्मनः ।\nआगतं सकलं राज्यं सहयं सुमुदार्पयत् २८।\nअनेकवरिवस्याभिः श्रीरामं समतोषयत् ।\nकथयामास मेऽन्याय्यं कृतं ते क्षम राघव ।\nश्रीरामस्तमुवाचाथ कृतं ते वाहरक्षणम् २९।\nक्षत्त्रियाणामयं धर्मः स्वामिना सह युद्ध्यते ।\nत्वया साधुकृतं कर्म रणे वीराः प्रतोषिताः ३०।\nइत्युक्तवंतं नृहरिं पूजयन्ससुतोऽभवत् ।\nश्रीरामस्त्रिदिनं स्थित्वा ययौ तमनुमंत्र्य च ३१।\nकामगेन विमानेन मुनिभिः सहितो महान् ।\nतं दृष्ट्वा विस्मितास्तस्य कथाश्चक्रुर्मनोहराः ३२।\nचंपकं स्वपुरे स्थाप्य सुरथः क्षत्रियो बली ।\nशत्रुघ्नेन समं यातुं मनश्चक्रे महाबलः ३३।\nशत्रुघ्नः स्वहयं प्राप्य भेरीनादानकारयत् ।\nशंखनादान्बहुविधान्सर्वत्र समवादयत् ३४।\nसुरथेन समं वीरो यज्ञवाहममूमुचत् ।\nस बभ्रामापरान्देशान्न कोपि जगृहे बली ३५।\nयत्रयत्र गतो वाहस्तत्रतत्र परिभ्रमन् ।\nसैन्येन महता यातः शत्रुघ्नः सुरथेन च ३६।\nकदाचिज्जाह्नवीतीरे वाल्मीकेराश्रमं वरम् ।\nगतो मुनिवरैर्जुष्टं प्रातर्धूमेन चिह्नितम् ३७।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे रघुनाथसमागमोनाम त्रिपंचाशत्तमोऽध्यायः ५३।"
  }
]
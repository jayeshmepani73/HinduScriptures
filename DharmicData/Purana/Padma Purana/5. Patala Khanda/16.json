[
  {
    "text": "सुमतिरुवाच।\nएवं तया क्रीडमानः सर्वत्र धरणीतले ।\nनाबुध्यत गतानब्दाञ्छतसंख्या परीमितान् १।\nततो ज्ञात्वाथव तद्विप्रः स्वकालपरिवर्तिनीम् ।\nमनोरथैश्च संपूर्णां स्वस्यप्रियतमां वराम् २।\nन्यवर्तताश्रमं श्रेष्ठं पयोष्णीतीरसंस्थितम् ।\nनिर्वैरजं तु जनतासंकुलं मृगसेवितम् ३।\nतत्रावसत्स सुतपाः शिष्यैर्वेदसमन्वितैः ।\nसेवितांघ्रियुगो नित्यं तताप परमं तपः ४।\nकदाचिदथ शर्यातिर्यष्टुमैच्छत देवताः ।\nतदा च्यवनमानेतुं प्रेषयामास सेवकान् ५।\nतैराहूतो द्विजवरस्तत्रागच्छन्महातपाः ।\nसुकन्यया धर्मपत्न्या स्वाचार परिनिष्ठया ६।\nआगतं तं मुनिवरं पत्न्या पुत्र्या महायशाः ।\nददर्श दुहितुः पार्श्वे पुरुषं सूर्यवर्चसम् ७।\nराजा दुहितरं प्राह कृतपादाभिवंदनाम् ।\nआशिषो न प्रयुंजानो नातिप्रीतमना इव ८।\nचिकीर्षितं ते किमिदं पतिस्त्वया ।\nप्रलंभितो लोकनमस्कृतो मुनिः ।\nत्वया जराग्रस्तमसंमतं पतिं ।\nविहाय जारं भजसेऽमुमध्वगम् ९।\nकथं मतिस्तेऽवगतान्यथासतां कुलप्रसूतेः कुलदूषणं त्विदम् ।\nबिभर्षि जारं यदपत्रपाकुलं पितुः स्वभर्तुश्च नयस्यधस्तमाम् १०।\nएवं ब्रुवाणं पितरं स्मयमाना शुचिस्मिता ।\nउवाच तात जामाता तवैष भृगुनंदनः ११।\nशशंस पित्रे तत्सर्वं वयोरूपाभिलंभनम् ।\nविस्मितः परमप्रीतस्तनयां परिषस्वजे १२।\nसोमेनायाजयद्वीरं ग्रहं सोमस्य चाग्रहीत् ।\nअसोमपोरप्यश्विनोश्च्यवनः स्वेन तेजसा १३।\nग्रहं तु ग्राहयामास तपोबलसमन्वितः ।\nवज्रं गृहीत्वा शक्रस्तु हंतुं ब्राह्मणसत्तमम् १४।\nअपंक्तिपावनौ देवौ कुर्वाणं पंक्तिगोचरौ ।\nशक्रं वज्रधरं दृष्ट्वा मुनिः स्वहननोद्यतम् १५।\nहुंकारमकरोद्धीमान्स्तंभयामास तद्भुजम् ।\nइंद्रः स्तब्धभुजस्तत्र दृष्टः सर्वैश्च मानवैः १६।\nकोपेन श्वसमानोऽहिर्यथा मंत्रनियंत्रितः ।\nतुष्टाव स मुनिं शक्रः स्तब्धबाहुस्तपोनिधिम् १७।\nअश्विभ्यां भागदानं च कुर्वंतं निर्भयांतरम् ।\nकथयामास भोः स्वामिन्दीयतामश्विनोर्बलि १८।\nमया न वार्यते तात क्षमस्वाघं महत्कृतम् ।\nइत्युक्तः स मुनिः कोपं जहौ तूर्णं कृपानिधिः १९।\nइंद्रो मुक्तभुजोऽप्यासीत्तदानीं पुरुषर्षभ ।\nएतद्वीक्ष्य जनाः सर्वे कौतुकाविष्टमानसाः २०।\nशशंसुर्ब्राह्मणबलं ते तु देवादिदुर्ल्लभम् ।\nततो राजा बहुधनं ब्राह्मणेभ्योऽददन्महान् २१।\nचक्रे चावभृथस्नानं यागांते शत्रुतापनः ।\nत्वया पृष्टं यदाचक्ष्व च्यवनस्य महोदयम् २२।\nस मया कथितः सर्वस्तपोयोगसमन्वितः ।\nनमस्कृत्वा तपोमूर्तिमिमं प्राप्य जयाशिषः २३।\nप्रेषय त्वं सपत्नीकं रामयज्ञे मनोरमे ।\nशेष उवाच।\nएवं तु कुर्वतोर्वार्तां हयः प्रापाश्रमं प्रति २४।\nविदधद्वायुवेगेन पृथ्वीं खुरविलक्षिताम् ।\nदूर्वांकुरान्मुखाग्रेण चरंस्तत्र महाश्रमे २५।\nमुनयो यावदादाय दर्भान्स्नातुं गता नदीम् ।\nशत्रुघ्नः शत्रुसेनायास्तापनः शूरसंमतः २६।\nतावत्प्राप मुनेर्वासं च्यवनस्यातिशोभितम् ।\nगत्वा तदाश्रमे वीरो ददर्श च्यवनं मुनिम् २७।\nसुकन्यायाः समीपस्थं तपोमूर्तिमिवस्थितम् ।\nववंदे चरणौ तस्य स्वाभिधां समुदाहरन् २८।\nशत्रुघ्नोहं रघुपतेर्भ्राता वाहस्य पालकः २९।\nनमस्करोमि युष्मभ्यं महापापोपशांतये ।\nइति वाक्यं समाकर्ण्य जगाद मुनिसत्तमः ३०।\nशत्रुघ्न तव कल्याणं भूयान्नरवरर्षभ ।\nयज्ञं पालयमानस्य कीर्तिस्ते विपुला भवेत् ३१।\nचित्रं पश्यत भो विप्रा रामोऽपि मखकारकः ।\nयन्नामस्मरणादीनि कुर्वंति पापनाशनम् ३२।\nमहापातकसंयुक्ताः परदाररता नराः ।\nयन्नामस्मरणोद्युक्ता मुक्ता यांति परां गतिम् ३३।\nपादपद्मसमुत्थेन रेणुना ग्रावमूर्तिभृत् ।\nतत्क्षणाद्गौतमार्धांगी जाता मोहनरूपधृक् ३४।\nमामकीयस्य रूपस्य ध्यानेन प्रेमनिर्भरा ।\nसर्वपातकराशिं सा दग्ध्वा प्राप्ता सुरूपताम् ३५।\nदैत्या यस्य मनोहारिरूपं प्रधनमण्डले ।\nपश्यंतः प्रापुरेतस्य रूपं विकृतिवर्जितम् ३६।\nयोगिनो ध्याननिष्ठा ये यं ध्यात्वा योगमास्थिताः ।\nसंसारभयनिर्मुक्ताः प्रयाताः परमं पदम् ३७।\nधन्योऽहमद्य रामस्य मुखं द्रक्ष्यामि शोभनम् ।\nपयोजदलनेत्रांतं सुनसं सुभ्रुसून्नतम् ३८।\nसा जिह्वा रघुनाथस्य नामकीर्तनमादरात् ।\nकरोति विपरीता या फणिनो रसना समा ३९।\nअद्य प्राप्तं तपःपुण्यमद्य पूर्णा मनोरथाः ।\nयद्द्रक्ष्ये रामचंद्रस्य मुखं ब्रह्मादिदुर्ल्लभम् ४०।\nतत्पादरेणुना स्वांगं पवित्रं विदधाम्यहम् ।\nविचित्रतरवार्ताभिः पावये रसनां स्वकाम् ४१।\nइत्यादि रामचरणस्मरणप्रबुद्ध-\nप्रेमव्रजप्रसृतगद्गदवागुदश्रुः ।\nश्रीरामचंद्र रघुपुंगवधर्ममूर्ते\nभक्तानुकंपकसमुद्धर संसृतेर्माम् ४२।\nजल्पन्नश्रुकलापूर्णो मुनीनां पुरतस्तदा ।\nनाज्ञासीत्तत्र पारक्यं निजं ध्यानेन संस्थितः ४३।\nशत्रुघ्नस्तं मुनिं प्राह स्वामिन्नो मखसत्तमः ।\nक्रियतां भवता पादरजसा सुपवित्रितः ४४।\nमहद्भाग्यं रघुपतेर्यद्युष्मन्मानसांतरे ।\nतिष्ठत्यसौ महाबाहुः सर्वलोकसुपूजितः ४५।\nइत्युक्तः सपरीवारः सर्वाग्निपरिसंवृतः ।\nजगाम च्यवनस्तत्र प्रमोदह्रदसंप्लुतः ४६।\nहनूमांस्तं पदायांतं रामभक्तमवेक्ष्य ह ।\nशत्रुघ्नं निजगादासौ वचो विनयसंयुतः ४७।\nस्वामिन्कथयसि त्वं चेन्महापुरुषसुंदरम् ।\nरामभक्तं मुनिवरं नयामि स्वपुरीमहम् ४८।\nइति श्रुत्वा महद्वाक्यं कपिवीरस्य शत्रुहा ।\nआदिदेश हनूमंतं गच्छ प्रापयतं मुनिम् ४९।\nहनूमांस्तं मुनिं स्वीये पृष्ठ आरोप्य वेगवान् ।\nसकुटुंबं निनायाशु वायुः ख इव सर्वगः ५०।\nआगतं तं मुनिं दृष्ट्वा रामो मतिमतां वरः ।\nअर्घ्यपाद्यादिकं चक्रे प्रीतः प्रणयविह्वलः ५१।\nधन्योऽस्मि मुनिवर्यस्य दर्शनेन तवाधुना ।\nपवित्रितो मखो मह्यं सर्वसंभारसंभृतः ५२।\nइति वाक्यं समाकर्ण्य च्यवनो मुनिसत्तमः ।\nउवाच प्रेमनिर्भिन्न पुलकांगोऽतिनिर्वृतः ५३।\nस्वामिन्ब्रह्मण्यदेवस्य तव वाडवपूजनम् ।\nयुक्तमेव महाराज धर्ममार्गं प्ररक्षितुः ५४।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे च्यवनाश्रमे हयगमनोनाम षोडशोऽध्यायः १६ ।"
  }
]
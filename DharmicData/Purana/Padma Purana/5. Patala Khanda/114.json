[
  {
    "text": "राम उवाच-\nक एष दृश्यते व्योम्नि सर्वाभरणभूषितः ।\nविमानस्थो महादीप्त मध्याह्नार्क इवापरः १।\nदुष्प्रेक्ष्यः सर्वमर्त्यानां तस्यांके चारुहासिनी ।\nअपरा श्रीरिव ब्रह्मंस्तथा पंचसुयोषितः २।\nगायंति मधुरां गीतिं सुभ्रूभंगनिरीक्षणैः ।\nमंदस्मितैः करतलशब्दास्फोटिकया तथा ३।\nक्वचिद्गलकृतैर्गीतैरन्योन्य करताडनैः ।\nअन्योन्य मुखमालोक्य प्रलोभैर्गीतपूर्वकैः ४।\nक्रीडन्नास्ते महायोगी पद्मकिंजल्कसन्निभः ।\nएवं चरितपुण्येन केन वा तद्वदस्व मे ५।\nशंभुरुवाच-\nएष विप्रः पुरा राम सर्वसंपत्समन्वितः ।\nनानाविधसुखोपेतो भार्य्यापोषणतत्परः ६।\nअपुत्रो दानहीनश्च देवतार्चनवर्जितः ।\nपंचयज्ञविहीनश्च स्वाध्यायपरिवर्जितः ७।\nप्रातर्म्मध्याह्नसायाह्नभोजनप्रवणोऽशुचिः ।\nकदाचिदगमद्गेहं गौतमस्य महात्मनः ८।\nत्र्यंबकस्य गिरौ पुण्ये नानामुनिगणाश्रिते ।\nतत्रापि शोभितगृहं स्फटिकस्तंभकल्पितम् ९।\nअगुरुद्रवकस्तूरीचंद्र कुंकुमचर्चिता ।\nभित्तिर्यस्य च संतानकुसुमामोदसौष्ठवम् १०।\nकस्तूरिका पुष्परस समुत्सेचितभूतलम् ।\nसूक्ष्म सुश्वेतविविधवितानपरिशोभितम् ११।\nअंगणं शोभित महाकदलीपूगशोभितम् ।\nसमीपसरसीजात मंजुकूजन्मधुव्रतम् १२।\nपाटीरतरुसंभूत गंधपूरितदिङ्मुखम् ।\nशिक्षागीतकृताल्हाद गीतपूरितदिङ्मुखम् १३।\nनिदाघजनिताताप नाशयंत्रविनिर्मितम् ।\nकदलीदलसंच्छादि पावकाकल्पितच्छदम् १४।\nपाटीरतरुसुस्निग्ध सांद्र द्वारकपाटकम् ।\nसौगंधिकमहामोदि कल्पितांतर भित्तिकम् १५।\nईशानभागसुभग रतिकल्पित वेदिकम् ।\nहाटिकाकल्पितपदं विचित्रवेदिकायुतम् १६।\nसुस्निग्धनि बिडच्छायं वटमूलोपकल्पितम् ।\nप्रसूनकदलीखंड सरोभिः प्रांतशोभितम् १७।\nमहावटाग्रसंलग्न तुषारितपयोधरम् ।\nनाकोपवनसंपन्न विचित्राराम शोभितम् १८।\nवापीकूपतडागाद्यमनेकवनशोभितम् ।\nमंदं मंदं ववौ वायुर्यत्र गेहे सुखप्रदः १९।\nवादिन्यश्चारुसर्वांग्यो वाद्यानि स्मरसंपदः ।\nवीणां वेणुं त्रिवेणुं च वादयंति वरांगनाः २०।\nतौर्य्यत्रिककृतो नार्य्यश्चतुर्दिक्षु तथोर्द्ध्वतः ।\nसुवर्णादिकपात्रेषु वटका भस्मनः शुभाः २१।\nवासिताः सर्वगंधैश्च सुधूपैरपि धूपिताः ।\nकुशग्रथितसंघाश्च अक्षमालाश्च कोटिशः २२।\nकृष्णाजिनसहस्राणि बहिः प्रांते स्थितानि च ।\nएतादृशे गृहवरे देववंद्यो मुनीश्वरः २३।\nकर्पूरादींश्च संस्थाप्य चतुर्दिक्षु मुनीश्वरः ।\nपाटीरपीठे कर्पूरसिंहासनमकल्पयत् २४।\nसूक्ष्मं श्वेतं च सुस्रिग्धमावृत्तं घनसारकैः ।\nसुगंधवासितजलैः स्नाप्य क्षीरेण शंकरम् २५।\nअन्यैश्च वैदिकैर्मंत्रैः स्नापयित्वा सदाशिवम् ।\nदारुचंद्रोपपीठे तु वस्त्रपीठं निधाय च ।\nपात्रिकामग्रतः स्थाप्य स्थापयित्वा दलेष्वमून् २६।\nएकस्मिन्नक्षताः पात्रे अन्यस्मिन्सतिलाक्षताः ।\nपंचगंधकमेकस्मिन्नन्यस्मिन्नष्टगंधकम् २७।\nकाश्मीरं मृगनाभिं तु कर्पूरं चंदनं तथा ।\nपात्रेष्वन्येषु विन्यस्य पूजास्थाने प्रकल्प्य च २८।\nनानावरणमार्गेण पूजा तत्र विधीयते ।\nलिंगमध्ये स्थितो देवः पंचवक्त्रः सदाशिवः २९।\nतस्य प्रावरणं लिंगं शक्तिस्तस्य विधीयते ।\nशक्तेरावरणं विष्णुर्विष्णोरावरणं विधिः ३०।\nब्रह्मप्रावरणं चंद्रस्तस्य सूर्यस्ततः श्रुतिः ।\nदिग्देवतासु तद्गुप्तिस्तासामावरणं दिशः ३१।\nदिशामावरणं शंभुस्तस्य चावरणं गुणाः ।\nदशप्रावरणं ह्येतच्छिवलिंगार्चनं शुभम् ३२।\nकेषांचिन्मतमेतत्स्यादथ प्रावरणांतरम् ।\nविद्यावरणमाख्यातं तदुमावरणं स्मृतम् ३३।\nविष्णुरावरणं तस्या विष्णोश्चावरणं विधिः ।\nब्रह्मप्रावरणंचंद्रस्तस्य भानुरथावृतिः ३४।\nभानोरावरणं चेश इति षोढावृतिः स्मृता ।\nविधिं विना समाख्यातं पंचावरणमुत्तमम् ३५।\nशशांकविष्णुशक्तीनामेतदावरणत्रयम् ।\nअंबिकावरणं प्रोक्तमेकावरणमुत्तमम् ३६।\nअथवा लोकपालाः स्युरावृतिः सोमपूजने ।\nअनावरणमथवा पूजनं शस्यते शिवे ३७।\nपत्रिकाष्टदलेष्वेव स्थितद्रव्यैर्यजेच्छिवम् ।\nपत्रिकालक्षणं वक्ष्ये सर्वकर्मोपयोगितम् ३८।\nस्वर्णेन राजतेनाथ ताम्रेणाथ प्रकल्पितम् ।\nमुक्ताशुक्तिनिभं कुर्यात्पत्रिकाष्टदलं शुभम् ३९।\nपद्मपत्रसमानाष्टकोणाकारं प्रकल्पयेत् ।\nपलमात्रं ततः शस्तं निर्वृतं विस्तृतं पदम् ४०।\nअस्थूलमध्यमुपरि पद्माकृतिदलाष्टकम् ।\nअथवा शक्तिमार्गेण पंचपत्रं प्रकल्पयेत् ४१।\nत्रिपत्रमथवा कुर्याच्छक्तिभावे मतेन च ।\nयथा स्याच्छोभनं पात्रं तथा कुर्य्याद्विचक्षणः ४२।\nशक्त्यांतरितरुद्राक्षैः कल्पिताष्टशतैः शुभा ।\nमालोपवीतं त्रिंशत्या अष्टकेन प्रकल्पितम् ४३।\nप्रगंडयोरथैकैकं बद्धा तु द्वे प्रकोष्ठयोः ।\nशिरस्येका धृता तेन कंठे च परमर्षिणा ४४।\nरुद्राक्षैः स्फटिकै रत्नैः कल्पिता ह्यक्षमालिका ।\nव्याघ्रचर्मासनं कृत्वा पद्मासनगतो मुनिः ४५।\nआवाहनासनं चार्घ्यं पाद्यं वाचमनीयकम् ।\nनिर्वर्त्य गंगासलिलैः स्नापयामास शंकरम् ४६।\nअष्टगंधकसंयुक्तैः पुष्पैर्बकुलपाटलैः ।\nस्वर्णभांडस्थितैर्वस्त्रशोधितैर्वासितैर्दृढम् ४७।\nद्वारे ताम्रकटाहश्च प्रबंधद्रोणिना शुभम् ।\nगोशृंगेण विषाणेन गवयस्य तथा क्वचित् ४८।\nदक्षिणावर्तशंखेन रत्नपात्रैरथापि वा ।\nस्वर्णैर्वा राजतैर्वापि ताम्रैः कांस्यैरथापि वा ४९।\nस्वर्णैश्च सूक्ष्मकलशैः स्नापयामास चेच्छया ।\nअथवा मृण्मयैः कुर्य्यात्पद्मपत्रैरथापि वा ५०।\nपालाशैश्चूतजंब्वाद्यैः पात्रैः संस्नापयेद्विभुम् ।\nस्नानानामथ सर्वेषां धारास्नानं विशिष्यते ५१।\nनमस्तेत्यादिमंत्रेण शतरुद्रियसंज्ञिना ।\nशं चेत्याद्यनुवाकेन शांतिरूपेण चेश्वरम् ५२।\nआवृत्य च यथाशक्ति पश्चाद्गंधादि विन्यसेत् ।\nततश्च शोभनैः पुष्पैः पत्रैर्बिल्वैः समर्चयेत् ५३।\nतुलसीमारुवदलैः कल्हारैश्च महोत्पलैः ।\nनीलोत्पलैरुत्पलैश्च शेषैश्च करवीरकैः ५४।\nकर्णिकारैः सितांभोजैरपराजितया तथा ।\nतिलाक्षतैरक्षतैश्च श्रीपत्रैस्तिलमिश्रकैः ५५।\nएवं महेशमीशानं पूजयामास गौतमः ।\nकर्पूरागरुकस्तूरी सर्ज्जागरुकचंदनैः ५६।\nअन्यैश्च धूपयामास षोडशाथ प्रदीपिकाः ।\nकर्पूरवर्त्तिसंयुक्ता दीपयंत्रोपरिस्थिताः ५७।\nनिवेदितं महेशाय अथ नैवेद्यमुत्तमम् ।\nसुपक्वशालिपिष्टान्नं भक्ष्यं लेह्यं च चोष्यकम् ५८।\nमधुरादिसमोपेतं पंचभक्ष्यसमन्वितम् ।\nअनेकपक्वशाकाढ्यमनेक पक्वमिश्रितम् ५९।\nपानं विंशतिसंयुक्तं द्राक्षारंभाफलान्वितम् ।\nसूपाष्टकादिसंयुक्तं युक्तं मूलफलादिना ६०।\nयथासंभवसंयुक्तैरन्यैरप्युपकल्पितम् ।\nअग्रपुष्पसमोपेतं नैवेद्यं प्रददौ मुनिः ६१।\nसौवर्णपात्रिका न्यस्तनीराजनसहस्रकम् ।\nसोपहाराय देवाय दत्वा चैव नमस्य च ६२।\nपूगखंडानथो घृष्टान्पत्राणि क्षालितानि च ।\nअपृष्ठाग्राणि सुश्वेतच्छदयावृतिकानि च ६३।\nघनसारकचूर्णं च न्यस्तपत्रत्रयं शुभम् ।\nसौवर्णपात्रविन्यस्तमिदं तांबूलमीश्वरे ६४।\nअथ प्रदक्षिणं कृत्वा नमस्काराननंतरम् ।\nअष्टयोषास्ततः प्राप्तास्तंत्रीवेण्वादिधारिकाः ६५।\nविचित्रवाद्यवादिन्यः संप्राप्ता मुनिसन्निधिम् ।\nक्षुद्रतालयुगं गृह्य स्वयं गातुं प्रचक्रमे ६६।\nगौतमे गातुमुद्युक्ते तानं कुर्युरथांगनाः ।\nमंदं मंदं च वाद्यानि वादयंति तथापराः ६७।\nमधुरं गायति मुनौ स्वरामूर्तिभृतस्तथा ।\nप्रानृत्यंत महेशाग्रे तदद्भुतमिवाभवत् ६८।\nएतस्मिन्नंतरे प्राप्तो भगवान्नारदो मुनिः ।\nतमागतं गौतमोपि संपूज्य प्रणिपत्य च ६९।\nआहचैनंकृतार्थोस्मिनचकश्चिन्मयासमः ।\nतवागमनकृत्यं किं कुत आगमनं तथा ७०।\nश्रीनारद उवाच-\nपातालादागतोस्मीह भुक्त्वा वै बाणमंदिरे ।\nआयास्यंति महात्मानो बाणशुक्रादयो गृहम् ७१।\nअथ क्षणादभ्यगाच्च बाणः परपुरंजयः ।\nविंशत्यक्षौहिणीयुक्तो गजमारुह्य सोसुरः ७२।\nअपरं हि गजं शुक्रः प्रह्लादो रथमुत्तमम् ।\nवृषपर्वा रथवरं बलिस्तुरगमुत्तमम् ७३।\nआगतानथ तान्सर्वानाज्ञाय स तु गौतमः ।\nसशिष्यो निर्जगामाथ ह्यादायार्घ्यादिकं त्वरा ७४।\nगौतमं चापि ते वीक्ष्यावरुह्य च गजादिकात् ।\nनमश्चक्रुरथो दैत्यास्तं नमस्कृत्य भार्गवम् ७५।\nआलिंग्य राक्षसान्सर्वान्पूजयित्वा यथाविधि ।\nसेनायाः सन्निवेशं च चकार मुनिपुंगवः ७६।\nपादौ प्रक्षाल्य शुक्रस्य जलं मूर्ध्नि धृतं तथा ।\nविचित्रफलसंयुक्तं दत्तवानर्हणं मुनिः ७७।\nवापीतडागसरसी स्नानपूर्वकृत क्रियाः ।\nसंगमे वर्तमाने तु गौतमस्याश्रमे शुभे ७८।\nतद्गेहं तु प्रविश्याथ राक्षसास्सपुरोहिताः ।\nदेवपूजाप्रपत्तिं च चक्रुः सर्वे द्विजालये ७९।\nसद्यः प्रकल्पितायां च वेद्यां शुक्रोऽयजच्छिवम् ।\nतस्यैव वामभागे तु प्रह्लादोयजदच्युतम् ८०।\nसोमं च बलिरप्येवमन्ये चासुरपुंगवाः ।\nअथ बाणोऽयजद्देवमेकमेव त्रियंबकम् ८१।\nशुक्रोपि भगवन्तन्तमुमानाथमपूजयत् ।\nगौतमोप्यथ मध्याह्ने पूजयामास शंकरम् ८२।\nसर्वे शुक्लांबरधरा भस्मोद्धूलितविग्रहाः ।\nसितेन भस्मना कृत्वा सर्वस्थाने त्रिपुंड्रकम् ८३।\nनत्वा तु भार्गवं सर्वे भूतशुद्धिं प्रचक्रमुः ।\nहृत्पद्ममध्ये सुषिरं तत्रैव भूतपंचकम् ८४।\nतेषां मध्ये महाकाशमाकाशे निर्मलानलम् ।\nतन्मध्ये च महेशानं ध्यायेद्दीप्तिमयं शुभम् ८५।\nअज्ञानसंयुतं भूतं शमलं सर्वसंगतम् ।\nतद्देहमाकाशदीपे प्रदहेज्ज्ञानवह्निना ८६।\nआकाशस्यावृतं चाहं दग्ध्वाऽऽकाशमथो दहेत् ।\nदग्ध्वाकाशमयो वायुमग्निभूतं तदा दहेत् ८७।\nअब्भूतं च ततो दग्ध्वा पृथिवीभूतमेव च ।\nतदाश्रितान्गुणान्दग्ध्वा ततो देहं प्रदाहयेत् ८८।\nएवं दहित्वा भूतानि देही तज्ज्ञानवह्निना ।\nशिखामध्यस्थितं विष्णुमानंदरसनिर्भरम् ८९।\nनिष्पन्नचंद्रकिरणसंकाशकिरणं शिवम् ।\nशिवांगोत्पन्नकिरणैरमृतद्रवसंयुतैः ९०।\nसुशीतला ततो ज्वाला प्रशांता चन्द्ररश्मिवत् ।\nप्रसारितसुधारुग्भिः सांद्रीभूतश्च संप्लवः ९१।\nक्रमेण प्लावितं भूतग्रामं संचिंतयेत्परम् ९२।\nइत्थं कृत्वा भूतशुद्धिं क्रियार्हो मर्त्यः शुद्धो जायते एव शुद्धः ।\nपूजां कर्तुं जाप्यकर्म्मापि पश्चाद्देवध्याने ब्रह्महत्यादि हानिः ९३।\nएवं ध्यात्वा चंद्रदीप्तिप्रकाशं ध्यानेनारोप्याशु लिंगे शिवस्य ।\nसदाशिवं दीपमध्ये विचिंत्य पंचाक्षरेणार्चनमव्ययं तु ९४।\nआवाहनादीनुपचारांस्तथापि कृत्वा स्नानं पूर्ववच्छंकरस्य ।\nउदुंबरं राजतं स्वर्णपीठं वस्त्रादिछन्नं सर्वमेवेह पीठम् ९५।\nअंते कृत्वा बुद्बुदानां च वृष्टिं पीठे पीठे नागमेकं पुरस्तात् ।\nकुर्यात्पीठे चोर्ध्वके नागयुग्मं देवाभ्याशे दक्षिणे वामतश्च ९६।\nजपापुष्पं नागमध्ये निधाय मध्ये वस्त्रं द्वादश प्रातिगुण्ये ।\nसुश्वेतेन तस्य मध्ये महेशं लिंगाकारं पीठयुक्तं प्रपूज्यम् ९७।\nएवं कृत्वा बाणमुख्या दितीशा दत्त्वा दत्त्वा पंचगंधाष्टगंधम् ।\nपुष्पैः पत्रैः श्री तिलैरक्षतैश्च तिलोन्मिश्रैः केवलैश्च प्रपूज्य ९८।\nधूपं दत्त्वा विधिवत्संप्रयुक्तं दीपं दत्त्वा चोक्तमेवोपहारम् ।\nपूजाशेषं ते समाप्याथ सर्वे गीतं नृत्यं तत्रतत्रापि चक्रुः ९९।\nअथास्मिन्नंतरे गौतमस्यप्राप्तः शिष्यः शंकरात्मेति नाम्ना १००।\nउन्मत्तवेशो दिग्वासा अनेकावृतिमाश्रितः ।\nक्वचिद्द्विजातिप्रवरः क्वचिच्चंडालसन्निभः १०१।\nक्वचिच्छूद्र समो योगी तापसः क्वचिदप्युत ।\nगर्जत्युत्पतते चैव नृत्यति स्तौति गायति १०२।\nरोदिति शृणुते व्यक्तं पतत्युत्तिष्ठति क्वचित् ।\nशिवज्ञानैकसंपन्नः परमानंदनिर्भरः १०३।\nसंप्राप्तो भोज्यवेलायां गौतमस्यांतिकं ययौ ।\nबुभुजे गुरुणा साकं क्वचिदुच्छिष्टमेव च १०४।\nक्वचिल्लेहति तत्पात्रं तूष्णीमेवाभ्यगात्क्वचित् ।\nहस्तं गृहीत्वैव गुरोः स्वयमेवाभुनक्क्वचित् १०५।\nक्वचिद्गृहांतरे मूत्रं क्वचित्कर्दमलेपनम् ।\nसर्वदा तं गुरुर्दृष्ट्वा करमालंब्य मंदिरम् १०६।\nप्रवेश्य स्वीयपीठे तमुपवेश्याभ्यभोजयत् ।\nस्वयं तदस्य पात्रेण बुभुजे गौतमो मुनिः १०७।\nतस्य चित्तं परिज्ञातुं कदाचिदथ सुंदरी ।\nअहल्या शिष्यमाहूय भुंक्ष्वेत्युक्त्वाथ सा शुभा १०८।\nसौवर्णे भाजने चान्नं निधाय चषकांतरे ।\nपानादिकमथो दत्वा एकस्मिन्पावकं पुनः १०९।\nनिधायांगारनिचयं कंटकानां चयं परे ।\nनिधाय भुंक्ष्व भुंक्ष्वेति स चापि बुभुजे मुनिः ११०।\nयथा पपौ हि पानीयं तथा वह्निमपि द्विजः ।\nकंटकानपि भुक्त्वा स यथापूर्वमतिष्ठत १११।\nपुरा हि मुनिकन्याभिराहूतो भोजनाय च ।\nदिनेदिने तत्प्रदत्तं लोष्ठमंबु च गोमयम् ११२।\nकर्दमं काष्ठदंडं च भुक्त्वा प्रीत्याथ हर्षितः ।\nएतादृशो मुनिरसौ चंडालसदृशाकृतिः ११३।\nसुजीर्णोपानहौ हस्ते गृहीत्वा तु तथा करे ।\nअंत्यजोचितभाषाभिर्वृषपर्वाणमभ्यगात् ११४।\nवृषपर्वेशयोर्मध्ये दिग्वासाः समतिष्ठत ।\nवृषपर्वा तमज्ञात्वा पीडयित्वा शिरोऽच्छिनत् ११५।\nहते तस्मिन्द्विजश्रेष्ठे जगदेतच्चराचरम् ।\nअतीव कलुषमभवत्तत्रस्था मुनयस्तथा ११६।\nगौतमस्य महाशोकः संजातः सुमहात्मनः ।\nनिर्ययौ चक्षुषोर्वारि शोकं संदर्शयन्निव ११७।\nगौतमः सर्वदैत्यानां संनिधौ वाक्यमुक्तवान् ।\nकिमनेन कृतं पापं येन च्छिन्नमिदं शिरः ११८।\nमम प्राणाधिकस्येह सर्वदा शिवयोगिनः ।\nममापि मरणं सत्यं शिष्यरूपी यतो गुरुः ११९।\nशैवानां धर्मयुक्तानां सर्वदा शिववर्तिनाम् ।\nमरणं यत्र दृष्टं स्यात्तत्र नो मरणं ध्रुवम् १२०।\nशुक्र उवाच-\nएनं संजीवयिष्यामि मम गोत्रं शिवप्रियम् ।\nकिमसौ म्रियते ब्रह्मन्पश्य मे तपसो बलम् १२१।\nइति वादिनि विप्रेंद्रे गौतमोऽपि ममार ह ।\nतस्मिन्मृतेऽथ शुक्रोऽपि प्राणांस्तत्याज योगतः १२२।\nतस्यापि हतमाज्ञाय प्रह्लादा द्दानवेश्वराः ।\nसर्वे मृताः क्षणेनैव तदद्भुतमिवाभवत् १२३।\nमृतमासीदथ बलं तस्य बाणस्य धीमतः ।\nअहल्या शोकसंतप्ता रुरोदोच्चैः पुनः पुनः १२४।\nगौतमेन महेशस्य पूजया पूजितो विभुः ।\nवीरभद्रो महायोगी सर्वं दृष्ट्वा चुकोप ह १२५।\nअहो कष्टमहोकष्टं माहेशा बहवो मृताः ।\nशिवं विज्ञापयिष्यामि तेनोक्तं करवाण्यहम् १२६।\nइति निश्चित्य गतवान्मंदराचलमव्ययम् ।\nनमस्कृत्वा विरूपाक्षमिदं सर्वमथोक्तवान् १२७।\nब्रह्म हरी स्थितौ तत्र दृष्ट्वा प्राह शिवो वचः ।\nमद्भक्तैः साहसं कर्म कृतं दृष्ट्वा वरप्रदः १२८।\nगत्वा पश्यामहे विष्णो युवामप्यागमिष्यथ ।\nअथेशो वृषमारुह्य वायुना धूतचामरः १२९।\nनंदिकेन सुवेषेण धृते छत्रेति शोभने ।\nसुश्वेतहेमदंडे च नान्ययोगे धृते विभोः १३०।\nमहेशानुमतिं लब्ध्वा हरिर्नागांतके स्थितः ।\nआरक्तनीलछत्राभ्यां शुशुभे लक्ष्यकौस्तुभः १३१।\nशिवानुमत्या ब्रह्मापि हंसारूढोऽभवत्तदा ।\nइंद्रगोपप्रभाकारच्छत्राभ्यां शुशुभे विधिः १३२।\nइंद्रादिसर्वदेवाश्च स्वस्ववाहनसंयुताः ।\nअथ ते निर्ययुः सर्वे नानावाद्यानुमोदिताः १३३।\nकोटिकोटिगणाकीर्णा गौतमस्याश्रमं गताः ।\nब्रह्मविष्णुमहेशाना दृष्ट्वा तत्परमाद्भुतम् १३४।\nस्वभक्तं जीवयामास वामकोणनिरीक्षणात् ।\nशंकरो गौतमं प्राह तुष्टोऽहं ते वरं वृणु १३५।\nगौतम उवाच-\nयदि प्रसन्नो देवेश यदि देयो वरो मम ।\nत्वल्लिंगार्चनसामर्थ्यं नित्यमस्तु महेश्वर १३६।\nवृतमेतन्मया देव शृणुष्वैतत्त्रिलोचन ।\nमम शिष्यो महाभागो हेयाहेयादिवर्जितः १३७।\nप्रेक्षणीयं ममत्वेन न च पश्यति चक्षुषा ।\nन च घ्राणेन घ्रातव्यं न दातव्यं न चेतरत् १३८।\nइति बुद्घ्वा तथा कुर्वन्स हि योगी महायशाः ।\nउन्मत्तविकृताकारः शंकरात्मेति कीर्तितः १३९।\nन कश्चित्तं प्रतिद्विष्यान्न च तं हिंसयेदिति ।\nएतन्मे दीयतां देव एतेषाममृतिस्तथा १४०।\nश्रीभगवानुवाच-।\nआकल्पमेते जीवंतु ततो मुक्तिं भजंतु च ।\nत्वया कृतमिदं वेश्म विस्तृतं विकृतं शुभम् १४१।\nतिष्ठामः क्षणमात्रं तु ततो यास्याम मंदिरम् ।\nगौतम उवाच-\nअयोग्यं प्रार्थयामीश ह्यर्थी दोषं न पश्यति १४२।\nब्रह्माद्यलभ्यं देवेश दीयतां यदि रोचते ।\nअथेशो विष्णुमालोक्य गृहीत्वा तु करं हरेः १४३।\nप्रहसन्नंबुजाभाक्षमित्युवाच सदाशिवः ।\nम्लानोदरोसि गोविंद देयं ते भोजनं किमु १४४।\nस्वयं प्रविश्य यदि वा स्वयं भुंक्ष्व स्वगेहवत् ।\nगच्छ वा पार्वतीगेहं या कुक्षिं पूरयिष्यति १४५।\nइत्युक्त्वा तत्करालंबी एकांतमगमद्विभुः ।\nआदिश्य नंदिनं देवो द्वाराध्यक्षं यथोक्तवत् १४६।\nगौतमं समुवाचायमुत्तरं विष्णुभाषणम् ।\nसदाशिव उवाच-\nसंपादयान्नं सर्वेषां भोक्तुकामा वयं मुने १४७।\nइत्युक्त्वैकांतमगमद्वासुदेवेन शंकरः ।\nमृदुशय्यां समारुह्य शयितौ देवतोत्तमौ १४८।\nअन्योन्यं भाषणं कृत्त्वा प्रोत्तस्थतुरुभावपि ।\nगत्वा तटाकं गंभीरं स्नास्यंतौ देवसत्तमौ १४९।\nकरांबुपानमन्योन्यं पृथक्कृत्वोभयत्र च ।\nमुनयो राक्षसाश्चैव जलक्रीडां प्रचक्रिरे १५०।\nअथ विष्णुर्महेशश्च जलपातानि शीघ्रतः ।\nचक्रतुः शंकरः पद्मकिंजल्कांजलिना हरेः १५१।\nअवाकिरन्मुखे तस्य पद्मोत्फुल्लविलोचने ।\nनेत्रे केशरसंपातान्न्यमीलयत केशवः १५२।\nअत्रांतरे हरेः स्कंधमारुरोह महेश्वरः ।\nहर्युत्तमांगं बाहुभ्यां गृहीत्वा संन्यमज्जयत् १५३।\nउन्मज्जयित्वा च पुनः पुनश्चापि पुनः पुनः ।\nपीडितः स हरिः सूक्ष्मं पातयामास शंकरम् १५४।\nअथ पादौ गृहीत्वा तु आचकर्ष च भ्रामयत् ।\nअताडयद्धरेर्वक्षः पातयामास चाच्युतम् १५५।\nअथोत्थितो हरिस्तोयमादायंजलिना ततः ।\nअवाकिरदथो शंभुमथ विष्णुमथो हरः १५६।\nजलक्रीडैवमभवदथ चर्षिगणांतरे ।\nजलक्रीडासंभ्रमेण विस्रस्तजटबंधनाः १५७।\nअथ संभ्रमतस्तेषामन्योन्यजटबंधनम् ।\nइतरेतरबद्धासु जटासु च मुनीश्वराः १५८।\nशक्तिमंतोऽशक्तिमतः आकर्षंति च सव्यथम् ।\nपातयंतोन्यतश्चापि क्रोशतो रुदतस्तथा १५९।\nएवं प्रवृत्ते तुमुले संभूते तोयकर्म्मणि ।\nआकाशे नारदो हृष्टो ननर्त च ननाद च १६०।\nविपंचीं नादयन्वाद्यं ललितां गीतिमुज्जगौ ।\nसुगीत्या ललितायास्तु अगायत विधा दश १६१।\nशुश्राव गीतं मधुरं शंकरो लोकभावनः ।\nस्वयं गातुं हि ललितं मंदं मंदं प्रचक्रमे १६२।\nस्वयं गायति देवेशे मिश्रा मंगलकैशिकी ।\nनारदे नृत्यमाने तु गायति स्वरभेदिनि १६३।\nस्वरं ध्रुवं समादाय सर्वलक्षणसंयुतम् ।\nस्वधारामृतसंयुक्तं गानेनैवमथो जयत् १६४।\nवासुदेवो मर्दलं च कराभ्यामिदमाहनत् ।\nअवगाहंश्चतुर्वक्त्रस्तुंबुरुर्मुखरो बभौ १६५।\nतानका गौतमाद्यास्तु तूष्णीं गातुं च वायुतः ।\nगायके मधुरं गीतं हनूमति कपीश्वरे १६६।\nम्लानमम्लानमभवत्कृशाः पुष्टास्तदाऽभवन् ।\nस्वां स्वां गीतिमतः सर्वे तिरस्कृत्यैव मूर्च्छिताः १६७।\nतूष्णीं सर्वे समभवन्देवर्षिगणदानवाः ।\nएकः स हनुमान्गाता श्रोतारः सर्व एव ते १६८।\nमध्याह्नकालवितते भोजनावसरे सति ।\nदुकूलयुगमाधत्त शृण्वन्गीतिं महेश्वरः १६९।\nपीतवस्त्रद्वयं विष्णुरारक्तं चतुराननः ।\nस्वस्वार्हाण्यथ सर्वेऽपि कृत्यं कृत्वापि कालिकम् १७०।\nस्वं स्वं वाहनमारुह्य निर्गताः सर्वदेवताः ।\nगानप्रियो महेशस्तु जगाद प्लवगेश्वरम् १७१।\nप्लवगत्वं मयाज्ञप्तो निःशंकं वृषमारुह ।\nमम चाभिमुखो भूत्वा गायस्वाशेषगायनम् १७२।\nअथाह कपिशार्दूलो भगवंतं महेश्वरम् ।\nवृषभारोहसामर्थ्यं तव नान्यस्य विद्यते १७३।\nतव वाहनमारुह्य पातकी स्यामहं विभो ।\nमामेवारुह देवेश विहंगः शिववाहनः १७४।\nतव चाभिमुखं गानं करिष्यामि विलोकय ।\nअथेश्वरो हनूमंतमारुरोह वृषं यथा १७५।\nआरूढे शंकरे देवे हनूमान्कंधराशिरः ।\nछित्त्वा त्वचं परावृत्य मुखं गायति पूर्ववत् १७६।\nशृण्वन्गीतिसुधां शंभुर्गौतमस्य गृहं गतः ।\nसर्वे चाप्यागतास्तत्र देवर्षिगणदानवाः १७७।\nपूजिता गौतमेनाथ भोजनावसरे सति ।\nयच्छुष्कदारुसंभूतं गृहोपकरणादिकम् १७८।\nप्ररूढमभवत्सर्वं गायमाने हनूमति ।\nतस्मिन्गाने समस्तानां चित्रदृष्टिरतिष्ठत १७९।\nद्विबाहुरीशस्य पदाभिवंदनः समस्तगात्राभरणोपपन्नः ।\nप्रसन्नमूर्तिस्तरुणः सुमध्ये विन्यस्तमूर्द्धांजलिभिः सुरैः स्तुतः १८०।\nशिरः कराभ्यां परिगृह्य शंकरो हनूमतः पूर्वमुखं चकार ।\nपद्मासनासीन हनूमतांजलौ निधाय पादं त्वपरं मुखे च १८१।\nपादांगुलीभ्यामथ नासिकां विभुः स्नेहेन जग्राह च मंदमंदम् ।\nस्कंधे मुखे त्वंसतले च कंठे वक्षःस्थले च स्तनमध्यमे हृदि १८२।\nततश्च कुक्षावथ नाभिमंडले ततो द्वितीयं निदधाति चांजलौ ।\nशिरो गृहीत्वावनमय्य शंकरः पस्पर्श पृष्ठं चिबुकेन सध्वनि १८३।\nहारं च मुक्तापरिकल्पितं शिवो हनूमतः कंठगतं चकार ह ।\nअथ विष्णुर्महेशानमिदं वचनमुक्तवान् १८४।\nहनूमता समो नास्ति कृत्स्नब्रह्मांडमंडले ।\nश्रुति देवाद्यगम्यं हि पदं तव किलस्थितम् १८५।\nसर्वोपनिषदव्यक्तं त्वत्पदं कपि सर्वयुक् ।\nयमादिसाधनैर्योगैर्न क्षणं ते पदं स्थितम् १८६।\nमहायोगिहृदंभोजे बलं स्वच्छं हनूमति ।\nवर्षकोटिसहस्रेषु तपः कृत्वा तु दुष्करम् १८७।\nत्वद्रूपं नाभिजानाति कुतः पादं मुनीश्वराः ।\nअहो भाग्यं विचित्रं हि चपलो वा नरो मृगः १८८।\nधत्ते पादयुगं चांगे योगिहृद्यपि न क्षमम् ।\nमया वर्षसहस्रं तु सहस्राब्दं तथान्वहम् १८९।\nभक्त्या संपूजितोऽपीश पादो नो दर्शितस्त्वया ।\nलोके वादो हि सुमहाञ्छुंभुर्नारायणप्रियः १९०।\nहरिः प्रियस्तथा शंभोर्न तादृग्भाग्यमस्ति मे ।\nसदाशिव उवाच-\nन त्वया सदृशो मह्यं प्रियोस्ति भगवन्हरे १९१।\nपार्वती वा त्वया तुल्या न चान्यो विद्यते मम ।\nअथ देवाय महते गौतमः प्रणिपत्य च १९२।\nव्यज्ञापयदमेयात्मन्देवैहि करुणानिधे ।\nमध्याह्नोऽयं व्यतिक्रांतो भुक्तिवेलाऽखिलस्य च १९३।\nअथाचम्य महादेवो विष्णुना सहितो विभुः ।\nप्रविश्य गौतमगृहं भोजनायोपचक्रमे १९४।\nरत्नांगुलीयैरथ नूपुराभ्यां दुकूलबंधेन तडित्सु कांच्या ।\nहारैरनेकैरथ कंठनिष्क यज्ञोपवीतोत्तरवाससी च १९५।\nविलंबिचंचन्मणिकुंडलेन सुपुष्पिधम्मिल्लवरेण देवः ।\nपंचांगगंधस्य विलेपनेन बाह्वंगदैः कंकणकांगुलीयकैः १९६।\nइत्थं विभूषितः शिवो निविष्टउत्तमासने स्वसंमुखं हरिं तथा न्यवेशयद्वरासने ।\nअन्योन्यसंमुखौ स्थितौ हरीशौ देवसत्तमौ सुवर्णभाजनान्यथो ददौ स चापि गौतमः १९७।\nत्रिंशत्प्रभेदभक्ष्यकं सुपायसं चतुर्विधं सुपक्वपाकजातकं शतद्वयं प्रकल्पितम् ।\nअपक्वपक्वमिश्रकं शतत्रयं प्रकल्पितं शतंशतं तथा सुकंदशाककं तथा मुनिः १९८।\nशाकादि सर्पिषान्वितं ददौ च पंचविंशतिं सुशर्करादिकं तथा सुचूनदाडिमादिकम् ।\nमोचाफलं तु गोस्तनीं सुखर्जुनागरंगकं जंबूफलं प्रियालुकं विकंकतं फलं तथा १९९।\nएवमादीनि चान्यानि द्रव्याण्यर्प्य यथाविधि ।\nदत्वा चापोशनं विप्रो भुंजध्वमिति चाब्रवीत् २००।\nभुंजानेषु च सर्वेषु व्यजनं सूक्ष्मवस्त्रजम् ।\nगौतमः स्वयमादाय शिवविष्णू अवीजयत् २०१।\nपरिहासमथोकर्तुमियेष परमेश्वरः ।\nपश्य विष्णो हनूमंतं कथं भुंक्ते स वानरः २०२।\nवानरं पश्यति हरौ मंडकं विष्णुभाजने ।\nचिक्षेप मुनिसंघेषु पश्यत्स्वपि महेश्वरः २०३।\nहनूमते दत्तवांश्च स्वोच्छिष्टं पायसादिकम् ।\nत्वदुच्छिष्टमभोज्यं तु तवैव वचनाद्विभो २०४।\nअनर्हं मम नैवेद्यं पत्रं पुष्पं फलं तथा ।\nमह्यं निवेद्य सकलं कूप एव विनिक्षिपेत् २०५।\nअभुक्ते त्वद्वचो नूनं भुक्ते चापि कृपा तव ।\nसदाशिव उवाच-\nबाणलिंगे स्वयंभूते चंद्रकांते ह्यवस्थिते २०६।\nचांद्रायणसमं ज्ञेयं शंभोर्नैवेद्यभक्षणम् ।\nभुक्तिवेलेयमधुना तद्वैरस्यं कथांतरात् २०७।\nभुक्त्वा तु कथयिष्यामि निर्विशंकं विभुंक्ष्व तत् ।\nअथासौ जलसंस्कारं कृतवान्गौतमो मुनिः २०८।\nआरक्तसुस्निग्धसुसूक्ष्म गात्राननेकधा धौत सुशोषितांगान् ।\nतडागतोयैः कृतवीजघर्षितैर्विशोधितैस्तैः करकानपूरयत् २०९।\nनद्याः सैकतवेदिकां नवतरां संच्छाद्य सूक्ष्मांबरैः शुद्धैः श्वेततरैरथोपरिघटांस्तोयेन पूर्णान्क्षिपेत् ।\nक्षिप्त्वा नालकजातिमास्तपुटकं कंकोलकस्तूरिकाचूर्णं चन्दनचंद्ररश्मिविशदां मालां पुटां तं क्षिपेत् २१०।\nयामस्यापि पुनश्च वारिवसनेनाशोध्य कुंभे क्षिपेच्चंद्र ग्रंथिमथो निधाय बकुलं क्षिप्त्वा तथा पाटलाम् २११।\nशेफालीस्तबकमथो जलं च तत्र विन्यस्य प्रथमत एव तोयशुद्धिम् ।\nकृत्वाथो मृदुतरसूक्ष्मवस्त्रखंडेनावेष्टेत्सृणिकमुखं च सूक्ष्मचंद्रम् २१२।\nअनातपप्रदेशे तु निधाय करकानथ ।\nमंदवातसमोपेते सूक्ष्मव्यजनवीजिते २१३।\nअथ उर्वीशसलिलैः सिंचयेत्सृणिकामपि ।\nसंस्कृत्वा स्वायतास्तत्र नरा नार्योथ वा नृप २१४।\nतत्कन्या वा क्षालितांगा धौतवस्त्राश्च वा सह ।\nमधुपिंगलनिर्य्यासमसांद्रमगुरुद्रवम् २१५।\nबाहुमूले च कंठे च विलिप्य सांद्रमेव च ।\nमस्तके जाप्यकं न्यस्य पंचगंधविलेपनम् २१६।\nपुष्पनद्धसुकेशास्तु ताः शुभास्याः सुनिर्मलाः ।\nएवमेवोचितानार्य आत्तकुंकुमविग्रहाः २१७।\nयुवत्यश्चारुसर्वांग्यो नितरां भूषणैरपि ।\nएतादृग्वनिताभिर्वानरैर्वादापयेज्जलम् २१८।\nतेऽपि प्रदानसमये सूक्ष्मवस्त्राल्पवेष्टनम् ।\nअथवा मकरे न्यस्य करकं तत्र पश्य हि २१९।\nदोरिकान्यस्तमुन्मुच्य ततस्तोयं प्रदापयेत् ।\nएवं सत्कारयामास गौतमो भगवान्मुनिः २२०।\nमहेशादिषु सर्वेषु भुक्तवत्सु महात्मसु ।\nप्रक्षालितांघ्रिहस्तेषु गंधोद्वर्तितपाणिषु २२१।\nतदासनसमासीने देवदेवे महेश्वरे ।\nअथ नीचसमासीना देवाः सर्षिगणास्तथा २२२।\nमणिपात्रेषु संवेष्ट्य पूगखंडान्सुधूपितान् ।\nअकोणवर्तुलान्स्थूलानसूक्ष्मानकृशानपि २२३।\nश्वेतपत्राणि संशोध्य क्षिप्त्वा कर्पूरखंडकम् ।\nचूर्णं च शंकरायाथ निवेदयति गौतमे २२४।\nगृहाण देव तांबूलमित्युक्तवचने मुनौ ।\nकपे गृहाण तांबूलं प्रयच्छ मम खंडकान् २२५।\nउवाच वानरो नास्ति मम शुद्धिर्महेश्वर ।\nअनेकफलभुक्तत्वाद्वानरस्तु शुचिः कथम् २२६।\nसदाशिव उवाच-।\nमद्वाक्यादखिलं शुद्ध्येन्मद्वाक्यादमृतं विषम् ।\nमद्वाक्यादखिला वेदा मद्वाक्याद्देवतादयः २२७।\nमद्वाक्याद्धर्मविज्ञानं मद्वाक्यान्मोक्ष उच्यते ।\nपुराणान्यागमाश्चैव स्मृतयो मम वाक्यतः २२८।\nअतो गृहाण तांबूलं मम दद्याः सुखंडकान् ।\nहरिर्वामकरेणादात्तांबूलं पूगखंडकम् २२९।\nततः पत्राणि संगृह्य ततः खंडान्समर्पयत् ।\nकर्पूरमग्रतो दत्तं गृहीत्वाऽभक्षयच्छिवः २३०।\nदेवे तु कृततांबूले पार्वती मंदराचलात् ।\nजया विजययोर्हस्तं गृहीत्वाऽऽयान्मुनेर्गृहम् २३१।\nदेवपादौ ततो नत्वा विनम्रवदनाऽऽभवत् ।\nउन्नमय्य मुखं तस्या इदमाह त्रिलोचनः २३२।\nत्वदर्थं देवदेवेशि अपराधः कृतो मया ।\nयत्त्वां विहाय भुक्तं हि तथान्यच्छृणु सुंदरि २३३।\nअथ स्वमंदिरे स्थाप्य देवदेवविवर्जिते ।\nसर्वबंधविमुक्ते च महदेनो मया कृतम् २३४।\nक्षंतुमर्हसि देवेशि त्यक्तकोपा विलोकय ।\nन बभाषैवमुक्त्वा सा अरुंधत्या हि निर्ययौ २३५।\nनिर्गच्छंतीं मुनिर्ज्ञात्वा दंडवत्प्रणनाम च ।\nतदारभ्य महेशाय दंडप्रणति संस्तुतिम् २३६।\nकुर्यादुवाच च शिवा गौतम त्वं किमिच्छसि ।\nगौतम उवाच-\nकृतकृत्योस्मि देवेशि यदि देयो वरो मम २३७।\nमन्मंदिरे महाभागे भोक्तुमर्हसि सांप्रतम् ।\nदेव्युवाच-\nभोक्ष्यामि तव गेहेहं शंकरानुमता मुने २३८।\nगत्वेशं गौतमो विप्रो लब्धानुज्ञः पुनर्गतः ।\nभोजयामास गिरिजां देवीं चारुंधतीं तथा २३९।\nभुक्त्वाथ पार्वती सर्वं गंधपुष्पसभूषणा ।\nसहानुचरकन्याभिः सहस्राभिर्हरं ययौ २४०।\nअथाह शंकरो देवीं गच्छ गौतममंदिरम् ।\nसंध्योपास्तिमहं कृत्वा आगच्छामि पुनर्गृहम् २४१।\nइत्युक्ता प्रययौ देवी गौतमस्यैव मंदिरम् ।\nसंध्यावंदनकामाश्च सर्वएव विनिर्गताः २४२।\nकृतसंध्यास्तटाके तु महेशाद्यास्तु कृत्स्नशः ।\nअथोत्तरमुखः शंभुर्न्यासं कृत्वा जजाप ह २४३।\nअथविष्णुर्महातेजा महेशमिदमब्रवीत् ।\nसर्वैर्नमस्यते यस्तु सर्वैरेव समर्च्यते २४४।\nहूयते सर्वयज्ञेषु स भवान्किं जपिष्यति ।\nरचितांजलयः सर्वे त्वामेवैकमुपासते २४५।\nस भवान्देवदेवेश कस्मै वा रचितांजलि ।\nनमस्कारादि पुण्यानां फलदस्त्वं महेश्वर २४६।\nतव कः फलदो वंद्यः को वा त्वत्तोधिको वद ।\nशंकर उवाच-\nध्याये न किंचिद्गोविंद न नमस्येह किंचन २४७।\nनोपास्ये कंचन हरे न जपिष्येह किंचन ।\nकिंतु नास्तिकजंतूनां प्रवृत्त्यर्थमिदं मया २४८।\nदर्शनीयं हरे ते स्युरन्यथा पापकारिणः ।\nतस्माल्लोकोपकारार्थमिदं सर्वं कृतं मया २४९।\nओमित्युक्त्वा हरिरथ तं नत्वा समतिष्ठत ।\nअथ ते गौतमगृहं प्राप्ता देवगणर्षयः २५०।\nसर्वे पूजामथो चक्रुर्देवदेवे पिनाकिने ।\nदेवो हनूमता सार्द्धं गायन्नास्ते रघूत्तम २५१।\nपञ्चाक्षरीं महाविद्यां सर्व एव तदा जपन् ।\nहनूमत्करमालंब्य देव्यभ्याशं गतो हरः २५२।\nएकशय्यासमासीनौ तावुभौ देवदंपती ।\nगायन्नास्ते स हनुमांस्तुंबुरुर्नारदस्तथा २५३।\nनानाविधिविलासांश्च चकार परमेश्वरः ।\nआहूय पार्वतीमीश इदं वाक्यमुवाच ह २५४।\nश्रीसदाशिव उवाच-\nरचयिष्यामि धम्मिल्लमेहि मत्पुरतः शुभे ।\nदेव्याह न च युक्तं तद्भर्त्राशुश्रूषणं स्त्रियः २५५।\nकेशप्रसाधनकृतावनर्थांतरमापतेत् ।\nकेशप्रसाधने देव तत्वं सर्वं न चेप्सितम् २५६।\nअथ बंधे कृते पश्चादंसप्रांतप्रमार्जनम् ।\nतनोश्चरमसंलग्न केशपुष्पादिमार्जनम् २५७।\nएतस्मिन्वर्तमाने तु महात्मानो यदागमन् ।\nतदा किमुत्तरं वाच्यं तव देवादिवंदिनः २५८।\nनायांति चेदथ विभो भीतिर्नाशमुपेष्यति ।\nएवं हि भाषमाणां तां करेणाकृष्य शंकरः २५९।\nस्वोर्वोस्तां स्थापयित्वैव विस्रस्य कचबंधनम् ।\nविभज्य च कराभ्यां स प्रससार नखैरपि २६०।\nविष्णुदत्तां पारिजातस्रजं कचगतामपि ।\nकृत्वा धम्मिल्लमकरोदथ मालां करागताम् २६१।\nमल्लिकास्रजमादाय बबंध कचबंधने ।\nकल्पप्रसूनमालां च ब्रह्मदत्तां महेश्वरः २६२।\nपार्वतीवसने गूढगंधाढ्ये च समादधात् ।\nअथांसपृष्ठसंलग्नमार्जनं कृतवान्विभुः २६३।\nश्लथनीवेरधो देव्या वस्त्रवेष्टेरधोगतः ।\nदेवः किमिदमित्युक्त्वा नीवीबंधं चकार ह २६४।\nनासाभूषणमेतत्ते पश्यामि स मदात्ततः ।\nइत्युक्त्वा स्वयमादाय विच्छायं मौक्तिकं सती २६५।\nहरिद्रायाः समायोगे मुक्ताफलमदीप्तिमत् ।\nइदं हि ध्रियतां मुक्ताफलं मम तव प्रियम् २६६।\nपार्वत्युवाच-\nअहो त्वन्मंदिरं शंभो सर्ववस्तुसमृद्धिमत् ।\nपूर्वमेव मया सर्वं वस्तुज्ञातं विभूषणैः २६७।\nअहो द्रविणसंपत्तिर्भूषणैरवगम्यते ।\nशिरोविभूषितं देव ब्रह्मशीर्षस्य मालया २६८।\nनरकस्य तथा माला वक्षःस्थलविभूषणम् ।\nशेषश्च वासुकिश्चैव सविषौ तव कंकणे २६९।\nदिशोंऽबरे जटा केशा भसितं चांगरागकम् ।\nमहोक्षो वाहनं गोत्रं कुलं चाज्ञातमेव च २७०।\nज्ञायेते पितरौ नैव विरूपाक्षं तथा वपुः ।\nएवं वदंतीं गिरिजां विष्णुः प्राहाति कोपनः २७१।\nकिमर्थं निंदसे देवि देवदेवं जगत्पतिम् ।\nत्यक्ष्ये प्राणान्प्रियान्भद्रे तव नूनमसंयमम् २७२।\nयत्रेशनिंदनं भद्रे तत्र नो मरणं व्रतम् ।\nइत्युक्त्वाथ नखाभ्यां हि हरिश्छेत्तुं शिरोगतः २७३।\nमहेशस्तु करं गृह्य प्राह मा साहसं कृथाः ।\nपार्वतीवचनं सर्वं प्रियं मम तवाप्रियम् २७४।\nममाप्रियं हृषीकेश कर्तुं यत्किंचिदिष्यते ।\nओमित्युक्त्वाथ भगवांस्तूष्णींभूतोऽभवद्धरिः २७५।\nहनुमानथ देवाय व्यज्ञापयदिदं वचः ।\nअर्थयामि विनिष्कामं मम पूजाव्रतं तथा २७६।\nपूजार्थमप्यहं गच्छे ममानुज्ञातुमर्हसि ।\nशंकर उवाच-\nकस्य पूजा क्व वा पूजा किं पुष्पं किं दलं वद २७७।\nको गुरुः कश्च मंत्रस्ते कीदृशं पूजनं तथा ।\nएवं वदति देवेशे हनूमानतिकंपितः २७८।\nवेपमानसमस्तांगः स्तोतुमेव प्रचक्रमे ।\nहनूमानुवाच-\nनमो देवाय महते शंकरायामितात्मने २७९।\nयोगिने योगधात्रे च योगिनां गुरवे नमः ।\nयोगिगम्याय देवाय ज्ञानिनां पतये नमः २८०।\nवेदानां पतये तुभ्यं देवानां पतये नमः ।\nध्यानायध्यनगम्याय धातॄणां गुरवे नमः २८१।\nशिष्टायशिष्टगम्याय भूम्यादि पतये नमः ।\nनमस्तेत्यादिना वेदवाक्यानां निधये नमः २८२।\nआतनुष्वेतिवाक्यैश्च प्रतिपाद्याय ते नमः ।\nअष्टमूर्ते नमस्तुभ्यं पशूनांपतये नमः २८३।\nत्र्यंबकाय त्रिनेत्राय सोमसूर्याग्निलोचन ।\nसुभृंगराजधत्तूरद्रोणपुष्पप्रियाय ते २८४।\nबृहतीपूगपुंनाग चंपकादिप्रियाय च ।\nनमस्तेस्तु नमस्तेस्तु भूय एव नमोनमः २८५।\nशिवो हरिमथ प्राह मा भैषीर्वद मेऽखिलम् ।\nहनुमानुवाच-\nशिवलिगार्चनं कार्यं भस्मोद्धूलितदेहिना २८६।\nदिवासंपादितैस्तोयैः पुष्पाद्यैरपि तादृशैः ।\nदेव विज्ञापयिष्यामि शिवपूजाविधिं शुभम् २८७।\nसायंकाले तु संप्राप्ते अशिरः स्नानमाचरेत् ।\nक्षालितं वसनं शुष्कं धृत्वाचम्य द्विरग्रधीः २८८।\nअथ भस्म समादाय आग्नेयं स्नानमाचरेत् ।\nप्रणवेन समामंत्र्याप्यष्टवारमथापि वा २८९।\nपंचाक्षरेण मंत्रेण नाम्ना वा येनकेनचित् ।\nसप्ताभिमंत्रितं भस्म दर्भपाणिः समाहरेत् २९०।\nईशानः सर्वविद्यानामुक्त्वा शिरसि पातयेत् ।\nतत्पुरुषाय विद्महे मुखे भस्म प्रसेचयेत् २९१।\nअघोरेभ्योऽथ घोरेभ्यो भस्म वक्षसि निक्षिपेत् ।\nवामदेवाय नम इति गुह्यस्थाने विनिक्षिपेत् २९२।\nसद्योजातं प्रपद्यामि निक्षिपेदथ पादयोः ।\nउद्धूलयेत्समस्तांगे प्रणवेन विचक्षणः २९३।\nत्रैवर्णिकानामुदितः स्नानादिविधिरुत्तमः ।\nशूद्रादीनां प्रवक्ष्यामि यदुक्तं गुरुणा तथा २९४।\nशिवेति पदमुच्चार्य भस्मसंमंत्रयेत्सुधीः ।\nसप्तवारमथादाय शिवायेति शिरः क्षिपेत् २९५।\nशंकराय मुखे प्रोक्तं सर्वज्ञाय हृदि क्षिपेत् ।\nस्थाणवे नम इत्युक्त्वा गुह्ये चापि स्वयंभुवे २९८।\nउच्चार्य पादयोः क्षिप्त्वा भस्मशुद्धमतः परम् ।\nनमः शिवायेत्युच्चार्य सर्वांगोद्धूलनं स्मृतम् २९७।\nप्रक्षाल्य हस्तावाचम्य दर्भपाणिः समाहितः ।\nदर्भाभावे सुवर्णं स्यात्तदभावे गवालकः २९८।\nतदभावे तु दूर्वाः स्युस्तदभावे तु राजतम् ।\nसंध्योपास्तिं जपं देव्याः कृत्वा देवगृहं व्रजेत् २९९।\nदेववेदिमथो वापि कल्पितं स्थंडिलं तु वा ।\nमृण्मयं कल्पितं शुद्धं पद्मादिरचनायुतम् ३००।\nचातुर्वर्णक रंगैश्च श्वेतेनैकेन वा पुनः ।\nविचित्राणि च पद्मानि स्वस्तिकादि तथैव च ३०१।\nउत्पलादि गदा शंख त्रिशूलं डमरुं तथा ।\nसरोक्तपंचप्रासादं शिवलिंगमथैव च ३०२।\nसर्वकामफलं वृक्षं कुलकं कोलकं तथा ।\nषट्कोणंचत्रिकोणंचनवकोणमथापिवा ३०३।\nकोणद्वादशकांदोलां पादुकाव्यजनानि च ।\nचामरच्छत्रयुगलं विष्णुब्रह्मादिकं तथा ३०४।\nचूर्णैर्विरचयेद्वेद्यां धीमान्देवालयेऽपि वा ।\nयत्रापि देवपूजा स्यात्तत्रैवं कल्पयेद्बुधः ३०५।\nस्वहस्तरचितं मुख्यं क्रीतं चैव तु मध्यमम् ।\nयाचितं तु कनिष्ठं स्याद्बलात्कारमथाधमम् ३०६।\nअर्हेषु यत्त्वनर्हेषु बलात्कारात्तु निष्फलम् ।\nरक्तशालि जपा स्थाण कलमासित रक्तकैः ३०७।\nतंदुलैर्व्रीहिमात्रोत्थैः कर्णैश्चैव यथाक्रमम् ।\nउत्तमैर्मध्यमैश्चैव कथितैरधमैस्तथा ३०८।\nपद्मादिस्थापनैरेव तत्सम्यग्यागमाचरेत् ।\nप्रागुत्तरमुखो वापि यदि वा प्राङ्मुखो भवेत् ३०९।\nआसनं च प्रवक्ष्यामि यथादृष्टं यथाश्रुतम् ।\nकौशं चार्म्मं चैलतुल्यं दारवं ताडपत्रकम् ३१०।\nकांबलं कांचनं चैव राजतं ताम्रमेव च ।\nगोकरीषार्कजैर्वापि आसनं परिकल्पयेत् ३११।\nवैयाघ्रं रौरवं चैव हारिणं मार्गमेव च ।\nचार्मं चतुर्विधं ज्ञेयमथ बंधुकमेव च ३१२।\nयथासंभवमेतेषु ह्यासनं परिकल्पयेत् ।\nकृतपद्मासनो वापि स्वास्तिकासन एव च ३१३।\nदर्भभस्मसमासीनः प्राणानायम्य वाग्यतः ।\nतावत्स देवतारूपो ध्यानं चान्तः समाचरेत् ३१४।\nशिखांते द्वादशांगुल्ये स्थितं सूक्ष्मतनुं शिवम् ।\nअंतश्चरंतं भूतेषु गुहायां विश्वमूर्तिषु ३१५।\nसर्वाभरणसंयुक्तमणिमादि गुणान्वितम् ।\nध्यात्वा तं धारयेच्चित्ते तद्व्याप्त्या पूरयेत्तनूम् ३१६।\nतया दीप्त्या शरीरस्थं पापं नाशमुपागतम् ।\nस्वर्णं पारदसंपर्काद्रक्तं श्वेतं यथा भवेत् ३१७।\nतद्द्वादशदलावृत्तमष्टपंचत्रिरेव वा ।\nपरिकल्प्यासनं शुद्धं तत्र लिंगं निधाय च ३१८।\nगुहास्थितं महेशानं लिंगे संचिंतयेत्तथा ।\nशोधिते कलशे तोयं शोधितं गंधवासितम् ३१९।\nसुगंधपुष्पं निक्षिप्य प्रणवेनाभिमंत्रितम् ।\nप्राणायामश्च प्रणवः शूद्रेषु न विधीयते ३२०।\nप्राणायामपदे ध्यानं शिवेत्योङ्कारमंत्रणम् ।\nगंधपुष्पाक्षतादीनि पूजाद्रव्याणि यानि च ३२१।\nतानि स्थाप्य समीपे तु ततः संकल्पयिष्यते ।\nशिवपूजां करिष्यामि शिवतुष्ट्यर्थमेव च ३२२।\nइति संकल्पयित्वा तु तत आवाहनादिकम् ।\nकृत्वा तु स्नानपर्यंतं ततः स्नानं प्रकल्पयेत् ३२३।\nनमस्तेत्यादिमंत्रेण शतरुद्रियविधानतः ।\nअविच्छिन्ना तु या धारा मुक्तिधारेति कीर्तिता ३२४।\nतया यः स्नापयेन्मासं जपन्रुद्रमुपांशु वा ।\nएकवारं त्रिवारं च पंच सप्त नवापि वा ३२५।\nएकादशमथो वारमथैकादशचान्वितम् ।\nमुक्तिस्नानमिदं ज्ञेयं मासं मोक्षप्रदायकम् ३२६।\nशैवया विद्यया स्नानं केवलं प्रणवेन च ।\nमृण्मयैर्नालिकेरस्य शकलैश्चोर्मिभिस्तथा ३२७।\nकांस्येन मुक्ता भुक्त्या च पुष्पादिक सरेणवा ।\nस्नापयेद्देवदेवेशं यथासंभवमीरितैः ३२८।\nशृंगस्य च विधिं वक्ष्ये स्नानयोग्यं यथा भवेत् ।\nपूर्वमंतस्तु संशोध्य बहिरंतस्तु शोधयेत् ३२९।\nसुस्निग्धं लघुकृत्वाथ नागं छिंद्यात्कथंचन ।\nनीचैकदेशविन्यस्तद्वारद्रोण्या सुवृत्तयोः ३३०।\nकुशानुयुतया स्नानं देवाय परिकल्पयेत् ।\nएवं गवयशृंगस्य जलमूर्तिरथोच्यते ३३१।\nद्वारे निषिद्धलोहार्द्धं संधिद्वारा समन्विते ।\nयोगवक्त्रं नागदंडं नागाकारं प्रकल्पयेत् ३३२।\nफलस्थाने तु चषकं दंडेन समरंध्रकम् ।\nतत्रैव पातयेत्तोयमूर्द्ध्वयंत्रघटे स्थितम् ३३३।\nपातयेदथ चान्येन वामेनैव करेण वा ।\nमुक्तिधाराकृता तेन पवित्रं पापनाशनम् ३३४।\nएवं संस्थाप्य देवेशं पंचगव्यैस्तथैव च ।\nपंचामृतैरथ स्नाप्य मधुरत्रितयेन च ३३५।\nविभूष्य भूषकैर्देवं पुनः स्नाप्य महेश्वरम् ।\nशीतोपचारं कृत्वाथ तत आचमनादिकम् ३३६।\nवस्त्रं तथोपवीतं च पंचगंधकमेव च ।\nकर्पूरमरुवं चापि पाटीरमथ वा भवेत् ३३७।\nउभयं मिश्रितं वापि शिवलिंगं प्रपूजयेत् ।\nकृत्स्नपीठं गंधपूर्णं यद्वा विभवसारतः ३३८।\nतूष्णीमथोपचारं वा कालियं पुष्पमर्पयेत् ।\nश्रीपत्रमरुचित्याजं यथाशक्त्याखिलं यथा ३३९।\nअनेकद्रव्यधूपं च गुग्गुलं केवलं तथा ।\nकपिलाघृतसंयुक्तं सर्वधूपाय शस्यते ३४०।\nधूपं दत्वा यथाशक्ति कपिलाघृतदीपकान् ।\nअथवाप्याज्यमात्रेण दीपान्दत्वोपहारकम् ३४१।\nयथाशक्त्युपपन्नं च दत्वा पुष्पसमन्वितम् ।\nमुखशुद्धिं ततो दत्वा दत्वा तांबूलमादरात् ३४२।\nप्रदक्षिणनमस्कारौ पूजैवं हि समाप्यते ।\nगीतांगपंचकं पश्चात्तानि विज्ञापयामि ते ३४३।\nगीतं वाद्यं पुराणं च नृत्यं हासोक्तिरेव च ।\nनीराजनं च पुष्पाणामंजलिश्चाखिलार्पणम् ३४४।\nक्षमा चोद्वासनं चैव कीर्तितं चोपचारकम् ।\nभूषणं च तथा छत्रं चामरं व्यजनं तथा ३४५।\nशिवोपवीतं कैङ्कर्यं षडीशानोपचारकम् ।\nद्वात्रिंशदुपचारैस्तु यः समाराधयेच्छिवम् ३४६।\nएकेनाह्ना समस्तानां पापानां नाशनं ध्रुवम् ।\nद्वात्रिंशदुपचारं स्यात्पूजनं तूत्तमोत्तमम् ३४७।\nसदाशिव उवाच-\nएवमेतत्कपिश्रेष्ठ तव पूजां वदाम्यहम् ।\nमत्पादयुगलं पूज्य सर्वपूजाकरो भव ३४८।\nआराध्येत्थं यथालिंगे तन्ममाराधनं कुरु ।\nहनूमानुवाच-\nगुरुणा लिंगपूजैव नियता कल्पिता मम ३४९।\nतां करोमि पुरा देव पश्चात्त्वत्पादपूजनम् ।\nइत्युक्त्वैव नमस्येशं शिवलिगार्चनेऽभवत् ३५०।\nसरस्तीरमथो गत्वा कृत्वा सैकतवेदिकाम् ।\nतालपत्रैर्विरचितमासनं परिकल्पयेत् ३५१।\nप्रक्षाल्य पादहस्तौ तु समाचम्य समाहितः ।\nभस्मस्नानमथो चक्रे पुनराचम्य वाग्यतः ३५२।\nदेववेद्यामथो चक्रे पद्मानि सुमनोहरम् ।\nअनंतरं तालपत्रं पद्मासनगतः कपिः ३५३।\nप्राणानायम्य सन्यासं शुक्लध्यानसमन्वितः ।\nप्रणम्य गुरुमीशानं जपन्नासीदतः परम् ३५४।\nअथ देवार्चनं कर्तुं यत्नमास्थितवानपि ।\nपलाशपत्रपुटकद्वयानीत जलं शुचि ३५५।\nशिरःकमंडलुगतं निधायाग्निं त्रिमंत्रितम् ।\nआवाहनादि कृत्वाथ स्नानपर्यन्तमेव च ३५६।\nअथ स्नापयितुं देवमादाय करसंपुटे ।\nकृत्वा निरीक्षणं देवं पीठं नो दृष्टवान्कपिः ३५७।\nलिंगमात्रं करगतं दृष्ट्वा भीतिसमन्वितः ।\nइदमाह महायोगी किं वा पापं मया कृतम् ३५८।\nयदेतत्पीठरहितं शिवलिंगं करस्थितम् ।\nममाद्य मरणं सिद्धं पीठं चेन्नागमिष्यति ३५९।\nअथ रुद्रं जपिष्यामि तदायाति महेश्वरः ।\nइति निश्चित्य मनसा जजाप शतरुद्रियम् ३६०।\nअथापि न समायातो महेशोऽथ कपीश्वरः ।\nरुद्रं न्यपातयद्भूम्यां वीरभद्रः समागतः ३६१।\nकिमर्थं रुद्यते भक्त रुदिहेतुं वदस्व मे ।\nहनूमानुवाच-\nपीठहीनमिदं लिंगं पश्य मे पापसंचयम् ३६२।\nवीरभद्र उवाच-\nयदि नायाति पीठं ते लिंगे मा साहसं कृथाः ।\nदाहयिष्याम्यहं लोकं यदि नायाति पीठकम् ३६३।\nपश्य दर्शय मे लिंगं पीठं यद्यागतं न वा ।\nअथ दृष्ट्वा वीरभद्रो लिंगं पीठमनागतम् ३६४।\nदग्धुकामोऽखिलाँल्लोकान्वीरभद्रः प्रतापवान् ।\nअनलं भुवि चिक्षेप क्षणाद्दग्धा मही तदा ३६५।\nअथ सप्ततलान्दग्ध्वा पुनरूर्द्ध्वमवर्तत ।\nपंचोर्द्ध्वलोकानदहज्जनलोकनिवासिनः ३६६।\nललाटनेत्रसंभूतं नखेनादाय चानलम् ।\nजंबीरफलसंकाशं कृत्वा करतले विभुः ३६७।\nयदि नायाति पीठं ते दग्धा लोका न संशयः ।\nअनायातमथो दृष्ट्वा वीरभद्रः प्रतापवान् ३६८।\nसनकादयो महात्मानो ज्ञात्वा योगेन चागमन् ।\nगौतमस्याश्रमवरं समागम्य महेश्वरम् ३६९।\nन दृष्टवंतो देवादिं विद्यमानमपि द्विजाः ।\nअस्तुवन्नथ च स्तोत्रैः सर्ववेदसमुद्भवैः ३७०।\nॐनमो देवदेवाय तस्मै शुद्धप्रभाचिंत्यरूपाय तस्मै ।\nनमः सुराणामधीशाय तस्मै नमो वेदगुह्याय शुद्धाय तस्मै ३७१।\nनमः शिवायादिदेवाय तस्मै नमो व्यालयज्ञोपवीताय तस्मै ।\nनमः सुरानंदसंदोह वर्षत्रयी बिंदुविश्वंभराय तस्मै ३७२।\nपृथिव्यथो वायुराकाशमापः पुनः शशी वह्निसूर्य्यौ तथात्मा ।\nयस्याष्टैता मूर्तयः शंकरस्य तस्मै नमो ज्ञानगम्याय शश्वत् ३७३।\nएतां स्तुतिमथाकर्ण्य भगनेत्रप्रदः शिवः ।\nविष्णुमाह च गच्छ त्वं समानय च तान्द्विजान् ३७४।\nआनीतास्तेन हरिणा देवाय प्रणतास्तु ते ।\nतानाह शंकरो वाक्यं किमर्थं यूयमागताः ३७५।\nमुनय ऊचुः -\nदेव द्वादशलोकानां दृश्यंते भस्मराशयः ।\nस्थितमेकं वनमिदं पश्य त्वं लोकसंक्षयम् ३७६।\nसदाशिव उवाच-\nऊर्द्ध्वस्थपंचलोकानां दाहे संदेह एव नः ।\nकथमंगारवृष्टिश्च कथं नो वा महाध्वनिः ३७७।\nमुनय ऊचुः -\nभीतिरस्माकमधुना वर्तते वीरभद्रतः ।\nस एवांगारवृष्टिं च पिपासुरिव तामपात् ३७८।\nदेवोथ वीरमाहूय किं वीरेत्यब्रवीद्भवः ।\nवीरो हनूमतो लिंगपीठाभावादिदं कृतम् ३७९।\nकपेश्चित्तं परिज्ञातुं मया कृतमिदं बृहत् ।\nकृपानिधिरथो देवो यथापूर्वमकल्पयत् ३८०।\nदग्धानप्यखिलाँल्लोकान्पूर्वतः शोभनान्विभुः ।\nकल्पयामास विश्वात्मा वीरभद्रमथाब्रवीत् ३८१।\nआलिंग्याघ्राय शिरसि तांबूलं दत्तवान्हरः ।\nअथासौ हनुमानीश पूजनं कृतवानथ ३८२।\nएकं वनचरं तत्र गंधर्वं सविपंचिकम् ।\nइदमाह महावीणा मम वै दीयतामिति ३८३।\nगंधर्वो न मया त्याज्या वीणा प्राणसमा मम ।\nममापि प्राणसदृशी वीणेत्याह कपीश्वरः ३८४।\nअथ मुष्टिनिपातेन गंधर्वे पतिते कपिः ।\nआदाय वीणां महतीं स्वरतंतुसमन्विताम् ३८५।\nअलाबुसंयुतां कृत्वा राजवृक्षफलाकृतिम् ।\nतस्योरसि विनिक्षिप्य गायन्नागाच्छिवांतिकम् ३८६।\nबृहतीकुसुमैः शुद्धैर्देवपादावपूजयत् ।\nतस्मै वरमथ प्रादादाकल्पं जीवितं पुनः ३८७।\nसमुद्रलंघने शक्तिं वरं प्रादादथापरम् ३८८।\nसमस्तभूषासुविभूषितांगः स्वदीप्तिमंदीकृतदेवदीप्तिः ।\nप्रसन्नमूर्तिस्तरुणः शिवाङ्गकः संभावयामास समस्तदेवान् ३८९।\nपीतमुद्गमनीयं च समादाय महेश्वरः ।\nपीतवस्त्रमिदं देव त्वं गृहाण हरे शुभम् ३९०।\nब्रह्मणे रक्तवसनं सर्वेषां वसुदस्तथा ।\nदेवर्षिदानवादीनां दत्तवान्वसुयुग्मकम् ३९१।\nरामोपि चैतदाकर्ण्य शंभवे युग्ममर्पयत् ।\nसुसूक्ष्मं बहुमूल्यं च स्वर्णभूषणमेव च ३९२।\nअथ भुक्त्वा सुखासीनः सामात्यः सपुरोहितः ।\nनानामुनिगणैर्भूपैर्वानरैर्गौतमी तटे ३९३।\nशंभुं पुराणतत्त्वज्ञं राघवो वाक्यमब्रवीत् ।\nत्वमेव सर्वं जानीषे सर्वधर्मगुहाशयम् ३९४।\nकस्मिन्कस्मिन्युगे ब्रह्मन्किंविशिष्टं वदस्व मे ।\nशंभुरुवाच-\nध्यानमेव कृते श्रेष्ठं त्रेतायां यज्ञ एव च ३९५।\nद्वापरे चार्चनं तिष्ये दानं च हरिकीर्तनम् ।\nसर्वं च शस्तं सर्वत्र ध्यानं न च कलौ युगे ३९६।\nनराणां मुग्धचित्तत्वात्कृच्छ्रस्थानां विशांपते ।\nन धर्मे नियताबुद्धिर्न वेदे नैव च स्मृतौ ३९७।\nन क्रतौ न स्वधाकारे पुराणानां च न श्रुतौ ।\nन यज्ञेन च तीर्थेषु न च शुश्रूषणे सताम् ३९८।\nनेज्यायां देवतानां च न स्वजातीयकर्म्मणि ।\nन देवस्मरणेनापि न च क्वापि वृषे नृप ३९९।\nअतश्च दीर्घकालानां पुण्यानामक्षमा नराः ।\nदानं तु स्वल्पकालत्वात्कर्तुं शक्नोति मानवः ४००।\nअतश्च कलिदुष्टानां प्रायश्चितं न विद्यते ।\nकेषांचित्पापनाशः स्यात्प्रायश्चित्तैस्तु नान्यथा ४०१।\nब्रह्मज्ञानी गयाश्राद्धी काशीगंता श्रुतौ रतः ।\nपुराणज्ञावमाश्चैते श्रोता तस्य च राघव ४०२।\nयुगानामनुसारेण तथार्थस्य विवेचनात् ।\nस्व पर प्रत्ययोत्पादात्परब्रह्मप्रकाशनात् ४०३।\nपुराणवक्ता सर्वस्माद्ब्राह्मणस्तु विशिष्यते ।\nतेनापि च कृतं पापं न सज्येत्किमुतान्यतः ४०४।\nअन्येषामपि केषांचित्पुराणं पापनाशनम् ।\nयः पुराणेषु विश्वासी वक्तारं मन्यते गुरुम् ४०५।\nब्रह्मविद्याप्रदातारं विशेषं ज्ञातिबंधुतः ।\nतस्य पापानि सर्वाणि विलयं यान्त्यसंशयम् ४०६।\nअथ श्रीशैलगमनं पूजकस्य महेशितुः ।\nअतः कलौ मनुष्याणां पुराणं पापनाशनम् ४०७।\nपुरा कलियुगे राम वृत्तं संकीर्तये शृणु ।\nआसीत्तु गौतमो नाम ब्राह्मणो वेदवर्जितः ४०८।\nतस्य पुष्टिः पशुश्चास्तां भ्रातरौ वेदवर्जितौ ।\nताभ्यां सह कृषिं चक्रे तत्र वृद्धिमवाप च ४०९।\nधनधान्यादिकं किंचिद्राजानं दत्तवानथ ।\nउवाच वचनं किंचिदधिकारं निरूपय ४१०।\nअर्थं न गमयिष्यामि तौ शक्तौ भ्रातरौ मम ।\nराजोवाच-\nब्राह्मणस्याधिकारो हि वैदिके धर्मकर्मणि ४११।\nतदन्यत्र नियुक्तस्य ब्राह्मण्यं विप्रणश्यति ।\nगौतम उवाच-\nयुगेष्वन्येषु धर्मोयं कलिधर्मो न तादृशः ४१२।\nभूपति त्वं हि भूपाल नृपाणां धर्म उच्यते ।\nब्राह्मणश्च परिक्षीणस्तं कुर्वन्नैव दुष्यति ४१३।\nशूद्राणां तु कृषिर्द्धर्मो नापद्यप्यग्रजन्मनः ।\nतस्मात्क्षत्त्रेण वर्तिष्ये ग्रामान्मम समादिश ४१४।\nअन्यत्र चात्र क्षत्त्रेण वर्तनं मम रोचते ।\nअन्यन्न तु तथेत्युक्तो ददौ ग्रामान्द्विजन्मनः ४१५।\nग्रामाधिकारदुष्टस्य वर्तनं त्वन्यथाभवत् ।\nअभक्षि मांसं चापायि सुरा चाभाषि दुर्वचः ४१६।\nपरयोषा तथा गामि परस्वं प्रत्यहारि च ।\nअक्रीडि द्यूतमसकृत्कलंजं चादि दुर्भुजा ४१७।\nनापूजि जगतामीशः शिवो वा विष्णुरेव वा ।\nएवं कालेन दुर्वृत्तं राजा वाक्यमभाषत ४१८।\nविप्र विप्रत्वमुत्सृज्य शूद्रत्वं प्राप्तवानसि ।\nतस्मान्नियोगधर्मेण भवंतं भ्रंशयामि च ४१९।\nमास्तु विप्रत्वमद्यैव शूद्रतैव वरं मम ।\nतदृते यदि विप्रास्ते न भोक्ष्यंति वरं मम ४२०।\nन हि सर्वमिदं त्यक्तुं शक्तोहं पृथिवीपते ।\nशंभुरुवाच-\nएवं वदति दुर्विप्रे राजा तूष्णीमतिष्ठत ४२१।\nस तु वै शूद्रतुल्यश्च बुभुजेन्नं सहामिषम् ।\nकदाचिदथ दुर्वृत्तः प्रतोलीमंडपस्थितः ४२२।\nद्विजेन पठ्यमानं तु पद्यं तु श्रुतवानिदम् ।\nहृदये पद्यमेतत्तु द्विजेरितमतिष्ठत ४२३।\nपरात्परतरं यांति नारायणपरायणाः ।\nन ते तत्र गमिष्यंति ये द्विषंति महेश्वरम् ४२४।\nव्याख्यानमपि च श्रुत्वा पौराणिकमभाषत ।\nकीदृङ्नारायणः प्रोक्तः कीदृशोपि महेश्वरः ४२५।\nकिं परं त्वयनं प्रोक्तं द्वेषः कीदृगुदाहृतः ।\nकिं तत्परमिति ख्यातं ततः परतरं च किम् ४२६।\nपौराणिक उवाच-\nपरं तद्ब्रह्मणः स्थानं सुखव्यक्तैकलक्षणम् ।\nततः परतरं विष्णोर्द्धाम तद्ब्रह्मणोधिकम् ४२७।\nअविनाशितया तत्तु कीर्तितं परमं पदम् ।\nतन्मध्ये पुरुषो विष्णुस्तदंग परमं विभुः ४२८।\nआपो हि नरजन्मत्वान्नाराः प्रोक्ता मनीषिभिः ।\nनाराश्चास्यायनं यस्मात्तेन नारायणः स्मृतः ४२९।\nतत्परं वर्तनं येषां ते प्रोक्तास्तत्परायणाः ।\nमहदादीनि तत्वानि यानि तेषां य ईश्वरः ४३०।\nसूर्याग्निशशिनेत्रोऽसौ महेशः स्यादुमापतिः ।\nद्वेषो हि वैरं विज्ञेयमीश्वरे परमात्मनि ४३१।\nशंभुरुवाच-\nएवं पुराणभट्टेन समीरितमिदं वचः ।\nचिंतयन्पुनरप्याह मादृशस्य कथं गतिः ४३२।\nपौराणिकोऽथ तं प्राह शृणु वक्ष्यामि ते गतिम् ।\nकुरु सर्वेण यत्नेन प्रायश्चित्तं यथाविधि ४३३।\nधर्मं चर यथाशक्ति यथाकालं यथाविधि ।\nविमुक्तपापः पश्चात्त्वमुत्तमां गतिमेष्यसि ४३४।\nपुराणमथवा नित्यं शृणुष्वावहितश्च सन् ।\nनिराशो वा महेशानं पूजयस्व पिनाकिनम् ४३५।\nदेवं वा पुंडरीकाक्षं केशवं क्लेशनाशनम् ।\nसंन्यासमथवा नित्यं ब्रह्मज्ञानपरो भव ४३६।\nअथवा गच्छ काशीशं मुक्तौ वा मृतिमाप्नुहि ।\nगयां वा गच्छ तत्र त्वं श्राद्धं कर्तुं प्रयत्नतः ४३७।\nअथवा सर्ववेदानां सारं पातकनाशनम् ।\nरुद्रं रुद्रप्रियकरं जप प्रत्यहमादरात् ४३८।\nश्रीशैलमथवा गच्छ केदारमथवेच्छया ।\nअथवा प्रतिवर्षे तु माघस्नानं प्रवर्तय ४३९।\nकिमत्र बहुनोक्तेन धर्मभक्तः सदा भव ।\nनैवं नरकवासस्ते भविता तु द्विजाधम ४४०।\nगौतम उवाच-\nश्रुत्वा सर्वं करिष्यामि पुराणं भवतो मुखात् ।\nशास्त्रं विश्वासहेतुं च वर्जं चापि वदस्व मे ४४१।\nपौराणिक उवाच-\nवर्ज्यं मांसं सुराऽन्यस्त्री भोगो द्यूतं विकत्थनम् ।\nपारुष्यमनृतं माया देवदेवविनिंदनम् ४४२।\nगुरूणां सुरवृद्धानां पुराणस्मृतिभाषिणाम् ।\nनिंदनं श्वेतवृंताकं कृतकालाबुवर्तनम् ४४३।\nबीजपूरं कुसुंभं च लोहितं शृंगमेव च ।\nअररुं नालिकेरं च कूष्मांडकं तथैव च ४४४।\nकोविदारफलं तैलपक्वं मानवजं पयः ।\nवार्ध्रीणस खरी दुग्धं सूतिका क्षीरमाविकम् ४४५।\nऔष्ट्रमेकशफक्षीरं मार्गमाजं नृसंभवम् ।\nविवत्सासंधिनीक्षीरं लवणं चैव योगि यत् ४४६।\nनालिकेररसं कांस्ये ताम्रे मधु च सीसके ।\nकाचे तक्रं करंभांश्च घृताक्तान्नैव कारयेत् ४४७।\nहोमं तु मृण्मये पात्रे पुरोडाशं तु राजते ।\nन सेवेत परं लोके शुभार्थी तु विचक्षणः ४४८।\nपात्रांतश्चूर्णलेपोऽपि तत्र भक्षणमेव च ।\nक्रमुकस्य तथा भक्षश्चूर्णपत्रस्य चैव हि ४४९।\nक्रमुकस्यापि पक्वस्य भक्षणं क्रमियोगिनः ।\nपायसे लवणं चैव केवलं च करार्पितम् ४५०।\nसिंधुसौराष्ट्रकांबोजमागधेषु च सिंहले ।\nन दोषाय भवेत्तत्र क्षीरं च लवणान्वितम् ४५१।\nक्षीराणि च समस्तानि लवणानि च योगतः ।\nदेशेष्वन्येषु दोषाय पाने चैवेह संशयः ४५२।\nकिमत्र बहुनोक्तेन सद्भिर्निंद्यं विवर्जयेत् ।\nशंभुरुवाच-\nएवं तस्य वचः श्रुत्वा ब्राह्मणस्य महात्मनः ४५३।\nस्वमेव भवनं गत्वा चिंतयामास दुःखितः ।\nरात्रौ मृत्युर्दिवा चेति न जानाति महानपि ४५४।\nपरलोके सुखं दुःखमिह भोगविनोदनम् ।\nक्रिमिकीटमनुष्याद्यैः सुख दुःखैः पृथक्पृथक् ४५५।\nप्रतिजीवंतु हेतूनां भेदोऽपि सुविनिश्चयः ।\nएकस्यापि हि जीवस्य नास्ति चैकविधा स्थितिः ४५६।\nजन्मकाले महाऽज्ञानं शैशवेत्यल्पबोधनम् ।\nस्खलत्पदेल्पविज्ञानं बाल्ये चाल्पं तथैव च ४५७।\nकौमारे क्रीडनरतिर्यौवने विषयोषितम् ।\nयौवने विनिवृत्ते तु द्रव्यसंपादनेषणा ४५८।\nवार्द्धके भोगलिप्सा च न भोक्तुं क्षमतेपि च ।\nदूषिका श्लेष्मलालाभिर्वलीपलितकंपनैः ४५९।\nश्वासकासानिलाक्षिप्तैर्हृषीकैर्विकलैर्युतः ।\nकिंचिद्धर्तुं न शक्नोति न च जानाति किंचन ४६०।\nतिष्ठंतीषु परस्त्रीषु गुह्यस्थानं प्रदर्शयेत् ।\nकोशकंडूयनपरः क्रूरो जीवितलक्षणैः ४६१।\nकंडूयते स्फिचौ वस्त्रमुद्धृत्य च विचालयन् ।\nभुंजानः श्लेष्मणा ग्रासं ग्रसितुं न च शक्नुयात् ४६२।\nयदा कासस्तदा जज्ञे पायुवायुश्च शब्दवान् ।\nनिःसृतिश्च मलस्यापि श्लेष्मनिर्गम एव च ४६३।\nस्नुषादिभर्त्सनं बाल तालहास्यनिदर्शनम् ।\nगुरुनिर्गमनादीनि संचिंत्य च पुनः पुनः ४६४।\nआहूतो भोजनाद्यर्थं भोज्यान्नादि विनिंदयन् ।\nचिरमुष्णं च निर्भर्त्स्य पुनश्चिंतामवाप सः ४६५।\nअतिदुष्कृतिकर्म्माहं कथं भोक्ष्ये कथं स्वपे ।\nकथं तिष्ठे कथं गच्छे परलोकः कथं भवेत् ४६६।\nइति चिंताकुलो नित्यं न नमत्यपरान्वितः ।\nद्विजस्य सदनं गत्वा पुराणज्ञस्य राघव ४६७।\nलज्जावाक्कृतवक्त्रश्च किंकरोमीत्यभाषत ।\nन किंचिदप्युवाचासौ द्विजः पौराणिकस्तदा ४६८।\nपापोयमिति विज्ञाय शिष्येण निरगामयत् ।\nगौतमोपि विनिर्गम्य द्वार्येव च बहिः स्थितः ४६९।\nभुव्यासीनं तु विज्ञाय पुराणार्थविचारकम् ।\nकथं कथमपि प्राप्य पीठं दत्तं च नाभजत् ४७०।\nनिषण्णो भूतले राम पुराणज्ञमभाषत ।\nप्रायश्चित्तं करिष्यामि तदत्रैव विधीयताम् ४७१।\nब्राह्मण उवाच-\nपापानि कीर्तयस्व त्वं सर्वथैव कृतानि तु ।\nस चापि नाऽकृतं किंचिन्मया पापमितीरयन् ४७२।\nरुदन्पपात भूम्यां च कथं तातेति पीडितः ।\nब्राह्मणस्तमथ प्राह प्रायश्चित्तं न विद्यते ४७३।\nमहापापं त्रिरावृत्ते पुनश्च यदि चेत्कृतम् ।\nगौतम उवाच-\nपौराणिक महाभाग प्राप्यापि त्वामहं कथम् ४७४।\nपापयुक्तो द्विजश्रेष्ठ संगतिर्विफला भवेत् ।\nपौराणिक उवाच-\nशास्त्रं प्रमाणं सर्वेषां प्रायश्चित्तविनिर्णये ४७५।\nतद्विना यो हि तं ब्रूयात्प्रायाश्चित्तं न तद्भवेत् ।\nसकृत्कृते सकृत्प्रोक्तं द्वितीये द्विगुणं भवेत् ४७६।\nतृतीये त्रिगुणं प्रोक्तं चतुर्थे नास्ति निष्कृतिः ।\nत्वया कृतं तु बहुधा चतुर्विधमपीच्छया ४७७।\nकथं वक्तुमहं शक्तः प्रायश्चित्तं भवादृशे ।\nगौतमोऽपि पुनः प्राह क्व गंतव्यं मयेति च ।\nउपवासत्रयं कृत्वा शिवरात्रिमविंदत ४८०।\nचतुर्थमुपवासं च चकारातीव दुःखितः ।\nपारणं चाप्यमायां स कृतवान्फलवल्कलैः ४८१।\nअथ प्रदक्षिणं चक्रे श्रीशैलस्य च स द्विजः ।\nगतवान्मंदिरं पश्चाच्चिंतयातिकृशः श्वसन् ४८२।\nकथं पापनिवृत्तिर्मे तूष्णींभूतस्य सेत्स्यति ।\nअनंतमविचार्यं किं पापं च सुमहत्तरम् ४८३।\nश्रुत्वा न कोपि मे ब्रूयात्प्रायश्चित्तं विधीयताम् ।\nकिंतु कस्मिन्पुराणे तु श्रुते ज्ञातं भविष्यति ४८४।\nइति कृत्वा मतिं सोथ पुराणज्ञमभाषत ।\nपुराणमेकं मे तात व्याख्यातु भगवानिति ४८५।\nजातकर्मादिसंस्कारान्कारयस्व ममाशु वै ।\nद्विजो भूत्वा शृणोम्यद्य प्रायश्चित्तं करोम्यतः ४८६।\nविधायकं पुराणं मे भविष्यति च कीर्तितम् ।\nअतः शक्यं करिष्यामि पुराणार्थं विनिश्चयन् ४८७।\nपौराणिक उवाच-\nयथावत्कीर्तयिष्यामि पुराणं पापनाशनम् ।\nयथाज्ञानं यथाशक्ति यथाशुद्धं यथाविधि ४८८।\nकिं वांच्छसि पुराणं तु कीर्तयिष्ये तदेव तु ।\nगौतम उवाच-\nसर्वं रुचि पुराणं मे वक्तव्यं किं हितं वद ४८९।\nश्रुते यस्मिन्भिदा नैव जायते तु हरीशयोः ।\nपौराणिक उवाच-\nकौर्मोक्तं यत्पुराणं तद्देवयोरभिदाभिधम् ४९०।\nशृणोति यस्तत्प्रथमं तस्य पापं विनश्यति ।\nतस्य वक्ता तु यो विप्रस्तस्य विघ्नांतरं भवेत् ४९१।\nश्रोतव्यं मन्यते पापो यदि भार्या विनश्यति ।\nकिंचैकं दुष्करं वक्ष्ये श्रोतुर्वक्तुरनिंदकम् ४९२।\nव्याख्यातरि यदि प्रीतिर्द्धर्मादेव प्रकाशिनी ।\nआचारदर्शने पुण्ये कर्ममोक्षादिदर्शके ४९३।\nतदा तुष्टो महेशः स्याद्विष्णुरिष्टफलप्रदः ।\nपितरस्तारितास्तेन यांति ते परमां गतिम् ४९४।\nइति श्रीपद्मपुराणे पातालखंडे शिवराघवसंवादे चतुर्दशोत्तरशततमोऽध्यायः ११४।"
  }
]
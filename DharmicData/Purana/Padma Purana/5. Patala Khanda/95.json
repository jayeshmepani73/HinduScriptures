[
  {
    "text": "सूत उवाच-\nयातुं तमुद्यतं नत्वा मुनिं राजा ततो मुदा ।\nविधिं पप्रच्छ संक्षिप्तं स्नानदानक्रियोचितम् १।\nअंबरीष उवाच-\nमुने वैशाखमासेऽस्मिन्को विधिः किं तपोऽधिकम् ।\nकिं च दानं कथं स्नानं कथं केशवपूजनम् २।\nकृपया वद विप्रर्षे सर्वज्ञस्त्वं हरिप्रियः ।\nविशेषतोऽपि पूजाया विधिं तीर्थपदे वद ३।\nनारद उवाच-।\nमेषसंक्रमणे भानोर्माधवे मासि सत्तम ।\nमहानद्यां नदीतीरे नदे सरसि निर्झरे ४।\nदेवखातेऽथवा स्नायाद्यथाप्राप्ते जलाशये ।\nदीर्घिका कूप वापीषु नियतात्मा हरिं स्मरन् ५।\nमधुमासस्य शुक्लायामेकादश्यामुपोषितः ।\nपंचदश्यां च वा वीर मेषसंक्रमणेऽपि वा ६।\nवैशाखस्नाननियमं ब्राह्मणानामनुज्ञया ।\nमधुसूदनमभ्यर्च्य कुर्यात्सुस्नानपूर्वकम् ७।\nवैशाखं सकलं मासं मेषसंक्रमणे रवेः ।\nप्रातः सनियमः स्नास्ये प्रीयतां मधुसूदनः ८।\nमधुहंतुः प्रसादेन ब्राह्मणानामनुग्रहात् ।\nनिर्विघ्नमस्तु मे पुण्यंवैशाखस्नानमन्वहम् ९।\nमाधवे मेषगे भानौ मुरारे मधुसूदन ।\nप्रातःस्नानेन मे नाथ यथोक्तफलदो भव १०।\nयथा ते माधवो मासो वल्लभो मधुसूदन ।\nप्रातःस्नानेन मे तस्मिन्फलदः पापहा भव ११।\nएवमुच्चार्य तत्तीर्थे पादौ प्रक्षाल्य वाग्यतः ।\nस्मरन्नारायणं देवं स्नानं कुर्याद्विधानतः १२।\nतीर्थं प्रकल्पयेद्धीमान्मूलमंत्रमिमं पठन् ।\nॐनमोनारायणायमूलमंत्र उदाहृतः १३।\nदर्भपाणिस्तु विधिवदाचांतः प्रणतो भुवि ।\nचतुर्हस्तसमायुक्तं चतुरस्रं समंततः १४।\nप्रकल्प्यावाहयेद्गंगां मंत्रेणानेन मानवः ।\nविष्णुपादप्रसूतासि वैष्णवी विष्णुदेवता १५।\nत्राहि नस्त्वेनसस्तस्मादाजन्ममरणांतिकात् ।\nतिस्रःकोट्योर्द्धकोटी च तीर्थानां वायुरब्रवीत् १६।\nदिवि भुव्यंतरिक्षे च तानि ते संति जाह्नवि ।\nनंदिनीत्येव ते नाम वेदेषु नलिनीति च १७।\nदक्षा पृथ्वी च विहगा विश्वगाथा शिवप्रिया ।\nविद्याधरी महादेवी तथा लोकप्रसादिनी १८।\nक्षेमंकरी जाह्नवी च शांता शांतिप्रदायिनी ।\nएतानि पुण्यनामानि स्नानकाले प्रकीर्तयेत् १९।\nभवेत्संनिहिता तत्र गंगा त्रिपथगामिनी ।\nसप्तवाराभि जप्तेन करसंपुटयोजिते २०।\nमूर्ध्नि कृत्वा जलं भूपश्चतुर्वा पंच सप्त वा ।\nस्नानं कृत्वा मृदा तद्वदामंत्र्य तु विधानतः २१।\nअश्वक्रांते रथक्रांते विष्णुक्रांते वसुंधरे ।\nमृत्तिके हर मे पापं यन्मया दुष्कृतं कृतम् २२।\nउद्धृतासि वराहेण विष्णुना शतबाहुना ।\nनमस्ते सर्वलोकानां प्रभवारणि सुव्रते २३।\nएवं स्नात्वा ततः पश्चादाचम्य तु विधानतः ।\nउत्थाय वाससी शुक्ले शुद्धे तु परिधापयेत् २४।\nततस्तु तर्प्पणं कुर्य्यात्त्रैलोक्याप्यायनाय वै ।\nब्रह्माणं तर्प्पयेत्पूर्वं विष्णुं रुद्रं प्रजापतिम् २५।\nदेवान्यक्षांस्तथा नागान्गंधर्वाप्सरसोसुरान् ।\nक्रूरान्सर्पान्सुपर्णांश्च तरून्वै जंतुकान्खगान् २६।\nविद्याधराञ्जलधरांस्तथैवाकाशगामिनः ।\nनिराधाराश्च ये जीवाः पापकर्मरताश्च ये २७।\nतेषामाप्यायनार्थाय दीयते सलिलं मया ।\nकृतोपवीती देवेषु निवीती च भवेन्नरः २८।\nमनुष्यांस्तर्प्पयेद्भक्त्या ब्रह्मपुत्रानृषींस्तथा ।\nसनकः सनंदनश्चैव तृतीयश्च सनातनः २९।\nकपिलश्चासुरिश्चैव वोढुः पंचशिखस्तथा ।\nते सर्वे तृप्तिमायांतु मद्दत्तेनांबुना सदा ३०।\nमरीचिमत्र्यंगिरसौ पुलस्त्यं पुलहं क्रतुम् ।\nप्रचेतसं वसिष्ठं च भृगुं नारदमेव च ३१।\nदेवब्रह्मऋषीन्सर्वांस्तर्पयेदक्षतोदकैः ।\nअपसव्यं ततः कुर्यात्सव्यं जान्वाच्य भूतले ३२।\nअग्निष्वात्तास्तथा सौम्या हविष्मंतस्तथोष्मपाः ।\nकव्यानलान्बर्हिषदस्तथा वै चाज्यपाः पुनः ३३।\nसंतर्पयेत्पितॄन्भक्त्या सतिलोदकचंदनैः ।\nयमाय धर्मराजाय मृत्यवे चांतकाय च ३४।\nवैवस्वताय कालाय सर्वभूतक्षयाय च ।\nउदुंबराय दध्नाय नीलाय परमेष्ठिने ३५।\nवृकोदराय चित्राय चित्रगुप्ताय वै नमः ।\nदर्भपाणिस्तु विधिवत्पितॄन्संतर्पयेत्ततः ३६।\nपित्रादीन्नामगोत्रेण तथा मातामहानपि ।\nसंतर्प्य विधिना सर्वानिमं मंत्रमुदीरयेत् ३७।\nये बांधवा बांधवा ये येऽन्यजन्मनि बांधवाः ।\nते तृप्तिमखिलां यांतु येऽस्मत्तस्तोयकांक्षिणः ३८।\nआचम्य विधिवत्सम्यगालिखेत्पद्ममग्रतः ।\nसाक्षतैश्च सपुष्पैश्च सलिलारुणचंदनैः ३९।\nअर्घं दद्यात्प्रयत्नेन सूर्य्यनामानुकीर्त्तनैः ।\nनमस्ते विष्णुरूपाय नमस्ते ब्रह्मरूपिणे ४०।\nसहस्ररश्मये सूर्य नमस्ते सर्वतेजसे ।\nनमस्ते रुद्रवपुषे नमस्ते भक्तवत्सल ४१।\nपद्मनाभ नमस्तेऽस्तु कुंडलांगदभूषित ।\nनमस्ते सर्वलोकेश सुप्तानामुपबोधन ४२।\nसुकृतं दुष्कृतं चैव सर्वं पश्यसि सर्वदा ।\nसत्यदेव नमस्तेऽस्तु प्रसीद मम भास्कर ४३।\nदिवाकर नमस्तेस्तु प्रभाकर नमोस्तु ते ।\nएवं सूर्यं नमस्कृत्य सप्त कृत्वा प्रदक्षिणम् ४४।\nद्विजं गां कांचनं स्पृष्ट्वा पश्चाच्च स्वगृहं व्रजेत् ।\nआश्रमस्थांस्ततः पूज्य प्रतिमां चापि पूजयेत् ४५।\nपूर्वं भक्त्यैव गोविंदं गृही च नियतात्मवान् ।\nपूजयेद्भक्तितो राजन्नुभयत्र यथाविधि ४६।\nविशेषादपि वैशाखे योऽर्चयेन्मधुसूदनम् ।\nसर्वं संवत्सरं यावदर्चितस्तेन माधवः ४७।\nमाधवे मासि संप्राप्ते मेषस्थे कर्मसाक्षिणि ।\nकेशवप्रीतये कुर्यात्केशवव्रतसंचयम् ४८।\nदद्यादनेकदानानि तिलाज्यप्रभृतीन्यपि ।\nजन्मकोटिसमुद्भूत पातकांतकराणि च ४९।\nजलान्नशर्कराधेनुतिलधेनुमुखानि च ।\nवित्तमानेन देयानि दानानीप्सितसिद्धये ५०।\nवैशाखं सकलं मासं नित्यस्नायी जितेंद्रियः ।\nजपन्हविष्यं भुंजानः सर्वपापैः प्रमुच्यते ५१।\nएकभुक्तमथो नक्तमयाचितमतंद्रितः ।\nमाधवे मासि यः कुर्याल्लभते सर्वमीप्सितम् ५२।\nवैशाखे विधिना स्नानद्वयं नद्यादिके बहिः ।\nहविष्यं ब्रह्मचर्यं च भूशय्या नियमस्थितिः ५३।\nव्रतं दानं जपो होमो मधुसूदनपूजनम् ।\nअपि जन्मसहस्रोत्थं पापं दहति दारुणम् ५४।\nयथैव माधवो ध्यातो विनाशयति किल्बिषम् ।\nतथैव माधवे स्नानं नियमेन विनिर्मितम् ५५।\nतीर्थे चानुदिनं स्नानं तिलैश्च पितृतर्पणम् ।\nदानं धर्मघटादीनां मधुसूदनपूजनम् ५६।\nमाधवे मासि कुर्वीत मधुसूदनतुष्टिदम् ।\nतिलोदकसुवर्णान्न शर्करांबरभूषणम् ५७।\nपादत्राणातपत्रांबु कुंभान्दद्याद्द्विजातिषु ।\nत्रिसंध्यं पूजयेदीशं भक्तितो मधुसूदनम् ५८।\nसाक्षाद्विमलया लक्ष्म्या समुपेतं समाहितः ।\nसुवर्णतिलपात्रैश्च ब्राह्मणाञ्छक्तितो बहून् ५९।\nतर्पयेदुदपात्रैर्यो ब्रह्महत्यां व्यपोहति ।\nवैशाखे मासि यः स्नात्वा प्रातर्नद्यां समाहितः ६०।\nपूजयित्वा हरिं भक्त्या पुष्पैः कालोद्भवैः फलैः ।\nपूजयेद्ब्राह्मणं शक्त्या पाखंडालापवर्जितः ६१।\nतर्पयेद्वस्त्रगोदानै रत्नाद्यैर्धनसंचयैः ।\nअन्यद्वित्तं यथाशक्ति स्तोकं स्तोकं समाचरेत् ६२।\nपश्चाद्विनिःस्वः पुरुषो माधवे मासि माधवम् ।\nपुष्पार्चनविधानेन पूजयेन्मधुसूदनम् ६३।\nसर्वपापविनिर्मुक्तः पितॄणां तारयेच्छतम् ।\nसजन्मशतसाहस्रं न शोकफलभाग्भवेत् ६४।\nन च व्याधिभयं तस्य न दारिद्र्यं न बंधनम् ।\nस विष्णुभक्तो जायेत धन्यो जन्मनिजन्मनि ६५।\nयावद्युगसहस्राणि शतमष्टोत्तरं भवेत् ।\nतावत्स्वर्गे वसेद्वीर भूपतिश्च पुनर्भवेत् ६६।\nभूपतेर्विविधान्भोगान्भुक्त्वा चैव यथासुखम् ।\nमाधवस्य प्रसादेन माधवे लीयते ततः ६७।\nशृणु राजन्प्रवक्ष्यामि समासान्माधवार्चनम् ।\nवैदिकं तांत्रिकं वापि मिश्रकं पापनाशनम् ६८।\nनह्यंतोऽनंतपारस्य नांतः पूजाविधेर्नृप ।\nअथ संक्षिप्य चोच्येत यथावदनुपूर्वशः ६९।\nवैदिकस्तांत्रिको मिश्रः श्रीविष्णोस्त्रिविधो मखः ।\nत्रयाणामीप्सितेनैव विधिना हरिमर्चयेत् ७०।\nवैदिको मिश्रको वापि विप्रादीनां विधीयते ।\nतांत्रिको विष्णुभक्तस्य शूद्रस्यापि प्रकीर्तितः ७१।\nयथा स्वनिगमेनोक्तं द्विजत्वं प्राप्य पूरुषः ।\nयजेच्च विधिवद्विष्णुं ब्रह्मचारी समाहितः ७२।\nअर्चयेत्स्थंडिलेऽग्नौ वा सूर्येऽप्सु हृदि वा द्विजे ।\nद्रव्येण भक्तियुक्तेन स्वगुरुं तदनुज्ञया ७३।\nपूर्वं स्नानं प्रकुर्वीत धौतदंतोंऽगशुद्धये ।\nउभयोरपि च स्नानं मंत्रैर्मृद्ग्रहणादिना ७४।\nसंध्योपास्त्यादिकर्माणि वेदतंत्रोदितानि वै ।\nपूजांते कल्पयेत्सम्यक्संकल्पं कर्मपावनम् ७५।\nशैली दारुमयी लौही लेप्या लेख्या च सैकती ।\nमनोमयी मणिमयी प्रतिमाष्टविधा स्मृता ७६।\nचलाचलेति द्विविधा प्रतिष्ठा जीवमंदिरम् ।\nउद्वासा वाहनेन स्तः स्थिरायां माधवार्चने ७७।\nअस्थिरायां विकल्पः स्यात्स्थंडिले तु भवेद्द्वयम् ।\nस्नापनं त्वविलेप्यायामन्यत्र परिमार्जनम् ७८।\nद्रव्यैः प्रसिद्धैर्देवेज्या प्रतिमादिष्वमायिनः ।\nभक्तस्य च यथालब्धैर्भक्तिभावेन चैव हि ७९।\nस्नानालंकरणं श्रेष्ठमर्चायामेव भूपते ।\nस्थंडिलेष्वपि विन्यासो वह्नावाज्यहुतं हविः ८०।\nसूर्ये चाभ्यर्हणं श्रेष्ठं स्थंडिले सलिलादिभिः ।\nश्रद्धयोपहृतं श्रेष्ठं हरौ भक्तेन वार्यपि ८१।\nगंधो धूपः सुमनसो दीपोऽन्नाद्यं च किं पुनः ।\nशुचिः संभृतसंभारः प्राग्दर्भैः कल्पितासनः ८२।\nआसीनः प्रागुदग्वक्त्रो ह्यर्चायामथ सम्मुखः ।\nकृतन्यासः कृतन्यासां हर्यर्चां पाणिना स्पृशेत् ८३।\nकलशं प्रोक्षणीयं च यथावदुपसाधयेत् ।\nतदद्भिर्देवयजनं द्रव्याण्यात्मानमेव च ८४।\nप्रोक्ष्य पात्राणि त्रीण्यद्भिस्तैस्तैर्द्रव्यैस्तु सादयेत् ।\nपाद्यार्घ्याचमनीयार्थं त्रीणि पात्राणि दापयेत् ८५।\nहृतशीर्ष्णा च शिखया गायत्र्या चाभिमंत्रयेत् ।\nपिंडे वाय्वग्निसंसिद्धे हृत्पद्मस्थां परां विभोः ८६।\nअण्वीं जीवकलां ध्यायेन्नादांते सिद्धिभाविताम् ।\nतयात्मभूतया पिंडे व्याप्ते संपूज्य तन्मयः ८७।\nआवाह्यार्चादिषु स्थाप्य न्यस्तां गां तां प्रपूजयेत् ।\nपाद्यार्घ्यस्नानार्हणादीनुपचारान्प्रकल्पयेत् ८८।\nधर्मादिभिश्च नवभिः कल्पयित्वासनं हरेः ।\nपद्ममष्टदलं तत्र कर्णिकाकेसरोज्ज्वलम् ८९।\nउभाभ्यां वेदतंत्राभ्यां हरेरुभयसिद्धये ।\nसुदर्शनं पांचजन्यं गदासीषु धनुर्हलम् ९०।\nमुशलं कौस्तुभं मालां श्रीवत्सं चानुपूजयेत् ।\nनंदं सुनंदं गरुडं प्रचंडं चंडमेव च ९१।\nमहाबलं बलं चैव कुमुदं कुमुदेक्षणम् ।\nदुर्गां विनायकं व्यासं विष्वक्सेनं गुरून्सुरान् ९२।\nस्वेस्वे स्थानेष्वभिमुखान्पूजयेत्प्रोक्षणादिभिः ।\nचंदनोशीरकर्पूर कुंकुमागुरुवासितैः ९३।\nसलिलै स्नापयेन्मंत्रैर्नित्यं वा विभवे सति ।\nस्वर्णघर्मानुवाकेन महापुरुषविद्यया ९४।\nपौरुषेणापि सूक्तेन सामनीराजनादिभिः ।\nवस्त्रोपवीताभरण पत्रस्रग्गंधलेपनैः ९५।\nअलंकुर्वीत सप्रेम विष्णुभक्तो यथोचितम् ।\nपाद्यमाचमनीयं च गंधं सुमनसोक्षतान् ९६।\nगंधधूपोपहार्याणि दद्याद्वै श्रद्धयार्चकः ।\nगुडपायससर्पींषि शष्कुल्यापूपमोदकान् ९७।\nपायसं दधिसर्पिश्च नैवेद्यं स विकल्पयेत् ।\nअभ्यंगोन्मर्दनादर्श दंतधावाभिषेचनम् ९८।\nअन्नाद्यं नृत्यगीतानि सर्वाणि स्युरथान्वहम् ।\nविधिना विहिते कुंडे मेखलावर्तवेदिभिः ९९।\nअग्निमाधाय परितः समूहेत्पाणिनोदकम् ।\nपरिस्तीर्याथ पर्युक्ष्य दत्वा इध्मं यथाविधि १००।\nप्रोक्षण्यासाद्य द्रव्याणि प्रोक्षण्यैवाज्यसेचनम् ।\nतप्तजांबूनदप्रख्यं शंखचक्रगदांबुजैः १०१।\nलसच्चतुर्भुजं शांतं पद्मकिंजल्कवाससम् ।\nस्फुरत्किरीटकटककटिसूत्रवरांगदम् १०२।\nश्रीवत्सवक्षसंभ्राजत्कौस्तुभं वनमालिनम् ।\nध्यायन्नभ्यर्च्य दारूणि हविषा सघृतानि च १०३।\nप्रास्याज्यभागावाघारौ दत्वा चाज्यप्लुतं हविः ।\nअभ्यर्च्याथ नमस्कृत्य पार्षदेभ्यो बलिं हरेत् १०४।\nमूलमंत्रं जपेद्ब्रह्मन्स्मरन्नारायणात्मकम् ।\nदत्वाचमनमुच्छिष्टं विष्वक्सेनाय कल्पयेत् १०५।\nमुखवासं तु सुरभिं तांबूलाद्यमुपाहरेत् ।\nउपगायन्गृणन्नित्यं कर्माण्यभिरवाक्षरैः १०६।\nसत्कथां श्रावयञ्छृण्वन्मुहूर्तं क्षणिको भवेत् ।\nस्तवैरुच्चावचैः स्तोत्रैः पौराणैः प्राकृतैरपि १०७।\nस्तुत्वा प्रसीद भगवन्निति वंदेत दंडवत् ।\nशिरस्तत्पादयोः कृत्वा बाहुभ्यां च परस्परम् १०८।\nप्रपन्नं पाहि मामीश भीतं मृत्युग्रहार्णवात् ।\nइति शेषान्हरेर्दत्ताञ्छिरस्याधाय सादरम् १०९।\nउद्वासयेच्चेदुद्वास्यं ज्योतिर्ज्योतिषि चात्मनः ।\nअर्चादिषु पदं यत्र श्रद्धावांस्तत्र चार्चयेत् ११०।\nसर्वभूतेष्वात्मनि च सर्वात्मानमवस्थितम् ।\nएवं क्रियायोगपथैः पुमान्वैदिकतांत्रिकैः १११।\nअर्च्चयेच्च यतः सिद्धिं हरेर्विंदत्यभीप्सिताम् ।\nतामर्चां संप्रतिष्ठाप्य मंदिरं कारयेद्दृढम् ११२।\nपुष्पोद्यानानि रम्याणि पूजायात्रोत्सवादिकम् ।\nपूजादीनां प्रवाहार्थं महापर्वस्वथान्वहम् ११३।\nक्षेत्रापणपुरग्रामान्दत्वा सायुज्यतामियात् ।\nप्रतिष्ठया सार्वभौमं सद्मना भुवनत्रयम् ११४।\nपूजादिना ब्रह्मलोकं त्रिभिस्तत्साम्यतामियात् ।\nतमेव नैरपेक्षेण भक्तियोगेन विंदते ११५।\nभक्तियोगं स लभते एवं यः पूजयेद्धरिम् ११६।\nयत्कृष्णप्रणिपातधूलिधवलं तद्वर्ष्म तद्वच्छुभं ।\nते नेत्रे तपसार्जिते सुरुचिरे याभ्यां हरिर्दृश्यते ।\nसा बुद्धिर्विमलेंदु शंखधवला या माधवव्यापिनी ।\nसा जिह्वा मृदुभाषिणी नृप मुहुर्या स्तौति नारायणम् ११७।\nमूलमंत्रेण कर्तव्यं स्त्रीशूद्रैरपि पूजनम् ।\nश्रद्धया स्वगुरूद्दिष्टमार्गेणान्यैश्च वैष्णवः ११८।\nइदं ते सर्वमाख्यातं पावनं माधवार्चनम् ।\nविशेषान्माधवे मासि त्वमेतत्कुरु भूपते ११९।\nसूत उवाच-\nइत्येवमाकर्ण्य वचो विचित्रं पुण्यं पवित्रं विधिनंदनस्य ।\nप्रणम्य बद्धांजलिराह राजा सकौतुकी भागवतप्रधानः १२०।\nअंबरीष उवाच-\nसमस्तभूमीवलयेश्वरोऽहमव्याहताज्ञो विबुधप्रसेवी ।\nगोविंदपादांबुजदत्तचित्तः स्वचित्तसंतोषितभूमिदेवः १२१।\nविख्यातराजोचितवंशरत्नं निरंतरं धर्मरुचिर्यशस्वी ।\nसौंदर्यशौर्योदयदानशीलः सुपुत्रवानस्मि जितारिवर्गः १२२।\nकेनापि पुण्येन पवित्रबुद्धिर्जातोहमीदृग्गुणसंतश्रीः ।\nइयं पुनः श्रीरिव पुण्यमूर्तिर्लब्धा कुतः कांतिमती च कांता १२३।\nइदं मे सुकृतं सर्वं पुराजन्मनि चेष्टितम् ।\nसमादिश मुने सम्यक्सर्वज्ञोसि दयानिधे १२४।\nनारद उवाच-\nइयं रूपवती नाम वेश्यासीदन्यजन्मनि ।\nसांप्रतं तव भार्या या सत्याचारातिसुंदरी १२५।\nवेश्याधर्मेण वर्तेत यथोद्दिष्टेन भाविनी ।\nकुर्वती किल कर्माणि शुभानि द्विजशासनात् १२६।\nदेवदास इति ख्यातो हेमकारो भवानभूत् ।\nपूर्वजन्मनि वै तस्या रुचेर्भर्ता भुजंगमः १२७।\nइयं भवंतं भजते रुची रूपवती पुनः ।\nव्ययार्थमयनं धर्मं स्थिता विज्ञानमुत्तमम् १२८।\nआकर्ण्य चैकदा धर्मं वैशाखस्नानसंभवम् ।\nचक्रे धर्मवती तोये स्नानं मेषगते रवौ १२९।\nदानं दत्तवती दक्षा वेश्या रूपवती सदा ।\nब्राह्मणाय नमस्कारं भक्त्यादरपुरःसरम् १३०।\nस तया देवदासस्त्वं बोधितः स्नेहयंत्रितः ।\nकृतवान्बुद्धितः स्नानं माधवे मासि सादरम् १३१।\nतत्र त्रेतायुगस्यादौ तृतीयामाप्यनिर्मलाम् ।\nसुवर्णकारं सोवाच देवदासं तमादरात् १३२।\nवेश्योवाच-\nउत्तमं कुरु सौवर्णं मधुसूदनमच्युतम् ।\nपूजयित्वा यवैर्देवमेतैः संतर्प्य चानलम् १३३।\nब्राह्मणाय च दास्यामि ब्राह्मणानामनुज्ञया ।\nदानमेतत्पुराणेषु कथ्यते तत्र चाक्षयम् १३४।\nअक्षयेति तृतीयासौ ब्राह्मणेभ्यः श्रुतं मया ।\nशुक्ला वैशाखमासस्य तदक्षयफलप्रदम् १३५।\nअस्यां दास्यामि तं हैमं मधुसूदनमव्ययम् ।\nनारद उवाच-\nइति तस्य वचः श्रुत्वा मधुरं हेमकारकः १३६।\nचक्रे सुवर्णप्रतिमामच्युतस्यापि सुंदरीम् ।\nसत्यभावेन धर्मार्थमिति चौर्यविवर्जितः १३७।\nयथोद्दिष्टस्य चंद्रस्य प्रतिमां लक्षणान्विताम् ।\nददौ सा च विधानेन स्नात्वा विप्राय सुंदरीम् १३८।\nपूजयित्वा ततस्तस्यामक्षयायां तिथौ नृप १३९।\nकालेन कियता वेश्या सा मृता धर्मनिष्ठिता ।\nदेवदासोऽपि स ततो मृतः स्वीयायुषक्षये १४०।\nतेन पुण्येन भूपाल हेमकारोऽन्य जन्मनि ।\nस त्वं प्राप्तो महीं राजन्नशेषगुणसंयुतः १४१।\nसापि रूपवती वेश्या तेन धर्मेण तेऽभवत् ।\nनाम्ना कांतिमती कांता प्रणयेन परिप्लुता १४२।\nविविधा वासना वीर कर्मणां पूर्वसंभवाः ।\nविचित्रा गतयस्तात ज्ञायंते न बुधैरपि १४३।\nतमेनं माधवं मासं प्रतिकार्यं न संशयः ।\nगोपितं तेन देवेन ब्रह्मणा माधवेन च १४४।\nअसाधुसंगैरनवाप्तविद्यैरसंयतैराश्रमधर्महीनैः ।\nअभूततीर्थैरकृतव्रतैस्तैर्न लभ्यते माधवमासधर्मः १४५।\nगोविंदकेशवमुकुंदहरे मुरारे लक्ष्मीनिवास मधुसूदन कृष्ण विष्णो ।\nवाणी वरा न वदने वसतीति येषां वैशाखमासनियमो भवते न तेषाम् १४६।\nये साधुसाधु वचनानि हिताधिकानि नाकर्णयंति च हरेश्चरितामृतानि ।\nपश्यंति ये न कमलापतिकेतनानि वैशाखमासनियमं न हि ते लभंते १४७।\nशुश्रूषिता न गुरवो न वराय कन्या दत्ता समाय समये समलंकृता यैः ।\nअध्यापिता न तनया विनयादि धर्मं वैशाखमासनियमं न हि ते लभंते १४८।\nसूत उवाच-\nइत्येवमादिश्य मुनिर्नरेश मामंत्र्य तं मंत्रविदग्रगण्यः ।\nस्नातुं ययौ माधवमासि गंगामभ्यर्चितस्तेन तदा स विप्राः १४९।\nविधिं स राजापि ततश्चकार वैशाखमासस्य मुनिप्रणीतम् ।\nपत्न्यासमं पुण्यधिया तमेव संचिंतयँल्लोकपवित्रकीर्तिः १५०।\nइति श्रीपद्मपुराणे पातालखंडे वैशाखमाहात्म्ये नारदांबरीष संवादे पंचनवतितमोऽध्यायः ९५।"
  }
]
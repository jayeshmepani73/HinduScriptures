[
  {
    "text": "शेष उवाच।\nते पृष्टा मुनिवर्येण रामचारित्रमद्भुतम् ।\nधन्यं सभाग्यं मन्वानाः प्रोचुरात्मानमादरात् १।\nजना ऊचुः।\nपवित्रिता वयं सर्वे दर्शनेन तवाधुना ।\nयद्रामकथयास्मान्वै पावयस्यधुना जनान् २।\nशृणुष्व वचनं तथ्यं भवान्ब्रह्मर्षिसत्तमः ।\nत्वया पृष्टं यदस्मभ्यं सर्वं तत्कथयाम वै ३।\nअगस्त्यवाक्याच्छ्रीरामो विप्रहत्यापनुत्तये ।\nयागं करोति सुमहान्सर्वसंभारसंभृतम् ४।\nतं पालयानाः सर्वे वै त्वदाश्रममुपागताः ।\nअश्वेन सहिता विप्र तज्जानीहि महामते ५।\nइति वाक्यं समाकर्ण्य मनोहारि रसायनम् ।\nअत्यंतं हर्षमापेदे ब्राह्मणो रामभक्तिमान् ६।\nअद्य मे फलितो वृक्षो मनोरथश्रियान्वितः ।\nअद्य मे जननी धन्या जातं मां सुषुवे तु या ७।\nअद्य राज्यं मया प्राप्तं कंटकेन विवर्जितम् ।\nअद्य कोशाः सुसंपन्ना अद्य देवाः सुतोषिताः ८।\nअग्निहोत्रफलं त्वद्य प्राप्तं मे हविषा हुतम् ।\nयद्द्रक्ष्ये रामचंद्रस्य चरणांभोरुहोर्युगम् ९।\nयो नित्यं ध्यायते स्वांते अयोध्यायाः पतिः प्रभुः ।\nस मे दृग्गोचरो नूनं भविष्यति मनोहरः १०।\nहनूमान्मां समालिंग्य प्रक्ष्यते कुशलं मम ।\nभक्तिं मे महतीं दृष्ट्वा तोषं प्राप्स्यति सत्तमः ११।\nइति वाक्यं समाकर्ण्य हनूमान्कपिसत्तमः ।\nजग्राह पादयुगलं मुनेरारण्यकस्य हि १२।\nस्वामिन्हनूमान्विप्रर्षे सेवकोऽहं पुरःस्थितः ।\nजानीहि रामदासस्य रेणुकल्पं मुनीश्वर १३।\nइत्युक्तवति तस्मिन्वै मुनिः परमहर्षितः ।\nआलिलिंग हनूमंतं रामभक्त्या सुशोभितम् १४।\nउभौ प्रेमविनिर्भिन्नावुभावपि सुधाप्लुतौ ।\nस्थगितौ चित्रलिखिताविव तत्र बभूवतुः १५।\nउपविष्टौ कथास्तत्र चक्रतुः सुमनोहराः ।\nरघुनाथपदांभोजप्रीतिनिर्भरमानसौ १६।\nहनूमांस्तमुवाचेदं वचो विविधशोभनम् ।\nआरण्यकं मुनिवरं रामांघ्रिध्याननिर्भृतम् १७।\nस्वामिन्नयं दशरथकुलहीरांकुरो महान् ।\nरामभ्राता महाशूरः शत्रुघ्नः प्रणमत्यसौ १८।\nलवणो येन निहतः सर्वलोकभयंकरः ।\nकृताश्च सुखिनः सर्वे मुनयः सुतपोधनाः १९।\nएष पुष्कलनामा त्वां नमत्युद्भटसेवितः ।\nयेनाधुना महावीरा जिताः समरमंडले २०।\nजानीह्येनं बहुगुणं रामामात्यं महाबलम् ।\nप्राणप्रियं रघुपतेः सर्वज्ञं धर्मकोविदम् २१।\nसुबाहुरयमत्युग्रो वैरिवंशदवानलः ।\nरामपादाब्जरोलंबो नमति त्वां महायशाः २२।\nसुमदोऽप्येष पार्वत्या दत्तरामांघ्रिसेवया ।\nप्राप्तोऽधुनासौ संसारवार्धिनिस्तरणं महत् २३।\nसत्यवानयमश्वं यः प्राप्तमाश्रुत्य सेवकात् ।\nराज्यं निवेदयामास स त्वां प्रणमति क्षितौ २४।\nइति वाक्यं समाकर्ण्य समालिंग्य समादरात् ।\nचकारारण्यक ऋषिः स्वागतं फलकादिना २५।\nते हृष्टास्तत्र वसतिं चक्रुर्मुनिवराश्रमे ।\nप्रातर्नित्यक्रियां कृत्वा रेवायां ते महोद्यमाः २६।\nनरयानमथारोप्य सेवकैः सहितं मुनिम् ।\nशत्रुघ्नः प्रापयामासायोध्यां रामकृतालयाम् २७।\nस दूरान्नगरीं दृष्ट्वा सूर्यवंशनृपोषिताम् ।\nपदातिरभवद्वेगाद्रघुनाथदिदृक्षया २८।\nसंप्राप्य नगरीं रम्यामयोध्यां जनशोभिताम् ।\nमनोरथसहस्रेण संरूढो रामदर्शने २९।\nददर्श तत्र सरयूतीरे मंडपशोभिते ।\nरामं दूर्वादलश्यामं कंजकांतिविलोचनम् ३०।\nमृगशृंगं कटौ रम्यं धारयंतं श्रियान्वितम् ।\nऋषिवृंदैर्व्यासमुख्यैर्वृतं शूरैः सुसेवितम् ३१।\nभरतेन सुमित्रायास्तनूजेन परीवृतम् ।\nददतं दीनसंधेभ्यो दानानि प्रार्थितानि तम् ३२।\nविलोक्यारण्यकाख्योऽसौ कृतार्थ इत्यमन्यत ।\nमल्लोचने पद्मदलसमाने रामलोकके ३३।\nअद्य मे सर्वशास्त्रस्य ज्ञातृत्वं बहुसार्थकम् ।\nयेन श्रीराममाज्ञाय प्राप्तोऽयोध्यापुरीमिमाम् ३४।\nइत्येवमादिवचनानि बहूनि हृष्टो ।\nरामांघ्रिदर्शनसुहर्षित गात्रशोभी ।\nप्रायाद्रमेश्वरसमीपमगम्यमन्यै-।\nर्योगेश्वरैरपि विचारपरैः सुदूरम् ३५।\nधन्योऽहमद्य रामस्य चरणावक्षिगोचरौ ।\nकरिष्यामि वचो रम्यं वदन्राममवेक्षयन् ३६।\nरामोऽपि वाडवश्रेष्ठं ज्वलंतं स्वेन तेजसा ।\nतपोमूर्तिधरं वीक्ष्य प्रत्युत्थानमथाकरोत् ३७।\nरामचंद्रस्तस्य पादौ सुचिरं नतवान्महान् ।\nब्रह्मण्यदेवपावित्र्यं कृतमद्यतनोर्मम ३८।\nइति वाक्यं वदंस्तस्य पादयोः पतितः प्रभुः ।\nसुरासुरनमन्मौलिमणिनीराजितांघ्रिकः ३९।\nप्रणतं तं नृपश्रेष्ठं वाडवेंद्रो महातपाः ।\nगृहीत्वा भुजयोर्मध्यमालिलिंग प्रियं प्रभुम् ४०।\nकौसल्यातनयस्तं वा उच्चैर्मणिमयासने ।\nसंस्थाप्य च पदोर्युग्मं जलेनाक्षालयत्प्रभुः ४१।\nपादावनेजनोदं तु मस्तकेऽधाद्धरिः स्वयम् ।\nपवित्रितोऽद्य सगणः सकुटुंब इति ब्रुवन् ४२।\nचंदनेन विलिप्याथ गां च प्रादात्पयस्विनीम् ।\nउवाच च वचो रम्यं देवदेवेंद्र सेवितः ४३।\nस्वामिन्मखो मया वाजिमेधसंज्ञः क्रियेत ह ।\nसोयं त्वच्चरणा यातादद्यपूर्णो भविष्यति ४४।\nअद्य मे ब्रह्महत्योत्थ पापहानिं करिष्यति ।\nअश्वमेधः क्रतुर्युष्मच्चरणेन पवित्रितः ४५।\nइति वाक्यं ब्रुवाणं तं राजराजेंद्रसेवितम् ।\nआरण्यक उवाचेदं हसन्माध्व्या गिरा मुनिः ४६।\nस्वामिंस्तव तु युक्तं हि वचो ब्रह्मण्यभूमिप ।\nत्वन्मूर्तयो महाराज ब्राह्मणा वेदपारगाः ४७।\nत्वं यदा ब्रह्मपूजादि शुभं कर्म करिष्यसि ।\nततोऽखिला नृपा विप्रं पूजयिष्यंति भूमिप ४८।\nत्वयोक्तं यन्महाराज विप्रहत्यापनुत्तये ।\nयागं करोमि विमलं तत्तु हास्यकरं वचः ४९।\nत्वन्नामस्मरणान्मूढः सर्वशास्त्रविवर्जितः ।\nसर्वपापाब्धिमुत्तीर्य स गच्छेत्परमं पदम् ५०।\nसर्ववेदेतिहासानां सारार्थोऽयमिति स्फुटम् ।\nयद्रामनामस्मरणं क्रियते पापतारकम् ५१।\nतावद्गर्जंति पापानि ब्रह्महत्यासमानि च ।\nन यावत्प्रोच्यते नाम रामचंद्र तव स्फुटम् ५२।\nत्वन्नामगर्जनं श्रुत्वा महापातककुंजराः ।\nपलायंते महाराज कुत्रचित्स्थानलिप्सया ५३।\nतस्मात्तव कथं हत्या महापुण्यददर्शन ।\nराम त्वत्सुकथां श्रुत्वा पूतः सद्यो भविष्यति ५४।\nमया पूर्वं कृतयुगे गंगायास्तीरवासिनाम् ।\nऋषीणां मुखतो वाक्यं श्रुतमेतत्पुराविदाम् ५५।\nतावत्पापभियः पुंसां कातराणां सुपापिनाम् ।\nयावन्न वदते वाचा रामनाममनोहरम् ५६।\nतस्माद्धन्योऽहमधुना मम संसृतिनाशनम् ।\nसांप्रतं सुलभं रामचंद्र त्वद्दर्शनादभूत् ५७।\nइत्युक्तवंतं स मुनिं पूजयामास तत्र वै ।\nसर्वे मुनिजनाः साधु साधु वाक्यमिति ब्रुवन् ५८।\nशेष उवाच।\nअत्याश्चर्यमभूत्तत्र तन्मे निगदतः शृणु ।\nवात्स्यायनमुनिश्रेष्ठ रामभक्तिपरायण ५९।\nरामं दृष्ट्वा महाराजं यादृशं ध्यानगोचरम् ।\nअत्यंतं हर्षमापन्नो जगाद स मुनीश्वरान् ६०।\nमुनीश्वराः संशृणुत मद्वाक्यं सुमनोहरम् ।\nमादृशः को न भूलोके भविष्यति सुभाग्यवान् ६१।\nनास्ति मत्सदृशः कोपि न जातो न भविष्यति ।\nयद्रामभद्रो मां नत्वा स्वागतं परिपृष्टवान् ६२।\nयत्पादपंकजरजः श्रुतिमृग्यं सदैव हि ।\nसोऽद्य मत्पादयोः पाथः पीत्वा पूतममन्यत ६३।\nएवं प्रवदतस्तस्य ब्रह्मस्फोटोऽभवत्तदा ।\nनिर्गतं तद्भवं तेजो विवेश रघुनायके ६४।\nपश्यतां सर्वलोकानां सरयूतीरमंडपे ।\nसायुज्यमुक्तिं संप्राप दुर्ल्लभां योगिभिर्जनैः ६५।\nदिवि तूर्यनिनादोऽभूद्वीणानादोऽभवत्तदा ।\nपुष्पवृष्टिः पपाताग्रे पश्यतां चित्रमद्भुतम् ६६।\nमुनयोऽप्येतदीक्षित्वा प्रशंसंतो मुनीश्वरम् ।\nकृतार्थोयं मुनिश्रेष्ठो यद्रामवपुषीक्षितः ६७।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे आरण्यकमुनेर्विष्णुलोकगमनंनाम सप्तत्रिंशत्तमोऽध्यायः ३७ ।"
  }
]
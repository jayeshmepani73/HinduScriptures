[
  {
    "text": "शेष उवाच।\nतच्छ्रुत्वा भाषितं तस्य सुरथस्यांगदाननात् ।\nसज्जीभूता रणे सर्वे रथस्था रणकोविदाः १।\nपटहानां निनादोऽभूद्भेरीनादस्तथैव च ।\nवीराणां गर्जनानादाः प्रादुर्भूता रणांगणे २।\nरथचीत्कारशब्देन गजानां बृंहितेन च ।\nव्याप्तं तत्सकलं विश्वं दिवं यातो महारवः ३।\nरणोत्साहेन संयुक्ता वीरा रणविशारदाः ।\nकुर्वंति विविधान्नादान्कातरस्य भयंकरान् ४।\nएवं कोलाहले वृत्ते सुरथो नाम भूमिपः ।\nस्वसुतैः सैनिकैश्चाथ वृतः प्रायाद्रणांगणे ५।\nगजैरथैर्हयैः पत्तिव्रजैः पूर्णां तु मेदिनीम् ।\nकुर्वन्समुद्रइव तां प्लावयन्ददृशे भटैः ६।\nशंखनादेन संघुष्टं जयनादैस्तथैव च ।\nवीक्ष्य तं प्रधनोद्युक्तं सुमतिं प्राह भूमिपः ७।\nशत्रुघ्न उवाच।\nएष राजा समायातो महासैन्यपरीवृतः ।\nअत्र यत्कृत्यमस्माकं तद्वदस्व महामते ८।\nसुमतिरुवाच।\nयोद्धव्यमत्र बहुभिर्वीरै रणविशारदैः ।\nपुष्कलादिभिरत्युग्रैः सर्वशस्त्रास्त्रकोविदैः ९।\nराज्ञा सह समीरस्य पुत्रः परमशौर्यवान् ।\nयुद्धं करोतु सुबलः परयुद्धविशारदः १०।\nशेष उवाच।\nइति ब्रूते महामात्यो यावत्तावन्नृपात्मजाः ।\nरणांगणे धनूंष्यद्धा स्फारयामासुरुद्धताः ११।\nतान्वीक्ष्य योधाः सुबलाः पुष्कलाद्या रणोत्कटाः ।\nअभिजग्मुः स्यंदनैः स्वैर्धनुर्बाणकरा मताः १२।\nचंपकेन महावीरः पुष्कलः परमास्त्रवित् ।\nद्वैरथेनैव युयुधे महावीरेण शालिना १३।\nमोहकं योधयामास जानकिः स कुशध्वजः ।\nरिपुंजयेन विमलो दुर्वारेण सुबाहुकः १४।\nप्रतापिना प्रतापाग्र्यो बलमोदेन चांगदः ।\nहर्यक्षेण नीलरत्नः सहदेवेन सत्यवान् १५।\nराजा वीरमणिर्भूरि देवेन युयुधे बली ।\nअसुतापेन चोग्राश्वो युयुधे बलसंयुतः १६।\nद्वैरथं तु महद्युद्धमकुर्वन्युद्धकोविदाः ।\nसर्वे शस्त्रास्त्रकुशलाः सर्वे युद्धविशारदाः १७।\nएवं प्रवृत्ते संग्रामे सुरथस्य सुतैस्तदा ।\nअत्यंतं कदनं तत्र बभूव मुनिसत्तम १८।\nपुष्कलश्चंपकं प्राह किं नामासि नृपात्मज ।\nधन्योसि यो मया सार्धं रणमध्यमुपेयिवान् १९।\nइदानीं तिष्ठ किं यासि कथं ते जीवितं भवेत् ।\nएहि युद्धं मया सार्धं सर्वशस्त्रास्त्रकोविद २०।\nइत्यभिव्याहृतं तस्य श्रुत्वा राजात्मजो बली ।\nजगाद पुष्कलं वीरो मेघगंभीरया गिरा २१।\nचंपक उवाच।\nन नाम्ना न कुलेनेदं युद्धमत्र भविष्यति ।\nतथापि तव वक्ष्येऽहं स्वनामबलपूर्वकम् २२।\nमम माता राघवेशो मत्पिता राघवः स्मृतः ।\nमम बंधू रामचंद्र स्वःजनो मम राघवः २३।\nमन्नाम रामदासश्च सदा रामस्य सेवकः ।\nतारयिष्यति मां युद्धे रामो भक्तकृपाकरः २४।\nलोकानां मतमास्थाय प्रब्रवीमि तवाधुना ।\nसुरथस्य सुतश्चाहं माता वीरवतीमम २५।\nमन्नामयो मधौ सर्वाञ्छोभनान्विदधाति वै ।\nमधुपायंरसावा संत्यजंति मधुमोहिताः २६।\nवर्णेन स्वर्णसदृशो मध्ये लिंगवपुर्धरः ।\nतदाख्ययाभिधां वीर जानीहि मम मोहिनीम् २७।\nयुध्यस्व बाणैः प्रधनेन को जेतुं हि मां क्षमः ।\nइदानीं दर्शयिष्यामि स्वपराक्रममद्भुतम् २८।\nशेष उवाच।\nइति श्रुत्वा महद्वाक्यं पुष्कलो हृदि तोषितः ।\nतं दुर्जयं मन्यमानः शरान्मुंचन्रणेऽभवत् २९।\nशरसंघं प्रमुंचंतं कोटिधा पुष्कलं ययौ ।\nचंपकः कोपसंयुक्तो धनुः सज्यमथाकरोत् ३०।\nमुमोच निशितान्बाणान्वैरिवृंदविदारणान् ।\nस्वनामचिह्नितान्स्वर्णपुंखभागसमन्वितान् ३१।\nतांश्चिच्छेद महावीरः पुष्कलः प्रधनांगणे ।\nशरांधकारं सर्वत्र मुंचन्बाणाञ्छिलाशितान् ३२।\nस्वबाणच्छेदनं दृष्ट्वा कृतं वीरेण चंपकः ।\nआह्वयामास बलिनं पुष्कलं कोपपूरितः ३३।\nमा प्रयाहि रणं त्यक्त्वेति ब्रुवन्समरे पुनः ।\nपुष्कलं हृदये बाणैर्विव्याध दशभिस्त्वरन् ३४।\nते बाणाः पुष्कलस्याहो हृदये तीव्रवेगिनः ।\nआगत्य सुभृशं लग्नाः शोणितं पपुरूर्जितम् ३५।\nतैर्बाणैर्व्यथितो वीरः शरान्पंच समाददे ।\nसुतीक्ष्णाग्रान्महाकोपाद्वारयन्पर्वतानिव ३६।\nते बाणास्तस्य बाणाश्च परस्परमथोर्जिताः ।\nआकाशे रचिताश्छिन्नाः शतधा राजसूनुना ३७।\nछित्त्वा बाणान्सुतीक्ष्णाग्रान्सुरथांगोद्भवो बली ।\nबाणाञ्छतं समाधत्त पुष्कलं ताडितुं हृदि ३८।\nते बाणाः शतधाच्छिन्नाः पुष्कलेन महात्मना ।\nअपतन्समरोपांते शरवेगप्रपीडिताः ३९।\nतदा तत्सुमहत्कर्म दृष्ट्वा राज्ञः सुतो बली ।\nसहस्रेण शराणां च ताडयन्वक्षसि स्फुटम् ४०।\nतानप्याशु प्रचिच्छेद पुष्कलः परमास्त्रवित् ।\nपुनरप्याशु स्वे चापे समाधत्तायुतं शरान् ४१।\nतानप्याशु प्रचिच्छेद पुष्कलः परमास्त्रवित् ।\nततोऽत्यतं प्रकुपितः शरवृष्टिमथाकरोत् ४२।\nशरवृष्टिं समायांतीं मत्वा चंपक वीरहा ।\nसाधुसाधुप्रशंसंतं पुष्कलं समताडयत् ४३।\nपुष्कलश्चंपकं दृष्ट्वा महावीर्यसमन्वितम् ।\nब्रह्मणोऽस्त्रसमाधत्त स्वे चापे सर्वशस्त्रवित् ४४।\nतेन मुक्तं महाशस्त्रं प्रजज्वाल दिशो दश ।\nखं रोदसी व्याप्य विश्वं प्रलयं कर्तुमुद्यतम् ४५।\nचंपको मुक्तमस्त्रं तद्दृष्ट्वा सर्वास्त्रकोविदः ।\nतत्संहर्तुं तदेवास्त्रं मुमोच रिपुमुद्यतम् ४६।\nद्वयोरेकतमं तेजः प्रलयं मेनिरे जनाः ।\nसंजहार तदास्त्रास्त्रमेकीभूतं परास्त्रकम् ४७।\nतत्कर्मचाद्भुतं दृष्ट्वा पुष्कलस्तिष्ठतिष्ठ च ।\nब्रुवञ्छरानमोघांस्तु चंपकं स क्रुधाहनत् ४८।\nचंपकस्ताञ्छरान्मुक्तानगणय्य महामनाः ।\nरामास्त्रं प्रमुमोचाथ पुष्कलं प्रति दारुणम् ४९।\nतन्मुक्तमस्त्रमालोक्य चंपकेन महात्मना ।\nछेत्तुं यावन्मनश्चक्रे तावद्ग्रस्तः शरेण सः ५०।\nबद्धश्चंपकवीरेण रथे स्वे स्थापितः पुनः ।\nपुरं प्रेषयितुं तावन्मनश्चक्रे महामनाः ५१।\nहाहाकारो महानासीद्बद्धे पुष्कलसंज्ञिके ।\nशत्रुघ्नं प्रययुर्योधाः पलायनपरायणाः ५२।\nभग्नांस्तान्वीक्ष्य शत्रुघ्नो हनूमंतमुवाच ह ।\nकेन वीरेण मे भग्नं बलं वीरैरलंकृतम् ५३।\nतदोवाच महीनाथ पुष्कलं परवीरहा ।\nबद्ध्वा नयति वीरोऽसौ चंपकः स्वपदोद्धुरः ५४।\nतस्येदृग्वाक्यमाकर्ण्य शत्रुघ्नः कोपसंयुतः ।\nउवाच पवनोद्भूतं मोचयाशु नृपात्मजात् ५५।\nमहाबलः सुतश्चास्य बद्ध्वा यः पुष्कलं भटम् ।\nतस्मान्मोचय वीराग्र्य कथं तिष्ठसि चाहवे ५६।\nएतद्वाक्यं समाकर्ण्य हनूमानोमिति ब्रुवन् ।\nजगाम तं मोचयितुं पुष्कलं चंपकाद्भटात् ५७।\nहनूमंतमथालोक्य तं मोचयितुमागतम् ।\nबाणैः शतैश्च साहस्रैर्जघान परकोपनः ५८।\nबाणांस्तान्स बभंजाशु मुक्तांस्तेन महात्मना ।\nपुनरप्येनमेवाशु बाणान्मुंचन्महानभूत् ५९।\nतान्सर्वांश्चूर्णयामास नाराचान्वैरिमोचितान् ।\nशालं करे समाधृत्य जघान नृपनंदनम् ६०।\nशालं तेन विनिर्मुक्तं तिलशः कृतवान्बली ।\nगजो हनूमता मुक्तो नृपनंदन मस्तके ६१।\nसोऽप्याहतश्चंपकेन मृतो भूमौ पपातसः ।\nशिलाः संमोचयामास हनूमान्परमास्त्रवित् ६२।\nचंपकस्ताः शिलाः सर्वाः क्षणाच्चूर्णितवान्भृशम् ।\nबाणयंत्रिकया ब्रह्मन्महच्चित्रमभूदिदम् ६३।\nस्वमुक्तास्ताः शिलाः सर्वाश्चूर्णिता वीक्ष्य मारुतिः ।\nचुकोप हृदयेऽत्यतं बहुवीर्यमिति स्मरन् ६४।\nआगत्य च करे धृत्वा नभस्युत्पतितः कपिः ।\nतावद्ययौ नेत्रपथादुपरि क्षिप्रवेगवान् ६५।\nचंपकस्तं हनूमंतं युयुधे नभसि स्थितः ।\nबाहुयुद्धेन महता ताडितः कपिपुंगवः ६६।\nचुकोप मानसे वीरो गर्वपर्वतदारुणः ।\nपदा धृत्वा चंपकं तं ताडयामास भूतले ६७।\nताडितोऽसौ कपींद्रेण क्षणादुत्थाय वेगवान् ।\nहनूमंतं तु लांगूले धृत्वा बभ्राम सर्वतः ६८।\nकपींद्रस्तद्बलं वीक्ष्य हसन्पादेऽग्रहीत्पुनः ।\nभ्रामयित्वा शतगुणं गजोपस्थे ह्यपातयत् ६९।\nपपात भूमौ सुबलो राजसूनुः स चंपकः ।\nमूर्च्छितो वीरभूषाढ्यमलंकुर्वन्रणांगणम् ७०।\nतदा हाहेति वै लोकाश्चुक्रुशुश्चंपकानुगाः ।\nपुष्कलं मोचयामास बद्धं चंपकपाशतः ७१।"
  }
]
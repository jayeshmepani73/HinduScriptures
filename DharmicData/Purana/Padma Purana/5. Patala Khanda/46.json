[
  {
    "text": "शेष उवाच।\nआगतं वीक्ष्य श्रीरामं शत्रुघ्नः प्रणतार्तिहम् ।\nभ्रातरं सकलाद्दुःखान्मुक्तोऽभूद्द्विजसत्तम १।\nहनूमान्वीक्ष्य विभ्रांतो रामस्य चरणौ मुदा ।\nववंदे भक्तरक्षार्थमागतं निजगाद च २।\nस्वामिंस्तवैतद्युक्तं तु स्वभक्तपरिपालनम् ।\nयत्संग्रामे जितं सर्वं पाशबद्धममोचयः ३।\nवयं त्विदानीं धन्या वै यद्द्रक्ष्यामो भवत्पदे ।\nजेष्यामोऽरीन्क्षणादेव त्वत्कृपातो रघूद्वह ४।\nशेष उवाच।\nस्थाणुस्तदागतं रामं योगिनां ध्यानगोचरम् ।\nपतित्वा पादयोर्विप्र जगाद प्रणताभयम् ५।\nएकस्त्वं पुरुषः साक्षात्प्रकृतेः पर ईर्यसे ।\nयः स्वांशकलया विश्वं सृजस्यवसि हंसि च ६।\nअरूपस्त्वमशेषस्य जगतः कारणं परम् ।\nएक एव त्रिधारूपं गृह्णासि कुहकान्वितः ७।\nसृष्टौ विधातृरूपेण पालने स्वयमास च ।\nप्रलये जगतः साक्षादहं शर्वाख्यतां गतः ८।\nतव यत्परमेशस्य हयमेधक्रतुक्रिया ।\nब्रह्महत्यापनोदाय तद्विडंबनमद्भुतम् ९।\nयत्पादशौचममलं गंगाख्यं शिरसोंऽतरा ।\nवहामि पापशांत्यर्थं तस्य ते पातकं कुतः १०।\nमया बह्वपकाराय कृतं कर्म तव स्फुटम् ।\nक्षम्यतां तत्कृपालो हि भवतो व्यवधायकम् ११।\nकिं करोमि मया सत्यपालनार्थमिदं कृतम् ।\nजानन्प्रभावं भवतो भक्तरक्षार्थमागतः १२।\nअसौ पुरा उज्जयिन्यां महाकालनिकेतने ।\nस्नात्वा शिप्राख्य सरिति तपस्तेपे महाद्भुतम् १३।\nततः प्रसन्नो जातोऽहं जगाद भूमिपं प्रति ।\nयाचस्वेति महाराज स वव्रे राज्यमद्भुतम् १४।\nमया प्रोक्तं देवपुरे तव राज्यं भविष्यति ।\nयावद्रामहयः पुर्यामागमिष्यति याज्ञिकः १५।\nतावत्प्रभृत्यहं स्थास्ये तव रक्षार्थमुद्यतः ।\nएतद्दत्तवरो राम किं करोमि स्वसत्यतः १६।\nघृणितोऽस्म्यधुना राज्ञा सपुत्रपशुबांधवः ।\nहयं समर्प्यते पादसेवां राजा विधास्यति १७।\nशेष उवाच।\nइति वाक्यं समाकर्ण्य महेशस्य रघूत्तमः ।\nउवाच धीरया वाचा कृपया पूर्णलोचनः १८।\nराम उवाच।\nदेवानामयमेवास्ति धर्मो भक्तस्य पालनम् ।\nत्वया साधुकृतं कर्म यद्भक्तो रक्षितोऽधुना १९।\nममासि हृदये शर्व भवतो हृदये त्वहम् ।\nआवयोरंतरं नास्ति मूढाः पश्यंति दुर्धियः २०।\nये भेदं विदधत्यद्धा आवयोरेकरूपयोः ।\nकुंभीपाकेषु पच्यंते नराः कल्पसहस्रकम् २१।\nये त्वद्भक्तास्त एवासन्मद्भक्ता धर्मसंयुताः ।\nमद्भक्ता अपि भूयस्या भक्त्या तव नतिंकराः २२।\nशेष उवाच।\nइत्थं भाषितमाकर्ण्य शर्वो वीरमणिं नृपम् ।\nमूर्च्छितं जीवयामास करस्पर्शादिना प्रभुः २३।\nअन्यानपि सुतानस्य मूर्च्छिताञ्छरपीडितान् ।\nजीवयामास स मृडः समर्थः प्रभुरीश्वरः २४।\nसज्जं विधाय तं भूपं श्रीरामपदयोर्नतिम् ।\nकारयामास भूतेशः पुत्रपौत्रैः परीवृतम् २५।\nधन्यो राजा वीरमणिर्यो ददर्श रघूत्तमम् ।\nयोगिभिर्योगनिष्ठाभिर्दुष्प्रापमयुतायुतैः २६।\nते नत्वा रघुनाथं तं कृतार्थी कृतविग्रहाः ।\nब्रह्मादिभिः पूज्यतमा अभूवन्द्विजसत्तम २७।\nशत्रुघ्न हनुमद्भ्यां च पुष्कलादिभिरुद्भटैः ।\nपरिष्टुताय रामाय ददौ राजा हयोत्तमम् २८।\nराज्येन सहितं सर्वं सपुत्रपशुबांधवम् ।\nशर्वेण प्रेरितः प्रादाद्भूपो वीरमणिस्तदा २९।\nततो रामो नुतः सर्वैर्वैरिभिर्निजसेवकैः ।\nशत्रुघ्नादिभिरत्यंतमुत्सुकैश्च विशेषतः ३०।\nरथे मणिमये तिष्ठन्बभूव स तिरोहितः ।\nअंतर्हिते रामभद्रे सर्वे प्रापुः सुविस्मयम् ३१।\nमा जानीहि मनुष्यं तं रामं लोकैकवंदितम् ।\nजले स्थले च सर्वत्र वर्तते संस्थितः सदा ३२।\nततो वीरा अलं हृष्टा अन्योन्यं परिरेभिरे ।\nतूर्यमंगलवादित्रैः सुमहानुत्सवोऽभवत् ३३।\nततो मुक्तो हयः सर्वैर्वीरैः शस्त्रास्त्रकोविदैः ।\nसर्वैरनुगतः प्रीतैर्विस्मयेन समन्वितैः ३४।\nशर्वः सत्यप्रतिज्ञश्च तमनुज्ञाप्य सेवकम् ।\nश्रीरामं शरणं प्रोच्य याहि लोकैकदुर्ल्लभम् ३५।\nस्वयमंतर्हितस्तत्र प्रलयोत्पत्तिकारकः ।\nकैलासमगमच्छर्वः सेवकैः परिशोभितः ३६।\nभूपो वीरमणिर्ध्यायञ्छ्रीरामचरणोदजम् ।\nशत्रुघ्नेन ययौ साकं बलिना बलसंयुतः ३७।\nएतद्रामस्य चरितं ये शृण्वंति नरोत्तमाः ।\nतेषां संसारजं दुःखं न भविष्यति कर्हिचित् ३८।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे हयप्रस्थानंनाम षट्चत्वारिंशत्तमोऽध्यायः ४६ ।"
  }
]
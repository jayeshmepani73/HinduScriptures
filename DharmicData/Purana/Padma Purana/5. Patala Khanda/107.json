[
  {
    "text": "शुचिस्मितोवाच-\nकश्यपं जमदग्निं च देवानां च पुरा कथम् ।\nररक्ष भस्म तद्ब्रह्मन्समाचक्ष्व मुने मम १।\nदधीच उवाच-\nकश्यपादियुता देवाः पूर्वमभ्यागमन्गिरिम् ।\nशोकरं नाम विख्यातं गिरिमध्ये सुशोभनम् २।\nनानाविहंगसंकीर्णं नानामुनिगणाश्रयम् ।\nवासुदेवाश्रयं रम्यमप्सरोगणसेवितम् ३।\nविचित्रवृक्षसंवीतं सर्वर्तुकुसुमोज्ज्वलम् ।\nतथाविधं प्रविश्यैते गिरिं वयमथापरे ४।\nस्तुवंतः केशवं तत्र गताः स्म गिरिशेश्वरम् ।\nदृष्ट्वा तत्र महाज्वालां प्रविष्टाश्च वयं च ताम् ५।\nमामेकं तु तिरस्कृत्य ह्यदहद्देवता मुनीन् ।\nमां ददाह ततः पश्चाद्भस्मीभूता वयं शुभे ६।\nअस्मानेतादृशान्दृष्ट्वा वीरभद्रः प्रतापवान् ।\nकेनापिकारणेनासौ गतवान्पर्वतं च तम् ७।\nभस्मोद्धूलितसर्वांगो मस्तकस्थशिवः शुचिः ।\nएकाकी निःस्पृहः शान्तो हाहाशब्दमथाशृणोत् ८।\nअथ चिंतापरश्चासीन्म्रियमाण शवध्वनिः ।\nशवानामिवगंधश्च दृश्यते तन्निरीक्षणे ९।\nइति निश्चित्य मनसा जगामाग्निमतिप्रभम् ।\nस वह्निर्वीरभद्रं च दग्धुमारब्धवानथ १०।\nतृणाग्निरिव शांतोऽभूदासाद्य सलिलं यथा ।\nततोऽपरां महाज्वालां वीरभद्रस्तु दृष्टवान् ११।\nखं गच्छंतीं महाकालो ज्वालां निपतितामपि ।\nमनसा चिंतयच्चापि वीरभद्रः प्रतापवान् १२।\nसर्वेषां नाशिनी ज्वाला प्राणिनां शतकोटिशः ।\nतत्सर्वं रक्षणार्थं हि पिपासुश्चाप्यहं त्विमाम् १३।\nप्राश्नामि महतीं ज्वालां सलिलं तृषितो यथा ।\nएतस्मिन्नंतरे वीरं वागाह चाशरीरिणी १४।\nभारत्युवाच-\nवीर मा साहसं कार्षीः क्व तृषा क्वाशुशुक्षणिः ।\nतृषितानां जलेनार्थो विपरीतो वनाग्निना १५।\nनिकामं योजनशिराः प्रणष्टो राक्षसेश्वरः ।\nशतयोजनवक्त्रश्च शतबाहुस्तथापरः १६।\nअगस्त्यश्च महाभागो निःशेषं पीतसागरः ।\nएतानन्यानसंख्याताञ्ज्वालेयं तानमारयत् १७।\nवीरभद्र उवाच-\nभीषिकेयं महाज्वाला त्वदुक्ता न हि जायते ।\nसरस्वति भवत्यां च ममरोषश्च जायते १८।\nसर्वदेवार्चितपदं वीरभद्रमवेहि माम् ।\nभारत्युवाच-\nमयोक्तं हितभावेन न द्वेषान्नान्यतो मुने १९।\nकोपमुत्सृज वीर त्वमात्मनोहितमाचर ।\nइत्युक्त्वांतर्दधे देवी भारती वीरभीतितः २०।\nअथ वीरो महाज्वालामपासील्लीलयैव तु ।\nक्षणेन महती ज्वाला शतयोजनविस्तृता २१।\nएकेन वीरभद्रेण पीता परमदुःसहा ।\nअथ चेंद्रमुखानां च मुनीनां भस्मराशयः २२।\nदृष्टा वै वीरभद्रेण आहूताश्च महात्मना ।\nन चाब्रुवन्प्रतिवचो मृता मुनिदिवौकसः २३।\nवीरभद्रस्तु विज्ञाय नाशं मुनिदिवौकसाम् ।\nदध्यावमून्कथं सर्वाञ्जीवयाम्यद्य कोविदः २४।\nध्यानेन दृष्टवांश्चापि जीवितं भस्मदेहिनाम् ।\nअथाचम्य मृतानां तु भस्मान्यथ च भस्मना २५।\nमृत्युंजयेन मंत्रेण मंत्रितेन ह्यमंत्रयत् ।\nअथोत्थिता मुनिवराः स्वं स्वं रूपमुपाश्रिताः २६।\nअथ ते गतवंतश्च गिरिपार्श्वं महाप्रभम् ।\nतत्रापि भक्षिताः सर्वे सर्पेणातिशरीरिणा २७।\nअथ वीरो महासर्पसमीपमगमत्प्रभुः ।\nवीरमागतमालोक्य भुजगो योद्धुमारभत् २८।\nयुयुधे वर्षमेकं तु नानारूपधरः फणी ।\nअथ वीरः प्रगृह्यौष्ठयुगं करयुगेन च २९।\nद्विधा चक्रे समस्तांगं देवांस्तत्र गतायुषः ।\nदृष्ट्वाथ भस्मनैवैताञ्जीवयामास शंकरः ३०।\nअथ देवाः समुनयो वीरभद्रं प्रणम्य तु ।\nगतवंतो यथामार्गं ददृशू रक्ष आगतम् ३१।\nपंचमेढ्रं महाकायं दोर्भिश्च दशभिर्युतम् ।\nपंचपादसमोपेतं शिरोभिर्युतमष्टभिः ३२।\nकांक्षमाणं महाहारं युध्यमानो हि वालिना ।\nमहावराहवपुषो वासुदेवस्य यद्बलम् ३३।\nतादृशं द्विगुणीभूतं कपौ वालिनि निश्चितम् ।\nतादृशं वानरश्रेष्ठं ससुग्रीवं सराक्षसः ३४।\nमुष्टियुद्धे पंचपादैः सहसा हत्य वालिनम् ।\nसुग्रीवं च कराभ्यां स हंतुमेव प्रचक्रमे ३५।\nआस्ये निक्षिप्य सुग्रीवमग्रसत्कवलं यथा ।\nवालिसुग्रीवग्रसनं दृष्ट्वा चिंतामवाप ह ३६।\nकथमेनं हनिष्यामि रक्षयिष्ये कथं कपिम् ।\nएवं हि चिंतयानं तं वानरं राक्षसेश्वरः ३७।\nअग्रसीदेकयत्नेन तथाभूतं च राक्षसम् ।\nदृष्ट्वा देवर्षयः सर्वे पलायनपरास्तथा ३८।\nपलायमानांस्तान्दृष्ट्वा पंचमेढ्रः स राक्षसः ।\nहस्तैः समस्तैस्तान्सर्वानादायाभक्षयत्तदा ३९।\nवीरभद्रस्ततो दृष्ट्वा वानरर्षिसुरादनम् ।\nपंचाशद्योजनशिलां करेणादाय तं रुषा ४०।\nनिजघान शिरोमध्ये मध्यमं पतितं शिरः ।\nतत आदाय शैलस्य शृंगं तच्छतयोजनम् ४१।\nस्थापयित्वा दृढतरं राक्षसेंद्रं तथाहरत् ।\nराक्षसोऽथ बभाषे तं वीरभद्रं त्रिलोचनम् ४२।\nमम बाहुबलं पश्य वीक्षितं त्वद्बलं मया ।\nअसिद्वयं तैलधौतं पंचाशद्योजनोन्नतम् ४३।\nएकयोजनविस्तारं सुदृढं लक्षणान्वितम् ।\nएकं गृहाणाभिमतं विशिष्टं तन्ममप्रियम् ४४।\nवीरभद्रस्तथेत्युक्त्वा गृहीत्वासिं महाबलः ।\nकरेणाचालयत्तीक्ष्णं क्ष्वेलीं चक्रे ततः क्रुधा ४५।\nगृहीतासिस्तथा क्ष्वेलद्यं चक्रे राक्षसपुंगवः ।\nवीरभद्रं समभ्येत्य कंठं प्रतिसमर्पयत् ४६।\nतद्गात्रं भिन्नमभवच्छोणितं निर्गतं बहु ।\nराक्षसस्त्वेकहस्तेन पपौ तच्छोणितं ततः ४७।\nवीरभद्रः कंठदेशे राक्षसं प्राहरद्रुषा ।\nशिरोद्वयं तथाच्छिन्नं पतमानं ततोऽग्रहीत् ४८।\nन्यभक्षयदमेयात्मा सिंहनादं चकार ह ।\nतेन नादेन महता क्षुब्धमासीज्जगत्त्रयम् ४९।\nअन्योन्यमसिघातेन भिन्नगात्रौ विकस्वरौ ।\nकिंशुकाविव दृश्येते पुष्पितौ रुधिरोक्षितौ ५०।\nवर्षमेकं तु संयुध्य सासीदेवासुरौ तदा ।\nअतःपरं वर्षमेकं गदायुद्धमभूत्तयोः ५१।\nअसिपुत्रिकया पश्चाद्वर्षमेकमभूद्रणः ।\nपुनर्गृहीत्वासियुगं युयुधाते परस्परम् ५२।\nशं ब्रुवाणो महाखड्गं दंष्ट्राकारो गणेश्वरः ।\nसरोषरक्तनयनश्चालयित्वासिमग्रतः ५३।\nतस्य कंठवनं सर्वं चिच्छेद कदलद्यं यथा ।\nशिरांसि सर्वाण्यादाय बभक्ष भगनेत्रहा ५४।\nतस्य गात्रं कररुहैर्विदार्याहृत्य देवताः ।\nकपींद्रौ च तथा चान्या अद्राक्षीत्परमेश्वरीम् ५५।\nएतद्युद्धं महाघोरं नारदो वीक्ष्य चाभ्यगात् ।\nब्रह्मणे वासुदेवाय शंकराय व्यजिज्ञपत् ५६।\nमुनयो रक्षिता देवा वालिसुग्रीव वानरौ ।\nएतौ संजीवयामास ब्रह्मविष्णुशिवात्मकः ५७।\nरक्षसे शंभुना दत्तो वरः परमदारुणः ।\nहिरण्यकशिपोराज्ये बलवानेक राक्षसः ५८।\nदेवैः सार्द्धं तु युयुधे वर्षाणां शतमद्भुतम् ।\nपलायिताश्च बहुधा मृताश्च शतशोसुराः ५९।\nशुक्रेण रक्षितः सोऽथ गुरुणाचिंतयत्त्विदम् ।\nमृतोऽस्मि शतशः शुक्र जीवितोऽस्मि त्वयैव हि ६०।\nअमृत्यवे त्वमेतस्मादुदरस्थमृताय च ।\nअन्यथा मरणं मह्यं भविष्यति न संशयः ६१।\nगुरो यमेन साकं मे युद्धमासीत्सुदारुणम् ।\nमयासौ ग्रसितो युद्धे यमराजः प्रतापवान् ६२।\nममोदरं प्रविश्यासौ बिभेद च ननाद च ।\nअहं मृतस्तदा चासं त्वया संजीवितः पुनः ६३।\nतस्मादुदरसंस्थानां मरणाय तपे तपः ।\nशुक्र उवाच-\nएवमेतन्न संदेहो यथावत्त्वं समाचर ६४।\nस्यमंतपंचकं तीर्थं तत्र त्वं तप्तुमर्हसि ।\nराक्षस उवाच-\nतपे महत्तपो घोरं यन्न चीर्णं सुरासुरैः ६५।\nगुल्फप्रदेशे पादान्ते त्वयःपाशैः प्रबध्य च ।\nअयःस्तंभयुगं कृत्वा अयःपट्टिकयान्वितम् ६६।\nपट्टिकायां पादबंधं कृत्वाधः शीर्षतां तथा ।\nविवृतास्यं तथा कल्पं कृत्वाधोमुखमुच्चकैः ६७।\nस्तंभोत्तरेण ज्वालायां चक्रिकायामितस्ततः ।\nअधःशिरास्तथा तिष्ठन्नुन्मील्यैव विलोचने ६८।\nएवं तपश्चरिष्यामि वरदः कोपि मे भवेत् ।\nब्रह्मा वा वरदः सोऽस्तु शंकरो विष्णुरेव च ६९।\nवरदे न तु मे भाव्यं यो वा कोवा वरप्रदः ।\nइत्थमाभाष्य मुनिना गुरुणा भार्गवेण सः ७०।\nतथातपच्च षण्मासं पुनरन्यच्चकार ह ।\nनखाभ्यां स्वशिरश्छित्त्वा जुहावाग्नौ समंत्रकम् ७१।\nनमो भद्राय मंत्रेण चत्वारि च शिरांसि सः ।\nपंचमं तु शिरो हातुं यतमाने च राक्षसे ७२।\nवह्निमध्यात्समुत्तस्थौ भगवानंबिकापतिः ।\nशुद्धस्फटिकसंकाशो बालचन्द्र विभूषणः ७३।\nअधःशिरस्कं तद्रक्ष इदमाह महेश्वरः ।\nमा साहसं कृथा रक्षो वरदोऽस्मि वरं वृणु ७४।\nराक्षस उवाच-\nबहूनां च वराणां त्वं दाता नूनं महेश्वरः ।\nहतशीर्षसमुत्पत्तिं ग्रस्तजीवमृतिं तथा ७५।\nवराहवपुषो विष्णोरस्तु शक्तिश्चतुर्गुणा ।\nमयि तेन हि रोषः स्यात्संनिधिस्तु सदा मम ७६।\nत्वज्जटोत्पाटनेनैकः पुरुषः संभविष्यति ।\nतेनैव मरणं नान्यैरिदमस्तु वृतं मम ७७।\nभविष्यत्येवमेवैतदित्युक्त्वांतर्हितोहरः ।\nएवंलब्धवरः पापी राक्षसो निहतस्त्वया ७८।\nअथालिंग्य हरिर्वीरं शंकरश्च पितामहः ।\nयथागतमथोजग्मुरथ देवादियोषितः ७९।\nनिपत्य दंडवद्भूमौ वीरभद्रमथाब्रुवन् ।\nनमस्ते देवदेवेश नमस्ते करुणाकर ८०।\nनमस्ते शाश्वतानंत नमस्ते वरदो भव ।\nवीरभद्र उवाच-\nभस्मना जीवयिष्यामि सुरान्समुनि वानरान् ८१।\nभवतीभिः प्रतोष्टव्यं शोकः कार्यो न चाधुना ।\nइत्युक्त्वा वीरभद्रस्तु भस्मनाजीवयत्सतान् ८२।\nउत्थिता मुनिदेवाश्च वानरौ चोत्थितौ ततः ।\nइदमूचुर्वचो हृष्टाः शिरःस्थांजलयो नमन् ८३।\nत्वयात्र जीवितास्तात पिता त्वं धर्मतो हि नः ।\nअस्माकं शरणं नित्यं भव शंकरसंभव ८४।\nशिशूनां दुष्टचरितं दृष्ट्वा शिक्षेस्तथा च तान् ।\nरक्षेः परकृता बाधा व्याधिभ्यश्च यथौरसान् ८५।\nदक्षाध्वरे कृतागस्काः शिक्षिता भवतानघ ।\nइदानीं रक्षितास्तात वयं शिशुवदेव ते ८६।\nवीरभद्र उवाच-\nसत्यमेतन्न संदेहो यत्र बाधा भवेत्तु वः ।\nतत्र मां स्मरत क्षिप्रं बाधानाशं गमिष्यति ८७।\nवीरभद्रं पदं येपि पठंत्यष्टशतं ततः ।\nप्रणवादि नमोंऽतं च चतुर्थीसहितं तथा ८८।\nतेषां राक्षसपीडानां नाशनं च भविष्यति ।\nब्रह्मराक्षसपीडासु पिशाचादिभयेषु च ८९।\nनामानुस्मरणात्सर्वबाधानां च विनाशनम् ९०।\nविद्युत्प्रभालोचनमुग्रमीशं बालेंदुदंष्ट्रारुणशोभिताधरम् ।\nसुनीलगात्रं च जटाकृतस्रजं दधानमंगे भसितत्रिपुंड्रकम् ९१।\nब्रह्मराक्षसमुक्त्यर्थं स्मरणं त्विदमीरितम् ।\nमंत्रे च वीरभद्रस्य सर्वमेतदुदीरितम् ९२।\nदधीच उवाच-\nअथैवं विदधे वीरो मुनिदेवास्तथागताः ।\nएतत्त्रियायुषं प्रोक्तं भस्ममाहात्म्यमुत्तमम् ९३।\nपठतः शृण्वतो वापि स्मरतोऽघविनाशनम् ।\nशिवभक्तिप्रदं पुण्यमायुरारोग्यवर्द्धनम् ९४।\nशुचिस्मितोवाच-।\nअहं कृतार्था धन्या च नारीणामुत्तमास्म्यहम् ।\nहतपापा तथा चास्मि नमस्ते मुनिपुंगव ९५।\nइति श्रीपद्मपुराणे पातालखंडे शिवराघवसंवादे सप्तोत्तरशततमोऽध्यायः १०७।"
  }
]
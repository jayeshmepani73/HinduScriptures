[
  {
    "text": "शेष उवाच।\nमूर्च्छितं मारुतिं श्रुत्वा शत्रुघ्नः शोकमाययौ ।\nकिंकर्तव्यं मया संख्ये बालकोऽयं महाबलः १।\nस्वयं रथे हेममये तिष्ठन्वीरवरैः सह ।\nयोद्धुं प्रागाल्लवो यत्र विचित्ररणकोविदः २।\nलवं ददर्श शिशुतां प्राप्तं राममिव क्षितौ ।\nधनुर्बाणकरं वीरान्क्षिपंतं रणमूर्धनि ३।\nविचारयामास तदा कोऽयं रामस्वरूपधृक् ।\nनीलोत्पलदलश्यामं वपुर्बिभ्रन्मनोहरम् ४।\nएष वै देहतनुजा सुतो भवति नान्यथा ।\nअस्मान्विजित्य समरे यास्यते मृगराडिव ५।\nअस्माकं नो जयो भाव्यः शक्त्या विरहितात्मनाम् ।\nअशक्ताः किं करिष्यामः समरे रणकोविदाः ६।\nइत्येवं स विचार्याथ बालकं तु वचोऽब्रवीत् ।\nरणे कुतुककर्तारं वीरकोटिनिपातकम् ७।\nकस्त्वं बाल रणेऽस्माकं वीरान्पातयसि क्षितौ ।\nन जानीषे बलं राज्ञो रामस्य दनुजार्दिनः ८।\nका ते माता पिता कस्ते सुभाग्यो जयमाप्तवान् ।\nनाम किं विश्रुतं लोके जानीयां ते महाबल ९।\nमुञ्च वाहः कथं बद्धः शिशुत्वात्तत्क्षमामि ते ।\nआयाहि रामं वीक्षस्व दास्यते बहुलं तव १०।\nइत्युक्तो बालको वीरो वचः शत्रुघ्नमावदत् ।\nकिं ते नाम्नाथ पित्रा वा कुलेन वयसा तथा ११।\nयुध्यस्व समरे वीर चेत्त्वं बलयुतो भवेः ।\nकुशं वीरं नमस्कृत्य पादयोर्याहि नान्यथा १२।\nभ्राता रामस्य वीरो भूर्नावयोर्बलिनां वरः ।\nवाहं विमोचय बलाच्छक्तिस्ते विद्यते यदि १३।\nइत्युक्त्वा शरसंधानं कृत्वा प्राहरदुद्भटः ।\nहृदये मस्तके चैव भुजयो रणमंडले १४।\nतदा प्रकुपितो राजा धनुः सज्यमथाकरोत् ।\nनादयन्मेघगंभीरं त्रासयन्निव बालकम् १५।\nबाणानपरिसंख्यातान्मुमोच बलिनां वरः ।\nबालो बलेन चिच्छेद सर्वांस्तान्सायकव्रजान् १६।\nलवस्यानेकधा मुक्तैर्बाणैर्व्याप्तं महीतलम् ।\nव्यतीपाते प्रदत्तस्य दानस्येवाक्षयं गताः १७।\nते बाणा व्योमसकलं व्याप्नुवँल्लवसंधिताः ।\nसूर्यमंडलमासाद्य प्रवर्तंते समंततः १८।\nमारुतो नाविशद्यत्र बाणपंजरगोचरे ।\nमनुष्याणां तु का वार्ता क्षणजीवितशंसिनाम् १९।\nतद्बाणान्विस्तृतान्दृष्ट्वा शत्रुघ्नो विस्मयं गतः ।\nअच्छिनच्छतसाहस्रं बाणमोचनकोविदः २०।\nताञ्छिन्नान्सायकान्सर्वान्स्वीयान्दृष्ट्वा कुशानुजः ।\nधनुश्चिच्छेद तरसा शत्रुघ्नस्य महीपतेः २१।\nसोऽन्यद्धनुरुपादाय यावन्मुंचति सायकान् ।\nतावद्बभंज सरथं सायकैः शितपर्वभिः २२।\nकरस्थमच्छिनच्चापं सुदृढं गुणपूरितम् ।\nतत्कर्मापूजयन्वीरा रणमंडलवर्तिनः २३।\nसच्छिन्नधन्वा विरथो हताश्वो हतसारथिः ।\nअन्यं रथं समास्थाय ययौ योद्धुं लवं बलात् २४।\nअनेकबाणनिर्भिन्नः स्रवद्रक्तकलेवरः ।\nपुष्पितः किंशुक इव शुशुभे रणमध्यगः २५।\nशत्रुघ्नबाणप्रहतः परं कोपमुपागमत् ।\nबाणसंधानचतुरः कुंडलीकृत चापवान् २६।\nविशीर्णकवचं देहं शिरोमुकुटवर्जितम् ।\nस्रवद्रक्तपरिप्लुष्टं शत्रुघ्नस्य चकार सः २७।\nतदा रामानुजः क्रुद्धो दशबाणाञ्छिताग्रकान् ।\nमुमोच प्राणसंहारकारकान्कुपितो भृशम् २८।\nस तांस्तांस्तिलशः कृत्वा बाणैर्निशितपर्वभिः ।\nताडयामास हृदये शत्रुघ्नस्याष्टभिः शरैः २९।\nअत्यंतं बाणपीडार्तो लवं बलिनमुत्स्मरन् ।\nदुःसहं मन्यमानस्तं शरान्मुंचन्नभूत्तदा ३०।\nतदा लवेन तीक्ष्णेन हृदि भिन्नो विशालके ।\nअर्धचंद्रसमानेन तीक्ष्णपर्वसुशोभिना ३१।\nस विद्धो हृदि बाणेन पीडां प्राप्तः सुदारुणाम् ।\nपपात स्यंदनोपस्थे धनुःपाणिः सुशोभितः ३२।\nशत्रुघ्नं मूर्छितं दृष्ट्वा नृपाश्च सुरथादयः ।\nदुद्रुवुर्लवमुद्युक्ता जयप्राप्त्यै रणे तदा ३३।\nसुरथो विमलो वीरो राजा वीरमणिस्तथा ।\nसुमदो रिपुतापाद्याः परिवव्रुश्च संयुगे ३४।\nकेचित्क्षुरप्रैर्मुसलैः केचिद्बाणैः सुदारुणैः ।\nप्रासैः परशुभिः केचित्सर्वतः प्राहरन्नृपाः ३५।\nतानधर्मेण युद्धोत्कान्दृष्ट्वा वीरशिरोमणिः ।\nदशभिर्दशभिर्बाणैस्ताडयामास संयुगे ३६।\nते बाणवर्षविहता रणमध्ये सुकोपनाः ।\nकेचित्पलायिताः केचिन्मुमुहुर्युद्धमंडले ३७।\nतावत्स राजा शत्रुघ्नो मूर्च्छां संत्यज्य संगरे ।\nलवं प्रायान्महावीरं योद्धुं बलसमन्वितः ३८।\nआगत्य तं लवं प्राह धन्योसि शिशुसन्निभः ।\nन बालस्त्वं सुरः कश्चिच्छलितुं मां समागतः ३९।\nकेनापि नहि वीरेण पातितो रणमंडले ।\nत्वयाहं प्रापितो मूर्च्छां समक्षं मम पश्यतः ४०।\nइदानीं पश्य मे वीर्यं त्वां संख्ये पातयाम्यहम् ।\nसहस्व बाणमेकं त्वं मापलायस्व बालक ४१।\nइत्युक्त्वा समरे बालं शरमेकं समाददे ।\nयमवक्त्रसमं घोरं लवणो येन घातितः ४२।\nसंधाय बाणं जाज्वल्यं हृदि भेत्तुं मनो दधत् ।\nलवं वीरसहस्राणां वह्निवत्सर्वदाहकम् ४३।\nतं बाणं प्रज्वलंतं स द्योतयंतं दिशो दश ।\nदृष्ट्वा सस्मार बलिनं कुशं वैरिनिपातिनम् ४४।\nयद्यस्मिन्समये वीरो भ्राता स्याद्बलवान्मम ।\nतदा शत्रुघ्नवशता न मे स्याद्भयमुल्बणम् ४५।\nएवं तर्कयतस्तस्य लवस्य च महात्मनः ।\nहृदि लग्नो महाबाणो घोरः कालानलोपमः ४६।\nमूर्च्छां प्राप तदा वीरो भूपसायकसंहतः ।\nसंगरे सर्ववीराणां शिरोभिः समलंकृते ४७।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे लवमूर्च्छानाम द्विषष्टितमोऽध्यायः ६२।"
  }
]
[
  {
    "text": "शेष उवाच।\nशत्रुघ्नश्च्यवनस्याथ दृष्ट्वाऽचिंत्यं तपोबलम् ।\nप्रशशंस तपो ब्राह्मं सर्वलोकैकवंदितम् १।\nअहो पश्यत योगस्य सिद्धिं ब्राह्मणसत्तमे ।\nयः क्षणादेव दुष्प्रापं तद्विमानमचीकरत् २।\nक्व भोगसिद्धिर्महती मुनीनाममलात्मनाम् ।\nक्व तपोबलहीनानां भोगेच्छा मनुजात्मनाम् ३।\nइति स्वगतमाशंसञ्छत्रुघ्नश्च्यवनाश्रमे ।\nक्षणं स्थित्वा जलं पीत्वा सुखसंभोगमाप्तवान् ४।\nहयस्तस्याः पयोष्ण्याख्या नद्याः पुण्यजलात्मनः ।\nपयः पीत्वा ययौ मार्गे वायुवेगगतिर्महान् ५।\nयोधास्तन्निर्गमं दृष्ट्वा पृष्ठतोऽनुययुस्तदा ।\nहस्तिभिः पत्तिभिः केचिद्रथैः केचन वाजिभिः ६।\nशत्रुघ्नोऽमात्यवर्येण सुमत्याख्येन संयुतः ।\nपृष्ठतोऽनुजगामाशु रथेन हयशोभिना ७।\nगच्छन्वाजीपुरं प्राप्तो विमलाख्यस्य भूपतेः ।\nरत्नातटाख्यं च जनैर्हृष्टपुष्टैः समाकुलम् ८।\nस सेवकादुपश्रुत्य रघुनाथ हयोत्तमम् ।\nपुरोंतिके हि संप्राप्तं सर्वयोधसमन्वितम् ९।\nतदा गजानां सप्तत्या चंद्रवर्णसमानया ।\nअश्वानामयुतैः सार्धं रथानां कांचनत्विषाम् १०।\nसहस्रेण च संयुक्तः शत्रुघ्नं प्रति जग्मिवान् ।\nशत्रुघ्नं स नमस्कृत्य सर्वान्प्राप्तान्महारथान् ११।\nवसुकोशं धनं सर्वं राज्यं तस्मै निवेद्य च ।\nकिं करोमीति राजा तं जगाद पुरतः स्थितः १२।\nराजापि तं स्वीयपदे प्रणम्रं ।\nदोर्भ्यां दृढं संपरिषस्वजे महान् ।\nजगाम साकं तनये स्वराज्यं ।\nनिक्षिप्य सर्वं बहुधन्विभिर्वृतः १३।\nरामचंद्राभिधां श्रुत्वा सर्वश्रुतिमनोहराम् ।\nसर्वे प्रणम्य तं वाहं ददुर्वसुमहाधनम् १४।\nराजानं पूजयित्वा तु शत्रुघ्नः परया मुदा ।\nसेनया सहितोऽगच्छद्वाजिनः पृष्ठतस्तदा १५।\nएवं स गच्छंस्तन्मार्गे पर्वताग्र्यं ददर्श ह ।\nस्फाटिकैः कानकै रौप्यै राजितं प्रस्थराजिभिः १६।\nजलनिर्झरसंह्रादं नानाधातुकभूतलम् ।\nगैरिकादिकसद्धातु लाक्षारंगविराजितम् १७।\nयत्र सिद्धांगनाः सिद्धैः संक्रीडंत्यकुतोभयाः ।\nगंधर्वाप्सरसो नागा यत्र क्रीडंति लीलया १८।\nगंगातरंगसंस्पर्श शीतवायुनिषेवितम् ।\nवीणारणद्धंसशुकक्वणसुंदरशोभितम् १९।\nपर्वतं वीक्ष्य शत्रुघ्न उवाच सुमतिं त्विदम् ।\nतद्दर्शनसमुद्भूत विस्मयाविष्टमानसः २०।\nकोऽयं महागिरिवरो विस्मापयति मे मनः ।\nमहारजतसत्प्रस्थो मार्गे राजति मेऽद्भुतः २१।\nअत्र किं देवतावासो देवानां क्रीडनस्थलम् ।\nयदेतन्मनसः क्षोभं करोति श्रीसमुच्चयैः २२।\nइति वाक्यं समाकर्ण्य जगाद सुमतिस्तदा ।\nवक्ष्यमाणगुणागार रामचंद्र पदाब्जधीः २३।\nनीलोऽयं पर्वतो राजन्पुरतो भाति भूमिप ।\nमनोहरैर्महाशृङ्गैः स्फाटिकाग्रैः समंततः २४।\nएनं पश्यंति नो पापाः परदाररता नराः ।\nविष्णोर्गुणगणान्ये वै न मन्यंते नराधमाः २५।\nश्रुतिस्मृतिसमुत्थं ये धर्मं सद्भिः सुसाधितम् ।\nन मन्यंते स्वबुद्धिस्थ हेतुवादविचारणाः २६।\nनीलीविक्रयकर्तारो लाक्षाविक्रयकारकाः ।\nयो ब्राह्मणो घृतादीनि विक्रीणाति सुरापकः २७।\nकन्यां रूपेण संपन्नां न दद्यात्कुलशीलिने ।\nविक्रीणाति द्रव्यलोभात्पिता पापेन मोहितः २८।\nपत्नीं दूषयते यस्तु कुलशीलवतीं नरः ।\nस्वयमेवात्ति मधुरं बंधुभ्यो न ददाति यः २९।\nभोजने ब्राह्मणार्थे च पाकभेदं करोति यः ।\nकृसरं पायसं वापि नार्थिनं दापयेत्कुधीः ३०।\nअतिथीनवमन्यंते सूर्यतापादितापितान् ।\nअंतरिक्षभुजो ये च ये च विश्वासघातकाः ३१।\nन पश्यंति महाराज रघुनाथ पराङ्मुखाः ।\nअसौ पुण्यो गिरिवरः पुरुषोत्तम शोभितः ३२।\nपवित्रयति सर्वान्नो दर्शनेन मनोहरः ।\nअत्र तिष्ठति देवानां मुकुटैरर्चितांघ्रिकः ३३।\nपुण्यवद्भिर्दर्शनार्हः पुण्यदः पुरुषोत्तमः ।\nश्रुतयो नेतिनेतीति ब्रुवाणा न विदंति यम् ३४।\nयत्पादरज इंद्रादिदेवैर्मृग्यं सुदुर्ल्लभम् ।\nवेदांतादिभिरन्यूनैर्वाक्यैर्विदंति यं बुधाः ३५।\nसोऽत्र श्रीमान्नीलशैले वसते पुरुषोत्तमः ।\nआरुह्य तं नमस्कृत्य संपूज्य सुकृतादिना ३६।\nनैवेद्यं भक्षयित्वा वै भूप भूयाच्चतुर्भुजः ।\nअत्राप्युदाहरंतीममितिहासं पुरातनम् ३७।\nतं शृणुष्व महाराज सर्वाश्चर्यसमन्वितम् ।\nरत्नग्रीवस्य नृपतेर्यद्वृत्तं सकुटुंबिनः ३८।\nचतुर्भुजादिकं प्राप्तं देवदानवदुर्लभम् ।\nआसीत्कांची महाराज पुरी लोकेषु विश्रुता ३९।\nमहाजनपरीवारसमृद्धबलवाहना ।\nयस्यां वसंति विप्राग्र्याः षट्कर्मनिरता भृशम् ४०।\nसर्वभूतहिते युक्ता रामभक्तिषु लालसाः ।\nक्षत्रिया रणकर्तारः संग्रामेऽप्यपलायिनः ४१।\nपरदार परद्रव्य परद्रोहपराङ्मुखाः ।\nवैश्याः कुसीदकृष्यादिवाणिज्यशुभवृत्तयः ४२।\nकुर्वन्ति रघुनाथस्य पदाम्भोजे रतिं सदा ।\nशूद्रा ब्राह्मणसेवाभिर्गतरात्रिदिनान्तराः ४३।\nकुर्वंति कथनं रामरामेति रसनाग्रतः ।\nप्राकृताः केऽपि नो पापं कुर्वंति मनसात्र वै ४४।\nदानं दया दमः सत्यं तत्र तिष्ठंति नित्यशः ।\nवदते न पराबाधं वाक्यं कोऽपि नरोऽनघः ४५।\nन पारक्ये धने लोभं कुर्वंति न हि पातकम् ।\nएवं प्रजा महाराज रत्नग्रीवेण पाल्यते ४६।\nषष्ठांशं तत्र गृह्णाति नान्यं लोभविवर्जितः ।\nएवं पालयमानस्य प्रजाधर्मेण भूपतेः ४७।\nगतानि बहुवर्षाणि सर्वभोगविलासिनः ।\nविशालाक्षीं महाराज एकदा ह्यूचिवानिदम् ४८।\nपतिव्रतां धर्मपत्नीं पतिव्रतपरायणाम् ।\nपुत्रा जाता विशालाक्षि प्रजारक्षा धुरंधराः ४९।\nपरीवारो महान्मह्यं वर्तते विगतज्वरः ।\nहस्तिनो मम शैलाभा वाजिनः पवनोपमाः ५०।\nरथाश्च सुहयैर्युक्ता वर्तंते मम नित्यशः ।\nमहाविष्णुप्रसादेन किंचिन्न्यूनं ममास्ति न ५१।\nएवं मनोरथस्त्वेकस्तिष्ठते मानसे मम ।\nपरं तीर्थं मया नाद्य कृतं परमशोभने ५२।\nगर्भवासविरामाय क्षमं गोविंदशोभितम् ।\nवृद्धो जातोऽस्म्यहं तावद्वलीपलितदेहवान् ५३।\nकरिष्यामि मनोहारि तीर्थसेवनमादृतः ।\nयो नरो जन्मपर्यंतं स्वोदरस्य प्रपूरकः ५४।\nन करोति हरेः पूजां स नरो गोवृषः स्मृतः ।\nतस्माद्गच्छामि भो भद्रे तीर्थयात्रां प्रति प्रिये ५५।\nसकुटुंबः सुते न्यस्य धुरं राज्यस्य निर्भृताम् ।\nइति व्यवस्य संध्यायां हरिं ध्यायन्निशांतरे ५६।\nअद्राक्षीत्स्वप्नमप्येकं ब्राह्मणं तापसं वरम् ।\nप्रातरुत्थाय राजासौ कृत्वा संध्यादिकाः क्रियाः ५७।\nसभां मंत्रिजनैः सार्द्धं सुखमासेदिवान्महान् ।\nतावद्विप्रं ददर्शाथ तापसं कृशदेहिनम् ५८।\nजटावल्कलकौपीनधारिणं दंडपाणिनम् ।\nअनेकतीर्थसेवाभिः कृतपुण्यकलेवरम् ५९।\nराजा तं वीक्ष्य शिरसा प्रणनाम महाभुजः ।\nअर्घ्यपाद्यादिकं चक्रे प्रहृष्टात्मा महीपतिः ६०।\nसुखोपविष्टं विश्रांतं पप्रच्छ विदितं द्विजम् ।\nस्वामिंस्त्वद्दर्शनान्मेऽद्य गतं देहस्य पातकम् ६१।\nमहांतः कृपणान्पातुं यांति तद्गेहमादरात् ।\nतस्मात्कथय भो विप्र वृद्धस्य मम संप्रति ६२।\nको देवो गर्भनाशाय किं तीर्थं च क्षमं भवेत् ।\nयूयं सर्वगताः श्रेष्ठाः समाधिध्यानतत्पराः ६३।\nसर्वतीर्थावगाहेन कृतपुण्यात्मनोऽमलाः ।\nयथावच्छृण्वते मह्यं श्रद्दधानाय विस्तरात् ६४।\nकथयस्व प्रसादेन सर्वतीर्थविचक्षण ।\nब्राह्मण उवाच।\nशृणु राजेंद्र वक्ष्यामि यत्पृष्टं तीर्थसेवनम् ६५।\nकस्य देवस्य कृपया गर्भनिर्वारणं भवेत् ।\nसेव्यः श्रीरामचंद्रोऽसौ संसारज्वरनाशकः ६६।\nपूज्यः स एव भगवान्पुरुषोत्तमसंज्ञकः ।\nनाना पुर्यो मया दृष्टाः सर्वपापक्षयंकराः ६७।\nअयोध्या सरयूस्तापी तथा द्वारं हरेः परम् ।\nअवंती विमला कांची रेवा सागरगामिनी ६८।\nगोकर्णं हाटकाख्यं च हत्याकोटिविनाशनम् ।\nमल्लिकाख्यो महाशैलो मोक्षदः पश्यतां नृणाम् ६९।\nयत्रांगेषु नृणां तोयं श्यामं वा निर्मलं भवेत् ।\nपातकस्यापहारीदं मया दृष्टं तु तीर्थकम् ७०।\nमया द्वारवती दृष्टा सुरासुर निषेविता ।\nगोमती यत्र वहति साक्षाद्ब्रह्मजला शुभा ७१।\nयत्र स्वापो लयः प्रोक्तो मृतिर्मोक्ष इति श्रुतिः ।\nयस्यां संवसतां नॄणां न कलि प्रभवेत्क्वचित् ७२।\nचक्रांका यत्र पाषाणा मानवा अपि चक्रिणः ।\nपशवः कीटपक्ष्याद्याः सर्वे चक्रशरीरिणः ७३।\nत्रिविक्रमो वसेद्यस्यां सर्वलोकैकपालकः ।\nसा पुरी तु महापुण्यैर्मया दृग्गोचरीकृता ७४।\nकुरुक्षेत्रं मया दृष्टं सर्वहत्यापनोदनम् ।\nस्यमंतपंचकं यत्र महापातकनाशनम् ७५।\nवाराणसी मया दृष्टा विश्वनाथकृतालया ।\nयत्रोपदिशते मंत्रं तारकं ब्रह्मसंज्ञितम् ७६।\nयस्यां मृताः कीटपतंगभृंगाः\nपश्वादयो वा सुरयोनयो वा ।\nस्वकर्मसंभोगसुखं विहाय\nगच्छंति कैलासमतीतदुःखाः ७७।\nमणिकर्णिर्यत्र तीर्थं यस्यामुत्तरवाहिनी ।\nकरोति संसृतेर्बंधच्छेदं पापकृतामपि ७८।\nकपर्दिनः कुंडलिनः सर्पभूषाधरावराः ।\nगजचर्मपरीधाना वसंति गतदुःखकाः ७९।\nकालभैरवनामात्र करोति यमशासनम् ।\nन करोति नृणां वार्तां यमो दंडधरः प्रभुः ८०।\nएतादृशी मया दृष्टा काशी विश्वेश्वरांकिता ।\nअनेकान्यपि तीर्थानि मया दृष्टानि भूमिप ८१।\nपरमेकं महच्चित्रं यद्दृष्टं नीलपर्वते ।\nपुरुषोत्तमसान्निध्ये तन्न क्वाप्यक्षिगोचरम् ८२।"
  }
]
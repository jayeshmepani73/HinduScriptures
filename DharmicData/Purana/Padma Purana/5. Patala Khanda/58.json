[
  {
    "text": "शेष उवाच।\nभरतं मूर्च्छितं दृष्ट्वा रघुनाथः सुदुःखितः ।\nप्रतीहारमुवाचेदं शत्रुघ्नं प्रापयाशु माम् १।\nतद्वाक्यं प्रोक्तमाकर्ण्य क्षणाच्छत्रुघ्नमानयत् ।\nयत्र रामो निजभ्राता भरतेन सह स्थितः २।\nभरतं मूर्च्छितं दृष्ट्वा रघुनाथं च दुःखितम् ।\nप्रणम्य दुःखितोऽवोचत्किमिदं दारुणं महत् ३।\nतदा रामोंऽत्यजप्रोक्तं वाक्यं लोकविगर्हितम् ।\nतं प्रत्युवाच रामोऽसौ शत्रुघ्नं पदसेवकम् ४।\nअधोमुखो दीनरवो गद्गदाक्षरवेपथुः ।\nशृणु भ्रातर्वचो मेऽद्य कुरु तत्क्षिप्रमादरात् ५।\nयथा स्याद्विमलाकीर्तिर्गंगेव पृथिवीं गता ।\nसीताया वाच्यमतुलं लोके श्रुत्वांत्यजोदितम् ६।\nहातुमिच्छामि देहं स्वमेनां वा जानकीं किल ।\nइति वाक्यं समाकर्ण्य रामस्य किल शत्रुहा ७।\nसवेपथुः पपातोर्व्यां दुःखितः परदारणः ।\nसंज्ञां प्राप्य मुहूर्तेन रघुनाथमवोचत ८।\nशत्रुघ्न उवाच।\nकिमेतदुच्यते स्वामिञ्जानकीं प्रति दारुणम् ।\nपाखंडैर्दुष्टचित्तैश्च सर्वधर्मबहिष्कृतैः ९।\nनिंदिता श्रुतिरग्राह्या भवति त्वग्र्यजन्मनाम् ।\nजाह्नवी सर्वलोकानां पापघ्नी दुरितापहा १०।\nनिस्पृष्टा पापिभिः पुंभिः सा स्पर्शेनार्हिता सताम् ।\nसूर्यो जगत्प्रकाशाय समुदेति जगत्यहो ११।\nउलूकानां रुचिकरो न भवेत्तत्र का क्षतिः ।\nतस्मात्त्वमेनां गृह्णीष्व मा त्यजानिंदितां स्त्रियम् १२।\nश्रीरामभद्रकृपया कुरुष्व वचनं मम ।\nएतच्छ्रुत्वा वचस्तस्य शत्रुघ्नस्य महात्मनः १३।\nपुनःपुनर्जगादेदं यदुक्तं भरतं प्रति ।\nतन्निशम्य वचो भ्रातुर्दुःखपूरपरिप्लुतः १४।\nपपात मूर्च्छितो भूमौ छिन्नमूल इव द्रुमः ।\nभ्रातरं पतितं वीक्ष्य शत्रुघ्नं दुःखितो भृशम् १५।\nप्रतीहारमुवाचेदं लक्ष्मणं त्वानयांतिकम् ।\nस लक्ष्मणगृहं गत्वा न्यवेदयदिदं वचः १६।\nप्रतीहार उवाच।\nस्वामिन्रामो भवंतं तु समाह्वयति वेगतः ।\nस तच्छ्रुत्वा समाह्वानं रामचंद्रेण वेगतः १७।\nजगाम तरसा तत्र यत्र स भ्रातृकोऽनघः ।\nभरतं मूर्च्छितं दृष्ट्वा शत्रुघ्नमपि मूर्च्छितम् १८।\nश्रीरामचंद्रं दुःखार्तं दुःखितो वाक्यमब्रवीत् ।\nकिमेतद्दारुणं राजन्दृश्यते मूर्च्छनादिकम् १९।\nतदाशु शंस मां सर्वं कारणं मुख्यतोऽनघ ।\nएवं वदंतं नृपतिर्वृत्तांतं सर्वमादितः २०।\nशशंस लक्ष्मणं क्षिप्रं दुःखपूरपरिप्लुतम् ।\nलक्ष्मणस्तद्वचः श्रुत्वा सीतायास्त्यागसंभवम् २१।\nनिःश्वसन्मुहुरुच्छ्वासं स्तब्धगात्र इवाभवत् ।\nभ्रातरं स्तब्धगात्रं च कंपमानं मुहुर्मुहुः २२।\nन किंचन वदन्तं तं वीक्ष्य शोकार्दितोऽब्रवीत् ।\nकिं करिष्याम्यहं भूमौ स्थित्वा दुर्यशसांकितः २३।\nत्यजामीदं वपुः श्रीमल्लोकभीत्या च शोकवान् ।\nसर्वदा भ्रातरो मह्यं मद्वाक्यकरणोत्सुकाः २४।\nइदानीं तेपि दैवेन प्रतिकूलवचः कराः ।\nकुत्र गच्छामि कं यामि हसिष्यंति नृपा भुवि २५।\nदुर्यशो लांछितं मां वै कुष्ठिनं रूपवन्नराः ।\nमनोर्वंशे पुरा भूपा जाता जाता गुणाधिकाः २६।\nइदानीं मयि जाते तु विपरीतं बभूव तत् ।\nइति संभाषमाणं तं रामभद्रं समीक्ष्य सः २७।\nसंस्तभ्याश्रूणि विपुलान्युवाच विकल स्वरः ।\nस्वामिन्विषादं मा कार्षीः कथं तव मतिर्हृता २८।\nसीतामनिंदितां को नु त्यजति श्रुतवान्भवान् ।\nआकारयामि रजकं परिपृच्छामि तं प्रति २९।\nकथं त्वयानिंदिता सा जानकी योषितां वरा ।\nतव देशे बलात्कश्चिद्बाध्यते न जनोऽल्पकः ३०।\nतस्मात्तस्य यथास्वांते प्रतीतिः स्यात्तथाचर ।\nकिमर्थं त्यज्यते भीरुः पतिव्रतपरायणा ३१।\nमनसा वचसा नान्यं जानाति जनकात्मजा ।\nतस्मादेनां गृहाण त्वमेतां मा त्यज जानकीम् ३२।\nममोपरि कृपां कृत्वा मदुक्तं संश्रयाशु तत् ।\nएवं वदंतं प्रत्यूचे रामः शोकेन कर्षितः ३३।\nलक्ष्मणं धर्मवाक्येन बोधयंस्त्यजनोद्यमः ३४।\nराम उवाच।\nकथं तु मां ब्रवीषि त्वं मा त्यजैनामनिंदिताम् ।\nलोकापवादात्त्यक्ष्येऽहं जानन्नपि विपापिनीम् ३५।\nस्वयशः कारणेऽहं स्वं देहं त्यक्ष्याम्यशोभनम् ।\nत्वामपि भ्रातरं त्यक्ष्ये लोकवादाद्विगर्हितम् ३६।\nकिमुतान्ये गृहाः पुत्रा मित्राणि वसुशोभनम् ।\nस्वयशःकारणे सर्वं त्यजामि किमु मैथिलीम् ३७।\nन तथा मे प्रियो भ्राता न कलत्रं न बांधवाः ।\nयथा मे विमलाकीर्तिर्वल्लभा लोकविश्रुता ३८।\nइदानीं रजको नैव प्रष्टव्यो भवति ध्रुवम् ।\nकालेन सर्वं भविता लोकचित्तस्य रंजनम् ३९।\nआमयो यद्वदामस्तु न चिकित्स्यो भवेत्क्षितौ ।\nसकालेन परीपाकाद्भेषजादेव नश्यति ४०।\nतथा कालेन संभावि सांप्रतं मा विलंबय ।\nत्यजैनां विपिने साध्वीं मां वा खड्गेन घातय ४१।\nइत्युक्तं वाक्यमाकर्ण्य दुःखितोऽभूत्तदा महान् ।\nचिंतयामास च स्वांते लक्ष्मणः शोककर्षितः ४२।\nपित्राज्ञप्तो जामदग्न्यो मातरं चाप्यघातयत् ।\nगुरोराज्ञा नैव लंघ्या युक्ताऽयुक्तापि सर्वथा ४३।\nतस्मादेनां त्यजाम्येव रामस्य प्रियकाम्यया ।\nइति संचिंत्य मनसि भ्रातरं प्रत्युवाच सः ४४।\nलक्ष्मणउवाच।\nअकृत्यमपि कार्यं वै गुर्वाज्ञां नैव लंघयेत् ।\nतस्मात्कुर्वे भवद्वाक्यं यत्त्वं वदसि सुव्रत ४५।\nइत्येवं भाषमाणं तं लक्ष्मणं प्रत्युवाच सः ।\nसाधुसाधु महाप्राज्ञ त्वया मे तोषितं मनः ४६।\nअद्यैव रात्रौ जानक्या दोहदस्तापसी क्षणे ।\nतन्मिषेण रथे स्थाप्य मोचयैनां महावने ४७।\nइत्थं भाषितमाकर्ण्य विशुष्यद्वदनोऽभितः ।\nरुदन्बाष्पकलां मुंचञ्जगाम स्वं निवेशनम् ४८।\nसुमंत्रं तु समाहूय वचनं तमथाब्रवीत् ।\nरथं मे कुरु सज्जं वै सदश्ववरभूषितम् ४९।\nस तद्वाक्यं समाकर्ण्य रथमानीतवांस्तदा ।\nआनीतं तं रथं दृष्ट्वा लक्ष्मणः शोककर्षितः ५०।\nपरमं दुःखमापन्नः संरुह्य स्यंदनं वरम् ।\nनिःश्वसञ्जानकीगेहं प्रतस्थे भ्रातृसेवकः ५१।\nगत्वा चांतःपुरे भ्राता रामस्य मिथिलात्मजाम् ।\nप्रत्यूचे निःश्वसन्वाक्यं दुःखपूरपरिप्लुतः ५२।\nमातर्जानकि रामेण प्रेषितो भवनं तव ।\nतापसीः प्रति याहि त्वं दोहदप्राप्तिहेतवे ५३।\nइति वाक्यं समाकर्ण्य लक्ष्मणस्य विदेहजा ।\nपरमं हर्षमापन्ना लक्ष्मणं प्रत्यभाषत ५४।\nजानक्युवाच।\nधन्याहं मैथिली राज्ञी रामस्य चरणस्मरा ।\nयस्या दोहदपूर्त्यर्थं प्रेषयामास लक्ष्मणम् ५५।\nअद्याहं ता वनचरीस्तापसीः पतिदेवताः ।\nनमस्कुर्यां च वासोभिः पूजयामि मनोहराः ५६।\nइत्युक्त्वा रम्यवस्त्राणि महार्हाभरणानि च ।\nमणीन्विमलमुक्ताश्च कर्पूरादिसुगंधिमत् ५७।\nचंदनादिकवस्तूनि विचित्राणि सहस्रधा ।\nजग्राह रघुनाथस्य पत्नी स्वप्रियकाम्यया ५८।\nसीता गृहीत्वा सर्वाणि दासीनां करयोर्मुहुः ।\nलक्ष्मणं प्रतिगच्छंती देहल्यां चास्खलत्तदा ५९।\nअविचार्य तदौत्सुक्याल्लक्ष्मणं प्रियकारिणम् ।\nउवाच कुत्र सरथो येन मां प्रापयिष्यसि ६०।\nस निःश्वसन्रथं हैमं जानक्या सह निर्विशत् ।\nसुमंत्रं प्रत्युवाचासौ चालयाश्वान्मनोजवान् ६१।\nस सुयुक्तं रथं वाक्याल्लक्ष्मणस्य तु चाह्वयत् ।\nअश्रुपूर्णमुखं पश्यँल्लक्ष्मणं स मुहुर्मुहुः ६२।\nआहतास्तेन कशया वाहास्तस्यापतन्पथि ।\nन चलंति यदा वाहास्तदा लक्ष्मणमब्रवीत् ६३।\nसुमंत्र उवाच।\nस्वामिंश्चलंति नो वाहा यत्नेन परिचालिताः ।\nकिं करोमि न जानेऽत्र कारणं वाहपातने ६४।\nएवं ब्रुवंतं प्रत्यूचे लक्ष्मणो गद्गदस्वरः ।\nसारथिं धैर्यमास्थाय ताडयैतान्कशादिभिः ६५।\nएतच्छ्रुत्वोदितं यंता कथंचित्समचालयत् ।\nतदा स्फुरद्दक्षनेत्रं जानक्या दुःखशंसकम् ६६।\nतदैव हृदये शोकः समभूद्दुःखशंसकः ।\nतदैव पक्षिणः पुण्याः कुर्वंति परिवर्तनम् ६७।\nएवं वीक्ष्यैव वैदेही प्रत्युवाचाथ देवरम् ।\nकथं मे तापसीक्षायै यातुमिच्छा रघूद्वह ६८।\nरामे भूयाद्धि कल्याणं भरते वा तथानुजे ।\nतत्प्रजासु च सर्वत्र मा भवंतु विपर्ययाः ६९।\nएवं ब्रुवंतीं संवीक्ष्य जानकीं च स लक्ष्मणः ।\nन किंचिदुक्तवान्रुद्ध कंठो बाष्पप्रपूरितः ७०।\nसा गच्छंती मृगान्वामं परिवर्तनकारकान् ।\nअपश्यद्दुःखसंघातकारकान्समभाषत ७१।\nअद्य यन्मे मृगा वामं वर्तयंति तदिष्यते ।\nश्रीरामचरणौ मुक्त्वा गच्छंत्यायुक्तमेव तत् ७२।\nमहिलानां परोधर्मः स्वभर्तृचरणार्चनम् ।\nतन्मुक्त्वान्यत्र यांत्या मे यद्भवेद्युक्तमेव तत् ७३।\nएवं पथि विचारं तु कुर्वंत्या परमार्थतः ।\nजाह्नवी ददृशे देव्या मुनिवृंदैकसेविता ७४।\nयस्यां जलस्य कल्लोला दृश्यंते दुग्धसंनिभाः ।\nतरंगो दृश्यते यत्र स्वर्गसोपानमूर्तिभृत् ७५।\nयस्या वारिकणस्पर्शान्महापातकसंचयः ।\nपलायते न कुत्रापि स्थानमीक्षन्समंततः ७६।\nगंगां प्राप्याथ सौमित्रिर्जानकीं स्यंदने स्थिताम् ।\nउवाच निर्गलद्बाष्प एहि सीते रथाद्भुवि ७७।\nसीता तद्वाक्यमाकर्ण्य क्षणादवततार सा ।\nलक्ष्मणेन धृता बाहौ स्खलंती पथि कंटकैः ७८।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे जानक्या गंगादर्शनंनाम अष्टपंचाशत्तमोऽध्यायः ५८।"
  }
]
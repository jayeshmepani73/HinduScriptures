[
  {
    "text": "ऋषय ऊचुः -\nसम्यक्छ्रुतो महाभाग त्वत्तो रामाश्वमेधकः ।\nइदानीं वद माहात्म्यं श्रीकृष्णस्य महात्मनः १।\nसूत उवाच-।\nशृण्वंतु मुनिशार्दूलाः श्रीकृष्णचरितामृतम् ।\nशिवा पप्रच्छ भूतेशं यत्तद्वः कीर्तयाम्यहम् २।\nएकदा पार्वती देवी शिवं संस्निग्धमानसा ।\nप्रणयेन नमस्कृत्य प्रोवाच वचनं त्विदम् ३।\nपार्वत्युवाच-।\nअनंतकोटिब्रह्मांड तद्बाह्याभ्यंतरस्थितेः ।\nविष्णोः स्थानं परं तेषां प्रधानं वरमुत्तमम् ४।\nयत्परं नास्ति कृष्णस्य प्रियं स्थानं मनोरमम् ।\nतत्सर्वं श्रोतुमिच्छामि कथयस्व महाप्रभो ५।\nईश्वर उवाच-।\nगुह्याद्गुह्यतरं गुह्यं परमानंदकारकम् ।\nअत्यद्भुतं रहःस्थानमानंदं परमं परम् ६।\nदुर्लभानां च परमं दुर्लभं मोहनं परम् ।\nसर्वशक्तिमयं देवि सर्वस्थानेषु गोपितम् ७।\nसात्वतां स्थानमूर्द्धन्यं विष्णोरत्यंतदुर्लभम् ।\nनित्यं वृंदावनं नाम ब्रह्मांडोपरि संस्थितम् ८।\nपूर्णब्रह्मसुखैश्वर्यं नित्यमानंदमव्ययम् ।\nवैकुंठादि तदंशांशं स्वयं वृंदावनं भुवि ९।\nगोलोकैश्वर्यं यत्किंचिद्गोकुले तत्प्रतिष्ठितम् ।\nवैकुंठवैभवं यद्वै द्वारिकायां प्रतिष्ठितम् १०।\nयद्ब्रह्मपरमैश्वर्यं नित्यं वृंदावनाश्रयम् ।\nकृष्णधामपरं तेषां वनमध्ये विशेषतः ११।\nतस्मात्त्रैलोक्यमध्ये तु पृथ्वी धन्येति विश्रुता ।\nयस्मान्माथुरकं नाम विष्णोरेकांतवल्लभम् १२।\nस्वस्थानमधिकं नामधेयं माथुरमंडलम् ।\nनिगूढं विविधं स्थानं पुर्यभ्यंतरसंस्थितम् १३।\nसहस्रपत्रकमलाकारं माथुरमंडलम् ।\nविष्णुचक्रपरिभ्रामाद्धाम वैष्णवमद्भुतम् १४।\nकर्णिकापर्णविस्तारं रहस्यद्रुममीरितम् ।\nप्रधानं द्वादशारण्यं माहात्म्यं कथितं क्रमात् १५।\nभद्र श्री लोह भांडीर महाताल खदीरकाः ।\nबकुलं कुमुदं काम्यं मधु वृंदावनं तथा १६।\nद्वादशैतावती संख्या कालिंद्याः सप्त पश्चिमे ।\nपूर्वे पंचवनं प्रोक्तं तत्रास्ति गुह्यमुत्तमम् १७।\nमहारण्यं गोकुलाख्यं मधु वृंदावनं तथा ।\nअन्यच्चोपवनं प्रोक्तं कृष्णक्रीडारसस्थलम् १८।\nकदंबखंडनं नंदवनं नंदीश्वरं तथा ।\nनंदनंदनखंडं च पलाशाशोककेतकी १९।\nसुगंधमानसं कैलममृतं भोजनस्थलम् ।\nसुखप्रसाधनं वत्सहरणं शेषशायिकम् २०।\nश्यामपूर्वो दधिग्रामश्चक्रभानुपुरं तथा ।\nसंकेतं द्विपदं चैव बालक्रीडनधूसरम् २१।\nकामद्रुमं सुललितमुत्सुकं चापि काननम् ।\nनानाविधरसक्रीडा नानालीलारसस्थलम् २२।\nनागविस्तारविष्टंभं रहस्यद्रुममीरितम् ।\nसहस्रपत्रकमलं गोकुलाख्यं महत्पदम् २३।\nकर्णिकातन्महद्धाम गोविंदस्थानमुत्तमम् ।\nतत्रोपरि स्वर्णपीठे मणिमंडपमंडितम् २४।\nकर्णिकायां क्रमाद्दिक्षु विदिक्षु दलमीरितम् ।\nयद्दलं दक्षिणे प्रोक्तं परं गुह्योत्तमोत्तमम् २५।\nतस्मिन्दले महापीठं निगमागमदुर्गमम् ।\nयोगींद्रैरपि दुष्प्रापं सर्वात्मा यच्च गोकुलम् २६।\nद्वितीयं दलमाग्नेय्यां तद्रहस्यदलं तथा ।\nसंकेतं द्विपदं चैव कुटीद्वौ तत्कुले स्थितौ २७।\nपूर्वं दलं तृतीयं च प्रधानस्थानमुत्तमम् ।\nगंगादिसर्वतीर्थानां स्पर्शाच्छतगुणं स्मृतम् २८।\nचतुर्थं दलमैशान्यां सिद्धपीठेऽपि तत्पदम् ।\nव्यायामनूतनागोपी तत्र कृष्णं पतिं लभेत् २९।\nवस्त्रालंकारहरणं तद्दले समुदाहृतम् ।\nउत्तरे पंचमं प्रोक्तं दलं सर्वदलोत्तमम् ३०।\nद्वादशादित्यमत्रैव दलं च कर्णिकासमम् ।\nवायव्यां तु दलं षष्ठं तत्र कालीह्रदः स्मृतः ३१।\nदलोत्तमोत्तमं चैव प्रधानं स्थानमुच्यते ।\nसर्वोत्तमदलं चैव पश्चिमे सप्तमं स्मृतम् ३२।\nयज्ञपत्नीगणानां च तदीप्सितवरप्रदम् ।\nअत्रासुरोऽपि निर्वाणं प्राप त्रिदशदुर्लभम् ३३।\nब्रह्ममोहनमत्रैव दलं ब्रह्मह्रदावहम् ।\nनैर्ऋत्यां तु दलं प्रोक्तमष्टमं व्योमघातनम् ३४।\nशंखचूडवधस्तत्र नानाकेलिरसस्थलम् ।\nश्रुतमष्टदलं प्रोक्तं वृंदारण्यांतरस्थितम् ३५।\nश्रीमद्वृंदावनं रम्यं यमुनायाः प्रदक्षिणम् ।\nशिवलिंगमधिष्ठानं दृष्टं गोपीश्वराभिधम् ३६।\nतद्बाह्ये षोडशदलं श्रियापूर्णं तमीश्वरम् ।\nसर्वासु दिक्षु यत्प्रोक्तं प्रादक्षिण्याद्यथाक्रमम् ३७।\nमहत्पदं महद्धाम स्वधामाधावसंज्ञकम् ।\nप्रथमैकदलं श्रेष्ठं माहात्म्यं कर्णिकासमम् ३८।\nतत्र गोवर्द्धनगिरौ रम्ये नित्यरसाश्रये ।\nकर्णिकायां महालीला तल्लीला रसगह्वरौ ३९।\nयत्र कृष्णो नित्यवृंदाकाननस्य पतिर्भवेत् ।\nकृष्णो गोविंदतां प्राप्तः किमन्यैर्बहुभाषितैः ४०।\nदलं तृतीयमाख्यातं सर्वश्रेष्ठोत्तमोत्तमम् ।\nचतुर्थं दलमाख्यातं महाद्भुतरसस्थलम् ४१।\nनंदीश्वरवनं रम्यं तत्र नंदालयः स्मृतः ।\nकर्णिकादलमाहात्म्यं पंचमं दलमुच्यते ४२।\nअधिष्ठाताऽत्र गोपालो धेनुपालनतत्परः ।\nषष्ठं दलं यदाख्यातं तत्र नंदवनं स्मृतम् ४३।\nसप्तमं बकुलारण्यं दलं रम्यं प्रकीर्तितम् ।\nतत्राष्टमं तालवनं तत्र धेनुवधः स्मृतः ४४।\nनवमं कुमुदारण्यं दलं रम्यं प्रकीर्तितम् ।\nकामारण्यं च दशमं प्रधानं सर्वकारणम् ४५।\nब्रह्मप्रसाधनं तत्र विष्णुच्छद्मप्रदर्शनम् ।\nकृष्णक्रीडारसस्थानं प्रधानं दलमुच्यते ४६।\nदलमेकादशं प्रोक्तं भक्तानुग्रहकारणम् ।\nनिर्माणं सेतुबंधस्य नानावनमयस्थलम् ४७।\nभांडीरं द्वादशदलं वनं रम्यं मनोहरम् ।\nकृष्णः क्रीडारतस्तत्र श्रीदामादिभिरावृतः ४८।\nत्रयोदशं दलं श्रेष्ठं तत्र भद्रवनं(रं) स्मृतम् ।\nचतुर्दशदलं प्रोक्तं सर्वसिद्धिप्रदस्थलम् ४९।\nश्रीवनं तत्र रुचिरं सर्वैश्वर्यस्य कारणम् ।\nकृष्णक्रीडादलमयं श्रीकांतिकीर्तिवर्द्धनम् ५०।\nदलं पंचदशं श्रेष्ठं तत्र लोहवनं स्मृतम् ।\nकथितं षोडशदलं माहात्म्यं कर्णिकासमम् ५१।\nमहावनं तत्र गीतं तत्रास्ति गुह्यमुत्तमम् ।\nबालक्रीडारतस्तत्र वत्सपालैः समावृतः ५२।\nपूतनादिवधस्तत्र यमलार्जुनभंजनम् ।\nअधिष्ठाता तत्र बालगोपालः पंचमाब्दिकः ५३।\nनाम्ना दामोदरः प्रोक्तः प्रेमानंदरसार्णवः ।\nदलं प्रसिद्धमाख्यातं सर्वश्रेष्ठदलोत्तमम् ५४।\nकृष्णक्रीडा च किंजल्की विहारदलमुच्यते ।\nसिद्धप्रधानकिंजल्क दलं च समुदाहृतम् ५५।\nपार्वत्युवाच-।\nवृंदारण्यस्य माहात्म्यं रहस्यं वा किमद्भुतम् ।\nतदहं श्रोतुमिच्छामि कथयस्व महाप्रभो ५६।\nईश्वर उवाच-।\nकथितं ते प्रियतमे गुह्याद्गुह्योत्तमोत्तमम् ।\nरहस्यानां रहस्यं यद्दुर्लभानां च दुर्लभम् ५७।\nत्रैलोक्यगोपितं देवि देवेश्वरसुपूजितम् ।\nब्रह्मादिवांछितं स्थानं सुरसिद्धादिसेवितम् ५८।\nयोगींद्रा हि सदा भक्त्या तस्य ध्यानैकतत्पराः ।\nअप्सरोभिश्च गंधर्वैर्नृत्यगीतनिरंतरम् ५९।\nश्रीमद्वृंदावनं रम्यं पूर्णानंदरसाश्रयम् ।\nभूरिचिंतामणिस्तोयममृतं रसपूरितम् ६०।\nवृक्षं गुरुद्रुमं तत्र सुरभीवृंदसेवितम् ।\nस्त्रीं लक्ष्मीं पुरुषं विष्णुं तद्दशांशसमुद्भवम् ६१।\nतत्र कैशोरवयसं नित्यमानंदविग्रहम् ।\nगतिनाट्यं कलालापस्मितवक्त्रं निरंतरम् ६२।\nशुद्धसत्वैः प्रेमपूर्णैर्वैष्णवैस्तद्वनाश्रितम् ।\nपूर्णब्रह्मसुखेमग्नं स्फुरत्तन्मूर्तितन्मयम् ६३।\nमत्तकोकिलभृंगाद्यैः कूजत्कलमनोहरम् ।\nकपोलशुकसंगीतमुन्मत्तालि सहस्रकम् ६४।\nभुजंगशत्रुनृत्याढ्यं सकलामोदविभ्रमम् ।\nनानावर्णैश्च कुसुमैस्तद्रेणुपरिपूरितम् ६५।\nपूर्णेंदुनित्याभ्युदयं सूर्यमंदांशुसेवितम् ।\nअदुःखं दुःखविच्छेदं जरामरणवर्जितम् ६६।\nअक्रोधं गतमात्सर्यमभिन्नमनहंकृतम् ।\nपूर्णानंदामृतरसं पूर्णप्रेमसुखार्णवम् ६७।\nगुणातीतं महद्धाम पूर्णप्रेमस्वरूपकम् ।\nवृक्षादिपुलकैर्यत्र प्रेमानंदाश्रुवर्षितम् ६८।\nकिं पुनश्चेतनायुक्तैर्विष्णुभक्तैः किमुच्यते ।\nगोविंदांघ्रिरजः स्पर्शान्नित्यं वृंदावनं भुवि ६९।\nसहस्रदलपद्मस्य वृंदारण्यं वराटकम् ।\nयस्य स्पर्शनमात्रेण पृथ्वी धन्या जगत्त्रये ७०।\nगुह्याद्गुह्यतरं रम्यं मध्ये वृंदावनं भुवि ।\nअक्षरं परमानंदं गोविंदस्थानमव्ययम् ७१।\nगोविंददेहतोऽभिन्नं पूर्णब्रह्मसुखाश्रयम् ।\nमुक्तिस्तत्र रजःस्पर्शात्तन्माहात्म्यं किमुच्यते ७२।\nतस्मात्सर्वात्मना देवि हृदिस्थं तद्वनं कुरु ।\nवृंदावनविहारेषु कृष्णं कैशोरविग्रहम् ७३।\nकालिंदी चाकरोद्यस्य कर्णिकायां प्रदक्षिणाम् ।\nलीलानिर्वाणगंभीरं जलं सौरभमोहनम् ७४।\nआनंदामृत तन्मिश्रमकरंदघनालयम् ।\nपद्मोत्पलाद्यैः कुसुमैर्नानावर्णसमुज्जवलम् ७५।\nचक्रवाकादिविहगैर्मंजुनानाकलस्वनैः ।\nशोभमानं जलं रम्यं तरंगातिमनोरमम् ७६।\nतस्योभयतटी रम्या शुद्धकांचननिर्मिता ।\nगंगाकोटिगुणा प्रोक्ता यत्र स्पर्शवराटकः ७७।\nकर्णिकायां कोटिगुणो यत्र क्रीडारतो हरिः ।\nकालिंदीकर्णिका कृष्णमभिन्नमेकविग्रहम् ७८।\nपार्वत्युवाच।\nगोविंदस्य किमाश्चर्यं सौंदर्याकृतविग्रह ।\nतदहं श्रोतुमिच्छामि कथयस्व दयानिधे ७९।\nईश्वर उवाच।\nमध्ये वृंदावने रम्ये मंजुमंजीरशोभिते ।\nयोजनाश्रितसद्वृक्ष शाखापल्लवमंडिते ८०।\nतन्मध्ये मंजुभवने योगपीठं समुज्जवलम् ।\nतदष्टकोणनिर्माणं नानादीप्तिमनोहरम् ८१।\nतस्योपरि च माणिक्यरत्नसिंहासनं शुभम् ।\nतस्मिन्नष्टदलं पद्मं कर्णिकायां सुखाश्रयम् ८२।\nगोविंदस्य परं स्थानं किमस्य महिमोच्यते ।\nश्रीमद्गोविंदमंत्रस्थ बल्लवीवृंदसेवितम् ८३।\nदिव्यव्रजवयोरूपं कृष्णं वृंदावनेश्वरम् ।\nव्रजेंद्रं संततैश्वर्यं व्रजबालैकवल्लभम् ८४।\nयौवनोद्भिन्नकैशोरं वयसाद्भुतविग्रहम् ।\nअनादिमादिं सर्वेषां नंदगोपप्रियात्मजम् ८५।\nश्रुतिमृग्यमजं नित्यं गोपीजनमनोहरम् ।\nपरंधाम परं रूपं द्विभुजं गोकुलेश्वरम् ८६।\nबल्लवीनंदनं ध्यायेन्निर्गुणस्यैककारणम् ।\nसुश्रीमंतं नवं स्वच्छं श्यामधाममनोहरम् ८७।\nनवीननीरदश्रेणी सुस्निग्धं मंजुकुंडलम् ।\nफुल्लेंदीवरसत्कांति सुखस्पर्शं सुखावहम् ८८।\nदलितांजनपुंजाभ चिक्कणं श्याममोहनम् ।\nसुस्निग्धनीलकुटिलाशेषसौरभकुंतलम् ८९।\nतदूर्ध्वं दक्षिणे काले श्यामचूडामनोहरम् ।\nनानावर्णोज्ज्वलं राजच्छिखंडिदलमंडितम् ९०।\nमंदारमंजुगोपुच्छाचूडं चारुविभूषणम् ।\nक्वचिद्बृहद्दलश्रेणी मुकुटेनाभिमंडितम् ९१।\nअनेकमणिमाणिक्यकिरीटभूषणं क्वचित् ।\nलोलालकवृतं राजत्कोटिचंद्रसमाननम् ९२।\nकस्तूरीतिलकं भ्राजन्मंजुगोरोचनान्वितम् ।\nनीलेंदीवरसुस्निग्ध सुदीर्घदललोचनम् ९३।\nआनृत्यद्भ्रूलताश्लेषस्मितं साचि निरीक्षणम् ।\nसुचारून्नतसौंदर्य नासाग्राति मनोहरम् ९४।\nनासाग्रगजमुक्तांशु मुग्धीकृत जगत्त्रयम् ।\nसिंदूरारुणसुस्निग्धाधरौष्ठसुमनोहरम् ९५।\nनानावर्णोल्लसत्स्वर्णमकराकृतिकुंडलम् ।\nतद्रश्मिपुंजसद्गंड मुकुराभलसद्द्युतिम् ९६।\nकर्णोत्पलसुमंदारमकरोत्तंस भूषितम् ।\nश्रीवत्सकौस्तुभोरस्कं मुक्ताहारस्फुरद्गलम् ९७।\nविलसद्दिव्यमाणिक्यं मंजुकांचन मिश्रितम् ।\nकरे कंकणकेयूरं किंकिणीकटिशोभितम् ९८।\nमंजुमंजीरसौंदर्य्यश्रीमदंघ्रि विराजितम् ।\nकर्पूरागुरुकस्तूरीविलसच्चंदनादिकम् ९९।\nगोरोचनादिसंमिश्र दिव्यांगरागचित्रितम् ।\nस्निग्धपीतपटी राजत्प्रपदांदोलितांजनम् १००।\nगंभीरनाभिकमलं रोमराजीनतस्रजम् ।\nसुवृत्तजानुयुगलं पादपद्ममनोहरम् १०१।\nध्वजवज्रांकुशांभोज करांघ्रि तलशोभितम् ।\nनखेंदु किरणश्रेणी पूर्णब्रह्मैककारणम् १०२।\nकेचिद्वदंति तस्यांशं ब्रह्मचिद्रूपमद्वयम् ।\nतद्दशांशं महाविष्णुं प्रवदंति मनीषिणः १०३।\nयोगींद्रैः सनकाद्यैश्च तदेव हृदि चिंत्यते ।\nत्रिभंगं ललिताशेष निर्माणसारनिर्मितम् १०४।\nतिर्यग्ग्रीवजितानंतकोटिकंदर्पसुंदरम् ।\nवामांसार्पित सद्गण्डस्फुरत्कांचनकुंडलम् १०५।\nसहापांगेक्षणस्मेरं कोटिमन्मथसुंदरम् ।\nकुंचिताधरविन्यस्त वंशीमंजुकलस्वनैः १०६।\nजगत्त्रयं मोहयंतं मग्नं प्रेमसुधार्णवे ।\nश्रीपार्वत्युवाच-।\nपरमं कारणं कृष्णं गोविंदाख्यं महत्पदम् १०७।\nवृंदावनेश्वरं नित्यं निर्गुणस्यैककारणम् ।\nतत्तद्रहस्यमाहात्म्यं किमाश्चर्यं च सुंदरम् १०८।\nतद्ब्रूहि देवदेवेश श्रोतुमिच्छाम्यहं प्रभो ।\nईश्वर उवाच-।\nयदंघ्रिनखचंद्रांशु महिमांतो न गम्यते १०९।\nतन्माहात्म्यं कियद्देवि प्रोच्यते त्वं मुदा शृणु ।\nअनंतकोटिब्रह्मांडे अनंतत्रिगुणोच्छ्रये ११०।\nतत्कलाकोटिकोट्यंशा ब्रह्मविष्णुमहेश्वराः ।\nसृष्टिस्थित्यादिना युक्तास्तिष्ठंति तस्य वैभवाः १११।\nतद्रूपकोटिकोट्यंशाः कलाः कंदर्पविग्रहाः ।\nजगन्मोहं प्रकुर्वंति तदंडांतरसंस्थिताः ११२।\nतद्देहविलसत्कांतिकोटिकोट्यंशको विभुः ।\nतत्प्रकाशस्य कोट्यंश रश्मयो रविविग्रहाः ११३।\nतस्य स्वदेहकिरणैः परानंद रसामृतैः ।\nपरमामोदचिद्रूपैर्निर्गुणस्यैककारणैः ११४।\nतदंशकोटिकोट्यंशा जीवंति किरणात्मकाः ।\nतदंघ्रिपंकजद्वंद्व नखचंद्र मणिप्रभाः ११५।\nआहुः पूर्णब्रह्मणोऽपि कारणं वेददुर्गमम् ।\nतदंशसौरभानंतकोट्यंशो विश्वमोहनः ११६।\nतत्स्पर्शपुष्पगंधादि नानासौरभसंभवः ।\nतत्प्रिया प्रकृतिस्त्वाद्या राधिका कृष्णवल्लभा ११७।\nतत्कलाकोटिकोट्यंशा दुर्गाद्यास्त्रिगुणात्मिकाः ।\nतस्या अंघ्रिरजः स्पर्शात्कोटिविष्णुः प्रजायते ११८।\nइति श्रीपद्मपुराणे पातालखंडे वृंदावनमाहात्म्ये कृष्णचरित्रे।\nएकोनसप्ततितमोऽध्यायः ६९।"
  }
]
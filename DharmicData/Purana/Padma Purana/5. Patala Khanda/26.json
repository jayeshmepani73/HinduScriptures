[
  {
    "text": "शेष उवाच।\nशत्रुघ्नस्तद्बलं दृष्ट्वा भीषणाकृतिमेघवत् ।\nहस्त्यश्वरथपादातैर्बहुभिः परिवारितम् १।\nसुमतिं प्रत्युवाचेदं वचोगंभीरशब्दयुक् ।\nनानावाक्यविचारज्ञैः पंडितैः परिसेवितः २।\nशत्रुघ्न उवाच।\nसुमते कस्य नगरं प्राप्तो मे हयसत्तमः ।\nबलमेतन्निरीक्षेहं पयोदधितरंगवत् ३।\nकस्यैतद्बलमुद्धर्षं चतुरंगसमन्वितम् ।\nपुरतो भाति युद्धाय समुपस्थितमादरात् ४।\nएतत्सर्वं समाचक्ष्व यथावत्पृच्छतो मम ।\nयज्ज्ञात्वा युद्धसंस्थायै निर्दिशामि स्वकान्भटान् ५।\nइति वाक्यं समाकर्ण्य सुमतिः शुभबुद्धिमान् ।\nउवाच वचनं प्रीतः शत्रुघ्नं वैरितापनम् ६।\nसुमतिरुवाच।\nचक्रांका नगरी राजन्वर्तते सविधे शुभा ।\nयस्यां संति नराः पापरहिता विष्णुभक्तितः ७।\nतस्याः पुर्याः पतिरयं सुबाहुर्धर्मवित्तमः ।\nतवायं पुरतो भाति पुत्रपौत्रसमावृतः ८।\nस्वदारनिरतो नित्यं परदारपराङ्मुखः ।\nविष्णोः कथास्य कर्णस्थाना परार्थप्रकाशिनी ९।\nपरस्वं न समादत्ते षष्ठांशादधिकं नृपः ।\nब्राह्मणा विष्णुभक्त्यैव पूज्यंते तेन धर्मिणा १०।\nनित्यं सेवारतो विष्णुपादपद्ममधुव्रतः ।\nएष स्वधर्मनिरतः परधर्मपराङ्मुखः ११।\nएतस्य बलतुल्यं हि न वीराणां बलं क्वचित् ।\nपुत्रस्य पतनं श्रुत्वा रोषशोकसमाकुलः १२।\nचतुरंगसमेतोऽयं युद्धाय समुपस्थितः ।\nतवापि वीरा बहवो लक्ष्मीनिधिमुखा अमून् १३।\nजेष्यंति शस्त्रसंघेन निर्दिशाशु परं हि तान् ।\nशत्रुघ्नस्तद्वचः श्रुत्वा प्रोवाच स्वभटान्वरान् १४।\nरणप्राप्तिभवोद्धर्षपूरपूरितमानसान् ।\nक्रौंचव्यूहोऽद्य रचितः सुबाहुपरिसैनिकैः १५।\nमुखपक्षस्थिता योधास्तान्को भेत्स्यति शस्त्रवित् ।\nयस्य भेदे निजा शक्तिर्यो वीर विजयोद्यतः १६।\nस गृह्णातु मदीयाद्धि पाणिपद्माच्च वीटकम् ।\nतदा लक्ष्मीनिधिर्वीरो जग्राह क्रौंचभेदने १७।\nसर्वशस्त्रास्त्रविद्वीरैर्बहुभिः परिवारितः ।\nउवाच वचनं राजन्यास्येऽहं क्रौंचभेदने १८।\nभार्गवः पूर्वमेवासीत्क्रौंचभेत्ता तथा ह्यहम् ।\nतथान्यं वीरमावोचत्कोऽस्य सार्धं गमिष्यति १९।\nपुष्कलः पृष्ठतस्तस्य यातुं चक्रे मतिं ततः ।\nरिपुतापो नीलरत्न उग्राश्वो वीरमर्दनः २०।\nसर्वे शत्रुघ्नसंदेशाद्ययुस्तत्क्रौंचभेदने ।\nशत्रुघ्नोऽपि रथस्थश्च सर्वायुधधरः परः २१।\nपृष्ठतोऽस्य परीयाय बहुभिः सैनिकैर्वृतः ।\nतदा प्रचलितौ दृष्टावन्योन्यबलवारिधी २२।\nप्रलयं कर्तुमुद्युक्तौ जगतः सुतरंगिणौ ।\nतदा भेर्यः समाजघ्नुरुभयोः सेनयोर्दृढाः २३।\nरणभेर्यः शंखनादाः श्रूयंते तत्र तत्र ह ।\nहेषंते वाजिनस्तत्र गर्जंति द्विरदा भृशम् २४।\nहुं हुं कुर्वंति वीराग्र्या नदंति रथनेमयः ।\nतत्र प्रकुपिताः शूराः सुबाहुबलदर्पिताः २५।\nछिंधि भिंधीति भाषंतो दृश्यंते बहवो रणे ।\nएवंभूते रणोद्युक्ते सैन्ये शत्रुघ्नवैरिणोः २६।\nमुखसंस्थं सुकेतुं तं लक्ष्मीनिधिरुवाच ह ।\nलक्ष्मीनिधिरुवाच।\nजनकस्य सुतं विद्धि लक्ष्मीनिधिरिति स्मृतम् २७।\nसर्वशस्त्रास्त्रकुशलं सर्वयुद्धविशारदम् ।\nमुंचाश्वं रामचंद्रस्य सर्वदानवदंशितुः २८।\nनोचेन्मद्बाणनिर्भिन्नो यास्यसे यमसादनम् ।\nइति ब्रुवंतं वीराग्र्यं सुकेतुः सहसा त्वरन् २९।\nसज्यं चापं विधायाशु बाणान्मुंचन्स्थिरोऽभवत् ।\nते बाणाः शितपर्वाणः स्वर्णपुंखाः समंततः ३०।\nदृश्यंते व्यापिनस्तत्र रणमध्ये सुदुर्भराः ।\nतद्बाणजालं तरसा निहत्य ।\nलक्ष्मीनिधिश्चापमथा ततज्यम् ।\nविधाय तस्योरसि बाणषट्कं ।\nमुमोच तीक्ष्णं शितपर्वशोभितम् ३१।\nतद्बाणाः सुभुजभ्रातुर्हृदयं संविदार्य च ।\nगतास्ते भुवि दृश्यंते रुधिराक्ता मलीमसाः ३२।\nतद्बाणभिन्नहृदयः सुकेतुः कोपपूरितः ।\nजघानशरविंशत्या तीक्ष्णया नतपर्वया ३३।\nउभौ बाणविभिन्नांगावुभौ क्षतजविप्लुतौ ।\nसैनिकैः परिदृश्यंते किंशुकाविव पुष्पितौ ३४।\nमुंचंतौ बाणकोटीश्च संदधंतौ त्वरा शरान् ।\nन केनापि विलक्ष्येते लघुहस्तौ महाबलौ ३५।\nकुंडलीकृत सच्चापौ वर्षंतौ बाणधारया ।\nनवांबुदाविव दिवि शक्रनिर्देशकारिणौ ३६।\nतयोर्बाणा गजान्वाहान्नराञ्छूरान्विमस्तकान् ।\nकुर्वंतः केवलं दृष्टा न च संधानमोक्षयोः ३७।\nपृथिवी सुभटैः पूर्णा सकिरीटैः सकुंडलैः ।\nधनुर्बाणकरै रोषसंदष्टाधरयुग्मकैः ३८।\nतयोः प्रयुद्ध्यतोर्दर्पात्सर्वशस्त्रास्त्रवेदिनोः ।\nयुद्धं समभवद्घोरं देवविस्मापनं महत् ३९।\nसंमर्दोऽभवदत्यंतं वीरकोटिविदारणः ।\nन केनचित्क्वचिद्दृष्टं शरजालांतरेंऽबरम् ४०।\nतस्मिंस्तु समये लक्ष्मीनिधिर्वीरोऽरिमर्दनः ।\nबाणांश्चापे समाधत्त वसुसंख्यान्दृढाञ्छितान् ४१।\nचतुर्भिस्तुरगान्वीरः सुकेतोरनयत्क्षयम् ।\nएकेन ध्वजमत्युग्रं चिच्छेद तरसा हसन् ४२।\nएकेन सारथेः कायाच्छिरोभूमावपातयत् ।\nएकेन चापं सगुणमच्छिनद्रोषपूरितः ४३।\nएकेन हृदि विव्याध सुकेतोर्वेगवान्नृपः ।\nतत्कर्माद्भुतमुद्वीक्ष्य वीरा विस्मयमाययुः ४४।\nसच्छिन्नधन्वा विरथो हताश्वो हतसारथिः ।\nमहतीं स गदां धृत्वा योद्घुकामोऽभ्युपेयिवान् ४५।\nतमायांतं समालक्ष्य गदायुद्धविशारदम् ।\nमहत्या गदया युक्तं रथादवततार सः ४६।\nगदामादाय महतीं सर्वायसविनिर्मिताम् ।\nजातरूपविचित्रांगीं सर्वशोभापुरस्कृताम् ४७।\nलक्ष्मीनिधिर्भृशं क्रुद्धः सुकेतोर्वक्षसि त्वरन् ।\nताडयामास हृदये गदां वज्राग्निसन्निभाम् ४८।\nगदया ताडितो वीरो नाकंपत महामुने ।\nमदोन्मत्तो यथा दंती बालेन स्रग्भिराहतः ४९।\nउवाच तं स वीराग्र्यो नृपं लक्ष्मीनिधिं तदा ।\nसहस्वैकं प्रहारं मे यदि शूरः परंतप ५०।\nइत्युक्त्वा ताडयामास ललाटे गदया भृशम् ।\nगदया ताडितो भालेऽसृग्वमन्कुपितो भृशम् ५१।\nमूर्ध्नि तं ताडयामास गदया कालरूपया ।\nसुकेतुरपि तं स्कंधे ताडयामास धर्मवित् ५२।\nएवं भृशं प्रकुपितौ गदायुद्धविशारदौ ।\nगदायुद्धं प्रकुर्वाणौ परस्परजयैषिणौ ५३।\nअन्योन्याघातविमतौ परस्परवधोद्यतौ ।\nन कोपि तत्र हीयेत न को जीयेत संयुगे ५४।\nमूर्ध्नि भाले तथा स्कंधे हृदि गात्रेषु सर्वतः ।\nरुधिरौघ परिक्लिन्नौ महाबलपराक्रमौ ५५।\nतदा लक्ष्मीनिधिः क्रुद्धो गदामुद्यम्य वेगवान् ।\nजगाम प्रबलं हंतुं हृदि राजानुजं बली ५६।\nतमायांतमथालोक्य स्वगदां महतीं दधत् ।\nययौ तं तरसा हंतुं राजभ्राता बलाद्बलम् ५७।\nगदां तेन विनिक्षिप्तां स्वकरे धृतवानयम् ।\nतयैव गदया तस्य हृदि जघ्ने महाबलः ५८।\nस्वगदां तेन वै नीतां दृष्ट्वा लक्ष्मीनिधिर्नृपः ।\nबाहुयुद्धेन तं योद्धुमियेष बलवत्तमम् ५९।\nतदा राजानुजः क्रुद्धो बाहुभ्यामुपगृह्य तम् ।\nयुयुधे सर्वयुद्धस्य ज्ञातावीरेषु सत्तमः ६०।\nतदा लक्ष्मीनिधिस्तस्य हृदि जघ्ने स्वमुष्टिना ।\nतदा सोपि शिरस्येनं मुष्टिमुद्यम्य चाहनत् ६१।\nमुष्टिभिर्वज्रसंकाशैस्तलस्फोटैश्च दारुणैः ।\nअन्योन्यं जघ्नतुः क्रुद्धौ संदष्टाधरपल्लवौ ६२।\nमुष्टी मुष्टि दंता दंति कचा कचि नखा नखि ।\nउभयोरभवद्युद्धं तुमुलं रोमहर्षणम् ६३।\nतदा प्रकुपितो भ्राता नृपतेश्च रणे नृपम् ।\nगृहीत्वा भ्रामयित्वाथ पातयामास भूतले ६४।\nलक्ष्मीनिधिः करे गृह्य तं नृपानुजमुच्चकैः ।\nभ्रामयित्वा शतगुणं गजोपस्थे जघान तम् ६५।\nस तदा पतितो भूमौ संज्ञां प्राप्य क्षणादनु ।\nतथैव भ्रामयामास व्योम्नि वेगेन विक्रमी ६६।\nएवं प्रयुध्यमानौ तौ बाहुयुद्धं गतौ पुनः ।\nपादे पादं करे पाणिं हृदि हृद्वदने मुखम् ६७।\nएवं परस्परं श्लिष्टौ परस्परवधैषिणौ ।\nउभावपि पराक्रांतावुभावपि मुमूर्च्छतुः ६८।\nतद्दृष्ट्वा विस्मयं प्राप्ताः प्रशशंसुः सहस्रशः ।\nधन्यो लक्ष्मीनिधिर्भूपो धन्यो राजानुजो बली ६९।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे गदायुद्धंनाम षड्विंशतितमोऽध्यायः २६ ।"
  }
]
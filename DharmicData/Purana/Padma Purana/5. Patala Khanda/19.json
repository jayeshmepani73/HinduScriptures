[
  {
    "text": "ब्राह्मण उवाच।\nइति श्रुत्वा तु तद्वाक्यं भिल्लानामहमद्भुतम् ।\nअत्याश्चर्यमिदं मत्वा प्रहृष्टोऽभवमित्युत १।\nगंगासागरसंयोगे स्नात्वा पुण्यकलेवरः ।\nशृंगमारुरुहे तत्र मणिमाणिक्यचित्रितम् २।\nतत्रापश्यं महाराज देवं देवादिवंदितम् ।\nनमस्कृत्वा कृतार्थोऽहं जातोन्नप्राशनेन च ३।\nचतुर्भुजत्वं संप्राप्तः शंखचक्रादिचिह्नितम् ।\nपुरुषोत्तमदर्शनेन न पुनर्गर्भमाविशम् ४।\nराजंस्त्वमपि तत्राशु गच्छ नीलाभिधं गिरिम् ।\nकृतार्थं कुरु चात्मानं गर्भदुःखविवर्जितम् ५।\nइत्याकर्ण्य वचस्तस्य वाडवाग्र्यस्य धीमतः ।\nपप्रच्छ हृष्टगात्रस्तु तीर्थयात्राविधिं मुनिम् ६।\nराजोवाच।\nसाधु विप्राग्र्य हे साधो त्वया प्रोक्तं ममानघ ।\nपुरुषोत्तममाहात्म्यं शृण्वतां पापनाशनम् ७।\nब्रूहि तत्तीर्थयात्रायां विधिं श्रुतिसमन्वितम् ।\nविधिना केन संपूर्ण फलप्राप्तिर्नृणां भवेत् ८।\nब्राह्मण उवाच।\nशृणु राजन्प्रवक्ष्यामि तीर्थयात्राविधिं शुभम् ।\nयेन संप्राप्यते देवः सुरासुरनमस्कृतः ९।\nवलीपलितदेहो वा यौवनेनान्वितोऽपि वा ।\nज्ञात्वा मृत्युमनिस्तीर्यं हरिं शरणमाव्रजेत् १०।\nतत्कीर्तने तच्छ्रवणे वंदने तस्य पूजने ।\nमतिरेव प्रकर्तव्या नान्यत्र वनितादिषु ११।\nसर्वं नश्वरमालोक्य क्षणस्थायि सुदुःखदम् ।\nजन्ममृत्युजरातीतं भक्तिवल्लभमच्युतम् १२।\nक्रोधात्कामाद्भयाद्द्वेषाल्लोभाद्दंभान्नरः पुनः ।\nयथाकथंचिद्विभजन्न स दुःखं समश्नुते १३।\nस हरिर्जायते साधुसंगमात्पापवर्जितात् ।\nयेषां कृपातः पुरुषा भवंत्यसुखवर्जिताः १४।\nते साधवः शांतरागाः कामलोभविवर्जिताः ।\nब्रुवंति यन्महाराज तत्संसारनिवर्तकम् १५।\nतीर्थेषु लभ्यते साधू रामचंद्र परायणः ।\nयद्दर्शनं नृणां पापराशिदाहाशुशुक्षणिः १६।\nतस्मात्तीर्थेषु गंतव्यं नरैः संसारभीरुभिः ।\nपुण्योदकेषु सततं साधुश्रेणिविराजिषु १७।\nतानि तीर्थानि विधिना दृष्टानि प्रहरंत्यघम् ।\nतं विधिं नृपशार्दूल कुरुष्व श्रुतिगोचरम् १८।\nविरागं जनयेत्पूर्वं कलत्रादि कुटुंबके ।\nअसत्यभूतं तज्ज्ञात्वा हरिं तु मनसा स्मरेत् १९।\nक्रोशमात्रं ततो गत्वा रामरामेति च ब्रुवन् ।\nतत्र तीर्थादिषु स्नात्वा क्षौरं कुर्याद्विधानवित् २०।\nमनुष्याणां च पापानि तीर्थानि प्रति गच्छताम् ।\nकेशानाश्रित्य तिष्ठंति तस्माद्वपनमाचरेत् २१।\nततो दंडं तु निर्ग्रन्थिं कमंडलुमथाजिनम् ।\nबिभृयाल्लोभनिर्मुक्तस्तीर्थवेषधरो नरः २२।\nविधिना गच्छतां नॄणां फलावाप्तिर्विशेषतः ।\nतस्मात्सर्वप्रयत्नेन तीर्थयात्राविधिं चरेत् २३।\nयस्य हस्तौ च पादौ च मनश्चैव सुसंहितम् ।\nविद्या तपश्च कीर्तिश्च स तीर्थफलमश्नुते २४।\nहरेकृष्ण हरेकृष्ण भक्तवत्सल गोपते ।\nशरण्य भगवन्विष्णो मां पाहि बहुसंसृतेः २५।\nइति ब्रुवन्रसनया मनसा च हरिं स्मरन् ।\nपादचारी गतिं कुर्यात्तीर्थं प्रति महोदयः २६।\nयानेन गच्छन्पुरुषः समभागफलं लभेत् ।\nउपानद्भ्यां चतुर्थांशं गोयाने गोवधादिकम् २७।\nव्यवहर्ता तृतीयांशं सेवयाष्टमभागभाक् ।\nअनिच्छया व्रजंस्तत्र तीर्थमर्धफलं लभेत् २८।\nयथायथं प्रकर्तव्या तीर्थानामभियात्रिका ।\nपापक्षयो भवत्येव विधिदृष्ट्या विशेषतः २९।\nतत्र साधून्नमस्कुर्यात्पादवंदनसेवनैः ।\nतद्द्वारा हरिभक्तिर्हि प्राप्यते पुरुषोत्तमे ३०।\nइति तीर्थविधिः प्रोक्तः समासेन न विस्तरात् ।\nएवं विधिं समाश्रित्य गच्छ त्वं पुरुषोत्तमम् ३१।\nतुभ्यं तुष्टो महाराज दास्यते भक्तिमच्युतः ।\nयथा संसारनिर्वाहः क्षणादेव भविष्यति ३२।\nतीर्थयात्राविधिं श्रुत्वा सर्वपातकनाशनम् ।\nमुच्यते सर्वपापेभ्य उग्रेभ्यः पुरुषर्षभ ३३।\nसुमतिरुवाच ।\nइति वाक्यं समाकर्ण्य ववंदे चरणौ महान् ।\nतत्तीर्थदर्शनौत्सुक्य विह्वलीकृतमानसः ३४।\nआदिदेश निजामात्यं मंत्रवित्तममुत्तमम् ।\nतीर्थयात्रेच्छया सर्वान्सह नेतुं मनो दधत् ३५।\nमंत्रिन्पौरजनान्सर्वानादिश त्वं ममाज्ञया ।\nपुरुषोत्तमपादाब्जदर्शनप्रीतिहेतवे ३६।\nये मदीये पुरे लोका ये च मद्वाक्यकारकाः ।\nसर्वे निर्यांतु मत्पुर्या मया सह नरोत्तमाः ३७।\nये तु मद्वाक्यमुल्लंघ्य स्थास्यंति पुरुषा गृहे ।\nते दंड्या यमदंडेन पापिनोऽधर्महेतवः ३८।\nकिं तेन सुतवृंदेन बांधवैः किं सुदुर्नयैः ।\nयैर्नदृष्टः स्वचक्षुर्भ्यां पुण्यदः पुरुषोत्तमः ३९।\nसूकरीयूथवत्तेषां प्रसूतिर्विट्प्रभक्षिका ।\nयेषां पुत्राश्च पौत्रा वा हरिं न शरणं गताः ४०।\nयो देवो नाममात्रेण सर्वान्पावयितुं क्षमः ।\nतं नमस्कुरुत क्षिप्रं मदीयाः प्रकृतिव्रजाः ४१।\nइति वाक्यं मनोहारि भगवद्गुणगुंफितम् ।\nप्रजहर्ष महामात्य उत्तमः सत्यनामधृक् ४२।\nहस्तिनं वरमारोप्य पटहेन व्यघोषयत् ।\nयदादिष्टं नृपेणेह तीर्थयात्रां समिच्छता ४३।\nगच्छंतु त्वरिता लोका राज्ञा सह महागिरिम् ।\nदृश्यतां पापसंहारी पुरुषोत्तमनामधृक् ४४।\nक्रियतां सर्वसंसारसागरो गोष्पदं पुनः ।\nभूष्यतां शंखचक्रादिचिह्नैः स्वस्व तनुर्नरैः ४५।\nइत्यादिघोषयामास राज्ञादिष्टं यदद्भुतम् ।\nसचिवो रघुनाथांघ्रि ध्याननिर्वारितश्रमः ४६।\nतच्छ्रुत्वा ताः प्रजाः सर्वा आनंदरससंप्लुताः ।\nमनो दधुः स्वनिस्तारे पुरुषोत्तमदर्शनात् ४७।\nनिर्ययुर्ब्राह्मणास्तत्र शिष्यैः सह सुवेषिणः ।\nआशिषं वरदानाढ्यां ददतो भूमिपं प्रति ४८।\nक्षत्त्रिया धन्विनो वीरा वैश्या वस्तुक्रयाञ्चिताः ।\nशूद्राः संसारनिस्तारहर्षित स्वीयविग्रहाः ४९।\nरजकाश्चर्मकाः क्षौद्राः किराता भित्तिकारकाः ।\nसूचीवृत्त्या च जीवंतस्तांबूलक्रयकारकाः ५०।\nतालवाद्यधरा ये च ये च रंगोपजीविनः ।\nतैलविक्रयिणश्चैव वस्त्रविक्रयिणस्तथा ५१।\nसूता वदंतः पौराणीं वार्तां हर्षसमन्विताः ।\nमागधा बंदिनस्तत्र निर्गता भूमिपाज्ञया ५२।\nभिषग्वृत्त्या च जीवंतस्तथा पाशककोविदाः ।\nपाकस्वादुरसाभिज्ञा हास्यवाक्यानुरंजकाः ५३।\nऐंद्रजालिकविद्याध्रास्तथा वार्तासुकोविदाः ।\nप्रशंसंतो महाराजं निर्ययुः पुरमध्यतः ५४।\nराजापि तत्र निर्वर्त्य प्रातःसंध्यादिकाः क्रियाः ।\nब्राह्मणं तापसश्रेष्ठमानिनाय सुनिर्मलम् ५५।\nतदाज्ञया महाराजो निर्जगाम पुराद्बहिः ।\nलोकैरनुगतो राजा बभौ चंद्र इवोडुभिः ५६।\nक्रोशमात्रं स गत्वाथ क्षौरं कृत्वा विधानतः ।\nदंडं कमंडलुं बिभ्रन्मृगचर्म तथा शुभम् ५७।\nशुभवेषेण संयुक्तो हरिध्यानपरायणः ।\nकामक्रोधादिरहितं मनो बिभ्रन्महायशाः ५८।\nतदा दुंदुभयो भेर्य आनकाः पणवास्तथा ।\nशंखवीणादिकाश्चैवाध्मातास्तद्वादकैर्मुहुः ५९।\nजय देवेश दुःखघ्न पुरुषोत्तमसंज्ञित ।\nदर्शयस्व तनुं मह्यं वदंतो निर्ययुर्जनाः ६०।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रत्नग्रीवस्य तीर्थप्रयाणंनामैकोनविंशोऽध्यायः १९ ।"
  }
]
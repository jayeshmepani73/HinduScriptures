[
  {
    "text": "श्रीराम उवाच।\nकीदृशोऽश्वस्तत्र भाव्यः को विधिस्तत्र पूजने ।\nकथं वा शक्यते कर्तुं के जेयास्तत्र वैरिणः १।\nअगस्त्य उवाच।\nगंगाजलसमानेन वर्णेन वपुषा शुभः ।\nकर्णे श्यामो मुखे रक्तः पीतः पुच्छे सुलक्षितः २।\nमनोवेगः सर्वगतिरुच्चैःश्रवस्समप्रभः ।\nवाजिमेधे हयः प्रोक्तः शुभलक्षणलक्षितः ३।\nवैशाखपूर्णमास्यां तु पूजयित्वा यथाविधि ।\nपत्रं लिखित्वा भाले तु स्वनामबलचिह्नितम् ४।\nमोचनीयः प्रयत्नेन रक्षकैः परिरक्षितः ।\nयत्र गच्छति यज्ञाश्वस्तत्र गच्छेत्सुरक्षकः ५।\nयस्तंबलान्निबध्नाति स्ववीर्यबलदर्पितः ।\nतस्मात्प्रसभमानेयः परिरक्षाकरैर्हयः ६।\nकर्त्रा तावत्सुविधिना स्थातव्यं नियमादिह ।\nमृगशृंगधरो भूत्वा ब्रह्मचर्यसमन्वितः ७।\nव्रतं पालयमानस्य यावद्वर्षमतिक्रमेत् ।\nतावद्दीनांधकृपणाः परितोष्या धनादिभिः ८।\nअन्नं तु बहुशो देयं धनं वा भूरि मारिष ।\nयद्यत्प्रार्थयते धीमांस्तत्तदेव ददाति हि ९।\nएवं प्रकुर्वतः कर्म यज्ञः संपूर्णतां गतः ।\nकरोति सर्वपापानां नाशनं रिपुनाशन १०।\nतस्माद्भवान्समर्थोऽस्ति करणे पालनेऽर्चने ।\nकृत्वा कीर्तिं सुविमलां पावयान्याञ्जनान्नृप ११।\nश्रीराम उवाच।\nविलोकय द्विजश्रेष्ठ वाजिशालां ममाधुना ।\nतादृशाः संति नो वाश्वाः शुभलक्षणलक्षिताः १२।\nइति श्रुत्वा तु तद्वाक्यमगस्त्यः करुणाकरः ।\nउत्तस्थौ वीक्षमाणोऽयं यागार्हान्वाजिनः शुभान् १३।\nगत्वाथ तत्र शालायां रामचंद्रसमन्वितः ।\nददर्शाश्वान्विचित्रांगान्मनोवेगान्महाबलान् १४।\nअवनितलगताः किं वाजिराजस्य वंश्याः किमथ रघुपतीनामेकतः कीर्तिपिंडाः ।\nकिमिदममृतराशिर्वाहरूपेण सिंधोर्मुनिरिति मनसोंतर्विस्मयं प्राप पश्यन् १५।\nएकतः शोणदेहानां वाजिनां पंक्तिरुत्तमा ।\nएकतः श्यामकर्णाश्च कस्तूरीकांतिसप्रभाः १६।\nएकतः कनकाभाश्च त्वन्यतो नीलवर्णिनः ।\nएकतः शबलैर्वर्णैर्विशिष्टैर्वाजिभिर्वृताः १७।\nएवं पश्यन्मुनिः सर्वान्कौतुकाविष्टमानसः ।\nययावन्यत्र तान्द्रष्टुं यागयोग्यान्हयान्मुनिः १८।\nददर्श तत्र शतशो बद्धांस्तादृशवर्णकान् ।\nदृष्ट्वा विस्मयमापेदे स मुनिर्हर्षितांगकः १९।\nएकतः श्यामकर्णांश्च सर्वांगैः क्षीरसन्निभान् ।\nपीतपुच्छान्मुखे रक्ताञ्छुभलक्षणलक्षितान् २०।\nनिरीक्ष्य परितोऽनघान्विमलनीरधारानिभान्मनोजवनशोभितान्विमलकीर्तिपुंजप्रभान् ।\nपयोनिधिविशोषको मुनिरुवाचसीतापतिं विचित्रहयदर्शनाद्धृषितनेत्रवक्त्रप्रभः २१।\nअगस्त्य उवाच।\nहयमेधक्रतौ योग्यान्वाहांस्ते बहुशः शुभान् ।\nपश्यतो नेत्रयोर्मेऽद्य तृप्तिर्नास्ति रघूत्तम २२।\nरामचंद्र महाभाग सुरासुरनमस्कृत ।\nयज्ञं कुरु महाराज हयमेधं सुविस्तरम् २३।\nसुरपतिरिव सर्वान्यज्ञसंघान्करिष्यंस्तपन इव सुपर्वारातितोयं विशोष्यन् ।\nहतरिपुगणमुख्यं सांपरायं विजित्य क्षितितलसुखभोगं कुर्विदं भूरिभाग २४।\nइत्येवं वाक्यवादेन परितुष्टाखिलेंद्रियः ।\nसर्वान्वै यज्ञसंभारानाजहार मनोहरान् २५।\nमुन्यन्वितो महाराजः सरयूतीरमागतः ।\nसुवर्णलांगलैर्भूमिं विचकर्ष महीयसीम् २६।\nविलिख्य भूमिं बहुशश्चतुर्योजनसंमिताम् ।\nमंडपान्रचयामास यज्ञार्थं स नरोत्तमः २७।\nकुंडं तु विधिवत्कृत्वा योनिमेखलयान्वितम् ।\nअनेकरत्नरचितं सर्वशोभासमन्वितम् २८।\nमुनीश्वरो महाभागो वसिष्ठः सुमहातपाः ।\nसर्वं तत्कारयामास वेदशास्त्रविधिश्रितम् २९।\nप्रेषितास्तेन मुनिना शिष्या मुनिवराश्रमान् ।\nकथयामासुरुद्युक्तं हयमेधे रघूत्तमम् ३०।\nआकारितास्तदा सर्वे ऋषयस्तपतां वराः ।\nआजग्मुः परमेशस्य दर्शने त्वतिलालसाः ३१।\nनारदोसितनामा च पर्वतः कपिलो मुनिः ।\nजातूकर्ण्योंऽगिरा व्यास आर्ष्टिषेणोऽत्रिरासुरिः ३२।\nहारीतो याज्ञवल्क्यश्च संवर्तः शुकसंज्ञितः ।\nइत्येवमादयो राम हयमेधवरं ययुः ३३।\nतान्सर्वान्पूजयामास रघुराजो महामनाः ।\nप्रत्युत्थानाभिवादाभ्यामर्घ्यविष्टरकादिभिः ३४।\nगां हिरण्यं ददौ तेभ्यः प्रायशो दृष्टविक्रमः ।\nमहद्भाग्यं त्वद्यमेऽस्ति यद्यूयं दर्शनं गताः ३५।\nशेष उवाच।\nएवं समाकुले ब्रह्मन्नृषिवर्य समागमे ।\nधर्मवार्ता बभूवाहो वर्णाश्रमसुसंमता ३६।\nवात्स्यायन उवाच।\nका धर्मवार्ता तत्रासीत्किं वा कथितमद्भुतम् ।\nसाधवः सर्वलोकानां कारुण्यात्किमुताब्रुवन् ३७।\nशेष उवाच।\nतान्समेतान्मुनीन्दृष्ट्वा रामो दाशरथिर्महान् ।\nपप्रच्छ सर्वधर्मांश्च सर्ववर्णाश्रमोचितान् ३८।\nते तु पृष्टा हि रामेण धर्मान्प्रोचुर्महागुणान् ।\nतान्प्रवक्ष्यामि ते सर्वान्यथाविधि शृणुष्व तान् ३९।\nऋषय ऊचुः।\nब्राह्मणेन सदा कार्यं यजनाध्ययनादिकम् ।\nवेदान्पठित्वा विरजो नैव गार्हस्थ्यमाविशेत् ४०।\nब्राह्मणेन सदा त्याज्यं नीचसेवानुजीवनम् ।\nआपद्गतोऽपि जीवेत न श्ववृत्त्या कदाचन ४१।\nऋतुकालाभिगमनं धर्मोऽयं गृहिणः परः ।\nस्त्रीणां वरमनुस्मृत्याऽपत्यकामोथवा भवेत् ४२।\nदिवाभिगमनं पुंसामनायुष्यकरं मतम् ।\nश्राद्धाहः सर्वपर्वाणि यतस्त्याज्यानि धीमता ४३।\nतत्र गच्छेत्स्त्रियं मोहाद्धर्मात्प्रच्यवते परात् ।\nऋतुकालाभिगामी यः स्वदारनिरतश्च यः ४४।\nसर्वदा ब्रह्मचारी ह विज्ञेयः स गृहाश्रमी ।\nऋतुः षोडशयामिन्यश्चतस्रस्ता सुगर्हिताः ४५।\nपुत्रदास्तासु या युग्मा अयुग्माः कन्यकाप्रदाः ।\nत्यक्त्वा चंद्रमसं दुष्टं मघां मूलं विहाय च ४६।\nशुचिः सन्निर्विशेत्पत्नीं पुंनामर्क्षे विशेषतः ।\nशुचिं पुत्रं प्रसूयेत पुरुषार्थप्रसाधनम् ४७।\nआर्षे विवाहे गोद्वंद्वं यदुक्तं तत्प्रशस्यते ।\nशुल्कमण्वपि कन्यायाः कन्याक्रेतुस्तु पापकृत् ४८।\nवाणिज्यं नृपतेः सेवा वेदानध्ययनं तथा ।\nकुविवाहः क्रियालोपः कुलपातनहेतवः ४९।\nअन्नोदक पयो मूलफलैर्वापि गृहाश्रमी ।\nगोदानेन तु यत्पुण्यं पात्राय विधिपूर्वकम् ५०।\nअनर्चितोऽतिथिर्गेहाद्भग्नाशो यस्य गच्छति ।\nआजन्मसंचितात्पुण्यात्क्षणात्स हि बहिर्भवेत् ५१।\nपितृदेवमनुष्येभ्यो दत्त्वाश्नीतामृतं गृही ।\nस्वार्थं पचत्यघं भुंक्ते केवलं स्वोदरंभरिः ५२।\nषष्ठ्यष्टम्योर्विशेत्पापं तैले मांसे सदैव हि ।\nचतुर्दश्यां तथामायां त्यजेत क्षुरमंगनाम् ५३।\nरजस्वलां न सेवेत नाश्नीयात्सह भार्यया ।\nएकवासा न भुंजीत न भुंजीतोत्कटासने ५४।\nनाश्नंतीं स्त्रियमीक्षेत तेजःकामो नरोत्तमः ।\nमुखेनोपधमेन्नाग्निं नग्नां नेक्षेत योषितम् ५५।\nनांघ्री प्रतापयेदग्नौ न वस्त्वशुचि निक्षिपेत् ।\nप्राणिहिंसां न कुर्वीत नाश्नीयात्संध्ययोर्द्वयोः ५६।\nनाचक्षीत धयंतीं गां नेंद्रचापं प्रदर्शयेत् ।\nन दिवोद्गतसारं च भक्षयेद्दधिनो निशि ५७।\nस्त्रीं धर्मिणीं नाभिवादेन्नाद्यादातृप्ति रात्रिषु ।\nतौर्यत्रिकप्रियो न स्यात्कांस्ये पादौ न धावयेत् ५८।\nन धारयेदन्यभुक्तं वासश्चोपानहावपि ।\nन भिन्नभाजनेऽश्नीयान्नाश्नीतान्नं विदूषितम् ५९।\nसंविशेन्नार्द्रचरणो नोच्छिष्टः क्वचिदाव्रजेत् ।\nशयानो वा न चाश्नीयान्नोच्छिष्टः संस्पृशेच्छिरः ६०।\nन मनुष्यस्तुतिं कुर्यान्नात्मानमवमानयेत् ।\nअभ्युद्यतं न प्रणमेत्परमर्माणि नो वदेत् ६१।\nएवं गार्हस्थ्यमाश्रित्य वानप्रस्थाश्रमं व्रजेत् ।\nसस्त्रीको वा गतस्त्रीको विरज्येत ततः परम् ६२।\nइत्येवमादयो धर्मा गदिता ऋषिभिस्तदा ।\nश्रुता रामेण महता सर्वलोकहितैषिणा ६३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सर्वधर्मोपदेशोनाम नवमोऽध्यायः ९।"
  }
]
[
  {
    "text": "शेष उवाच।\nइत्थं संशृण्वतो धर्मान्वसंतः समुपस्थितः ।\nयत्र यज्ञ क्रियादीनां प्रारंभः सुमहात्मनाम् १।\nदृष्ट्वा तं समयं धीमान्वसिष्ठः कलशोद्भवः ।\nरामचंद्रं महाराजं प्रत्युवाच यथोचितम् २।\nवसिष्ठ उवाच।\nरामचंद्र महाबाहो समयः पर्यभूत्तव ।\nहयो यत्र प्रमुच्येत यज्ञार्थं परिपूजितः ३।\nसामग्री क्रियतां तत्र आहूयंतां द्विजोत्तमाः ।\nकरोतु पूजां भगवान्ब्राह्मणानां यथोचिताम् ४।\nदीनांधकृपणानां च दानं स्वांते समुत्थितम् ।\nददातु विधिवत्तेषां प्रतिपूज्याधिमान्य च ५।\nभवान्कनकसत्पत्न्या दीक्षितोऽत्र व्रतं चर ।\nभूमिशायी ब्रह्मचारी वसुभोगविवर्जितः ६।\nमृगशृंगधरः कट्यां मेखलाजिनदंडभृत् ।\nकरोतु यज्ञसंभारं सर्वद्रव्यसमन्वितम् ७।\nइति श्रुत्वा महद्वाक्यं वसिष्ठस्य यथार्थकम् ।\nउवाच लक्ष्मणं धीमान्नानार्थपरिबृंहितम् ८।\nश्रीराम उवाच।\nशृणु लक्ष्मण मद्वाक्यं श्रुत्वा तत्कुरु सत्वरम् ।\nहयमानय यत्नेन वाजिमेधक्रियोचितम् ९।\nशेष उवाच।\nश्रुत्वा वाक्यं रघुपतेः शत्रुजिल्लक्ष्मणस्तदा ।\nसेनापतिमुवाचेदं वचो विविधवर्णनम् १०।\nलक्ष्मण उवाच।\nवीराकर्णय मे वचः सुमधुरं श्रुत्वा त्वरातः पुनः ।\nकार्यं तत्क्षितिपालमौलिमुकुटैर्घृष्टांघ्रि रामाज्ञया ।\nसेनां कालबलप्रभंजनबलप्रोद्यत्समर्थांगिनीं ।\nसज्जां सद्रथहस्तिपत्तिसुहयारोहैर्विधे ह्यन्विताम् ११।\nसज्जीयतां वायुजवास्तुरंगास्तरंगमाला ललितांघ्रिपाताः ।\nसदश्वचारैर्बहुशस्त्रधारिभिः संरोहिता वैरिबलप्रहारिभिः १२।\nसंलक्ष्यतां हस्तिनः पर्वताभा आधोरणैः प्रासकुंताग्रहस्तैः ।\nशूरैः सास्त्रैर्भूरिदानोपहाराः क्षीबाणस्ते सर्वशस्त्रास्त्रपूर्णाः १३।\nविततबहुसमृद्धिभ्राजमाना रथा मे पवनजवनवेगैर्वाजिभिर्युज्यमानाः ।\nविविधरिपुविनाशस्मारकैरायुधास्त्रैर्भृतवलभिविभागानीयतां सूतवृंदैः १४।\nपत्तयः शतशो मह्यमायांत्वस्त्राग्न्यपाणयः ।\nहयमेधार्हवाहस्य रक्षणे विततोद्यमाः १५।\nइत्याकर्ण्य वचस्तस्य लक्ष्मणस्य महात्मनः ।\nसेनानी कालजिन्नामा कारयामास सज्जताम् १६।\nदशध्रुवकमंडितो लघुसुरोमशोभान्वितो विविक्तगलशुक्तिभृद्विततकंठको शेमणिः मुखे विशदकांतिधृत्त्वसितकांतिभृत्कर्णयोर्व्यराजत तदाह यो धृतकराग्ररश्मिच्छटः १७।\nकलासंशोभितमुखः स्फुरद्रत्नविशोभितः ।\nमुक्ताफलानां मालाभिः शोभितो निर्ययौ हयः १८।\nश्वेतातपत्ररचितः सितचामरशोभितः ।\nबहुशोभापरीतांगो निर्ययौ हयराट्ततः १९।\nअग्रतो मध्यतश्चैके पृष्ठतः सैनिकास्तथा ।\nदेवा हरिं यथापूर्वं सेवंते सेवनोचितम् २०।\nअथ सैन्यं समाहूय सर्वमाज्ञापयत्तदा ।\nहस्त्यश्वरथपादातवृन्दैः सुबहुसंकुलम् २१।\nततस्ततः समेतानां सैन्यानां श्रूयते ध्वनिः ।\nततो दुंदुभिनादोऽभूत्तस्मिन्पुरवरे तदा २२।\nतन्निनादेन शूराणां प्रियेण महता तदा ।\nकंपंति गिरिशृंगाणि प्रासादा विचलंति च २३।\nहेषारवो महानासीद्वाजिनां मुह्यतां नृप ।\nरथांगघातसंघुष्टा धरा संचलतीव सा २४।\nचलितैर्गजयूथैश्च पृथ्वी रुद्धा समंततः ।\nरजस्तु प्रचलत्तत्र जनांतर्द्धानमादधात् २५।\nनिर्जगाम महासैन्यं छत्रैः संछाद्य भास्करम् ।\nसेनान्याकालजिन्नाम्ना प्रेरितं जनसंकुलम् २६।\nगर्जंतस्तलवीराग्र्याः कुर्वंतो रणसंभ्रमम् ।\nरघुनाथस्य यागाय सज्जास्ते प्रययुर्मुदा २७।\nमृगमदमयमंगेष्वंगरागं दधानाः कुसुमविमलमालाशोभितस्वोत्तमांगाः ।\nमुकुटकटकभूषाभूषितांगाः समस्ताः प्रययुरवनिनाथप्रेरितास्तेऽपि सर्वे २८।\nइत्येवं ते महाराजं ययुः सेनाचरा वराः ।\nधनुर्धराः पाशधराः खड्गधाराः स्फुटक्रमाः २९।\nएवं शनैःशनैः प्राप्तो मंडपं यागचिह्नितम् ।\nहयः खुरक्षततलां भूमिं कुर्वन्नभः प्लवन् ३०।\nरामो दृष्ट्वा हरिं प्राप्तं बहुसंतुष्टमानसः ।\nवसिष्ठं प्रेरयामास क्रियाकर्तव्यतां प्रति ३१।\nवसिष्ठो राममाहूय स्वर्णपत्नीसमन्वितम् ।\nप्रयोगं कारयामास ब्रह्महत्यापनोदनम् ३२।\nब्रह्मचर्यव्रतधरो मृगशृंगपरिग्रहः ।\nतत्कर्म कारयामास रामः परपुरंजयः ३३।\nप्रारेभे यागकर्मार्थं कुंडं मण्डपसंमितम् ।\nतत्राचार्योभवद्धीमान्वेदशास्त्रविचारवित् ३४।\nवसिष्ठो रघुनाथस्य कुलपूर्वगुरुर्मुनिः ।\nब्रह्मंस्तत्राचरद्ब्रह्मकर्मागस्त्यस्तपोनिधिः ३५।\nवाल्मीकिर्मुनिरध्वर्युर्मुनिः कण्वस्तु द्वारपः ।\nअष्टौ द्वाराणि तत्रासन्सतोरण शुभानि वै ३६।\nद्वारि द्वारि द्वयं विप्र ब्राह्मणस्याधिमंत्रवित् ।\nपूर्वद्वारि मुनिश्रेष्ठौ देवलासित संज्ञितौ ३७।\nदक्षिणद्वारि भूमानौ कश्यपात्री तपोनिधी ।\nपश्चिमद्वारि ऋषभौ जातूकर्ण्योऽथ जाजलिः ३८।\nउत्तरद्वारि तु मुनी द्वौ द्वितैकत तापसौ ।\nएवं द्वारविधिं कृत्वा वसिष्ठः कलशोद्भवः ३९।\nहयवर्यस्य सत्पूजां कर्तुमारभत द्विज ।\nसुवासिन्यः स्त्रियस्तत्र वासोलंकारभूषिताः ४०।\nहरिद्राक्षतगंधाद्यैः पूजयामासुरर्चितम् ।\nनीराजनं ततः कृत्वा धूपयित्वागुरूक्षणैः ४१।\nवर्धापनं ततो वेश्याश्चक्रुस्ता वाडवाज्ञया ।\nएवं संपूज्य विमले भाले चंदनचर्चिते ४२।\nकुंकुमादिकगंधाढ्ये सर्वशोभासमन्विते ।\nबबंध भास्वरं पत्रं तप्तहाटकनिर्मितम् ४३।\nतत्रालिखद्दाशरथेः प्रतापबलमूर्जितम् ।\nसूर्यवंशध्वजो धन्वी धनुर्दीक्षा गुरुर्गुरुः ४४।\nयं देवाः सासुराः सर्वे नमंति मणिमौलिभिः ।\nतस्यात्मजो वीरबलदर्पहारी रघूद्वहः ४५।\nरामचंद्रो महाभागः सर्वशूरशिरोमणिः ।\nतन्माता कोसलनृपपत्नीगर्भसमुद्भवा ४६।\nतस्याः कुक्षिभवं रत्नं रामः शत्रुक्षयंकरः ।\nकरोति हयमेधं वै ब्राह्मणेन सुशिक्षितः ४७।\nरावणाभिधविप्रेंद्र वधपापापनुत्तये ।\nमोचितस्तेन वाहानां मुख्योऽसौ वाजिनां वरः ४८।\nमहाबलपरीवार परिखाभिः सुरक्षितः ।\nतद्रक्षकोऽस्ति तद्भ्राता शत्रुघ्नो लवणांतकः ४९।\nहस्त्यश्वरथपादात सेनासंघसमन्वितः ।\nयस्य राज्ञ इति श्रेष्ठो मानः स्यात्स्वबलोन्मदात् ५०।\nवयं धनुर्धराः शूराः श्रेष्ठा वयमिहोत्कटाः ।\nते गृह्णंतु बलाद्वाहं रत्नमालाविभूषितम् ५१।\nमनोवेगं कामजवं सर्वगत्यधिभास्वरम् ।\nततो मोचयिता भ्राता शत्रुघ्नो लीलया हयम् ५२।\nशरासनविनिर्मुक्त वत्सदंतैः शिखाशितैः ५३।\nइत्येवमादि विलिलेख महामुनींद्रः ।\nश्रीरामचंद्र भुजवीर्यलसत्प्रतापम् ।\nशोभानिधानमतिचंचलवायुवेगं ।\nपातालभूतलविशेषगतिं मुमोच ५४।\nशत्रुघ्नमादिदेशाथ रामः शस्त्रभृतां वरः ।\nयाहि वाहस्य रक्षार्थं पृष्ठतः स्वैरगामिनः ५५।\nशत्रुघ्न गच्छ वाहस्य मार्गं भद्रं भवेत्तव ।\nभवेतां शत्रुविजयौ रिपुकर्षण ते भुजौ ५६।\nये योद्धारः प्रतिरणगतास्ते त्वया वारणीया-।\nवाहं रक्ष स्वकगुणगणैः संयुतः सन्महोर्व्याम् ।\nसुप्तान्भ्रष्टान्विगतवसनान्भीतभीतांस्तु नम्रां-।\nस्तान्मा हन्याः सुकृतकृतिनो येन शंसंति कर्म ५७।\nविरथा भयसंत्रस्ता ये वदंति वयं तव ।\nते त्वया न हि हंतव्याः शत्रुघ्न सुकृतैषिणा ५८।\nयो हन्याद्विमदं मत्तं सुप्तं मग्नं भयातुरम् ।\nतावकोऽहं ब्रुवाणं च स व्रजत्यधमां गतिम् ५९।\nपरस्वे चित्तवृत्तिं त्वं मा कृथाः पारदारिके ।\nनीचे रतिं न कुर्वीथाः सर्वसद्गुणपूरितः ६०।\nवृद्धानां प्रेरणं पूर्वं मा कुर्वीथा रणं जय ।\nपूज्यपूजातिक्रमं त्वं मा विधेहि दयान्वितः ६१।\nगां विप्रं च नमस्कुर्या वैष्णवं धर्मसंयुतम् ।\nअभिवाद्य यतो गच्छेस्तत्र सिद्धिमवाप्नुयाः ६२।\nविष्णुः सर्वेश्वरः साक्षी सर्वव्यापकदेहभृत् ।\nये तदीया महाबाहो तद्रूपा विचरंति हि ६३।\nये स्मरंति महाविष्णुं सर्वभूतहृदि स्थितम् ।\nते मंतव्या महाविष्णु समरूपा रघूद्वह ६४।\nयस्य स्वीयो न पारक्यो यस्य मित्रसमो रिपुः ।\nते वैष्णवाः क्षणादेव पापिनं पावयंति हि ६५।\nयेषां प्रियं भागवतं येषां वै ब्राह्मणाः प्रियाः ।\nवैकुंठात्प्रेषितास्तेऽत्र लोकपावनहेतवे ६६।\nयेषां वक्त्रे हरेर्नाम हृदि विष्णुः सनातनः ।\nउदरे विष्णुनैवेद्यः स श्वपाकोऽपि वैष्णवः ६७।\nयेषां वेदाः प्रियतमा न च संसारजं सुखम् ।\nस्वधर्मनिरता ये च तान्नमस्कुर्विहान्वितान् ६८।\nशिवे विष्णौ न वा भेदो न च ब्रह्ममहेशयोः ।\nतेषां पादरजः पूतं वहाम्यघविनाशनम् ६९।\nगौरी गंगा महालक्ष्मीर्यस्य नास्ति पृथक्तया ।\nते मंतव्या नराः सर्वे स्वर्गलोकादिहागताः ७०।\nशरणागतरक्षी च मानदानपरायणः ।\nयथाशक्ति हरेः प्रीत्यै स ज्ञेयो वैष्णवोत्तमः ७१।\nयस्य नाम महापापराशिं दहति सत्वरम् ।\nतदीय चरणद्वंद्वे भक्तिर्यस्य स वैष्णवः ७२।\nइंद्रियाणि वशे येषां मनोऽपि हरिचिंतकम् ।\nतान्नमस्कृत्य पूयात्सह्या जन्ममरणांतिकात् ७३।\nपरस्त्रियं त्वं करवालवत्त्यजन्भवेर्यशोभूषणभूतिभूमिः ।\nएवं ममादेशमथाचरंश्च लभेः परं धाम सुयोगमीड्यम् ७४।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नशिक्षाकथनंनाम दशमोऽध्यायः १० ।"
  }
]
[
  {
    "text": "पार्वत्युवाच-\nविस्तरेण समाचक्ष्व नामार्थपदगौरवम् ।\nईश्वरस्य स्वरूपं च तत्स्थानानां विभूतयः १।\nतद्विष्णोः परमं धाम व्यूहभेदास्तथा हरेः ।\nनिर्वाणाख्याहि तत्त्वेन मम सर्वं सुरेश्वर २।\nईश्वर उवाच-\nसारे वृंदावने कृष्णं गोपीकोटिभिरावृतम् ।\nतत्र गंगा पराशक्तिस्तत्स्थमानंदकाननम् ३।\nनाना सुकुसुमामोदसमीरसुरभीकृतम् ।\nकलिंदतनया दिव्यतरंगरागशीतलम् ४।\nसनकाद्यैर्भागवतैः संसृष्टं मुनिपुंगवैः ।\nआह्लादिमधुरारावैर्गोवृंदैरभिमंडितम् ५।\nरम्यस्रग्भूषणोपेतैर्नृत्यद्भिर्बालकैर्वृतम् ।\nतत्र श्रीमान्कल्पतरुर्जांबूनदपरिच्छदः ६।\nनानारत्नप्रवालाढ्यो नानामणिफलोज्ज्वलः ।\nतस्य मूले रत्नवेदी रत्नदीधितिदीपिता ७।\nतत्र त्रयीमयं रत्नसिंहासनमनुत्तमम् ।\nतत्रासीनं जगन्नाथं त्रिगुणातीतमव्ययम् ८।\nकोटिचंद्रप्रतीकाशं कोटिभास्करभास्वरम् ।\nकोटिकंदर्पलावण्यं भासयन्तं दिशोदश ९।\nत्रिनेत्रं द्विभुजं गौरं तप्तजांबूनदप्रभम् ।\nश्लिष्यमाणमंगनाभिः सदामानं च सर्वशः १०।\nब्रह्माद्यैः सनकाद्यैश्च ध्येयं भक्तवशीकृतम् ।\nसदाघूर्णितनेत्राभिर्नृत्यंतीभिर्महोत्सवैः ११।\nचुंबंतीभिर्हसंतीभिः श्लिष्यंतीभिर्मुहुर्मुहुः ।\nअवाप्तगोपीदेहाभिः श्रुतिभिः कोटिकोटिभिः १२।\nतत्पादांबुजमाध्वीकचित्ताभिः परितो वृतम् ।\nतासां तु मध्ये या देवी तप्तचामीकरप्रभा १३।\nद्योतमाना दिशः सर्वाः कुर्वती विद्युदुज्ज्वलाः ।\nप्रधानं या भगवती यया सर्वमिदं ततम् १४।\nसृष्टिस्थित्यंतरूपा या विद्या विद्यात्रयीपरा ।\nस्वरूपा शक्तिरुपा च मायारूपा च चिन्मयी १५।\nब्रह्मविष्णुशिवादीनां देहकारणकारणम् ।\nचराचरं जगत्सर्वं यन्मायापरिरंभितम् १६।\nवृंदावनेश्वरी नाम्ना राधा धात्रानुकारणात् ।\nतामालिंग्य वसंतं तं मुदा वृंदावनेश्वरम् १७।\nअन्योन्यचुंबनाश्लेष मदावेशविघूर्णितम् ।\nध्यायेदेवं कृष्णदेवं स च सिद्धिमवाप्नुयात् १८।\nमंत्रराजमिमं गुह्यं तस्य मंत्रं च मंत्रवित् ।\nयो जपेच्छृणुयाद्वापि स महात्मा सुदुर्ल्लभः १९।\nराधिंका चित्ररेखा च चंद्रा मदनसुंदरी ।\nश्रीप्रिया श्रीमधुमती शशिरेखा हरिप्रिया २०।\nसुवर्णशोभा संमोहा प्रेमरोमांचराजिता ।\nवैवर्ण्यस्वेदसंयुक्ता भावासक्ता प्रियंवदा २१।\nसुवर्णमालिनी शांता सुरासरसिका तथा ।\nसर्वस्त्री जीवना दीनवत्सला विमलाशया २२।\nनिपीतनामपीयूषा सा राधा परिकीर्तिता ।\nसुदीर्घस्मितसंयुक्ता तप्तचामीकरप्रभा २३।\nमूर्च्छत्प्रेमनदी राधा वरणा लोचनांजना ।\nमायामात्सर्यसंयुक्ता दानसाम्राज्य जीवना २४।\nसुरतोत्सव संग्रामा चित्ररेखा प्रकीर्तिता ।\nगौरांगी नातिदीर्घा च सदा वादनतत्परा २५।\nदैन्यानुरागनटना मूर्च्छारोमांचविह्वला ।\nहरिदक्षिणपार्श्वस्था सर्वमंत्रप्रिया तथा २६।\nअनंगलोभमाधुर्या चंद्रा सा परिकीर्तिता ।\nसलीलमंथरगतिर्मंजुमुद्रित लोचना २७।\nप्रेमधारोज्ज्वलाकीर्णा दलितांजन शोभना ।\nकृष्णानुरागरसिका रासध्वनिसमुत्सुका २८।\nअहंकारसमायुक्ता मुखनिंदितचंद्रमाः ।\nमधुरालापचतुरा जितेंद्रियशिरोमणिः २९।\nसुंदरस्मितसंयुक्ता सा वै मदनसुंदरी ।\nविविक्तरासरसिका श्यामा श्याममनोहरा ३०।\nप्रेम्णा प्रेमकटाक्षेण हरेश्चित्तविमोहनी ।\nजितेंद्रिया जितक्रोधा सा प्रिया परिकीर्तिता ३१।\nसुतप्तस्वर्णगौरांगी लीलागमनसुंदरी ।\nस्मरोत्थ प्रेमरोमांच वैचित्रमधुराकृतिः ३२।\nसुंदरस्मितसंयुक्त मुखनिंदितचंद्रमाः ।\nमधुरालापचतुरा जितेंद्रियशिरोमणिः ३३।\nकीर्तिता सा मधुमती प्रेमसाधनतत्परा ।\nसंमोहज्वररोमांच प्रेमधारा समन्विता ३४।\nदानधूलिविनोदा च रासध्वनि महानटी ।\nशशिरेखा च विज्ञेया गोपालप्रेयसी सदा ३५।\nकृष्णात्मा सोत्तमा श्यामा मधुपिंगललोचना ।\nतत्पादप्रेमसंमोहात्क्वचित्पुलकचुंबिता ३६।\nशिवकुंडे शिवानंदा नंदिनी देहिकातटे ।\nरुक्मिणी द्वारवत्यां तु राधा वृंदावने वने ३७।\nदेवकी मथुरायां तु जाता मे परमेश्वरी ।\nचंद्रकूटे तथा सीता विंध्ये विंध्यनिवासिनी ३८।\nवाराणस्यां विशालाक्षी विमला पुरुषोत्तमे ।\nवृंदावनाधिपत्यं च दत्तं तस्यै प्रसीदता ३९।\nकृष्णेनान्यत्र देवी तु राधा वृंदावने वने ।\nनित्यानंदतनुः शौरिर्योऽशरीरीति भाष्यते ४०।\nवाय्वग्निनाकभूमीनामंगाधिष्ठितदेवता ।\nनिरूप्यते ब्रह्मणोऽपि तथा गोविंदविग्रहः ४१।\nसेंद्रियोऽपि यथा सूर्यस्तेजसा नोपलक्ष्यते ।\nतथा कांतियुतः कृष्णः कालं मोहयति ध्रुवम् ४२।\nन तस्य प्राकृती मूर्तिर्मेदोमांसास्थिसंभवा ।\nयोगी चैवेश्वरश्चान्यः सर्वात्मा नित्यविग्रहः ४३।\nकाठिन्यं देवयोगेन करकाघृतयोरिव ।\nकृष्णस्यामिततत्त्वस्य पादपृष्ठं न देवता ४४।\nवृंदावनरजोवृंदे तत्र स्युर्विष्णुकोटयः ।\nआनंदकिरणे वृंदव्याप्तविश्वकलानिधिः ४५।\nगुणात्मतात्मनि यथा जीवास्तत्किरणांगकाः ।\nभुजद्वयवृतः कृष्णो न कदाचिच्चतुर्भुजः ४६।\nगोप्यैकया वृतस्तत्र परिक्रीडति सर्वदा ।\nगोविंद एव पुरुषो ब्रह्माद्याः स्त्रिय एव च ४७।\nतत एव स्वभावोयंऽप्रकृतेर्भाव ईश्वरः ।\nपुरुषः प्रकृतिश्चाद्यौ राधावृंदावनेश्वरौ ४८।\nप्रकृतेर्विकृतं सर्वं विना वृंदावनेश्वरम् ४९।\nसमुद्भवेनैव समुद्भवेदिदं भेदं गतं तस्य विनाशतो हि ।\nस्वर्णस्य नाशो न हि विद्यते तथा मत्स्यादिनाशेऽपि न कृष्णविच्युतिः ५०।\nत्रिगुणादिप्रपंचोऽयं वृंदावनविहारिणः ।\nऊर्म्मीवाब्धेस्तरंगस्य यथाब्धिर्नैव जायते ५१।\nन राधिका समा नारी न कृष्णसदृशः पुमान् ।\nवयः परं न कैशोरात्स्वभावः प्रकृतेः परः ५२।\nध्येयं कैशोरकं ध्येयं वनं वृंदावनं वनम् ।\nश्याममेव परं रूपमादिदेवं परो रसः ५३।\nबाल्यं पंचमवर्षांतं पौगंडं दशमावधि ।\nअष्टपंचककैशोरं सीमा पंचदशावधि ५४।\nयौवनोद्भिन्नकैशोरं नवयौवनमुच्यते ।\nतद्वयस्तस्य सर्वस्वं प्रपंचमितरद्वयः ५५।\nबाल्यपौगंडकैशोरं वयो वंदे मनोहरम् ।\nबालगोपालगोपालं स्मरगोपालरूपिणम् ५६।\nवंदे मदनगोपालं कैशोराकारमद्भुतम् ।\nयमाहुर्यौवनोद्भिन्न श्रीमन्मदनमोहनम् ५७।\nअखंडातुलपीयूष रसानंदमहार्णवम् ।\nजयति श्रीपतेर्गूढं वपुः कैशोररूपिणः ५८।\nएकमप्यव्ययं पूर्वं बल्लवीवृंदमध्यगम् ।\nध्यानगम्यं प्रपश्यंति रुचिभेदात्पृथग्धियः ५९।\nयन्नखेंदुरुचिर्ब्रह्म ध्येयं ब्रह्मादिभिः सुरैः ।\nगुणत्रयमतीतं तं वंदे वृंदावनेश्वरम् ६०।\nवृंदावनपरित्यागो गोविंदस्य न विद्यते ।\nअन्यत्र यद्वपुस्तत्तु कृत्रिमं तन्न संशयः ६१।\nसुलभं व्रजनारीणां दुर्ल्लभं तन्मुमुक्षुणाम् ।\nतं भजे नंदसूनुं यन्नखतेजः परं मनुः ६२।\nपार्वत्युवाच।\nभुक्तिमुक्तिस्पृहा यावत्पिशाची हृदि वर्त्तते ।\nतावत्प्रेमसुखस्यात्र कथमभ्युदयो भवेत् ६३।\nईश्वर उवाच-\nसाधुपृष्टं त्वया भद्रे यन्मे मनसि वर्त्तते ।\nतत्सर्वं कथयिष्यामि सावधाना निशामय ६४।\nस्मृत्वा गुणान्स्मरन्नाम गानं वा मनरंजनम् ।\nबोधयत्यात्मनात्मानं सततं प्रेम्णि लीयते ६५।\nइति श्रीपद्मपुराणे पातालखंडे वृंदावनमाहात्म्ये पार्वतीशिवसंवादे श्रीकृष्णरूपवर्णनंनाम सप्तसप्ततितमोऽध्यायः ७७।"
  }
]
[
  {
    "text": "शेष उवाच।\nलवं विमूर्च्छितं दृष्ट्वा बलिवैरिविदारणम् ।\nशत्रुघ्नो जयमापेदे रणमूर्ध्नि महाबलः १।\nलवं बालं रथे स्थाप्य शिरस्त्राणाद्यलंकृतम् ।\nरामप्रतिनिधिं मूर्त्या ततो गंतुमियेष सः २।\nस्वमित्रं शत्रुणा ग्रस्तमिति दुःखसमन्विताः ।\nबालामात्रेऽस्य सीतायै त्वरिताः संन्यवेदयन् ३।\nबाला ऊचुः।\nमातर्जानकि ते पुत्रो बलाद्वाहमपाहरत् ।\nकस्यचिद्भूपवर्यस्य बलयुक्तस्य मानिनः ४।\nततो युद्धमभूद्घोरं तस्य सैन्येन जानकि ।\nतदा वीरेण पुत्रेण तव सर्वं निपातितम् ५।\nपश्चादपि जयं प्राप्तः सुतस्तव मनोहरः ।\nतं भूपं मूर्छितं कृत्वा जयमाप रणांगणे ६।\nततो मूर्च्छां विहायैष राजा परमदारुणः ।\nसंकुप्य पातयामास तव पुत्रं रणांगणे ७।\nअस्माभिर्वारितः पूर्वं मा गृहाण हयोत्तमम् ।\nअस्मान्सर्वांश्च धिक्कृत्य ब्राह्मणान्वेदपारगान् ८।\nइति वाक्यं शिशूनां सा समाकर्ण्य सुदारुणम् ।\nपपात भूतलोपस्थे दुःखयुक्ता रुरोद ह ९।\nसीतोवाच।\nकथं नृपो दयाहीनो बालेन सह युध्यति ।\nअधर्मकृतदुर्बुद्धिर्यो मद्बालं न्यपातयत् १०।\nलव वीरभवान्कुत्र वर्ततेऽति बलान्वितः ।\nकथं त्वं निष्कृपस्याहो राज्ञोऽहार्षीद्धयोत्तमम् ११।\nत्वं बालस्ते दुराक्रांताः सर्वशस्त्रविशारदाः ।\nरथस्था विरथस्त्वं वै कथं युद्धं समं भवेत् १२।\nताताहं तु त्वया सार्द्धं रामत्यागासुखं जहौ ।\nइदानीं रहिता युष्मत्कथं जीवामि कानने १३।\nएहि मां मुंच यज्ञाश्वं गच्छत्वेष महीपतिः ।\nमद्दुःखं नाभिजानासि मम दुःखप्रमार्जकः १४।\nकुशो यद्यभविष्यत्स रणे वीरशिरोमणिः ।\nअमोचयिष्यदधुना भवंतं भूपपार्श्वतः १५।\nसोऽपि मद्दैवतो नास्ति समीपे किं करोम्यतः ।\nदैवमेव ममाप्यत्र कारणं दुःखसंभवे १६।\nएवमादि बहुश्रीमत्येषा वै विललाप ह ।\nपादांगुष्ठेन लिखती भूमिं नेत्रद्वयाश्रुभिः १७।\nबालान्प्रति जगादासौ पृथुकः स च भूपतिः ।\nकथं मत्सुतमापात्य रणे कुत्र गमिष्यति १८।\nइति वाक्यं वदत्येषा जानकी पतिदेवता ।\nतावत्कुशस्तु संप्राप्त उज्जयिन्या महर्षिभिः १९।\nमाघासितचतुर्दश्यां महाकालं समर्च्य च ।\nप्राप्य भूरिवरांस्तस्मादागमन्मातृसन्निधौ २०।\nजानकीं विह्वलां दृष्ट्वा नेत्रोद्भूताश्रु विक्लवाम् ।\nशोकविह्वलदीनांगीं बभाषे यावदुत्सुकः २१।\nतदा स्वबाहुरवदत्स्फुरद्युद्धाभिशंसनः ।\nहृदये चरणोत्साहो बभूवातिरथस्य हि २२।\nस प्रत्युवाच जननीं दीनगद्गदभाषिणीम् ।\nमातस्तव गतं दुःखं मयि पुत्र उपस्थिते २३।\nमयि जीवति ते नेत्रादश्रूणि भुवि नो पतन् ।\nप्रसूमुवाचाश्रुखिन्नां दीनगद्गदभाषिणीम् २४।\nकुशो दुःखमितः सद्यो दुःखितां धीरमानसः ।\nमम भ्राता लवः कुत्र वर्तते वैरिमर्दनः २५।\nसदा मामागतं ज्ञात्वा प्रहर्षन्सन्निधावियात् ।\nन दृश्यते कथं वीरः कुत्र रंतुं गतो बली २६।\nकेन वा सह बालत्वाद्गतो मां वै निरीक्षितुम् ।\nकिं त्वं रोदिषि मे मातर्लवः कुत्र स वर्तते २७।\nतन्मे कथय सर्वं यत्तव दुःखस्य कारणम् ।\nतच्छ्रुत्वा पुत्रवाक्यं सा दुःखिता कुशमब्रवीत् २८।\nलवो धृतो नृपेणात्र केनचिद्धयरक्षिणा ।\nबबंध बालको मेत्र हयं यागक्रियोचितम् २९।\nतद्रक्षकान्बहूञ्जिग्ये एकोऽनेकान्रिपून्बली ।\nराजा तं मूर्च्छितं कृत्वा बबंध रणमूर्धनि ३०।\nबालका इति मामूचुः सहगंतार एव हि ।\nततोऽहं दुःखिता जाता निशम्य लवमाधृतम् ३१।\nत्वं मोचय बलात्तस्मात्काले प्राप्तो नृपोत्तमात् ।\nनिशम्य मातुर्वचनं कुशः कोपसमन्वितः ।\nजगाद तां दशन्नोष्ठं दंतैर्दंतान्विनिष्पिषन् ३२।\nकुश उवाच।\nमातर्जानीहि तं मुक्तं लवं पाशस्य बंधनात् ।\nइदानीं हन्मि तं बाणैः समग्रबलवाहनम् ३३।\nयदि देवोऽमरो वापि यदि शर्वः समागतः ।\nतथापि मोचये तस्माद्बाणैर्निशितपर्वभिः ३४।\nमा रोदिषि मातरिह वीराणां रणमूर्छितम् ।\nकीर्तयेऽत्र भवत्येव पलायनमकीर्तये ३५।\nदेहि मे कवचं दिव्यं धनुर्गुणसमन्वितम् ।\nशिरस्त्राणं च मे मातः करवालं तथाशितम् ३६।\nइदानीं यामि समरे पातयामि बलं महत् ।\nमोचयामि भ्रातरं स्वं रणमध्याद्विमूर्छितम् ३७।\nन मोचयाम्यद्य पुत्रं तव मातर्महारणात् ।\nतदा तौ मे भवत्पादौ संरुष्टौ भवतां क्षितौ ३८।\nशेष उवाच।\nइति वाक्येन संतुष्टा जानकी शुभलक्षणा ।\nसर्वं प्रादादस्त्रवृंदं जयाशीर्भिर्नियुज्यतम् ३९।\nप्रयाहि पुत्र संग्रामं लवं मोचय मूर्च्छितम् ।\nइत्याज्ञप्तः कुशः संख्ये कवची कुंडली बली ४०।\nमुकुटी करवाली च चर्मधारी धनुर्धरः ।\nअक्षयाविषुधी कृत्वा स्कंधयोः सिंहवीर्ययोः ४१।\nजगाम तरसा नत्वा मातृपादौ रथाग्रणीः ।\nवेगेन यावद्युद्धाय गच्छति क्षिप्रमाहवे ४२।\nतावद्ददर्श स्वलवं वैरिवृंदनिपातकम् ।\nआयांतं तं कुशं वीरा ददृशुः सुमहाभटाः ४३।\nकृतांतमिव संहर्तुं सर्वं विश्वमुपस्थितम् ।\nलवो महाबलं दृष्ट्वा कुशं भ्रातरमागतम् ४४।\nअत्यंतं वह्निवद्युद्धे दिदीपे वायुना समम् ।\nरथादुन्मुच्य चात्मानं युद्धाय स विनिर्गतः ४५।\nकुशः सर्वान्रणस्थान्वै वीरान्पूर्वदिशि क्षिपत् ।\nपश्चिमायां दिशि लवः कोपात्सर्वान्समैरयत् ४६।\nकुशबाणव्यथाव्याप्ता लवसायकपीडिताः ।\nसैन्ये जना मुने सर्वे उत्कल्लोलांबुधिभ्रमाः ४७ उत्कल।\nकुशेन च लवेनाथ शरव्रातैः प्रपीडितम् ।\nन शर्म लेभे सकलं सैन्यं वीरप्रपूरितम् ४८।\nइतस्ततः प्रभग्नं तद्बलं त्रस्तं पुनः पुनः ।\nन कुत्रचिद्रणे स्थित्वा युद्धमैच्छद्बलान्वितः ४९।\nएतस्मिन्समये राजा शत्रुघ्नः परतापनः ।\nकुशं वीरं ययौ योद्धुं तादृशं लवसन्निभम् ५०।\nकुशं दृष्ट्वा बलाक्रांतं राममूर्तिसमप्रभम् ।\nरथे तिष्ठन्हेममये जगाद परवीरहा ५१।\nशत्रुघ्न उवाच।\nकोऽसि त्वं सन्निभो भ्रात्रा लवेन सुमहाबलः ।\nकिं नामासि महावीर कस्ते तातः क्व ते प्रसूः ५२।\nकथं वने द्विजैर्जुष्टे तिष्ठसि त्वं नरर्षभ ।\nसर्वं शंस यथायुध्ये त्वया सह महाबल ५३।\nइति वाक्यं समाकर्ण्य कुशः प्रोवाच भूमिपम् ।\nमेघगंभीरया वाचा नादयन्रणमंडलम् ५४।\nकेवलं सुषुवे सीता पतिव्रतपरायणा ।\nवने वसावो वाल्मीकेश्चरणार्चनतत्परौ ५५।\nमातृसेवासमुद्युक्तौ सर्वविद्याविशारदौ ।\nकुशो लव इति प्रख्यामागतौ भूपतेऽनघ ५६।\nकस्त्वं वीरो रणश्लाघी किमर्थं हयसत्तमः ।\nमुक्तोऽस्ति समरे त्वद्य जेतासि बलसंयुतः ५७।\nयुध्यस्व त्वं मया सार्द्धं यदि वीरोऽसि भूमिप ।\nइदानीं पातयिष्यामि भवंतं रणमूर्धनि ५८।\nशत्रुघ्नस्तं सुतं ज्ञात्वा सीताया रामसंभवम् ।\nविसिष्माय स्वयं चित्ते कोपाद्धनुरुपाददत् ५९।\nतमात्तधनुषं दृष्ट्वा कुशः कोपसमन्वितः ।\nविस्फारयामास धनुः स्वीयं सुदृढमुत्तमम् ६०।\nमुमोच बाणान्निशिताञ्छत्रुघ्नः सर्वशस्त्रवित् ।\nतांश्चिच्छेद कुशः सर्वांल्लीलया प्रहसन्रणे ६१।\nबाणाश्च शतसाहस्राः कुशस्य च नृपस्य च ।\nभुवनं व्याप्नुवन्सर्वं तच्चित्रमभवन्मुने ६२।\nअग्न्यस्त्रेण कुशः सर्वान्ददाह तरसा बली ।\nशमयामास तं भूपः पर्जन्यास्त्रेण वीर्यवान् ६३।\nशमयामास तं भूपो वायव्येनातिविक्रमः ।\nतदा वायुरभूत्तीव्रः सर्वतो रणमंडले ।\nपर्वतास्त्रेण तं वायुं क्षोभयंतं समावृणोत् ६४।\nवज्रास्त्रेण नृपः संख्ये चिच्छेद सनगोपलान् ।\nतदा नारायणास्त्रं स मुमोच कुश उद्भटः ।\nनारायणं तदा भूपं नाशकत्परिबाधितुम् ६५।\nतदा प्रकुपितोऽत्यतं कुशः कोपपरायणः ।\nउवाच भूपं शत्रुघ्नं महाबलपराक्रमम् ६६।\nजानामि त्वां महावीरं संग्रामे जयकारिणम् ।\nयत्त्वां नारायणास्त्रं मे न बबाधे भयानकम् ६७।\nइदानीं पातयाम्यद्य भूमौ त्वां नृपते शरैः ।\nत्रिभिश्चेन्नकरोम्येतत्प्रतिज्ञां तर्हि मे शृणु ६८।\nयो मनुष्यवपुः प्राप्य दुर्लभं पुण्यकोटिभिः ।\nतन्नाद्रियेत संमोहात्तस्य मेस्त्वत्र पातकम् ६९।\nसावधानो भवानत्र भवतु प्रधनांगणे ।\nपातयामि क्षितौ सद्य इत्युक्त्वा स्वशरासने ७०।\nशरं संरोपयामास घोरं कालानलप्रभम् ।\nलक्षीकृत्य रिपोर्वक्षो विपुलं कठिनं महत् ७१।\nतं संधितं शरं दृष्ट्वा शत्रुघ्नः कोपमूर्च्छितः ।\nमुमोच बाणान्निशितान्कुशत्वग्भेदकारकान् ७२।\nस बाणो हृदयं तस्य भेत्तुं तत्प्रचचाल वै ।\nघोररूपो वह्निसमआशीविषवदुच्छ्वसन् ७३।\nस बाणो नृपवर्येण रामं स्मृत्वाशुलक्षितः ।\nचिच्छेद कुशमुक्तं स सायकं शितपर्वकम् ७४।\nतदात्यंतं प्रकुपितः कुशो बाणस्य कृंतनात् ।\nअपरं सायकं चापे दधार शितपर्वकम् ७५।\nस यावत्तदुरो भेत्तुं करोति च बलोद्धुरः ।\nतं तावदच्छिनत्तस्य शरं कालानलप्रभम् ७६।\nतदा कुशो मातृपादौ स्मृत्वा रोषसमन्वितः ।\nतृतीयं चापके स्वीये दधार शरमद्भुतम् ७७।\nशत्रुघ्नस्तमपि क्षिप्रं च्छेत्तुं बाणं समाददे ।\nतावद्विद्धः शरेणासौ पपात धरणीतले ७८।\nहाहाकारो महानासीच्छत्रुघ्ने विनिपातिते ।\nजयमापकुशस्तत्र स्वबाहुबलदर्पितः ७९।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे।\nशत्रुघ्नमूर्च्छने कुशजयोनाम त्रिषष्टितमोऽध्यायः ६३।"
  }
]
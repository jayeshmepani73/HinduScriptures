[
  {
    "text": "पार्वत्युवाच-।\nवृंदावनरहस्यं च बहुधा कथितं विभो ।\nकेन पुण्यविशेषेण नारदः प्रकृतिं गतः १।\nईश्वर उवाच-\nएकदाश्चर्यवृत्तांतं मया जिज्ञासितं पुरा ।\nब्रह्मणा कथितं गुह्यं श्रुतं कृष्णमुखांबुजात् २।\nनारदः पृष्टवान्मह्यं तदाहं प्राप्तवानिदम् ।\nअहं वक्तुं न शक्नोमि तन्माहात्म्यं कथंचन ३।\nकिं कुर्वे शपनं तस्य स्मृत्वा सीदामि मानसे ।\nइति श्रुत्वा मम वचो दुर्मनाः सोऽभवद्यदा ४।\nतदा ब्रह्माणमाहूय अहमादिष्टवान्प्रिये ।\nत्वया यत्कथितं मह्यं नारदाय वदस्व तत् ५।\nब्रह्मा तदा ममवचो निशम्य सह नारदः ।\nजगाम कृष्णसविधं नत्वा पृच्छत्तदेव तु ६।\nब्रह्मोवाच-\nकिमिदं द्वात्रिंशद्वनं वृंदारण्यं विशांपते ।\nश्रोतुमिच्छामि भगवन्यदियोग्योऽस्मि मे वद ७।\nश्रीभगवानुवाच-\nइदं वृंदावनं रम्यं मम धामैव केवलम् ।\nयत्रेमे पशवः साक्षाद्वृक्षाः कीटा नरामराः ८।\nये वसंति ममांत्ये ते मृता यांति ममांतिकम् ।\nअत्र या गोपपत्न्यश्च निवसंति ममालये ९।\nयोगिन्यस्तास्तु एवं हि मम देवाः परायणाः ।\nपंचयोजनमेवं हि वनं मे देवरूपकम् १०।\nकालिंदीयं सुषुम्नाख्या परमामृतवाहिनी ।\nयत्र देवाश्च भूतानि वर्त्तंते सूक्ष्मरूपतः ११।\nसर्वतो व्यापकश्चाहं न त्यक्ष्यामि वनं क्वचित् ।\nआविर्भावस्तिरोभावो भवेदत्र युगेयुगे १२।\nतेजोमयमिदं स्थानमदृश्यं चर्मचक्षुषाम् ।\nरहस्यं मे प्रभावं च पश्य वृंदावनं युगे १३।\nब्रह्मादीनां देवतानां न दृश्यं तत्कथंचन ।\nईश्वर उवाच-\nतच्छ्रुत्वा नारदो नत्वा कृष्णं ब्रह्माणमेव च १४।\nआजगाम ह भूर्लोके मिश्रकं नैमिषं वनम् ।\nतत्रासौ सत्कृतश्चापि शौनकाद्यैर्मुनीश्वरैः १५।\nपृष्टश्चाप्यागतो ब्रह्मन्कुतस्त्वमधुना वद ।\nतच्छ्रुत्वा नारदः प्राह गोलोकादागतोऽस्म्यहम् १६।\nश्रुत्वा कृष्णमुखांभोजाद्वृंदावनरहस्यकम् ।\nनारद उवाच-\nतत्र नानाविधाः प्रश्नाः कृताश्चैव पुनः पुनः १७।\nसमस्ता मनवस्तत्र योगाश्चैव मया श्रुताः ।\nतानेव कथयिष्यामि यथाप्रश्नं च तत्त्वतः १८।\nशौनकादय ऊचुः -\nवृंदारण्यरहस्यं हि यदुक्तं ब्रह्मणा त्वयि ।\nतदस्माकं समाचक्ष्व यद्यस्मासु कृपा तव १९।\nनारद उवाच-\nकदाचित्सरयूतीरे दृष्टोऽस्माभिश्च गौतमः ।\nमनस्वी च महादुःखी चिंताकुलितचेतनः २०।\nमां दृष्ट्वा गौतमो देवः पपात धरणीतले ।\nउत्तिष्ठ वत्सवत्सेति तमुवाचाहमेव हि २१।\nकथं भवान्मनस्वीति प्रोच्य तां यदि रोचते ।\nगौतम उवाच-\nश्रुतं तव मुखादेव कृष्णतत्त्वं च तादृशम् २२।\nद्वारकाख्यं माथुराख्यं रहस्यं बहुशो मया ।\nवृंदावनरहस्यं तु न श्रुतं त्वन्मुखांबुजात् २३।\nयतो मे मनसः स्थैर्य्यं भविष्यति च सद्गुरो ।\nनारद उवाच-\nइदं तु परमं गुह्यं रहस्यातिरहस्यकम् २४।\nपुरा मे ब्रह्मणा प्रोक्तं तादृग्वृंदावनोद्भवम् ।\nरहस्यं वद देवेश वृंदारण्यस्य मे पितः २५।\nइतिजिज्ञासितं श्रुत्वा क्षणं मौनी स चाभवत् ।\nततो माऽह महाविष्णुं गच्छ वत्स प्रभुं मम २६।\nमयापि तत्र गंतव्यं त्वया सह न संशयः ।\nइत्युक्त्वा मां गृहीत्वा च गतो विष्णोश्च धामनि २७।\nमहाविष्णौ च कथितं मयोक्तं यत्तदेव हि ।\nतच्छ्रुत्वा च महाविष्णुः स्वयं भुवमथादिशत् २८।\nत्वमेवादेशतो मह्यं नीत्वा वै नारदं मुनिम् ।\nस्नानाय विनियुंक्ष्वामुं सरस्यमृतसंज्ञके २९।\nमहाविष्णुसमादिष्टः स्वयंभूर्मां तथाकरोत् ।\nतत्रामृतसरश्चाहं प्रविश्य स्नानमाचरम् ३०।\nतत्क्षणात्तत्सरः पारे योषितां सविधेऽभवम् ।\nसर्वलक्षणसपन्ना योषिद्रूपातिविस्मिता ३१।\nमां दृष्ट्वा ताः समायांतीमपृच्छंश्च मुहुर्मुहुः ।\nस्त्रिय ऊचुः -\nका त्वं कुतः समायाता कथयात्मविचेष्टितम् ३२।\nतासां प्रियकथां श्रुत्वा मयोक्तं तन्निशामय ।\nकुतः कोऽहं समायातः कथं वा योषिदाकृतिः ३३।\nस्वप्नवद्दृश्यते सर्वं किं वा मुग्धोऽस्मि भूतले ।\nतच्छ्रुत्वा मद्वचो देवी प्रोवाच मधुरस्वनैः ३४।\nवृंदानाम्नी पुरी चेयं कृष्णचंद्रप्रिया सदा ।\nअहं च ललितादेवी तुर्यातीता च निष्कला ३५।\nइत्युक्त्वा च महादेवी करुणा सांद्रमानसा ।\nमां प्रत्याह पुनर्देवी समागच्छ मया सह ३६।\nअन्याश्च योषितः सर्वाः कृष्णपादपरायणाः ।\nताश्च मां प्रवदंत्येवं समागच्छानया सह ३७।\nततोनुकृष्णचंद्रस्य चतुर्दशाक्षरो मनुः ।\nकृपया कथितस्तस्या देव्याश्चापि महात्मनः ३८।\nतत्क्षणादेव तत्साम्यमलभं विविधोपमा ।\nताभिः सह गतास्तत्र यत्र कृष्णः सनातनः ३९।\nकेवलं सच्चिदानंदः स्वयंयोषिन्मयः प्रभुः ।\nयोषिदानंदहृदयो दृष्ट्वा मां प्राब्रवीन्मुहुः ४०।\nसमागच्छ प्रिये कांते भक्त्या मां परिरंभय ।\nरेमे वर्षप्रमाणेन तत्र चैव द्विजोत्तम ४१।\nतदोक्तं रमणेशेन तां देवीं राधिकां प्रति ।\nइयं मे प्रकृतिस्तत्र चासीन्नारदरूपधृक् ४२।\nनीत्वामृतसरो रम्यं स्नानार्थं संनियोजय ।\nतया मे रमणस्यांते गदितं प्रियभाषितम् ४३।\nअहं च ललितादेवी राधिकाया च गीयते ।\nअहं च वासुदेवाख्यो नित्यं कामकलात्मकः ४४।\nसत्यं योषित्स्वरूपोऽहं योषिच्चाहं सनातनी ।\nअहं च ललितादेवी पुंरूपा कृष्णविग्रहा ४५।\nआवयोरंतरं नास्ति सत्यंसत्यं हि नारद ।\nएवं यो वेत्ति मे तत्त्वं समयं च तथा मनुम् ४६।\nस समाचारसंकेतं ललिता वत्स मे प्रियः ।\nइदं वृंदावनं नाम रहस्यं मम वै गृहम् ४७।\nन प्रकाश्यं कदा कुत्र वक्तव्यं न पशौ क्वचित् ।\nततोऽनुराधिकादेवी मां नीत्वा तत्सरोवरे ४८।\nस्थित्वा सा कृष्णचंद्रस्य चरणांते गता पुनः ।\nततो निमज्जनादेव नारदोऽहमुपागतः ४९।\nवीणाहस्तो गानपरस्तद्रहस्यं मुहुर्मुदा ।\nस्वयंभुवं नमस्कृत्य तत्रागां विष्णुपार्षदम् ५०।\nस्वयंभुवा तथा दृष्टं नोक्तं किंचित्तदा पुनः ।\nइति ते कथितं वत्स सुगोप्यं च मया त्वयि ५१।\nत्वयापि कृष्णचंद्रस्य केवलं धामचित्कलम् ।\nगोपनीयं प्रयत्नेन मातुर्जारइव प्रियम् ५२।\nयथा प्रोक्तं मया शिष्ये गौतमे सरहस्यकम् ।\nतथा भवत्सु कार्त्स्न्येन कथितं चातिगोपितम् ५३।\nयत्र कुत्र कदाचित्तु प्रकाश्यं मुनिपुंगवाः ।\nतदा शापो भवेद्विप्राः कृष्णचंद्रस्य निश्चितम् ५४।\nइमं कृष्णस्य लीलाभिर्युतमध्यायमुत्तमम् ।\nयः पठेच्छृणुयाद्वापि स याति परमं पदम् ५५।\nइति श्रीपद्मपुराणे पातालखंडे वृंदावनमाहात्म्ये नारदीयानुनये पंचसप्ततितमोऽध्यायः ७५।"
  }
]
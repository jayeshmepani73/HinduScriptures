[
  {
    "text": "शेषउवाच।\nएतच्छ्रुत्वा तु विप्रेन्द्रो लोमशात्परमं महत् ।।\nपुनः पप्रच्छ तमृषिं सर्वज्ञं योगिनां वरम् ॥१।\nआरण्यक उवाच।\nमुनिश्रेष्ठ वदैतन्मे पृच्छामि त्वां महामते ।।\nगुरवः कृपया युक्ता भाषंते सेवकेऽखिलम् ॥२।\nकोऽसौ रामो महाभाग यो नित्यं ध्यायते त्वया ।।\nतस्य कानि चरित्राणि वदस्व त्वं द्विजर्षभ ॥३।\nकिमर्थमवतीर्णोऽसौ कस्मान्मानुषतां गतः ।।\nतत्सर्वं कथयाशु त्वं मम संशयनुत्तये ॥४।\nशेष उवाच।\nइति वाक्यं समाकर्ण्य मुनेः परमशोभनम् ।।\nलोमशः कथयामास रामचारित्रमद्भुतम् ॥५।\nलोकान्निरयसंमग्नाञ्ज्ञात्वा योगेश्वरेश्वरः ।।\nकीर्तिं प्रथयितुं लोके यया घोरं तरिष्यति ॥६।\nएवं ज्ञात्वा दयावार्धिः परमेशो मनोहरः ।।\nअवतारं चकारात्र चतुर्धा सश्रियान्वितः ॥७।\nपुरा त्रेतायुगे प्राप्ते पूर्णांशो रघुनन्दनः ।।\nसूर्यवंशे समुत्पन्नो रामो राजीवलोचनः ॥८।\nस रामो लक्ष्मणसखः काकपक्षधरो युवा ।।\nतातस्य वचनात्तौ तु विश्वामित्रमनुव्रतौ ॥९।\nयज्ञसंरक्षणार्थाय राज्ञा दत्तौ कुमारकौ ।।\nदांतौ धनुर्धरौ वीरौ विश्वामित्रमनुव्रतौ ॥१०।\nपथि प्रव्रजतोस्तत्र ताटका नाम राक्षसी ।।\nसंगता च वने घोरे तयोर्वै विघ्नकारणात् ॥११।\nऋषेरनुज्ञया रामस्ताटकां यमयातनाम् ।।\nप्रावेशयद्धनुर्वेदविद्याभ्यासेन राघवः ॥१२।\nयस्य पादतलस्पर्शाच्छिला वासवयोगजा ।।\nअहल्या गौतमवधूः पुनर्जाता स्वरूपिणी ॥१३।\nविश्वामित्रस्य यज्ञे तु सुप्रवृत्ते रघूत्तमः ।।\nमारीचं च सुबाहुं च जघान परमेषुभिः ॥१४।\nईश्वरस्य धनुर्भग्नं जनकस्य गृहे स्थितम् ।।\nरामः पंचदशे वर्षे षड्वर्षामथ मैथिलीम् ॥१५।\nउपयेमे विवाहेन रम्यां सीतामयोनिजाम् ।।\nकृतकृत्यस्तदा जातः सीतां संप्राप्य राघवः ॥१६।\nततो द्वादश वर्षाणि रेमे रामस्तया सह ।।\nसप्तविंशतिमे वर्षे यौवराज्यमकल्पयत् ॥१७।\nराजानमथ कैकेयी वरद्वयमयाचत ।।\nतयोरेकेन रामस्तु ससीतः सह लक्ष्मणः ॥१८।\nजटाधरः प्रव्रजतुवर्षाणीह चतुर्दश ।।\nभरतस्तु द्वितीयेन यौवराज्याधिपोऽस्तु मे ॥१९।\nजानकी लक्ष्मणसखं रामं प्राव्राजयन्नृपः ।।\nत्रिरात्रमुदकाहारश्चतुर्थेऽह्नि फलाशनः ॥२०।\nपंचमे चित्रकूटे तु रामस्थानमकल्पयत् ।।\nअथ त्रयोदशे वर्षे पंचवट्यां महामुने ॥२१।\nरामो विरूपयामास शूर्पणखां निशाचरीम् ।।\nवने विचरतस्तस्य जानक्या सहितस्य च ॥२२।\nआगतो राक्षसस्तां तु हर्तुं पापविपाकतः ।।\nततो माघासिताष्टम्यां मुहूर्ते वृंदसंज्ञिते ॥२३।\nराघवाभ्यां विना सीतां जहार दशकंधरः ।।\nतेनैवं ह्रियमाणा सा चक्रंद कुररी यथा ॥२४।\nरामरामेति मां रक्ष रक्ष मां रक्षसा हृताम् ।।\nयथा श्येनः क्षुधाक्रांतः क्रंदंतीं वर्तिकां नयेत् ॥२५।\nतथा कामवशं प्राप्तो रावणो जनकात्मजाम् ।।\nनयत्येवं जनकजां जटायुः पक्षिराट्तदा ॥२६।\nयुयुधे राक्षसेंद्रेण स रावणहतोऽपतत् ।।\nमार्गशुक्लनवम्यां तु वसंतीं रावणालये ॥२७।\nसंपातिर्दशमे मास आचख्यौ वानरेषु ताम् ।।\nएकादश्यां महेंद्राद्रे पुःप्लुवे शतयोजनम् ॥२८।\nहनूमान्निशि तस्यां तु लंकायां पर्यकालयत् ।।\nतद्रात्रिशेषे सीताया दर्शनं हि हनूमतः ॥२९।\nद्वादश्यां शिंशपावृक्षे हनूमान्पर्यवस्थितः ।।\nतस्यां निशायां जानक्या विश्वासाय च संकथा ॥३०।\nअक्षादिभिस्त्रयोदश्यां ततो युद्धमवर्तत ।।\nब्रह्मास्त्रेण चतुर्दश्यां बद्धः शक्रजिता कपिः ॥३१।\nवह्निना पुच्छयुक्तेन लंकाया दहनं कृतम् ।।\nपूर्णिमायां महेंद्राद्रौ पुनरागमनं कपेः ॥३२।\nमार्गासितप्रतिपदः पंचभिः पथिवासरैः ।।\nपुनरागत्य षष्ठेऽह्नि ध्वस्तं मधुवनं किल ॥३३।\nसप्तम्यां प्रत्यभिज्ञानदानं सर्वनिवेदनम् ।।\nअष्टम्युत्तरफल्गुन्यां मुहूर्ते विजयाभिधे ॥३४।\nमध्यं प्राप्ते सहस्रांशौ प्रस्थानं राघवस्य च ।।\nरामः कृत्वा प्रतिज्ञां तु प्रयातो दक्षिणां दिशम् ॥३५।\nतीर्त्वाहं सागरमपि हनिष्ये राक्षसेश्वरम् ।।\nदक्षिणाशां प्रयातस्य सुग्रीवोऽप्यभवत्सखा ॥३६।\nवासरैः सप्तभिः सिंधोः स्कंधावारनिवेशनम् ।।\nपौषशुक्लप्रतिपदस्तृतीयायावदंबुधेः ॥३७।\nउपस्थानं ससैन्यस्य राघवस्य बभूव ह ।।\nबिभीषणश्चतुर्थ्यां तु रामेण सह संगतः ॥३८।\nसमुद्रतरणार्थाय पंचम्यां मंत्र उद्यतः ।।\nप्रायोपवेशनं चक्रे रामो दिनचतुष्टयम् ॥३९।\nसमुद्रवरलाभश्च सहोपायप्रदर्शनम् ।।\nततो दशम्यामारंभस्त्रयोदश्यां समापनम् ॥४०।\nचतुर्दश्यां सुवेलाद्रौ रामः सैन्यं न्यवेशयत् ।।\nपौर्णमास्यां द्वितीयां तं त्रिदिनैः सैन्यतारणम् ॥४१।\nतीर्त्वा तोयनिधिं रामो वानरेश्वरसैन्यवान् ।।\nरुरोध च पुरीं लंकां सीतार्थं सह लक्ष्मणः ॥४२।\nतृतीयादि दशम्यंतं निवेशश्च दिनाष्टकम् ।।\nशुकसारणयोस्तत्र प्राप्तिरेकादशे दिने ॥४३।\nपौषासिताख्यद्वादश्यां सैन्यसंख्यानमेव च ।।\nशार्दूलेन कपींद्राणां सहसारोपवर्णनम् ॥४४।\nत्रयोदश्या अमावास्यां लंकायां दिवसैस्त्रिभिः ।।\nरावणः सैन्यसंख्यानं रणोत्साहं तदाकरोत् ॥४५।\nप्रययावंगदो दौत्यं माघशुक्लाद्यवासरे ।।\nसीतायाश्च ततो भर्तुर्मायामूर्द्धादिदर्शनम् ॥४६।\nमाघद्वितीयादि दिनैः सप्तभिर्यावदष्टमी ।।\nरक्षसां वानराणां च युद्धमासीच्च संकुलम् ॥४७।\nमाघशुक्लनवम्यां तु रात्राविंद्रजिता रणे ।।\nरामलक्ष्मणयोर्नागपाशबंधः कृतः किल ॥४८।\nआकुलेषु कपीशेषु निरुत्साहेषु सर्वशः ।।\nनागपाशविमोक्षार्थं दशम्यां पवनोऽजपत् ॥४९।\nकर्णे स्वरूपं रामस्य गरुडागमनं ततः ।।\nएकादश्यां च द्वादश्यां धूम्राक्षस्य वधः कृतः ॥५०।\nत्रयोदश्यां तु तेनैव निहतः कंपनो रणे ।।\nमाघशुक्लचतुर्दश्या यावत्कृष्णादिवासरम् ॥५१।\nत्रिदिनेन प्रहस्तस्य नीलेन विहितो वधः ।।\nमाघकृष्णद्वितीयायाश्चतुर्थ्यं तं त्रिभिर्दिनैः ॥५२।\nरामेण तुमुले युद्धे रावणो द्रावितो रणात् ।।\nपंचम्या अष्टमीयावद्रावणेन प्रबोधितः ॥५३।\nकुंभकर्णस्तदा चक्रेऽभ्यवहारं चतुर्दिनम् ।।\nकुंभकर्णो दिनैः षड्भिर्नवम्यास्तु चतुर्दशीम् ॥५४।\nरामेण निहतो युद्धे बहुवानरभक्षकः ।।\nअमावास्यादिने शोकादवहारो बभूव ह ॥५५।\nफाल्गुनादिप्रतिपदश्चतुर्थ्यंतं चतुर्दिनैः ।।\nबिसतंतुप्रभृतयो निहताः पंचराक्षसाः ॥५६।\nपंचम्याः सप्तमी यावदतिकायवधस्तथा ।।\nअष्टम्याद्वादशी यावन्निहतौ दिनपंचकात् ॥५७।\nनिकुंभकुंभावूर्ध्वं तु मकराक्षस्त्रिभिर्दिनैः ।।\nफाल्गुनासितद्वितीयायां दिने शक्रजिता जितम् ॥५८।\nतृतीयादिसप्तम्यंतं दिनपंचकमेव च ।।\nओषध्यानयनव्यग्रादवहारो बभूव ह ॥५९।\nततस्त्रयोदशीयावद्दिनैः पंचभिरिंद्रजित् ।।\nलक्ष्मणेन हतो युद्धे विख्यातबलपौरुषः ॥६०।\nचतुर्दश्यां दशग्रीवो दीक्षां प्रापावहारतः ।।\nअमावास्यादिने प्रायाद्युद्धाय दशकंधरः ॥६१।\nचैत्रशुक्लप्रतिपदः पंचमीदिनपंचकैः ।।\nरावणे युद्ध्यमाने तु प्रचुरो रक्षसां वधः ॥६२।\nचैत्रषष्ठ्याष्टमी यावन्महापार्श्वादि मारणम् ।।\nचैत्रशुक्लनवम्यां तु सौमित्रेः शक्तिभेदनम् ॥६३।\nकोपाविष्टेन रामेण द्रावितो दशकंधरः ।।\nद्रोणाद्रिरांजनेयेन लक्ष्मणार्थमुपाहृतः ॥६४।\nदशम्यामवहारोभूद्रात्रौ युद्धे तु रक्षसाम् ।।\nएकादश्यां तु रामाय रथं मातलिसारथिः ॥६५।\nप्रेरितो वासवेनाजावर्पयामास भक्तितः ।।\nकोपवानथ द्वादश्या यावत्कृष्णचतुर्दशी ॥६६।\nअष्टादशदिनै रामो रावणं द्वैरथेऽवधीत् ।।\nसंग्रामे तुमुले जाते रामो जयमवाप्तवान् ॥६७।\nमाघशुक्लद्वितीयायाश्चैत्रकृष्ण चतुर्दशीम् ।।\nसप्ताशीतिदिनेष्वेव मध्यं पंचदशाहकम् ॥६८।\nयुद्धावहारः संग्रामो द्वासप्तति दिनान्यभूत् ।।\nसंस्कारो रावणादीनाममावस्या दिनेऽभवत् ॥६९।\nवैशाखादि तिथौ राम उवास रणभूमिषु ।।\nअभिषिक्तो द्वितीयायां लंकाराज्ये विभीषणः ॥७०।\nसीताशुद्धिस्तृतीयायां देवेभ्यो वरलंभनम् ।।\nहत्वा चिरेण लंकेशं लक्ष्मणाग्रज एव सः ॥७१।\nगृहीत्वा जानकीं पुण्यां दुःखितां राक्षसेन तु ।।\nआदाय परया प्रीत्या जानकीं स न्यवर्तत ॥७२।\nवैशाखस्य चतुर्थ्यां तु रामः पुष्पकमाश्रितः ।।\nविहायसा निवृत्तस्तु भूयोऽयोध्यां पुरीं प्रति ॥७३।\nपूर्णे चतुर्दशे वर्षे पंचम्यां माधवस्य तु ।।\nभरद्वाजाश्रमे रामः सगणः समुपाविशत् ॥७४।\nनंदिग्रामे तु षष्ठ्यां स भरतेन समागतः ।।\nसप्तम्यामभिषिक्तोऽसावयोध्यायां रघूद्वहः ॥७५।\nदशैकाधिकमासांस्तुचतुर्दशाहानि मैथिली ।।\nउवास राम रहिता रावणस्य निवेशने ॥७६।\nद्विचत्वारिंशक वर्षे रामो राज्यमकारयत् ।।\nसीतायाश्च त्रयस्त्रिंशद्वत्सराश्च तदाभवन् ॥७७।\nस चतुर्दशवर्षांते प्रविश्य च पुरीं प्रभुः ।।\nअयोध्यां मुदितो रामो हत्वा रावणमाहवे ॥७८।\nभ्रातृभिः सहितस्तत्र रामो राज्यमथाकरोत् ।।\nराज्यं प्रकुर्वतस्तस्य पुरोधा वदतां वरः ॥७९।\nअगस्त्यः कुंभसंभूतिस्तमागंता रघोः पतिम् ।।\nतद्वाक्याद्रघुनाथोऽसौ करिष्यति हयक्रतुम् ॥८०।\nतस्यागमिष्यति हयो ह्याश्रमे तव सुव्रत ।।\nतस्य योधाः प्रमुदिता आयास्यंति तवाश्रमम् ॥८१।\nतेषामग्रे रामकथाः करिष्यसि मनोहराः ।।\nतैः साकं त्वमयोध्यायां गंतासि वै द्विजर्षभ ॥८२।\nदृष्ट्वा राममयोध्यायां पद्मपत्रनिभेक्षणम् ।।\nतत्क्षणादेव संसारवार्धिनिस्तारवान्भव ॥८३।\nइत्युक्त्वा मां मुनिवरो लोमशः सर्वबुद्धिमान् ।।\nउवाच ते किं प्रष्टव्यं तदाहमवदं हि तम् ॥८४।\nज्ञातं त्वत्कृपया सर्वं रामचारित्रमद्भुतम् ।।\nत्वत्प्रसादादवाप्स्येऽहं रामस्य चरणांबुजम् ॥८५।\nमया नमस्कृतः पश्चाज्जगाम स मुनीश्वरः ।।\nतत्प्रसादान्मयावाप्तं रामस्य चरणार्चनम् ॥८६।\nसोऽहं स्मरामि रामस्य चरणावन्वहं मुहुः ।।\nगायामि तस्य चरितं मुहुर्मुहुरतंद्रितः ॥८७।\nपावयामि जनानन्यान्गानेन स्वांतहारिणा ।।\nहृष्यामि तन्मुनेर्वाक्यं स्मारंस्मारं तदीक्षया ॥८८।\nधन्योऽहं कृतकृत्योऽहं सभाग्योऽहं महीतले ।।\nरामचंद्र पदांभोज दिदृक्षा मे भविष्यति ॥८९।\nतस्मात्सर्वात्मना रामो भजनीयो मनोहरः ।।\nवंदनीयो हि सर्वेषां संसाराब्धितितीर्षया ॥९०।\nतस्माद्यूयं किमर्थं वै प्राप्ताः को वानराधिपः ।।\nयागं करोति धर्मात्मा हयमेधं महाक्रतुम् ॥९१।\nतत्सर्वं कथयंत्वत्र यां तु वाहस्य पालने ।।\nस्मरंतु रघुनाथांघ्रिं स्मृत्वा स्मृत्वा पुनः पुनः ॥९२।\nइति वाक्यं समाकर्ण्य मुनेर्विस्मयमागताः ।।\nरघुनाथं स्मरंतस्ते प्रोचुरारण्यकं मुनिम् ॥९३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे लोमशारण्यकसंवादे रामचरित्रकथनंनाम षट्त्रिंशत्तमोऽध्यायः ३६ ।"
  }
]
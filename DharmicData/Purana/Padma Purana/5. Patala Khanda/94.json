[
  {
    "text": "अंबरीष उवाच-\nपापप्रशमनं स्तोत्रं श्रोतुमिच्छामि तद्विभो ।\nयस्य श्रवणमात्रेण पापराशिर्विलीयते १।\nधन्योऽस्म्यनुगृहीतोऽस्मि श्रावितोऽस्मि शुभं विधिम् ।\nविकर्मोपार्जितं यस्य श्रवणादेव हीयते २।\nचित्रं किमत्र मधुसूदन दैवतस्य मासस्य पुण्यसवनैरिह माधवस्य ।\nस्नानैरवश्यविहितैरघराशिनाशः स्याद्यस्य नामपठनादपि तस्य लोकः ३।\nतदेव पुण्यं परमं पवित्रं हृद्यं च लोके सुकृतैकलभ्यम् ।\nयदुच्यते केशवनामधेयं मन्ये मुने माधवमासि भव्यम् ४।\nधन्यास्तु ते माधवमासि नाम स्मरंति येऽहो मधुसूदनस्य ।\nतस्यैव मे किंचिदहो चरित्रं पुनः पवित्रं वद विश्वजन्यम् ५।\nसूत उवाच-\nवचः समाकर्ण्य हरिप्रियस्य प्रीतो मुनिस्तस्य नृपोत्तमस्य ।\nस माधवस्नानसमुत्सुकोऽपि कथारसेनाह स माधवस्य ६।\nनारद उवाच-\nसत्यं महीपाल मिथो मुकुंदकथारसालापविधिर्विशुद्धः ।\nत्वया समं माधवमासधर्मस्नानाधिकोऽयं हरिदैवतेन ७।\nजीवितं यस्य धर्मार्थं धर्मो हर्यर्थमेव च ।\nअहोरात्राणि पुण्यार्थं तं मन्ये वैष्णवं भुवि ८।\nकिंचिद्वक्ष्यामि ते राजन्वैशाखस्नानजं फलम् ।\nअस्मत्पितापि नो वक्तुमलं विस्तरतोऽखिलम् ९।\nयत्र मज्जनमात्रेण प्रेता मुक्तिमुपागताः ।\nमाधवे मासि ते पापा नर्मदासलिले परे १०।\nपुरातीर्थप्रसंगेन भ्रमन्कोपि महीसुरः ।\nमुनिशर्मेति विख्यातो धर्मात्मा सत्यवाञ्छुचिः ११।\nयुक्तः शमदमाभ्यां च क्षांतिसंतोषसंयुतः ।\nयुक्तः स पितृकार्येषु श्रुतिस्मृतिविधानवान् १२।\nयुक्तो मधुरवाक्येषु संयुक्तो हरिपूजने ।\nयुक्तो वैष्णवसंसर्गे त्रिकालज्ञानवान्मुनिः १३।\nस्वकर्मणि रतो धीरो हृदयालुः प्रियाप्रियः ।\nदयालुरतिमेधावी तत्त्वविद्ब्राह्मणप्रियः १४।\nमाधवे मासि रेवायां स्नानार्थं प्रतिसंचरन् ।\nअग्रतः पंचपुरुषान्ददर्शातीव दुःखितान् १५।\nपरस्परमसंसर्गकारिणः कृष्णविग्रहान् ।\nवटच्छायामुपाश्रित्य समासीनानवस्थितान् १६।\nपश्यंतो दिक्षु सर्वासु दुरितोद्विग्नचेतसः ।\nतानालोक्य द्विजश्रेष्ठश्चिंतयामास विस्मितः १७।\nअत्रैते के नरा भीता विपिने दीनचेष्टिताः ।\nचौरा वा विकृताकारा दृश्यंते संगभागिनः १८।\nपरस्परं च भाषंतः कृशाः कृष्णवपुः श्रियः ।\nयावदेवं स विप्राग्र्यो विचारयति धीरधीः १९।\nतावदागम्यते सर्वे दूरस्था मुनिमादरात् ।\nबद्धांजलिपुटा भूत्वा प्रणम्योचुरिति स्फुटम् २०।\nपंचपुरुषा ऊचुः -\nभव्यं भवंतं पुरुषोत्तमं वै विभ्राजमानं चरितेन मान्यम् ।\nमन्यामहे विप्र दयालुमुख्यं वाचं समाकर्णय नोसि मैत्रः २१।\nसंतः प्रतिष्ठा दीनानां दैवादुद्भूतपापिनाम् ।\nआर्तानामार्तिहंतारो दर्शनादेव साधवः २२।\nअहं पांचालदेशीयः क्षत्रियो वीरवाहनः ।\nब्राह्मणं हतवान्मोहाच्छरेण शब्दवेधिना २३।\nशिखासूत्रविहीनस्तु तिलकेन विवर्जितः ।\nअटामि जगतीमेनां ब्रह्मघ्नोऽहमिति ब्रुवन् २४।\nब्रह्मघ्नायातिपापाय भिक्षा मह्यं प्रदीयताम् ।\nएवं सर्वेषु तीर्थेषु भ्रमन्नत्रास्मि चागतः २५।\nब्रह्महत्या न मेद्यापि प्रयाति मुनिसत्तम ।\nएवं मे वर्षमेकं हि व्यतीतं कुर्वतो विभो २६।\nदह्यमानस्य पापेन शोकाकुलितचेतसः ।\nचंद्रशर्मापरो विप्रो योयं संलक्ष्यते द्विज २७।\nगुरुघाती स तु ब्रह्मन्मोहाकुलितमानसः ।\nमोहाकुलितचित्तत्वाद्गुरुघातक उच्यते २८।\nनिवसन्मागधेदेशे संत्यक्तः स्वजनैस्ततः ।\nदैवादसावपि मुने भ्रमन्निह समागतः २९।\nशिखासूत्रविहीनस्तु विप्रलिंगविवर्जितः ।\nमया पृष्टस्तु वृत्तांतं सत्यमेवावदद्द्विजः ३०।\nवसता यद्गुरोर्गेहे क्रोधाकुलितचेतसा ।\nमहामोहगतेनापि यथा वै घातितो गुरुः ३१।\nतेन पापेन दग्धोऽसौ वर्तते शोकपीडितः ।\nतृतीयोऽयं पुनः स्वामिन्वेदशर्मासमाहितः ३२।\nसुरापो ब्राह्मणो जातो मोहाद्वेश्याप्रसंगतः ।\nपृष्टो मयायमपि मे यथावृत्तं तथाब्रवीत् ३३।\nआत्मनश्चेष्टितं सर्वं मनस्तापेन पीडितः ।\nनिरस्तः सर्वलोकैश्च भार्याबंधुजनैरपि ३४।\nतेन पापेन संलिप्तो भ्रमन्नत्रायमागतः ।\nचतुर्थो विधुरो नाम वैश्योऽयं गुरुतल्पगः ३५।\nमोहान्मासत्रयं यावद्वेश्याभूतां च मातरम् ।\nबुभुजे स विदेहस्थां ज्ञाततत्त्वस्ततश्चरन् ३६।\nदुःखितोऽभ्यागमद्भूमिं भ्रमन्निह मुने पुनः ।\nपंचमोऽयं महापापी पापिसंसर्गकारकः ३७।\nप्रत्यहं धनलोभेन स्तेयादिकृतवानघम् ।\nवैश्योतिपातकैः क्रांतस्ततस्त्यक्तो जनैः स्वयम् ३८।\nनिर्विण्णमानसो दैवान्नंदनामेह संगतः ।\nएवं पंचापि पापिष्ठाः स्थानमेकमुपागताः ३९।\nकः कस्यापि न संपर्कं भोजनाच्छादनादिभिः ।\nन करोति महाभाग विना वार्तां द्विजोत्तम ४०।\nविशंत्येकासने नैव न स्वपंत्येकसंस्तरे ।\nएवं दुःखसमाक्रांता नानातीर्थेषु वै गताः ४१।\nनास्माकं पातकं घोरं प्रयाति मुनिसत्तम ।\nदृष्ट्वा भवंतं दीप्यंतं प्रसन्नानि मनांसि नः ४२।\nवदंति दुरितप्रांतं साधोस्ते पुण्यदर्शनात् ।\nउपायं वद नः स्वामिन्यथा पापक्षयो हि नः ४३।\nज्ञायते करुणोऽस्माभिर्विप्र वेदार्थवित्प्रभो ।\nआर्तानां मार्गमाणानां पश्चात्तापमुपेयुषाम् ४४।\nमोहादवाप्तपापानां त्वमुद्धर्तासि निश्चितम् ।\nनारद उवाच-\nतेषामिति वचः श्रुत्वा मुनिशर्मा मुनिस्ततः ४५।\nइदमाह विचार्येति करुणावरुणालयः ।\nमुनिशर्मोवाच-\nयूयमज्ञानतः प्राप्तपातकाः सत्यभाषिणः ४६।\nअनुतापयुतास्तस्मादनुग्राह्या मयाधुना ।\nशृणुध्वं मे वचः सत्यमूर्ध्वबाहुर्वदाम्यहम् ४७।\nयन्मयांगिरसः पूर्वं श्रुतं मुनिसमागमे ।\nदृष्टं वेदेषु शास्त्रेषु श्रुतं गुरुमुखात्तथा ४८।\nविष्णुनाराधितेनादौ स्वयमुक्तं च तत्त्वतः ।\nन तृप्तिरशनादन्या न गुरुर्जनकादपि ४९।\nन पात्रमन्यद्विप्रेभ्यो न देवः केशवात्परः ।\nन गंगया समं तीर्थं न दानं सुरभीसमम् ५०।\nन गायत्र्या समं जाप्यं न द्वादश्यासमं व्रतम् ।\nन भार्यया समं मित्रं न धर्मो दयया समः ५१।\nन स्वातंत्र्यसमं सौख्यं गार्हस्थ्यान्नाश्रमो वरः ।\nन सत्यात्परआचारो न संतोषात्परं सुखम् ५२।\nन माधवसमो मासो महापापहरः परः ।\nविधिनानुष्ठितो भक्त्या मधुसूदनवल्लभः ५३।\nगंगादिषु च तीर्थेषु विशेषेण सुदुर्लभः ।\nप्रायश्चित्तानि सर्वाणि द्वादशाब्दमुखानि च ५४।\nतावद्गर्जंति पापानि यावन्नायाति माधवः ।\nवैशाखमखिलं मासं यः स्नाति हरितत्परः ५५।\nहरिपादसमुद्भूते सलिले विमलाशयः ।\nस एव सर्वपापानां हंता दृष्टस्तु पापिभिः ५६।\nनिजपापौघनिष्कृत्यै वक्तव्यं तस्य किन्नरैः ५७।\nमासे तु वै माधवसंज्ञकेऽस्मिन्यः स्नाति पापैः स विमुच्यते हि ।\nमेषस्थिते संप्रति नर्मदायाः शर्मप्रदे वारिणि वारिताघे ५८।\nदुर्लभा हि महानद्यो माधवे मासि सर्वशः ।\nततोऽपि दुर्लभा गंगा रेवा च यमुना तथा ५९।\nएतासु तिसृषु प्रायः प्राप्यैकामपि सादरम् ।\nयः स्नाति माधवे मासि विपापः स हरिं व्रजेत् ६०।\nतस्मादहो सह मया सुकृतैकसारे वैशाखमासि च भवंत उपेत्य रेवाम् ।\nमज्जंतु पातककृतो मुनिवृंदजुष्टे रेवाजले निखिलपापभयापहत्यै ६१।\nएवमुक्तास्ततः सर्वे मुदिता मुनिना सह ।\nजग्मुस्ते पापिनो रेवां शंसंतोऽद्भुतकारिणीम् ६२।\nमुनिशर्मा ततो गच्छंस्तैस्तथानुगतो नरैः ।\nददर्श पथिसंत्रस्तान्पिशाचानष्ट भीषणान् ६३।\nकुर्वंतो विविधाञ्छब्दान्भ्रमंतोऽपि ततस्ततः ।\nऊर्द्ध्वकेशोर्द्ध्वरक्तांश्च कृष्णदंतकृशोदरान् ६४।\nअरण्ये कंटकाक्रांते वृक्षपानीयवर्जिते ।\nसम्मुखं धावतो दृष्ट्वा भयसंविग्नमानसः ६५।\nनमोनारायणायेति रक्षरक्षेति चाब्रवीत् ६६।\nनारायणायेति नमोभिधानमाकर्ण्य धर्मैकनिधानमुच्चैः ।\nभवांतरे ते मनसा पिशाचा ययुर्निजादृष्टवशेन लब्धाः ६७।\nविनयान्वितमनसो मुनिशर्मा विलोक्य तान् ।\nउवाच मधुराभाषी के यूयं विकृता नराः ६८।\nकिं वा केन कृतं कर्म येन प्राप्ता च वैकृतिः ।\nकथमेवं विधाः सर्वे दुःखिनोऽतीव भीषणाः ६९।\nप्रेता ऊचुः -\nक्षुत्पिपासार्दिता नित्यं नानादुःखचयाकुलाः ।\nकृतबुद्धे हृदि क्रूरा नष्टसंज्ञा विचेतसः ७०।\nन जानीमो दिशः क्वापि मूढा मानवघातिनः ।\nतदेतद्दुःखमाख्यातमेतदेवासुखं पुनः ७१।\nप्रभातमिव संभाति भास्करोदयदर्शनात् ।\nश्रुत्वा नारायणेत्युच्चैर्भाषितं तव कोमलम् ७२।\nदृष्ट्वा च दर्शनं विप्र शुद्धभावं गता वयम् ।\nदर्शनेनैव ते विप्र नामश्रवणतो हरेः ७३।\nभवांतरमनुप्राप्ता वयं प्राप्ता दयालवः ।\nविनाशयत्यपयशो बुद्धिं विशदयत्यपि ७४।\nप्रतिष्ठापयति प्रायो नृणां वैष्णवदर्शनम् ।\nअहं पर्युषितो नाम सूचकोऽयं द्वितीयकः ७५।\nशीघ्रगो रोधकश्चान्यः पंचमोयं च लेखकः ।\nषष्ठोयमिति वाग्दुष्टः सप्तमोयं विदैवतः ७६।\nनित्यंयाजनकश्चायमष्टमः कष्टदायकः ।\nमुनिशर्मोवाच-\nप्रेतानां कर्मजातानां नामानि भवतां कुतः ७७।\nकिं तत्कारणमुद्दिश्य येन यूयं सनामकाः ।\nप्रेता ऊचुः -\nमया स्वादु सदा भुक्तं दत्तं पर्युषितं द्विजे ७८।\nआज्ये सति निराज्यं च तेन पर्य्युषितोऽस्म्यहम् ।\nमिथ्यामिथ्यापरच्छिद्र मर्म्मान्वेषी स्वभावतः ७९।\nसूचयामास तेनासौ सूचकोऽशुचिरातुरः ।\nशीघ्रं नश्यति विप्रेण याचितः क्षुभितेन वै ८०।\nएतत्कारणमुद्दिश्य शीघ्रगो द्विजसत्तम ।\nगृहोपरि सदा स्वादुभुक्तमेतेन पापिना ८१।\nएकाकिना कुमनसा तेनासौ रोधकः स्मृतः ।\nमौनेनापि स्थितो नित्यं पादेन लिखते महीम् ८२।\nअस्माकमपि पापिष्ठो लेखको लोकसंगतः ।\nगुणिनोयं गुणान्द्वेष्टि निर्गुणे च गुणज्ञताम् ८३।\nअसंज्ञे ज्ञानयोगी च वाग्दुष्टोसौ ततः स्मृतः ।\nनास्तिक्यभावादनिशं पितृदैवत मानवान् ८४।\nन मन्यते च सत्कर्म पापस्तेन विदैवतः ।\nसदा याचनको मिथ्या मिथ्यादौर्गत्यदर्शकः ८५।\nसभूतोद्वेजको लुब्धस्तेन याचनकस्त्वयम् ।\nएभिः पूर्वकृतैः पापैर्भुक्त्वा नरकयातनाम् ८६।\nप्रेतास्ते दर्शनादद्य पुनर्जाताः स्म सुस्थिताः ।\nएतत्ते सर्वमाख्यातमात्मवृत्तांतसंभवम् ८७।\nप्रश्नं च यदि ते श्रद्धा पृच्छान्यत्कथयामि ते ।\nब्राह्मण उवाच-\nये जीवा भुवि तिष्ठंति सर्वआहारमूलकाः ८८।\nयुष्माकमपि आहारं श्रोतुमिच्छामि तत्त्वतः ।\nप्रेता ऊचुः -\nशृणुष्वाहारमस्माकं सर्वसत्वविगर्हितम् ८९।\nयं श्रुत्वा निंदसे ब्रह्मन्भूयोभूयश्च नित्यशः ।\nश्लेष्ममूत्रपुरीषेण योषिदंगमलेन च ९०।\nगृहाणित्यक्तशौचानि तानि भुंजंति तत्र वै ।\nस्त्रीदग्धानि प्रकीर्णानि प्रकीर्णायस्कराणि च ९१।\nकुत्सितानि मलेनापि प्रेता वै तत्र भुंजते ।\nमाधवं यत्र नार्चंति स्त्रीजितानि गृहाणि च ९२।\nदया क्षांतिविहीनानि प्रेतास्तत्रैव भुंजते ।\nयत्राभद्रा गृहे वाचः शौचहीनाश्च योषितः ९३।\nकलहो यत्र सततं प्रेतास्ते तत्र भुंजते ।\nन यत्र जामयो गेहे पूज्यंते न वराः स्त्रियः ९४।\nयत्र दुर्जनसंसर्गस्तत्र भोक्ष्यामहे वयम् ।\nन यत्र हरिसेवा वा न कथा यत्र वैष्णवी ९५।\nन यत्र वैष्णवी प्रीतिः प्रेता वै तत्र भुंजते ।\nयेषामेवं गृहे प्रीता भुंजते तेऽपि सत्वरम् ९६।\nप्रेता भवंति पापेन निजवंशविनाशकाः ।\nतस्य मे जायते ब्रह्मन्वदतो भोजनं निजम् ९७।\nअस्मात्पापतरं चान्यत्किंचिद्वक्तुं न शक्यते ।\nनिर्विण्णः प्रेतभावेन पृच्छामि त्वां दृढव्रतम् ९८।\nयथा न जायते प्रेतो मुक्तिः प्रेतत्वतो यथा ।\nब्राह्मण उवाच-\nएकादश्यादिभिः पुण्यैर्व्रतैरच्युतकीर्तनैः ९९।\nदेवतातिथिपूजाभिर्गुरुपूजादिभिस्तथा ।\nआचारैः साधुचरितैः श्रुतिस्मृत्युदितैर्दिनैः १००।\nएवं श्राद्धक्रियादानैर्यथाविधिविनिर्मितैः ।\nदयादानदमक्षांतिशीलशिष्टाभिवादनैः १०१।\nइत्येवमादिभिर्धर्मैः प्रेता न स्युः कुलेऽपि वै ।\nगोविप्रतीर्थामरपर्वताग्र्य नदीनदाश्वत्थतरूननेकशः १०२।\nयो वंदते बंधुजने विनीतः प्रेतो न लोके भवतीह नूनम् ।\nक्रमादर्च्चयते युक्तो विशेषादपि मानवः १०३।\nगंगादिपुण्यतीर्थेषु तस्य पुण्यमनंतकम् ।\nनाहं वर्षसहस्रेषु वक्तुं शक्तः स्वयं विभुः १०४।\nदर्शनादेव तस्यापि मुक्तः प्रेतत्वतो भवेत् ।\nऊर्जमूर्जस्वलं मासमथ दामोदरप्रियम् १०५।\nतपसामुत्तमं मासं तपो माधववल्लभम् ।\nवैशाखं माधवं मासं मधुसूदनदैवतम् १०६।\nउत्तमं सर्वमासानां यमेकं मुनयो विदुः ।\nयेनैव साधनेन स्यात्सर्वं कृत्यं हि साधितम् १०७।\nब्रह्मविद्यामताभ्येति सा लक्ष्मीर्विश्वकारिणी ।\nतस्या वासो यतो मासो माधवोऽसौ ततः स्मृतः १०८।\nन माधवसमो देवो यथा देवेषु निश्चितम् ।\nतथा मासेषु सर्वेषु न मासो माधवप्रियः १०९।\nतस्य माधवमासस्य माहात्म्यमपि भक्तितः ।\nश्रुत्वा विमुच्यते प्रेतयोनितः किं विधानतः ११०।\nसतां संभाषणादेव पुण्यतीर्थनिषेवणात् ।\nनारायणेति पठनात्तन्नामश्रवणादपि १११।\nमुच्यते पातकैः सर्वैर्जनो भक्तिपरायणः ।\nयतिष्ये तदहं प्रेता भवतामपि मुक्तये ११२।\nपरोपकारजं पुण्यं यतो न स्यान्मखैरपि ।\nप्रेता यामि ततः स्नातुं रेवावारिणि माधवे ११३।\nमासि मेषस्थिते भानावेतैरनुगतो नरैः ।\nपंचैव ते पुनर्मोहाज्जातपातकसंचयाः ११४।\nस्नातुमायांति वचसा ममैव करुणावतः ११५।\nतावद्भवंतस्तु निदेशतो मे तिष्ठंतु तत्रैव वने विशोकाः ।\nश्रीनर्मदावारिणि यावदेव गत्वा निजस्नानविधिं विहाय ११६।\nनिर्माय पुरुषानपि नाम तस्मात्कुशस्वरूपानिह नर्मदा के ।\nविधानतो माधवमासि दीनान्निमज्जयामीति दया निबद्धः ११७।\nएवं दिनत्रयेणैव मुक्तिर्वः प्रेतयोनितः ।\nन दर्भबटुकस्नानमात्रेणैव न संशयः ११८।\nनारद उवाच-\nएवमुक्तस्ततस्तैस्तु प्रतीतैरपि पूजितः ।\nमुनिशर्मा ययावेतैरनुयातस्तु पंचभिः ११९।\nतत्र गत्वा ततः प्रातः स्नात्वा कृत्वा तथाविधिम् ।\nस्नापयामास तान्प्रेतान्नामतो दर्भनिर्मितान् १२०।\nस्मृताश्च मुनिना तीर्थे स्नापिता नामतस्तथा ।\nप्रेताः पुण्यवता तेन सद्यो मुक्ता दिवं ययुः १२१।\nते पापिनः पंच यदैव रेवाजले निमग्ना वचसैव तस्य ।\nश्रीमाधवे मासि विवर्णदेहाः सद्यः सुवर्णैकरुचो बभूवुः १२२।\nपापप्रशमनं स्तोत्रं श्राविता मुनिशर्मणा ।\nसमक्षं सर्वलोकानां जातास्ते वरकांतयः १२३।\nतत्रस्था मानवास्तांस्तु विरजान्स्नानमात्रतः ।\nन स्पृशंति च राजेंद्र पापिसंसर्गशंकथा १२४।\nमुनिशर्मानुरोधेन ततो धर्मप्रमाणतः ।\nसद्यो दिव्याभवद्वाणी यदेते विगतैनसः १२५।\nस्नातानां माधवेमासि मुकुंदहृदयात्मनाम् ।\nपापप्रशमनं स्तोत्रं शृण्वतामिह सादरम् १२६।\nचित्रं किमत्र या शुद्धिर्जायते पापसंचयात् ।\nसर्वेषामेव पापानां प्रायश्चित्तमिदं परम् १२७।\nयत्प्रातर्माधवे मासि भक्त्या तीर्थेऽवगाहनम् ।\nयतः प्रेतास्तु ते पापाः स्नापिता नाममात्रतः १२८।\nस्मृताः पुण्यवता तेन मोचिता मुनिशर्मणा १२९।\nइत्येवमाकर्ण्य गिरं नभःस्थामत्यद्भुतामाशु ततो मनुष्याः ।\nशशंसुरेतानपि पंचपुण्यान्वैशाखमासं च मुनिं च रेवाम् १३०।\nअथ चाकर्ण्य भूपालः स्तवं दुरितनाशनम् ।\nयदाकर्ण्य नरो भक्त्या मुच्यते पापराशिभिः १३१।\nयस्य श्रवणमात्रेण पापिनः शुद्धिमागताः ।\nअन्येऽपि बहवो मुक्ताः पापादज्ञानसंभवात् १३२।\nपरदार परद्रव्य जीवहिंसादिके यदा ।\nप्रवर्तते नृणां चित्तं प्रायश्चित्तं स्तुतिस्तदा १३३।\nविष्णवे विष्णवे नित्यं विष्णवे विष्णवे नमः ।\nनमामि विष्णुं चित्तस्थमहंकारगतं हरिम् १३४।\nचित्तस्थमीशमव्यक्तमनंतमपराजितम् ।\nविष्णुमीड्यमशेषाणामनादिनिधनं विभुम् १३५।\nविष्णुश्चित्तगतो यन्मे विष्णुर्बुद्धिगतश्च यत् ।\nयच्चाहंकारको विष्णुर्यो विष्णुर्मयि संस्थितः १३६।\nकरोति कर्तृभूतोऽसौ स्थावरस्य चरस्य च ।\nतत्पापं नाशमायाति तस्मिन्नेव हि चिंतिते १३७।\nध्यातो हरति यत्पापं स्वप्ने दृष्टस्तु भावनात् ।\nतमुपेंद्रंमहं विष्णुं प्रणमामि नतिप्रियम् १३८।\nजगत्यस्मिन्निरालंबे मधुसूदनमच्युतम् ।\nहस्तावलंबनं स्तोत्रं विष्णुं वंदे परात्परम् १३९।\nसर्वेश्वरेश्वरविभो परमात्मन्नधोक्षज ।\nहृषीकेश हृषीकेश हृषीकेश नमोस्तु ते १४०।\nनृसिंहानंत गोविंद भूतभावन केशव ।\nदुरुक्तं दुष्कृतं ध्यातं शम पापं नमोस्तु ते १४१।\nयन्मया चिंतितं दुष्टं स्वचित्तवशवर्तिना ।\nअकार्य्यमघमत्युग्रं तच्छमं नय केशव १४२।\nब्रह्मण्यदेव गोविंद परमार्थपरायण ।\nजगन्नाथ जगद्धातः पापं शमय मेऽच्युत १४३।\nयच्चापराह्णे सायाह्ने मध्याह्ने च तथा निशि ।\nकायेन मनसा वाचा कृतं पापमजानता १४४।\nजानता च हृषीकेश पुंडरीकाक्ष माधव ।\nनामत्रयोच्चारणतः सर्वे यांतु मम क्षयम् १४५।\nशारीरं मे हृषीकेश पुंडरीकाक्ष मानसम् ।\nपापं प्रशममायातु वाक्कृतं मम माधव १४६।\nयद्भुंजानः पिबंस्तिष्ठन्स्वपञ्जाग्रद्यदास्थितः ।\nअकार्षं पापमर्थार्थं कायेन मनसा गिरा १४७।\nमहदल्पमपि प्रायो दुर्योनि नरकावहम् ।\nतत्पापं प्रशमं यातु वासुदेवस्य कीर्तनात् १४८।\nपरं ब्रह्म परं धाम पवित्रं परमं च यत् ।\nतस्मिन्प्रकीर्तिते विष्णौ यत्पापं तत्प्रणश्यतु १४९।\nयत्प्राप्य न निवर्त्तंते गंधस्पर्शादिवर्जिताः ।\nसूरयस्तत्पदं विष्णोस्तत्सर्वं शमयत्वयम् १५०।\nपापप्रशमनं स्तोत्रं यः पठेच्छृणुयान्नरः ।\nशारीरैर्मानसैर्वाग्जैः कृतैः पापैः स मुच्यते १५१।\nमुक्तः पापग्रहादिभ्यो याति विष्णोः परं पदम् ।\nतस्मात्पापे कृतं जप्यं स्तोत्रं सर्वाघमर्दनम् १५२।\nप्रायश्चित्तमघौघानां पठितव्यं नरोत्तमैः ।\nप्रायश्चित्तैः स्तोत्रवरैर्व्रतैर्नश्यति पातकम् १५३।\nततः कार्याणि संसिद्ध्यै तानि वै भुक्तिमुक्तये ।\nपूर्वजन्मार्जितं पापमैहिकं च नरेश्वर १५४।\nस्तवस्य श्रवणादस्य सद्य एव विलीयते ।\nपापद्रुमकुठारोऽयं पापेंधनदवानलः १५५।\nपापराशितमः स्तोम भानुरेष स्तवो नृप ।\nमया प्रकाशितस्तुभ्यं तथा लोकानुकंपया १५६।\nस्तवो योऽयं मया प्राप्तो रहस्यं पितुरादरात् ।\nइतिहासमिमं पुण्यं यः शृणोति नराधिप १५७।\nतस्यापि पुण्यमाहात्म्यं वक्तुं शक्तः स्वयं हरिः ।\nस्वस्ति तेस्तु महाराज गंगायामथ सत्वरम् १५८।\nस्नातुं यामि समायातो मासोऽयं माधवो महान् १५९।\nइति श्रीपद्मपुराणे पातालखंडे नारदांबरीषसंवादे वैशाखमाहात्म्ये प्रेतोपाख्याने पापप्रशमनंनाम चतुर्नवतितमोऽध्यायः ९४।"
  }
]
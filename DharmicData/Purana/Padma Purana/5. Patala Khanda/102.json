[
  {
    "text": "यम उवाच-\nततस्तु करुणावार्धिस्तेषां शोकेन पीडितः ।\nभूपतिः श्रीहरेर्दूतान्विनयेनाह वाडव १।\nऐश्वर्यस्याभिजात्यस्य गुणानां सुकृतस्य च ।\nसंतः फलं हि गण्यंते यद्भीतपरिरक्षणम् २।\nयद्यस्ति सुकृतं किंचिन्मम तेनैव जंतवः ।\nस्वर्गे गच्छंतु मुक्तौघाः स्थाने तेषां वसाम्यहम् ३।\nएवं भूपवचः श्रुत्वा तस्य सत्यवतो हि ते ।\nध्यायंतः सत्यमौदार्यमब्रुवंस्ते वचो नृपम् ४।\nदूता ऊचु-\nअनेन तव कारुण्यकर्मणा वचसा नृप ।\nबभूव वृद्धिर्धर्मस्य संचितस्य विशेषतः ५।\nस्नानं दानं जपो होमस्तपो देवार्चनादिकम् ।\nकृतं यन्माधवे मासि तदनंतफलं विदुः ६।\nस्वर्गे यज्वा च दाता च क्रीडते त्रिदशैः सह ।\nवापीषु हेमपद्मासु कल्पवृक्षतलेऽपि च ७।\nगीयमानो मुदं याति गीर्वाणरमणीगणैः ।\nजलान्नदानतो लोकं लभते वारुणं शुभम् ८।\nकुलानि हेलया सप्त संतारयति गोप्रदः ।\nहयं दत्वा रवेर्लोकं याति विद्याप्रदो नरः ९।\nब्रह्मलोकं तथा हेमदानाद्याति सुरालये ।\nयो ददाति तथा कन्यां विष्णुलोकं स गच्छति १०।\nमाधवेमासि यः स्नात्वा दत्वा संपूज्य माधवम् ।\nअवाप्य सकलान्कामान्प्रयाति पदमव्ययम् ११।\nएकतोऽपि तपो दान क्रतु सुत्यादिकाः क्रियाः ।\nएकतो विधिवन्मासो माधवश्चरितो महान् १२।\nतस्य माधवमासस्य दिनैकस्यापि भूपते ।\nकृतं यत्सुकृतं तत्ते सर्वदानाधिकं पुरा १३।\nकारुण्येन दिनैकस्य पुण्यं देहि धरापते ।\nनिरये पच्यमानेभ्यो दुःखितेभ्यो दयानिधे १४।\nन दयासदृशो धर्मो न दयासदृशं तपः ।\nन दयासदृशं दानं न दयासदृशः सखा १५।\nपुण्यदः पुण्यमाप्नोति नरो लक्षगुणं सदा ।\nकारुण्येन विशेषात्ते धर्मवृद्धिस्ततो भवेत् १६।\nदुःखितानां हि भूतानां दुःखोद्धर्त्ता नरो हि यः ।\nस एव सुकृती लोके ज्ञेयो नारायणांशजः १७।\nवैशाखे मासि पूर्णायां स्नानदानादिकं त्वया ।\nयत्तीर्थे विहितं वीर सर्वाघविनिषूदनम् १८।\nतदेभ्यो देहि विधिवत्कृत्वा साक्ष्ये हरिं प्रभुम् ।\nत्रिवाचिकं च निरयाद्येनामी स्वर्गमाप्नुयुः १९।\nकपोतार्थं स्वमांसानि कारुण्येन पुरा शिबिः ।\nदत्वा दयानिधिः स्वर्गे राजते कीर्तिवारिधिः २०।\nदधीचिरपि राजर्षिर्दत्वास्थि च यमात्मनः ।\nत्रैलोक्यकौमुदीं कीर्तिं लब्धवान्स्वर्गमक्षयम् २१।\nसहस्रजिच्च राजर्षिः प्राणानिष्टान्महायशाः ।\nब्राह्मणार्थे परित्यज्य गतो लोकाननुत्तमान् २२।\nन स्वर्गे नापवर्गेऽपि तत्सुखं लभते नरः ।\nयदार्तजंतुनिर्व्वाणदानोत्थमिति नो मतिः २३।\nसर्वेषु दातृजातेषु पुरा जातोसि भूपते ।\nकर्मणानेन संख्यासु धीर धैर्यं नियोज्य च २४।\nदृष्ट्वा तवधियं धर्म दया दानं सुनिश्चलम् ।\nअस्माभिरपि तूत्साहः क्रियते धर्म्मवादिभिः २५।\nयदि ते रोचते राजन्न विलंबतया ततः ।\nतदेभ्यो देहि तत्पुण्यं यातनादुःखदाहकम् २६।\nइत्युक्तः स तदा देवं कृत्वा साक्ष्ये गदाधरम् ।\nतेभ्यस्त्रिवाचिकं पुण्यं दयावान्विधिना ददौ २७।\nदत्ते माधवमासस्य तस्मिन्नेकदिनोद्भवे ।\nस्वकृते जंतवो याम्ययातनापरिवर्जिताः २८।\nविमानवरमारूढाः सर्वे ते त्रिदिवं ययुः ।\nप्रणमंतः स्तुवंतश्च पश्यंतस्तं प्रहर्षिताः २९।\nनृपेण दत्तं तदवाप्य पुण्यं वैशाखमासैकदिनाभिजातम् ।\nसर्वे ययुस्ते नरकाद्विमुक्ता दिवं विमानाधिगता हि चित्रम् ३०।\nनूनं विचित्रो भुवि भूतवर्गः संभूतभावो बहुधा विचित्रः ।\nतथा विचित्रोऽखिलकर्मयोगस्तत्कर्मशक्तिप्रचयो विचित्रः ३१।\nसंस्तूयमानो मुनिदेवसंघैर्यस्तद्विशेषाधिकलब्धपुण्यः ।\nपरं पदं योगिवरैरलभ्यं ययौ जगन्नाथगणाभिवंद्यः ३२।\nइति श्रीपद्मपुराणे पातालखंडे वैशाखमासमाहात्म्ये ।\nद्व्युत्तरशततमोऽध्यायः १०२।"
  }
]
[
  {
    "text": "शंभुरुवाच-\nअथान्यदपि निर्वच्मि प्रमदाख्यानमुत्तमम् ।\nसुतया देवरातस्य यत्प्राप्तं नामकीर्तनात् १।\nदेवरातसुता बाला कला नामातिरूपिणी ।\nधनंजयसुतस्यासीद्भार्या शोणस्य धीमतः २।\nतावुभौ नियतौ नित्यं धर्म्मैकप्रवणौ शुभौ ।\nलब्धवंतौ निधिमथो गंगास्नानाय तौ गतौ ३।\nप्रवाहपतिते कूले मृत्तिकानयनायतौ ।\nकूलादादाय मृल्लोष्टं दृष्टवंतौ महाघटम् ४।\nराजतं चोर्द्ध्वपाषाणमथ शोणः प्रियां वचः ।\nइदमाह कथं कार्यं किं कर्तव्यं हि नो हितम् ५।\nभार्योवाच-\nन नारीमतमालंब्य किंचित्कार्यं समाचरेत् ।\nन च नार्या चरेद्गुह्यमप्रियं वाथ किंचन ६।\nयदि नारीसमक्षं तु द्रविणं दृष्टिमापतेत् ।\nवंचयीत तथा नारी ईदृशैर्वाक्यसंचयैः ७।\nअस्माभिर्न हि संप्रेक्ष्यं किं वा तत्र हि तिष्ठति ।\nद्रविणं चेन्न संप्रेक्ष्यं बाधोदर्कं भविष्यति ८।\nअन्याज्ञातं तु यदि चेत्कुतो ज्ञानविनिश्चयः ।\nअप्रदृष्टस्त्विदानीं चेन्निभृतः कोपि तिष्ठति ९।\nतिरोधानं न किंचिच्चेन्मायया कोपि तिष्ठति ।\nन चेन्माया मनुष्याणां क्षेत्त्रपालस्तु तिष्ठति १०।\nन हि चेद्भैरवश्चेह तिष्ठति ब्रह्मराक्षसः ।\nन सोपि चेन्महाविद्या राज्ञां तत्र भविष्यति ११।\nन च जानाति चेद्राजा व्यवहारादिसंभवः ।\nस चेद्गूढप्रकारेण चोरबाधा भविष्यति १२।\nअप्रमत्तस्य भवतो महानर्थो भविष्यति ।\nप्रायेणार्थवतां नॄणां भोगलिप्सा प्रजायते १३।\nभोगाद्भोगांतरेच्छा च सर्वानुष्ठाननाशिनी ।\nजानाति यदि नारी स्वं भावयोगगतं तथा १४।\nनारी स्वतंत्रतामेति रोषाल्लब्धप्रकाशिनी ।\nरोषे विश्वासतां याति तदा दोषः पुरोदितः १५।\nविश्वासिनि च विश्रंभः प्रवासो वान्यचित्तता ।\nविश्रम्भाज्जायते स्त्रीणां नानाविधविचेष्टिता १६।\nयं कंचित्पुरुषं दृष्ट्वा युवानं प्रीतिरापतेत् ।\nप्रीत्या संजायते योगो योगान्मैथुनसंगतिः १७।\nसततं मैथुने जाते विश्रंभांतरमापतेत् ।\nभवता वा तथा पूर्वं भुक्तेदानीं च भुज्यते १८।\nका प्रतीच्छा तवेदानीं प्रीतिः कस्यामथापि वा ।\nका विदग्धा सुसंस्निग्धा पुरुषादन्यतश्चरेत् १९।\nयोब्रवीदथ वाक्यं तां यदि ब्रूयास्त्वमद्य मे ।\nसर्वमेव तथा वच्मि नान्यथा वाक्यमुच्यते २०।\nइत्थं च धृष्टतां याता तथा रूपांतरेण च ।\nद्रव्यमादाय यत्किंचिदनुवर्तेत्स्वतंत्रतः २१।\nसमारयित्वा तां द्रव्यं गृहीत्वा पातयिष्यति ।\nअथ पूर्वं पति मृतौ प्रविशेन्नाशुशुक्षणिम् २२।\nवैधव्ये द्रविणं सर्वं धर्मार्थं मे भविष्यति ।\nइति निश्चित्य मनसा वैधव्ये समुपस्थिते २३।\nयोनिकुंडं समासाद्य दिवा वा यदि वा निशि ।\nएकांतस्थानमभ्येत्य विवृत्य वसनं भगम् २४।\nइदमूचे वचो दुःखादुपस्थस्थकरा सती ।\nकिं त्वया वै कृतं योने किंवा पापमुपाश्रिता २५।\nशिश्नस्य वाथवा पापं यत्त्वदंतरवेशनात् ।\nयच्च कर्तृकृतं पापं मादृक्सेवाविवर्जनात् २६।\nअतोपि कंडूसंभूतौ प्रवेशयेदथांगुलीम् ।\nविचित्रचेष्टां कृत्वा तु कंडू बुद्धेरतः परम् २७।\nमर्दयित्वा कराभ्यां तत्संताड्य च विवृत्य तु ।\nअसकृद्धुन्वती पादौ विवृतास्यातिदुःखिता २८।\nखट्वा काष्ठमथालिंग्य स्तनपीडं यथाप्रियम् ।\nअथो विचित्रचित्तत्वे ततः प्रद्युष्टती भवेत् २९।\nअथवाह्नि पुरे स्थित्वा शाकं व्यवहृतं च यत् ।\nआलंब्य वेश्मनि निशि संध्यायां विशिखासु च ३०।\nकृत्वान्यवेषमात्मानं यैः कैरप्युपभुज्यते ।\nअथ वाच्यप्रभावेण शंकिता योग्यमाहरेत् ३१।\nअज्ञातं च गृहं गत्वा रमयेदेव निश्चितम् ।\nनारीसमक्षं लब्धे तु द्रविणे ह्येतदिष्यते ३२।\nतस्मान्मयापि भवतो न विचारप्रयोजनम् ।\nशोण उवाच-\nएवमेतन्न संदेहो गच्छ त्वं तिष्ठ दूरतः ३३।\nमलमूत्रविसर्गार्थं स्थित्वा गच्छाम्यतः परम् ।\nतस्यां गतायां शोणोपि वस्त्रखंडं त्वकल्पयत् ३४।\nएकैकस्मिंस्ततः खंडे त्वग्रहीद्द्रविणं बहु ।\nसैकते त्ववरं जानुदघ्नं कृत्वा ततस्ततः ३५।\nक्षिप्त्वा धनं पूरयित्वा विष्ठां चक्रे ततोपरि ।\nवस्त्राधारं घटं तं च प्रतिचिक्षेप कुत्रचित् ३६।\nसर्वमज्ञातवत्कृत्वा स्नानाय प्रययौ मुनिः ।\nतस्य भार्या ततः स्नानं कृत्वा संपूज्य पार्वतीम् ३७।\nगच्छेति भर्त्रा सा प्रोक्ता स्ववेश्माभ्यागमत्सती ।\nएतामेकाकिनीं ज्ञात्वा मारीचो नाम राक्षसः ३८।\nभर्तृरूपमथास्थाय कलामेतदुवाच ह ।\nमारीच उवाच-\nसप्तगोदावरीतीरे पवित्रं पापनाशनम् ३९।\nद्राक्षाराममिति प्रोक्तं यत्र भीमः स्वयं स्थितः ।\nभुक्तिमुक्तिप्रदो नॄणां स्मरणात्पापनाशनः ४०।\nतत्र गच्छावहे शीघ्रं त्वं तु निर्गच्छ सुंदरि ।\nकलोवाच-\nइदानीमभिषेकाय प्रवृत्तो नाभिषिक्तवान् ४१।\nकथमेतादृशं त्वं हि पूर्वानुक्तं वदिष्यसि ।\nप्रकृतेरन्यथाभावमुत्पातं विदुरुत्तमाः ४२।\nमारीच उवाच-\nभर्तुरप्रतिकूलत्वं नारीणां धर्म उच्यते ।\nप्रतिकूलानुकूला वा मम शीघ्रं वदस्व तत् ४३।\nतूष्णींभूत्वाथ सा साध्वी भर्तेत्येव विचार्य तम् ।\nनिर्ययौ तेन सा बाला वनमध्ये गता सती ४४।\nअथ मध्याह्नकालोसौ क्रियतामाह्निकक्रियाः ।\nराक्षसोथ वचः श्रुत्वा नानुष्ठानस्थलं त्विह ४५।\nयत्र तत्रास्ति गंतव्यमितो गच्छावहे ततः ।\nकिंचित्प्रदेशं गत्वा तु गुहां वीक्ष्य सरस्तथा ४६।\nइह स्थानं हि मे स्थातुं कार्यं स्नानमथ प्रिये ।\nइत्युक्त्वा सरसि स्नात्वा फलाहारं प्रकल्प्य च ४७।\nभोजनावसरे प्राप्ते कला दध्यावुमां शिवम् ।\nअयं धवो मम न वा इति ध्यानपराभवत् ४८।\nअथ ध्यानेन तं चोरं निश्चित्य च पतिव्रता ।\nभीतातिनम्रवदना अश्रुपूर्णमुखी तदा ४९।\nकष्टमापतितं पापमित्युक्त्वा निपापत च ।\nरुदतीं तामथो दृष्ट्वा राक्षसः पापनिश्चयः ५०।\nधर्षितुं तामथारेभे न चैतद्धर्षणं प्रति ।\nबलात्कारमथो कर्तुं यतमाने तु राक्षसे ५१।\nआजानुनाभिपर्यंतं शैलस्थानमकल्पयत् ।\nशिला समभवद्वस्त्रं राक्षसो वीक्ष्य तामथ ५२।\nइत्येवं तां हनिष्यामि खादयिष्याम्यतः परम् ।\nइत्युक्त्वा भ्रामयित्वासिं शिरश्छेत्तुं प्रचक्रमे ५३।\nकलाहं मत्पतिर्ज्ञात्वा शापं दास्यति मा हर ।\nइत्युक्तमात्रे वचसि शिरश्चिच्छेद राक्षसः ५४।\nप्राप्ता यां दुर्मृतिं तस्यामथ शैवाः समागताः ।\nदूता विचित्राभरणाः सर्वायुधधराः शुभाः ५५।\nएतां विमानमारोप्य शिवालोकमुपागमन् ।\nतामागतां गिरिसुता हर्षेण प्रतिपूज्य च ५६।\nस्वपादप्रणतां शुद्धामुमा वाक्यमभाषत ।\nपातिव्रत्येन ते तुष्टा अभीष्टं प्रददामि ते ५७।\nकलोवाच-\nदासीभावं प्रयच्छ त्वं त्वत्पादाब्जं मम प्रियम् ।\nप्रार्थ्यैःकिमन्यैर्बहुभिस्तथास्त्विति शिवाब्रवीत् ५८।\nइंद्रादिवनिताभिः सा पूजिताथ कलानिधिः ।\nएतस्मिन्नंतरे प्राप्तः शोणो मुनिरथो गृहम् ५९।\nन तत्र दृष्ट्वा तां भार्यां ध्यानयोगपरोभवत् ।\nरक्षोहृतां मृतां प्राप्तां शिवालोकमुमां प्रति ६०।\nउमादत्तवरां चापि दृष्टवाञ्ज्ञानचक्षुषा ।\nकिंचिद्दुःखश्चिरं ध्यात्वा परावृत्य मुनिस्तदा ६१।\nश्वशुरं गतवान्सोऽथ देवरातं मुनीश्वरः ।\nनिवेद्य सर्वं सहितो विश्वामित्रमगान्मुनिम् ६२।\nनिवेद्य तद्वसिष्ठस्य वसिष्ठोऽप्याह तान्मुनीन् ।\nगत्वा कैलासमादौ तु दृष्ट्वा देवं महेश्वरम् ६३।\nअनुज्ञां शिवतो लब्ध्वा पार्वतीमंदिरे गताः ।\nदेव्यै विज्ञाप्य तत्सर्वं यथार्थं प्रवदामतत् ६४।\nतथेत्युक्त्वा मुनिवराः कैलासं शंकरालयम् ।\nगत्वा प्रणम्य देवेशं वीरभद्रेण पूजिताः ६५।\nविज्ञापयामासुरिदं शोणभार्य्याहृतेति च ।\nशिवः प्राह मुनींद्रास्तांञ्ज्ञातमेव मया त्विदम् ६६।\nअकालमरणं त्वस्या आयुर्वर्षशतं स्थितम् ।\nअकालमृत्युयुक्तानां पुनर्ज्जीवनमस्ति च ६७।\nदशपुत्रप्रसूर्वीरा रूपसौभाग्यवत्यपि ।\nभवद्भिरिति निश्चित्य समागतमिह द्विजाः ६८।\nयमलोकगतानां तु सर्वमेतद्विनिश्चितम् ।\nममलोकगतानां च गतिरन्या न विद्यते ६९।\nअनया कीर्तितं नाम प्राणनिर्गमने पुरा ।\nतया यमलिपिर्मृष्टा कथमायुष्यनिर्णयः ७०।\nअथवा गिरिजायै च निवेदयत कृत्स्नशः ।\nअथ ते पार्वतीपाददर्शनाय गता द्विजाः ७१।\nप्रणम्य मातरं सर्वे विश्वामित्रोऽब्रवीदिदम् ।\nदीनानाथाकृशा भार्या प्रणष्टपितृकाञ्छिशून् ७२।\nरक्षयित्वा पुरा मातरिष्टदा त्वं सदा ह्यभूः ।\nकला पौत्री ममैवेयं त्वामाराध्य पतिं त्वमुम् ७३।\nशोणं लब्धवती मातस्त्वत्पूजायाः फलं त्विदम् ।\nतपसा लभ्यते पर्णे दानेन यदि वापि च ७४।\nव्रतोपवासैरथवा कला सा लभ्यते मया ।\nएतया परिविष्टान्नं भोक्तुमिच्छामि तत्कथम् ७५।\nपार्वत्युवाच-\nयादृशी चेष्यते भार्य्या तादृशी दीयते मया ।\nनैनां त्यक्तुमहं शक्ता किं वा त्वं मन्यसे मुने ७६।\nविश्वामित्र उवाच-\nमाता त्वमित्येव मया अविशंकितमीरितम् ।\nशोणो मुनिरयं मातस्तव विज्ञापयिष्यति ७७।\nशोण उवाच-\nतामेव भार्य्यां प्रतिमे प्रीतिरत्युक्तत्कटाति ।\nसैव मे दीयतां भार्य्या चान्यथा मरणं भवेत् ७८।\nपार्वत्युवाच-\nभार्या पतीसमावेव विषमौ तु विगर्हितौ ।\nतव चासदृशी चेयं सदृशीं प्रददाम्यहम् ७९।\nन च मन्मंदिरे प्राप्तां त्यक्ष्ये देहविवर्ज्जिताम् ।\nशोण उवाच-\nयदि नो दीयते चेयं भार्य्यामन्यां मम प्रियाम् ८०।\nराज्यं महेश्वरे भक्तिं प्रयच्छ वरमुत्तमम् ।\nभविष्यत्येव मे वैतदित्युक्त्वा चाब्रवीन्मुनीन् ८१।\nभोक्तव्यमिह युष्माभिर्ममास्मिन्दिवसत्रयम् ।\nप्रतींदुवारे देवस्य महेशस्यैव तुष्टये ८२।\nभोजनीयाः सदा कालमष्टौ विप्रा मुनीश्वराः ।\nइच्छया यत्र कुत्रापि व्रतमेतदुपक्रमेत् ८३।\nवत्सरे परिपूर्णे तु महाराज तमीश्वरम् ।\nचतुर्निष्कप्रमाणेन तदर्द्धेनैव कारयेत् ८४।\nश्वेतवस्त्रयुगं सूक्ष्मं चामरे व्यजने तथा ।\nपादुकोपानहं च्छत्रं सर्वं विप्रे नियोजयेत् ८५।\nस्वशक्त्या दक्षिणां दत्वा ब्राह्मणांश्च विसर्जयेत् ।\nएतदुद्यापने कुर्यादादौ मध्ये तथा सुधीः ८६।\nदिनेदिने तथा पूजा सोमस्य परमात्मनः ८७।\nतत्पुरुषस्य विद्महे महादेवस्य धीमहि ।\nतन्नो रुद्र प्रःचोदयात् ८८।\nइति पूजामंत्रः  ।\nस्थंडिले पूजयेद्देवं प्रतिमायामथापि वा ।\nएकभक्तं स्वयं कुर्याद्ब्रह्मचर्यसमन्वितम् ८९।\nएतत्सोमव्रतं प्रोक्तं शिवतुष्टिप्रदं शुभम् ।\nय एवं कुरुते भक्त्या नारी वा पुरुषोपि वा ९०।\nछायेव शंकरस्यासौ नित्यमेवानुवर्तते ।\nअद्य सोमदिनं प्राप्तं मध्याह्नात्परतो भुजिः ९१।\nयूयं च सर्वे मुनयः कृतपौर्वाह्णिकक्रियाः ।\nमाध्याह्निकीं क्रिंयां कृत्वा भोक्तुमर्हथ सत्तमाः ९२।\nमातुर्वचनमाकर्ण्य तथेत्युक्त्वा नमस्य च ।\nअनुष्ठानाय ते सर्वे गता भागीरथीं नदीम् ९३।\nसंगमे मध्यतो वृत्ते कृत्वा माध्याह्निकीं क्रियाम् ।\nविश्वेशपूजां कृत्वा च षोडशैरुपचारकैः ९४।\nअथ ते पार्वतीगेहं गत्वा देवीं प्रणम्य च ।\nलोकमातुर्नियोगेन शालंकायनकात्मजः ९५।\nपादप्रक्षालनमुखानुपचारानकल्पयत् ।\nपंचगंधकमादाय तान्मुनीनभ्यलेपयत् ९६।\nराज्यं च महदाप्नोति यो दद्यात्पंचगंधकम् ।\nपंचबाणसमो भूत्वा स्त्रीणां वल्लभतामियात् ९७।\nविष्णवे यो हि दद्यात्तु सोपि मारसमो भवेत् ।\nकामीत्वकामी यः कुर्यात्कैलासे पंचवत्सरान् ९८।\nसर्वगंधसमोपेतो भोगी चेष्टार्थसंयुतः ।\nयथेष्टवर्तनो भूत्वा ततो जायेत भूमिपः ९९।\nकस्तूरीचंदनं चंद्रमगरुद्वितयं तथा ।\nपंचगंधं समाख्यातं सर्वकार्येषु शोभनम् १००।\nविलिप्तपंचगंधेषु ब्राह्मणेषु महात्मसु ।\nआसीनेषु तदाभ्यागाद्ब्राह्मणः स्थविरः कृशः १०१।\nउन्मत्तवेषो दिग्वासा जराजर्ज्जरितस्त्वरी ।\nखल्वाटः श्वासकासी च बहुहिक्की क्षुधान्वितः १०२।\nलालास्नुतः श्मश्रुकूर्चश्लेष्मानम्रः स्खलत्पदः ।\nद्व्यष्टवर्षा तथा नारी सर्वाभरणभूषिता १०३।\nरूपलावण्यसंयुक्ता लोकोत्कृष्टस्वरूपिणी ।\nपुरुषान्रूपसंयुक्तान्वीक्षंती च ततस्ततः १०४।\nगायंती त्वथ नृत्यंती तं दृष्ट्वाह सती पतिम् ।\nप्रबाधते वृद्धधवं शीघ्रमेहि कृशाधम १०५।\nआलंब्य त्वत्करं वृद्ध दुःखिता नित्यमस्म्यहम् ।\nभूषणं वसनं घ्राणं स्रग्विलेपनमेव च १०६।\nहासो गीतिस्तथा पानं मंडनं शोभनं गृहम् ।\nसर्वऋतुसमृद्धिश्च कामस्यैवाभिवृद्धये १०७।\nसर्वेषामेव कामानां रतिरेका प्रयोजनम् ।\nसुखानि सर्वाण्येकत्र रतिरेकत्र च स्थिता १०८।\nतुलया तुलितं सर्वं रतिः शतगुणाधिका ।\nतन्मादृशी समासाद्य भवंतं किं करिष्यति १०९।\nइति चान्यानि वाक्यानि ब्रुवाणा गृह्य वै करे ।\nतदुत्तरमुवाचेदं किं कुर्म्मो भाग्यमीदृशम् ११०।\nमा मारय दुरुक्त्या त्वं मां विज्ञायाथ चेदृशम् ।\nएतादृशो द्विजः प्रायात्पार्वतीमंदिरं तदा १११।\nअविज्ञायैव गिरिजामिदं वचनमब्रवीत् ।\nद्विज उवाच-\nअन्नार्थिनमिह प्राप्तं विद्धि मामतिथिं मुने ११२।\nभोजनावसरे प्राप्तं ब्राह्मणान्न हि भोजय ।\nतद्भार्यावचनं प्राह क्व मुनिर्योषिदेव हि ११३।\nअंधस्य वचनं सर्वमेवमेतादृशं दृढम् ।\nपार्वत्युवाच-\nप्रक्षाल्य चरणावेतमासने उपवेशय ११४।\nजांबूनदकृतेतीव भोज्येनातर्पयद्द्विजम् ।\nसुरत्नचषकोपेतममृतं ब्रह्मवादिनीम् ११५।\nअरुंधतीमथाहूय पर्य्यवेषयदंबिका ।\nकला चारुंधती चैव अनसूया पतिव्रता ११६।\nपरिवेषं पदार्थानां स्रग्गंधाक्षतभूषणाः ।\nअकुर्वन्नंबिकावाक्यात्षड्रसानां पृथक्पृथक् ११७।\nभुंजानेषु तु विप्रेषु दिग्वासा ब्राह्मणाकृतिः ।\nक्षणेन बुभुजे सर्वं दातुं नो शेकुरंगनाः ११८।\nअथ सा गिरिजा देवी स्वयं दातुं प्रचक्रमे ।\nयथादत्तमशेषं तु क्षणेनाश्नाति स द्विजः ११९।\nभांडस्थितमशेषं च भोक्तुमैच्छत्प्रिया सह ।\nतथांबिका समादाय प्रादादक्षय्यमस्त्विति १२०।\nअथ वामकरेणासौ भोक्तुमैच्छत्ततः सती ।\nतत्राप्यक्षय्यमेवास्तु तवान्नमिति चार्पयत् १२१।\nकरांतरमथोत्पाद्य भोक्तुमैच्छद्द्विजोत्तमः ।\nएवं करसहस्रं च कृत्वैच्छद्भोजनं द्विजः १२२।\nदत्त्वा दत्त्वा पुनर्देवी संतुष्टा न च कोपना ।\nन चित्तमन्यथाकर्तुं शक्यमस्या इति द्विजः १२३।\nप्रक्षाल्य हस्तौ चरणौ हस्तार्पितसुगंधवान् ।\nपार्वतीं वाक्यमाहेदं तोषितोहं वरं वृणु १२४।\nपार्वत्युवाच-\nमम दातुं वरं शक्तो यदि त्वं ब्राह्मणोत्तम ।\nवरेण मम किं कार्य्यं शंकरो मे यतः पतिः १२५।\nतदाह ब्राह्मणो देवीं शंकरः कीदृशस्त्विति ।\nसदृशोऽसौ त्वया नो वा त्वद्योग्यो नान्यथा भवेत् १२६।\nस्त्रीवल्लभत्वमप्येव रूपं दाक्ष्यं शुभांगना ।\nनो चेदेतादृशी भार्य्या मदधीना कथं भवेत् १२७।\nपार्वत्युवाच-\nत्वद्भार्य्यावचनं श्रुत्वा तव वाक्यं तथा द्विज ।\nअपलापस्त्वयं ब्रह्मञ्च्छ्रुतं किंवा तथाविषम् १२८।\nब्राह्मण उवाच-\nधम्मिल्लं ते करिष्यामि ममांकं त्वं समारुह ।\nप्रचलेद्यदि ते चित्तं पातिव्रत्यं कुतस्तव १२९।\nपार्वत्युवाच-\nमम व्रतं द्विजश्रेष्ठ शंकरांकैकरोहणम् ।\nअथ तच्चित्तमाज्ञाय भवान्याः परमेश्वरः १३०।\nद्व्यष्टवर्षवया भूत्वा सुस्निग्धकचबंधनः ।\nसुस्निग्धचारुनयनो गोक्षीरसमविग्रहः १३१।\nकोटिकंदर्पलावण्यः सर्वाभरणभूषितः ।\nस्वपार्श्वस्थितनार्यंसे प्रसारितभुजद्वयः १३२।\nगायन्मंदतया साकमुमया पटुता यथा ।\nअथ तां पार्वतीं शंभुः करेणाकृष्य च स्मयन् १३३।\nविन्यस्य हस्तौ वनिता द्वयांसे गायन्समस्ताभरणः प्रसन्नदृक् ।\nननर्त चानंदसमृद्धगात्रो मुनींद्र गीतश्च सकालवेलम् १३४।\nएतादृशं शिवं ध्यात्वा जन्मकोटिशतेष्वपि ।\nन दुःखं जायते तस्य सदा हर्षश्च जायते १३५।\nअथ स्तुतो मुनिवरैर्नारीं कृत्वा हरिं ततः ।\nअथ सा पार्वती तुष्टा देवं प्राह पिनाकिनम् १३६।\nपार्वत्युवाच-\nकिमित्येतादृशं भावमास्थाय त्वमिहागतः ।\nनारीं कृत्वा तथा विष्णुं किं प्रकृत्या न चागतौ १३७।\nशिवः प्राह व्रते चात्र ह्यतिथेर्भोजनं शुभम् ।\nजाने सिद्धिमथो येषां विषादो नाभिजायते १३८।\nजाते विषादे तु व्रतमसम्यगिति निश्चयः ।\nसोमवाराः समायांति यावंतोब्दशतानि तु १३९।\nतावंति मत्पुरे देवि सर्वभोगसमन्वितः ।\nसभार्य्यपुत्रबंधुश्च वेदोक्तायुष्यजीवितः १४०।\nपश्चाद्वाराणसीं गत्वा मृतो मुक्तिमवाप्स्यति ।\nशंभुरुवाच-\nअथ देवे स्थिते तत्र मुनयस्त्रिः प्रदक्षिणम् १४१।\nकृत्वा पंचनमस्कारान्पुनः कृत्वा प्रदक्षिणम् ।\nपुनश्च दंडवद्भूत्वा विसृष्टा निर्ययुस्ततः १४२।\nअथ शोणः शोभितांगीं भार्यामाप ह्यनिंदिताम् ।\nराज्यं च भारते वर्षे धर्मेणापालयद्द्विजः १४३।\nमानुषानखिलान्भोगान्बुभुजे शिवभक्तिमान् ।\nनित्यं देवार्चनपरो नित्यं ब्राह्मणपूजकः १४४।\nनित्यदाता नित्ययाजी नित्यश्रोता पुराणकम् ।\nमृतः स गतवांल्लोकं शंकरस्य विभोः शुभम् १४५।\nशंभुरुवाच-\nनामकीर्तनमाहात्म्यं प्रसंगात्परिकीर्तितम् ।\nशृण्वतां सर्वपापघ्नं भक्तानां च तथा नृप १४६।\nसर्वकल्याणदं नित्यं सुभार्य्या राज्यदं शिवम् ।\nशिवभक्तिप्रदं गोप्यं यस्य कस्यापि नेरयेत् १४७।\nइति श्रीपद्मपुराणे पातालखंडे शिवराघवसंवादे शिवनाममाहात्म्ये द्वादशोत्तरशततमोऽध्यायः ११२ ।"
  }
]
[
  {
    "text": "शेष उवाच।\nशत्रुघ्नस्तु क्रुधाविष्टो दंतान्दंतैर्विनिष्पिषन् ।\nहस्तौ धुन्वंल्लेलिहानमधरं जिह्वया सकृत् १।\nपुनः पुनस्तान्पप्रच्छ केनाश्वो नीयते मम ।\nप्रतापाग्र्यः केन जितः सर्वशूरशिरोमणिः २।\nसेवकास्ते तदा प्रोचुर्दमनोनाम शत्रुहन् ।\nसुबाहुजः प्रतापाग्र्यं जितवान्हयमाहरत् ३।\nइति श्रुत्वा हयं नीतं दमनेन स्ववैरिणा ।\nआजगाम स वेगेन यत्राभूद्रणमंडलम् ४।\nतत्रापश्यत्स शत्रुघ्नो गजान्दीर्णकपोलकान् ।\nपर्वतानिव रक्तोदे मज्जमानान्मदोद्धतान् ५।\nहयास्तत्र निजारोहकर्तृभिः सहिताः क्षताः ।\nमृता वीरेण ददृशे शत्रुघ्नेन सुकोपिना ६।\nनरान्रथान्गजान्भग्नान्वीक्षमाणः स शत्रुहा ।\nअतीव चुक्रुधे यद्वत्प्रलये प्रलयार्णवः ७।\nपुरतो दमनं वीक्ष्य हयनेतारमुद्भटम् ।\nप्रतापाग्र्यस्य जेतारं तृणीकृत्य निजं बलम् ८।\nतदा राजा प्रत्युवाच योधान्कोपाकुलेक्षणः ।\nकोऽसौ दमन जेताऽत्र सर्वशस्त्रास्त्रधारकः ९।\nयो वै राजसुतं वीरं रणकर्मविशारदम् ।\nजेष्यत्यस्त्रेण निर्भीतः सज्जीभूतो भवत्वयम् १०।\nइति वाक्यं समाकर्ण्य पुष्कलः परवीरहा ।\nदमनं जेतुमुद्युक्तो जगाद वचनं त्विदम् ११।\nस्वामिन्क्वायं दमनकः क्व तेऽपरिमितं बलम् ।\nजेष्येऽहं त्वत्प्रतापेन गच्छाम्येष महामते १२।\nसेवके मयि युद्धाय स्थिते कैर्नीयते हयः ।\nरघुनाथप्रतापोऽयं सर्वं कृत्यं करिष्यति १३।\nस्वामिञ्छृणु प्रतिज्ञां मे तव मोदप्रदायिनीम् ।\nविजेष्ये दमनं युद्धे रणकर्मविचक्षणम् १४।\nरामचंद्रपदांभोजमध्वास्वादवियोगिनाम् ।\nयदघं तु भवेत्तन्मे दमनं न जयेयदि १५।\nपुत्रो यो मातृपादान्यत्तीर्थं मत्वा तया सह ।\nविरुद्ध्येत्तत्तमो मह्यं न जयेदमनं यदि १६।\nअद्य मद्बाणनिर्भिन्न महोरस्को नृपांगजः ।\nअलंकरोतु प्रधने भूतलं शयनेन हि १७।\nशेष उवाच।\nइति प्रतिज्ञामाकर्ण्य पुष्कलस्य रघूद्वहः ।\nजहर्ष चित्ते तेजस्वी निदिदेश रणं प्रति १८।\nआज्ञप्तोऽसौ ययौ सैन्यैर्बहुभिः परिवारितः ।\nयत्रास्ते दमनो राजपुत्रः शूरकुलोद्भवः १९।\nदमनोऽपि तमाज्ञाय ह्यागतं रणमंडले ।\nप्रत्युज्जगाम वीराग्र्यः स्वसैन्यपरिवारितः २०।\nअन्योन्यं तौ संमिलितौ रथस्थौ रथशोभिनौ ।\nसमरे शक्रदैत्यौ किं युद्धार्थं रणमागतौ २१।\nउवाच पुष्कलस्तं वै राजपुत्रं महाबलम् ।\nराजपुत्र दमनक मां जानीहि समागतम् २२।\nस प्रतिज्ञं तु युद्धाय भरतात्मजमुद्भटम् ।\nपुष्कलेन स्वनाम्ना च लक्षितं विद्धिसत्तम २३।\nरघुनाथपदांभोज नित्यसेवामधुव्रतम् ।\nत्वां जेष्ये शस्त्रसंघेनसज्जीभव महामते २४।\nइति वाक्यं समाकर्ण्य दमनः परवीरहा ।\nप्रत्युवाच हसन्वाग्मी निर्भयोद्दृष्टविक्रमः २५।\nसुबाहुपुत्रं दमनं पितृभक्ति हृताघकम् ।\nविद्धि मामश्वनेतारं शत्रुघ्नस्य महीपतेः २६।\nजयो दैवविसृष्टोऽयं यस्य चालंकरिष्यति ।\nस प्राप्नोति निरीक्षस्व बलं मे रणमूर्धनि २७।\nइत्युक्त्वा स शरं चापं विधायाकर्णपूरितम् ।\nमुमोच बाणान्निशितान्वैरिप्राणापहारिणः २८।\nते बाणास्त्वाविलीभूताश्छादयामासुरंबरम् ।\nसूर्यभानुप्रभा यत्र बाणच्छायानिवारिता २९।\nगजानां कटभित्त्योघे लग्ना सायकसंततिः ।\nअलंकरोति धातूनां रागा इव विचित्रिताः ३०।\nपतितास्तत्र दृश्यंते नरा वाहा गजा रथाः ।\nशरव्रातेन नृपतेः सुतेन परिताडिताः ३१।\nतद्विक्रांतं समालोक्य पुष्कलः परवीरहा ।\nशराणां छायया व्याप्तं रणमंडलमीक्ष्य च ३२।\nशरासने समाधत्त बाणं वह्न्यभिमंत्रितम् ।\nआचम्य सम्यग्विधिवन्मोचयामास सायकम् ३३।\nततोऽग्निप्रादुरभवत्तत्र संग्राममूर्धनि ।\nज्वालाभिर्विलिहन्व्योम प्रलयाग्निरिवोत्थितः ३४।\nततोऽस्य सैन्यं निर्दग्धं त्रासं प्राप्तं रणांगणे ।\nपलायनपरं जातं वह्निज्वालाभिपीडितम् ३५।\nछत्राणि तु प्रदग्धानि चंद्राकाराणि धन्विनाम् ।\nदृश्यंते जातरूपाभ कांतिधारीणि तत्र ह ३६।\nहया दग्धाः पलायंते केसरेषु च वैरिणाम् ।\nरथा अपि गता दाहं सुकूबरसमन्विताः ३७।\nमणिमाणिक्यरत्नानि वहंतः करभास्ततः ।\nपलायंते दहनभू ज्वालामालाभिपीडिताः ३८।\nकुत्रचिद्दंतिनो नष्टाः कुत्रचिद्धयसादिनः ।\nकुत्रचित्पत्तयो नष्टा वह्निदग्धकलेवराः ३९।\nशराः सर्वे नृपसुतप्रमुक्ताः प्रलयं गताः ।\nआशुशुक्षणिकीलाभिर्भस्मीभूताः समंततः ४०।\nतदा स्वसैन्ये दग्धे च दमनो रोषपूरितः ।\nसर्वास्त्रवित्तच्छांत्यर्थं वारुणास्त्रमथा ददे ४१।\nवारुणं वह्निशांत्यर्थं मुक्तं तेन महीभृता ।\nआप्लावयद्बलं तस्य रथवाजिसमाकुलम् ४२।\nरथा विप्लावितास्तोये दृश्यंते परिपंथिनाम् ।\nगजाश्चापि परिप्लुष्टाः स्वीयाः शांतिमुपागताः ४३।\nवह्निश्च शांतिमगमदग्न्यस्त्र परिमोचितः ।\nशांतिमाप बलं स्वीयं वह्निज्वालाभिपीडितम् ४४।\nकंपिताः शीततोयेन सीत्कुर्वंति च वैरिणः ।\nकरकावृष्टिभिः क्षिप्ता वायुना च प्रपीडिताः ४५।\nतदा स्वबलमालोक्य तोयपूरेण पीडितम् ।\nकंपितं क्षुभितं नष्टं वारुणेन विनिर्हृतम् ४६।\nतदातिकोपताम्राक्षः पुष्कलो भरतात्मजः ।\nवायव्यास्त्रं समाधत्त धनुष्येकं महाशरम् ४७।\nततो वायुर्महानासीद्वायव्यास्त्रप्रचोदितः ।\nनाशयामास वेगेन घनानीकमुपस्थितम् ४८।\nवायुना स्फालिता नागाः परस्परसमाहताः ।\nअश्वाश्च संहतान्योन्यं स्वस्वारोहसमन्विताः ४९।\nनराः प्रभंजनोद्धूता मुक्तकेशा निरोजसः ।\nपतंतोऽत्र समीक्ष्यंते वेताला इव भूगताः ५०।\nवायुना स्वबलं सर्वं परिभूतं विलोक्य सः ।\nराजपुत्रः पर्वतास्त्रं धनुष्येवं समादधे ५१।\nतदा तु पर्वताः पेतुर्मस्तकोपरि युध्यताम् ।\nवायुः संच्छादितस्तैस्तु न प्रचक्राम कुत्रचित् ५२।\nपुष्कलो वज्रसंज्ञं तु समाधत्त शरासने ।\nवज्रेण कृत्तास्ते सर्वे जाताश्च तिलशः क्षणात् ५३।\nवज्रं नगान्रजः शेषान्कृत्वा बाणाभिमंत्रितम् ।\nराजपुत्रोरसि प्रोच्चैः पपात स्वनवद्भृशम् ५४।\nसत्वाकुलितचेतस्को हृदि विद्धः क्षतो भृशम् ।\nविव्यथे बलवान्वीरः कश्मलं परमाप सः ५५।\nतं वै कश्मलितं दृष्ट्वा सारथिर्नयकोविदः ।\nअपोवाह रणात्तस्मात्क्रोशमात्रं नरेंद्रजम् ५६।\nततो योधा राजसूनोः प्रणष्टाः प्रपलायिताः ।\nगत्वा पुरीं समाचख्युः कश्मलस्थं नृपात्मजम् ५७।\nपुष्कलो जयमाप्यैवं रणमूर्धनि धर्मवित् ।\nन प्रहर्तुं पुनः शक्तो रघुनाथवचः स्मरन् ५८।\nततो दुंदुभिनिर्घोषो जयशब्दो महानभूत् ।\nसाधुसाध्विति वाचश्च प्रावर्तंत मनोहराः ५९।\nहर्षं प्राप स शत्रुघ्नो जयिनं वीक्ष्य पुष्कलम् ।\nप्रशशंस सुमत्यादि मंत्रिभिः परिवारितः ६०।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे पुष्कलविजयोनाम चतुर्विंशतितमोऽध्यायः २४ ।"
  }
]
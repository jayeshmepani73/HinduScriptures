[
  {
    "text": "शेष उवाच।\nदृष्ट्वा रामो राजधानीं निजलोकनिवासिनीम् ।\nजहर्ष मतिमान्वीरश्चिरदर्शनलालसः १।\nभरतोऽपि स्वकं मित्रं सुमुखं नगरं प्रति ।\nप्रेषयामास सचिवं नगरोत्सवसिद्धये २।\nभरत उवाच।\nकुर्वंतु लोकास्त्वरितं रघुनाथागमोत्सवम् ।\nमंदिरे मंदिरे रम्यं कृतकौतुकचित्रकम् ३।\nविपांसुका राजमार्गाश्चंदनद्रवसिंचिताः ।\nप्रसूनभरसंकॢप्ता हृष्टपुष्टजनावृताः ४।\nविचित्रवर्णध्वजभा चित्रिताखिलस्वांगणाः ।\nमेघागमे धनुरिव पश्यंत्वेव वलीमुखाः ५।\nप्रतिगेहं तु लोकानां कारयंत्वगरूक्षणम् ।\nयद्धूमं वीक्ष्य शिखिनो नृत्यं कुर्वंतु लीलया ६।\nहस्तिनो मम शैलाभानाधोरणसुयंत्रितान् ।\nविचित्रयंतु बहुशो गैरिकाद्युपधातुभिः ७।\nवाजिनश्चित्रिता भूयः सुशोभंतु मनोजवाः ।\nयद्वेगवीक्षणादेव गर्वं त्यजति स्वर्हयः ८।\nकन्याः सहस्रशो रम्याः सर्वाभरणभूषिताः ।\nगजोपरि समारूढा मुक्ताभिर्विकिरंतु च ९।\nब्राह्मण्यः पात्रहस्ताश्च दूर्वाहारिद्रसंयुताः ।\nसुवासिन्यो महाराजं रामं नीराजयंतु ताः १०।\nकौसल्यापुत्रसंयोगसंदेश विधुरा सती ।\nहर्षं प्राप्नोतु सुकृशा तदीक्षणसुलालसा ११।\nइत्येवमादिरचनाः पुरशोभाविधायिकाः ।\nकरोतु जनता हृष्टा रामस्यागमनं प्रति १२।\nशेष उवाच।\nइति श्रुत्वा ततो वाक्यं सुमुखो मंत्रवित्तमः ।\nप्रययौ नगरीं कर्तुं कृतकौतुकतोरणाम् १३।\nगत्वाथ नगरीं तां वै मंत्री तु सुमुखाभिधः ।\nख्यापयामास लोकानां रामागममहोत्सवम् १४।\nलोकाः श्रुत्वा पुरीं प्राप्तं रघुनाथं सुहर्षिताः ।\nपूर्वं तदीय विरहत्यक्तभोगसुखादयः १५।\nब्राह्मणा वेदसंपन्नाः पवित्रा दर्भपाणयः ।\nधौतोत्तरीयवलिता जग्मुः श्रीरघुनायकम् १६।\nक्षत्रिया ये शूरतमा धनुर्बाणधरा वराः ।\nसंग्रामे बहुशो वीरा जेतारो ययुरप्यमुम् १७।\nवैश्या धनसमृद्धाश्च मुद्राशोभितपाणयः ।\nशुभ्रवस्त्रपरीधाना अभिजग्मुर्नरेश्वरम् १८।\nशूद्रा द्विजेषु ये भक्ताः स्वीयाचारसुनिष्ठिताः ।\nवेदाचाररता ये वै तेऽपिजग्मुः पुरीपतिम् १९।\nये ये वृत्तिकरा लोकाः स्वे स्वे कर्मण्यधिष्ठिताः ।\nस्वकं वस्तु समादाय ययुः श्रीरामभूपतिम् २०।\nइत्थं भूपतिसंदेशात्प्रमोदाप्लवसंयुताः ।\nनाना कौतुकसंयुक्ता आजग्मुर्मनुजेश्वरम् २१।\nशेष उवाच।\nरघुनाथोऽपि सकलैर्दैवतैः स्वस्वयानगैः ।\nपरीतः प्रविवेशोच्चैः पुरीं रचितमोहनाम् २२।\nप्लवंगाः प्लवनैर्युक्ता आकाशपथचारिणः ।\nस्वस्वशोभापरीतांगाश्चानुजग्मुः पुरोत्तमम् २३।\nपुष्पकादवरुह्याशु नरयानमथारुहत् ।\nसीतया सहितो रामः परिवारसमावृतः २४।\nअयोध्यां प्रविवेशाथ कृतकौतुकतोरणाम् ।\nहृष्टपुष्टजनाकीर्णामुत्सवैः परीभूषिताम् २५।\nवीणापणवभेर्यादिवादित्रैराहतैर्भृशम् ।\nशोभमानः स्तूयमानः सूतमागधबंदिभिः २६।\nजय राघवरामेति जय सूर्यकुलांगद ।\nजय दाशरथे देव जयताल्लोकनायकः २७।\nइति शृण्वञ्छुभां वाचं पौराणां हर्षितांगिनाम् ।\nरामदर्शनसंजात पुलकोद्भेद शोभिनाम् २८।\nप्रविवेश वरं मार्गं रथ्याचत्वरभूषितम् ।\nचंदनोदकसंसिक्तं पुष्पपल्लवसंयुतम् २९।\nतदा पौरांगनाः काश्चिद्गवाक्षबिलमाश्रिताः ।\nरघुनाथस्वरूपेक्षा जातकामा अथाब्रुवन् ३०।\nपौरांगना ऊचुः।\nधन्या अभूवन्बत भिल्लकन्या वनेषु या राममुखारविंदम् ।\nस्वलोचनेंदीवरकैरथापिबन्स्वभाग्यसंजातमहोदया इमाः ३१।\nधन्यं मुखं पश्यत वीरधाम्नः श्रीरामदेवस्य सरोजनेत्रम् ।\nयद्दर्शनं धातृमुखाः सुरा अपि प्रापुर्महद्भाग्ययुता वयंत्वहो ३२।\nएतन्मुखं पश्यत चारुहासं किरीटसंशोभिनिजोत्तमांगम् ।\nबंधूकधिक्कारलसच्छविप्रदं दंतच्छदं बिभ्रतमुच्चनासम् ३३।\nइति गदितवतीस्ताः स्नेहभारेण रामा नलिनदलसदृक्षैर्नेत्रपातैर्निरीक्ष्य ।\nनिखिलगुरुरनूनप्रेमभारं नृलोकं जननिगृहमियेष प्रोषितांगेन हृष्टः ३४।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रघुनाथस्य पुरप्रवेशनं नाम तृतीयोऽध्यायः ३।"
  }
]
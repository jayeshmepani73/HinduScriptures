[
  {
    "text": "शेष उवाच।\nरथैः सदश्वैः शोभाढ्यैः सर्वशस्त्रास्त्रपूरितैः ।\nनानारत्नसमायुक्तैर्ययुस्ते राक्षसाधमम् १।\nतान्दृष्ट्वा कामगे याने स्थितः प्रोवाच राक्षसः ।\nमेघगंभीरया वाचा तर्जयन्निव भूरिशः २।\nमायां तु सुभटा योद्धुं गच्छंतु निजमंदिरम् ।\nमा त्यजंतु स्वकान्प्राणान्न मोक्ष्ये वाजिनं वरम् ३।\nविद्युन्मालीति विख्यातो रावणस्य सुहृत्सखा ।\nमत्सख्युः प्रेतभूतस्य निष्कृतिं कर्तुमेयिवान् ४।\nक्वासौ रामो य आहत्य सखायं रावणं गतः ।\nतस्य भ्रातापि कुत्रास्ते सर्वशूरशिरोमणिः ५।\nतं हत्वा निष्कृतिं तस्य प्राप्स्ये रामस्य चानुजम् ।\nपिबन्रुधिरमुद्भूतं कंठनालस्य बुद्बुदैः ६।\nइति वाक्यं समाकर्ण्य योधानां प्रवरोत्तमः ।\nपुष्कलो निजगादैनं वीर्यशौर्यसमन्वितम् ७।\nपुष्कल उवाच।\nविकत्थनं न कुर्वंति संग्रामे सुभटा नराः ।\nपराक्रमं दर्शयंति निजशस्त्रास्त्रवर्षणैः ८।\nरावणो निहतो येन ससुहृत्स्वजनैर्वृतः ।\nतस्य वाजिनमाहृत्य कुत्र गंतासि दुर्मद ९।\nपतिष्यसि त्वं शत्रुघ्नबाणैः कोदंडनिर्गतैः ।\nत्वामत्स्यंति शिवा भूमौ पतितं प्राणवर्जितम् १०।\nमा गर्ज दुष्ट रामस्य सेवके मयि संस्थिते ।\nगर्जंति सुभटा युद्धे शत्रुं जित्वा महोदयात् ११।\nशेष उवाच।\nएवं ब्रुवंतं तं वीरं पुष्कलं रणदुर्मदम् ।\nजघान शक्त्या सुभृशं हृदि राक्षससत्तमः १२।\nआयांतीं तां महाशक्तिमायसीं कांचनाश्रिताम् ।\nचिच्छेद त्रिभिरत्युग्रैः शितैर्बाणैः स पुष्कलः १३।\nसा त्रिधा ह्यपतद्भूमौ विशिखैर्निष्प्रभीकृता ।\nपतंती विरराजासौ विष्णोः शक्तित्रयीव किम् १४।\nतां छिन्नां शक्तिकां दृष्ट्वा राक्षसः परतापनः ।\nजग्राह शूलं तरसा त्रिशिखं लोहनिर्मितम् १५।\nतीक्ष्णाग्रं ज्वलनप्रख्यं राक्षसेंद्रो व्यमोचयत् ।\nआयांतं तिलशश्चक्रे बाणैः पुष्कलसंज्ञितः १६।\nछित्त्वा त्रिशूलं तरसा राघवस्य हि सेवकः ।\nपुष्कलश्चाप आधत्त बाणांस्तीक्ष्णान्मनोजवान् १७।\nते बाणा हृदि तस्याशु लग्ना रागं बतासृजन् ।\nवैष्णवस्य यथा स्वांते गुणा विष्णोर्मनोहराः १८।\nतद्बाणवेधदुःखार्तो विद्युन्माली सुदुर्मदः ।\nजग्राह मुद्गरं घोरं पुष्कलं हंतुमुद्यतः १९।\nमुद्गरः प्रहितस्तेन विद्युन्माल्यभिधेन हि ।\nहृदि लग्नोसृजच्छीघ्रं कश्मलं तदकारयत् २०।\nमुद्गरप्रहतो वीरः कंपमानः सवेपथुः ।\nपपात स्यंदनोपस्थे पुष्कलः शत्रुतापनः २१।\nउग्रदंष्ट्रोऽथ तद्भ्राता लक्ष्मीनिधिमयोधयत् ।\nशस्त्रास्त्रैर्बहुधा मुक्तैर्वीरप्राणहृतिंकरैः २२।\nपुष्कलस्तत्क्षणात्प्राप्य संज्ञां राक्षसमब्रवीत् ।\nधन्योसि राक्षसश्रेष्ठ महीयांस्ते पराक्रमः २३।\nपश्येदानीं ममाप्युच्चैः प्रतिज्ञां शूरमानिताम् ।\nविमानात्पातयाम्यद्य भूमौ त्वां शितसायकैः २४।\nइत्युक्त्वा निशितं बाणं समगृह्णाद्दुरासदम् ।\nज्वलंतमग्नितेजस्कं महौदार्यसमन्वितम् २५।\nस यावत्तत्प्रतीकर्तुं विधत्ते स्वपराक्रमम् ।\nतावद्धृदिगतोऽत्युग्रस्तीक्ष्णधारः ससायकः २६।\nतेन बाणेन विभ्रांतो भ्रमच्चित्तः स राक्षसः ।\nपपात कामगोपस्थाद्भूमौ विगतचेतनः २७।\nउग्रदंष्ट्रेण वै दृष्टः पतमानो निजाग्रजः ।\nगृहीत्वा तं विमानांतर्निनाय रिपुशंकितः २८।\nप्राह चारिं महारोषात्पुष्कलं बलिनां वरम् ।\nमद्भ्रातरं पातयित्वा कुत्र यास्यसि दुर्मते २९।\nमां वै युधि विनिर्जित्य गंतासि जयमुत्तमम् ।\nस्थिते मयि तव स्वांते जयाशा विनिवर्त्य ताम् ३०।\nएवं ब्रुवंतं तरसा जघान दशभिः शरैः ।\nहृदये तस्य दुष्टस्य रोषपूरितलोचनः ३१।\nस ताडितो दशशरैः पुष्कलेन महात्मना ।\nचुक्रोध हृदि दुर्बुद्धिस्तं हंतुमुपचक्रमे ३२।\nदंतान्निष्पिष्य सक्रोधो मुष्टिमुद्यम्य चाहनत् ।\nव्यनदद्वज्रनिर्घातपातशंकां सृजन्हृदि ३३।\nमुष्टिनाभिहतो वीरः पुष्कलः परमास्त्रवित् ।\nनाकंपत विनिष्पेषं वांछंस्तस्य दुरात्मनः ३४।\nवत्सदंतान्महातीक्ष्णान्मुमोच हृदि सायकान् ।\nतैर्बाणैर्व्यथितो दैत्यस्त्रिशूलं तु समाददे ३५।\nजाज्वल्यमानं त्रिशिखं ज्वालामालातिभीषणम् ।\nलग्नं हृदि महावीर पुष्कलस्य तु दारुणम् ३६।\nमूर्च्छितस्तेन शूलेन निहतो धन्विसत्तमः ।\nकश्मलं परमं प्राप्तः पपात स्यंदनोपरि ३७।\nमूर्च्छां प्राप्तं तमाज्ञाय हनूमान्पवनात्मजः ।\nकोपव्याकुलितस्वांतो बभाषे तं तु राक्षसम् ३८।\nकुत्र गच्छसि दुर्बुद्धे मयि योद्धरि संस्थिते ।\nत्वां हन्मि चरणाघातैर्वाजिहर्तारमागतम् ३९।\nएवमुक्त्वा महादैत्याञ्जघान परसैनिकान् ।\nविमानस्थान्नखाग्रेण दारयन्नभसि स्थितः ४०।\nलांगूलेनाहताः केचित्केचित्पादतला हताः ।\nबाहुभ्यां दारिताः केचित्पवनस्य तनूभुवा ४१।\nनश्यंति केचिन्निहताः केचिन्मूर्च्छंति संहताः ।\nपलायंते पदाघातभयपीडाहतास्ततः ४२।\nअनेके निहतास्तत्र राक्षसाश्चातिदारुणाः ।\nछिन्ना भिन्ना द्विधा जाताः पवनस्य सुतेन वै ४३।\nकामगंतुविमानं तद्भिन्नप्राकारतोरणम् ।\nहाहा कुर्वद्भिरसुरैः समंतात्परिवारितम् ४४।\nहनूमति महाशूरे क्षणं भूमौ क्षणं दिवि ।\nइतस्ततः प्रदृश्येत कामयानं दुरासदम् ४५।\nयत्रयत्र विमानं तत्तत्रतत्र समीरजः ।\nप्रहरन्नेव दृश्येत कामरूपधरः कपिः ४६।\nएवं तदाकुलीभूते विमानस्थे महाजने ।\nउग्रदंष्ट्रस्तु दैत्येंद्रो हनूमंतमुपेयिवान् ४७।\nकपे त्वया महत्कर्म कृतं यद्भटपातनम् ।\nक्षणं तिष्ठसि चेत्कुर्वे तव प्राणवियोजनम् ४८।\nएवमुक्त्वा हनूमंतं प्रजघान स दुर्मतिः ।\nत्रिशूलेन सुतीक्ष्णेन ज्वलत्पावककांतिना ४९।\nतदागतं त्रिशूलं च मुखे जग्राह वीर्यवान् ।\nचूर्णयामास सकलं सर्वलोहविनिर्मितम् ५०।\nचूर्णयित्वा त्रिशूलं तदायसं दैत्यमोचितम् ।\nजघान तं चपेटाभिर्बह्वीभिर्हनुमान्बली ५१।\nस आहतः कपीन्द्रेण चपेटाभिरितस्ततः ।\nव्यथितो व्यसृजन्मायां सर्वलोकभयंकरीम् ५२।\nतदा तमोभवत्तीव्रं यत्र को वा न लक्ष्यते ।\nयत्र स्वीयो न पारक्यो विदामास जनान्बहून् ५३।\nशिलाः पर्वतशृंगाभाः पतंति सुभटोपरि ।\nताभिर्हतास्तु ते सर्वे व्याकुला अथ जज्ञिरे ५४।\nविद्युतो विलसंत्यत्र गर्जंति जलदा घनम् ।\nवर्षंति पूयरुधिरं मुंचंति समलं जलम् ५५।\nआकाशात्पतमानानि कबंधानि बहूनि च ।\nदृश्यंते छिन्नशीर्षाणि सकुंडलयुतानि च ५६।\nनग्ना विरूपाः सुभृशं कीर्णकेशाः सुदुर्मुखाः ।\nदृश्यंते सर्वतो दैत्या दारुणा भयकारिणः ५७।\nतदा व्याकुलिता लोकाः परस्परभयाकुलाः ।\nपलायनपरा जाता महोत्पातममंसत ५८।\nतदा शत्रुघ्न आयातो रथे स्थित्वा महायशाः ।\nश्रीरामस्मरणं कृत्वा चापे संधाय सायकान् ५९।\nतां मायां स विधूयाथ मोहनास्त्रेण वीर्यवान् ।\nशरधाराः किरन्व्योम्नि ववर्ष समरेसुरम् ६०।\nतदादिशः प्रसेदुस्ता रविस्त्वपरिवेषवान् ।\nमेघा यथागतं याता विद्युतः शांतिमागताः ६१।\nतदा विमानं पुरतो दृश्यते राक्षसैर्युतम् ।\nछिंधि भिंधीति भाषाभिर्व्याकुलं सुतरां महत् ६२।\nबाणाश्च शतसाहस्राः स्वर्णपुंखैश्च शोभिताः ।\nपेतुर्विमाने नभसि स्थिते कामगमे मुहुः ६३।\nतदा भग्नं विमानं हि दृश्यते न तदुच्चकैः ।\nस्वपुरी खण्डमेकत्र भग्नांगमिव भूतले ६४।\nतदा प्रकुपितो दैत्यो बाणान्धनुषि संदधे ।\nतैर्बाणैर्विकिरन्रामभ्रातरं चाभिगर्जितः ६५।\nते बाणाः शतशस्तस्य लग्ना वपुषि भूरिशः ।\nशोभामापुः शोणितौघान्वहंतस्तीक्ष्णवक्त्रिणः ६६।\nशत्रुघ्नः परया शक्त्या संयुक्तो वायुदैवतम् ।\nअस्त्रं धनुषि चाधत्त राक्षसानां प्रकम्पनम् ६७।\nतेनास्त्रेण विमानात्खात्पतन्तो मुक्तमूर्धजाः ।\nदृश्यंते भूतवेतालसंघा इव नभश्चराः ६८।\nतदस्त्रं रघुनाथस्य भ्रात्रा मुक्तं विलोक्य सः ।\nअस्त्रं च पाशुपत्यं स चापे धाद्दनुजात्मजः ६९।\nततः प्रवृत्ता वेताला भूताः प्रेतनिशाचराः ।\nकपालकर्तरीयुक्ताः पिबन्तः शोणितं बहु ७०।\nते वै शत्रुघ्नवीराणां रुधिराणि पपुर्मुदा ।\nजीवतामपि दुर्वाराः कर्तरीपाणिशोभिताः ७१।\nतदस्त्रं व्याप्नुवद्दृष्ट्वा सर्ववीरप्रभंजनम् ।\nमुमोच तन्निरासाय चास्त्रं नारायणाभिधम् ७२।\nनारायणास्त्रं तान्सर्वान्वारयामास तत्क्षणात् ।\nते सर्वे विलयं प्रापुर्निशाचरप्रणोदिताः ७३।\nतदा क्रुद्धो निशाचारी विद्युन्माली समाददे ।\nत्रिशूलं निशितं घोरं शत्रुघ्नं हंतुमुल्बणम् ७४।\nशूलहस्तं समायांतं विद्युन्मालिनमाहवे ।\nसायकैः प्राहरत्तस्य भुजे त्वर्धशशिप्रभैः ७५।\nतैर्बाणैश्छिन्नहस्तः स शिरसा हंतुमुद्यतः ।\nहतोसि याहि शत्रुघ्न कस्त्वां त्राता भविष्यति ७६।\nइति ब्रुवाणं तरसा चिच्छेद शितसायकैः ।\nमस्तकं तस्य बलिनः शूरस्य सह कुंडलम् ७७।\nतं छिन्नशिरसं दृष्ट्वा उग्रदंष्ट्रः प्रतापवान् ।\nमुष्टिना हंतुमारेभे शत्रुघ्नं शूरसेवितम् ७८।\nशत्रुघ्नस्तु क्षुरप्रेण सायकेनाच्छिनच्छिरः ।\nप्रधावतो रणे वीरान्सर्वशस्त्रास्त्रकोविदान् ७९।\nहतशेषा ययुः सर्वे राक्षसा नाथवर्जिताः ।\nशत्रुघ्नं प्रणिपत्याथ ददुर्वाजिनमाहृतम् ८०।\nततो वीणानिनादाश्च शंखनादाः समंततः ।\nश्रूयंते शूरवीराणां जयनादा मनोहराः ८१।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे विद्युन्मालिनामराक्षसपराजयोनाम चतुस्त्रिंशत्तमोऽध्यायः ३४ ।"
  }
]
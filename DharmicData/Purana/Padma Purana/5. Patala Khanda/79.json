[
  {
    "text": "ईश्वर उवाच-\nशालग्रामे मणौयंत्रे मंडले प्रतिमासु च ।\nनित्यं तु श्रीहरेः पूजा केवले भवनेन तु १।\nगंडक्यामेकदेशे तु शालग्रामस्थलं महत् ।\nपाषाणं तद्भवं पातु शालग्राममिति स्थितम् २।\nशालग्रामशिलास्पर्शात्कोटिजन्माघनाशनम् ।\nकिं पुनः पूजनं तत्र हरेः सांनिध्यकारणम् ३।\nशालग्रामैकयजनाच्छतलिंगीफलं लभेत् ।\nबहुभिर्जन्मभिः पुण्यैर्यदिकृष्णशिलां लभेत् ४।\nगोष्पदेन च चिह्नेन जनुस्तेन समाप्यते ।\nआदौ शिलां परीक्षेत स्निग्धां श्रेष्ठां च मेचकाम् ५।\nआकृष्णा मध्यमा प्रोक्ता मिश्रा मिश्रफलप्रदा ।\nसदा काष्ठे स्थितो वह्निर्मथनेन प्रकाश्यते ६।\nयथा तथा हरिर्व्यापी शालग्रामे प्रतीयते ।\nप्रत्यहं द्वादशशिलाः शालग्रामस्य योऽर्चयेत् ७।\nद्वारवत्याः शिलायुक्ताः स वैकुंठे महीयते ।\nशालग्रामशिलायां तु गह्वरं लक्षते नरः ८।\nपितरस्तस्य तिष्ठंति तृप्ताः कल्पांतकं दिवि ।\nवैकुंठभवनं तत्र यत्र द्वारावती शिला ९।\nमृतो विष्णुपुरं याति तत्तीर्थं योजनत्रयम् ।\nजपः पूजा च होमश्च सर्वं कोटिगुणं भवेत् १०।\nमनस्कामसमाभीष्टं क्रोशमात्रं न संशयः ।\nकीटकोऽपि मृतिं याति वैकुंठभवनं यतः ११।\nशालग्रामशिलायां यो मूल्यमुद्घाटयेन्नरः ।\nविक्रेता चानुमंता च यः परीक्षानुमोदकः १२।\nसर्वे ते नरकं यांति यावत्सूर्यश्च संप्लवः ।\nअतस्तद्वर्जयेद्देवि चक्रक्रयणविक्रयम् १३।\nशालग्रामोद्भवो देवो यो देवो द्वारकोद्भवः ।\nउभयोः संगमो यत्र मुक्तिस्तत्र न संशयः १४।\nद्वारकोद्भवचक्राढ्यो बहुचक्रेण चिह्नितः ।\nचक्रासनशिलाकारचित्स्वरूपो निरंजनः १५।\nनमोऽस्त्वोंकाररूपाय सदानंदस्वरूपिणे ।\nशालग्राममहाभाग भक्तस्यानुग्रहं कुरु १६।\nतवानुग्रहकामस्य ऋणग्रस्तस्य मे प्रभो ।\nअतः परं प्रवक्ष्यामि तिलकस्य विधिं मुदा १७।\nयच्छ्रुत्वा मानवाः सर्वे विष्णुसारूप्यमाप्नुयुः ।\nललाटे केशवं विद्यात्कंठे श्रीपुरुषोत्तमम् १८।\nनाभौ नारायणं देवं वैकुंठं हृदये तथा ।\nदामोदरं वामपार्श्वे दक्षिणे च त्रिविक्रमम् १९।\nमूर्ध्नि चैव हृषीकेशं पद्मनाभं च पृष्ठतः ।\nकर्णयोर्यमुनां गंगां बाह्वोः कृष्णं हरिं तथा २०।\nयथास्थानेषु तुष्यंति देवता द्वादश स्मृताः ।\nद्वादशैतानि नामानि कर्तव्ये तिलके पठेत् २१।\nसर्वपापविशुद्धात्मा विष्णुलोकं स गच्छति ।\nऊर्द्ध्वपुंड्रमूर्द्ध्वरेखं ललाटे यस्य दृश्यते २२।\nचांडालोऽपि स शुद्धात्मा पूज्य एव न संशयः ।\nयस्योर्द्ध्वपुंड्रं दृश्येत न ललाटे नरस्य हि २३।\nतद्दर्शनं न कर्त्तव्यं दृष्ट्वा सूर्यं निरीक्षयेत् ।\nत्रिपुंड्रं यस्य विप्रस्य ऊर्द्ध्वपुंड्रं न दृश्यते २४।\nतं दृष्ट्वाप्यथवा स्पृष्ट्वा सचैलं स्नानमाचरेत् ।\nसांतरालं प्रकर्त्तव्यं पुंड्रं हरिपदाकृति २५।\nनिरंतरालं यः कुर्यादूर्द्ध्वपुंड्रं द्विजाधमः ।\nललाटे तस्य सततं शुनःपादो न संशयः २६।\nनासादिकेशपर्यंतमूर्द्ध्वपुंड्रं सुशोभनम् ।\nमध्ये छिद्रसमायुक्तं तं विद्याद्धरिमंदिरम् २७।\nवामभागे स्थितो ब्रह्मा दक्षिणे तु सदाशिवः ।\nमध्ये विष्णुं विजानीयात्तस्मान्मध्यं न लेपयेत् २८।\nवीक्ष्यादर्शे जले वापि यो विदध्यात्प्रयत्नतः ।\nऊर्द्ध्वपुंड्रं महाभागः सयाति परमां गतिम् २९।\nअग्निरापश्च वेदाश्च चंद्रादित्यौ तथानिलः ।\nविप्राणां नित्यमेते हि कर्णे तिष्ठंति दक्षिणे ३०।\nगंगा च दक्षिणे श्रोत्रे नासिकायां हुताशनः ।\nउभयोरपि संस्पर्शात्तत्क्षणादेव शुध्यति ३१।\nकृत्वा चैवोदकं शंखे वैष्णवानां महात्मनाम् ।\nतुलसीमिश्रितं दद्यात्पिबेन्मूर्ध्नाभिवंदयेत् ३२।\nप्राश्नीयात्प्रोक्षयेद्देहं पुत्रमित्रपरिग्रहम् ।\nविष्णोः पादोदकं पीतं कोटिजन्माघनाशनम् ३३।\nतदेवाष्टगुणं पापं भूमौ बिंदुनिपातनात् ।\nजलशंखं करे कृत्वा स्तुत्वा नत्वा प्रदक्षिणम् ३४।\nसततं धार्यते वारि तेनाप्तं जन्मनः फलम् ।\nशंखो यस्य गृहे नास्ति घंटा वा गरुडान्विता ३५।\nपुरतो वासुदेवस्य न स भागवतः कलौ ।\nयानैर्वा पादुकाभिर्वा यानं भगवतो गृहे ३६।\nदेवोत्सवेष्वसेवा च अप्रणामस्तदग्रतः ।\nउच्छिष्टे चैव चाशौचे भगवद्वंदनादिकम् ३७।\nएकहस्तप्रणामश्च तत्पुरस्तात्प्रदक्षिणम् ।\nपादप्रसारणं चाग्रे तथा पर्यंकसेवनम् ३८।\nशयनं भक्षणं चापि मिथ्याभाषणमेव च ।\nउच्चैर्भाषामिथो जल्पो रोदनानि च विग्रहः ३९।\nनिग्रहानुग्रहौ चैव स्त्रीषु च क्रूरभाषणम् ।\nकेवलावरणं चैव परनिंदापरस्तुतिः ४०।\nअश्लीलभाषणं चैव अधोवायुविमोक्षणम् ।\nशक्तौ गौणोपचारश्च अनिवेदितभक्षणम् ४१।\nतत्तत्कालोद्भवानां च फलादीनामनर्पणम् ।\nविनियुक्तावशिष्टस्य प्रदानं व्यंजनस्य यत् ४२।\nस्पष्टीकृत्याशनं चैव परनिंदा परस्तुतिः ।\nगुरौ मौनं निजस्तोत्रं देवतानिंदनं तथा ४३।\nअपराधास्तथा विष्णोर्द्वात्रिंशत्परिकीर्तिताः ४४।\nअपराधसहस्राणि क्रियंतेऽहर्निशं मया ।\nतवाहमिति मां मत्वा क्षमस्व मधुसूदन ४५।\nइति मंत्रं समुच्चार्य प्रणमेद्दंडवद्भुवि ।\nअपराधसहस्राणि क्षमते सर्वदा हरिः ४६।\nसायंप्रातर्द्विजातीनां श्रुत्युक्तमशनं तथा ।\nविष्णुभक्तावशिष्टस्य दिनपापात्प्रमुच्यते ४७।\nअन्नं ब्रह्मा रसो विष्णुः खादयेन्मांसमुच्चरन् ।\nएवं ज्ञात्वा तु यो भुंक्ते सोऽन्नदोषैर्न लिप्यते ४८।\nअलाबुं वर्त्तुलाकारं मसूरं च सवल्कलम् ।\nतालं शुक्लं च वृंताकं न खादेद्वैष्णवो नरः ४९।\nवटाश्वत्थार्कपत्रेषु कुंभी तिंदुकपत्रयोः ।\nकोविदारे कदंबे च न खादेद्वैष्णवो नरः ५०।\nश्रावणे वर्जयेच्छाकं दधि भाद्रपदे त्यजेत् ।\nआश्विने मासि दुग्धं च कार्त्तिके चामिषं त्यजेत् ५१।\nदग्धमन्नं तु जंबीरं यद्विष्णोरनिवेदितम् ।\nबीजपूरं च शाकं चप्रत्यक्षलवणं तथा ५२।\nयदि दैवाच्च भुंजीत तदा तन्नाम संस्मरेत् ।\nहैमंतिकं सिता स्विन्नं धान्यं मुद्गास्तिला यवाः ५३।\nकलाप कंगु नीवाराः शाकं च हिलमोचिका ।\nकालशाकं च वास्तूकं मूलकं रक्तकेतरत् ५४।\nलवणे सिंधुसामुद्रे गव्ये च दधिसर्पिषी ।\nपयोनुद्धृतसारं च पनसाम्रहरीतकी ५५।\nपिप्पली जीरकं चैव नागरंगक तिंतिडी ।\nकदलीलवली धात्री फलान्यगुडमैक्षवम् ५६।\nअतैलपक्वं मुनयो हविष्यान्नं प्रचक्षते ।\nतुलसीपत्रपुष्पाद्यैर्माल्यं वहति यो नरः ५७।\nविष्णुं तमपि जानीयात्सत्यं सत्यं न संशयः ।\nधात्रीवृक्षं समारोप्य विष्णुतुल्यो भवेन्नरः ५८।\nकुरुक्षेत्रं विजानीयात्सार्द्धं हस्तशतत्रयम् ।\nतुलसीकाष्ठघटितै रुद्राक्षाकारकारितैः ५९।\nनिर्मितां मालिकां कंठे निधायार्चनमारभेत् ।\nतथामलकमालां च सम्यक्पुष्करमालिकाम् ६०।\nकंठे मालां च यत्नेन धारयेद्विष्णुपूजकः ।\nनिर्माल्यं तुलसीमालां शिरस्यपि च धारयेत् ६१।\nनिर्माल्यचंदनेनांगमंकयेत्तस्य नामभिः ।\nललाटे च गदा धार्या मूर्ध्नि चापं शरस्तथा ६२।\nनंदकं चैव हृन्मध्ये शंखं चक्रं भुजद्वये ।\nशंखचक्रान्वितो विप्रः श्मशाने म्रियते यदि ६३।\nप्रयागे या गतिः प्रोक्ता सा गतिस्तस्य निश्चिता ।\nयो धृत्वा तुलसीपत्रं शिरसा विष्णुतत्परः ६४।\nकरोति सर्वकार्याणि फलमाप्नोति चाक्षयम् ।\nतुलसीकाष्ठमालाभिर्भूषितः कर्म आचरन् ६५।\nपितॄणां देवतानां च कृतं कोटिगुणं भवेत् ।\nनिवेद्य केशवे मालां तुलसीकाष्ठनिर्मिताम् ६६।\nवहते यो नरो भक्त्या तस्य नश्यति पातकम् ।\nपाद्यादिभिरथाभ्यर्च्य इमं मंत्रमुदीरयेत् ६७।\nया दृष्टा निखिलाघसंघशमनी स्पृष्टा वपुः पावनी ।\nरोगाणामभिवंदिता निरसनी सिक्तांतकत्रासिनी ।\nप्रत्यासत्ति विधायिनी भगवतः कृष्णस्य संरोपिता ।\nन्यस्ता तच्चरणे विमुक्तिफलदा तस्यै तुलस्यै नमः ६८।\nइति श्रीपद्मपुराणे पातालखंडे वृंदावनमाहात्म्ये देवीश्वरसंवादे तिलकादिनिर्णयोनाम नवसप्ततितमोऽध्यायः ७९।"
  }
]
[
  {
    "text": "शुचिस्मितोवाच-\nआयुष्यवर्द्धनं भस्माशनं दृष्टं महामुने ।\nपरलोकगतिं दातुं शक्तमेतं वदस्व मे १।\nदधीच उवाच-\nअत्र ते कथयिष्यामि इतिहासं पुरातनम् ।\nचित्रगुप्तयमाभ्यां च यद्विख्यातं बभूव ह २।\nमिथिलायां पुरा कश्चिच्छुनः पर्यटते क्षुधा ।\nपुरा जन्मशतात्पूर्वं ब्राह्मणः पापनिश्चयः ३।\nपूर्वेवयसि वेदाढ्यः शास्त्राढ्यश्च सुबुद्धिमान् ।\nस स्नातुं जाह्नवीं गत्वा स्नानं कृत्वा पितॄनपि ४।\nदेवानृषीन्समभ्यर्च्य ययौ प्रात्तलिकापुरम् ।\nप्रतिश्रयमथो चक्रे ब्राह्मणस्य निवेशने ५।\nतत्रैका क्षत्रियसुता यौवनस्था हतप्रिया ।\nभ्रष्टराज्या च षट्कोटि निष्कद्रव्येण संयुता ६।\nभुक्त्वाथ शयितं विप्रं सर्वावयवसुंदरम् ।\nरात्रौ चंद्रोदये शुद्धे ज्योत्स्नाहसितदिङ्मुखे ७।\nब्राह्मणाभ्याशमागत्य तमुदीक्ष्येदमब्रवीत् ।\nकुतस्त्वमागतो विप्र कं वा देशं गमिष्यसि ८।\nब्राह्मण उवाच-\nअकालचर्या सर्वेषां शंकामुत्पादयेद्ध्रुवम् ।\nवयःस्थयोर्मिथोवादो रहस्ये हास्यमंदिरे ९।\nक्षत्रियोवाच-\nकथाप्रसंगे यात्रायां तीर्थे देशादि विप्लवे ।\nदुर्भिक्षे ग्रामदहने रहोवादो न दूषितः १०।\nप्रतिश्रयस्तु मद्गेहे भवतैव पुरा कृतः ।\nमद्गेहवासिनी चाहं न शंका त्विह कस्यचित् ११।\nब्राह्मण उवाच-\nतूष्णींभावो मया कार्यो गच्छ त्वं शीघ्रमग्रतः ।\nइत्युक्ता ब्राह्मणेनासौ मनसेदमचिंतयत् १२।\nअनेन संगमो मह्यं यथाभूयात्तथाविधि ।\nरोदनं तु करिष्यामि तथा यास्यति सांत्वितुम् १३।\nमां च सांत्वयितुं प्राप्तो मां समुत्थापयिष्यति ।\nअहमुत्तिष्ठमानैव दोर्लताकंठसंगिनी १४।\nकुचयुग्मेन तद्गात्रं स्पर्शयंती विमूर्च्छिता ।\nगतभानां हि मां दृष्ट्वा निषण्णः स्वयमेव सः १५।\nउत्संगे मामकं देहं निधास्यति द्विजाग्रणीः ।\nअचेतनेव वसनमपास्य रुदतीव च १६।\nसुस्निग्धं रोमरहितं पक्वाश्वत्थदलाकृति ।\nदर्शयिष्यामि तत्स्थानं कामगेहं सुगंधि च १७।\nमयैव विलुठंत्यांगे तस्य वस्त्रमपास्यते ।\nविलुप्यमानसं तस्य करिष्ये स्ववशं द्विजम् १८।\nअदृष्टौ यादृशं चित्तं दृष्टौ नैतादृशं भवेत् ।\nदर्शने यादृशं चित्तं संलापे नैव तादृशम् १९।\nसंलापे यादृशं चित्तं हास्योक्तौ नैव तादृशम् ।\nहास्योक्तौ यादृशं चित्तं स्पर्शने नैव तादृशम् २०।\nस्पर्शने यादृशं चित्तं योनिदृष्टौ न तादृशम् ।\nतद्दृष्टौ यादृशं चित्तं योनिस्पर्शे न तादृशम् २१।\nबाहुमूलकुचद्वंद्व स्वयोनिस्पर्शदर्शनात् ।\nकस्य न स्खलते चेतो रेतः स्कन्नं च नो भवेत् २२।\nदधीच उवाच-\nइति संचिंत्य मनसा क्षत्रिया गृहमभ्यगात् ।\nस्वगृहद्वारमासाद्य मंदं मंदं रुरोद वै २३।\nचिरं कालं च रुदितं ब्राह्मणः करुणानिधिः २४।\nस्त्रीबालवृद्धातुर राजयोगिनां विषाग्नितोयाद्रि निपातनादिना ।\nदुःखस्य चैवोद्धरणं प्रशस्यते कूपस्यदानेन समं वदंति २५।\nइत्थं विचार्य विप्रोऽसौ शुचिर्भूतः प्रसन्नधीः ।\nतस्याः समीपमगमत्तामुवाच ततो द्विजः २६।\nअलं शोकेन महता इहामुत्र विरोधिना ।\nशरीरशोषणं ह्येतच्चित्तविध्वंसनं तथा २७।\nत्यज शोकमिमं बाले न चार्थः शोचितेन वै ।\nशोकस्य कारणं किं वा येनेत्थं रुद्यते त्वया २८।\nदधीच उवाच-\nएवमुक्ता द्विजेनाथ न सा किंचिदुवाच ह ।\nमूर्च्छितेवापतद्भूमौ तमदृष्ट्वेव वीक्षते २९।\nतामथोत्थापयामास ब्राह्मणः परमार्थवित् ।\nउत्थितोत्थापिता तेन निपपात पुनः पुनः ३०।\nपतितां पतितां विप्रो निषद्योत्थाप्य तां पुनः ।\nअंकमारोपयामास प्रममार्ज विलोचने ३१।\nअथ सा मूर्च्छितेवाशु वसनं परिमुच्य तम् ।\nदर्शयंती स्तनौ गुह्यं बाहुमूले विलोचने ३२।\nआलंब्य कंठे बाहुभ्यां स्तनाभ्यामस्पृशद्द्विजम् ।\nचंद्रातपश्च विशदो मंदमारुतसंभवः ३३।\nअथ चिंतापरो विप्रो नैव कार्यमिदं मम ।\nपितुर्वा मातुरुचितं पत्युर्वाथ गुरोस्तथा ३४।\nअसंबुद्धस्य मे सर्वं विपरीतं विभाति वै ।\nअथ कामः समायातो रहस्ये स्थितयोस्तयोः ३५।\nविव्याध निशितैर्बाणैर्द्विजं कामो दुरात्मवान् ।\nस्मरबाणातुरो विप्रश्चिंतयामास कामुकः ३६।\nइयं सुचारु सर्वांगी कामिनीव प्रदृश्यते ।\nनोचेद्योनिमुखे ह्यस्याः कथं रोमांचसंभवः ३७।\nतदेतस्याः कुचस्पर्शात्सर्वं व्यक्तं भविष्यति ।\nइति संचिंत्य मनसा कुचौ योनिं द्विजोऽस्पृशत् ३८।\nसापि मूर्च्छितरूपेव मंदस्मितमुखाभवत् ।\nआलिलिंग द्विजं गाढमाननं च चुचुंब ह ३९।\nतयोरथ समायोगो वर्षाणां शतमप्यभूत् ।\nगते वर्षशते पश्चादेकस्मिन्दिवसे द्विजः ४०।\nस्नातुं ययौ नदीं प्रातः सापि विप्रप्रसंगतः ।\nस्नानं तत्र तथा चक्रे पुराणं श्रुतवानथ ४१।\nकौर्मं समस्तपापानां नाशनं शिवभक्तिदम् ।\nइदं च पद्यं शुश्राव पुराणज्ञेन भाषितम् ४२।\nब्रह्महा मद्यपः स्तेनस्तथैव गुरुतल्पगः ।\nकौर्मं पुराणं श्रुत्वैव मुच्यते पातकात्ततः ४३।\nश्रुत्वैतद्वचनं विप्रः पौराणिकमभाषत ।\nमया कृतानां पापानां न च संख्यास्ति काचन ४४।\nअशेषपापसंदोहनाशनं तदिहोच्यताम् ।\nपौराणिक उवाच-\nआराधय स्वदेवेशं शंकरं त्रिदशेश्वरम् ४५।\nतस्य संपूजनाद्विप्र सर्वं पापं विनश्यति ।\nपापमेव तमः प्रोक्तं ज्ञानदीपेन नश्यति ४६।\nअथवा पूजया विप्र समस्ताघविनाशनम् ।\nज्ञानपूजाविहीनानां नरके पतनं ध्रुवम् ४७।\nदधीच उवाच-\nअथ द्विजो ह्यभिगतः शिवालयमनुत्तमम् ।\nद्रोणपुष्पसहस्रेण पूजयामास शंकरम् ४८।\nगृहं जगाम च ततो भोजनं कृतवानथ ।\nविहाय क्षत्रियां विप्रो जगामेष्टां भुवं ततः ४९।\nहविष्यमन्नमादाय भुक्त्यशक्तेः शिवालयम् ।\nगत्वा दीपस्थिताज्येन भोजनं कृतवान्बहिः ५०।\nअथ मृत्युवशं प्राप्तो यमलोकं जगाम वै ।\nयम उवाच-\nत्वया कृतानां पापानां केषांचिन्नाशनं पुरा ५१।\nत्वयैकदिवसे पूजा शंकरस्य यतः कृता ।\nतव पापसहस्रं च प्रणष्टं भवतो द्विज ५२।\nस्थितानामपि पापानां फलं नरकपातनम् ।\nवर्षकोटिद्वयं विप्र श्वानजन्मशतं पुनः ५३।\nशिवदीपाज्यहरणात्फलं नरकसेवनम् ।\nनरके च स्थितिस्तस्य शतवर्षं सुभीषणम् ५४।\nकुंभीपाके च काष्ठत्वं भस्म भूत्वा पुनः पुनः ।\nवर्षाणां दशकं त्वेवं कृमिभुक्तिः परं दश ५५।\nपुनश्च दीपवर्तित्वं वर्षाणां च तथा दश ।\nश्लेष्मामेध्यपुरीषेषु मूत्ररेतोह्रदेषु च ५६।\nउन्मज्ज्य च निमज्ज्याथ श्लेष्मविण्मलभोजनम् ।\nततो नरकशेषेण श्वानजन्मशतं परम् ५७।\nयमवाक्यमिति श्रुत्वा ब्राह्मणो निपपात च ।\nअथ तस्य प्रिया भार्या पतिचिंतापराभवत् ५८।\nएतस्मिन्नंतरे तस्याः समीपं नारदोऽभ्यगात् ।\nनारदस्य पपातासौ पादयोरतिदुःखिता ५९।\nतामुत्थाप्य मुनिः शुद्धां गतायुषमभाषत ।\nअयि मुग्धे विशालाक्षि भर्तारं गंतुमर्हसि ६०।\nभर्ता ते हि विशालाक्षि मृतो बंधुविवर्जितः ।\nन रोदितव्यं ते भद्रे ज्वलनं प्रविशस्व भोः ६१।\nब्राह्मण्युवाच-\nअशक्यं यदि वा शक्यं मया गंतुं मुने वद ।\nअग्निप्रवेशकालो वै व्यतीतो न भवेद्यथा ६२।\nनारद उवाच-\nयोजनानां शतं त्वेकमितः स्थानात्पुरं हितत् ।\nश्वो दाहः किल विप्रस्य भविता गंतुमर्हसि ६३।\nअव्ययोवाच-\nदूरस्थितं कायनाथं गंतुमर्हामि हे मुने ।\nतद्वचस्तु समाकर्ण्य नारदस्तामभाषत ६४।\nविपंची नालसंस्था त्वं भव गच्छाम्यहं क्षणात् ।\nइत्युदीर्य तदा गत्वा त्वरां चक्रे गतं च तत् ६५।\nदेशं नष्टद्विजस्थानं तामुवाचाव्ययां मुनिः ।\nरोदनं नेह कर्तव्यं यदि तत्राग्निमेष्यसि ६६।\nपापं यदि कृतं भद्रे परपूरुषसेवनम् ।\nएतद्विशुद्धये पुत्रि प्रायश्चित्तं समाचर ६७।\nतवोपपातकव्रात नाशो वह्निप्रवेशनात् ।\nनान्यत्पश्यामि नारीणां सर्वपापोपशांतये ६८।\nअग्निप्रवेशं मुक्त्वैकं प्रायश्चित्तं जगत्त्रये ।\nदधीच उवाच-\nअथ नारदवाक्येन नोदिता सा वचोऽब्रवीत् ६९।\nअग्निप्रवेशे नारीणां किं कर्तव्यं महामुने ।\nनारद उवाच-\nस्नानं मंगलसंस्कारो भूषणांजनधारणम् ७०।\nगंधपुष्पं तथा धूपं हरिद्राक्षतधारणम् ।\nमंगलं च तथा सूत्रं पादालक्तकमेव च ७१।\nशक्त्या दानं प्रियोक्तिश्च प्रसन्नास्यत्वमेव च ।\nनानामंगलवाद्यानां श्रवणं गीतकस्य च ७२।\nव्यभिचारकृते पापे तत्पापस्य प्रशांतये ।\nअतीतं पातकं स्पृष्ट्वा प्रायश्चित्तं तदीरितम् ७३।\nकुर्यादथ स्वकां भूषां विप्राय प्रतिपादयेत् ।\nभूषाभावे स्वकीयेन प्रायश्चित्तं तु कारयेत् ७४।\nनान्यथा तस्य पापस्य नाशनं वेति कुत्रचित् ।\nअव्ययोवाच-\nसर्वमेतत्करिष्यामि हरिद्रा मे न विद्यते ७५।\nभूषणं किमुत ब्रह्मन्सर्वमेतत्प्रदीयताम् ।\nनारद उवाच-\nन ह्यस्ति किंचित्सौभाग्यद्रव्यमन्यत्त्वपेक्षया ७६।\nदधीच उवाच-\nअथ क्षणेनाभ्यगमत्कैलासं शिवमंदिरम् ।\nगिरिजामथ दृष्ट्वासौ प्रणिपत्येदमब्रवीत् ७७।\nहरिद्रा दीयतां मातर्भूषणानि च सूत्रकम् ।\nपार्वत्युवाच-\nविधवायै मया किंचिद्भूषणं दीयतां कथम् ७८।\nमया दत्ते हि तस्मिन्वै वैधव्यं नोपपद्यते ।\nनारद उवाच-\nमातर्न विधवा यावद्धवांगं वर्तते स्त्रियः ७९।\nआदाहात्सूतकं नास्ति तिष्ठेत्सौभाग्यमुत्तमम् ।\nपार्वत्युवाच-\nन चान्यदेहो मद्भूषां हरिद्रां धर्तुमर्हति ८०।\nभूषणादौ मया दत्ते चिरंजीवितमिष्यते ।\nदीयते हि जयंत्यैव सर्वमेतत्त्वयोदितम् ८१।\nजयंतीं स जगामाथ तया दत्तमथाहरत् ।\nस्नपंत्या अव्ययायास्तु हरिद्रां दत्तवान्मुनिः ८२।\nततः स सूक्ष्मवसनभूषणानि मुनिर्ददौ ।\nआह चैनां तवांतेष्टिं कः करोति नियुंक्ष्व तम् ८३।\nअव्ययोवाच-\nत्वयैव मे समस्तानां क्रियाणां कारणं मुने ।\nपितासि सर्वं कुर्वद्य नमस्ते मुनिसत्तम ८४।\nदधीच उवाच-\nअथ तं ब्राह्मणं दग्ध्वा नारदस्तामुवाच ह ।\nअव्यये गच्छ दहनं प्रविश त्वं यदीच्छसि ८५।\nअथ सा भूषिता साध्वी त्रिःप्रदक्षिणपूर्वकम् ।\nनारदं तु नमस्कृत्य गौरांगीमर्पयन्मनः ८६।\nसुसूक्ष्मं मंगलंसूत्रं हरिद्रामक्षतांस्तथा ।\nकुसुमानि च वासांसि कस्तूरीचंदनं तथा ८७।\nसौवर्णकंकतिकां च फलानि विविधानि च ।\nस्वदक्षिणादिवस्त्रांतं स्पर्शयित्वा पृथक्पृथक् ८८।\nपार्वतीप्रीतिकामा सा पुरंध्रीभ्योऽखिलं ददौ ।\nज्वालामालाभिराकाशं दहंतमिव चानलम् ८९।\nत्रिःप्रदक्षिणमागत्य स्थित्वाग्नेः पुरतः सती ।\nइदं प्राह तदा वाक्यं प्रांजलिः प्रहसन्मुखी ९०।\nअव्ययोवाच-\nइंद्रादयो दिशांपाला मातर्मेदिनि भास्कर ।\nधर्मादयः सुराः सर्वे शृणुध्वं मम भाषितम् ९१।\nपाणिपीडनमारभ्य चैतदंतमहर्निशम् ।\nवाङ्मनःकर्मभिर्भर्ता सेवितो यदि भक्तितः ९२।\nव्यभिचारो यथा न स्यादवस्थात्रितये मम ।\nतेन सत्येन मे पत्या सार्द्धं यानं प्रयच्छत ९३।\nइत्युक्त्वाथ स्वहस्ताग्रपुष्पकं द्रुतमाक्षिपत् ।\nप्रविष्टा ज्वलनं दीप्तमथापश्यद्विमानकम् ९४।\nसूर्येण सममुत्कृष्टमप्सरोगीतशोभितम् ।\nआरुरोह विमानं सा भर्त्रा साकं दिवं ययौ ९५।\nयमः प्राहाथ संपूज्य वनितां तां पतिव्रताम् ।\nअक्षयः स्वर्ग एवेह न च पापं तवास्ति वै ९६।\nकोटिद्वयसमास्तत्र नरके हंत पातकम् ।\nमृष्टमेव न संदेहः किंतु पातकमेव च ९७।\nएकं शिवस्य दीपाज्यभक्षणेन समर्जितम् ।\nन वापि नरके पातः श्वानजन्मशतं भवेत् ९८।\nअव्ययोवाच-\nअग्निप्रवेशशुद्धानां पुनश्च नरकः कथम् ।\nअग्निप्रवेशात्सर्वेषां पापानां नाशनं भवेत् ९९।\nयम उवाच-\nशिवद्रव्यापहारस्य पातकं नैव नश्यति ।\nइत्थमाहपुरा शंभुरन्येषां नाशनं भवेत् १००।\nअथ स श्वानतामाप्य शताब्दं स्यात्ततः परम् ।\nदधीचमंदिरं प्राप्तो मृत्योरास्य गतो हि सः १०१।\nतस्य भित्तिसमीपे तु भस्मास्ते ह्यभिमंत्रितम् ।\nभस्मनि श्वा पपाताथ ममार च गतो यमम् १०२।\nयमः संपूज्यावनतो भवान्पुण्यतमो मुनिः ।\nमद्गेहे भवतः स्थानं न योग्यं गम्यतां बहिः १०३।\nअथ गत्वा बहिस्तस्थौ सारमेयो यमोदितः ।\nसंतापावस्थितं तं च नारदो दृष्टवानमुम् १०४।\nपप्रच्छ च किमर्थं त्वमिह तिष्ठसि दीप्तिमान् ।\nशिवभस्मस्थितमृतं शैवं जाने महामते १०५।\nशैवानां पापिनां चापि साहसेन तनुत्यजाम् ।\nयमलोको न चास्तीति शिवाज्ञा शिवनोदिता १०६।\nदधीच उवाच-\nइत्थमाभाष्य तं श्वानं कैलासमगमन्मुनिः ।\nदंडवत्प्रणिपत्येशं व्यज्ञापयदथो हरम् १०७।\nदेव कश्चिद्यमपुराद्बहिरास्ते स कुक्कुरः ।\nभस्मन्येव मृतस्तद्वद्भवलोकं स चार्हति १०८।\nअथ मुख्यगणाविष्टो वीरभद्रः शिवेरितः ।\nआनयामास तं श्वानं दिव्यरूपधरं तदा १०९।\nमहेशपादप्रणतं देवायाथ व्यजिज्ञपत् ।\nआह माहेश्वरो देवं गणमेनं कुरुष्व मे ११०।\nतथेति च शिवः प्राह गणः श्वानमुखोऽभवत् ।\nदधीच उवाच-।\nअतुल्यं भस्ममाहात्म्यं मयोक्तं ते शुचिस्मिते १११।\nइतः परं हि किं भूयः श्रोतुमिच्छसि सुव्रते ११२।\nइति श्रीपद्मपुराणे पातालखंडे शिवराघवसंवादे विभूतिमाहात्म्ये षडुत्तरशततमोऽध्यायः १०६।"
  }
]
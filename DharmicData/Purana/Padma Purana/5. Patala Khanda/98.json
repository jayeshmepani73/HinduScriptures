[
  {
    "text": "सूत उवाच-\nएतच्छ्रुत्वा वचस्तस्य धर्मराजस्य भूसुरः ।\nपुनः पप्रच्छ मासस्य माधवस्य विधिं शुभम् १।\nब्राह्मण उवाच-\nधर्मराज महाभाग सम्यग्गुह्यं प्रकाशितम् ।\nमाधवस्नानजं पुण्यं नराणां मुक्तिदं परम् २।\nमाधवं माधवे मासि स्नात्वा प्रातः समाहितः ।\nकथं संपूजयेद्देवं कैः पुष्पैस्तद्विधिं वद ३।\nधर्मराज उवाच-\nसर्वेषां पत्रजातीनां तुलसी केशवप्रिया ।\nपुष्करादीनि तीर्थानि गंगाद्याः सरितस्तथा ४।\nवासुदेवादयो देवा वसंति तुलसीदले ।\nसर्वदा सर्वकालेषु तुलसी विष्णुवल्लभा ५।\nत्यक्त्वा तु मालती पुष्पं मुक्त्वा च सरसीरुहम् ।\nगृहीत्वा तुलसीपत्रं भक्त्या माधवमर्चयेत् ६।\nतस्य पुण्यफलं वक्तुमलं शेषोऽपि नो भवेत् ।\nअस्नात्वा तुलसीं छित्त्वा देवार्थं पितृकर्मणि ७।\nतत्सर्वं निष्फलं याति पंचगव्येन शुध्यति ।\nदारिद्र्यदुःखभोगादि पापानि सुबहून्यपि ८।\nतुलसी हरते क्षिप्रं रोगानिव हरीतकी ।\nतुलसी कृष्णगौराख्या तयाभ्यर्च्य मधुद्विषम् ९।\nविशेषेण हरेर्भक्तो नरो नारायणो भवेत् ।\nमाधवं सकलं मासं तुलस्या योऽर्चयेद्यतः १०।\nत्रिसंध्यं मधुहंतारं नास्ति तस्य पुनर्भवः ।\nअलाभे पुष्पपत्राणामन्नाद्येनापि पूजयेत् ११।\nशालितंडुल गोधूमैर्यवैर्वापि हरिं सदा ।\nप्रातः स्नात्वा विधानेन माधवे माधवप्रिये १२।\nपितृदेवमनुष्यांश्च तर्प्पयेत्सचराचरम् ।\nयोऽश्वत्थमूलं वै सिंचेत्तोयेन बहुना सदा १३।\nकुर्यात्प्रदक्षिणां तं तु सर्वदेवमयं ततः ।\nयोऽश्वत्थमर्चयेद्देवमुदकेन समंततः ।\nकुलानामयुतं तेन तारितं स्यान्नसंशयः १४।\nअलक्ष्मीः कालकर्णी च दुःस्वप्नो दुर्विचिंतितम् ।\nअश्वत्थ तर्प्पणात्तात सर्वदुःखं विलीयते १५।\nतर्पिताः पितरस्तेन तेन विष्णुः समर्चितः ।\nयोऽश्वत्थमर्चयेद्वीरो ग्रहास्तेनैव पूजिताः १६।\nश्वेताश्वपुष्पाणि तथा शमीं च हुताशनं चंदनमर्कबिंबम् ।\nअश्वत्थवृक्षं च समालभेत ततश्च कुर्यान्निज जातिधर्मान् १७।\nकंडूयनं च गोग्रासं स्नात्वा पिप्पलतर्प्पणम् ।\nकृत्वा गोविंदपूजां च न स दुर्गतिमाप्नुयात् १८।\nत्रयोदश्यां चतुर्दश्यां वैशाख्यां च दिनत्रयम् ।\nसर्वाशक्तोपि विधिना नारी वा पुरुषोपि वा १९।\nपूर्वोक्तनियमैर्युक्तः प्रातः स्नात्वा च शक्तितः ।\nविमुक्तः पातकैः सर्वैः स्वर्गमक्षयमश्नुते २०।\nवैशाख्यामपि शक्त्या वा भोजयेद्ब्राह्मणान्दश ।\nत्रिरात्रमुत्थितः स्नात्वा सकृच्च प्रयतः शुचिः २१।\nगौरान्वा यदि वा कृष्णांस्तिलान्क्षौद्रेण संयुतान् ।\nदत्वा द्वादशविप्रेभ्यस्तेनैव स्वस्ति वाचयेत् २२।\nप्रीयतां धर्मराजो मे पितॄन्देवांश्च तर्प्पयेत् ।\nयावज्जीवकृतं पापं तत्क्षणादेव नश्यति २३।\nअयुतायुतं च तिष्ठेत्स स्वर्गलोके यथासुखम् ।\nमामेव तु न पश्येत्स पूजितोऽखिल दैवतैः २४।\nपाकान्नोदक कुंभादि पितृदैवत तुष्टये ।\nत्रयोदश्यां चतुर्दश्यां पूर्णायां च दिनत्रयम् २५।\nयो दद्याद्भक्तितो विप्र महापापैः प्रमुच्यते ।\nसुवर्णतिलपात्रैस्तु ब्राह्मणाञ्छक्तितोऽन्वहम् २६।\nतर्प्पयेदुदपात्रैस्तु ब्रह्महत्यां व्यपोहति ।\nवैशाख्यां पौर्णमास्यां च सृष्टाः कमलयोनिना २७।\nतिला देयाश्च भक्त्या च श्रेयः संतति हेतवे ।\nइहार्थे च पुरावृत्तं तदाकर्णय सुव्रत २८।\nफलं माधवमासस्य पूर्णायां परमाद्भुतम् ।\nमेषसंक्रममारभ्य तिथयस्त्रिंशदुत्तमाः २९।\nसर्वयज्ञाधिकाः पुण्याः पुराणेषु प्रकीर्तिताः ।\nविशेषतोऽपि तास्तिस्रः पवित्राः पापिदुर्लभाः ३०।\nततोपि पूर्णिमा पुण्या माधवी माधवप्रिया ।\nएषा वाराहकल्पादि तिथिराद्या महाफला ३१।\nपुरा नारायणेनास्यामादिदैत्यौ विमोहितौ ।\nहिरण्याक्ष मधू विप्र पृथिवी च समुद्धृता ३२।\nत्रयोदश्यां चतुर्दश्यां पौर्णमास्यामयं विभुः ।\nक्रमादेतत्त्रयं चक्रे शुक्लेऽस्मिन्मासि माधवे ३३।\nततः प्रभृति विप्रेंद्र विशेषादेव पूर्णिमा ।\nकल्पादिः पावना ख्याता कर्मणः कल्पसाक्षिणी ३४।\nयेन स्नानं न वैशाखे प्रातर्नियमशालिना ।\nकिं तस्य जन्मना विप्र नूनमात्मापकारिणा ३५।\nत्रयोदश्यां चतुर्दश्यां पौर्णमास्यां विशेषतः ।\nअपिसम्यग्विधानेन नारी वा पुरुषोऽपि च ३६।\nप्रातः स्नातः सनियमः सर्वपापैः प्रमुच्यते ।\nस्नानदानार्चनश्राद्धक्रियापुण्यादिवर्जिता ३७।\nयस्यातीता च वैशाखी स नूनं निरयालयः ।\nन वेदेन समं शास्त्रं न तीर्थं गंगया समम् ३८।\nन दानं जलगोतुल्यं न वैशाखी समा तिथिः ।\nजलधेनुं च यो दद्याद्वैशाख्यां विष्णुतत्परः ३९।\nत्रयाणामपि देवानां चतुर्थोऽयं विशेषतः ।\nमातृहा पितृहा चैव भ्रूणहा गुरुतल्पगः ४०।\nजलधेनुं समालोक्य मुच्यते सर्वपातकैः ।\nदशपूर्वान्परान्वंश्यान्नरकात्तारयंतिते ४१।\nजलधेनुं प्रयच्छंति वैशाख्यां विधिनात्र ये ।\nशर्करा फल तांबूलमुपानत्करपत्रिकाः ४२।\nप्रयच्छंति द्विजाग्र्येभ्यो धन्यास्ते चात्र कीर्तिताः ।\nमणिकोदककुंभांश्च पक्वान्नं हैमदक्षिणाम् ४३।\nयः प्रयच्छति वैशाख्यां सोऽश्वमेधफलं लभेत् ।\nअत्राप्युदाहरंतीममितिहासं पुरातनम् ४४।\nब्राह्मणस्य च संवादं प्रेतैः सार्द्धं महावने ।\nब्राह्मणो धनशर्मासीन्मध्यदेशे पुरानघ ४५।\nकुशाद्यर्थं वनं यातो ददर्शेदमथाद्भुतम् ।\nभीतोऽपश्यदसौ प्रेतान्दुष्टांस्त्रीनति दारुणान् ४६।\nऊर्ध्वकेशान्सरक्ताक्षान्कृष्णदंतान्कृशोदरान् ।\nकुर्वतो विविधा रावान्धावतोपि यतस्ततः ४७।\nतान्दृष्ट्वा भयसंत्रस्तो ब्राह्मणो विद्रुतो जवात् ।\nक्रंदमानास्ततस्तेपि तमेवानु ययुस्तदा ४८।\nसधर्ष्यमाणस्तैः प्रेतैरुवाच मधुरं वचः ।\nधनशर्मोवाच-\nके यूयं वः कुतोऽवस्था जातेति निरयोचिता ४९।\nभयार्त्तमनुकंप्यं मां दुःखितं त्रातुमर्हथ ।\nवैष्णवं बहुभृत्यं च निःस्वं विप्रं वनागतम् ५०।\nभवतामपि सश्रेयो नूनं दास्यति केशवः ।\nब्रह्मण्यो भगवान्विष्णुस्तुष्टोमय्यनुकंपया ५१।\nअतसीपुष्पसंकाशो विष्णुः पीतांबरो हरिः ।\nयस्य श्रवणमात्रेण नाम्नो याति महा तमः ५२।\nअनादिनिधनो देवः शंख चक्र गदाधरः ।\nअक्षयः पुंडरीकाक्षः प्रेतमोक्षप्रदायकः ५३।\nयम उवाच-\nनामश्रवण मात्रेण विष्णोस्ते परितोषिताः ।\nपिशाचाः पुण्यभावस्था दया दाक्षिण्य यंत्रिताः ५४।\nप्रीणितास्तस्यवचसा तदादिष्टेन नोदिताः ।\nइदमूचुर्द्विजं प्रेताः क्षुत्तृष्णापूरपीडिताः ५५।\nप्रेता ऊचु-\nदर्शनेनैव ते विप्र नामश्रवणतो हरेः ।\nभावमन्यमनुप्राप्ता वयं जाता दयालवः ५६।\nअपाकरोति दुरितं श्रेयश्च योजयत्यपि ।\nयशो विस्तारयत्याशु नूनं वैष्णवसंगमः ५७।\nरसायनमयी शीता परमानंददायिनी ।\nनानंदयति कं नाम वैष्णवामृतचंद्रिका ५८।\nअयं कृतघ्न नामास्ति द्वितीयोऽयं विदैवतः ।\nअवैशाखस्तृतीयोऽयं त्रयाणामपि पापकृत् ५९।\nसदैवानुष्ठितानेन पापेनाति कृतघ्नता ।\nतेनास्य कर्मजं नाम कृतघ्नाख्यं व्यवस्थितम् ६०।\nसुदास इति नाम्नायं शूद्रो ऽभूत्पूर्वजन्मनि ।\nकृतघ्नस्तेन पापेन प्राप्तोऽवस्थामिमां द्विज ६१।\nअतिपापिनि धूर्ते च गुरुस्वाम्यहितेऽपि च ।\nनिष्कृतिर्विद्यते विप्र कृतघ्ने नास्ति निष्कृतिः ६२।\nनानानिरयसंघातं शरीरैर्यातना क्षमैः ।\nअनुभूयतांत्ववस्थामंत्यामेतां गतो द्विज ६३।\nअनेनान्नं सदा भुक्तमकृत्वा देवतार्चनम् ।\nअदत्वा गुरुविप्रेभ्यस्तेनैवायं विदैवतः ६४।\nअयं दशसहस्राणां ग्रामाणामीश्वरो नृपः ।\nहरिवीर इति ख्यातो नाम्नासीत्पूर्वजन्मनि ६५।\nरोषाहंकारनास्तिक्यैर्गुर्वाज्ञालंघनोद्यतः ।\nअकृत्वैव महायज्ञान्भुक्तवान्विप्र निंदकः ६६।\nकर्मणा तेन पापेन महानरकसंकटम् ।\nअनुभूय ततः प्रेतो जातो नाम्ना विदैवतः ६७।\nअवैशाखस्तृतीयोऽहं त्रयाणामपि पापकृत् ।\nतेन मे कर्मजं नाम ब्राह्मणोऽहं व्यवस्थितः ६८।\nमध्यदेशे भवं नाम्ना गौतमो गोत्रतोऽप्यहम् ।\nविप्रो वासपुरेवासी यज्वाऽऽसं पूर्वजन्मनि ६९।\nमया केवलमेवैकं श्रौतमार्गानुसारिणा ।\nउद्दिश्य माधवं देवं न स्नातं मासि माधवे ७०।\nन दत्तं न हुतं किंचिद्वैशाख्यां चाविशेषतः ।\nनार्चितो मधुहा तत्र तोषिता न मनीषिणः ७१।\nमणिकोदककुंभैश्च न दानैः पितृदेवताः ।\nतर्पिता न तिला दत्ताः सक्षौद्राः श्रोत्रियेषु च ७२।\nन पुष्पफलतांबूल चंदन व्यजनांबरैः ।\nविद्वांसो नार्चितास्तत्र पितृदैवततुष्टये ७३।\nमया नैकापि वैशाखी पूर्णा पूर्णफल प्रदा ।\nस्नानदानक्रियापूजा सुकृतैः परिपालिता ७४।\nतेन मे वैदिकं कर्म सर्वं चैव तु निष्फलम् ।\nततोऽवैशाखनामाहं प्रेतो जातोऽस्मि सर्वतः ७५।\nएतत्ते सर्वमाख्यातं त्रयाणामपि कारणम् ।\nत्वं नो भव समुद्धर्ता पापाद्विप्रोसि वै यतः ७६।\nविमुक्तं ब्रह्मतीर्थं च साधवः परमं यतः ।\nतारयंति महापापान्निरयेभ्योऽपि संश्रितान् ७७।\nगंगादि पुण्यतीर्थेषु यो नरः स्नाति सर्वदा ।\nयः करोति सतां संगं तयोः सत्संगमो वरः ७८।\nअथवा मम पुत्रोऽस्ति धनशर्मेति विश्रुतः ।\nतं गत्वा बोधय स्वामिन्नस्मदर्थे कृतोद्यमः ७९।\nकार्ये समुद्यमं कृत्वा परेषां समुपस्थिते ।\nपुष्कलं फलमाप्नोति यज्ञदानक्रियाधिकम् ८०।\nयम उवाच-\nप्रेतवाक्यं तदाकर्ण्य धनशर्माति दुःखितः ।\nस तं जनकमाज्ञाय पतितं निरये निजम् ८१।\nआत्मानमभितो निंदन्निदं वचनमब्रवीत् ।\nधनशर्मोवाच-\nअहं तव सुतः स्वामिन्गौतमस्य निरर्थकः ८२।\nयस्तु पुत्रो न निस्तारं पितुः कुर्यादतंद्रितः ।\nआत्मानं पावयेन्नासावदाता द्रव्यवानिति ८३।\nधर्मो हि गहनो ज्ञेयः प्रयत्नेनापि धीमता ।\nयथा मम पिता च त्वमिमां प्राप्तोसि दुर्गतिम् ८४।\nयदा च सुखसंतानं न मत्तः प्राप्तवानसि ।\nलोकयोः सुखसंताने तथा स तनयो मतः ८५।\nद्वौ गुरू पुरुषस्येह पिता माता च धर्मतः ।\nतयोरपि पिता श्रेयान्बीजप्राधान्यदर्शनात् ८६।\nकिं करोमि क्व गच्छामि कथं तातगतिस्तव ।\nधर्मतत्त्वं न जानामि संश्रयामि भवद्वचः ८७।\nप्रेत उवाच-\nशृणु पुत्र वचः सत्यं भाविनोऽर्थस्य मे बलात् ।\nअथ पुण्येन केनापि भवित्री सुगतिर्मम ८८।\nमया श्रौतानि कर्माणि कुर्वता किल गर्वतः ।\nअनादृतं गुरुवचो गुरुस्तत्रावमानितः ८९।\nगुरूणामपमानेन प्रहर्षक्रोधविस्मयैः ।\nपुण्यानि क्षयमायांति यशांसीव हि दुर्नयैः ९०।\nपौराणिक विधानेन कर्म श्रौताविरोधि यत् ।\nकेवलं वैदिकं कर्म कृतमज्ञानतो मया ९१।\nपापेंधन दवज्वाला पापद्रुमकुठारिका ।\nकृता नैकापि वैशाखी विधिना पुत्र पूर्णिमा ९२।\nअव्रता यस्य वैशाखी सोऽवैशाखो भवेन्नरः ।\nदशजन्मानि च ततस्तिर्यग्योनिषु जायते ९३।\nचिरं भुक्त्वा दुःखमंते प्रेतः पर्यायतो भवेत् ।\nलभते मानुषं जन्म कथंचिदपि दुर्लभम् ९४।\nउपायं ते वदिष्यामि प्रेतमोक्षकरं परम् ।\nश्रुतवान्यदहंपूर्वजन्मनिस्वगुरोर्मुखात् ९५।\nगच्छ पुत्र गृहं स्नात्वा यमुनायां विधानतः ।\nअद्यतः सर्वगतिदा कल्पाद्या साप्युपागता ।\nपश्चिमेऽहनि वैशाखी पितृदेवार्चने हिता ९६।\nपानीयमप्यत्र तिलैर्विमिश्रं सहोदकुंभान्नफलानि भक्त्या ।\nदद्यात्पितृभ्यो भवतीह दत्तं श्राद्धं सदा तेन समा सहस्रम् ९७।\nवैशाख्यां पौर्णमास्यां यो भोजयेद्भूमिदेवताः ।\nसिक्थेसिक्थे भवेत्तृप्तिः पितॄणां युगसंख्यया ९८।\nवैशाख्यां विधिना स्नात्वा भोजयेद्ब्राह्मणान्दश ।\nपायसं सर्वपापेभ्यो मुच्यते नात्र संशयः ९९।\nगौरान्वा यदि वा कृष्णांस्तिलान्क्षौद्रेण संयुतान् ।\nदत्वा दशभ्यो विप्रेभ्यस्तेनैव स्वस्ति वाचयेत् १००।\nप्रीयतां धर्मराजेति पितॄन्देवांश्च तर्पयेत् ।\nयावज्जीवकृतं पापं तत्क्षणादेव नश्यति १०१।\nवैशाख्यां पौर्णमास्यां च सृष्टाः कमलयोनिना ।\nतिला देयाश्च भक्त्या च स्पृश्याः सर्वांगतो द्विज १०२।\nयस्तिलैर्यवसम्मिश्रैः स्नाति सर्वांगतस्तदा ।\nतस्य ब्रह्मा च धर्मोऽत्र ददाति वरमीप्सितम् १०३।\nप्रीतये धर्मराजस्य यो दद्यादुदकुंभकान् ।\nसप्तसप्त कुलं तेन तारितं स्यान्न संशयः १०४।\nत्रयोदश्यां चतुर्दश्यां पूर्णायां भक्तितत्परः ।\nस्नात्वा जप्त्वा तथा हुत्वा दत्वा संपूज्य माधवम् १०५।\nयत्फलं जायते पुत्र तदस्माकं प्रयच्छ भोः ।\nनैतौ परिचितौ प्रेतौ हित्वा स्वर्गतिमाश्रये १०६।\nएतयोरपिपापस्य ह्यं तोयं समुपस्थितः ।\nयम उवाच-\nतथेत्युक्त्वा गतः सर्वं ततश्चक्रे स वै द्विजः १०७।\nप्रीतः परमया भक्त्या वैशाख्यां स्नानदानकृत् ।\nस्नातः समुदितो भक्त्या प्राप्य माधवपूर्णिमाम् १०८।\nदत्वा बहूनि दानानि तेभ्यः पुण्यं ददौ पृथक् ।\nतत्क्षणादेव ते सर्वे विमानस्था दिवं ययुः १०९।\nतत्पुण्यदानयोगेन मुदिता द्विजसत्तम ।\nधनशर्मापि विप्रेंद्र श्रुःतिस्मृतिपुराणवित् ११० ।\nभुक्त्वा भोगांश्चिरं कालं ब्रह्मलोकमवाप्तवान् ।\nएषा पुण्यतमा तस्माद्वैशाखी विश्वपावनी १११।\nकथ्यते तु मया विप्र समासेनातिगौरवात् ११२।\nधन्यास्त एव कृतिनश्च त एव जाता लोके त एव पुरुषाः पुरुषार्थभाजः ।\nये माधवे मधुनिषूदनमर्चयंति प्रातर्निमज्ज्य नियमेन विशुद्धचित्ताः ११३।\nयो माधवे मासि नरः प्रभाते स्नातः समाराधयते रमेशम् ।\nयमैरुपेतो नियमैरशेषैर्वृतोऽपि नूनं स निहंति पापम् ११४।\nतैरेवकालो विजितस्त एव नरेषु धन्या विगतैनसस्ते ।\nत एव गर्भे न विशंति भूयो मज्जंति ये माधवमासि युक्ताः ११५।\nस माधवो गर्जति यज्ञयोगात्तपः क्रिया दानविधान योगात् ।\nयस्मिन्कृतं मासि कथंचिदल्पं पुण्यं पुनः स्यादिह कल्पतुल्यम् ११६।\nमज्जतो हि मनुजस्य माधवे माधवार्चनकृते दिनोदये ।\nतामसोपि जलबिंदुसंगमादंगमावहति पावनं यतः ११७।\nतानि देहमधिरुह्य देहिनस्तावदेव विचरंत्यघानि च ।\nयावदेति न स माधवाह्वयः श्रीरमारमणवल्लभो विराट् ११९।\nमेरुमंदरतुल्यानि पापान्युग्राण्यनेकशः ।\nदहते माधवो मासः स्नातो माधववल्लभः १२०।\nइदं संक्षेपतः प्रोक्तं मया तेऽनुग्रहाद्द्विज ।\nवैशाखस्नानमाहात्म्यं श्रोतुः पापक्षयं करम् १२१।\nयस्तु श्रोष्यति भक्त्यैनमितिहासं मयोदितम् ।\nसोऽपि पापविनिर्मुक्तो न मामालोकयिष्यति १२२।\nब्रह्महत्यादि पापानि बहुशोऽपि कृतान्यपि ।\nवैशाखस्य विधानेन तानि नश्यंति निश्चितम् १२३।\nत्रिंशत्पूर्वान्परांस्त्रिंशत्त्रिंशच्चैव परावरान् ।\nवैशाखे विधिना स्नातो नरकादुद्धरेत्पितॄन् १२४।\nएकतः सर्वतीर्थानि सर्वेयज्ञाः सदक्षिणाः ।\nएकतो माधवो मासो नियमादनुपालितः १२५।\nयतो भगवतस्तस्य हरेरुत्कृष्टकर्मणः ।\nप्रियोऽसौ माधवोमासः सर्वेभ्यः प्रवरोऽधिकः १२६।\nसंशयं नो विधेहीति महीदेव कथंचन ।\nवैशाखं प्रति वै मासं समासाद्यन्मयोदितम् १२७।\nइहार्थे यत्पुरावृत्तं तदाकर्णय चाद्भुतम् ।\nअनाख्येयमपीदं ते कथयिष्ये कथानकम् १२८।\nइति श्रीपद्मपुराणे पातालखंडे वैशाखमाहात्म्ये अष्टनवतितमोऽध्यायः ९८।"
  }
]
[
  {
    "text": "शंभुरुवाच-\nअत्र ते कीर्तयिष्यामि कथां पापप्रणाशिनीम् ।\nश्रुत्वा यां प्राप धर्मात्मा शिवभक्तिमनुत्तमाम् १।\nइक्ष्वाकुर्नाम विप्रेंद्रो महाविद्यो महामतिः ।\nबहुशास्त्रप्रवीणश्च नीतिशास्त्रविशारदः २।\nन यष्टा न च दाता च न देवानां च पूजकः ।\nन चाध्यापयिता वेदं न व्याख्याता श्रुतस्य च ३।\nन पुराणेतिहासानां श्रुतीनामागमस्य वा ।\nयत्नाद्भोक्ता तथा देहसंस्कारैकप्रवर्तकः ४।\nतादृशस्य द्विजस्याथ समालक्ष्यायुरत्यगात् ।\nलक्षांतरे तथैकस्मिन्वत्सरे मासि पंचमे ५।\nतृतीय दिवसे रात्र्यां पुराणं श्रुतवानिदम् ।\nस्वसंपादितवित्तस्य येन दानं न वै कृतम् ६।\nदिनेदिने भुज्यमानं निःसारं स्यात्क्रमेण हि ।\nवर्षाण्येव च तावंति नरके पच्यते ध्रुवम् ७।\nकृमियोनिसहस्रं च अनुभूय ततः परम् ।\nदरिद्रो व्याधितोऽबंधुर्दुष्टभार्यो बहुप्रजः ८।\nदिनेदिने भिक्षितेन याचितेन च जीवनम् ।\nयन्न क्वापि च बीजानां मग्नानामथ मार्गणात् ९।\nलब्धेनजीवनं कर्म भृत्यानामथ जीवनम् ।\nमध्ये श्रोत्रविहीनश्च नेत्रहीनः स्खलन्मलः १०।\nएवं पुराणं श्रुत्वा साविक्ष्वाकुर्भृशदुःखितः ।\nमनसा चिंतयच्चेदं स्मारं स्मारं द्विजाधमः ११।\nरूपपुष्पैर्माहिष्मयी दुर्गापि फलवर्जिता ।\nतथा पुराणरहिता विद्या नो गतिदर्शनी १२।\nबहुशास्त्रं समभ्यस्य बहुवेदान्सविस्तरान् ।\nपुंसोश्रुतपुराणस्य सम्यग्याति न दर्शनम् १३।\nशंभुरुवाच-\nएवं चिंतयतस्तस्य अकालमरणं त्वभूत् ।\nयमलोकं गतश्चाथ यमेन परिभाषितः १४।\nयम उवाच-\nअनेकपापयुक्तोसि पुण्यं नैव महत्तव ।\nन वेदाध्यापनात्प्राप्तं पापं च विदितं तव १५।\nकोटिवर्षाणि नरके तवस्थितिरिति द्विज ।\nआयुरस्ति तवात्यल्पं गम्यतां पौर्विकीं तनुम् १६।\nकुरु पुण्यं हितं दानं देवतापूजनं जपम् ।\nसांगमध्यापनं विप्र भोजनं भस्मधारणम् १७।\nभज विश्वेश्वरं देवं देवदेवमुमापतिम् ।\nतस्य प्रयत्नमात्रेण मम लोकं न गच्छसि १८।\nयत्किंचित्प्रत्यहं पापिन्पुराणं शृणु सादरम् ।\nततस्तच्छ्रवणादेव नेक्षसे मम यातनाः १९।\nयमस्य वचनं श्रुत्वा ब्राह्मणः स्वां ययौ तनुम् ।\nअथेशपूजनकृते यत्नमास्थाय स द्विजः २०।\nअगमन्मुनिवर्यं तु जाबालिशिवपूजकम् ।\nतपः स्वाध्यायसंपन्नं श्रुतिस्मृतिविवेचकम् २१।\nपुराणतत्त्ववेत्तारं लक्षशिष्यसमावृतम् ।\nजराशिथिलसर्वांगं वेदवेदांगपारगम् २२।\nद्रष्टुकामो ययौ शैलं मंदरं चारुकंदरम् ।\nनानाविहंगसंपूर्णं नानापुष्पलतावृतम् २३।\nसर्वर्तुकुसुमोपेतं नानागंधोपशोभितम् ।\nकिन्नराणां च मिथुनैर्गीतपूर्णमहागुहम् २४।\nअनेकरूपलावण्य वनितोषितपादपम् ।\nलंबमानविचित्राभिस्ताभिः शोभितपादपम् २५।\nरतिश्रमप्रसुप्तानां बोधनादितषट्पदम् ।\nकूजंति च पिकाः कामं वियुक्तानां युजे किल २६।\nनानामुनिगणाकीर्णं प्रशांतमृगचारिणम् ।\nअप्सरोगणसंकीर्णं गंधर्वगणसेवितम् २७।\nनानासिद्धमुखोद्भूतगीतपूर्णवनांतरम् ।\nविचित्रफलसंपूर्णं नानादेवालयान्वितम् २८।\nप्रासादशतसंबाधं नानागृहसमन्वितम् ।\nसिंहाननैर्गजमुखैरुलूकवदनैरथ २९।\nअमुखैर्विमुखैरुग्रैरर्द्धवक्त्रैर्मृगीमुखैः ।\nरुरुजंतुकगोधाहि वानरर्क्षमुखैरपि ३०।\nव्याघ्रवृश्चिकभल्लूष्ट्रश्वानगर्दभतुंडकैः ।\nसमस्तजीववदनसदृशास्यैर्गणेश्वरैः ।\nवल्लीमुखैर्वृक्षमुखैः शिलावक्त्रैरयोमुखैः ३१।\nशंखमुक्तादिजलजवदनैरुपशोभितम् ।\nअधिकांगैरनंगैश्च जटिलैः शिखिमुंडितैः ३२।\nपत्रिवक्त्रैर्द्विषड्वक्त्रैस्त्रिविग्रहमुखैरपि ।\nघंटास्यैः शूर्पवदनकर्णपादमुखैरपि ३३।\nघंटामुखैर्वेणुमुखैः किंकिणीवदनैरपि ।\nयादृग्वस्तु जगत्यस्ति तादृशास्यैरयोमुखैः ३४।\nकैश्चिन्निभृतकंदर्परूपलावण्यकोमलैः ।\nकोटिसूर्यप्रतीकाशैश्चंद्र कोटिसमप्रभैः ३५।\nनानावर्णैर्विश्वमुखैर्विश्वरूपैश्चतुर्मुखैः ।\nद्विमुखैः पंचवक्त्रैश्च त्रिमुखैः षण्मुखैरपि ३६।\nएकानेकमुखैः शांतैः सर्वदा सुखिभिर्युतम् ।\nनानाभोगसमृद्धैश्च रतिकामसमैरपि ३७।\nलक्ष्मीनारायणमुखैरुमेशसमविग्रहैः ।\nनानारूपधरैश्चान्यैः सेवितं मंदराचलम् ३८।\nधेनवो यत्र वेदाश्च मीमांसावत्स संयुताः ।\nधर्मादयः सवर्ष्माणः पुराणानि च कर्मणा ३९।\nस्मृतीतिहासजातानि आगमाश्च शरीरिणः ।\nस्थिताश्च मंदरे यत्र सशैलः पापनाशनः ४०।\nतस्य मध्ये महापुण्यं पुरं परमशोभितम् ।\nवापीतडागोपवनप्रासादशतशोभितम् ४१।\nसप्तप्राकारपरिखं रत्नाट्टालकसंयुतम् ।\nगोपुरैर्नवभिर्युक्तं विचित्रगृहसंयुतम् ४२।\nयस्य चाप्रतिमं तेज उष्णशीतादिवर्जितम् ।\nतन्मध्ये नगरी पुण्या तन्मध्ये च सभा शुभा ४३।\nतस्यां भद्रासनं मध्ये वेदपादविचित्रितम् ।\nसर्वोपनिषदाकॢप्तं पादपीठं सुशोभनम् ४४।\nपुराणान्यागमास्तस्य स्वस्तीति शिवपादयोः ।\nतत्रासीनो महायोगी गोक्षीरसदृशाकृतिः ४५।\nमंदस्मितसुचार्वास्योद्व्यष्टवर्षवयाः प्रभुः ।\nदधान उरसामालां मणिरुद्राक्षकल्पिताम् ४६।\nबिभ्राण उपवीतं च कर्णिकारसमद्युतिः ।\nसुरत्नकुंडलो देवः किरीटकनकांबरः ४७।\nनानाभूषणसंयुक्तो नानागंधविलेपनः ।\nवामांकन्यस्तगिरिजो वीक्षमाणस्तदाननम् ४८।\nमुग्धां च सुमुखीं बालां नवयौवनशोभिताम् ।\nभूषितां चारुसर्वांगीं बिभ्रतीं कनकांबुजम् ४९।\nआलिंग्य वामेनकरेण देवीं दक्षेण तस्या मुखमुन्नमय्य ।\nस्पृष्ट्वा शिरो वामकरेण तस्या दक्षेण कुर्वंस्तिलकं च देवः ५०।\nभक्तिर्वीजयते देवं प्रणव व्यजनेन च ।\nपूजाकांतापि कुसुमैर्मालां देवाय बिभ्रती ५१।\nज्ञप्तिर्विरक्तिर्वनिते बिभ्रत्यौ योगचामरे ।\nसमाधिः कार्यकर्तास्य धारणायोषिदस्य च ५२।\nयमाश्चनियमाश्चैव किंकरास्तस्य कीर्तिताः ।\nप्राणायामः पुरोधास्तु प्रत्याहारः सुवर्णधृक् ५३।\nध्यानं च द्रविणाध्यक्षः सत्यं सेनापतिस्तथा ।\nब्रह्मप्रभृतिकीटांताः पशवस्तत्पतिः शिवः ५४।\nपशूनां पालको धर्मः स्यादधर्मश्च तस्करः ।\nमायापाशेन ते बद्धा मोचनी काशिका मृतिः ५५।\nनानाविधाश्च प्रमदा देवदेवमुमापतिम् ।\nएतादृशमुमानाथं कोटिजंतुरनुस्मरेत् ५६।\nइष्टान्भोगानवाप्याथ शिवलोके महीयते ।\nब्रह्मविष्णुमहेंद्राद्यास्तत्पुरद्वारपालकाः ५७।\nलक्ष्मीसरस्वतीदेव्यौ देहल्याद्यर्च्चनेक्षितेः ।\nनियुक्ते देवदेवस्य देवाश्च सुरयोषितः ५८।\nदास्यो देवाः समस्ताश्च दासा यस्य महात्मनः ।\nएतादृशमहाशैलमिक्ष्वाकुः संददर्श ह ५९।\nमुनिं प्रणम्य जाबालिमिदमाह वचस्तदा ।\nगंतुकामो महाशैलं शक्तोस्यस्मिन्न वा मुने ६०।\nममायुरल्पं कथितं यमेन ज्ञानिना पुरा ६१।\nनरकश्च बहुःप्रोक्तः कथं श्रेयो भविष्यति ।\nजाबालिरुवाच-\nमयापि सर्वमेतत्ते ज्ञातं दिव्येन चक्षुषा ६२।\nआयुर्दशदिनं ब्रह्मन्विद्वानपि न धर्मकृत् ।\nन तपस्ते ह्यनभ्यासान्न च योगोऽल्पकालतः ६३।\nन दानं द्रविणाभावादसामर्थ्यात्तथार्हणा ।\nन यज्ञो न व्रतं पूर्तं न च पुण्यमनायुषः ६४।\nन चाध्यापनतीर्थादि सेवाकालविरोधतः ।\nतस्मात्तत्पापनाशाय प्रायश्चित्तं न विद्यते ६५।\nगतिप्रदं तथा धर्मं गच्छ वा तिष्ठ वा मुने ।\nइक्ष्वाकुरुवाच-।\nयावज्जीवं प्रतिज्ञाय क्रियते यो वृषो द्विज ६६।\nतेन पापपरीहारो भविष्यति सुनिश्चितम् ।\nतं ब्रूहि येन धर्मेण मम पापं प्रणश्यति ६७।\nकेन वा पुण्ययोगेन स्वर्गतिश्च भविष्यति ।\nशरणं भव विप्रर्षे नरकादतिबिभ्यतः ६८।\nसर्वधर्मफलं प्राहुः शरणागतपालनम् ।\nजाबालिरुवाच-\nसत्यं स्वल्पेन कालेन न तादृग्लभ्यते वृषः ६९।\nअमृतेत्वनृते शक्यं वक्तुं स्वप्नांतरेष्वपि ।\nरहस्यमेकं किंचित्तु यस्य कस्यापि नोच्यते ७०।\nइक्ष्वाकुरुवाच-\nशरणं पालय मुने कालो मे निर्गमिष्यति ।\nजाबालिरुवाच-\nमम प्राणाधिकं विप्र रहस्यं श्रुतिचोदितम् ७१।\nशिवलिंगार्चनं नाम ब्रह्मादिभिरनुष्ठितम् ।\nसमस्तपापशमनं सर्वोपद्रवनाशनम् ७२।\nभुक्तिमुक्तिप्रदं तस्माच्छिवपूजां समाचर ।\nनातिक्रामेद्यदि मुने शिवलिंगार्चनं शुभम् ७३।\nयः शंभुपूजां विच्छिंद्यात्तेन च्छिन्नं हि मे शिरः ।\nवरं शूलविनिक्षेपो वरं शाल्मलिकर्षणम् ७४।\nवरं प्राणपरित्यागो नैव पूजाव्यतिक्रमः ।\nवरं वह्निप्रपतनं वरं चाधःशिरः कृतम् ७५।\nवरं स्वमलभुक्तिर्वा नेशपूजाव्यतिक्रमः ।\nअपूजयित्वा चेशानं यो हि भुंक्ते नराधमः ७६।\nपापानामन्नरूपाणां तस्य भोजनमुच्यते ।\nअनुच्चार्य पदं शंभोर्भुङ्क्ते यदि च खादति ७७।\nशिवेति मंगलं नाम यस्य वाचि प्रवर्तते ।\nभस्मीभवंति तस्याशु महापातककोटयः ७८।\nशिवं प्रदक्षिणीकृत्य यो नमस्यति मानवः ।\nभूमेः प्रदक्षिणं कृत्वा यत्तत्पुण्यमवाप्नुयात् ७९।\nप्रदक्षिणत्रयं कृत्वा नमस्कारं च पंचधा ।\nपुनः प्रदक्षिणं कृत्वा नत्वा मुच्येत पातकैः ८०।\nसर्ववाद्यानि यः कुर्यात्कारयेद्वा शिवालये ।\nबलेन महता युक्तो वेदसेव्यत्र जायते ८१।\nश्रावयेद्यः पुराणानि देवदेवं त्रिलोचनम् ।\nसर्वपापविनिर्मुक्तो वसेच्छिवपुरे कृती ८२।\nतं नित्यमादरेणेशो वक्ति वाक्यं प्रियं सदा ।\nएतत्संक्षेपतः प्रोक्तमीशपूजनमुत्तमम् ८३।\nअल्पायुश्च भवान्विप्र शिवपूजनमाचर ।\nत्रिकालं वा द्विकालं वा एककालमथापि वा ८४।\nयामं यामार्धमथवा शिवपूजनमाचर ।\nवानप्रस्थाश्रमो भूत्वा वानप्रस्थकृताश्रयः ८५।\nवानप्रस्थप्रसूनैश्च प्रातःपूजय शंकरम् ।\nश्रीफलैः शतपत्रैश्च पद्मसौगंधिकैरपि ८६।\nनीपैर्जपाभिः पुन्नागैः करवीरैश्च पाटलैः ।\nतुलस्याच रविदलैरपराजितया तथा ८७।\nअपामार्गदलै रुद्र जटादमनकेन च ।\nसर्वैरेभिः समफलैर्बिल्वपत्रैश्च धूर्तकैः ८८।\nद्रोणैः शिरीषैः शक्तैश्च दूर्वया कोरकैरपि ।\nनंद्यावर्तैरक्षतैश्च तिलमिश्रैश्च केवलैः ८९।\nअन्यैरपि यथाशक्ति प्रातः संपूजयेच्छिवम् ।\nकर्णिकारैश्च सौवर्णर्दूवर्ययापि शिवार्चनम् ९०।\nमुकुलैर्नार्चयेद्देवं चंपकैर्जलजं विना ।\nजलजानां च सर्वेषां पत्राणामक्षतस्य च ९१।\nकुशपुष्पस्य रजतसुवर्णकृतयोरपि ।\nअन्यत्कृत्वा यथा यत्तु तैलपक्वं भवेन्नृप ९२।\nन तत्पर्युषितं प्रोक्तमपूपादि गमिष्यति ।\nउक्षितं यत्फलायुक्तं तैलक्षाराम्लजीरकैः ९३।\nजले तत्प्रोक्षितं मूलफलशाकादिकं नृप ।\nन च पर्युषितं प्रोक्तं गंगातोयं च सागरम् ९४।\nमहानदीजलं सर्वं केदारजलमेव च ।\nह्रदरूपेण यत्तीर्थं कूपतीर्थेन राघव ९५।\nतडागवापीसरसां कूपेनापां च यद्भवेत् ।\nतत्तीर्थतोयं सर्वं च न च पर्युषितं भवेत् ९६।\nन रात्रौ जलमाहार्यं दिवा संपादयेज्जलम् ।\nससैकतं तथा धार्यं न च पर्युषितं हि तत् ९७।\nएवं विदित्वा पूजां त्वं शिवलिंगे समाचर ।\nशंभुरुवाच-\nएवमुक्तोथ मुनिना इक्ष्वाकुर्ब्राह्मणप्रियः ९८।\nशिवपूजापरो भूत्वा दिनाष्टकमतिष्ठत ।\nनवमेऽथ दिने प्राप्ते प्रातःकाले कृतार्चनः ९९।\nमरणावसरे प्राप्ते शिवपूजां विधाय सः ।\nस्वान्प्राणानुपहाराय तत्याजैव महेशितुः १००।\nमृतं तमथ विज्ञाय यमदूताः समागताः ।\nयमलोकप्रापका ये यतमास्थाय तस्थिरे १०१।\nशैवाश्चापि समायाता दूता वह्निमुखादयः ।\nतेषामन्योन्यवादोभून्मामको मामकस्त्विति १०२।\nअथ यामः पाशपाणिः शिवदूतमथार्दयत् ।\nअथ वह्निमुखः क्रुद्धो यमदूतशतं ततः १०३।\nमहाकायस्तथा भूत्वा गृहीत्वा च करेण तत् ।\nशिरांसि च तथैकेनापीड्य चिच्छेद शष्पवत् १०४।\nमारयित्वा ततो दूतानादायेक्ष्वाकुमभ्यगात् ।\nनिवेदयामास च तं वीरभद्राय धीमते १०५।\nस चापि शंकरायाथ तं प्राह च महेश्वरः ।\nत्वयाष्टदिनपूजैव कृता कृष्णा दिने दिने १०६।\nत्वमनिंदः पुरा मां च लिंगं शिश्नाग्रमित्युत ।\nतेनैव पापयोगेन शिश्नवक्त्रो भविष्यसि १०७।\nशिश्नाग्रे विवरं चक्रं जिह्वानासादिवर्जितः ।\nपूर्वं मन्नामवक्तृत्वाद्वक्ता चापि भविष्यसि १०८।\nअथेशवचनात्सोपि तथाभूतोभवत्क्षणात् ।\nशंभुरुवाच-\nय इदं शृणुयान्नित्यं पुराणाख्यानमुत्तमम् १०९।\nविमुक्तपापबंधश्च शिवभक्तो भविष्यति ।\nस याति च शिवस्थाने वक्ता चापि तथा भवेत् ११०।\nयश्च वक्ति कथामेनां हरेण सदृशो भवेत् ।\nउक्त्वा कथामिमां पूर्वमधीरो नाम भूमिपः १११।\nस्वर्गं स गतवान्राजा कृतपापोथ भार्यया ११२।\nइति श्रीपद्मपुराणे पातालखंडे शिवराघवसंवादे विभूतिमाहात्म्येन।\nनवोत्तरशततमोऽध्यायः १०९ ।"
  }
]
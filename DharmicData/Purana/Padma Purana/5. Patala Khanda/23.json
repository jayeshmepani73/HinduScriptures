[
  {
    "text": "शेष उवाच।\nक्षणं स्थित्वा तृणान्यत्त्वा ययौ वाजी मनोजवः ।\nवीरश्रेणीवृतः पत्रं भाले धृत्वा सचामरः १।\nशत्रुघ्नेन सुवीरेण लक्ष्मीनिधि नृपेण च ।\nपुष्कलेनोग्रवाहेन प्रतापाग्र्येण रक्षितः २।\nययौ पुरीं स चक्रांकां सुबाहुपरिरक्षिताम् ।\nअनेकवीरकोटीभी रक्षितोऽनुगतः प्रभो ३।\nतदा पुत्रोस्य दमनो मृगयामास्थितो महान् ।\nददर्शाश्वं भालपत्रं चंदनादिकचर्चितम् ४।\nविलोक्य सेवकं प्राह कस्याश्वो मेऽक्षिगोचरः ।\nभाले पत्रं धृतं किं नु चामरं किंतु शोभनम् ५।\nइति राज्ञोवचः श्रुत्वा सेवकः प्रययौ ततः ।\nयत्रासौ वर्तते वाजी भालपत्रः सुशोभनः ६।\nगृहीत्वा तं केशसंघे रत्नमालाविभूषितम् ।\nनिनाय चाग्रे भूपस्य सुबाहुकुलधारिणः ७।\nस पत्रं वाचयामास सुंदराक्षरशोभितम् ।\nअयोध्याधिपतिश्चासीद्राजा दशरथो बली ८।\nतस्यात्मजो रामभद्रः सर्वशूरशिरोमणिः ।\nनान्योस्ति तत्समः पृथ्व्यां धनुर्धरणविक्रमः ९।\nतेनासौ मोचितो वाजी चंदनादिकचर्चितः ।\nतं पालयति धर्मात्मा शत्रुघ्नः परवीरहा १०।\nये च शूरा वयं वीरा धनुर्हस्ता इमे वयम् ।\nते गृह्णंतु बलाद्वाहं रत्नमालाविभूषितम् ११।\nतं च मोक्ष्यति शत्रुघ्नः सर्ववीरशिरोमणिः ।\nअन्यथा पादयोस्तस्य प्रणतिं यांतु धन्विनः १२।\nइत्यभिप्रायमालोक्य जगाद नृपनंदनः ।\nराम एव धनुर्धारी न वयं क्षत्त्रियाः स्मृताः १३।\nताते मेऽवस्थिते पृथ्व्यां कोऽयं गर्वो महान्भुवि ।\nप्राप्नोतु गर्वस्य फलं मम निर्मुक्तसायकैः १४।\nअद्य मे निशिता बाणाः शत्रुघ्नं किंशुकं यथा ।\nपुष्पितं विदधत्वद्धा क्षतावृतशरीरकम् १५।\nदारयंतु कपोलांश्च सायका मम दंतिनाम् ।\nअश्वान्पश्यंतु शतशो रुधिरौघपरिप्लुतान् १६।\nपिबंतु योगिनीसंघा रुधिराणि नृमस्तकैः ।\nशिवा भवंतु संतुष्टा मद्वैरिक्रव्यभक्षणैः १७।\nपश्यंतु सुभटास्तस्य मम बाहुबलं महत् ।\nकोदंडदंडनिर्मुक्ताः शरकोटीर्विमुंचतः १८।\nइत्थमुक्त्वा महीपस्य तनुजो दमनाभिधः ।\nस्वपुरं प्रेषयित्वा तं प्रहृष्टोऽभवदुद्भटः १९।\nसेनापतिमुवाचेदं सज्जीकुरु महामते ।\nसेनां परिमितां मह्यं वैरिवृंदनिवारणे २०।\nसज्जां सेनां विधायाशु संमुखो रणमंडले ।\nस्थितवान्या वदत्युग्रस्तावत्प्राप्ता हयानुगाः २१।\nक्वासौ हयो महाराज्ञो भालपत्रेण चिह्नितः ।\nपप्रच्छुस्ते तु चान्योन्यमतिव्याकुलिता मुहुः २२।\nतावद्ददर्श पुरतः प्रतापाग्र्यः परंतपः ।\nसज्जीभूतं तु कटकं वीरशब्दनिनादितम् २३।\nतत्रावदञ्जनाः केचिन्नीतोऽश्वोऽनेन भूपते ।\nअन्यथा संमुखस्तिष्ठेत्कथं वीरो बलानुगः २४।\nइत्याकर्ण्य प्रतापाग्र्यः प्रेषयामास सेवकम् ।\nस गत्वा तत्र पप्रच्छ कुत्राश्वो रामभूपतेः २५।\nकेन नीतः कुतो नीतो रामं जानाति नो कुधीः ।\nयं शक्रप्रमुखा देवा बलिमादाय सन्नताः २६।\nतस्य वै धर्मराजस्य कुपितं तु बलं महत् ।\nसर्वथा हि ग्रसिष्येत प्रणतिं चेन्न यास्यति २७।\nइत्थमुक्तं समाकर्ण्य तदा राजसुतो बली ।\nतं वै धिक्कारयामास वाग्जालेन सुदुर्मनाः २८।\nमयानीतो यज्ञहयः पत्रचिह्नाद्यलंकृतः ।\nये शूरास्ते तु मां जित्वा मोचयंतु बलादिह २९।\nसेवकस्तद्वचः श्रुत्वा रोषपूर्णो हसन्ययौ ।\nराज्ञे निवेदयामास यथावदुपवर्णितम् ३०।\nतच्छ्रुत्वा रोषताम्राक्षः प्रतापाग्र्यो महाबलः ।\nययौ योद्धुं राजपुत्रं महावीरपुरस्कृतम् ३१।\nरथेन कनकांगेन चतुर्वाजिसुशोभिना ।\nसुकूबरेण सर्वास्त्रपूरितेन ययौ बली ३२।\nधनुष्टंकारयामास महाबलसमन्वितः ।\nपुनःपुनर्जहासोच्चैः कोपादुद्गमिताश्रुकः ३३।\nअश्ववाहा गजारूढाः खड्गोल्लसितपाणयः ।\nअन्वयुस्ते प्रतापाग्र्यं रोषपूर्णाकुलेक्षणम् ३४।\nहस्तिनः पत्तयश्चैव कोटिशः प्रधनोद्यताः ।\nचिरकालमभीप्संतो रणं वीरेणकारितम् ३५।\nतदोद्यतं समाज्ञाय रिपुसैन्यं नृपात्मजः ।\nप्रत्युज्जगाम वीराग्र्यो महाबलपरीवृतः ३६।\nसन्नद्धः कवची खड्गी शरासनधरो युवा ।\nलीलयैव ययौ योद्धुं मृगराड्गजतामिव ३७।\nतदा योधाः प्रकुपिताः परस्परवधैषिणः ।\nछिंधि भिंधीति भाषंतो रणकार्यविशारदाः ३८।\nपत्तयः पत्तिसंघेन गजारूढाश्च सादिभिः ।\nरथारूढा रथस्थैश्च वाहारूढाश्वसंस्थितैः ३९।\nगजा भिन्ना द्विधा जाता हयाश्च द्विदलीकृताः ।\nअनेकनरमस्तिष्कैर्मेदिनीपूरिता ह्यभूत् ४०।\nतदा प्रकुपितो राजा प्रतापाग्र्यो महाबलः ।\nस्वसैन्यकदनोद्युक्तं राजपुत्रं समीक्ष्य च ४१।\nउवाच सारथिं तत्र प्रापयाश्वान्यतो मम ।\nसैन्यस्य कदनासक्तो राजपुत्रो महारथः ४२।\nअथ वीरशिरोरत्न नमितांघ्रिर्नृपात्मजः ।\nययौ संमुखमेवास्य प्रतापाग्र्यस्य वीर्यवान् ४३।\nसारथिः प्रापयामास प्रतापाग्र्यस्य वाजिनः ।\nयत्रासौ दमनो वीरः सर्वशूरशिरोमणिः ४४।\nगत्वा तमाह्वयामास राजपुत्रं रणोद्यतम् ।\nरथे पुरटनिर्णिक्ते तिष्ठन्कोदंडदंडभृत् ४५।\nरे राजपुत्र क शिशो त्वया बद्धोऽश्वसत्तमः ।\nन ज्ञातोसि महाराजः सर्ववीरेंद्र सेवितः ४६।\nयस्य प्रतापं दैत्येंद्रो न शक्तः सोढुमद्भुतम् ।\nतस्य त्वं वाजिनं नीत्वा गतोऽसि पुटभेदनम् ४७।\nमां जानीहि पुरः प्राप्तं कालरूपं तु वैरिणम् ।\nमुंचाश्वमर्भ गच्छाशु बालक्रीडनकं कुरु ४८।\nकस्यात्मजस्त्वं कुत्रत्यः कथं नोऽदीर्घदर्शिना ।\nधृतोऽश्वस्त्वथ संजाता घृणा मम शिशो त्वयि ४९।\nइत्थमाकर्ण्य दमनः स्मितं चक्रे महामनाः ।\nउवाच च प्रतापाग्र्यं तृणीकुर्वंश्च तद्बलम् ५०।\nदमन उवाच।\nमया बद्धो बलादश्वो नीतः स्वपुटभेदनम् ।\nनार्पयिष्येऽद्य सप्राणः कुरु युद्धं महाबल ५१।\nत्वया यदुक्तं बालस्त्वं गत्वा क्रीडनकं कुरु ।\nतन्मे पश्य महाराज क्रीडनं रणमूर्धनि ५२।\nशेष उवाच।\nइत्युक्त्वा सगुणं चापं विधाय सुभुजां गजः ।\nशराणां शतमाधत्त प्रतापाग्र्यस्य वक्षसि ५३।\nसंधाय बाणशतकं शंखं दध्मौ प्रतापवान् ।\nतेन शंखनिनादेन कातराणां भयं ह्यभूत् ५४।\nताडयामास हृदये बाणानां शतकेन सः ।\nप्रतापाग्र्यः प्रचिच्छेद लघुहस्तः सुपर्वणः ५५।\nस बाणच्छेदनं दृष्ट्वा कुपितो व्यसृजच्छरान् ।\nकंकपक्षान्वितांस्तीक्ष्णभल्लान्राजात्मजो बली ५६।\nआकाशे भुवि मध्ये च बाणा ददृशिरेऽञ्चिताः ।\nस्वनामचिह्नितास्तीक्ष्णधारापातसुशोभिताः ५७।\nशरास्तद्बाहु हृदये लग्ना वह्निकणान्बहून् ।\nसृजंतः कुर्वते सैन्यदाहनं तदभून्महत् ५८।\nप्रतापाग्र्यः प्रकुपितस्तिष्ठतिष्ठेति च ब्रुवन् ।\nशरेण दशसंख्येन ताडयामास मूर्धनि ५९।\nते बाणा राजपुत्रस्य ललाटे परिनिष्ठिताः ।\nविराजंते स्म च मुने दशशाखास्तरोरिव ६०।\nतेन बाणप्रहारेण विव्यथेन महामनाः ।\nयष्टिकाप्रहतो यद्वत्कुंजरः सप्तवर्षकः ६१।\nबाणान्धनुषि संधाय मुमोच त्रिशताञ्छुभान् ।\nसुवर्णपुंखरचितान्महाकालानलोपमान् ६२।\nते बाणास्तु प्रतापाग्र्य वक्षो भित्त्वा गता ह्यधः ।\nशोणिताक्ता यथा रामचंद्र भक्ति पराङ्मुखाः ६३।\nप्रतापाग्र्यः प्रकुपितः शरान्मुंचन्सहस्रशः ।\nअकरोद्विरथं सूनुं सुबाहोस्तत्क्षणाद्द्रुतम् ६४।\nचतुर्भिश्च तुरो वाहान्द्वाभ्यां ध्वजमशातयत् ।\nएकेन सारथेः कायाच्छिरो मह्यामपातयत् ६५।\nचतुर्भिस्ताडयामास तं सूनुं नृपतेः पुनः ।\nतत्क्षणाच्चापमेकेन गुणयुक्तं तु चिच्छिदे ६६।\nसोऽन्यरथं समारुह्य हयरत्नसुशोभितम् ।\nधनुः करे समादाय सज्यं चक्रे महामनाः ६७।\nप्रत्युवाच प्रतापाग्र्यं त्वया विक्रांतमद्भुतम् ।\nपश्येदानीं पराक्रांतिं धनुषो मम सद्भट ६८।\nएवमुक्त्वा तु दमनो बाणान्दश समाददे ।\nचतुर्भिश्चतुरो वाहान्निनाय यमसादनम् ६९।\nचतुर्भिस्तिलशः कृत्तो रथश्चक्रसमन्वितः ।\nएकेन हृदि विव्याध बाणेनैकेन सारथिम् ७०।\nजगर्ज शंखमापूर्य शंखशब्दसमन्वितः ।\nतत्कर्म पूजयामास साधु वीर महाबल ७१।\nइति विक्रांतमालोक्य प्रतापाग्र्यो रुषान्वितः ।\nअन्यं रथं समास्थाय ययौ योद्धुं नृपात्मजम् ७२।\nउवाच वीर पश्य त्वं मम विक्रांतमद्भुतम् ।\nइत्युक्त्वाशु मुमोचौघाञ्छराणां शितपर्वणाम् ७३।\nशराः सर्वत्र दृश्यंते कुंजरेषु हयेषु च ।\nपरब्रह्मेव सर्वत्र व्याप्ताश्चांतरगोचराः ७४।\nतं राजपुत्रं शितबाणकोटिभि -।\nर्व्याप्तं विधायाशु जगर्ज विक्रमी ।\nसंहर्षयन्स्वीयगणान्परान्महान् ।\nकुर्वन्हृदा शून्यतमान्गतासुकान् ७५।\nस राजपुत्रः शितसायकव्रजैः ।\nसंपूर्णमात्मानमवेक्ष्य रोषितः ।\nजग्राह शस्त्राणि दुरंतविक्रमो ।\nधनुश्च धुन्वन्भुजदंडयोर्महान् ७६।\nचकर्त सर्वाण्यस्त्राणि शस्त्राणि च महाबलः ।\nरोषताम्रेक्षणो मुंचञ्छरान्वैरिविदारिणः ७७।\nतच्छस्त्रजालं निर्धूय राजपुत्रो जगाद तम् ।\nक्षमस्वैकं प्रहारं मे यदि शूरोसि मारिष ७८।\nयद्यनेन भवंतं वै रथाच्चेत्पातयामि न ।\nप्रतिज्ञां शृणु मे वीर मम गर्वेण निर्मिताम् ७९।\nवेदं निंदंति ये मत्ता हेतुवादविचक्षणाः ।\nतेषां पापं ममैवास्तु नरकार्णवमज्जकम् ८०।\nइत्युक्त्वा बाणमासाद्य कोदंडे कालसन्निभम् ।\nज्वालामालाकुलं तीक्ष्णं निषंगादुद्धृतं वरम् ८१।\nस मुक्तो नृपवर्येण हृदि लक्ष्यीकृतः शरः ।\nजगाम तरसा तं वै कालानलसमप्रभः ८२।\nप्रतापाग्र्यः शरं दृष्ट्वा स्वपातनसमुद्यतम् ।\nबाणान्धनुष्यथाधत्त शरच्छेदायवै शितान् ८३।\nस बाणः सर्वबाणांस्तांश्छिंदन्मध्यत एव हि ।\nजगाम वै प्रतापाग्र्यहृदयं धैर्यसंयुतम् ८४।\nसंलग्नो हृदि नालीकः प्रविवेश तदंतरम् ।\nराजाकृतप्रहारस्तु पपात धरणीतले ८५।\nमूर्च्छितं चेतनाहीनं रथोपस्थाद्गतं भुवि ।\nसारथिस्तं समादायापोवाह रणमंडलात् ८६।\nहाहाकारोमहानासीद्बलं भग्नं गतं ततः ।\nयत्र शत्रुघ्ननामासौ वीरकोटिपरीवृतः ८७।\nराजात्मजो जयं प्राप्य प्रतापाग्र्यं विजित्य सः ।\nप्रतीक्षां तु चकारास्य शत्रुघ्नस्य च भूपतेः ८८।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे राजपुत्रयुद्धकथनंनाम त्रयोविंशोऽध्यायः २३ ।"
  }
]
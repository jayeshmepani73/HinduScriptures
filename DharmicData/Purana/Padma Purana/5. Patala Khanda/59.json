[
  {
    "text": "शेष उवाच।\nअथ नावा समुत्तीर्य जाह्नवीं लक्ष्मणस्तदा ।\nजानकीं परतस्तीरे हस्ते धृत्वा वनं ययौ १।\nसा चलंती पथि तदा शुष्यद्वदनलक्षिता ।\nकंटकक्षतसत्पादा स्खलंती च पदे पदे २।\nलक्ष्मणस्तां महाघोरे विपिने दुःखदायिनि ।\nप्रवेशयामास तदा राघवाज्ञाविधायकः ३।\nयत्र वृक्षा महाघोरा बर्बूलाः खदिरा घनाः ।\nश्लेष्मातकाश्चिंचिणीकाः शुष्का दावेन वह्निना ४।\nकोटरस्था महासर्पाः फूत्कुर्वंति सुकोपिताः ।\nघूका घूत्कुर्वते यत्र लोकचित्तभयंकराः ५।\nव्याघ्राः सिंहाः सृगालाश्च द्वीपिनोऽतिभयंकराः ।\nदृश्यंते यत्र सरला मनुष्यादाः सुकोपनाः ६।\nमहिषाः सूकरा दुष्टा दंष्ट्रा द्वयविलक्षिताः ।\nकुर्वंति प्राणिनां तापं मानसस्य मदोद्धुराः ७।\nईदृग्वनं प्रपश्यंती भयेनोपगतज्वरा ।\nकंटकैर्दष्टचरणा लक्ष्मणं वाक्यमब्रवीत् ८।\nजानक्युवाच।\nवीरर्षिमुनिसंसेव्या नाश्रमान्नेत्रसौख्यदान् ।\nनाहं पश्यामि नो तेषां पत्नीश्च सुतपोधनाः ९।\nपश्यामि केवलं घोरान्पक्षिणः शुष्कवृक्षकान् ।\nदावानलेन तत्सर्वं दह्यमानमिदं वनम् १०।\nत्वां च पश्यामि दुःखार्तमश्रुपूर्णाकुलेक्षणम् ।\nशकुनेतरसाहस्रं भवेन्मम पदे पदे ११।\nतन्मे कथय वीराग्र्य कथं मुक्ता महात्मना ।\nरामेण दुष्टहृदया क्षिप्रं कथय मे हि तत् १२।\nइति वाक्यं समाकर्ण्य लक्ष्मणः शोककर्शितः ।\nसंरुद्धबाष्पवदनो न किंचित्प्रोक्तवांस्तदा १३।\nतदेव विपिनं घोरं गच्छंती लक्ष्मणान्विता ।\nपुनरप्याह तं वीरं दुःखार्ता पश्यती मुखम् १४।\nतदापि स न तां वक्ति किमपि प्रेक्षुलोलुपः ।\nतदा सात्यंतनिर्बंधं चकार परिपृच्छती १५।\nआग्रहेण यदा पृष्टो लक्ष्मणः सीतया तदा ।\nरुद्धकंठो मुहुः शोचन्नवदत्त्यागसंभवम् १६।\nतद्वाक्यं पविना तुल्यं निशम्य मुनिसत्तम ।\nसुलताकृत्तमूलेव बभूवाकल्पवर्जिता १७।\nतदैव पृथिवी तां न जग्राह तनयामिमाम् ।\nरामो विपापिनीं सीतां न जह्यादिति शंकिनी १८।\nपतितां तां तु वैदेहीं दृष्ट्वा सौमित्रिरुत्सुकः ।\nपल्लवाग्र्यसमीरेण संज्ञितां तु चकार सः १९।\nसंज्ञां प्राप्ता ह्युवाचेदं मा हास्यं कुरु देवर ।\nकथं मां पापरहितां त्यजते स रघूद्वहः २०।\nएवं बहुविलप्याथ लक्ष्मणं दुःखसंयुतम् ।\nसंवीक्ष्यमू र्च्छिता भूमौ पपात परिदुःखिता २१।\nमुहूर्तेनापि संज्ञां सा प्राप्य दुःखपरिप्लुता ।\nजगाद रामचरणौ स्मंरती शोकविक्षता २२।\nरघुनाथो महाबुद्धिस्त्यजते मां कथं महान् ।\nयो मदर्थे पयोराशिं बद्धवान्वानरैर्युतः २३।\nस कथं मां महावीरो निष्पापां रजकोक्तितः ।\nत्यजिष्यति ममैवात्र दैवं तु प्रतिकूलितम् २४।\nएवं वदन्ती पुनरपि मूर्च्छां प्राप्ता विदेहजा ।\nमूर्च्छितां तां समीक्ष्याथ रुरोद विकृतस्वरः २५।\nपुनः संज्ञामवाप्यैवं सौमित्रिं निजगाद सा ।\nदुःखातुरं वीक्षमाणा रुद्धकंठं सुदुःखिता २६।\nसौमित्रे गच्छ रामं त्वं धर्ममूर्तिं यशोनिधिम् ।\nमद्वाक्यमेवैतद्ब्रूयाः समक्षं तपसां निधेः २७।\nमां तत्याज भवान्यद्वै जानन्नपि विपापिनीम् ।\nकुलस्य सदृशं किं वा शास्त्रज्ञानस्य तत्फलम् २८।\nनित्यं तव पदे रक्तां त्वदुच्छिष्टभुजं हि माम् ।\nभवांस्तत्याज तत्सर्वं मम दैवं तु कारणम् २९।\nकल्याणं तव सर्वत्र भूयाद्वीरवरोत्तम ।\nअहं तावद्वने त्वां हि स्मरंती प्राणधारिका ३०।\nमनसा कर्मणा वाचा भवानेव ममोत्तमः ।\nअन्ये तुच्छीकृताः सर्वे मनसा रघुवंशज ३१।\nभवेभवे भवानेव पतिर्भूयान्महीश्वर ।\nत्वत्पदस्मरणानेक हतपापा सतीश्वरी ३२।\nश्वश्रूजनं ब्रूहि सर्वं मत्संदेशं रघूत्तम ।\nत्यक्ता वने महाघोरे रामेण निरघा सती ३३।\nस्मरामि चरणौ युष्मद्वने मृगगणैर्युते ।\nअंतर्वत्नी वने त्यक्ता रामेण सुमहात्मना ३४।\nसौमित्रे शृणु मद्वाक्यं भद्रं भूयाद्रघूत्तमे ।\nइदानीं संत्यजे प्राणान्रामवीर्यं सुरक्षती ३५।\nत्वं रामवचनं तथ्यं यत्करोषि शुभं तव ।\nपरतंत्त्रेण तत्कार्यं रामपादाब्जसेविना ३६।\nगच्छ त्वं राम सविधे शिवाः पंथान एव ते ।\nममोपरि कृपा कार्या स्मर्तव्याहं कदा कदा ३७।\nइत्युक्त्वा मूर्च्छिता भूमौ पपात पुरतस्तदा ।\nलक्ष्मणो दुःखमापेदे वीक्ष्य मूर्च्छितजानकीम् ३८।\nवीजयामास वासोग्रैः संज्ञां प्राप्तां प्रकृत्य च ।\nसौमित्रिः सांत्वयामास वचनैर्मधुरैर्मुहुः ३९।\nलक्ष्मण उवाच।\nएष गच्छामि रामं वै गत्वा शंसामि सर्वशः ।\nसमीपे ते मुनेरस्ति वाल्मीकेराश्रमो महान् ४०।\nइत्युक्त्वा तां परिक्रम्य दुःखितो बाष्पपूरितः ।\nमुंचन्नश्रुकलां दुःखाद्ययौ रामं महीपतिम् ४१।\nजानकी देवरं यांतं वीक्ष्य विस्मितलोचना ।\nहसत्ययं महाभागो लक्ष्मणो देवरो मम ४२।\nकथं मां प्राणतः प्रेष्ठां विपापां राघवोऽत्यजत् ।\nइति संचिंतयंती सा तमैक्षदनिमेषणा ४३।\nजाह्नवीं सर्वथोत्तीर्णां ज्ञात्वा सत्यं स्वहापनम् ।\nपतिता प्राणसंदेहं प्राप्ता मूर्च्छां गता तदा ४४।\nतदा हंसाः स्वपक्षाभ्यां जलमानीय सर्वतः ।\nसिषिचुर्मधुरो वायुर्ववौ पुष्पसुगंधिमान् ४५।\nकरिणः पुष्करैः स्वीयैर्जलपूर्णैः समंततः ।\nव्याप्तं शरीरं रजसा क्षालयंत इवागताः ४६।\nमृगास्तदंतिकं प्राप्य संतस्थुर्विस्मितेक्षणाः ।\nनगाः पुष्पयुता आसंस्तत्कालं मधुना विना ४७।\nएतस्मिन्समये वृत्ते संज्ञां प्राप्य तदा सती ।\nविललाप सुदुःखार्ता रामरामेति जल्पती ४८।\nहा नाथ दीनबंधो हे करुणामयसंनिधे ।\nअपराधादृते मां त्वं कथं त्यजसि वै वने ४९।\nइत्येवमादिभाषंती विलपंती मुहुर्मुहुः ।\nइतस्ततः प्रपश्यंती संमूर्च्छंती पुनःपुनः ५०।\nतदा स्वशिष्यैर्भगवान्वाल्मीकिः संगतो वनम् ।\nशुश्राव रुदितं तत्र करुणास्वरभाषितम् ५१।\nशिष्यान्प्रति जगादाथ पश्यंतु वनमध्यतः ।\nको रोदिति महाघोरे विपिने दुःखितस्वरः ५२।\nते प्रयुक्ताश्च मुनिना संजग्मुर्यत्र जानकी ।\nरामरामेति भाषंती बाष्पपूरपरिप्लुता ५३।\nतां दृष्ट्वा स्त्रियमौत्सुक्याद्वाल्मीकिं प्रत्यगुर्मुनिम् ।\nश्रुत्वा तदीरितं वाक्यं जगामासौ ततो मुनिः ५४।\nदृष्ट्वा तं तपसां राशिं जानकी पतिदेवता ।\nनमोस्तु मुनये वेदमूर्तये व्रतवार्धये ५५।\nइत्युक्तवंतीं तां सीतामाशीर्भिरभ्यनंदयत् ।\nभर्त्रा सह चिरंजीव पुत्रौ प्राप्नुहि शोभनौ ५६।\nकासि त्वं किं वने घोरे संगतासि किमीदृशी ।\nसर्वं मे शंस जानीयां तव दुःखस्य कारणम् ५७।\nसा तदा प्रत्युवाचेमं रामस्य महिला मुनिम् ।\nनिःश्वसंती करुणया गिरासंजातवेपथुः ५८।\nशृणु मे वाक्यमर्थोक्तं सर्वदुःखस्य कारणम् ।\nजानीहि मां भूमिपते रघुनाथस्य सेवकीम् ५९।\nअपराधं विना त्यक्ता न जाने तत्र कारणम् ।\nलक्ष्मणो मां विमुच्यात्र गतवान्राघवाज्ञया ६०।\nइत्युक्त्वाश्रुकलापूर्णं बिभ्रतीं मुखपंकजम् ।\nवाल्मीकिः सांत्वयन्प्राह जानकीं कमलेक्षणाम् ६१।\nवाल्मीकिं मां विजानीहि पितुस्तव गुरुं मुनिम् ।\nदुःखं मा कुरु वैदेहि ह्यागच्छ मम चाश्रमम् ६२।\nभिन्नस्थाने पितुर्गेहं जानीहि पतिदेवते ।\nईदृशे कर्मणि मम रोषोस्त्वेव महीपतेः ६३।\nएवं वचः समाकर्ण्य जानकी पतिदेवता ।\nदुःखपूर्णाश्रुवदना किंचित्सुखमवाप सा ६४।\nशेष उवाच।\nवाल्मीकिः सांत्वयित्वैनां दुःखपूराकुलेक्षणाम् ।\nनिनाय स्वाश्रमं पुण्यं तापसीवृन्दपूरितम् ६५।\nसा गच्छंती पृष्ठतोऽस्य वाल्मीकेस्तपसां निधेः ।\nरराजेंदोः पृष्ठतो वै तारकेव मनोहरा ६६।\nवाल्मीकिः प्राप्य च स्वीयमाश्रमं मुनिपूरितम् ।\nतापसीः प्रतिसंचख्यौ जानकीं स्वाश्रमं गताम् ६७।\nवैदेही तापसीः सर्वा नमश्चक्रे महामनाः ।\nपरस्परं प्रहृषिताः परिरंभं समाचरन् ६८।\nवाल्मीकिर्निजशिष्यान्स प्रत्युवाच तपोनिधिः ।\nरच्यतां बत जानक्याः पर्णशाला मनोरमा ६९।\nइत्युक्तं वाक्यमाकर्ण्य वाल्मीकेः सुमनोरमम् ।\nव्यरचन्पत्रकैः शालां दारुभिः सुमनोहराम् ७०।\nतत्रावसद्धि वैदेही पतिव्रतपरायणा ।\nवाल्मीकेः परिचर्यां च कुर्वंती फलभक्षिका ७१।\nजपंती रामरामेति मनसा वचसा स्वयम् ।\nनिनाय दिवसांस्तत्र जानकी पतिदेवता ७२।\nकाले सासूत पूत्रौ द्वौ मनोहरवपुर्धरौ ।\nरामचंद्र प्रतिनिधी ह्यश्विनाविव जानकी ७३।\nतच्छ्रुत्वा तु मुनिर्हृष्टो जानक्याः पुत्रसंभवम् ।\nचकार जातकर्मादि संस्कारान्मंत्रवित्तमः ७४।\nकुशैर्लवैश्च वाल्मीकिर्मुनिः कर्माणि चाचरत् ।\nतन्नाम्ना पुत्रयोराख्या कुशो लव इति स्फुटा ७५।\nवाल्मीकिर्यत्र विरजा मंगलं तद्यथाचरत् ।\nअत्यंतं हृष्टचित्ता सा बभूव कमलेक्षणा ७६।\nतद्दिने लवणं हत्वा शत्रुघ्नः स्वल्पसैनिकः ।\nआगमच्चाश्रमे चास्य वाल्मीकेर्निशि शोभने ७७।\nतदा वाल्मीकिना शिष्टः शत्रुघ्नो रघुनायकम् ।\nमा शंस जानकीपुत्रौ कथयिष्याम्यहं पुरः ७८।\nजानकीपुत्रकौ तत्र ववृधाते मनोरमौ ।\nकंदमूलफलैः पुष्टौ व्यदधादुन्मदौ वरौ ७९।\nशुक्लप्रतिपदायाश्च शशीव सुमनोहरौ ।\nकालेन संस्कृतौ जातावुपनीतौ मनोहरौ ८०।\nउपनीयमुनिर्वेदं सांगमध्यापयत्सुतौ ।\nसरहस्यं धनुर्वेदं रामायणमपाठयत् ८१।\nवाल्मीकिना च धनुषी दत्ते स्वर्णसुभूषिते ।\nअभेद्ये सगुणे श्रेष्ठे वैरिवृंदविदारणे ८२।\nइषुधी बाणसंपूर्णौ अक्षये करवालके ।\nचर्माण्यभेद्यानि ददौ जानक्यात्मजयोस्तदा ८३।\nधनुर्धरौ धनुर्वेदपारगावाश्रमे मुदा ।\nचरंतौ तत्र रेजाते अश्विनाविव शोभनौ ८४।\nजानकी वीक्ष्य पुत्रौ द्वौ खड्गचर्मधरौ वरौ ।\nपरमं हर्षमापन्ना विरहोद्भवमत्यजत् ८५।\nएष ते कथितो विप्र जानक्याः पुत्रसंभवः ।\nअतः शृणुष्व यद्वृत्तं वीरबाहुविकृंतनम् ८६।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवोत्पत्तिकथानकंनामैकोनषष्टितमोऽध्यायः ५९।"
  }
]
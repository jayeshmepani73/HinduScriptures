[
  {
    "text": "पार्वत्युवाच-\nघोरे कलियुगे प्राप्ते विषयग्राहसंकुले ।\nपुत्रदारधनाद्यार्तैस्तत्कथं धार्यते विभो १।\nतदुपायं महादेव कथयस्व कृपानिधे ।\nईश्वर उवाच-\nहरेर्नाम हरेर्नाम हरेर्नामैव केवलम् २।\nहरेराम हरेकृष्ण कृष्णकृष्णेति मंगलम् ।\nएवं वदंति ये नित्यं न हि तान्बाधते कलि ३।\nअंतरांतरकर्माणि कृत्वा नामानि च स्मरेत् ।\nकृष्णकृष्णेति कृष्णेति कृष्णेत्याह पुनः पुनः ४।\nमन्नाम चैव त्वन्नाम योजयित्वा व्यतिक्रमात् ।\nसोऽपि पापात्प्रमुच्येत तूलराशेरिवानलः ५।\nजयाद्येतत्त्वया वाप्यथवा श्रीशब्दपूर्वकम् ।\nतच्च मे मंगलं नाम जपन्पापात्प्रमुच्यते ६।\nदिवानिशि च संध्यायां सर्वकालेषु संस्मरेत् ।\nअहर्निशं स्मरन्रामं कृष्णं पश्यति चक्षुषा ७।\nअशुचिर्वा शुचिर्वापि सर्वकालेषु सर्वदा ।\nनामसंस्मरणादेव संसारान्मुच्यते क्षणात् ८।\nनानापराधयुक्तस्य नामापि च हरत्यघम् ।\nयज्ञव्रततपोदानं सांगं नैव कलौ युगे ९।\nगंगास्नानं हरेर्नाम निरपायमिदं द्वयम् १०।\nहत्यायुतं पापसहस्रमुग्रं गुर्वंगनाकोटिनिषेवणं च ।\nस्तेयान्यथान्यानि हरेः प्रियेण गोविंदनाम्ना न च संति भद्रे ११।\nअपवित्रः पवित्रो वा सर्वावस्थां गतोऽपि वा ।\nयः स्मरेत्पुंडीकाक्षं स बाह्याभ्यंतरः शुचिः १२।\nनामसंस्मरणादेव तथा तस्यार्थचिंतनात् ।\nसौवर्णीं राजतीं वापि तथा पैष्टीं स्रगाकृतिम् १३।\nपादयोश्चिह्नितां कृत्वा पूजां चैव समारभेत् ।\nदक्षिणस्य पदोंगुष्ठमूले चक्रं बिभर्ति यः १४।\nतत्र नम्रजनस्यापि संसारच्छेदनाय च ।\nमध्यमांगुलिमूले तु धत्ते कमलमच्युतः १५।\nध्यातृचित्तद्विरेफाणां लोभनायातिशोभनम् ।\nपद्मस्याधोध्वजं धत्ते सर्वानर्थजयध्वजम् १६।\nकनिष्ठामूलतो वज्रं भक्तपापौघभेदनम् ।\nपार्श्वमध्येंऽकुशं भक्तचित्ते रभसकारणम् १७।\nभोगसंपन्मयं धत्ते यवमंगुष्ठपर्वणि ।\nमूले गदां च पापाद्रिभेदनीं सर्वदेहिनाम् १८।\nसर्वविद्याप्रकाशाय धत्ते स भगवानजः ।\nपद्मादीन्यपि चिह्नानि तत्र दक्षेण यत्पुनः १९।\nवामपादे वसेत्सोऽयं बिभर्त्ति करुणानिधिः ।\nतस्माद्गोविंदमाहात्म्यमानंदरससुंदरम् २०।\nशृणुयात्कीर्त्तयेन्नित्यं स निर्मुक्तो न संशयः ।\nमासकृत्यं प्रवक्ष्यामि विष्णोः प्रीतिकरं परम् २१।\nज्येष्ठे तु स्नापनं कुर्याच्छ्रीविष्णोर्यत्नतः शुचिः ।\nदैनंदिनं तु दुरितं पक्षमासर्त्तुवर्षजम् २२।\nब्रह्महत्यासहस्राणि ज्ञाता ज्ञातकृतानि च ।\nस्वर्णस्तेयसुरापान गुरुतल्पायुतानि च २३।\nकोटिकोटिसहस्राणि ह्युपपापानि यानि च ।\nसर्वाण्यथ प्रणश्यंति पौर्णमास्यां तु वासरे २४।\nआसिंचेदच्युतं मूर्ध्नि तदैतत्कलशोदकम् ।\nपुरुषसूक्तेन मंत्रेण पावमानीभिरेव च २५।\nनालिकेरोदकेनाथ तथा तालफलांबुना ।\nरत्नोदकेन गंधेन तथा पुष्पोदकेन च २६।\nपंचोपचारैराराध्य यथाविभवविस्तरैः ।\nघं घंटायै नम इति घंटावाद्यं प्रदापयेत् २७।\nपतितस्य महाध्वानन्यस्तपातकसंचये ।\nपाहि मां पापिनं घोरसंसारार्णवपातिनम् २८।\nय एवं कुरुते विद्वान्ब्राह्मणः श्रोत्रियः शुचिः ।\nसर्वपापैः प्रमुच्येत विष्णुलोकं स गच्छति २९।\nआषाढशुक्लैकादश्यां कुर्यात्स्वापमहोत्सवम् ।\nआषाढे च रथं कुर्याच्छ्रावणे श्रवणाविधिम् ३०।\nभाद्रे च जन्मदिवस उपवासपरो भवेत् ।\nप्रसुप्तस्य परीवर्तमाश्विने मासि कारयेत् ३१।\nउत्थानं श्रीहरेः कुर्यादन्यथा विष्णुद्रोहकृत् ।\nशुभे चैवाश्विने मासि महामायां च पूजयेत् ३२।\nसौवर्णीं राजतीं वापि विष्णुरूपां बलिं विना ।\nहिंसाद्वेषौ न कर्तव्यौ धर्मात्मा विष्णुपूजकः ३३।\nकार्तिके पुष्यमासे च कामतः पुण्यमाचरेत् ।\nदामोदराय दीपं च प्रांशुस्थाने प्रदापयेत् ३४।\nसप्तवर्तिप्रमाणेन दीपः स्याच्चतुरंगुलः ।\nपक्षांते च प्रकर्तव्या दीपमालावलि शुभा ३५।\nमार्गशीर्षे सिते पक्षे षष्ठ्यां च सितवस्त्रकैः ।\nपूजयेज्जगदीशं च ब्रह्माणं च विशेषतः ३६।\nपौषे पुष्पाभिषेकं च वर्जयेच्चंदनं श्लथम् ।\nसंक्रांत्यां माघमासे च साधिवासित तंडुलात् ३७।\nनैवेद्यं विष्णवे दद्यादिमं मंत्रमुदीरयेत् ।\nब्राह्मणान्भोजयेद्भक्त्या देवदेवपुरः स्थितान् ३८।\nअभ्यर्च्य भगवद्भक्तान्द्विजांश्च भगवद्धिया ।\nएकस्मिन्भोजिते भक्ते कोटिर्भवति भोजिता ३९।\nविप्रभोजनमात्रेण व्यंगं सांगं ध्रुवं भवेत् ।\nपंचम्यां शुक्लपक्षे तु स्नापयित्वा च केशवम् ४०।\nपूजयित्वा विधानेन चूतपल्लवसंयुतैः ।\nफलचूर्णैश्च विविधैर्वासितैः पटसाधितैः ४१।\nकाननं रमणीयं च प्रदीप्तं दीपदीपितम् ।\nद्राक्षेक्षु रंभा जंबीर नागरंगं च पूगकम् ४२।\nनालिकेरं च धात्रीं च पनसं च हरीतकीम् ।\nअन्यैश्च वृक्षखंडैश्च सर्वर्तुकुसुमान्वितैः ४३।\nअन्यैश्च विविधैश्चैव फलपुष्पसमन्वितैः ।\nवितानैः कुसुमोद्दामैर्वारिपूर्णघटैस्तथा ४४।\nचूतशाखोपशाखाभिः शोभितं छत्रचामरैः ।\nजयकृष्णेति संस्मृत्य प्रदक्षिणपुरस्सरम् ४५।\nविशेषतः कलियुगे दोलोत्सवो विधीयते ।\nफाल्गुने च चतुर्दश्यामष्टमे यामसंज्ञके ४६।\nअथवा पौर्णमास्यां तु प्रतिपत्संधिसंज्ञके ।\nपूजयेद्विधिवद्भक्त्या फल्गुचूर्णैश्चतुर्विधैः ४७।\nसितरक्तैर्गौरपीतैः कर्पूरादि विमिश्रितैः ।\nहरिद्रारागयोगाच्च रंगरूपैर्मनोहरैः ४८।\nअन्यैर्वा रंगरूपैश्च प्रीणयेत्परमेश्वरम् ।\nएकादश्यां समारभ्य पंचम्यां तं समापयेत् ४९।\nपंचाहानि त्र्यहानि वा दोलोत्सवो विधीयते ।\nदक्षिणाभिमुखं कृष्णं दोलमानं सकृन्नराः ५०।\nदृष्ट्वापराधनिचयैर्मुक्तास्ते नात्र संशयः ।\nनिक्षिप्य जलपात्रे च मासि माधवसंज्ञके ५१।\nसौवर्णपात्रे रौप्ये वा ताम्रे वाप्यथ मृण्मये ।\nतोयस्थं योऽर्चयेद्देवं शालग्रामसमुद्भवम् ५२।\nप्रतिमां वा महाभागे तस्य पुण्यं न गण्यते ।\nदमनारोपणं कृत्वा श्रीविष्णौ च समर्पयेत् ५३।\nवैशाखे श्रावणे भाद्रे कर्तव्यं वा तदर्पणम् ।\nपूर्वेपूर्वे तु वातस्थे दमनादिषु कर्मसु ५४।\nप्रकर्तव्यं विधानेन अन्यथा निष्फलं भवेत् ।\nवैशाखे च तृतीयायां जलमध्ये विशेषतः ५५।\nअथवा मंडले कुर्यान्मंडपे वा बृहद्वने ।\nसुगंधचंदनेनांगं सुपुष्टं च दिनेदिने ५६।\nयथाप्रयत्नतः कुर्यात्कृशांगस्येव पुष्टिदम् ।\nचंदनागुरु ह्रीबेर कृष्णकुंकुम रोचना ५७।\nजटामांसी मुरा चैव विष्णोर्गंधाष्टकं विदुः ।\nतैस्तैर्गंधयुतैश्चापि विष्णोरंगानि लेपयेत् ५८।\nधृष्टं च तुलसीकाष्ठं कर्पूरागुरुयोगतः ।\nअथवा केसरैर्योज्यं हरिचंदनमुच्यते ५९।\nयात्राकाले च ये कृष्णं भक्त्या पश्यंति मानवाः ।\nन तेषां पुनरावृत्तिः कल्पकोटिशतैरपि ६०।\nसुगंधमिश्रितैस्तोयैर्देवदेवं गलंति ये ।\nअथवा पुष्पमध्ये तु स्थापयेज्जगदीश्वरम् ६१।\nवृंदावनं तत्र गत्वा उपस्कृत्य फलानि च ।\nविष्णुभक्तेन योग्येन भोजयेत्तदशेषतः ६२।\nनारिकेलफलं बीजकोशं चोद्धृत्य दापयेत् ।\nघोंटाफलं च पनसं कोशमुद्धृत्य दापयेत् ६३।\nदध्ना विमिश्रितं चान्नं घृतेनाप्लुत्य दापयेत् ।\nपाचितं पिष्टकं पूपमष्टादशघृतेन च ६४।\nतैलैश्च तिलसंमिश्रैः फलं पक्वं प्रदापयेत् ।\nयद्यदेवात्मनः प्रीतं तत्तदीशाय दापयेत् ६५।\nदत्वा नैवेद्यवस्त्रादि नाददीत कथंचन ।\nत्यक्तं च विष्णुमुद्दिश्य तद्भक्तेभ्यो विशेषतः ६६।\nइति ते कथितं किंचित्समासेन महेश्वरि ।\nगोपनीयं प्रयत्नेन स्वयोनिरिव पार्वति ६७।\nश्रीकृष्णरूपगुणवर्णन शास्त्रवर्गबोधाधिकार इह चेदलमन्यपाठैः ।\nतत्प्रेमभावरसभक्तिविलास नामहारेषु चेत्खलु मनः किमु कामिनीभिः ६८।\nतच्चेतसा प्रभजतां व्रजबालकेंद्रं वृंदावनक्षितितलं यमुनाजलं च ।\nतल्लोकनाथपदपंकजधूलिमिश्रलिप्तं वपुः किल वृथागरुचंदनाद्यैः ६९।\nइति श्रीपद्मपुराणे पातालखंडे उमामहेश्वरसंवादे वृंदावनमाहात्म्ये अशीतितमोऽध्यायः ८०।"
  }
]
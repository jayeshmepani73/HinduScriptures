[
  {
    "text": "शेष उवाच।\nअथ वीक्ष्य भटान्निजान्नृपो रुधिरौघेण परिप्लुतांगकान् ।\nसुखमाप न वै शुशोच तान्परिपप्रच्छ सुतस्य चेष्टितम् १।\nगदताखिलकर्म तस्य वै स कथं चाहरदश्ववर्यकम् ।\nकथयंतु पुनः कियद्बलं बत वीराः कति योद्धुमागताः २।\nअथ शत्रुबलोन्मुखः कथं मम वीरो दमनो रणं व्यधात् ।\nविजयं च विधाय दुर्जयं किल वीरं बत कोऽप्यशातयत् ३।\nइत्याकर्ण्य वचो राज्ञः प्रत्यूचुस्तेऽस्य सेवकाः ।\nक्षतजेन परिक्लिन्न गात्रवस्त्रादिधारिणः ४।\nराजन्नश्वं समालोक्य पत्रचिह्नाद्यलंकृतम् ।\nग्राहयामास गर्वेण तृणीकृत्य रघूत्तमम् ५।\nततो हयानुगः प्राप्तः स्वल्पसैन्यसमावृतः ।\nतेन साकमभूद्युद्धं तुमुलं रोमहर्षणम् ६।\nतं मूर्च्छितं ततः कृत्वा तव पुत्रः स्वसायकैः ।\nयावत्तिष्ठत्यथायातः शत्रुघ्नः स्वबलैर्वृतः ७।\nततो युद्धं महदभूच्छस्त्रास्त्रपरिबृंहितम् ।\nबहुशो जयमापेदे तव पुत्रो महाबलः ८।\nइदानीं तेन मुक्त्वास्त्रं शत्रुघ्नभ्रातृसूनुना ।\nमूर्च्छितः प्रधने राजन्कृतो वीरः सुतस्तव ९।\nइति वाक्यं समाकर्ण्य रोषशोकसमन्वितः ।\nस्थगितांग इवासीत्स समुद्र इव पर्वणि १०।\nउवाच सेनाधिपतिं रोषप्रस्फुरिताधरः ।\nदन्तैर्दताँल्लिहन्नोष्ठं जिह्वया शोककर्शितः ११।\nसेनापते कुरुष्वारान्मम सेनां तु सज्जिताम् ।\nयोत्स्ये रामस्य सुभटैर्ममपुत्रोपघातकैः १२।\nअद्याहं मम पुत्रस्य दुःखदं निशितैः शरैः ।\nपातयिष्ये यदि ह्येनं रक्षितापि महेश्वरः १३।\nसेनापतिरिदं वाक्यं प्रोक्तं सुभुजभूपतेः ।\nनिशम्य च तथा कृत्वा सज्जीभूतो भवत्स्वयम् १४।\nराज्ञे निवेदयामास ससज्जां चतुरंगिणीम् ।\nसेनां कालबलप्रख्यां हतदुर्जनकोटिकाम् १५।\nश्रुत्वा सेनापतेर्वाक्यं सुबाहुः परवीरहा ।\nनिर्जगाम ततो यत्र शत्रुघ्नः स्वसुतार्दनः १६।\nकुंजरैश्च मदोन्मत्तैर्हयैश्चापि मनोजवैः ।\nरथैश्च सर्वशस्त्रास्त्रपूरितै रिपुजेतृभिः १७।\nभूश्चकंपे तदा तत्र सैन्यभारेण भूरिणा ।\nसंमर्दः सुमहानासीत्तत्र सैन्ये विसर्पति १८।\nराजानं निर्गतं दृष्ट्वा रथेन कनकांगिना ।\nशत्रुघ्नबलमुद्युक्तं सर्ववैरिप्रहारकम् १९।\nसुकेतुस्तस्य वै भ्राता गदायुद्धविशारदः ।\nरथेनाश्वा जगामायं सर्वशस्त्रास्त्रपूरितः २०।\nचित्रांगस्तु सुतो राज्ञः सर्वयुद्धविचक्षणः ।\nजगाम स्वरथेनाशु शत्रुघ्नबलमुन्मदम् २१।\nतस्यानुजो विचित्राख्यो विचित्ररणकोविदः ।\nययौ रथेन हैमेन भ्रातृदुःखेन पीडितः २२।\nअन्ये शूरा महेष्वासाः सर्वशस्त्रास्त्रकोविदाः ।\nययुर्नृपसमादिष्टाः प्रधनं वीरपूरितम् २३।\nराजा सुबाहुः संरोषादागतः प्रधनांगणे ।\nविलोकयामास सुतं मूर्च्छितं शरपीडितम् २४।\nरथोपस्थस्थितं मूढं स्वसुतं दमनाभिधम् ।\nवीक्ष्य दुःखं मुहुः प्राप वीजयामास पल्लवैः २५।\nजलेन सिक्तः संस्पृष्टो राज्ञा कोमलपाणिना ।\nसंज्ञामाप शनैर्वीरो दमनः परमास्त्रवित् २६।\nउत्थितः क्व धनुर्मेऽस्ति क्व पुष्कल इतो गतः ।\nसंसज्य समरं त्यक्त्वा मद्बाणव्रणपीडितः २७।\nइति वाक्यं समाकर्ण्य सुबाहुः पुत्रभाषितम् ।\nपरमं हर्षमापेदे परिरभ्य सुतं स्वकम् २८।\nदमनो वीक्ष्य जनकं नृपं नम्रशिरोधरः ।\nपपात पादयोर्भक्त्या क्षतदेहोऽस्त्रराजिभिः २९।\nस्वसुतं रथसंस्थं तु विधाय नृपतिः पुनः ।\nजगाद सेनाधिपतिं रणकर्मविशारदः ३०।\nव्यूहं रचय संग्रामे क्रौंचाख्यं रिपुदुर्जयम् ।\nयमाविश्य जये सैन्यं शत्रुघ्नस्य महीपतेः ३१।\nतद्वाक्यमाकर्ण्य सुबाहुभूपतेः ।\nक्रौंचाख्यसद्व्यूहविशेषमादधात् ।\nयन्नो विशंते सहसा रिपोर्गणा ।\nमहाबलाः शस्त्रसमूहधारिणः ३२।\nमुखे सुकेतुस्तस्यासीद्गले चित्रांगसंज्ञकः ।\nपक्षयो राजपुत्रौ द्वौ पुच्छे राजा प्रतिष्ठितः ३३।\nमध्ये सैन्यं महत्तस्य चतुरंगैस्तु शोभितम् ।\nकृत्वा न्यवेदयद्राज्ञे क्रौंचव्यूहं विचित्रितम् ३४।\nराजा दृष्ट्वा सुसन्नद्धं क्रौंचव्यूहं सुनिर्मितम् ।\nरणाय स्वमतिं चक्रे शत्रुघ्नकटके स्थितैः ३५।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सुबाहुसैन्यसमागमोनाम पंचविंशोऽध्यायः २५ ।"
  }
]
[
  {
    "text": "शेष उवाच।\nकथितौ वै सुमतिना वाल्मीकेराश्रमे शिशू ।\nपुत्रौ स्वीयाविति ज्ञात्वा वाल्मीकिं प्रति संजगौ १।\nश्रीराम उवाच।\nकौ शिशू मम सारूप्यधारकौ बलिनां वरौ ।\nकिमर्थं तिष्ठतस्तत्र धनुर्विद्याविशारदौ २।\nअमात्यकथितौ श्रुत्वा विस्मयो मम जायते ।\nयौ शत्रुघ्नं हनूमंतं लीलयांग बबंधतुः ३।\nतस्माच्छंस मुने सर्वं बालयोश्च विचेष्टितम् ।\nयथा मे परमा प्रीतिर्भवत्येवमभीप्सिता ४।\nइति तत्कथितं श्रुत्वा राजराजस्य धीमतः ।\nउवाच परमं वाक्यं स्पष्टाक्षरसमन्वितम् ५।\nवाल्मीकिरुवाच।\nतवांतर्यामिणो नॄणां कथं ज्ञानं च नो भवेत् ।\nतथापि कथयाम्यत्र तव संतोषहेतवे ६।\nराजन्यौ बालकौ मह्यमाश्रमे बलिनां वरौ ।\nत्वत्सारूप्यधरौ स्वांगमनोहरवपुर्धरौ ७।\nत्वया यदा वने त्यक्ता जानकी वै निरागसी ।\nअंतर्वत्नी वने घोरे विलपंती मुहुर्मुहुः ८।\nकुररीमिव दुःखार्तां वीक्ष्याहं तव वल्लभाम् ।\nजनकस्य सुतां पुण्यामाश्रमे त्वानयं तदा ९।\nतस्याः पर्णकुटीरम्या रचिता मुनिपुत्रकैः ।\nतस्यामसूत पुत्रौ द्वौ भासयंतौ दिशो दश १०।\nतयोरकरवं नाम कुशो लव इति स्फुटम् ।\nववृधातेऽनिशं तत्र शुक्लपक्षे यथा शशी ११।\nकालेनोपनयाद्यानि सर्वाणि कृतवानहम् ।\nवेदान्सांगानहं सर्वान्ग्राहयामास भूपते १२।\nसर्वाणि सरहस्यानि शृणुष्व मुखतो मम ।\nआयुर्वेदं धनुर्विद्यां शस्त्रविद्यां तथैव च १३।\nविद्यां जालंधरीं चाथ संगीतकुशलौ कृतौ ।\nगंगाकूले गायमानौ लताकुंजवनेषु च १४।\nचंचलौ चलचित्तौ तौ सर्वविद्याविशारदौ ।\nतदाहमतिसंतोषं प्राप्तश्चाहं रघूत्तम १५।\nदत्त्वा सर्वाणि चास्त्राणि मस्तके निहितः करः ।\nअतीवगानकुशलौ दृष्ट्वा लोका विसिष्मिरे ।\nषड्जमध्यमगांधारस्वरभेदविशारदौ १६।\nतथाविधौ विलोक्याहं गापयामि मनोहरम् ।\nभविष्यज्ञानयोगाच्च कृतं रामायणं शुभम् १७।\nमृदंगपणवाद्यादि यंत्रवीणाविशारदौ ।\nवनेवने च गायंतौ मृगपक्षिविमोहकौ १८।\nअद्भुतं गीतमाधुर्यं तव रामकुमारयोः ।\nश्रोतुं तौ वरुणो बाला वा निनाय विभावरीम् १९।\nमनोहरवयोरूपौ गानविद्याब्धिपारगौ ।\nकुमारौ जगदुस्तत्र लोकेशादेशतः कलम् २०।\nपरमं मधुरं रम्यं पवित्रं चरितं तव ।\nशुश्राव वरुणः सार्द्धं कुटुंबेन च गायकैः २१।\nशृण्वन्नैव गतस्तृप्तिं मित्रेण वरुणः सह ।\nसुधातोऽपि परं स्वादुचरितं रघुनंदन २२।\nगानानंदमहालोभ हृतप्राणेंद्रियक्रियः ।\nप्रत्यागंतुं दिदेशासौ कुमारौ न हि तावकौ २३।\nरमणीय महाभोगैर्लोभितावपि बालकौ ।\nचलितौ न गुरोश्चात्ममातुः पादांबुजस्मृतेः २४।\nअहं चापि गतः पश्चाद्वरुणालयमुत्तमम् ।\nवरुणः प्रेमसहितः पूजां चक्रे मम प्रभो २५।\nपृच्छते जन्मकर्मादि सर्वज्ञायापि बालयोः ।\nवरुणायाब्रुवं सर्वं जन्मविद्याद्युपागमम् २६।\nश्रुत्वा सीतासुतौ देवः स चक्रेंबरभूषणैः ।\nदेवदत्तमिति ग्राह्यमिति मद्वाक्यगौरवात् २७।\nआहृतं राजपुत्राभ्यां यद्दत्तं वरुणेन तत् ।\nप्रसन्नेन तयोर्वाद्यगानविद्यावयोगुणैः ।\nततो मामब्रवीत्सीतामुद्दिश्य वरुणः कृती २८।\nसीतापति व्रताधुर्या रूपशीलवयोन्विता ।\nवीरपुत्रा महाभागा त्यागं नार्हति कर्हिचित् २९।\nमहती हानिरेतस्यास्त्यागे हि रघुनंदन ।\nसिद्धीनां परमासिद्धिरेषा ते ह्यनपायिनी ३०।\nपामरैर्महिमानास्या ज्ञायते यदि दूषितैः ।\nका हानिस्तावता राम पुण्यश्रवणकीर्तन ३१।\nअस्मत्साक्षिकमेतस्याः पावनं चरितं सदा ।\nसद्यस्ते सिद्धिमायांति ये सीतापदचिंतकाः ३२।\nयस्याः संकल्पमात्रेण जन्मस्थितिलयादिकाः ।\nभवंति जगतां नित्यं व्यापारा ऐश्वरा अमी ३३।\nसीता मृत्युःसुधा चेयं तपत्येषा च वर्षति ।\nस्वर्गो मोक्षस्तपो योगो दानं च तव जानकी ३४।\nब्रह्माणं शिवमन्यांश्च लोकपालान्मदादिकान् ।\nकरोत्येषा करोत्येव नान्या सीता तव प्रिया ३५।\nत्वं पिता सर्वलोकानां सीता च जननीत्यतः ।\nकुदृष्टिरत्र तु क्षेमयोग्या न तव कर्हिचित् ३६।\nवेत्ति सीतां सदा शुद्धां सर्वज्ञो भगवान्स्वयम् ।\nभवानपि सुतां भूमेः प्राणादपि गरीयसीम् ३७।\nआदर्तव्या त्वया तस्मात्प्रिया शुद्धेति जानकी ।\nन च शापपराभूतिः सीतायां त्वयि वा विभो ३८।\nइमानि मम वाक्यानि वाच्यानि जगतां पतिम् ।\nरामं प्रति त्वया साक्षाद्वाल्मीके मुनिसत्तम ३९।\nइत्युक्तो वरुणेनाहं सीतासंग्रहकारणात् ।\nएवमेव हि सर्वैश्च लोकपालैरपि प्रभो ४०।\nश्रुतं रामायणोद्गानं पुत्राभ्यां ते सुरासुरैः ।\nगंधर्वैरपि सर्वैश्च कौतुकाविष्टमानसैः ४१।\nप्रसन्ना एव सर्वेऽपि प्रशशंसुः सुतौ च ते ।\nत्रैलोक्यं मोहितं ताभ्यां रूपगानवयोगुणैः ४२।\nदत्तं यल्लोकपालैस्तु सुताभ्यां स्वीकृतं हि तत् ।\nऋषिभिश्च वरा आभ्यामन्येभ्यः कीर्तिरेव च ४३।\nएकरामं जगत्सर्वं पूर्वं मुनिविलोकितम् ।\nत्रिराममधुना जांतं सुताभ्यां तेखिलेक्षितम् ४४।\nएककामपरामूर्तिर्लोके पूर्वमवेक्षिता ।\nकामैश्चतुर्भिरद्यायं जायते च यतस्ततः ४५।\nसर्वत्रान्यत्र राजेंद्र रामपुत्रौ कुशीलवौ ।\nगीयते अत्र संकोचः किं कृतो विदुषि त्वयि ४६।\nकृतेषु तव सर्वेषु श्रूयते महती स्तुतिः ।\nत्यागादन्यत्र सीतायाः पुण्यश्लोकशिरोमणे ४७।\nत्वया त्रैलोक्यनाथेन गार्हस्थ्यमनुकुर्वता ।\nअंगीकार्यौ सुतौ रामविद्याशीलगुणान्वितौ ४८।\nन तौ स्वां मातरं हित्वा स्थास्यतोऽभवदंतिके ।\nजनन्या सहितौ तस्मादाकार्यौ भवता सुतौ ४९।\nदत्त एव तयेदानीं सेनासंजीवनात्पुनः ।\nप्रत्ययः सर्वलोकानां पावनः पततामपि ५०।\nनाज्ञातं तेन चास्माकं नामराणां च मानद ।\nशुद्धौ तस्यास्तु लोकानां यन्नष्टं तदिह ध्रुवम् ५१।\nशेष उवाच।\nइति वाल्मीकिना रामः सर्वज्ञोऽप्यवबोधितः ।\nस्तुत्वा नत्वा च वाल्मीकिं प्रत्युवाच स लक्ष्मणम् ५२।\nगच्छ ताताधुना सीतामानेतुं धर्मचारिणीम् ।\nसपुत्रां रथमास्थाय सुमंत्रसहितः सखे ५३।\nश्रावयित्वा ममेमानि मुनेश्च वचनान्यपि ।\nसंबोध्य च पुरीमेतां सीतां प्रत्यानयाशु ताम् ५४।\nलक्ष्मण उवाच।\nयास्यामि तव संदेशात्सर्वेषां नः प्रभोर्विभो ।\nदेव्या यास्यति चेद्देव यात्रा मे सफला ततः ५५।\nमयि सामाभ्यसूयैव पूर्वदोषवशात्सती ।\nअनागतायां तस्यां तु क्षमस्वागंतुकं मम ५६।\nइत्युक्त्वा लक्ष्मणो रामं रथे स्थित्वा नृपाज्ञया ।\nसुमित्रमुनिशिष्याभ्यां युतोऽगाद्भूमिजाश्रमम् ५७।\nकथं प्रसादनीया स्यात्सीता भगवती मया ।\nपूर्वदोषं विजानंती रामाधीनस्य मे सदा ५८।\nएवं संचिंतयन्नंतर्हर्षसंकोच मध्यगः ।\nलक्ष्मणः प्राप सीताया आश्रमं श्रमनाशनम् ५९।\nरथात्सोथावरुह्यारादश्रुरुद्धविलोचनः ।\nआर्ये पूज्ये भगवति शुभे इति वदन्मुहुः ६०।\nपपात पादयोस्तस्या वेपमानाखिलांगकः ।\nउत्थापितस्तया देव्या प्रीतिविह्वलया स च ६१।\nकिमर्थमागतः सौम्य वनं मुनिजनप्रियम् ।\nआस्ते स कुशली देवः कौसल्याशुक्तिमौक्तिकः ६२।\nअरोषो मयि कश्चित्स कीर्त्या केवलयादृतः ।\nकीर्त्यते सर्वलोकैश्च कल्याणगुणसागरः ६३।\nअकीर्तिभीतिमापन्नस्त्यक्तुं मां त्वां नियुक्तवान् ।\nयदि ततश्च लोकेषु कीर्तिस्तस्यामलाभवत् ६४।\nमृत्वापि पतिसत्कीर्तिं कुर्वंत्या मे हि सुस्थिरा ।\nपतिसामीप्यमेवाशु भूयादेव हि देवर ६५।\nत्यक्तयापि मया तेन नासौ त्यक्तो मनागपि ।\nफलं हि साधनायत्तं हेतुः फलवशो न तु ६६।\nकौसल्याशल्यशून्यासौ कृपापूर्णा सदा मयि ।\nआस्ते कुशलिनी यस्याः पुत्रस्त्रैलोक्यपालकः ६७।\nसर्वे कुशलिनः संति भरताद्याश्च बांधवाः ।\nसुमित्रा च महाभागा यस्याः प्राणादहं प्रिया ६८।\nमद्वत्किं त्वमपि त्यक्तः सर्वलोकेषु कीर्तये ।\nराज्ञः किं दुस्त्यजं तस्य स्वात्मापि यस्य न प्रियः ६९।\nइत्येवं बहुधा पृष्टस्तया रामानुजः सताम् ।\nउवाच कुशली देवः कुशलं त्वयि पृच्छति ७०।\nकौसल्या च सुमित्रा च याश्चान्या राजयोषितः ।\nपप्रच्छुः कुशलं देवि प्रीत्या त्वामाशिषा सह ७१।\nकुशलप्रश्नपूर्वं हि तव पादाभिवंदनम् ।\nनिवेदयामि शत्रुघ्न भरताभ्यां कृतं शुभे ७२।\nगुरुभिर्गुरुपत्नीभिः सर्वाभिरपि ते शुभे ।\nदत्ताशीः कुशलप्रश्नः कृतश्च त्वयि जानकि ७३।\nआकारयति देवस्त्वां निर्व्यलीकेन चात्मवान् ।\nअलभ्यान्यरतिस्त्वत्तोऽन्यत्र सर्वत्र भामिनि ७४।\nशून्या एव दिशः सर्वास्त्वां विना जनकात्मजे ।\nपश्यन्रोदिति नाथो नो रोदयन्नितरानपि ७५।\nयत्र देवि स्थितासि त्वं नित्यं स्मरति राघवः ।\nअशून्यं तु तमेवासौ मन्यमानो विदेहजे ७६।\nधन्योऽयमाश्रमो जातो वाल्मीकेर्यत्र जानकी ।\nकालं क्षपति वार्ताभिर्मदीयाभिर्वदन्निति ७७।\nउक्तवान्यद्रुदन्किंचित्स्वामी नस्त्वयि तच्छृणु ।\nव्यक्तीभवति वक्तुर्यद्धृद्गतं तदसंशयम् ७८।\nलोका वदंति मामेव सर्वेषामीश्वरेश्वरम् ।\nअहं त्वदृष्टमेवैषां स्वतंत्रं कारणं ब्रुवे ७९।\nअदृष्टमेव कार्येषु सर्वेशोऽप्यनुगच्छति ।\nईशनीयाः कुतो नैतदन्वीयुः सुखदुःखयोः ८०।\nधनुर्भंगे मतिभ्रंशे कैकय्या मरणे पितुः ।\nअरण्यगमने तत्र हरणे तव वारिधेः ८१।\nतरणे रक्षसां भर्तुर्मारणेऽपि रणेरणे ।\nसहायीभवने मह्यमृक्षवानररक्षसाम् ८२।\nलाभे तव प्रतिज्ञायाः सत्यत्वे च सतीमणे ।\nपुनः स्वबंधुसंबंधे राज्यप्राप्तौ च भामिनि ८३।\nपुनः प्रियावियोगे च कारणं यदवारणम् ।\nप्रसीदति तदेवाद्य संयोगे पुनरावयोः ८४।\nवेदोऽन्यथा कृतो येन लोकोत्पत्ति लयौ यतः ।\nलोकाननुगतस्तस्मात्कारणं प्रथमं त्वहम् ८५।\nअदृष्टमनुवर्तंते लोकाः संप्रतिबोधकाः ।\nभोगेन जीर्यतेऽदृष्टं तत्तद्भुक्तं त्वया वने ८६।\nस्नेहोऽकारणकः सीते वर्धमानो मम त्वयि ।\nलोकादृष्टे तिरस्कृत्य त्वामाह्वयत आदरात् ८७।\nशङ्कितेनापि दोषेण स्नेहनैर्मल्यमज्जनम् ।\nभवतीति स वै शुद्ध आस्वाद्यो विबुधैः सदा ८८।\nस्नेहशुद्धिरियं भद्रे कृता मे त्वयि नान्यथा ।\nमंतव्यं रक्षितोऽप्येष लोकः शिष्टानुवर्तिना ८९।\nआवयोर्निंदया देवि सर्वावस्था सुशुद्धये ।\nलोको नश्येद्धि संमूढश्चरितैर्महतामयम् ९०।\nआवयोरुज्ज्वला कीर्तिरावयोरुज्ज्वलो रसः ।\nआवयोरुज्ज्वलौ वंशावावयोरुज्ज्वलाः क्रियाः ९१।\nभवेयुरावयोः कीर्तिर्गायका उज्ज्वला भुवि ।\nआवयोर्भक्तिमंतो ये ते यांत्यंते भवांबुधेः ९२।\nइत्युक्ता भवती तेन प्रीयमाणेन ते गुणैः ।\nपत्युः पादांबुजे द्रष्टुं करोतु सदयं मनः ९३।\nवासांसि रमणीयानि भूषणानि महांति च ।\nअंगरागस्तथा गंधा मनोज्ञास्त्वयि योजिताः ९४।\nरथो दास्यश्च रामेण प्रेषिता उत्सवायते ।\nछत्रं च चामरे शुभ्रे गजा अश्वाश्च शोभने ९५।\nस्तूयमाना द्विजश्रेष्ठैः सूतमागधबंदिभिः ।\nवंद्यमाना पुरस्त्रीभिः सेव्यमाना च योद्धृभिः ९६।\nपुष्पैः संछाद्यमाना च देवीदेवांगनादिभिः ।\nधनानि ददती तेभ्यो द्विजातिभ्यो यथेप्सितम् ९७।\nगजारूढौ कुमारौ च पुरस्कृत्य जनेश्वरी ।\nमयानुगम्यमाना च गच्छायोध्यां निजां पुरीम् ९८।\nत्वयि तत्र गतायां तु संगतायां प्रियेण ते ।\nसर्वासां राजनारीणामागतानां च सर्वशः ९९।\nसर्वासामृषिपत्नीनां कौसलानां तथैव च ।\nमंगलैर्वाद्यगीताद्यैर्भवत्वद्य महोत्सवः १००।\nशेष उवाच-।\nइतिविज्ञापनां देवी श्रुत्वा सीता तमाह सा ।\nनाहं कीर्तिकरी राज्ञो ह्यपकीर्तिः स्वयं त्वहम् १०१।\nकिं मया तस्य साध्यं स्याद्धर्मकामार्थशून्यया ।\nसत्येवं भवतां भूपे को विश्वासो निरंकुशे १०२।\nप्रत्यक्षा वा परोक्षा वा भर्तुर्दोषा मनःस्थिताः ।\nन वाच्या जातु मादृश्या कल्याणकुलजातया १०३।\nपाणिग्रहणकाले मे यद्रूपो हृदये स्थितः ।\nतद्रूपो हृदयान्नासौ कदाचिदपसर्पति १०४।\nलक्ष्मणेमौ कुमारौ मे तत्तेजोंशसमुद्भवौ ।\nवंशांकुरौ महाशूरौ धनुर्विद्याविशारदौ १०५।\nनीत्वा पितुः समीपं तु लालनीयौ प्रयत्नतः ।\nतपसाराधयिष्यामि रामं काममिह स्थिता १०६।\nवाच्यं त्वया महाभाग पूज्यपादाभिवंदनम् ।\nसर्वेभ्यः कुशलं चापि गत्वेतो मदपेक्षया १०७।\nपुत्रौ समादिशत्सीता गच्छतं पितुरंतिकम् ।\nशुश्रूषणीय एवासौ भवद्भ्यां स्वपदप्रदः १०८।\nआज्ञप्तावप्यनिच्छंतौ तौ कुमारौ कुशीलवौ ।\nवाल्मीकिवचनात्तत्र जग्मतुश्च सलक्ष्मणौ १०९।\nवाल्मीकेरेव पादाब्जसमीपं तत्सुतौ गतौ ।\nलक्ष्मणोऽपि ववंदे तं गत्वा बालकसंयुतः ११०।\nवाल्मीकिर्लक्ष्मणस्तौ तु कुमारौ मिलिता अमी ।\nसभायां संस्थितं रामं ज्ञात्वा ते जग्मुरुत्सुकाः १११।\nलक्ष्मणः प्रणिपत्याथ सीतावाक्यादिसर्वशः ।\nकथयामास रामाय हर्षशोकयुतः सुधीः ११२।\nसीतासंदेशवाक्येभ्यो रामो मूर्च्छां समन्वभूत् ।\nसंज्ञामवाप्य चोवाच लक्ष्मणं नयकोविदम् ११३।\nगच्छ मित्र पुनस्तत्र यत्नेन महता च ताम् ।\nशीघ्रमानय भद्रं ते मद्वाक्यानि निवेद्य च ११४।\nअरण्ये किं तपस्यंत्या गतिरन्या विचिंतिता ।\nश्रुता दृष्टाथ वा मत्तो यन्नागच्छसि जानकि ११५।\nत्वदिच्छया त्वमेवेतो गतारण्यं मुनिप्रियम् ।\nपूजिता मुनिपत्न्यस्ता दृष्टा मुनिगणास्त्वया ११६।\nपूर्णो मनोरथस्तेऽद्य किं नागच्छसि भामिनि ।\nन दोषं मयि पश्येस्त्वं स्वात्मेच्छाया विलोकनात् ११७।\nगत्वा गत्वाथ वामोरु पतिरेव गतिः स्त्रियाः ।\nनिर्गुणोपि गुणांभोधिः किंपुनर्मनसेप्सितः ११८।\nयाया क्रियाकुलस्त्रीणां सासा पत्युः प्रतुष्टये ।\nपूर्वमेवप्रतुष्टोऽहमिदानीं सुतरां त्वयि ११९।\nयागो जपस्तपोदानं व्रतं तीर्थं दयादिकम् ।\nदेवाश्च मयि संतुष्टे तुष्टमेतदसंशयम् १२०।\nशेष उवाच-।\nइति संदेशमादाय सीतां प्रति जगत्पतेः ।\nआह लक्ष्मण आत्मेशमानतः प्रणयाद्धरौ १२१।\nसीतानयनमुद्दिश्य प्रसन्नस्त्वं यदूचिवान् ।\nकथयिष्यामि तद्वाक्यं विनयेन समन्वितम् १२२।\nइत्युक्त्वा पादयोर्नत्वा रघुनाथस्य लक्ष्मणः ।\nजगाम त्वरितः सीतां रथे तिष्ठन्महाजवे १२३।\nवाल्मीकिः श्रीयुतौ वीक्ष्य रामपुत्रौ महौजसौ ।\nउवाच स्मितमाधाय मुखं कृत्वा मनोहरम् १२४।\nयुवां प्रगायतां पुत्रौ रामचारित्रमद्भुतम् ।\nवीणां प्रवादयंतौ च कलगानेन शोभितम् १२५।\nइत्यक्तौ तौ सुतौ रामचारित्रं बहुपुण्यदम् ।\nअगायतां महाभागौ सुवाक्यपदचित्रितम् १२६।\nयस्मिन्धर्मविधिः साक्षात्पातिव्रत्यं तु यत्स्थितम् ।\nभ्रातृस्नेहो महान्यत्र गुरुभक्तिस्तथैव च १२७।\nस्वामिसेवकयोर्यत्र नीतिर्मूर्तिमती किल ।\nअधर्मकरशास्तिं वै यत्र साक्षाद्रघूद्वहात् १२८।\nतद्गानेन जगद्व्याप्तं दिवि देवा अपि स्थिताः ।\nकिन्नरा अपि यद्गानं श्रुत्वा मूर्च्छामिताः क्षणात् १२९।\nवीणायारणितं श्रुत्वा तालमानेन शोभितम् ।\nनिखिला परिषत्तत्र शालभं जीवचित्रिता १३०।\nहर्षादश्रूणिमुंचंतो रामाद्या भूमिपास्तथा ।\nतद्गानपंचमालापमोहिताश्चित्रितोपमाः १३१।\nतत्र रामः सुतौ दृष्ट्वा महागानविमोहकौ ।\nअदात्ताभ्यां सुवर्णस्य लक्षं लक्षं पृथक्पृथक् १३२।\nतदा दानपरं दृष्ट्वा वाल्मीकिं मुनिसत्तमम् ।\nअब्रूतां प्रहसंतौ तौ किंचिद्वक्रभ्रुवौ ततः १३३।\nमुने महानयोनेन क्रियते भूमिपेन वै ।\nयदावाभ्यां सुवर्णानि दातुमिच्छति लोभयन् १३४।\nप्रतिग्रहो ब्राह्मणानां शस्यते नेतरेषु वै ।\nप्रतिग्रहपरो राजा नरकायैव कल्पते १३५।\nआवयोः कृपया मुक्तं राज्यं भुंक्ते महीपतिः ।\nकथं दातुं सुवर्णानि वांछति श्रेयसांचितः १३६।\nइत्युक्तवंतौ तौ दृष्ट्वा वाल्मीकिः कृपयायुतः ।\nअशंसद्युष्मत्पितरं जानीथां नीतिवित्तमौ १३७।\nइति श्रुत्वा मुनेर्वाक्यं बालकौ नृपपादयोः ।\nलग्नौ विनयसंयुक्तौ मातृभक्त्यातिनिर्मलौ १३८।\nरामो बालौ दृढं स्वांगे परिरभ्य मुदान्वितः ।\nमेने स्त्रियास्तदा धर्मौ मूर्तिमंतावुपस्थितौ १३९।\nसभापि रामसुतयोर्वीक्ष्य वक्त्रे मनोरमे ।\nजानकीपतिभक्तित्वं सत्यं मेने मुनीश्वर १४०।\nइति शेषमुखप्रोक्तं श्रुत्वा वात्स्यायनोऽब्रवीत् ।\nरामायणं श्रोतुमनाः सर्वधर्मसमन्वितम् १४१।\nवात्स्यायन उवाच।\nकस्मिन्काले कृतं स्वामिन्रामायणमिदं महत् ।\nकस्माच्चकार किन्तत्र वर्णनं तद्वदस्व मे १४२।\nशेष उवाच-।\nएकदा गतवान्विप्रो वाल्मीकिर्विपिनं महत् ।\nयत्र तालास्तमालाश्च किंशुका यत्र पुष्पिताः १४३।\nकेतकी यत्र रजसा कुर्वती सौरभं वनम् ।\nशशिप्रभेव महती दृश्यते शुभ्रकर्णभृत् ।\nचंपकोबकुलश्चापि कोविदारः कुरंटकः १४४।\nअनेके पुष्पिता यत्र पादपाः शोभने वने ।\nकोकिलानां विरावेण षट्पदानां च शब्दितैः १४५।\nसंघुष्टं सर्वतो रम्यं मनोहरवयोन्वितम् ।\nतत्र क्रौंचयुगं रम्यं कामबाणप्रपीडितम् १४६।\nपरस्परं प्रहृषितं रेमे स्निग्धतया स्थितम् ।\nतदा व्याधः समागत्य तयोरेकं मनोहरम् १४७।\nअवधीन्निर्दयः कश्चिन्मांसास्वादनलोलुपः ।\nतदा क्रौंची व्याधहतं स्वपतिं वीक्ष्य दुःखिता १४८।\nविललाप भृशं दुःखान्मुंचंती रावमुच्चकैः ।\nतदा मुनिः प्रकुपितो निषादं क्रौंचघातकम् १४९।\nशशाप वार्युपस्पृश्य सरितः पावनं शुभम् ।\nमा निषाद प्रतिष्ठां त्वमगमः शाश्वतीः समाः १५०।\nयत्क्रौंचपक्षिणोरेकमवधीः काममोहितम् ।\nतदा प्रबंधं श्लोकस्य जातं मत्वा ह्यनुद्विजाः १५१।\nऊचुर्मुनिं प्रहृष्टास्ते शंसंतः साधुसाध्विति ।\nस्वामिञ्छापोदिते वाक्ये भारतीश्लोकमातनोत् १५२।\nअत्यंतं मोहनो जातः श्लोकोऽयं मुनिसत्तम ।\nतदा मुनिः प्रहृष्टात्मा बभूव वाडवर्षभ ।\nतस्मिन्काले समागत्य ब्रह्मा पुत्रैः समन्वितः १५३।\nवचो जगाद वाल्मीकिं धन्योसि त्वं मुनीश्वर ।\nभारती त्वन्मुखे स्थित्वा श्लोकत्वं समपद्यत १५४।\nतस्माद्रामायणं रम्यं कुरुष्व मधुराक्षरम् ।\nयेन ते विमला कीर्तिराकल्पांतं भविष्यति १५५।\nधन्या सैव मुखे वाणी रामनाम्ना समन्विता ।\nअन्या कामकथा नॄणां जनयत्येव पातकम् १५६।\nतस्मात्कुरुष्व रामस्य चरितं लोकविश्रुतम् ।\nयेन स्यात्पापिनां पापहानिरेव पदेपदे १५७।\nइत्युक्त्वांतर्दधे स्रष्टा सर्वदेवैः समन्वितः ।\nततः सचिंतयामास कथं रामायणं भवेत् १५८।\nतदा ध्यानपरो जातो नदीतीरे मनोरमे ।\nतस्य चेतस्यथो रामः प्रादुर्भूतो मनोहरः १५९।\nनीलोत्पलदलश्यामं रामं राजीवलोचनम् ।\nनिरीक्ष्य तस्य चरितं भूतंभाविभवच्च यत् १६०।\nतदात्यंतं मुदं प्राप्तो रामायणमथासृजत् ।\nमनोरमपदैर्युक्तं वृत्तैर्बहुविधैरपि १६१।\nषट्कांडानि सुरम्याणि यत्र रामायणेऽनघ ।\nबालमारण्यकं चान्यत्किष्किंधा सुंदरं तथा १६२।\nयुद्धमुत्तरमन्यच्च षडेतानि महामते ।\nशृणुयाद्यो नरः पुण्यात्सर्वपापैः प्रमुच्यते १६३।\nतत्र बाले तु संतुष्टः पुत्रेष्ट्या चतुरस्सुतान् ।\nप्राप पंक्तिरथः साक्षाद्धरिं ब्रह्मसनातनम् १६४।\nस कौशिकमखं गत्वा सीतामुद्वाह्य भार्गवम् ।\nआगत्य पुरमुत्कृष्टो यौवराज्यप्रकल्पनम् १६५।\nमातृवाक्याद्वनं प्रागाद्गंगामुत्तीर्य पर्वतम् ।\nचित्रकूटं महिलया लक्ष्मणेन समन्वितः १६६।\nभरतस्तं वने श्रुत्वा जगाम भ्रातरं नयी ।\nतमप्राप्य स्वयं नंदिग्रामे वासमचीकरत् १६७।\nबालमेतच्छृणुष्वान्यदारण्यकसमुद्भवम् ।\nमुनीनामाश्रमे वासस्तत्र तत्रोपवर्णनम् १६८।\nनासाच्छेदः शूर्पणख्याः खरदूषणनाशनम् ।\nमायामारीचहननं दैत्याद्रामापहारणम् १६९।\nवने विरहिणा भ्रांतं मनुष्यचरितं भृतम् ।\nकबंधप्रेक्षणं तत्र पम्पायां गमनं तथा १७०।\nहनूमता संगमनमित्येतद्वनसंज्ञितम् ।\nअपरं च शृणु मुने संक्षिप्य कथयाम्यहम् १७१।\nसप्ततालप्रभेदश्च वालेर्मारणमद्भुतम् ।\nसुग्रीवे राज्यदानं च नगवर्णनमित्युत १७२।\nलक्ष्मणात्कर्मसंदेशः सुग्रीवस्य विवासनम् ।\nतथा सैन्यसमुद्देशः सीतान्वेषणमप्युत १७३।\nसंपातिप्रेक्षणं तत्र वारिधेर्लंघनं तथा ।\nपरतीरे कपिप्राप्तिः कैष्किंधं कांडमद्भुतम् १७४।\nसुंदरं शृणु कांडं वै यत्र रामकथाद्भुता ।\nप्रतिगेहे प्रति भ्रांतिः कपेश्चित्रस्य दर्शनम् १७५।\nसीतासंदर्शनं तत्र जानक्याभाषणं तथा ।\nवनभंगः प्रकुपितैर्बंधनं वानरस्य च १७६।\nततो लंकाप्रज्वलनं वानरैः संगतिस्ततः ।\nरामाभिज्ञानदानं च सैन्यप्रस्थानमेव च १७७।\nसमुद्रे सेतुकरणं शुकसारणसंगतिः ।\nइति सुंदरमाख्यातं युद्धे सीतासमागमः १७८।\nउत्तरे ऋषिसंवादो यज्ञप्रारंभ एव च ।\nतत्रानेका रामकथाः शृण्वतां पापनाशकाः १७९।\nइति षट्कांडमाख्यातं ब्रह्महत्यापनोदनम् ।\nसंक्षेपतो मया तुभ्यमाख्यातं सुमनोहरम् १८०।\nचतुर्विंशतिसाहस्रं षट्कांडपरिचिह्नितम् ।\nतद्वै रामायणं प्रोक्तं महापातकनाशनम् १८१।\nतच्छ्रुत्वा राघवः प्रीतः पुत्रावाधाय चासने ।\nदृढं तौ परिरभ्याथ सीतां सस्मार वल्लभाम् १८२।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे।\nरामायणगानंनाम षट्षष्टितमोऽध्यायः ६६।"
  }
]
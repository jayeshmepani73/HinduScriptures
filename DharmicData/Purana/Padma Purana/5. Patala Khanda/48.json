[
  {
    "text": "शेष उवाच।\nइति प्रोक्तं तु मुनिना संश्रुत्य परवीरहा ।\nविस्मयं मानयामास हृदि शौनकमब्रवीत् १।\nशत्रुघ्न उवाच।\nकर्मणो गहना वार्ता यया सात्वकनामधृत् ।\nदिवं प्राप्तोऽपि महता कर्मणा राक्षसीकृतः २।\nस्वामिन्वद महर्षे त्वं कर्मणां स्वगतिर्यथा ।\nयेन कर्मविपाकेन यादृशं नरकं भवेत् ३।\nशौनक उवाच।\nधन्योसि राघवश्रेष्ठ यत्ते मतिरियं शुभा ।\nजानन्नपि हितार्थाय लोकानां त्वं ब्रवीषि भोः ४।\nकथयामि विचित्राणां कर्मणां विविधा गतीः ।\nताः शृणुष्व महाराज यच्छ्रुत्वा मोक्षमाप्नुयात् ५।\nपरवित्तं परापत्यं कलत्रं पारकं च यः ।\nबलात्कारेण गृह्णाति भोगबुद्ध्या च दुर्मतिः ६।\nकालपाशेन संबद्धो यमदूतैर्महाबलैः ।\nतामिस्रे पात्यते तावद्यावद्वर्षसहस्रकम् ७।\nतत्र ताडनमुद्धूताः कुर्वंति यमकिंकराः ।\nपापभोगेन संतप्तस्ततो योनिं तु शौकरीम् ८।\nतत्र भुक्त्वा महादुःखं मानुषत्वं गमिष्यति ।\nरोगादिचिह्नितं तत्र दुर्यशो ज्ञापकं स्वकम् ९।\nभूतद्रोहं विधायैव केवलं स्वकुटुंबकम् ।\nपुष्णाति पापनिरतः सोंऽधतामिस्रके पतेत् १०।\nये नरा इह जंतूनां वधं कुर्वंति वै मृषा ।\nते रौरवे निपात्यंते भिद्यंते रुरुभी रुषा ११।\nयः स्वोदरार्थे भूतानां वधमाचरति स्फुटम् ।\nमहारौरवसंज्ञे तु पात्यते स यमाज्ञया १२।\nयो वै निजं तु जनकं ब्राह्मणं द्वेष्टि पापकृत् ।\nकालसूत्रे महादुष्टे योजनायुतविस्तृते १३।\nयावंति पशुरोमाणि गवां द्वेषं करोति यः ।\nतावद्वर्षसहस्राणि पच्यते यमकिंकरैः १४।\nयो भूमौ भूपतिर्भूत्वा दंडायोग्यं तु दंडयेत् ।\nकरोति ब्राह्मणस्यापि देहदंडं च लोलुपः १५।\nस सूकरमुखैर्दुष्टैः पीड्यते यमकिंकरैः ।\nपश्चाद्दुष्टासु योनीषु जायते पापमुक्तये १६।\nब्राह्मणानां गवां ये तु द्रव्यं वृत्तं तथाल्पकम् ।\nवृत्तिं वा गृह्णते मोहाल्लुंपंति स्वबलान्नराः १७।\nते परत्रांधकूपे च पात्यंते च महार्दिताः ।\nयोऽन्नं स्वयमुपाहृत्य मधुरं चात्तिलोलुपः १८।\nन देवाय न सुहृदे ददाति रसनापरः ।\nस पतत्येव नरके कृमिभोजनसंज्ञिते १९।\nअनापदि नरो यस्तु हिरण्यादीन्यपाहरेत् ।\nब्रह्मस्वं वा महादुष्टे संदंशे नरके पतेत् २०।\nयः स्वदेहं प्रपुष्णाति नान्यं जानाति मूढधीः ।\nस पात्यते तैलतप्ते कुंभीपाकेऽतिदारुणे २१।\nयो नागम्यां स्त्रियं मोहाद्योषिद्भावाच्च कामयेत् ।\nतं तया किंकराः सूर्म्या परिरंभं च कुर्वते २२।\nये बलाद्वेदमर्यादां लुंपंति स्वबलोद्धताः ।\nते वैतरण्यां पतिता मांसशोणितभक्षकाः २३।\nवृषलद्यं यः स्त्रियं कृत्वा तया गार्हस्थ्यमाचरेत् ।\nपूयोदे निपतत्येव महादुःखसमन्वितः २४।\nये दंभमाश्रयंते वै धूर्ता लोकस्य वंचने ।\nवैशसे नरके मूढाः पतंति यमताडिताः २५।\nये सवर्णां स्त्रियं मूढा रेतः स्वं पाययंति च ।\nरेतःकुल्यासु ते पापा रेतःपानेषु तत्पराः २६।\nये चौरा वह्निदा दुष्टा गरदा ग्रामलुंठकाः ।\nसारमेयादने ते वै पात्यंते पातकान्विताः २७।\nकूटसाक्ष्यं वदत्यद्धा पुरुषः पापसंभृतः ।\nपरकीयं तु द्रव्यं यो हरति प्रसभं बली २८।\nसोऽवीचिनरके पापी अवाग्वक्त्रः पतत्यधः ।\nतत्र दुःखं महद्भुक्त्वा पापिष्ठां योनिमाव्रजेत् २९।\nयो नरो रसनास्वादात्सुरां पिबति मूढधीः ।\nतं पाययंति लोहस्य रसं धर्मस्य किंकराः ३०।\nयो गुरूनवमन्येत स्वविद्याचारदर्पितः ।\nस मृतः पात्यते क्षारनरकेऽधोमुखः पुमान् ३१।\nविश्वासघातं कुर्वंति ये नरा धर्मनिष्कृताः ।\nशूलप्रोते च नरके पात्यंते बहुयातने ३२।\nपिशुनो यो नरान्सर्वानुद्वेजयति वाक्यतः ।\nदंदशूके च पतितो दंदशूकैः स दश्यते ३३।\nएवं राजन्ननेके वै नरकाः पापकारिणाम् ।\nपापं कृत्वा प्रयांत्येते पीडां यांति सुदारुणाम् ३४।\nयैर्न श्रुता रामकथा न परोपकृतिः कृता ।\nतेषां सर्वाणि दुःखानि भवंति नरकांतरे ३५।\nअत्र यस्य सुखं स्वर्गे भूयात्तस्य इतीर्यते ।\nये दुःखिनो रोगयुता नरकादागताश्च ते ३६।\nशेष उवाच।\nएतच्छ्रुत्वा महीपालः कंपमानः क्षणे क्षणे ।\nपप्रच्छ भूयस्तं विप्रं सर्वसंशयनुत्तये ३७।\nतत्तत्पापस्य चिह्नानि कथयस्व महामुने ।\nकेन पापेन किं चिह्नं भूलोके उपजायते ३८।\nइति श्रुत्वा तु तद्वाक्यं मुनिः प्रोवाच भूपतिम् ।\nशृणु राजन्प्रवक्ष्यामि चिह्नानि पापकारिणाम् ३९।\nशौनक उवाच।\nसुरापः श्यामदंतश्च नरकांते प्रजायते ।\nअभक्ष्यभक्षकारी च जायते गुल्मकोदरः ४०।\nउदक्यावीक्षितं भुक्त्वा जायते कृमिलोदरः ।\nश्वमार्जारादिसंस्पृष्टं भुक्त्वा दुर्गंधिमान्भवेत् ४१।\nअनिवेद्य सुरादिभ्यो भुंजानो जायते नरः ।\nउदरे रोगवान्दुःखी महारोगप्रपीडितः ४२।\nपरान्नविघ्नकरणादजीर्णमभिजायते ।\nमंदोदराग्निर्भवति सति द्रव्ये कदन्नदः ४३।\nविषदश्छर्दिरोगी स्यान्मार्गहा पादरोगवान् ।\nपिशुनो नरकस्यांते जायते श्वासकासवान् ४४।\nधूर्तोऽपस्माररोगी स्याच्छूली च परतापनः ।\nदावाग्निदायकश्चैव रक्तातीसारवान्भवेत् ४५।\nसुरालये जले वापि शकृत्क्षेपं करोति यः ।\nगुदरोगो भवेत्तस्य पापरूपः सुदारुणः ४६।\nगर्भपातनजा रोगाः क्षयमेहजलोदराः ।\nप्रतिमा भंगकारी च अप्रतिष्ठश्च जायते ४७।\nदुष्टवादी खंडितः स्यात्खल्वाटः परनिंदकः ।\nसभायां पक्षपाती च जायते पक्षघातवान् ४८।\nपरोक्तहास्यकृत्काणः कुनखी विप्रहेमहृत् ।\nतुंदीवरी ताम्रचौरः कांस्यहृत्पुंडरीकिकः ४९।\nत्रपुहारी च पुरुषो जायते पिंगमूर्द्धजः ।\nशीसहारी च पुरुषो जायते शीर्षरोगवान् ५०।\nघृतचौरस्तु पुरुषो जायते नेत्ररोगवान् ।\nलोहहारी च पुरुषो बर्बरांगः प्रजायते ५१।\nचर्महारी च पुरुषो जायते मेदसा वृतः ।\nमधुचौरस्तु पुरुषो जायते बस्तिगंधवान् ५२।\nतैलचौर्येण भवति नरः कण्ड्वातिपीडितः ।\nआमान्नहरणाच्चैव दंतहीनः प्रजायते ५३।\nपक्वान्नहरणाच्चैव जिह्वारोगयुतो भवेत् ।\nमातृगामी च पुरुषो जायते लिंगवर्जितः ५४।\nगुरुजायाभिगमनान्मूत्रकृच्छ्रः प्रजायते ।\nभगिनीं चैव गमने पीतकुष्ठः प्रजायते ५५।\nस्वसुतागमने चैव रक्तकुष्ठः प्रजायते ।\nभ्रातृभार्याभिगमने गुल्मकुष्ठः प्रजायते ५६।\nस्वामिगम्यादिगमने जायते दद्रुमंडलम् ।\nविश्वस्तभार्यागमने गजचर्मा प्रजायते ५७।\nपितृष्वस्रभिगमने दक्षिणांगे व्रणी भवेत् ।\nमातुलान्यास्तु गमने वामांगे व्रणवान्भवेत् ५८।\nपितृव्यपत्नीगमने कटौ कुष्ठः प्रजायते ।\nमित्रभार्याभिगमने मृतभार्यः प्रजायते ५९।\nस्वगोत्रस्त्रीप्रसंगेन जायते च भगंदरः ।\nतपस्विनीप्रसंगेन प्रमेहो जायते नरे ६०।\nश्रोत्रियस्त्रीप्रसंगेन जायते नासिकाव्रणी ।\nदीक्षितस्त्रीप्रसंगेन जायते दुष्टरक्तसृक् ६१।\nस्वजातिजायागमने जायते हृदयव्रणी ।\nजात्युन्नतस्त्रीगमने जायते मस्तकव्रणी ६२।\nपशुयोनौ च गमनान्मूत्रघातः प्रजायते ।\nएते दोषा नराणां स्युर्नरकांते न संशयः ६३।\nस्त्रीणामपि भवंत्येते तत्तत्पुरुषसंगमात् ।\nएवं राजन्हि चिह्नानि कीर्तितानि सुपापिनाम् ६४।\nदानपुण्यप्रसंगेन तीर्थादिक्रियया तथा ।\nरामस्य चरितं श्रुत्वा तपसा वाक्षयं व्रजेत् ६५।\nसर्वेषामेव पापानां हरिकीर्तिधुनी नृणाम् ।\nक्षालयेत्पापिनां पंकं नात्र कार्या विचारणा ६६।\nयो नावमन्येत हरिं तस्य यागाविधि श्रुताः ।\nतीर्थान्यपि सुपुण्यानि पावितुं न क्षमाणि तम् ६७।\nहसते कीर्त्यमानं यश्चरित्रं ज्ञानदुर्बलः ।\nन तस्य नरकान्मुक्तिः कल्पांतेऽपि भविष्यति ६८।\nया हि राजन्विमोक्षार्थं हयस्यानुचरैः सह ।\nश्रावय श्रीशचरितं यतो वाहगतिर्भवेत् ६९।\nशेष उवाच।\nइति श्रुत्वा प्रहृष्टोऽभूच्छत्रुघ्नः परवीरहा ।\nप्रणम्य तं परिक्रम्य ययौ सेवकसंयुतः ७०।\nतत्र गत्वा स हनुमान्हयवर्यस्य पार्श्वतः ।\nउवाच रामचरितं महादुर्गतिनाशकम् ७१।\nयाहि देव विमानं स्वं रामकीर्तनपुण्यतः ।\nस्वैरं चर स्वलोके त्वं मुक्तो भव कुयोनितः ७२।\nइति वाक्यं समाकर्ण्य शत्रुघ्नो यावदास्थितः ।\nतावद्ददर्श विमलं देवं वैमानिकं वरम् ७३।\nस उवाच विमुक्तोऽहं रामकीर्तनसंश्रुतेः ।\nयामि स्वं भवनं राजन्नाज्ञापय महामते ७४।\nइत्युक्त्वा प्रययौ देवो विमाने स्वे परिस्थितः ।\nतदा विस्मयमापुस्ते शत्रुघ्नेन सहानुगाः ७५।\nततो वाहो विनिर्मुक्तो गात्रस्तंभाच्च भूतलात् ।\nययौ तद्विपिनं सर्वं भ्रमन्पक्षिसमाकुलम् ७६।\nइति श्रीपद्मपुराणे पातालखंडे रामाश्वमेधे शेषवात्स्यायनसंवादे हयनिर्मुक्तिर्नामाष्टचत्वारिंशत्तमोऽध्यायः ४८ ।"
  }
]
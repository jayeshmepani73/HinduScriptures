[
  {
    "text": "यम उवाच-\nबभूव भूपतिः पूर्वं ख्यातो नाम्ना महीरथः ।\nपूर्वपुण्यफलावाप्त प्रभूतैश्वर्यसंपदः १।\nकेवलं कामकलना ललना ललितस्थितः ।\nतदेकव्यसनासक्तिर्न धर्मार्थ व्यवस्थितः २।\nमंत्रिणि न्यस्य राज्यश्रीर्बुभुजे विषयान्नृपः ।\nस कामिनी सहचरो राज्यकार्यपराङ्मुखः ३।\nन प्रजा न धनं धर्मं नार्थं कार्यं च पश्यति ।\nकेवलं कामिनीकेलि कलनोचितवासनः ४।\nअथ कालेन महता पुरोधास्तस्य कश्यपः ।\nवचः प्रोवाच तं धर्म्यमिति चेतस्यचिंतयत् ५।\nन वारयति यो मोहादधर्मान्नृपतिं गुरुः ।\nसोपि तत्पापभुक्तस्माद्बोधनीयः पुरोधसा ६।\nबोधितोऽप्यवजानाति स चेद्वाक्यं पुरोधसः ।\nपुरोधास्तत्र निर्दोषो राजा स्यात्सर्वदोषभाक् ७।\nशृणु राजन्मम गुरोर्वचो धर्मार्थसंहितम् ।\nअभिन्नार्थमुपेतार्थमिच्छारागादि वर्जितम् ८।\nअयमेव परो धर्मो यद्गुरोर्वचसि स्थितिः ।\nगुर्वाज्ञायालवो राज्ञामायुः श्री सौख्यवर्द्धनः ९।\nन विप्रास्तर्पिता दानैर्विष्णुर्नाराधितस्त्वया ।\nन व्रतं न तपः किंचिन्न तीर्थं हि कृतं त्वया १०।\nहरिनाम त्वया कामवशगेन न चिंतितम् ।\nहा त्वया भीरुसंगत्या न विद्वत्संगतिः कृता ११।\nस्मरचामरवाहिन्यो वल्लभाः कस्य न प्रियाः ।\nकिंतु ताः पवनोल्लोलकदलीदलवच्चलाः १२।\nतरंगतरलैरर्थैर्भोगैर्भ्रूभंगभंगुरैः ।\nमुहूर्तपेयैस्तारुण्यैर्न तृप्यंते महाशयाः १३।\nकिं विद्यया च तपसा किं त्यागेन नयेन वा ।\nकिं विविक्तेन मनसा स्त्रीभिर्यस्य हृतं मनः १४।\nएक एव सुहृद्धर्मो निधनेष्वनुयाति यः ।\nसर्वमन्यच्छरीरेण समं नाशं गमिष्यति १५।\nधर्मं शनैः संचिनुयाद्वल्मीकमिव पुत्तिकाः ।\nधर्मेण हि सहायेन तमस्तरति दुस्तरम् १६।\nअनिलोल्लासितोत्ताल जलकल्लोल चंचलम् ।\nकिं न जानासि राजेंद्र नृणां जीवित विभ्रमम् १७।\nविनयो रत्नमुकुटः सत्यधर्मौ च कुंडले ।\nत्यागश्च कंकणो येषां किं तेषां जडमंडनैः १८।\nमृतं शरीरमुत्सृज्य काष्ठलोष्टसमं भुवि ।\nविमुखा बांधवा यांति धर्मस्तमनुगच्छति १९।\nगम्यमानेषु सर्वेषु क्षीयमाणे तथायुषि ।\nजीविते लुप्यमाने च किमुत्थाय न धावसि २०।\nकुटुंबं पुत्रदारादि शरीरं द्रव्यसंचयः ।\nपारक्यमध्रुवं किंतु स्वीये सुकृतदुष्कृते २१।\nयदा सर्वं परित्यज्य गंतव्यमवशेन ते ।\nअनर्थे किं प्रसक्तस्त्वं स्वधर्मं नानुतिष्ठसि २२।\nअविश्राममनालंबमपाथेयमदेशिकम् ।\nमृतः कांतारमध्वानं कथमेको गमिष्यसि २३।\nन हि त्वां प्रस्थितं कश्चित्पृष्ठतोऽनुगमिष्यति ।\nसुकृतं दुष्कृतं च त्वां यास्यंतमनुयास्यति २४।\nश्रुतिस्मृत्युदितं कर्म कुलदेशोचितं हितम् ।\nधर्ममूलं निषेवस्व सदाचारमतंद्रितः २५।\nपरित्यजेदर्थकामौ स्यातां चेद्धर्मवर्जितौ ।\nधर्मेण प्राप्यते सर्वमर्थकामादिकं सुखम् २६।\nइंद्रियाणां जयं योगं समातिष्ठेद्दिवानिशम् ।\nजितेंद्रियो हि शक्नोति पथि स्थापयितुं प्रजाः २७।\nअतिप्रगल्भ ललना कटाक्ष चपलाश्रियः ।\nविनये प्रणिधानेन चिरं तिष्ठंति भूभुजाम् २८।\nकामदर्पादिशीलानामविचारित कारिणाम् ।\nआयुषा सह नश्यंति संपदो मूढचेतसाम् २९।\nभूतिभिर्नष्टदृष्टाभिर्नृत्यंते न महाशयाः ।\nनागताभिर्न याताभिर्नदीभिश्चीयतेंबुधिः ३०।\nव्यसनस्य च मृत्योश्च व्यसनं कष्टमुच्यते ।\nव्यसन्यधोधो व्रजति स्वर्गाम्यव्यसनी नृपः ३१।\nव्यसनानि दुरंतानि कामजानि विशेषतः ।\nत्यज तस्मान्महाराज कामं धर्मविरोधिनम् ३२।\nजडानामविवेकानामसुराणां दुरात्मनाम् ।\nभाग्यभोग्यानि राज्यानि संत्यनीतिमतामपि ३३।\nनैव स्थिराणि तानीह दुरितैरनुसेवितैः ।\nविलीयंते यथा वह्निसंसर्गेणेंधनानि च ३४।\nगच्छतस्तिष्ठतो वापि जाग्रतः स्वपतोऽपि वा ।\nन विचारपरं चेतो यस्यासौ मृत एव सः ३५।\nउपदेष्टा श्रुतवतां गुरुरित्युच्यते यतः ।\nकिंतु त्वासन्नविपदामुपदेशाः शिरोरुहाः ३६।\nविषयज्वरमुत्सृज्य समया स्वस्थया धिया ।\nयुक्त्या च व्यवहारिण्या स्वार्थः प्राज्ञेन साध्यते ३७।\nअशुभाच्चलितं याति शुभं तस्मादपीतरम् ।\nजंतोश्चित्तं च शिशुवत्तस्मात्तच्चालयेद्बलात् ३८।\nउपधार्य मतिं राजन्वृद्धानां धर्मदर्शिनाम् ।\nनियच्छेत्परया बुद्ध्या चित्तमुत्पथगामि यत् ३९।\nन धनान्युपकुर्वंति न मित्राणि न बांधवाः ।\nन हस्तपादचलनं न देशांतरसंगतम् ४०।\nन कायक्लेशवैधुर्यं न तीर्थायतनाश्रयः ।\nकेवलं तन्मनस्कस्य जपेनासाद्यते पदम् ४१।\nविषये वर्तमानस्य तस्माच्चित्तस्य संयमे ।\nयत्नं कुर्याद्बुधो राजन्ध्रुवं यंतेव वाजिनाम् ४२।\nतत्तत्कुर्याद्यतो राजन्भवता येन वंचितः ।\nमुनिभिश्च फलैस्तैस्तैरतोप्याकर्णयाधुना ४३।\nमुह्यतापि मनुष्येण प्रष्टव्याः सुहृदो बुधाः ।\nते च पृष्टा यथा ब्रूयुस्तत्कर्त्तव्यं यथोचितम् ४४।\nसर्वोपायेन कर्त्तव्यो निग्रहः कामकोपयोः ।\nश्रेयोऽर्थिना यतस्तौ हि श्रेयोघातार्थमुद्यतौ ४५।\nकामो हि बलवान्राजञ्छरीरस्थो रिपुर्महान् ।\nन तस्य वशगो भूयाज्जनः श्रेयोभिलाषुकः ४६।\nयः कामो देवदेवेन पुरा तेनैव शूलिना ।\nललाटवह्निना दग्धः कृतोनंग इति स्थितिः ४७।\nयदा वांछत्यसौ नारीं निहंतुं समनोभवः ।\nपुंसां कायं समाश्रित्य स्वरूपं दर्शयत्यसौ ४८।\nचिंत्यमानस्य वै पुंसो नार्या रूपं पुनःपुनः ।\nतमदृष्टं समाश्रित्य नरमुन्मादयत्यसौ ४९।\nतथैवोन्मादयत्येष योषिदंगं न संशयः ।\nस्मरः संस्मरणान्नाम जातं तस्य ततो नृप ५०।\nयादृशस्तादृशो रंगो वस्त्रं वीरसमाश्रयेत् ।\nआत्मतेजः प्रकाशात्सोऽश्रुधारा पेयतां व्रजेत् ५१।\nनार्यारूपं समारुह्य धीरं तमपि मोहयेत् ।\nपुरुषं तु समाश्रित्य द्रावयत्येष योषितम् ५२।\nस एव सहजो राजन्नशरीरी शरीरगः ।\nशरीरकस्यापि विभो कथं पापं विधीयते ५३।\nयं प्राप्यातिपवित्राणि पंचगव्यहवींषि च ।\nअशुचित्वं क्षणं यांति कोऽन्य स्यादशुचिस्ततः ५४।\nजिघ्रन्नपि स्वदुर्गंधं पश्यन्नपि मलं स्वकम् ।\nन विरज्यति लोकोऽयं पीडयन्नपि नासिकाम् ५५।\nहृद्यान्नमन्नपानानि यं प्राप्य सुरभीणि च ।\nअशुचित्वं प्रयांत्याशु कोऽन्यस्यादशुचिस्ततः ५६।\nयस्योदरगतं चान्नं स्वं हि रूपं परित्यजेत् ।\nकृमिमिश्रममेध्यत्वं शीघ्रं प्रज्ञायते किल ५७।\nतथापि देहे भूपाल निजरूपं परित्यजेत् ।\nशुनतां याति वै पश्चात्कृमिदुर्गंधिसंकुले ५८।\nजायंते तत्र वै यूकाः कृमयो वा न संशयः ।\nसकृमिः कुरुते स्फोटं कंडूश्च परिदारुणः ५९।\nव्यथामुत्पादयेद्भूयः सर्वांगं परिचालयेत् ।\nनखाग्रैर्घृष्यमाणा सा कंडूः शांता प्रजायते ६०।\nतद्वत्सुखं भवत्येव सुरतस्य न संशयः ।\nभुंजत्येवं रसान्मर्त्यः सुभक्षान्पिबते पुनः ६१।\nतत्रस्थं पचते वह्निरपाने पातयेन्मलम् ।\nसारभूतो रसस्तत्र उद्रिक्तस्तु प्रजायते ६२।\nनिर्मलः शुद्धवीर्यस्तु ब्रह्मस्थानं प्रयाति च ।\nआकृष्टः स समानेन नीतस्तेनापि वायुना ६३।\nस्थानं न लभते वीर्यं चंचलत्वेन वर्तते ।\nप्राणिनां हि कपालेषु कृमयः संति पंच वै ६४।\nद्वावेतौ कर्णमूले तु नेत्रस्थाने ततः पुनः ।\nकनिष्ठांगुलिमानेन रक्तपुच्छाश्च भूपते ६५।\nनवनीतस्य वर्णेन कृष्णपुच्छा न संशयः ।\nतेषां नामानि भद्रं ते मत्तो निगदतः शृणु ६६।\nपिङ्गली शृंगली नाम द्वौ कृमी कर्णमूलयोः ।\nशृंगली जंगली चान्यौ नेत्रयोरंतरस्थितौ ६७।\nकृमीणां शतपंचाशत्तादृग्भूता न संशयः ।\nललाटांतः स्थिताः सर्वे राजिकायाः प्रमाणतः ६८।\nकपालरोगिणः सर्वे कुर्वंति न संशयः ।\nअन्यमेवं प्रवक्ष्यामि प्राजापत्यो महाकृमिः ६९।\nसतंडुलप्रमाणेन तद्वद्वर्णेन संशयः ।\nकेशद्वयं मुखे तस्य विद्यते शृणु भूपते ७०।\nप्राणिनां संक्षयाबुद्धिस्तत्क्षणाद्धि न संशयः ।\nस्वस्थाने संस्थितस्यापि प्राजापत्यस्य वै मुखे ७१।\nतद्वीर्यं रसरूपेण पतते नात्र संशयः ।\nसुखेन पिबते वीर्यं तेन मत्तः प्रजायते ७२।\nतालुस्थानं प्रभेद्यैव चंचलत्वेन वर्त्तते ।\nइडा च पिंगला नाडी सुषुम्ना तत्र संस्थिताः ७३।\nस्वबलेनापि तस्यैव कंपिता नाडिका क्षणम् ।\nकामकंडूर्भवेद्राजन्सर्वेषां प्राणिनां किल ७४।\nनरस्य स्फुटते लिगं नार्या योनिश्च भूपते ।\nस्त्रीनरौ च प्रमत्तौ तौ गच्छतः संगमं ततः ७५।\nकायेन कायं संघृष्य मैथुनेन हि जायते ।\nक्षणमात्रं सुखं तत्र पुनः कंडूश्च तादृशी ७६।\nसर्वत्र दृश्यते वीर भाव एवंविधः किल ।\nविरसः परिपाकोऽयं विषयस्य न संशयः ७७।\nधर्म एव पुनः श्रेयान्विधिना समनुष्ठितः ।\nधैर्यमालंब्य च ततो धर्ममेव समाचर ७८।\nश्वास एष चपलः क्षणमध्ये यो गतागत शतानि विधत्ते ।\nजीवितं तनुभृतां तदधीनं कः समाचरति धर्मविलंबम् ७९।\nदशमीमपि यातस्य चेतो नाद्यापि भूपते ।\nविषयेभ्यो निषिद्धेभ्यो हाहा न विरमेच्चलम् ८०।\nन जातुकामः कामानामुपभोगेन शाम्यति ।\nहविषा कृष्णवर्त्मेव भूय एवाभिवर्द्धते ८१।\nपुंश्चल्यापहृतं चित्तं कश्चान्यो मोचितुं क्षमः ।\nआत्मारामेश्वरमृते भगवंतं च माधवम् ८२।\nतस्मात्सर्वं निष्फलत्वं प्रयातं कामकश्मलात् ।\nवयस्तेऽप्यधुना भूप समाचर हितं निजम् ८३।\nवदाम्यहं तव नृपहितं सर्वोत्तमोत्तमम् ।\nपुरोहितो यतस्तेऽहं सदसत्कर्मभागपि ८४।\nएकतः सर्वपुण्यानि पापनाशाय पापिनाम् ।\nएकतो माधवे मासो माधवस्यप्रियः सदा ८५।\nब्रह्महत्या सुरापानं स्तेयं गुर्वंगनागमः ।\nमहांति पातकान्येव कीर्तितानि मुनीश्वरैः ८६।\nतत्र यन्मनसा काये व्रतेनापि कृतं नरैः ।\nनाशयेन्माधवो मासः सर्वं पापतमो महत् ८७।\nदिवाकर इव ध्वांतं नाशयेन्नृपसर्वशः ।\nतथा श्री माधवोमासस्तमाचर विधानतः ८८।\nआजन्मनोऽपि विहितानि महांति राजन्घोराणि तानि दुरितानि विहाय मर्त्याः ।\nवैशाखमासविहिताचरणप्रभाव पुण्येन ते हरिपुरं मुदिता लभंते ८९।\nयद्येकमपि वैशाखमाचरंति विधानतः ।\nभावतः पापिनोऽप्यंते प्रयांति हरिमंदिरम् ९०।\nतस्मात्त्वमपि राजेंद्र मासेऽस्मिन्माधवेधुना ।\nप्रातःस्नात्वा विधानेन समर्चय मधुद्विषम् ९१।\nतंडुलस्य यथा चर्म यथा ताम्रस्य कालिमा ।\nनश्यंति क्रियया वीर पुरुषस्य तथा मलः ९२।\nजीवस्य तंडुलस्येव सहजोऽपि मलो महान् ।\nनश्यत्येव न संदेहस्तस्मात्कर्मोदितं कुरु ९३।"
  }
]
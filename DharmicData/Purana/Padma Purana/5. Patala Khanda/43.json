[
  {
    "text": "शेष उवाच\nहनूमान्वीरसिंहं तु समागत्याब्रवीद्वचः ।\nतिष्ठ यासि कुतो वीर जेष्यामि त्वां क्षणादिह ॥१\nएवमुक्तं समाकर्ण्य प्लवगस्य वचो महत् ।\nकोपपूरपरिप्लुष्टः कार्मुकं जलदस्वनम् ॥२\nविनद्य घोरान्निशितान्बाणान्मुंचन्बभौ रणे ।\nआषाढे जलदस्येव धारासारे मनोहरः ॥३\nतान्दृष्ट्वा निशितान्बाणान्स्वदेहे सुविलग्नकान् ।\nचुकोप हृदयेऽत्यतं हनूमानंजनी सुतः ॥४\nमुष्टिना ताडयामास हृदये वज्रसारिणा ।\nसमुष्टिना हतो वीरः पपात धरणीतले ॥५\nमूर्च्छितं तं समालोक्य पितृव्यं स शुभांगदः ।\nरुक्मांगदोऽपि संमूर्च्छां त्यक्त्वागाद्रणमंडलम् ॥६\nबाणान्समभिवर्षंतौ मेघाविव महास्वनौ ।\nकुर्वंतौ कदनं घोरं प्लवंगं प्रति जग्मतुः ॥७\nतौ दृष्ट्वा समरे वीरौ समायातौ कपीश्वरः ।\nलांगूलेन च संवेष्ट्य सरथौ चापधारकौ ॥८\nस्फोटयामास भूदेशे तत्क्षणान्मूर्च्छितावुभौ ।\nनिश्चेष्टौ समभूतां तौ रुधिरारक्तदेहकौ ॥९\nबलमित्रश्चिरं युद्धं विधाय सुमदेन हि ।\nमूर्च्छामप्रापयत्तं वै बाणैः सुशितपर्वभिः ॥१०\nपुष्कलेन क्षणान्नीतो मूर्च्छां चैतन्यवर्जिताम् ।\nजयमाप्तं तु कटकं शत्रुघ्नस्य भटार्दनम् ॥११\nएतस्मिन्समये सांबः स्यंदनं वरमास्थितः ।\nविस्फारयन्धनुर्दिव्यमुपाधावद्भटानिमान् ॥१२\nजटाजूटांतरगतां चंद्ररेखां वहन्महान् ।\nसर्पाभूषां मनःस्पर्शां दधदाजगवं धनुः ॥१३\nमूर्च्छितान्स्वजनान्दृष्ट्वा भक्तार्तिघ्नो महेश्वरः ।\nयोद्धुं प्रायान्महासैन्यैः शत्रुघ्नस्य भटानिमान् ॥१४\nसगणः सपरीवारः कंपयन्पृथिवीतलम् ।\nभक्तरक्षार्थमागच्छंस्त्रिपुरं तु पुरा यथा ॥१५\nकोपाच्छोणतरे नेत्रे वहन्प्रलयकारकः ।\nपश्यन्वीरान्बहुमतीन्पिनाकी देववंदितः ॥१६\nतमागतं महेशानं वीक्ष्य रामानुजो बली ।\nजगाम समरे योद्धुं सर्वदेवशिरोमणिम् ॥१७\nअथागतं तु शत्रुघ्नं रुद्रो वीक्ष्य पिनाकधृक् ।\nउवाच परमापन्नः कोपं सगुणचापधृक् ॥१८\nपुष्कलेन महत्कर्म कृतं रामांघ्रिसेविना ।\nमद्भक्तं यो रणे हत्वा गतः समरमंडलम् ॥१९\nअद्य क्वास्ति परो वीरः पुष्कलः परमास्त्रवित् ।\nतं हत्वा सुखमाप्स्यामि समरे भक्तपीडनम् ॥२०\nशेष उवाच\nइत्युक्त्वा वीरभद्रं स प्रेषयामास पुष्कलम् ।\nयाहि त्वं समरे योद्धुं पुष्कलं सेवकार्दनम् ॥२१\nनंदिनं प्रेषयामास हनूमंतं महाबलम् ।\nकुशध्वजं प्रचंडं तु भृंगिणं च सुबाहुकम् ॥२२\nसुमदं चंडनामानं गणं स्वीयं समादिशत् ।\nपुष्कलस्तु समायांतं वीरभद्रं महागणम् ॥२३\nमहारुद्रस्य संवीक्ष्य योद्धुं प्रायान्महामनाः ।\nपुष्कलः पंचभिर्बाणैस्ताडयामास संयुगे ॥२४\nतैर्बाणैः क्षतगात्रस्तु त्रिशूलं स समादिशत् ।\nस त्रिशूलं क्षणाच्छित्त्वा व्यगर्जत महाबलः ॥२५\nछिन्नं स्वीयं त्रिशूलं वै वीक्ष्य रुद्रानुगो बली ।\nखट्वांगेन जघानाशु मस्तके भारतिं द्विज ॥२६\nखट्वांगाभिहतः सोऽथ मुमूर्च्छ क्षणमुद्भटः ।\nविहाय मूर्च्छां सद्वीरः पुष्कलः परमास्त्रवित् ॥२७\nशरैश्चिच्छेद खट्वांगं करस्थं तस्य तत्क्षणात् ।\nवीरभद्रः स्वकेच्छिन्ने खट्वांगे करसंस्थिते ॥२८\nपरमक्रोधमापन्नो बभंज रथिनो रथम् ।\nभंक्त्वा रथं तु वीरस्य पदातिं च विधाय सः ॥२९\nबाहुयुद्धेन युयुधे पुष्कलेन महात्मना ।\nस पुष्कलो रथं त्यक्त्वा चूर्णितं तेन वेगतः ॥३०\nमुष्टिना ताडयामास वीरभद्रं महाबलः ।\nअन्योन्यं मुष्टिभिर्घ्नंतावूरुभिर्जानुभिस्तथा ॥३१\nपरस्परवधोद्युक्तौ परस्परजयैषिणौ ।\nएवं चतुर्दिनमभूद्रात्रिं दिवमपीशयोः ॥३२\nन कोपि तत्र हीयेत न जीयेत महाबलः ।\nपंचमे तु दिने वृत्ते वीरभद्रो महाबलः ॥३३\nगृहीत्वा नभ उड्डीनो महावीरं तु पुष्कलम् ।\nतत्र युद्धं तयोरासीद्देवासुरविमोहनम् ॥३४\nमुष्टिना चरणाघातैर्बाहुभिः सुखुरैर्महत् ।\nतदात्यंतं प्रकुपितः पुष्कलो वीरभद्रकम् ॥३५\nगृहीत्वा कंठदेशे तु ताडयामास भूतले ।\nतत्प्रहारेण व्यथितो वीरभद्रो महाबलः ॥३६\nगृहीत्वा पुष्कलं पादे जघानास्फालयन्मुहुः ।\nताडयित्वा महीदेशे पुष्कलं सुमहाबलः ॥३७\nत्रिशूलेन चकर्ताशु शिरो ज्वलितकुंडलम् ।\nजगर्ज पुष्कलं हत्वा वीरभद्रो महाबलः ॥३८\nगर्जता तेन शार्वेण प्रापितास्त्रा समुद्भटाः ।\nहाहाकारो महानासीत्पुष्कले पतिते रणे ॥३९\nत्रासं प्रापुर्जनाः सर्वे रणमध्ये सुकोविदाः ।\nते शशंशुश्च शत्रुघ्नं पुष्कलं पतितं रणे ॥४०\nनिहतं वीरभद्रेण महेश्वरगणेन वै ।\nइत्याश्रुत्य महावीरः पुष्कलस्य वधं तदा ॥४१\nदुःखं प्राप्तो रणेऽत्यतं कंपमानः  शुचा महान् ।\nतं दुःखितं च शत्रुघ्नं ज्ञात्वा रुद्रो ऽब्रवीद्वचः ॥४२\nशत्रुघ्नं समरे वीरं शोचंतं पुष्कले हते ।\nरे शत्रुघ्न रणे शोकं मा कृथाः सुमहाबल ॥४३\nवीराणां रणमध्ये तु पातनं कीर्तये स्मृतम् ।\nधन्यो वीरः पुष्कलाख्यो यश्च वै दिनपंचकम् ॥४४\nयुयुधे वीरभद्रेण महाप्रलयकारिणा ।\nयेन क्षणाद्विनिहतो दक्षो मदपमानकृत् ॥४५\nक्षणाद्विनिहता येन दैत्यास्त्रिपुरसैनिकाः ।\nतस्माद्युद्ध्स्व राजेंद्र शोकं त्यक्त्वा महाबल ॥४६\nयत्नात्तिष्ठाद्य वीराग्र्य मयि योद्धरि संस्थिते ।\nशोकं संत्यज्य शत्रुघ्नो वीरश्चुक्रोध शंकरम् ॥४७\nआत्तसज्जधनुर्बाणैः प्रचच्छाद महेश्वरम् ।\nते बाणाः सुरशीर्षण्य वपुषं क्षतविक्षतम् ॥४८\nअकुर्वत महच्चित्रं भक्तरक्षार्थमागतम् ।\nते बाणाः शंकरस्यापि बाणा नभसि संस्थिताः ॥४९\nव्याप्यैतत्सकलं विश्वं चित्रकारि मुनेरपि ।\nतद्बाणयोर्युद्धबलं वीक्ष्य सर्वत्र मेनिरे ॥५०\nप्रलयं लोकसंहारकारकं सर्वमोहकम् ।\nआकाशे तु विमानानि संश्रित्य स्वपुरस्थिताः ॥५१\nविलोकयितुमागत्य प्रशंसंति तयोर्भृशम् ।\nअयं लोकत्रयस्यास्य प्रलयोत्पत्तिकारकः ॥५२\nअसावपि महाराज रामचंद्रस्य चानुजः ।\nकिमिदं भविता को वा जेष्यति क्षितिमंडले ॥५३\nपराजयं वा को वीरः प्राप्स्यते रणमूर्धनि ।\nएवमेकादशाहानि वृत्तं युद्धं परस्परम् ॥५४\nद्वादशे दिवसे प्राप्ते मुमोचास्त्रं नराधिपः ।\nब्रह्मसंज्ञं महादेवं हंतुं क्रोधसमन्वितः ॥५५\nसविज्ञाय महास्त्रं तन्मुक्तं शत्रुघ्नवैरिणा ।\nहसन्नप्यपिबत्तेन मुक्तं ब्रह्मशिरो महत् ॥५६\nअत्यंतं विस्मयं प्राप्य किं कर्तव्यमतः परम् ।\nएवं विचारयुक्तस्य हृदये ज्वलनोपमम् ॥५७\nशरं वै निचखानाशु देवदेव शिरोमणिः ।\nतेन बाणेन शत्रुघ्नो मूर्च्छितो रणमंडले ॥५८\nहाहाभूतमभूत्सर्वं कटकं भटसेवितम् ।\nवीराः सर्वे रुद्रगणैः पातिताः पृथिवीतले ॥५९\nसुबाहुसुमदोन्मुख्याः स्वबाहुबलदर्पिताः ।\nपतितं मूर्च्छया वीक्ष्य शत्रुघ्नं शरपीडितम् ॥६०\nपुष्कलं तु रथे स्थाप्य सेवकैः परिरक्षितुम् ।\nहनूमानागतो योद्धुं शिवं संहारकारकम् ॥६१\nश्रीरामस्मरणं योधान्स्वीयान्विप्र प्रहर्षितान् ।\nप्रकुर्वन्रोषितस्तीव्रं लांगूलं च प्रकंपयन् ॥६२\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे पुष्कलशत्रुघ्नपराजयोनाम त्रिचत्वारिंशत्तमोऽध्यायः ४३"
  }
]
[
  {
    "text": "शेष उवाच।\nगच्छत्सु रथिवर्येषु शत्रुघ्नादिषु भूरिषु ।\nमहाराजेषु सर्वेषु रथकोटियुतेषु च १।\nअकस्मादभवन्मार्गे तमः परमदारुणम् ।\nयस्मिन्स्वीयो न पारक्यो लक्ष्यते ज्ञातिभिर्नरैः २।\nरजसा व्यावृतं व्योम विद्युत्स्तनितसंकुलम् ।\nएतादृशे तु संमर्दे महाभयकरे ततः ३।\nमेघा वर्षंति रुधिरं पूयामेध्यादिकं बहु ।\nअत्याकुला बभूवुस्ते वीराः परमवैरिणः ४।\nआकुलीकृतलोके तु किमिदं किमिति स्थितिः ।\nतमोव्याप्तानि लोकानां चक्षूंषि प्रथितौजसाम् ५।\nजहाराश्वं रावणस्य सुहृत्पातालसंस्थितः ।\nविद्युन्मालीति विख्यातो राक्षसश्रेणिसंवृतः ६।\nकामगे सुविमाने तु सर्वायसनिषेविणि ।\nआरूढोऽश्वं तु वीराणां भयं कुर्वञ्जहार ह ७।\nमुहूर्तात्तत्तमो नष्टमाकाशं विमलं बभौ ।\nवीराः शत्रुघ्नमुख्यास्ते प्रोचुः कुत्र हयोऽस्ति सः ८।\nते सर्वे हयराजं तु लोकयंतः परस्परम् ।\nददृशुर्न यदा वाहं हाहाकारस्तदाभवत् ९।\nकुत्राश्वो हयमेधस्य केन नीतः कुबुद्धिना ।\nइति वाचमवोचंस्ते तावत्स दनुजेश्वरः १०।\nददृशे सुभटैः सर्वै रथस्थैः शौर्यशोभितैः ।\nविमानवरमारूढै राक्षसाग्र्यैः समावृतः ११।\nदुमुर्खा विकरालास्या लंबदंष्ट्रा भयानकाः ।\nराक्षसास्तत्र दृश्यंते सैन्यग्रासाय चोद्यताः १२।\nतदा तं वेदयामासुः शत्रुघ्नं नृवरोत्तमम् ।\nहयो नीतो न जानीमः खे विमानविलासिना १३।\nतमसा व्याकुलान्कृत्वा वीरानस्मान्समाययौ ।\nजग्राह नृपशार्दूल हयं कुरु यथोचितम् १४।\nशत्रुघ्नस्तद्वचः श्रुत्वा महारोषसमावृतः ।\nकोऽस्त्येष राक्षसो यो मे हयं जग्राह वीर्यवान् १५।\nविमानं तत्पतत्वद्य मद्बाणव्रजनिर्हतम् ।\nपतत्वद्य शिरस्तस्य क्षुरप्रैर्मम वैरिणः १६।\nसज्जीयंतां रथाः सर्वैर्महाशस्त्रास्त्रपूरिताः ।\nयांतु तं प्रतिसंहर्तुं योद्धारो वाजिहारिणम् १७।\nइत्युक्त्वा रोषताम्राक्ष उवाच निजमंत्रिणम् ।\nनयानयविदं शूरं युद्धकार्यविशारदम् १८।\nशत्रुघ्न उवाच।\nमंत्रिन्कथय के योज्या राक्षसस्य वधोद्यताः ।\nमहाशस्त्रा महाशूराः परमास्त्रविदुत्तमाः १९।\nकथयाशु विचार्यैवं तत्करोमि भवद्वचः ।\nवीरान्कथय तस्यैवं योग्यान्सर्वास्त्रकोविदान् २०।\nएतच्छ्रुत्वा तु सचिवः प्राह वाक्यं यथोचितम् ।\nवीरान्रणवरे योग्यान्दर्शयंस्तरसा नतान् २१।\nसुमतिरुवाच।\nजेतुं गच्छतु तद्रक्षः समरे विजयोद्यतः ।\nमहाशस्त्रास्त्रसंयुक्तः पुष्कलः परतापनः २२।\nतथा लक्ष्मीनिधिर्यातु शस्त्रसंघसमन्वितः ।\nकरोतु तस्य यानस्य भंगं तीक्ष्णैः स्वसायकैः २३।\nहनूमान्धृष्टकर्मात्र राक्षसैर्योधितुं क्षमः ।\nकरोतु मुखपुच्छाभ्यां ताडनं रक्षसां प्रभो २४।\nवानरा अपि ये वीरा रणकर्मविशारदाः ।\nगच्छंतु तेऽखिला योद्धुं तववाक्यप्रणोदिताः २५।\nसुमदश्च सुबाहुश्च प्रतापाग्र्यश्च सत्तमाः ।\nगच्छंतु सायकैस्तीक्ष्णैस्तान्योद्धुं राक्षसाधमान् २६।\nभवानपि महाशस्त्रपरिवारो रथे स्थितः ।\nकरोतु युद्धे विजयं राक्षसं हंतुमुद्यतः २७।\nएतन्मम मतं राजन्ये योधास्तत्प्रमर्दनाः ।\nते गच्छंतु रणे शूराः किमन्यैर्बहुभिर्भटैः २८।\nइत्युक्तवति वीराग्र्येऽमात्ये सुमतिसंज्ञिके ।\nशत्रुघ्नः कथयामास वीरान्संग्रामकोविदान् २९।\nभो वीराः पुष्कलाद्या ये सर्वशस्त्रास्त्रकोविदाः ।\nते वदंतु प्रतिज्ञां वै मत्पुरो राक्षसार्दने ३०।\nकृत्वा प्रतिज्ञां विपुलां स्वपराक्रमशोभिनीम् ।\nगच्छंतु रणमध्ये हि भवंतो बलसंयुताः ३१।\nइति वाक्यं समाकर्ण्य शत्रुघ्नस्य महाबलाः ।\nस्वां स्वां प्रतिज्ञां महतीं चक्रुस्ते तेजसान्विताः ३२।\nतत्रादौ पुष्कलो वीरः श्रुत्वा वाक्यं महीपतेः ।\nपरमोत्साहसंपन्नः प्रतिज्ञामूचिवानिमाम् ३३।\nपुष्कल उवाच।\nशृणुष्व नृपशार्दूल मत्प्रतिज्ञां पराक्रमात् ।\nविहितां सर्वलोकानां शृण्वतां परमाद्भुताम् ३४।\nचेन्न कुर्यां क्षुरप्राग्रैस्तीक्ष्णैः कोदंडनिर्गतैः ।\nदैत्यं मूर्च्छासमाक्रांतं कीर्णकेशाकुलाननम् ३५।\nकन्या स्वभोक्तुर्यत्पापं यत्पापं देवनिंदने ।\nतत्पापं मम वै भूयाच्चेत्कुर्यां स्ववचोऽनृतम् ३६।\nयदिमद्बाणनिर्भिन्नाः सैनिकाः सुमहाबलाः ।\nन पतंति महाराज प्रतिज्ञां तत्र मे शृणु ३७।\nविष्ण्वीशयोर्विभेदं यः शिवशक्त्योः करोत्यपि ।\nतत्पापं मम वै भूयाच्चेन्न कुर्यामृतं वचः ३८।\nसर्वं मद्वाक्यमित्युक्तं रघुनाथपदांबुजे ।\nभक्तिर्मे निश्चला यास्ति सैव सत्यं करिष्यति ३९।\nपुष्कलस्य प्रतिज्ञां तां श्रुत्वा लक्ष्मीनिधिर्नृपः ।\nप्रतिज्ञां व्यदधात्सत्यां स्वपराक्रमशोभिताम् ४०।\nलक्ष्मीनिधिरुवाच।\nवेदानां निंदनं श्रुत्वा आस्ते यो मौनिवन्नरः ।\nमानसे रोचयेद्यस्तु सर्वधर्मबहिष्कृतः ४१।\nब्राह्मणो यो दुराचारो रसलाक्षादिविक्रयी ।\nविक्रीणाति च गां मूढो धनलोभेन मोहितः ४२।\nम्लेच्छकूपोदकं पीत्वा प्रायश्चित्तं तु नाचरेत् ।\nतत्पापं मम वै भूयाद्विमुखश्चेद्भवाम्यहम् ४३।\nतत्प्रतिज्ञामथाश्रुत्य हनूमान्रणकोविदः ।\nरामांघ्रिस्मरणं कृत्वा प्रोवाच वचनं शुभम् ४४।\nमत्स्वामीहृदये नित्यं ध्येयो वै योगिभिर्मुहुः ।\nयं देवाः सासुराः सर्वे नमंति मणिमौलिभिः ४५।\nरामः श्रीमानयोध्यायाः पतिर्लोकेशपूजितः ।\nतं स्मृत्वा यद्ब्रुवे वाक्यं तद्वै सत्यं भवष्यिति ४६।\nराजन्कोयं लघुर्दैत्यो दुर्बलः कामगे स्थितः ।\nकथयाशु मया कार्यमेकेन विनिपातनम् ४७।\nमेरुं देवेंद्रसहितं लांगूलाग्रेण तोलये ।\nजलधिं शोषये सर्वं सांवर्तं वा पिबाम्यहम् ४८।\nराज्ञः श्रीरघुनाथस्य जानक्याः कृपया मम ।\nतन्नास्ति भूतले राजन्यदसाध्यं कदा भवेत् ४९।\nएतद्वाक्यं मया प्रोक्तमनृतं स्याद्यदि प्रभो ।\nतदैव रघुनाथस्य भक्तिदूरो भवाम्यहम् ५०।\nयः शूद्रः कपिलां गां वै पयोबुद्ध्यानुपालयेत् ।\nतस्य पापं ममैवास्तु चेत्कुर्यामनृतं वचः ५१।\nब्राह्मणीं गच्छते मोहाच्छूद्रः कामविमोहितः ।\nतस्य पापं ममैवास्तु चेत्कुर्यामनृतं वचः ५२।\nयद्घ्राणान्नरकं गच्छेत्स्पर्शनाच्चापि रौरवम् ।\nतां पिबेन्मदिरां यो वा जिह्वास्वादेन लोलुपः ५३।\nतस्य यज्जायते पापं तन्ममैवास्तु निश्चितम् ।\nचेन्न कुर्यां प्रतिज्ञातं सत्यं रामकृपाबलात् ५४।\nएवमुक्ते महावीरैर्योद्धारस्तरसा युताः ।\nचक्रुः प्रतिज्ञां महतीं स्वपराक्रमशालिनीम् ५५।\nशत्रुघ्नोऽपि व्यधात्तत्र प्रतिज्ञां पश्यतां नृणाम् ।\nसाधुसाधु प्रशंसन्वै तान्वीरान्युद्धकोविदान् ५६।\nकथयामि पुरो वः स्वां प्रतिज्ञां सत्त्वशोभिताम् ।\nतच्छृण्वंतु महाभागा युद्धोत्साहसमन्विताः ५७।\nचेत्तस्य शिर आहत्य पातयामि न सायकैः ।\nविमानाच्च कबंधाच्च भिन्नं छिन्नं च भूतले ५८।\nयत्पापं कूटसाक्ष्येण यत्पापं स्वर्णचौर्यतः ।\nयत्पापं ब्रह्मनिंदायां तन्ममास्त्वद्य निश्चयात् ५९।\nइति शत्रुघ्नसद्वाक्यं श्रुत्वा ते वीरपूजिताः ।\nधन्योसि राघवभ्रातः कस्त्वदन्यो परो भवेत् ६०।\nत्वया वै निहतो दैत्यो देवदानवदुःखदः ।\nलवणो नाम लोकेश मधुपुत्रो महाबलः ६१।\nकोयं वै राक्षसो दुष्टः क्व चास्य बलमल्पकम् ।\nकरिष्यसि क्षणादेव तस्य नाशं महामते ६२।\nइत्युक्त्वा ते महावीराः सज्जीभूता रणांगणे ।\nप्रतिज्ञां स्वामृतां कर्तुं ययुस्ते राक्षसं मुदा ६३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे वीरप्रतिज्ञाकथनंनाम त्रयस्त्रिंशत्तमोऽध्यायः ३३ ।"
  }
]
[
  {
    "text": "शेष उवाच।\nअथ स्वागतसंतुष्टं शत्रुघ्नं प्राह भूमिपः ।\nरघुनाथकथां श्रेष्ठां शुश्रूषुः पुरुषर्षभः १।\nसुमद उवाच।\nकच्चिदास्ते सुखं रामः सर्वलोकशिरोमणिः ।\nभक्तरक्षावतारोऽयं ममानुग्रहकारकः २।\nधन्या लोका इमे पुर्यां रघुनाथमुखांबुजम् ।\nये पिबंत्यनिशं चाक्षिपुटकैः परिमोदिताः ३।\nअर्थजातं मदीयं च नितरां पुरुषर्षभ ।\nकृतार्थं कुलभूम्यादि वस्तुजातं महामते ४।\nकामाक्षया प्रसादो मे कृतः पूर्वं दयार्द्रया ।\nरघुनाथमुखांभोजं द्रक्ष्येद्य सकुटुंबकः ५।\nइत्युक्तवति वीरे तु सुमदे पार्थिवोत्तमे ।\nसर्वं तत्कथयामास रघुनाथगुणोदयम् ६।\nत्रिरात्रं तत्र संस्थित्य रघुनाथानुजः परम् ।\nगंतुं चकार धिषणां राज्ञा सह महामतिः ७।\nतज्ज्ञात्वा सुमदः शीघ्रं पुत्रं राज्येऽभ्यषेचयत् ।\nशत्रुघ्नेन महाराज्ञा पुष्कलेनानुमोदितः ८।\nवासांसि बहुरत्नानि धनानि विविधानि च ।\nशत्रुघ्नसेवकेभ्योऽसौ प्रादात्तत्र महामतिः ९।\nततो गमनमारेभे मंत्रिभिर्बहुवित्तमैः ।\nपत्तिभिर्वाजिभिर्नागैः सदश्वैरथ कोटिभिः १०।\nशत्रुघ्नः सहितस्तेन सुमदेन धनुर्भृता ।\nजगाम मार्गे विहसन्रघुनाथप्रतापभृत् ११।\nपयोष्णीतीरमासाद्य जगाम स हयोत्तमः ।\nपृष्ठतोऽनुययुः सर्वे योधा वै हयरक्षिणः १२।\nआश्रमान्विविधान्पश्यन्नृषीणां सुतपोभृताम् ।\nतत्रतत्र विशृण्वानो रघुनाथगुणोदयम् १३।\nएष धीमान्हरिर्याति हरिणा परिरक्षितः ।\nहरिभिर्हरिभक्तैश्च हरिवर्यानुगैर्मुहुः १४।\nइति शृण्वञ्छुभा वाचो मुनीनां परितः प्रभुः ।\nतुतोष भक्त्युत्कलितचित्तवृत्तिभृतां महान् १५।\nददर्श चाश्रमं शुद्धं जनजंतुसमाकुलम् ।\nवेदध्वनिहताशेषा मंगलं शृण्वतां नृणाम् १६।\nअग्निहोत्रहविर्धूम पवित्रितनभोखिलम् ।\nमुनिवर्यकृतानेक यागयूपसुशोभितम् १७।\nयत्र गावस्तु हरिणा पाल्यंते पालनोचिताः ।\nमूषका न खनंत्यस्मिन्बिडालस्य भयाद्बिलम् १८।\nमयूरैर्नकुलैः सार्द्धं क्रीडंति फणिनोनिशम् ।\nगजैः सिंहैर्नित्यमत्र स्थीयते मित्रतां गतैः १९।\nएणास्तत्रत्य नीवारभक्षणेषु कृतादराः ।\nन भयं कुर्वते कालाद्रक्षिता मुनिवृंदकैः २०।\nगावः कुंभसमोधस्का नंदिनी समविग्रहाः ।\nकुर्वंति चरणोत्थेन रजसेलां पवित्रिताम् २१।\nमुनिवर्याः समित्पाणि पद्मैर्धर्मक्रियोचिताम् ।\nदृष्ट्वा पप्रच्छसुमतिं सर्वज्ञं राम मंत्रिणम् २२।\nशत्रुघ्न उवाच।\nसुमते कस्य संस्थानं मुनेर्भाति पुरोगतम् ।\nनिर्वैरिजंतु संसेव्यं मुनिवृंदसमाकुलम् २३।\nश्रोष्यामि मुनिवार्तां च विदधामि पवित्रताम् ।\nनिजं वपुस्तदीयाभिर्वार्ताभिर्वर्णनादिभिः २४।\nइति श्रुत्वा महद्वाक्यं शत्रुघ्नस्य महात्मनः ।\nकथयामास सचिवो रघुनाथस्य धीमतः २५।\nसुमतिरुवाच।\nच्यवनस्याश्रमं विद्धि महातापसशोभितम् ।\nनिर्वैरिजंतुसंकीर्णं मुनिपत्नीभिरावृतम् २६।\nयोऽसौ महामुनिः स्वर्गवैद्ययोर्भागमादधात् ।\nस्वायंभुवमहायज्ञे शक्रमानविभेदनः २७।\nमहामुनेः प्रभावोऽयं न केनापि समाप्यते ।\nतपोबलसमृद्धस्य वेदमूर्तिधरस्य ह २८।\nश्रुत्वा रामानुजो वार्तां च्यवनस्य महामुनेः ।\nसर्वं पप्रच्छ सुमतिं शक्रमानादिभंजनम् २९।\nशत्रुघ्न उवाच।\nकदासौ दस्रयोर्भागं चकार सुरपंक्तिषु ।\nकिं कृतं देवराजेन स्वायंभुव महामखे ३०।\nसुमतिरुवाच।\nब्रह्मवंशेऽतिविख्यातो मुनिर्भृगुरिति श्रुतः ।\nकदाचिद्गतवान्सायं समिदाहरणं प्रति ३१।\nतदा मखविनाशाय दमनो राक्षसो बली ।\nआगत्योच्चैर्जगादेदं महाभयकरं वचः ३२।\nकुत्रास्ति मुनिबंधुः स कुत्र तन्महिलानघा ।\nपुनः पुनरुवाचेदं वचो रोषसमाकुलः ३३।\nतदाहुतवहो ज्ञात्वा राक्षसाद्भयमागतम् ।\nदर्शयामास तज्जायामंतर्वत्नीमनिंदिताम् ३४।\nजहार राक्षसस्तां तु रुदंतीं कुररीमिव ।\nभृगो रक्षपते रक्ष रक्ष नाथ तपोनिधे ३५।\nएवं वदंतीमार्तां तां गृहीत्वा निरगाद्बहिः ।\nदुष्टो वाक्यप्रहारेण बोधयन्स भृगोः सतीम् ३६।\nततो महाभयत्रस्तो गर्भश्चोदरमध्यतः ।\nपपात प्रज्वलन्नेत्रो वैश्वानर इवांगजः ३७।\nतेनोक्तं मा व्रजाशु त्वं भस्मी भव सुदुर्मते ।\nन हि साध्वी परामर्शं कृत्वा श्रेयोऽधियास्यसि ३८।\nइत्युक्तः स पपाताशु भस्मीभूतकलेवरः ।\nमाता तदार्भकं नीत्वा जगामाश्रममुन्मनाः ३९।\nभृगुर्वह्निकृतं सर्वं ज्ञात्वा कोपसमाकुलः ।\nशशाप सर्वभक्षस्त्वं भव दुष्टारिसूचक ४०।\nतदा शप्तोऽतिदुःखार्तो जग्राहांघ्र्याशुशुक्षणिः ।\nकुरु मेऽनुग्रहं स्वामिन्कृपार्णव महामते ४१।\nमयानृतं वचोभीत्या कथितं न गुरुद्रुहा ।\nतस्मान्ममोपरि कृपां कुरु धर्मशिरोमणे ४२।\nतदानुग्रहमाधाच्च सर्वभक्षो भवाञ्छुचिः ।\nइत्युक्तवान्हुतभुजं दयार्द्रो मुनितापसः ४३।\nगर्भाच्च्युतस्य पुत्रस्य जातकर्मादिकं शुचिः ।\nचकार विधिवद्विप्रो दर्भपाणिः सुमंगलः ४४।\nच्यवनाच्च्यवनं प्राहुः पुत्रं सर्वे तपस्विनः ।\nशनैःशनैः स ववृधे शुक्ले प्रतिपदिंदुवत् ४५।\nस जगाम तपः कर्तुं रेवां लोकैकपावनीम् ।\nशिष्यैः परिवृतः सर्वैस्तपोबलसमन्वितैः ४६।\nगत्वा तत्र तपस्तेपे वर्षाणामयुतं महान् ।\nअंसयोः किंशुकौ जातौ वल्मीकोपरिशोभितौ ४७।\nमृगा आगत्य तस्यांगे कंडूं विदधुरुत्सुकाः ।\nन किंचित्स हि जानाति दुर्वारतपसावृतः ४८।\nकदाचिन्मनुरुद्युक्तस्तीर्थयात्रां प्रति प्रभुः ।\nसकुटुंबो ययौ रेवां महाबलसमावृतः ४९।\nतत्र स्नात्वा महानद्यां संतर्प्य पितृदेवताः ।\nदानानि ब्राह्मणेभ्यश्च प्रादाद्विष्णुप्रतुष्टये ५०।\nतत्कन्या विचरंती सा वनमध्ये इतस्ततः ।\nसखीभिः सहिता रम्या तप्तहाटकभूषणा ५१।\nतत्र दृष्ट्वाथ वल्मीकं महातरुसुशोभितम् ।\nनिमेषोन्मेषरहितं तेजः किंचिद्ददर्श सा ५२।\nगत्वा तत्र शलाकाभिरतुदद्रुधिरं स्रवत् ।\nदृष्ट्वा राज्ञांगजा खेदं प्राप्तवत्यतिदुःखिता ५३।\nन जनन्यै तथा पित्रे शशंसाघेन विप्लुता ।\nस्वयमेवात्मनात्मानं सा शुशोच भयातुरा ५४।\nतदा भूश्चलिता राजन्दिवश्चोल्का पपात ह ।\nधूम्रा दिशो भवन्सर्वाः सूर्यश्च परिवेषितः ५५।\nतदा राज्ञो हया नष्टा हस्तिनो बहवो मृताः ।\nधनं नष्टं रत्नयुतं कलहोभून्मिथस्तदा ५६।\nतदालोक्य नृपो भीतः किंचिदुद्विग्नमानसः ।\nजनानपृच्छत्केनापि मुनये त्वपराधितम् ५७।\nपारंपर्येण तज्ज्ञात्वा स्वपुत्र्याः परिचेष्टितम् ।\nययौ सुदुःखितस्तत्र समृद्धबलवाहनः ५८।\nतं वै तपोनिधिं वीक्ष्य महता तपसायुतम् ।\nस्तुत्वा प्रसादयामास मुनिवर्य दयां कुरु ५९।\nतस्मै तुष्टो जगादायं मुनिवर्यो महातपाः ।\nतवात्मजाकृतं सर्वमुत्पाताद्यमवेहि तत् ६०।\nतव पुत्र्या महाराज चक्षुर्विस्फोटनं कृतम् ।\nबहुसुस्राव रुधिरं जानती त्वामुवाच न ६१।\nतस्मादियं महाभूप मह्यं देया यथाविधि ।\nततश्चोत्पातशमनं भविष्यति न संशयः ६२।\nतच्छ्रुत्वा दुःखितो राजा प्रज्ञाचाक्षुष आत्मजाम् ।\nददौ कुलवयोरूप शीललक्षणसंयुताम् ६३।\nदत्ता यदा नृपेणेयं कन्या कमललोचना ।\nतदोत्पाताः शमं याताः सर्वे मुनिरुषोद्गताः ६४।\nराजा दत्त्वात्मजां तस्मै मुनये तपसांनिधे ।\nप्राप स्वां नगरीं भूयो दुःखितोऽयं दयायुतः ६५।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे।\nच्यवनोपाख्यानंनाम चतुर्दशोऽध्यायः १४ ।"
  }
]
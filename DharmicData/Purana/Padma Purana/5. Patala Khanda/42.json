[
  {
    "text": "शेष उवाच।\nआह्वयंतं महासैन्यवारिधौ पुष्कलं नृपम् ।\nसमालक्ष्य कपींद्रोऽपि हनूमांस्तमधावत १।\nलांगूलमुद्यम्य विशालदेहं ।\nसरावमातत्य पयोदघोषम् ।\nरणस्थितान्वीरवरान्कपींद्रो ।\nजगाम तं वीरमणिं नृपेन्द्रम् २।\nआयांतं तं हनूमंतं वीक्ष्य पुष्कल उद्भटः ।\nविलोकयामासदृशा वैरिक्रोध सुशोणया ३।\nजगाद तं हनूमंतं पुष्कलः परमास्त्रवित् ।\nमेघगंभीरया वाचा नादयन्रणमंडलम् ४।\nपुष्कल उवाच।\nकथं त्वं समरे योद्धुमागतोसि महाकपे ।\nकियद्बलं स्वल्पमेतद्राज्ञो वीरमणेर्महत् ५।\nयत्र त्रिजगती सर्वा संमुखे समुपागता ।\nतत्र त्वं लीलया योद्धुं यातुमिच्छसि वा न वा ६।\nकोयं राजा वीरमणिः कियद्बलमथाल्पकम् ।\nअत्रागमनमत्युग्रं तव वीर न भाव्यते ७।\nरघुनाथकृपापांगादहं निस्तीर्य दुस्तरम् ।\nक्षणान्निर्यामि कीशेंद्र मा चित्तं कुरु संगरे ८।\nत्वया राक्षसपाथोधिस्तीर्णो रामकृपाव्रजात् ।\nतथा रामं सुसंस्मृत्य निस्तरिष्यामि दुस्तरम् ९।\nये केचिद्दुस्तरं प्राप्य रघुनाथं स्मरंति च ।\nतेषां दुःखोदधिः शुष्को भविष्यति न संशयः १०।\nतस्माद्व्रज महावीर शत्रुघ्नसविधे बलिन् ।\nएष आयामि निर्जित्य भूपं वीरमणिं क्षणात् ११।\nशेष उवाच।\nइति धीरां समाकर्ण्य वाणीं पुष्कलभाषिताम् ।\nजगाद वचनं भूयः पुष्कलं परवीरहा १२।\nहनुमानुवाच।\nपुत्र मा साहसं कार्षीर्भूपं वीरमणिं प्रति ।\nएष दाता शरण्यश्च बलशौर्यसमन्वितः १३।\nत्वं बालः स्थविरो भूपोऽखिलशस्त्रास्त्रवित्तमः ।\nअनेके विजिताः संख्ये वीराः शौर्यसुशोभिनः १४।\nजानीहि पार्श्वे तस्य त्वं रक्षितारं सदाशिवम् ।\nभक्त्या वशीकृतं स्थाणुं सोमं चैतत्पुरिस्थितम् १५।\nतस्मादहमनेनैव योत्स्ये भूपेन पुष्कल ।\nअन्यान्वीरान्विजित्वा त्वं कीर्तिमाप्नुहि पुष्कलाम् १६।\nपुष्कल उवाच।\nशिवो भक्त्या वशीकृत्य स्वपुरे स्थापितोऽमुना ।\nपरमस्याशु हृदयेन तिष्ठति महेश्वरः १७।\nसदाशिवोयमाराध्य परमं स्थानमागतः ।\nस रामो मन्मनस्त्यक्त्वा न क्वापि परिगच्छति १८।\nयत्र रामस्तत्र विश्वं सर्वं स्थास्नु चरिष्णु च ।\nतस्मादहं जयिष्यामि रणे वीरमणिं नृपम् १९।\nव्रज त्वं समरे योद्धुमन्यान्मानिवरान्नृपान् ।\nवीरसिंहमुखान्कीश मच्चिंतां मा कुरु प्रभो २०।\nवाचमित्थं समाकर्ण्य हनूमान्धीरसेविताम् ।\nजगाम समरे योद्धुं वीरसिंहं नृपानुजम् २१।\nलक्ष्मीनिधिः सुतेनास्य शुभांगदसुसंज्ञिना ।\nद्वैरथेन प्रयुयुधे महाशस्त्रास्त्रवेदिना २२।\nबलमित्रेण सुमदः स्वप्रतापबलोर्जितः ।\nयोद्धुं सशस्त्रः संग्रामं विचचार नृपात्मजः २३।\nआह्वयंतं नृपं दृष्ट्वा द्वैरथे युद्धकोविदः ।\nपुष्कलो रुक्मखचिते रथे तिष्ठन्ययौ हि तम् २४।\nराजा तमागतं दृष्ट्वा पुष्कलं युद्धकोविदम् ।\nउवाच निर्भिया वाण्या रणमध्ये सुभाषितः २५।\nवीरमणिरुवाच।\nबालमायाहि मां क्रुद्धं संग्रामे चंडकोपनम् ।\nगच्छ प्राणपरीप्सायै मा युद्धं कुरु मे सह २६।\nत्वादृशान्बालकान्भूपा मादृशाः कृपयंति हि ।\nप्रहरंति न चैतान्वै तस्माद्गच्छ रणाद्बहिः २७।\nयावत्त्वं न मया दृष्टश्चक्षुर्भ्यां तावदुन्मनाः ।\nसांप्रतं त्वां प्रहर्तुं न मनः समभिकांक्षति २८।\nयत्त्वया मत्सुतो बाणैर्भिन्नो मूर्च्छीकृतः पुनः ।\nसर्वं मया क्षांतमद्य तवबालधियो महत् २९।\nइति वाक्यं समाकर्ण्य पुष्कलो निजगाद तम् ।\nपुष्कल उवाच।\nबालोऽहं त्वं महावृद्धः सर्वशस्त्रास्त्रकोविदः ३०।\nक्षत्रियाणां मतं चैव ये बलाधिक्यसंयुताः ।\nत एव वृद्धा भूपाग्र्य न वयोवृद्धतां गताः ३१।\nमया ते मूर्च्छितः पुत्रः सशौर्यबलदर्पितः ।\nइदानीं त्वामहं शस्त्रैः पातयिष्यामि संगरे ३२।\nतस्मात्त्वं यत्नतस्तिष्ठ राजन्संग्राममूर्धनि ।\nरामभक्तं न मां कश्चिज्जयतींद्रपदे स्थितः ३३।\nइत्थं भाषितमाश्रुत्य पुष्कलस्य नृपाग्रणीः ।\nजहास बालं संवीक्ष्य कोपं च व्यदधात्पुनः ३४।\nतं वै कुपितमालक्ष्य भरतात्मज उन्मदः ।\nजघान शरविंशत्या राजानं हृदि तीक्ष्णया ३५।\nराजा तानागतान्दृष्ट्वा बाणांस्तेन विमोचितान् ।\nचिच्छेद परमक्रुद्धः शरैस्तीक्ष्णैरनेकधा ३६।\nतद्बाणच्छेदनं दृष्ट्वा भारतिः परवीरहा ।\nचुकोप हृदयेऽत्यंतं राजानं च त्रिभिः शरैः ३७।\nविव्याध भाले भूपाल पुत्रः पुष्कलसंज्ञकः ।\nतत्र लग्ना विरेजुस्ते त्रिकूटशिखराणि किम् ३८।\nतैर्बाणैर्व्यथितो राजा जघान नवभिः शरैः ।\nहृदये पुष्कलं वीरं महाकोपसमन्वितः ।\nतैर्वत्सदन्तैर्बह्वस्रं पीतं रामानुजाङ्गजम् ३९।\nसर्पा आशीविषा यद्वत्क्रुद्धास्तद्वपुषि स्थिताः ।\nपरमं कोपमापन्नः पुष्कलो भूमिपं पुनः ४०।\nबाणानां शतकेनाशु बिभेद शितपर्वणाम् ।\nतैर्बाणैः कवचं भिन्नं किरीटः सशिरस्त्रकः ४१।\nरथो धनुर्महत्सज्यं छिन्नं कोपपरिप्लवात् ।\nक्षतजेन परिप्लुष्टो बाणभिन्नकलेवरः ४२।\nअन्यं स्यंदनमारुह्य जगाम भरतात्मजम् ।\nधन्योसि वीर रामस्य चरणाब्जमधुव्रत ४३।\nमहत्कृतं कर्म तेऽद्य यदहं विरथीकृतः ।\nप्राणान्रक्षस्व भो वीर सांप्रतं मयि युद्ध्यति ४४।\nसुलभा न तव प्राणाः कालरूपे मयि स्थिते ।\nइत्युक्त्वा व्यहनद्बाणैरसंख्यैः शस्त्रकोविदः ४५।\nभूमौ दिशि च तद्बाणा नान्यद्दृश्येत तत्र ह ।\nअनेके गजसाहस्रा भिन्ना अश्वाः समंततः ४६।\nरथारथियुतास्तेन छिन्ना भिन्ना द्विधाकृताः ।\nशोणितौघा सरित्तत्र प्रसुस्राव रणांगणे ४७।\nयत्रोन्मदा हि मातंगा दृश्यंते शैलशृंगवत् ।\nकेशाः शैवाललक्ष्यास्ते मुहुः प्राणिशिरः स्थिताः ४८।\nअनेके पाणयश्छिन्ना वीराणां मुद्रिकाश्रियः ।\nदृश्यंते अहिवत्तत्र चंदनादिकरूषिताः ४९।\nशिरांसि च भटाग्र्याणां कच्छपाभां वहंति वै ।\nमांसानि पंका यत्रासन्वीराणां महतां ततः ५०।\nएवं व्यतिकरे वृत्ते योगिन्यः शतशो रणे ।\nपपुः पात्रेण रुधिरं प्राणिनां रणपातिनाम् ५१।\nमांसानि बुभुजुस्ता वै हर्षकौतुकसंयुताः ।\nपीत्वा तु शोणितं तत्र भक्षित्वा मांसमुन्मदाः ५२।\nननृतुर्जहसुः प्रोच्चैरुज्जगुः प्रधनांगणे ।\nपिशाचास्तत्र समरे प्राणिनां मस्तकानि वै ५३।\nधृत्वा कराभ्यां मत्तांगास्तालवद्वादनोद्यताः ।\nशिवास्तत्र महामांसं पतितानां रणांगणे ५४।\nभक्षित्वा व्यनदन्मत्ताः कातराणां भयप्रदाः ।\nकातरास्त्राः समापन्ना गताः कुंजरकोटरे ५५।\nभक्षिता योगिनीभिस्ते पापिनां क्वापि न स्थितिः ।\nएतत्कदनमालक्ष्य स्वसैन्यस्य रथाग्रणीः ५६।\nपुष्कलोऽपि चकारात्र कदनं रणमंडले ।\nभिद्यंते गजशीर्षाणि पतंति मौक्तिकानि तु ५७।\nदृश्यते लोमभिः पूर्णा ताम्रपर्णीव तन्नदी ।\nपुष्कलप्रहिता बाणा नृणामंगेषु संगताः ।\nकुर्वंति प्राणविच्छेदं वीराणामपि सर्वतः ५८।\nसर्वे रुधिरसिक्तांगाः सर्वे च्छिन्ननिजांगकाः ।\nदृश्यंते किंशुका यद्वत्सुभटाः प्रधनांगणे ५९।\nएतस्मिन्समये क्रुद्धः समाभाष्य महीपतिम् ।\nजघान बहुबाणैस्तं रोषपूरपरिप्लुतः ६०।\nतद्बाणवेधभिन्नांगो विशीर्णकवचो नृपः ।\nमहाबलं तं मन्वानः प्राहरच्छरकोटिभिः ६१।\nतैर्बाणैः कवचान्मुक्तं सुस्राव बहुशोणितम् ।\nवपुर्बभूव रुचिरं शरपंजरगोचरम् ६२।\nशरपंजरमध्यस्थो विह्वलीकृतमानसः ।\nशरान्नेतुं च संधातुं न क्षमः स च भारतिः ६३।\nरामं स्मृत्वा धनुर्धृत्वा करे सज्जं महद्दृढम् ।\nमुमोच बाणान्निशितान्वैरिवृंदनिवारणान् ६४।\nतैर्बाणैः शरजालं तद्विधूय मुनिपुंगव ।\nशंखं प्रध्माय समरे जगाद गतभीर्नृपम् ६५।\nपुष्कल उवाच।\nत्वया कृतं महत्कर्म यन्मां बाणस्य पंजरे ।\nगोचरं कृतवान्वीर वीरतापनमुद्भटम् ६६।\nवृद्धत्वान्मम मान्योसि सांप्रतं रणमंडले ।\nपश्यमेऽद्य पराक्रांतं राजन्वीरमणे महत् ६७।\nबाणत्रयेण भो वीर मूर्च्छितं करवै नहि ।\nतर्हि प्रतिज्ञां शृणु वै सर्ववीरविमोहिनीम् ६८।\nगंगां प्राप्यापि यो वै तां निंदित्वा पापहारिणीम् ।\nन मज्जति महापापो महामूढविचेष्टितः ६९।\nतस्य पापं ममैवास्तु चेन्न त्वां रणमंडले ।\nपातये मूर्च्छया वीर सन्नद्धो भव भूपते ७०।\nइति वाक्यं समाकर्ण्य पुष्कलस्य नृपोत्तमः ।\nचुकोप भृशमुद्विग्नः संदधे निशिताञ्छरान् ७१।\nते शरा हृदयं भित्त्वा गतास्ते भारतेर्महत् ।\nपेतुः क्षितावधो यद्वद्रामभक्तिपराङ्मुखाः ७२।\nततः शरं मुमोचास्मै निशितं वह्निसप्रभम् ।\nलक्षीकृत्य महद्वक्षः कपाटतटविस्तृतम् ७३।\nस बाणो भूमिपतिना द्विधा छिन्नः शरेण हि ।\nपपात रथमध्ये स रविमंडलवज्ज्वलन् ७४।\nअपरं बाणमाधत्त मातृभक्तिभवं ततः ।\nनिधाय पुण्यं सोऽप्येष चिच्छेद महता पुनः ७५।\nतदा खिन्नः स हृदये किंकर्तव्यमिति स्मरन् ।\nरामं हृदि निजार्तिघ्नं मुमोच परमास्त्रवित् ७६।\nस बाणस्तस्य हृदये लग्न आशीविषोपमः ।\nमूर्च्छामप्रापयत्तं वै ज्वलन्सूर्यसमप्रभः ७७।\nततो हाहाकृतं सर्वं पलायनपरायणम् ।\nराज्ञि संमूर्च्छिते जाते पुष्कलो जयमाप्तवान् ७८।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे वीरमणेः पराभवोनाम द्विचत्वारिंशत्तमोऽध्यायः ४२ ।"
  }
]
[
  {
    "text": "श्रीराम उवाच-\nखे दृश्यंते विमानस्था नानारूपधराः शुभाः ।\nसर्वकामफलोपेताः सुभार्य्याः शतयोषितः १।\nसहस्रनरनारीभिः पूज्यमानाः पदे पदे ।\nगायंति विंशतिर्योषा रूपलावण्यकोमलाः २।\nकरंकवाहिनी चैका चामरासक्तबाहवः ।\nतालवृंतद्वयं नार्य्यो वीजयंति प्रगृह्य वै ३।\nसचक्रे चांकमध्ये स्या उपधानं तथापरः ।\nएकस्याः करयोर्हस्तः स्तावकानेकसंयुतः ४।\nनानाविधपरीहास कृतोत्फुल्लमुखांबुजः ।\nएकैकत्र विमाने तु दृश्यते चंद्रदीधितिः ५।\nस्त्रीशतेषु विमानेषु दृश्यते ईश्वरः शुभः ।\nएते किं पुण्यकर्तारो विष्णुमायाथवा मुने ६।\nशंभुरुवाच-\nएते हि ब्राह्मणाः पुण्या गृहस्थाश्रमवासिनः ।\nयेषामेव च स ग्रासो दत्तो दशरथेन ते ७।\nतेषां तु ममचित्तानां कदाचिदभवन्मतिः ।\nयथेह सुखिनः सर्वे वयं चान्योपजीविनः ८।\nअस्मानेवानुजीवंति शतशो मनुजा इह ।\nयेन पुण्येन च वयं सर्वेकामानुमोदिनः ९।\nसुस्त्रीकृतोपचाराश्च सर्वे राज्यसुखान्विताः ।\nजरामरणहीनाश्च युवानः सर्वदैव हि १०।\nविचार्यैवं द्विजाः सर्वे वसिष्ठस्याश्रमं ययुः ।\nआगतानथ संपूज्य वसिष्ठो वाक्यमुक्तवान् ११।\nकिमर्थमागता यूयं शीघ्रं ब्रूत द्विजोत्तमाः ।\nद्विजा ऊचुः -\nवयमिच्छामहे सर्वे सर्वसंपत्समन्विते १२।\nविमाने कामगे रोढुं तत्संपादय नो गुरो ।\nतत्तेषां चिंतितं श्रुत्वा वसिष्ठो वाक्यमब्रवीत् १३।\nपुराणं सर्वदा विप्राः श्रोतव्यं पापनाशनम् ।\nधर्मश्चार्थश्च कामश्च मोक्षस्तत्रैव दृश्यते १४।\nतथेत्युक्त्वाथ सुनयः पुराणकुशलं मुनिम् ।\nजग्मुरंगिरसं श्रेष्ठं सर्वशास्त्रविशारदम् १५।\nसर्वागमपुराणज्ञं सदा सत्कर्म्मचारिणम् ।\nइदमूचुर्नमस्कृत्य वयं सफलजीविनः १६।\nकृतकृत्या वयं ब्रह्मन्साक्षाद्दृष्टोऽसि यन्मुने ।\nअंगिरा उवाच-\nयत्कार्यमागता यूयं तत्कार्यं करवाण्यहम् १७।\nपुराणं श्रोतुकामास्तु यूयमत्र समागताः ।\nकीर्तयिष्ये विधानं वः समस्ताघविनाशनम् १८।\nसर्वज्ञानप्रदं देवं तत्वविज्ञानसंभवम् ।\nशिवभक्तिप्रदं हृद्यं विष्णुभक्तिप्रदं शुभम् १९।\nविचित्रस्वगतिप्राप्ति ज्ञानदं रमणीप्रदम् ।\nनानाविधशुभज्ञानं रतितंत्रप्रकाशकम् २०।\nभुक्तिमुक्तिप्रधानं च विधिदर्शनदीपकम् ।\nविचित्रभक्तिकथनं भक्तिसाहसकीर्तनम् २१।\nव्रतप्रतिष्ठादानादि भस्मपूजाविधिप्रद्रम् ।\nपुराणं पाद्ममुदितं ब्रह्मपद्मोपनिर्वृतम् २२।\nमहेश्वरेण कथितं प्रमथाकृतिवर्णनम् ।\nएतदन्यत्र कथितं पुराणे पाद्म एव तु २३।\nदिलीपेनपुरापृष्टोवसिष्ठःप्रोक्तवानिदम् ।\nतच्छृणुध्वं मुनिवरा ज्ञानं सर्वं भविष्यति २४।\nअथ तद्वचनाद्विप्राः पुराणश्रवणे रताः ।\nकथं श्रोतव्यमधुना किं कृत्वेत्यब्रुवन्मुनिम् २५।\nसोऽपि सर्वं समाचष्ट शृणु धर्मं सनातनम् ।\nनमस्कृत्य पुराणज्ञं दद्याच्चार्घासनं ततः २६।\nनिषीद तत्र चेत्युक्त्वा गंधपुष्पैः समर्चयेत् ।\nआत्मयोगं च तांबूलमधिकं वा समर्पयेत् २७।\nब्रूहि पुण्यकथां ब्रह्मन्पौराणिकीमितीरयेत् ।\nन खट्वासनमारुह्य नोच्चासनमथापि वा २८।\nनीचासनो वै शृणुयाद्धर्म्मकामार्थसिद्धये ।\nशृण्वित्युक्त्वा पुराणज्ञ इमं मंत्रमुदीरयेत् २९।\nनमो हरिंहरमथो गणेशं भारतीमतः ।\nइष्टदेवं नमस्कृत्वा पुराणं वक्तुमर्हति ३०।\nअर्द्धयामं प्रतिदिनं यदि वापीच्छया भवेत् ।\nएवं पाठसमाप्तिं च श्रुत्वा कृत्यं समाचरेत् ३१।\nश्रोतुश्च तूष्णीं मननं तूष्णीं श्रवणमेव वा ।\nअन्यथा भारती क्रुद्ध्येत् तत्क्रोधान्मूकता भवेत् ३२।\nतस्मात्पुराणश्रोता च तांबूलादिसमर्पणम् ।\nवक्तुश्च जीविकाकार्या स्वसामर्थ्यानुसारतः ३३।\nपुराणप्रक्रमे देयं सचेलोद्गमनीयकम् ।\nसूक्ष्मांबरमथो वापि वस्त्रद्वितयमर्पयेत् ३४।\nआसनं तु महच्चित्रं रम्यमूर्जस्वलं मृदु ।\nसुवर्णं वा तथा दद्याद्गो भू गेहादिकं तथा ३५।\nएतत्समस्तं विप्रेंद्रा दक्षिणामूर्तिना पुरा ।\nशंकरेण मुनीनां हि भाषितं च दिवौकसाम् ३६।\nअथ ते मुनयः सर्वे तं प्रणम्यासनस्थितम् ।\nपृथक्पृथक्च तांबूलं दत्वा शुश्रूषवः स्थिताः ३७।\nतेनापि कथितं सर्वं पुराणं सर्वसंप्रदम् ।\nउपांताध्यायपर्य्यंतं श्रुतवंतो द्विजोत्तमाः ३८।\nदिलीप उवाच-\nकामगेन विमानेन सर्वसंपत्समृद्धिना ।\nसर्वतः सुखयुक्तेन पुण्यस्थानमुपस्थितम् ३९।\nवसिष्ठ उवाच-\nनालं पृष्टं त्वया राजन्नितोप्यतिशयांतरैः ।\nक्रीडमाना भविष्यंति येन तत्पुण्यमुच्यते ४०।\nसुधाधवलितं कृत्वा शिववेश्मसमं ततः ।\nस्त्रियो रूपविलासाढ्याः सर्वालंकारभूषिताः ४१।\nनानासुगीतकुशला नानानृत्यविशारदाः ।\nचतस्रोऽष्टौ षडथवा मर्द्दलध्वनिकाः स्त्रियः ४२।\nवशिन्यौ द्वे आवजिक्यौ कोणिकाधमने उभे ।\nलासिक्यस्तु चतस्रः स्युः संतुष्टैकाथ गायिका ४३।\nएका द्वे वा सुगीतज्ञेऽमुखरे हि प्रकीर्तिते ।\nकोणवाद्यकृते द्वे तु तूष्णींभूताः षडष्ट वा ४४।\nसर्वा रूपविलासिन्यः सर्वाश्चापतितस्तनाः ।\nरतितंत्राधिकुशलास्तत एवाविशंकिताः ४५।\nसुसूक्ष्मा वस्त्रवेषाश्च विद्युच्चंचलदृष्टयः ।\nएतादृशीभिर्योषाभिर्येन नृत्यं हि कारितम् ४६।\nएकस्मिन्दिवसे राजन्वत्सरान्सविमानगः ।\nशतस्त्रीवीक्षितमुखो युवा बहुभिरर्चितः ४७।\nआनंदपोषसंपूर्णः क्रोधेर्ष्यादिविवर्जितः ।\nपंचगंधविलिप्तांगः सचंद्रा हिदलाननः ४८।\nसूर्योपमस्तु योषाश्च सर्वास्ता दशनान्विताः ।\nसद्योविकसितामोदि पारिजातकृतस्रजः ४९।\nसर्वा विकसितारोहि रक्तसंधिकृतस्रजः ।\nधम्मिल्ले वक्षसि तथा बिभ्रत्यः सुस्मिताधराः ५०।\nचरत्येतादृशीभिस्तु नृत्यगीतानुमोदितः ।\nएवं विमानगो भूत्वा उषित्वा कालमक्षयम् ५१।\nपश्चाज्जायेत नृपतिरेवं कृत्वा पुनस्तथा ।\nराज्यं स्वर्गफलं भुक्त्वा शिवभक्तो भविष्यति ५२।\nशंभुरुवाच-।\nदिलीपाय वसिष्ठोक्तं मुनीनामंगिरोब्रवीत् ।\nते तथा कृतवंतश्च तौर्य्यत्रिकमुमापतेः ५३।\nश्रुत्वा पुराणं पाद्मं च समग्रं सुखिनो भवन् ।\nत एते ब्राह्मणा राम विमानवरमास्थिताः ५४।\nदृश्यंते खे च सुखिनः सदा मुदितमानसाः ।\nएतत्ते सर्वमाख्यातं पुराणेषु विनिश्चितम् ५५।\nइतः परं च किं भूयः श्रोतुमिच्छसि राघव ५६।\nति श्रीपद्मपुराणे पातालखंडे शिवराघवसंवादे त्रयोदशोत्तरशततमोऽध्यायः ११३ ।"
  }
]
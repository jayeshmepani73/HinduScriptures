[
  {
    "text": "श्रीराम उवाच-\nमहेशनाममाहात्म्यं पूजामाहात्म्यमेव च ।\nनमस्कारस्य माहात्म्यं दृष्टिमाहात्म्यमेव च १।\nजलदानस्य माहात्म्यं धूपदानस्य सत्तम ।\nदीपगंधादिदानस्य माहात्म्यं वद मे गुरो २।\nशंभुरुवाच-\nएकैकनाममाहात्म्यं विस्तरान्न हि शक्यते ।\nसंक्षेपेण च ते वच्मि शृणु राघव सादरम् ३।\nपुरा त्रेतायुगे राजा विधृतो नाम वीर्यवान् ।\nमृते पितरि बालोसौ भूमिराज्येभिषेचितः ४।\nसमानवयसः सर्वान्समीपस्थांश्चकार सः ।\nये वृद्धा ये च विद्वांसस्ते च तस्य न संमताः ५।\nयुवानः संमता दुष्टा अकार्यकरणास्तथा ।\nसुस्त्र्यानयनदक्षाश्च चोरकर्मविशारदाः ६।\nभांडवार्तारता लास्यनिपुणास्तस्य संमताः ।\nवशीकरणमंत्रज्ञा वस्त्रौषधविदस्तथा ७।\nगीतनर्तनशीलाश्च धूर्त्ता द्यूतविदः प्रियाः ।\nपितृसंमतकर्तॄणां त्यागं चक्रे स पार्थिवः ८।\nविचार्य स च तैः सार्द्धं दुष्टैः कार्यमकारयत् ।\nएतादृशांस्तथा चान्यान्दुष्टान्सह युयोज ह ९।\nएतदुक्तिमुपालंब्य शिष्टं सुहृदमत्यजत् ।\nउरोमुष्टिं च फेत्कारं ये कुर्युस्तस्य ते प्रियाः १०।\nभगलक्षणतत्त्वज्ञा रतितंत्रविशारदाः ।\nराजनीतिविहीनं तद्राज्यं समभवत्तदा ११।\nगजाश्वरथमुष्ट्राजं गोमहिष्यादिकं च यत् ।\nतत्सर्वं नाशमापन्नमपहारायतस्ततः १२।\nरत्नानि वसुधान्यानि न दृश्यंते पुरे तदा ।\nअथ भूपांतरेणासौ निर्जितः प्रपलायितः १३।\nमहारण्यमथो गत्वा गिरिदुर्गमकल्पयत् ।\nतत्र चाल्पपरीवारश्चोरवृत्तिं समाश्रितः १४।\nसुवर्णवस्त्रधान्यादि रत्नगंधादिकं तथा ।\nतत्रतत्र विनिर्दिश्य चोरानायानवंचकान् १५।\nबंधाद्यकारयत्तैस्तु द्रव्याहरणकर्मणि ।\nयदाहारो न विद्येत तदाहारमकल्पयत् १६।\nगोमहिष्यादिमांसेन यद्यन्नं नोपलभ्यते ।\nअश्वीय नरमांसेन भोजनं पर्य्यकल्पयत् १७।\nएतादृशमभूद्वृत्तं संध्योपासादिवर्जितम् ।\nएकस्तु सचिवस्तस्य सुरापो नाम राक्षसः १८।\nनियुंक्ते सर्वकालं तमाहरप्रहरेति च ।\nएवं रक्षोमते स्थित्वा नानादेशगतान्नरान् १९।\nनृसहस्रपरीवारो ह्यादद्यादकृपालयः ।\nस्वस्याभिमतयोषास्तु ज्ञात्वा ज्ञात्वा समाहरत् २०।\nकिंचित्कालं च ता भुक्त्वा तासां मांसमभक्षयत् ।\nएवं हत्वा नरान्नारी राज्यं चक्रे सुदुःसहम् २१।\nएवं वर्षसहस्रं तु राज्यं कृत्वा नराधमः ।\nजराशिथिलसर्वांगो वलीपलितदूषितः २२।\nनिर्जीवमभवत्स्थानं समंताद्दशयोजनम् ।\nअथ मृत्युदिनं प्राप्तं राज्ञस्तस्य महात्मनः २३।\nमृत्युकालेथ संप्राप्ते स्नातं भूमिगतं नृपम् ।\nतस्य चानुचराः सर्वे परिवार्योपतस्थिरे २४।\nसुरापः सचिवः प्राह किं कार्यं मम चादिश ।\nअथ राजा तथा शक्तो निर्गतायुस्तदार्दितः २५।\nनाभेरधस्तु क्षीणासुः कथंचिद्वाक्यमुक्तवान् ।\nत्वं सर्वकाले दैत्येंद्र प्रहरप्राहराहर २६।\nइत्यथोक्त्वा ममारासौ यमदूताः समाययुः ।\nविचित्रं बंधने यत्नं चक्रुस्ताडनतत्पराः २७।\nचूर्णिता बंधपाशाश्च हेतिदंडाश्च चूर्णिताः ।\nतद्गात्रस्पर्शमात्रे च तदद्भुतमिवाभवत् २८।\nअथायातः स्वयं मृत्युः पाशेनैनमयोजयत् ।\nमृत्युपाशमपिच्छिन्नं वीक्ष्य मृत्युरचिंतयत् २९।\nसर्वमर्त्यमृतिर्दृष्टा दृष्टा नैतादृशी क्वचित् ।\nइति चिंतापरे मृत्यौ ज्वालावक्त्रः प्रतापवान् ३०।\nवीरभद्रेण निर्दिष्टः सहसायाच्च शूलभृत् ।\nज्वालावक्त्रमथालोक्य मृत्युस्तूर्णं पलाययौ ३१।\nपलायमानं तं दृष्ट्वा मृत्युं वह्निमुखस्तदा ।\nअरे रे चोर चोर त्वं तिष्ठतिष्ठ क्व यास्यसि ३२।\nएनसो मुच्यते चोरः शूलारोपणमात्रतः ।\nएवमाभाष्य मृत्युं तं शूलप्रोतमकल्पयत् ३३।\nशूलं स्कंधगतं कृत्वा दूतान्संग्रथ्य रज्जुना ।\nपादशृंखलविन्यस्तानादाय नृपमध्यगात् ३४।\nविमानवरमारोप्य गीतवाद्यसुशोभितम् ।\nवीरांतिकमथो गत्वा सर्वमस्मै न्यवेदयत् ३५।\nवीरभद्रोपि तत्सर्वं शंकरायामितात्मने ।\nनानामुनिगणैर्देवैर्ब्रह्मविष्णुपुरः सुरैः ३६।\nसेव्यमानाय देवाय पार्वतीसहिताय च ।\nप्रणिपत्य निवेद्याथ शूलस्थंमृत्युमेव च ३७।\nतूष्णीं बभूव विश्वात्मा वीरभद्रः प्रतापवान् ।\nअग्न्याननं वीक्ष्य शिवो विगर्हयन्कथं त्वयैतद्गणसाहसं कृतम् ।\nबिभेषि मृत्योर्न कथं यमाधिकाद्वदस्व सर्वं परमार्थतो मे ३९।\nप्रणम्य तं वह्निमुखोऽतिरोषो मृत्युं समालोक्य ननर्त हर्षात् ।\nउवाच चौर्यं कृतमेव मृत्युना तदेष शूलेऽपि मया प्ररोहितः ४०।\nविमोचयामास शिवोपि मृत्युं दूतानशेषान्निरुजश्चकार ।\nमृत्युं समालोक्य शिवो बभाषे मन्नाम एषां मरणे समास्ते ४१।\nमच्चेतसामन्यधियां च नामहीनाक्षरं वाधिकवर्णयुक्तम् ।\nममैव लोकं प्रददामि सत्यं ह्यनेन नाम प्रहरेति भाषितम् ४२।\nप्रशब्दमात्रं त्वधिकं हरेतिपदप्रदं वै पदमीरयंति ।\nआरादमूंस्त्वं जपतो नमस्व मदीयवाक्यं च यमं वदस्व ४३।\nनतिं यतिं कीर्तिमुपास्तिमाश्रिता दास्यं च कैंकर्य्यमथ श्रुतिंवदाः ।\nपंचाक्षरोक्तिं शतरुद्रियोक्तिं शिवस्य कुर्वंति न ते विचार्याः ४४।\nमन्नामरुद्राक्षविभूतिधारणो ममाग्रतो यस्तु पुराणवक्ता ।\nसर्वेषु पापेष्वपि तेषु सत्सु प्रशास्म्यहं नैव यमाधिकारः ४५।\nये चापि पापान्वितमायिनो नराः परान्नवस्त्रादिवधूभुजश्च ।\nवाराणसीमृत्युपराश्च ये वै श्रीशैलमर्त्याश्च न ते विचार्याः ४६।\nयूकाश्च दंशा अपि मत्कुणाश्च मृगादयः कीटपिपीलिकाश्च ।\nसरीसृपा वृश्चिकशूकराश्च काशीमृताः शंकरमाप्नुवंति ४७।\nइदं नामगृणन्ध्यायेद्यो वै हृत्पद्ममंदिरे ।\nत्रियंबकं विरूपाक्षं सोमं सोमार्द्धभूषणम् ४८।\nत्रिनेत्रकं त्रयीनेत्रं सोमसूर्याग्निलोचनम् ।\nतं नमस्कृत्य दूरस्थो भवमृत्यो ममाज्ञया ४९।\nअथाकर्ण्य शिवप्रोक्तं मृत्युस्तुष्टाव शंकरम् ।\nनमस्ते देवतानाथ नमस्ते देवमूर्तये ५०।\nसर्वज्ञाय नमस्तुभ्यं पशूनां पतये नमः ।\nअथ देवो महादेवो मृत्युं प्राह वरं वृणु ५१।\nस्तोत्रेणानेन तुष्टोस्मि मृत्युर्वरमयाचत ।\nत्वदीयं पालय विभो मां च शंकर पापिनम् ५२।\nतथेत्युक्त्वा मृत्युमीशो गच्छ वत्सेति चाब्रवीत् ।\nयमलोकं गतः सोपि यमायाशेषमुक्तवान् ५३।\nशंभुरुवाच-\nय इदं शृणुयान्नित्यं पुण्याख्यानमनुत्तमम् ।\nविमुक्तः सर्वपापेभ्यो याति शंकरसन्निधिम् ५४।\nइति श्रीपद्मपुराणे पातालखंडे शिवराघवसंवादे एकादशोत्तरशततमोऽध्यायः १११ ।"
  }
]
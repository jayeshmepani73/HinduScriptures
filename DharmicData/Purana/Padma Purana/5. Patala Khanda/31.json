[
  {
    "text": "जाबालिरुवाच।\nअथ तेषु प्रयातेषु नरकस्थेषु वै नृषु ।\nराजा पप्रच्छ कीनाशं सर्वधर्मविदांवरम् १।\nराजोवाच।\nधर्मराज त्वया प्रोक्तं यत्पातककरा नराः ।\nआयांति तव संस्थानं न च धर्मकथारताः २।\nमदागमनमत्राभूत्केनपापेन धार्मिक ।\nतद्वै कथय सर्वं मे पापकारणमादितः ३।\nइति श्रुत्वा तु तद्वाक्यं धर्मराजः परंतप ।\nकथयामास तस्यैवं यमपुर्यागमं तदा ४।\nधर्मराज उवाच।\nराजंस्तव महत्पुण्यं नैतादृक्कस्य भूतले ।\nरघुनाथपदद्वंद्वमकरंद मधुव्रत ५।\nत्वत्कीर्ति स्वर्धुनी सर्वान्पापिनो मलसंयुतान् ।\nपुनाति परमाह्लादकारिणी दुष्टतारिणी ६।\nतथापि पापलेशस्ते वर्तते नृपसत्तम ।\nयेन संयमिनीपार्श्वमागतः पुण्यपूरितः ७।\nएकदा तु चरंतीं गां वारयामास वै भवान् ।\nतेन पापविपाकेन निरयद्वारदर्शनम् ८।\nइदानीं पापनिर्मुक्तो बहुपुण्यसमन्वितः ।\nभुंक्ष्व भोगान्सुविपुलान्निजपुण्यार्जितान्बहून् ९।\nएतेषां करुणावार्धी रघुनाथो सुखं हरन् ।\nसंयमिन्या महामार्गे प्रेरयामास वैष्णवम् १०।\nनागमिष्यो यदि त्वं वै मार्गेणानेन सुव्रत ।\nअभविष्यत्कथं तेषां निरयात्परिमोचनम् ११।\nत्वादृशाः परदुःखेन दुःखिताः करुणालयाः ।\nप्राणिनां दुःखविच्छेदं कुर्वंत्येव महामते १२।\nजाबालिरुवाच।\nएवं वदंतं शमनं प्रणम्य स दिवंगतः ।\nदिव्येन सुविमानेन अप्सरोगणशोभिना १३।\nतस्माद्गावोऽनिशं पूज्या मनसापि न गर्हयेत् ।\nगर्हयन्निरयं याति यावदिंद्राश्चतुर्दश १४।\nतस्मात्त्वं नृपतिश्रेष्ठ गोपूजां वै समाचर ।\nसा तुष्टा दास्यति क्षिप्रं पुत्रं धर्मपरायणम् १५।\nसुमतिरुवाच।\nतच्छ्रुत्वा धेनुपूजां स पप्रच्छ कथमादरात् ।\nपूजनीया प्रयत्नेन कीदृशं कुरुते नरम् १६।\nजाबालि कथयामास धेनुपूजां यथाविधि ।\nप्रत्यहं विपिनं गच्छेच्चारणार्थं व्रती तु गोः १७।\nगवे यवांस्तु संभोज्य गोमयस्थान्समाहरेत् ।\nभक्षणीया यवास्ते तु पुत्रकामेन भूपते १८।\nसा यदा पिबते तोयं तदा पेयं जलं शुचि ।\nसोच्चैः स्थाने यदा तिष्ठेत्तदानीं चासनस्थितः १९।\nदंशान्निवारयेन्नित्यं यवसं स्वयमाहरेत् ।\nएवं प्रकुर्वतः पुत्रं दास्यते धर्मतत्परम् २०।\nसुमतिरुवाच।\nइति वाक्यं समाकर्ण्य पुत्रकाम ऋतंभरः ।\nव्रतं चकार धर्मात्मा धेनुपूजां समाचरन् २१।\nप्रत्यहं कुरुते गां वै यवसाद्येन तोषिताम् ।\nदंशान्न्यवारयद्धीमान्यवभक्षकृतादरः २२।\nएवं धेनुं पूजयतो गतास्तु दिवसा घनाः ।\nवनमध्ये तृणादींश्च चरंतीमकुतोभयाम् २३।\nएकदा नृपतिस्तस्य वनस्य श्रीनिरीक्षणे ।\nन्यस्तदृष्टिः सपरितो बभ्राम स कुतूहली २४।\nतदागत्याहनद्गां वै पंचास्यः काननांतरात् ।\nक्रोशंतीं बहुधा दीनां सिंहभारेणदुःखिताम् २५।\nतदा नृपः समागत्य विलोक्य निजमातरम् ।\nसिंहेन निहतां पश्यन्रुरोदातीव विह्वलः २६।\nस दुःखितः समागत्य जाबालिमुनिसत्तमम् ।\nनिष्कृतिं तस्य पप्रच्छ गोवधस्य प्रमादतः २७।\nऋतंभर उवाच।\nस्वामिंस्त्वदाज्ञया धेनुं पालयन्वनमास्थितः ।\nकुतोप्यागत्य तां सिंहो जघानादृष्टिगोचरः २८।\nतस्य पापस्य निष्कृत्यै किं करोमि त्वदाज्ञया ।\nकथं वा व्रतसंपूर्तिर्मम पुत्रप्रदायिनी २९।\nइत्युक्तवंतं तं भूपं जगाद मुनिसत्तमः ।\nसंत्युपाया महीपाल पापस्यास्यापनुत्तये ३०।\nब्रह्मघ्नस्य कृतघ्नस्य सुरापस्य महामते ।\nप्रायश्चित्तानि वर्तंते सर्वपापहराणि च ३१।\nकृच्छ्रैश्चांद्रायणैर्दानैर्व्रतैः सनियमैर्यमैः ।\nपापानि प्रलयं यांति नियमादनुतिष्ठतः ३२।\nद्वयोश्च निष्कृतिर्नास्ति पापपुंजकृतोस्तयोः ।\nमत्या गोवधकर्तुश्च नारायणविनिंदितुः ३३।\nगवां यो मनसा दुःखं वांच्छत्यधमसत्तमः ।\nस याति निरयस्थानं यावदिंद्राश्चतुर्दश ३४।\nयोऽपि देवं हरिं निंदेत्सकृद्दुर्भाग्यवान्नरः ।\nस चापि नरकं पश्येत्पुत्रपौत्रपरीवृतः ३५।\nतस्माज्ज्ञात्वा हरिं निंदन्गोषु दुःखं समाचरन् ।\nकदापि नरकान्मुक्तिं न प्राप्नोति नरेश्वर ३६।\nअज्ञानप्राप्तगोहत्या प्रायश्चित्तं तु विद्यते ।\nरामभक्तं तु धीमंतं याहि त्वमृतुपर्णकम् ३७।\nस वै समदृशः सर्वाञ्छत्रून्मित्राणि पश्यति ।\nतुभ्यं कथिष्यति क्षिप्रं गोवधस्यास्य निष्कृतिम् ३८।\nतस्य देशांस्त्वमाक्रामंस्तेन निर्वासितः पुरा ।\nवैरिभावं परित्यज्य गच्छ त्वमृतुपर्णकम् ३९।\nस यद्वदिष्यति क्षिप्रं तत्कुरुष्व समाहितः ।\nयथा त्वत्कृतपापस्य निष्कृतिर्हि भविष्यति ४०।\nस तु तद्वचनं श्रुत्वा जगाम ऋतुपर्णकम् ।\nरामभक्तं रिपौ मित्रे समदृष्ट्या समंजसम् ४१।\nस तस्मै कथयामास यज्जातं गोवधादिकम् ।\nतस्य पापस्य निष्कृत्यै ह्युपायं सोऽप्यचिंतयत् ४२।\nक्षणं ध्यात्वाथ तं राजा ऋतुपर्ण ऋतंभरम् ।\nउवाच प्रहसन्वाक्यं बुद्धिमान्धर्मकोविदः ४३।\nकोऽहं राजन्मुनीनां वै पुरतः शास्त्रवेदिनाम् ।\nतान्हित्वा किं तु मां प्राप्तो मूर्खंपंडितमानिनम् ४४।\nतव मय्यस्ति चेच्छ्रद्धा तदा किंचिद्ब्रवीम्यहम् ।\nशृणुष्व नरशार्दूल गदितं मम सादरः ४५।\nभज श्रीरघुनाथं त्वं कर्मणा मनसा गिरा ।\nनैष्कापट्येन लोकेशं तोषयस्व महामते ४६।\nस तुष्टो दास्यते सर्वं त्वद्धृदिस्थं मनोरथम् ।\nअज्ञानकृत गोहत्यापापनाशं करिष्यति ४७।\nरामं स्मरंस्त्वं धर्मात्मन्धेनुं पालय सत्तम ।\nदत्त्वा द्विजाय कनकं पापनिष्कृतिमाप्स्यसि ४८।\nसुमतिरुवाच।\nएतच्छ्रुत्वा तु तद्वाक्यमृतंभरनृपस्तदा ।\nविधाय रामस्मरणं पूतात्मा व्रतमाचरत् ४९।\nपूर्ववत्पालयन्धेनुं जगाम विपिनं महत् ।\nरामनामस्मरन्नित्यं सर्वभूतहिते रतः ५०।\nतस्मै तुष्टा तु सुरभिः प्रोवाच परितोषिता ।\nराजन्वरय मत्तो वै वरं हृत्स्थं मनोरथम् ५१।\nतदा प्रोवाच वै राजा पुत्रं देहि मनोरमम् ।\nरामभक्तं पितृरतं स्वधर्मप्रतिपालकम् ५२।\nतुष्टा दत्त्वा वरं सापि तस्मै राज्ञे सुतार्थिने ।\nजगामादर्शनं देवी कामधेनुः कृपावती ५३।\nस काले प्राप्तवान्पुत्रं वैष्णवं रामसेवकम् ।\nसत्यवत्संज्ञयायुक्तमकरोत्तत्र तत्पिता ५४।\nसत्यवंतं सुतं लब्ध्वा पितृभक्तिपरं महान् ।\nपरमं हर्षमापेदे शक्रतुल्यपराक्रमम् ५५।\nस राजा धार्मिकं पुत्रं प्राप्य हर्षेणनिर्भरः ।\nराज्यं तस्मिन्महन्न्यस्य जगाम तपसे वनम् ५६।\nतत्राराध्य हृषीकेशं भक्तियुक्तेन चेतसा ।\nनिर्धूतपापः सतनुरगाद्धरिपदं नृपः ५७।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सत्यवदा-।\nख्याने धेनुव्रतवर्णनंनाम एकत्रिंशोऽध्यायः ३१ ।"
  }
]
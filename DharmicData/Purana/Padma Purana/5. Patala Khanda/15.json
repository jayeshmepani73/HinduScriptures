[
  {
    "text": "सुमतिरुवाच।\nअथर्षिः स्वाश्रमं गत्वा मानव्या सह भार्यया ।\nमुदं प्राप हताशेष पातको योगयुक्तया १।\nसा मानवी तं वरमात्मनः पतिं ।\nनेत्रेणहीनं जरसा गतौजसम् ।\nसिषेव एनं हरिमेधसोत्तमं ।\nनिजेष्टदात्रीं कुलदेवतां यथा २।\nशूश्रूषती स्वं पतिमिंगितज्ञा ।\nमहानुभावं तपसां निधिं प्रियम् ।\nपरां मुदं प्राप सती मनोहरा ।\nशची यथा शक्रनिषेवणोद्यता ३।\nचरणौ सेवते तन्वी सर्वलक्षणलक्षिता ।\nराजपुत्री सुंदरांगी फलमूलोदकाशना ४।\nनित्यं तद्वाक्यकरणे तत्परा पूजने रता ।\nकालक्षेपं प्रकुरुते सर्वभूतहिते रता ५।\nविसृज्य कामं दंभं च द्वेषं लोभमघं मदम् ।\nअप्रमत्तोद्यता नित्यं च्यवनं समतोषयत् ६।\nएवं तस्य प्रकुर्वाणा सेवां वाक्कायकर्मभिः ।\nसहस्राब्दं महाराज सा च कामं मनस्यधात् ७।\nकदाचिद्देवभिषजावागतावाश्रमे मुनेः ।\nस्वागतेन सुसंभाव्य तयोः पूजां चकार सा ८।\nशर्यातिकन्याकृतपूजनार्घ-।\nपाद्यादिना तोषितचित्तवृत्ती ।\nतावूचतुः स्नेहवशेन सुंदरौ ।\nवरं वृणुष्वेति मनोहरांगीम् ९।\nतुष्टौ तौ वीक्ष्य भिषजौ देवानां वरयाचने ।\nमतिं चकार नृपतेः पुत्री मतिमतां वरा १०।\nपत्यभिप्रायमालक्ष्य वाचमूचे नृपात्मजा ।\nदत्तं मे चक्षुषी पत्युर्यदि तुष्टौ युवां सुरौ ११।\nइत्येतद्वचनं श्रुत्वा सुकन्या या मनोहरम् ।\nसतीत्वं च विलोक्येदमूचतुर्भिषजां वरौ १२।\nत्वत्पतिर्यदि देवानां भागं यज्ञे दधात्यसौ ।\nआवयोरधुना कुर्वश्चक्षुषोः स्फुटदर्शनम् १३।\nच्यवनोऽप्योमिति प्राह भागदाने वरौजसोः ।\nतदा हृष्टावश्विनौ तमूचतुस्तपतां वरम् १४।\nनिमज्जतां भवानस्मिन्ह्रदे सिद्धविनिर्मिते ।\nइत्युक्तो जरयाग्रस्त देहो धमनिसंततः १५।\nह्रदं प्रवेशितोऽश्विभ्यां स्वयं चामज्जतां ह्रदे ।\nपुरुषास्त्रय उत्तस्थुरपीच्या वनिताप्रियाः १६।\nरुक्मस्रजः कुंडलिनस्तुल्यरूपाः सुवाससः ।\nतान्निरीक्ष्य वरारोहा सुरूपान्सूर्यवर्चसः १७।\nअजानती पतिं साध्वी ह्यश्विनौ शरणं ययौ ।\nदर्शयित्वा पतिं तस्यै पातिव्रत्येन तोषितौ १८।\nऋषिमामंत्र्य ययतुर्विमानेन त्रिविष्टपम् ।\nयक्ष्यमाणे क्रतौ स्वीयभागकार्याशयायुतौ १९।\nकालेन भूयसा क्षामां कर्शितां व्रतचर्यया ।\nप्रेमगद्गदया वाचा पीडितः कृपयाब्रवीत् २०।\nतुष्टोऽहमद्य तव भामिनि मानदायाः ।\nशुश्रूषया परमया हृदि चैकभक्त्या ।\nयो देहिनामयमतीव सुहृत्स्वदेहो ।\nनावेक्षितः समुचितः क्षपितुं मदर्थे २१।\nये मे स्वधर्मनिरतस्य तपः समाधि-।\nविद्यात्मयोगविजिता भगवत्प्रसादाः ।\nतानेव ते मदनुसेवनयाऽविरुद्धान् ।\nदृष्टिं प्रपश्य वितराम्यभयानशोकान् २२।\nअन्ये पुनर्भगवतो भ्रुव उद्विजृंभ-।\nविस्रंसितार्थरचनाः किमुरुक्रमस्य ।\nसिद्धासि भुंक्ष्व विभवान्निजधर्मदोहान् ।\nदिव्यान्नरैर्दुरधिगान्नृपविक्रियाभिः २३।\nएवं ब्रुवाणमबलाखिलयोगमाया ।\nविद्याविचक्षणमवेक्ष्य गताधिरासीत् ।\nसंप्रश्रयप्रणयविह्वलया गिरेषद् ।\nव्रीडाविलोकविलसद्धसिताननाह २४।\nसुकन्योवाच।\nराद्धं बत द्विजवृषैतदमोघयोग-।\nमायाधिपे त्वयि विभो तदवैमि भर्तः ।\nयस्तेऽभ्यधायि समयः सकृदंगसंगो ।\nभूयाद्गरीयसि गुणः प्रसवः सतीनाम् २५।\nतत्रेति कृत्यमुपशिक्ष्य यथोपदेशं ।\nयेनैष कर्शिततमोति रिरंसयात्मा ।\nसिध्येत ते कृतमनोभव धर्षिताया ।\nदीनस्तदीशभवनं सदृशं विचक्ष्व २६।\nसुमतिरुवाच।\nप्रियायाः प्रियमन्विच्छंश्च्यवनो योगमास्थितः ।\nविमानं कामगं राजंस्तर्ह्येवाविरचीकरत् २७।\nसर्वकामदुघं रम्यं सर्वरत्नसमन्वितम् ।\nसर्वार्थोपचयोदर्कं मणिस्तंभैरुपस्कृतम् २८।\nदिव्योपस्तरणोपेतं सर्वकालसुखावहम् ।\nपट्टिकाभिः पताकाभिर्विचित्राभिरलंकृतम् २९।\nस्रग्भिर्विचित्रमालाभिर्मंजुसिंजत्षडंघ्रिभिः ।\nदुकूलक्षौमकौशेयैर्नानावस्त्रैर्विराजितम् ३०।\nउपर्युपरि विन्यस्तनिलयेषु पृथक्पृथक् ।\nकॢप्तैः कशिपुभिः कांतं पर्यंकव्यजनादिभिः ३१।\nतत्रतत्र विनिक्षिप्त नानाशिल्पोपशोभितम् ।\nमहामरकतस्थल्या जुष्टं विद्रुमवेदिभिः ३२।\nद्वाःसु विद्रुमदेहल्या भातं वज्रकपाटकम् ।\nशिखरेष्विंद्रनीलेषु हेमकुंभैरधिश्रितम् ३३।\nचक्षुष्मत्पद्मरागाग्र्यैर्वज्रभित्तिषु निर्मितैः ।\nजुष्टं विचित्रवैतानैर्मुक्ताहारावलंबितैः ३४।\nहंसपारावतव्रातैस्तत्र तत्र निकूजितम् ।\nकृत्रिमान्मन्यमानैस्तानधिरुह्याधिरुह्य च ३५।\nविहारस्थानविश्राम संवेश प्रांगणाजिरैः ।\nयथोपजोषं रचितैर्विस्मापनमिवात्मनः ३६।\nएवं गृहं प्रपश्यंतीं नातिप्रीतेन चेतसा ।\nसर्वभूताशयाभिज्ञः स्वयं प्रोवाच तां प्रति ३७।\nनिमज्ज्यास्मिन्ह्रदे भीरु विमानमिदमारुह ।\nसुभ्रूर्भर्तुः समादाय वचः कुवलयेक्षणा ३८।\nसरजो बिभ्रती वासो वेणीभूतांश्च मूर्द्धजान् ।\nअंगं च मलपंकेन संछन्नं शबलस्तनम् ३९।\nआविवेश सरस्तत्र मुदा शिवजलाशयम् ।\nसांतःसरसि वेश्मस्थाः शतानि दशकन्यकाः ४०।\nसर्वाः किशोरवयसो ददर्शोत्पलगंधयः ।\nतां दृष्ट्वा शीघ्रमुत्थाय प्रोचुः प्रांजलयः स्त्रियः ४१।\nवयं कर्मकरीस्तुभ्यं शाधि नः करवाम किम् ।\nस्नानेन ता महार्हेण स्नापयित्वा मनस्विनीम् ४२।\nदुकूले निर्मले नूत्ने ददुरस्यै च मानद ।\nभूषणानि परार्घ्यानि वरीयांसि द्युमंति च ४३।\nअन्नं सर्वगुणोपेतं पानं चैवामृतासवम् ।\nअथादर्शे स्वमात्मानं स्रग्विणं विरजोंबरम् ४४।\nताभिः कृतस्वस्त्ययनं कन्याभिर्बहुमानितम् ।\nहारेण च महार्हेण रुचकेन च भूषितम् ४५।\nनिष्कग्रीवं वलयिनं क्वणत्कांचननूपुरम् ।\nश्रोण्योरध्यस्तया कांच्या कांचन्या बहुरत्नया ४६।\nसुभ्रुवा सुदता शुक्लस्निग्धापांगेन चक्षुषा ।\nपद्मकोशस्पृधा नीलैरलकैश्च लसन्मुखम् ४७।\nयदा सस्मार दयितमृषीणां वल्लभं पतिम् ।\nतत्र चास्ते सहस्त्रीभिर्यत्रास्ते स मुनीश्वरः ४८।\nभर्तुः पुरस्तादात्मानं स्त्रीसहस्रवृतं तदा ।\nनिशाम्य तद्योगगतिं संशयं प्रत्यपद्यत ४९।\nसतां कृत मलस्नानां विभ्राजंतीमपूर्ववत् ।\nआत्मनो बिभ्रतीं रूपं संवीतरुचिरस्तनीम् ५०।\nविद्याधरी सहस्रेण सेव्यमानां सुवाससम् ।\nजातभावो विमानं तदारोहयदमित्रहन् ५१।\nतस्मिन्नलुप्तमहिमा प्रिययानुषक्तो ।\nविद्याधरीभिरुपचीर्णवपुर्विमाने ।\nबभ्राज उत्कचकुमुद्गणवानपीच्य ।\nस्ताराभिरावृत इवोडुपतिर्नभःस्थः ५२।\nतेनाष्टलोकपविहारकुलाचलेंद्र -।\nद्रोणीष्वनंगसखमारुतसौभगासु ।\nसिद्धैर्नुतोद्युधुनिपातशिवस्वनासु ।\nरेमे चिरं धनदवल्ललनावरूथी ५३।\nवैश्रंभके सुरवने नंदने पुष्पभद्रके ।\nमानसे चैत्ररथ्ये च सरे मे रामया रतः ५४।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे।\nच्यवनस्य तपोभोगवर्णनं नाम पंचदशोऽध्यायः १५ ।"
  }
]
[
  {
    "text": "शेष उवाच।\nते तु तातवचः श्रुत्वा हर्षिताः संप्रहारिणः ।\nतथेत्यूचुर्महाराजं रामदर्शनलालसम् १।\nपुत्रा ऊचुः।\nराजन्भवत्पदांभोजान्नान्यं जानीमहे वयम् ।\nयत्तव स्वांततो जातं तद्भवत्वद्य वेगतः २।\nअश्वोऽयं नीयतां तत्र सितचामरभूषितः ।\nरत्नमालातिशोभाढ्यश्चंदनादिकचर्चितः ३।\nराज्यमाज्ञाफलं स्वामिन्कोशा बहुसमृद्धयः ।\nवासांसि सुमहार्हाणि सूक्ष्माणि सुगुणानि च ४।\nचंदनं चंद्रकं चैव वाजिनः सुमनोहराः ।\nहस्तिनस्तु मदोद्धूता रथाः कांचनकूबराः ५।\nविचित्रतरवर्णादि नानाभूषणभूषिताः ।\nदास्यः शतसहस्रं च दासाश्च सुमनोरमाः ६।\nमणयः सूर्यसंकाशा रत्नानि विविधानि च ।\nमुक्ताफलानि शुभ्राणि गजकुंभभवानि च ७।\nविद्रुमाः शतसाहस्रा यद्यद्वस्तुमहोदयम् ।\nतत्सर्वं रामचंद्राय देहि राजन्महामते ८।\nसुतानस्मान्किंकरान्नः सर्वानर्पय भूपते ।\nकथं न कुरुषेराजंस्तदधीनं नृपासनम् ९।\nशेष उवाच।\nइति पुत्रवचः श्रुत्वा हर्षितोऽभून्महीपतिः ।\nउवाच च सुतान्वीरान्स्ववाक्यकरणोद्यतान् १०।\nराजोवाच।\nआनयंतु हयं सर्वे सन्नद्धाः शस्त्रपाणयः ।\nनानारथपरीवारास्ततो यास्ये नृपं प्रति ११।\nशेष उवाच।\nइति राज्ञोवचः श्रुत्वा विचित्रो दमनस्तथा ।\nसुकेतुः समरे शूरा जग्मुस्तस्याज्ञयोद्यताः १२।\nते गत्वाथ पुरीं शूरा वाजिनं सुमनोरमम् ।\nसितचामरसंयुक्तं स्वर्णपत्राद्यलंकृतम् १३।\nरत्नमालाविभूषाढ्यं चित्रपत्रेणशोभितम् ।\nविचित्रमणिभूषाढ्यं मुक्ताजालस्वलंकृतम् १४।\nरज्ज्वा धृतं महावीरैः पूर्वतः पृष्ठतो भटैः ।\nमहाशस्त्रास्त्रसंयुक्तैः सर्वशोभासमन्वितैः १५।\nसितातपत्रमस्योच्चैर्भाति मूर्धनि वाजिनः ।\nसुचामरद्वयं यस्य ध्रियते पुरतो मुहुः १६।\nकृष्णागर्वादिधूपैश्च धूपितं वायुवेगिनम् ।\nराज्ञः पुरो निनायाश्वं हयमेधस्य सत्क्रतोः १७।\nतमानीतं हयं दृष्ट्वा रत्नमालाविभूषितम् ।\nमनोजवं कामरूपं जहर्ष मतिमान्नृपः १८।\nजगाम पद्भ्यां शत्रुघ्नं राजचिह्नाद्यलंकृतः ।\nस्वपुत्रपौत्रैः संयुक्तो राजा परमधार्मिकः १९।\nययौ कर्तुं धनानां स सद्व्ययं चलगामिनाम् ।\nएतद्विनश्वरं मत्वा दुःखदं सक्तचेतसाम् २०।\nशत्रुघ्नं स ददर्शाथ सितच्छत्रेण शोभितम् ।\nचामरैर्वीज्यमानञ्च सेवकैः पुरतः स्थितैः २१।\nसुमतिं परिपृच्छंतं रामचंद्रकथानकम् ।\nभयवार्ताविनिर्मुक्तं वीरशोभास्वलंकृतम् २२।\nवीरैः कोटिभिराकीर्णं वाजिपालनकांक्षिभिः ।\nवानराणां सहस्रैश्च समंतात्परिवारितम् २३।\nदृष्ट्वा शत्रुघ्नचरणौ प्रणनाम सपुत्रकः ।\nधन्योऽहमिति संहृष्टो वदन्रामैकमानसः २४।\nशत्रुघ्नस्तं प्रणयिनं दृष्ट्वा राजानमुद्भटम् ।\nउत्थायासनतः सर्वैर्भटैर्दोर्भ्यां स सस्वजे २५।\nदृढं संपूज्य राजा तं शत्रुघ्नं परवीरहा ।\nउवाच हर्षमापन्नो गद्गदस्वरया गिरा २६।\nसुबाहुरुवाच।\nअद्य धन्योस्मि ससुतः सकुटुंबः सवाहनः ।\nयद्युष्मच्चरणौ द्रक्ष्ये नृपकोटिभिरीडितौ २७।\nअज्ञानिना सुतेनायं गृहीतो वाजिनां वरः ।\nदमनेनानयं त्वस्य क्षमस्व करुणानिधे २८।\nन जानाति रघूत्तंसं सर्वदेवाधिदैवतम् ।\nलीलया विश्वस्रष्टारं हंतारमपि पालकम् २९।\nइदं राज्यं समृद्धांगं समृद्धबलवाहनम् ।\nइमे कोशा धनैः पूर्णा इमे पुत्रा इमे वयम् ३०।\nसर्वे वयं रामनाथास्त्वदाज्ञा प्रतिपालकाः ।\nगृहाण सर्वं सफलं न मेऽस्ति क्वचिदुन्मतम् ३१।\nक्वासौ हनूमान्रामस्य चरणांभोजषट्पदः ।\nयत्प्रसादादहं प्राप्स्ये राजराजस्य दर्शनम् ३२।\nसाधूनां संगमे किं किं प्राप्यते न महीतले ।\nयत्प्रसादादहं मूढो ब्रह्मशापमतीतरम् ३३।\nदृष्ट्वा त्वद्य महाराजं पद्मपत्रनिभेक्षणम् ।\nप्राप्स्यामि जन्मनः सर्वं फलं दुर्लभमत्र च ३४।\nमम तावद्गतं चायुर्बहुरामवियोगिनः ।\nस्वल्पमुर्वरितं तत्र कथं द्रक्ष्ये रघूत्तमम् ३५।\nमह्यं दर्शयतं रामं यज्ञकर्मविचक्षणम् ।\nयदंघ्रिरजसापूता शिलाभूता मुनिप्रिया ३६।\nकाकः परं पदं प्राप्तो यद्बाणस्पर्शनात्खगः ।\nअनेके यस्य वक्त्राब्जं वीक्ष्य संख्ये पदं गताः ३७।\nये त्वस्य रघुनाथस्य नाम गृह्णंति सादराः ।\nते यांति परमं स्थानं योगिभिर्यद्विचिंत्यते ३८।\nधन्यायोध्याभवा लोका ये राममुखपंजम् ।\nस्वलोचनपुटैः पीत्वा सुखं यांति महोदयम् ३९।\nइति संभाष्य नृपतिं वाहं राज्यं धनानि च ।\nसर्वं समर्प्य चावोचत्किंकरोस्मि महीपते ४०।\nइति वाक्यं समाकर्ण्य राज्ञः परपुरंजयः ।\nप्रत्युवाचेति तं भूपं वाग्मी वाक्यविशारदः ४१।\nशत्रुघ्न उवाच।\nकथं राजन्निदं ब्रूषे त्वं वृद्धो मम पूजितः ।\nसर्वं त्वदीयं त्वद्राज्यं दमनो विदधात्वयम् ४२।\nक्षत्त्रियाणामिदं कृत्यं यत्संग्रामविधायकम् ।\nसर्वं राज्यं धनं चेदं प्रतियातु ममाज्ञया ४३।\nयथा मे रघुनाथस्तु पूज्यो वाङ्मनसा सदा ।\nतथा त्वमपि मत्पूज्यो भविष्यसि महीपते ४४।\nभवान्सज्जो भवत्वद्य हयस्यानुगमं प्रति ।\nसन्नद्धः कवची खड्गी गजाश्वरथसंयुतः ४५।\nइति वाक्यं समाकर्ण्य शत्रुघ्नस्य महीपतिः ।\nपुत्रं राज्येऽभिषेच्यैव शत्रुघ्नेन सुपूजितः ४६।\nमहारथैः परिवृतो निजं पुत्रं रणांगणे ।\nपुष्कलेन हतं भूपः संस्कृत्य विधिपूर्वकम् ४७।\nक्षणं शुशोच तत्त्वज्ञो लोकदृष्ट्या महारथः ।\nज्ञानेनानाशयच्छोकं रघुनाथमनुस्मरन् ४८।\nसज्जीभूतो रथे तिष्ठन्महासैन्यसमावृतः ।\nआजगाम स शत्रुघ्नं महारथिपुरस्कृतः ४९।\nराजा तमागतं दृष्ट्वा सर्वसैन्यसमन्वितम् ।\nगंतुं चकार धिषणां हयवर्यस्य पालने ५०।\nसोऽश्वो विमोचितस्तेन भाले पत्रेण चिह्नितः ।\nवामावर्तं भ्रमन्प्रायात्पौर्वाञ्जनपदान्बहून् ५१।\nतत्रतत्रत्य भूपालैर्महाशूराभिपूजितैः ।\nप्रणतिः क्रियते तस्य न कोपि तमगृह्णत ५२।\nकेचिद्वासांसि चित्राणि केचिद्राज्यं स्वकं महत् ।\nकेचिद्धनं जनं केचिदानीय प्रणमंति तम् ५३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नस्य सुबाहुना सह निर्याणंनाम एकोनत्रिंशत्तमोऽध्यायः २९ ।"
  }
]
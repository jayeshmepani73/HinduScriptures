[
  {
    "text": "शेष उवाच।\nचित्रांगः क्रौंचकंठस्थो रथस्थो वीरशोभितः ।\nगाहयामास तत्सैन्यं वाराह इव वारिधिम् १।\nधनुर्विस्फार्य सुदृढं मेघनादनिनादितम् ।\nमुमोच बाणान्निशितान्वैरिकोटिविदाहकान् २।\nतद्बाणभिन्नसर्वांगाः शेरते सुभटा भृशम् ।\nसकिरीटतनुत्राणाः सन्दष्टदशनच्छदाः ३।\nएवं प्रवृत्ते संग्रामे ययौ योद्धुं स पुष्कलः ।\nमणिचित्रितमादाय चापं वैरिप्रतापनम् ४।\nतयोः संगतयोरूपं दृश्यतेऽतिमनोहरम् ।\nपुरा तारकसंग्रामे स्कंदतारकयोर्यथा ५।\nविस्फारयन्धनुः शीघ्रं सव्यसाची तु पुष्कलः ।\nताडयामास तं क्षिप्रं शरैः सन्नतपर्वभिः ६।\nचित्रांगोऽपि रुषाक्रांतः शरासन इषूञ्छितान् ।\nदधद्व्यमुंचद्बहुशो रणमंडलमूर्धनि ७।\nनादानं न च संधानं न मोचनमथापि वा ।\nदृष्टं तावेव संदृष्टौ कुंडलीकृतचापिनौ ८।\nतदासौ पुष्कलः क्रुद्धः शराणां शतकेन तम् ।\nविव्याध वक्षःस्थलके महायोद्धारमुद्भटम् ९।\nचित्रांगस्ताञ्शरान्सर्वांश्चिच्छेद तिलशः क्षणात् ।\nताडयामास चांगेषु पुष्कलं शितसायकैः १०।\nपुष्कलस्तद्रथं दिव्यं भ्रामकास्त्रेण शोभिना ।\nनभसि भ्रामयामास तदद्भुतमिवाभवत् ११।\nभ्रांत्वा मुहूर्तमात्रं तु सरथो हयसंयुतः ।\nस्थितिर्लेभेतिकष्टेन संधृतो रणमंडले १२।\nस चास्य विक्रमं दृष्ट्वा चित्रांगः कुपितो भृशम् ।\nउवाच पुष्कलं धीमान्सर्वास्त्रेषु विशारदः १३।\nचित्रांग उवाच।\nत्वया साधुकृतं कर्म सुभटैर्युधिसंमतम् ।\nमद्रथो वाजिसंयुक्तो भ्रामितो नभसि क्षणम् १४।\nपराक्रमं समीक्षस्व ममापि सुभटेरितम् ।\nआकाशचारी तु भवान्भवत्वमरपूजितः १५।\nइत्युक्त्वा स मुमोचास्त्रं रणे परमदारुणम् ।\nधनुषा परमास्त्रज्ञः सर्वधर्मविदुत्तमः १६।\nतेन बाणेन संविद्धः खे बभ्राम पतंगवत् ।\nसरथः सहयः संख्ये सध्वजश्च ससारथिः १७।\nभ्रांत्वा सरथवर्यस्तु नभसि त्वरयान्वितः ।\nयावत्स्थितिं न लभते तावन्मुक्तोऽपरः शरः १८।\nपुनश्च परिबभ्राम रथः सूतसमन्वितः ।\nतत्कर्मवीक्ष्य पुत्रस्य राज्ञो विस्मयमाप सः १९।\nकथंचित्स्थितिमप्याप पुष्कलः परवीरहा ।\nरथं जघान बाणैश्च ससूतहयमस्य च २०।\nसभग्नस्यंदनो वीरः पुनरन्यं समाश्रितः ।\nसोऽपि भग्नः शरैराशु पुष्कलेन रणांगणे २१।\nपुनरन्यं समास्थाय यावदायाति संमुखम् ।\nतावद्बभंज निशितैः सायकैस्तद्रथं पुनः २२।\nएवं दश रथा भग्ना नृपतेरात्मजस्य हि ।\nपुष्कलेन तु वीरेण महासंयुगशालिना २३।\nतदा चित्रांगकः संख्ये रथे स्थित्वा विचित्रिते ।\nआजगाम ह वेगेन पुष्कलं प्रति योधितुम् २४।\nपुष्कलं पंचभिर्बाणैस्ताडयामास संयुगे ।\nतैर्बाणैर्निहतोऽत्यतं विव्यथे भरतात्मजः २५।\nसक्रुद्धश्चापमुद्यम्य बाणान्दश शितान्महान् ।\nमुमोच हृदये तस्य स्वर्णपुंखसुशोभितान् २६।\nते बाणाः पपुरेतस्य रुधिरं बहुदारुणाः ।\nपीत्वा पेतुः क्षितौ कूटसाक्षिणः पूर्वजा इव २७।\nतदा चित्रांगकः क्रुद्धो भल्लान्पंच समाददे ।\nमुमोच भाले पुत्रस्य भरतस्य महौजसः २८।\nतैर्भल्लैराहतः क्रुद्धः शरासनवरे शरम् ।\nदधत्प्रतिज्ञामकरोच्चित्रांगनिधनं प्रति २९।\nशृणु वीर मम क्षिप्रं प्रतिज्ञां त्वद्वधाश्रिताम् ।\nतज्ज्ञात्वा सावधानेन योद्धव्यं च त्वयात्र हि ३०।\nबाणेनानेन चेत्त्वां वै न कुर्यां प्राणवर्जितम् ।\nसतीं संदूष्य वनितां शीलाचारसुशोभिताम् ३१।\nयो लोकः प्राप्यते लोकैर्यमस्य वशवर्तिभिः ।\nस लोको मम वै भूयात्सत्यं मम प्रतिश्रुतम् ३२।\nइति श्रेष्ठं वचः श्रुत्वा जहास परवीरहा ।\nउवाच मतिमान्वीरः पुष्कलं वचनं शुभम् ३३।\nमृत्युर्वै प्राणिनां भाव्यः सर्वत्रैव च सर्वदा ।\nतस्मान्मे निधने दुःखं नास्ति शूरशिरोमणे ३४।\nप्रतिज्ञा या कृता वीर त्वया वीरत्वशालिना ।\nसा सत्यैव पुनर्मेऽद्य श्रूयतां व्याहृतं महत् ३५।\nत्वद्बाणं मद्वधोद्युक्तं न च्छिंद्यां यदि चेदहम् ।\nतदा प्रतिज्ञां शृणु मे सर्ववीराभिमानिनः ३६।\nतीर्थं जिगमिषोर्यो वै कुर्यात्स्वांतविखंडनम् ।\nएकादशीव्रतादन्यज्जानाति व्रतमुच्चकैः ३७।\nतस्य पापं ममैवास्तु प्रतिज्ञापरिघातिनः ।\nइति वाक्यमुदीर्यैव तूष्णींभूतो धनुर्दधे ३८।\nतदानेन निषंगात्स्वादुद्धृत्य सायकं वरम् ।\nकथयामास विशदं वाक्यं शत्रुवधावहम् ३९।\nपुष्कल उवाच।\nयदि रामांघ्रियुगुलं निष्कापट्येन चेतसा ।\nउपासितं मया तर्हि मम वाक्यमृतं भवेत् ४०।\nयदि स्वमहिलां भुक्त्वा नान्यां जानामिचेतसा ।\nतेन सत्येन मे वाक्यं सत्यं भवतु संगरे ४१।\nइति वाक्यमुदीर्याशु बाणं धनुषि संधितम् ।\nकालानलोपमं वीरशिरश्छेदनमाक्षिपत् ४२।\nतं बाणं मुक्तमालोक्य स तु राजसुतो बली ।\nबाणं शरासने धत्त तीक्ष्णं कालानलोपमम् ४३।\nतेन बाणेन संछिन्नो बाणः स्ववधउद्यतः ।\nहाहाकारो महानासीच्छिन्ने तस्मिञ्छरे तदा ४४।\nपरार्धं पतितं भूमौ पूर्वार्धं फलसंयुतम् ।\nशिरोधरां चकर्ताशु पद्मनालमिव क्षणात् ४५।\nतदा भूमौ पतंतं तु दृष्ट्वा तत्तस्यसैनिकाः ।\nहाहाकृत्वा भृशं सर्वे पलायनपरागताः ४६।\nपृथ्व्यां तन्मस्तकं श्रेष्ठं सकिरीटं सकुंडलम् ।\nशुशुभेऽतीव पतितं चंद्रबिंबं दिवो यथा ४७।\nतं वीक्ष्य पतितं वीरः पुष्कलो भरतात्मजः ।\nव्यगाहत व्यूहमिमं सर्ववीरैकशोभितम् ४८।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे चित्रांगवधोनाम सप्तविंशतितमोऽध्यायः २७ ।"
  }
]
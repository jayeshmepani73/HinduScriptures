[
  {
    "text": "शेष उवाच\nयुद्धाय ते सुसंनद्धाः शत्रुघ्नस्य महाबलाः ।\nययुर्वीरमणेः सैन्यमध्ये शौर्यसमन्विताः॥ १\nशरान्विमुंचमानास्ते भिंदंतः सैनिकान्बहून् ।\nव्यदृश्यंत रणांतःस्थाः शरासनधरा नराः॥ २\nअनेके निहतास्तत्र गजा मणिमया रथाः ।\nभग्ना वाहसमेताश्च दृश्यंते रणमंडले॥ ३\nविहितं कदनं तेषां श्रुत्वा रुक्मांगदो बली ।\nरथे मणिमये तिष्ठन्ययौ योद्धुं ससैनिकान् ॥४\nशरासने शरान्धास्यन्निषुधी अक्षयौ दधत् ।\nशोणनेत्रांतरो भीमो महाकोपसमन्वितः॥ ५\nअनेकबाणसंविग्नान्कुर्वञ्छूरान्सहस्रशः ।\nहाहाकारं कारयंस्तद्ययौ रुक्मांगदो बली॥ ६\nराजपुत्रः स्वसदृशं बलेन यशसा श्रिया ।\nआह्वयामास शत्रुघ्नं भारतिं पुष्कलं बली॥ ७\nरुक्मांगद उवाच\nआगच्छ वीरकर्मा त्वं महाबलपराक्रम ।\nमया योद्धुं तु बलिना राजपुत्रेण भास्वता ॥८\nकिमन्यैस्त्रासितैर्वीर निहतैः कोटिभिर्नरैः ।\nमया समं महायुद्धं विधाय जयमाप्नुहि ॥९\nइत्युक्तवं तं तरसा प्रहसन्पुष्कलो बली ।\nजघान विपुले मध्ये वक्षसस्तीक्ष्णपर्वभिः ॥१०\nतदमृष्यन्राजपुत्रो महाचापे दधच्छरान् ।\nजघान दशभिर्वीरं पुष्कलं वक्षसोंऽतरे ॥११\nउभौ समरसंरब्धावुभावपि जयैषिणौ ।\nरेजाते समरे तौ हि कुमारतारकौ यथा ॥१२\nबाणान्धनुषि संधाय दशसंख्यान्महाशितान् ।\nअकरोत्पुष्कलो वीरो विरथं राजपुत्रकम् ॥१३\nचतुर्भिश्चतुरोवाहान्द्वाभ्यां सूतमपातयत् ।\nएकेन ध्वजमेतस्य द्वाभ्यां स्यंदनरक्षकौ ॥१४\nएकेन हृदि विव्याध राजपुत्रस्य वेगवान् ।\nतदद्भुतं कर्म दृष्ट्वा सर्वे वीराः प्रतोषिताः ॥१५\nसच्छिन्नधन्वा विरथो हताश्वो हतसारथिः ।\nअत्यंतं कोपमापन्नः स्यंदनं परमाविशत् ॥१६\nस स्थित्वा स्यंदनवरे हयरत्नेन भूषिते ।\nशरासनं महद्धृत्वा सुदृढं गुणपूरितम् ॥१७\nउवाच पुष्कलं वीरं रुक्मांगद इदं वचः ।\nमहत्पराक्रमं कृत्वा क्व यास्यसि परंतप ॥१८\nपश्य मेऽद्यपराक्रांतिं यद्बलेन विनिर्मिताम् ।\nयत्नात्तिष्ठस्व भो वीर नयामि त्वद्रथं नभः ॥१९\nइत्युक्त्वा शरमत्युग्रं दधार स्वशरासने ।\nमंत्रयित्वा ततश्चास्त्रं भ्रामकं पौष्कले रथे ॥२०\nमुमोच निशितं बाणं स्वर्णपंखैकशोभितम् ।\nतेन बाणेन नीतोऽस्य रथो योजनमात्रकम् ॥२१\nधृतः कृच्छ्रेण सूतेन रथो बभ्राम भूतले ।\nकृच्छ्रेण प्राप्य स्वस्थानं पुष्कलः परमास्त्रवित् ॥२२\nजगाद वचनं तं वै बाणं बिभ्रच्छरासने ।\nस्वर्गं प्राप्नुहि वीराग्र्य सर्वदेवैश्च सेवितम् ॥२३\nत्वादृशाः पृथिवीयोग्या न भवंति नृपोत्तम ।\nशतक्रतुसभायोग्यास्तद्गच्छ त्वं सुरालयम् ॥२४\nइत्युक्त्वा स मुमोचास्त्रमाकाशप्रापकं महत् ।\nतेन बाणेन सरथो ययौ खमनुलोमतः ॥२५\nसर्वांल्लोकानतिक्रामन्ययौ सूर्यस्य मंडलम् ।\nतज्ज्वालया रथो दग्धो हयसूतसमन्वितः ॥२६\nतत्करैर्दग्धभूयिष्ठ कलेवरः सुदुःखितः ।\nपपात चंद्रचूडं स धृत्वा हृद्यसुखार्दनम् ॥२७\nभूमौ निपतितस्तत्र करदग्धकलेवरः ।\nअत्यंतं दुःखमापन्नो मुमूर्च्छ रणमंडले ॥२८\nतस्मिन्निपतिते भूमौ मूर्च्छिते राजपुत्रके ।\nहाहाकारो महानासीत्तत्र संग्राममूर्धनि ॥२९\nवैरिणो जयलक्ष्मीं ते प्रापुः पुष्कलमुख्यकाः ।\nपलायनपरा जाता वैरिणो हयरक्षकाः ॥३०\nतदा पुत्रस्य वै मूर्च्छां दृष्ट्वा वीरमणिर्नृपः ।\nप्रायात्समरमध्यस्थं पुष्कलं कोपपूरितः ॥३१\nतदा भूमिश्चचालेयं सपर्वतवनोत्तमा ।\nशूरा वै हर्षमापन्नाः कातरा भयपीडिताः ॥३२\nचापं महद्दधानः स इषुधी अक्षयावपि ।\nरोषान्निःश्वासमामुंचन्नाह्वयामास वैरिणम् ॥३३\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रुक्मांगदपराजय पुष्कलविजयोनाम एकचत्वारिंशत्तमोऽध्यायः ४१"
  }
]
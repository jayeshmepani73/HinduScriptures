[
  {
    "text": "शेष उवाच।\nअथ तद्दर्शनोत्कण्ठा विह्वलीकृतचेतसा ।\nपुनः पुनः स्मृतो भ्राता भरतो धार्मिकाग्रणीः १।\nउवाच च हनूमंतं बलवंतं समीरजम् ।\nप्रस्फुरद्दशनव्याज चन्द्रकांतिहतांधकः २।\nशृणु वीर हनूमंस्त्वं मद्गिरं भ्रातृनोदिताम् ।\nचिरंतनवियोगेन गद्गदीकृतविह्वलाम् ३।\nगच्छ तं भ्रातरं वीर समीरणतनूद्भव ।\nमद्वियोगकृशां यष्टिं वपुषो बिभ्रतं हठात् ४।\nयो वल्कलं परीधत्ते जटां धत्ते शिरोरुहे ।\nफलानां भक्षणमपि न कुर्याद्विरहातुरः ५।\nपरस्त्री यस्य मातेव लोष्टवत्कांचनं पुनः ।\nप्रजाः पुत्रानिवोद्रक्षेद्बांधवो मम धर्मवित् ६।\nमद्वियोगजदुःखाग्निज्वालादग्धकलेवरम् ।\nमदागमनसंदेश पयोवृष्ट्याशु सिंचतम् ७।\nसीतया सहितं रामं लक्ष्मणेन समन्वितम् ।\nसुग्रीवादिकपींद्रैश्च रक्षोभिः सबिभीषणैः ८।\nप्राप्तं निवेदय सुखात्पुष्पकासनसंस्थितम् ।\nयेन मे सोऽनुजः शीघ्रं सुखमेति मदागमात् ९।\nइति श्रुत्वा ततो वाक्यं रघुवीरस्य धीमतः ।\nजगाम भरतावासं नंदिग्रामं निदेशकृत् १०।\nगत्वा स नंदिग्रामं तु मंत्रिवृद्धैः सुसंयतम् ।\nभरतं भ्रातृविरहक्लिन्नं धीमान्ददर्श ह ११।\nकथयंतं मंत्रिवृद्धान्रामचंद्रकथानकम् ।\nतदीय पदापाथोज मकरंदसुनिर्भरः १२।\nनमश्चकार भरतं धर्मं मूर्तियुतं किल ।\nविधात्रा सकलांशेन सत्त्वेनैव विनिर्मितम् १३।\nतं दृष्ट्वा भरतः शीघ्रं प्रत्युत्थाय कृतांजलि ।\nस्वागतं चेति होवाच रामस्य कुशलं वद १४।\nइत्येवं वदतस्तस्य भुजो दक्षिणतोऽस्फुरत् ।\nहृदयाच्च गतः शोको हर्षास्रैः पूरिताननः १५।\nविलोक्य तादृशं भूपं प्रत्युवाच कपीश्वरः ।\nनिकटे हि पुरः प्राप्तं विद्धि रामं सलक्ष्मणम् १६।\nरामागमनसंदेशामृतसिक्तकलेवरः ।\nप्रापयद्धर्षपूरं हि सहस्रास्यो न वेद्म्यहम् १७।\nजगाद मम तन्नास्ति यत्तुभ्यं दीयते मया ।\nदासोऽस्मि जन्मपर्यंतं रामसंदेशहारकः १८।\nवसिष्ठोऽपि गृहीत्वार्घ्यं मंत्रिवृद्धाः सुहर्षिताः ।\nजग्मुस्ते रामचंद्रं च हनुमद्दर्शिताध्वना १९।\nदृष्ट्वा दूरात्समायांतं रामचंद्रं मनोरमम् ।\nपुष्पकासनमध्यस्थं ससीतं सहलक्ष्मणम् २०।\nरामोऽपि दृष्ट्वा भरतं पादचारेण संगतम् ।\nजटावल्कलकौपीन परिधानसमन्वितम् २१।\nअमात्यान्भ्रातृवेषेण समवेषाञ्जटाधरान् ।\nनित्यं तपः क्लिष्टतया कृशरूपान्ददर्श ह २२।\nरामोऽपि चिंतयामास दृष्ट्वा वै तादृशं नृपम् ।\nअहो दशरथस्यायं राजराजस्य धीमतः २३।\nपुत्रः पदातिरायाति जटावल्कलवेषभृत् ।\nन दुःखं तादृशं मेऽन्यद्वनमध्यगतस्य हि २४।\nयादृशं मद्वियोगेन चैतस्य परिवर्त्तते ।\nअहो पश्यत मे भ्राता प्राणात्प्रियतमः सखा २५।\nश्रुत्वा मां निकटे प्राप्तं मंत्रिवृद्धैः सुहर्षितैः ।\nद्रष्टुं मां भरतोऽभ्येति वसिष्ठेन समन्वितः २६।\nइति ब्रुवन्नरपतिः पुष्पकान्नभसोंऽगणात् ।\nबिभीषणहनूमद्भ्यां लक्ष्मणेन कृतादरः २७।\nयानादवतताराशु विरहात्क्लिन्नमानसः ।\nभ्रातर्भ्रातः पुनर्भ्रातर्भ्रातर्भ्रातर्वदन्मुहुः २८।\nदृष्ट्वा समुत्तीर्णमिमं रामचंद्रं सुरैर्युतम् ।\nभरतो भ्रातृविरहक्लिन्नं धीमान्ददर्श ह ।\nहर्षाश्रूणि प्रमुंचंश्च दंडवत्प्रणनाम ह २९।\nरघुनाथोऽपि तं दृष्ट्वा दंडवत्पतितं भुवि ।\nउत्थाप्य जगृहे दोर्भ्यां हर्षालोकसमन्वितः ३०।\nउत्थापितोऽपि हि भृशं नोदतिष्ठद्रुदन्मुहुः ।\nरामचंद्रपदांभोजग्रहणासक्तबाहुभृत् ३१।\nभरत उवाच।\nदुराचारस्य दुष्टस्य पापिनो मे कृपां कुरु ।\nरामचंद्र महाबाहो कारुण्यात्करुणानिधे ३२।\nयस्ते विदेहजा पाणिस्पर्शं क्रूरममन्यत ।\nस एव चरणो राम वने बभ्राम मत्कृते ३३।\nइत्युक्त्वाश्रुमुखो दीनः परिरभ्य पुनः पुनः ।\nप्रांजलिः पुरतस्तस्थौ हर्षविह्वलिताननः ३४।\nरघुनाथस्तमनुजं परिष्वज्य कृपानिधिः ।\nप्रणम्य च महामंत्रिमुख्यानापृच्छ्य सादरम् ३५।\nभरतेन समं भ्रात्रा पुष्पकासनमास्थितः ।\nसीतां ददर्श भरतो भ्रातृपत्नीमनिंदिताम् ३६।\nअनसूयामिवात्रेः किं लोपामुद्रां घटोद्भुवः ।\nपतिव्रतां जनकजाममन्यतननाम च ३७।\nमातः क्षमस्व यदघं मया कृतमबुद्धिना ।\nत्वत्सदृश्यः पतिपराः सर्वेषां साधुकारिकाः ३८।\nजानक्यापि महाभागा देवरं वीक्ष्य सादरम् ।\nआशीर्भिरभियुज्याथ समपृच्छदनामयम् ३९।\nविमानवरमारूढास्ते सर्वे नभसोंऽगणे ।\nक्षणादालोकयांचक्रे निकटे स्वपितुः पुरीम् ४०।\nइति श्रीपद्मपुराणे पातालखंडे रामाश्वमेधे शेषवात्स्यायनसंवादे रामराजधानीदर्शनोनाम द्वितीयोऽध्यायः २।\n।"
  }
]
[
  {
    "text": "शेष उवाच।\nशत्रुघ्नो निजवीराणां छिन्नान्बाहून्निरीक्षयन् ।\nउवाच तान्सुकुपितो रोषसंदंशिताधरः १।\nकेन वीरेण वो बाहुकृंतनं समकारि भोः ।\nतस्याहं बाहू कृंतामि देवगुप्तस्य वै भटाः २।\nन जानाति महामूढो रामचंद्र बलं महत् ।\nइदानीं दर्शयिष्यामि पराक्रांत्या बलं स्वकम् ३।\nस कुत्र वर्तते वीरो हयः कुत्र मनोरमः ।\nको वाऽगृह्णात्सुप्तसर्पान्मूढो ज्ञात्वा पराक्रमम् ४।\nइति ते कथिता वीरा विस्मिता दुःखिता भृशम् ।\nरामचंद्र प्रतिनिधिं बालकं समशंसत ५।\nस श्रुत्वा रोषताम्राक्षो बालकेन हयग्रहम् ।\nसेनान्यं वै कालजितमाज्ञापयद्युयुत्सुकः ६।\nसेनानीः सकलां सेनां व्यूहयस्व ममाज्ञया ।\nरिपुः संप्रति गंतव्यो महाबलपराक्रमः ७।\nनायं बालो हरिर्नूनं भविष्यति हयंधरः ।\nअथवा त्रिपुरारिः स्यान्नान्यथा मद्धयापहृत् ८।\nअवश्यं कदनं भाविसैन्यस्य बलिनो महत् ।\nस्वच्छंदचरितैः खेलन्नास्ते निर्भयधीः शिशुः ९।\nतत्र गंतव्यमस्माभिः सन्नद्धै रिपुदुर्जयैः ।\nएतन्निशम्य वचनं शत्रुघ्नस्य ससैन्यपः १०।\nसज्जीचकार सेनां तां दुर्व्यूढां चतुरंगिणीम् ।\nसज्जां तां शत्रुजिद्दृष्ट्वा चतुरंगयुतां वराम् ११।\nआज्ञापयत्ततो गंतुं यत्र बालो हयंधरः ।\nसा चचाल तदा सेना चतुरंगसमन्विता १२।\nकंपयंती महीभागं त्रासयंती रिपून्बलात् ।\nसेनानीस्तं ददर्शाथ बालकं रामरूपिणम् १३।\nविचार्य रामप्रतिममब्रवीद्वचनं हितम् ।\nबाल मुंच हयश्रेष्ठं रामस्य बलशालिनः १४।\nसेनानीः कालजिन्नाम तस्य भूपस्य दुर्मदः ।\nत्वां रामप्रतिमं दृष्ट्वा कृपा मे हृदि जायते १५।\nअन्यथा तव मे दौस्थ्याज्जीवितं न भविष्यति ।\nएतद्वाक्यं समाकर्ण्य शत्रुघ्नस्य भटस्य हि १६।\nजहास किंचिदाकोपादुवाच च वचोद्भुतम् ।\nगच्छ मुक्तोसि तं रामं कथयस्व हयग्रहम् १७।\nत्वत्तो बिभेमि नो शूर वाक्येन नयशालिना ।\nममात्र गणना नास्ति त्वादृशाः कोटयो यदि १८।\nमातृपादप्रसादेन तूलीभूता न संशयः ।\nकालजित्तव यन्नाम मात्राकारि मनोज्ञया १९।\nपक्वबिंबफलस्येव वर्णतो न च वीर्यतः ।\nदर्शयस्वाधुना वीर्यं स्वनामबलचिह्नितः २०।\nमां कालं तव संजित्य सत्यनामा भविष्यसि ।\nशेष उवाच।\nस वाक्यैः पविनातुल्यैर्भिन्नः सुभटशेखरः २१।\nचुकोप हृदयेऽत्यतं जगाद वचनं पुनः ।\nकस्मिन्कुले समुत्पत्तिः किं नामासि च बालक ।\nत्वन्नाम नाभिजानामि कुलं शीलं वयस्तथा २२।\nपादचारं रथस्थोऽहमधर्मेण कथं जये ।\nतदात्यंतं प्रकुपितो जगाद वचनं पुनः २३।\nकुलेन किं च शीलेन नाम्ना वा सुमनोहृदा ।\nलवोऽहं लवतः सर्वाञ्जेष्यामि रिपुसैनिकान् २४।\nइदानीं त्वामपि भटं करिष्ये पादचारिणम् ।\nइत्थमुक्त्वा धनुः सज्यं चकार स लवो बली २५।\nटंकारयामास तदा वीरानाकंपयन्हृदि ।\nवाल्मीकिं प्रथमं स्मृत्वा जानकीं मातरं लवः २६।\nमुमोच बाणान्निशितान्सद्यः प्राणापहारिणः ।\nकालजित्स्वधनुः कृत्वा सज्यं कोपसमन्वितः २७।\nताडयामास जवनो लवं रणविशारदः ।\nतद्बाणाञ्छतधा छित्त्वा क्षणाद्वेगात्कुशानुजः २८।\nसेनान्यं विरथं चक्रे वसुभिः स्वशरोत्तमैः ।\nविरथो गजमानीतमारुरोह भटैर्निजैः २९।\nमदोन्मत्तं महावेगं सप्तधा प्रस्रवान्वितम् ।\nगजारूढं तु तं दृष्ट्वा दशभिर्धनुषोगतैः ३०।\nबाणैर्विव्याध विहसन्सर्वान्रिपुगणाञ्जयी ।\nकालजित्तस्य वीर्यं तु दृष्ट्वा विस्मितमानसः ३१।\nगदां मुमोच महतीं महायस विनिर्मिताम् ।\nआपतंतीं गदां वेगाद्भारायुतविनिर्मिताम् ३२।\nत्रिधा चिच्छेद तरसा क्षुरप्रैः सकुशानुजः ।\nपरिघं निशितं घोरं वैरिप्राणहरोदितम् ३३।\nमुक्तं पुनस्तेन लवश्चिच्छेद तरसान्वितः ।\nछित्त्वा तत्परिघं घोरं कोपादारक्तलोचनः ३४।\nगजोपस्थे समारूढं मन्यमानश्चुकोप ह ।\nतत्क्षणादच्छिनत्तस्य शुंडां खड्गेन दंतिनः ३५।\nदंतयोश्चरणौ धृत्वा रुरोह गजमस्तके ।\nमुकुटं शतधा कृत्वा कवचं तु सहस्रधा ३६।\nकेशेष्वाकृष्य सेनान्यं पातयामास भूतले ।\nपातितः स गजोपस्थात्सेनानीः कुपितः पुनः ३७।\nहृदये ताडयामास मुष्टिना वज्रमुष्टिना ।\nस आहतो मुष्टिभिस्तु क्षुरप्रान्निशिताञ्छरान् ३८।\nमुमोच हृदये क्षिप्रं कुंडलीकृतधन्ववान् ।\nस रराज रणोपांते कुंडलीकृत चापवान् ३९।\nशिरस्त्रं कवचं बिभ्रदभेद्यं शरकोटिभिः ।\nस विद्धः सायकैस्तीक्ष्णैस्तं हंतुं खड्गमाददे ४०।\nदशन्रोषात्स्वदशनान्निःश्वसन्नुच्छ्वसन्मुहुः ।\nखड्गहस्तं समायांतं शूरं सेनापतिं लवः ४१।\nचिच्छेद भुजमध्यं तु स खड्गः पाणिरापतत् ।\nछिन्नं खड्गधरं हस्तं वीक्ष्य कोपाच्चमूपतिः ४२।\nवामेन गदया हंतुं प्रचक्राम भुजेन तम् ।\nसोऽपि च्छिन्नो भुजस्तस्य सांगदस्तीक्ष्णसायकैः ४३।\nतदा प्रकुपितो वीरः पादाभ्यामहनल्लवम् ।\nलवः पादाहतस्तस्य न चचाल रणांगणे ४४।\nस्रजाहतो द्विप इव चरणच्छेदनं व्यधात् ।\nतदापि तं मौलिनासौ प्रहर्तुमुपचक्रमे ४५।\nतदा लवश्चमूनाथं मन्यमानोऽधिपौरुषम् ।\nकरवालं समादाय करे कालानलोपमम् ४६।\nअच्छिनच्छिर एतस्य महामुकुटशोभितम् ।\nहाहाकारो महानासीच्चमूनाथे निपातिते ४७।\nसैनिकाः परिसंक्रुद्धा लवं हंतुं समागताः ।\nलवस्तान्स्वशराघातैः पलायनपरान्व्यधात् ४८।\nछिन्नाभिन्नांगकाः केचिद्गता केचिद्रणांगणात् ।\nस निवार्याखिलान्योधान्विजगाह चमूं मुदा ४९।\nवाराह इव निःश्वस्य प्रलये सुमहार्णवम् ।\nगजा भिन्ना द्विधा जाता मौक्तिकैः पूरिता मही ५०।\nदुर्गमाभूद्भटाग्र्याणां पर्वतैर्व्यापृता यथा ।\nअश्वाः कनकपल्याणा रुचिरारत्नराजिताः ५१।\nअपतन्रुधिराप्लुष्टे ह्रदे बल सुशोभिताः ।\nरथिनः करमध्यस्थ धनुर्दंडसुशोभिनः ५२।\nरथोपस्थे निपतिताः स्वर्गगा इव वै सुराः ।\nसंदष्टौष्ठपुटा वक्त्र भ्रमल्लक्ष्मीविलक्षिताः ५३।\nपतितास्तत्र दृश्यंते वीरा रणविशारदाः ।\nसुस्राव शोणितसरिद्धयमस्तककच्छपा ५४।\nमहाप्रवाहललिता वैरिणां भयकारिका ।\nकेषांचिद्बाहविश्छिन्नाः केषां पादा विकर्तिता ५५।\nकेषां कर्णाश्च नासाश्च केषां कवचकुंडले ।\nएवं तु कदनं जातं सेनान्यां पतिते रणे ५६।\nसर्वे निपतिता वीरा न केचिज्जीवितास्ततः ।\nलवो जयं रणे प्राप्य वैरिवृंदं विजित्य च ५७।\nअन्यागमनशंकायां मनः कुर्वन्नवैक्षत ।\nकेचिदुर्वरिता युद्धाद्भाग्येन न रणे मृताः ५८।\nशत्रुघ्नं सविधे जग्मुः शंसितुं वृत्तमद्भुतम् ।\nगत्वा ते कथयामासुर्यथावृत्तं रणांगणे ५९।\nकालजिन्निधनं बालाच्चित्रकारि रणोद्यमम् ।\nतच्छ्रुत्वा विस्मयं प्राप्तः शत्रुघ्नस्तानुवाच ह ६०।\nहसन्रोषाद्दशन्दंतान्बालग्राह हयं स्मरन् ।\nरे वीराः किं मदोन्मत्ता यूयं किं वा छलग्रहाः ६१।\nकिं वा वैकल्यमायातं कालजिन्मरणं कथम् ।\nयः संख्ये वैरिवृंदानां दारुणः समितिंजयः ६२।\nतं कथं बालको जीयाद्यमस्यापि दुरासदम् ।\nशत्रुघ्नवाक्यं संश्रुत्य वीराः प्रोचुरसृक्प्लुताः ६३।\nनास्माकं मदमत्तादि न च्छलो न च देवनम् ।\nकालजिन्मरणं सत्यं लवाज्जानीहि भूपते ६४।\nबलं च कृत्स्नं मथितं बालेनातुलशौंडिना ।\nअतः परं तु यत्कार्यं ये प्रेष्या नृवरोत्तमाः ६५।\nबालं ज्ञात्वा भवान्नात्र करोतु बलसाहसम् ।\nइति श्रुत्वा वचस्तेषां वीराणां शत्रुहा तदा ६६।\nसुमतिं च मतिश्रेष्ठमुवाच रणकारणे ६७।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवयुद्धे सैन्यपराजय कालजित्सेनानीमरणंनाम षष्टितमोऽध्यायः ६०।"
  }
]
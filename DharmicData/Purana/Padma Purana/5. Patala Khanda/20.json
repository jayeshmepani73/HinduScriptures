[
  {
    "text": "सुमतिरुवाच।\nअथ प्रयाते भूपाले सर्वलोकसमन्विते ।\nमहाभागैर्वैष्णवैश्च गायकैः कृष्णकीर्तनम् १।\nशुश्रावासौ महाराजो मार्गे गोविंदकीर्तनम् ।\nजय माधव भक्तानां शरण्य पुरुषोत्तम २।\nमार्गे तीर्थान्यनेकानि कुर्वन्पश्यन्महोदयम् ।\nतापसब्राह्मणात्तेषां महिमानमथा शृणोत् ३।\nविचित्रविष्णुवार्ताभिर्विनोदितमना नृपः ।\nमार्गेमार्गे महाविष्णुं गापयामास गायकान् ४।\nदीनांधकृपणानां च पंगूनां वासनोचितम् ।\nदानं ददौ महाराजो बुद्धिमान्विजितेंद्रियः ५।\nअनेकतीर्थविरजमात्मानं भव्यतां गतम् ।\nकुर्वन्ययौ स्वीयलोकैर्हरिध्यानपरायणः ६।\nनृपो गच्छन्ददर्शाग्रे नदीं पापप्रणाशिनीम् ।\nचक्रांकितग्रावयुतां मुनिमानस निर्मलाम् ७।\nअनेकमुनिवृंदानां बहुश्रेणिविराजिताम् ।\nसारसादिपतत्रीणां कूजितैरुपशोभिताम् ८।\nदृष्ट्वा पप्रच्छ विप्राग्र्यं तापसं धर्मकोविदम् ।\nअनेकतीर्थमाहात्म्य विशेषज्ञानजृंभितम् ९।\nस्वामिन्केयं नदी पुण्या मुनिवृन्दनिषेविता ।\nकरोति मम चित्तस्य प्रमोदभरनिर्भरम् १०।\nइति श्रुत्वा वचस्तस्य राजराजस्य धीमतः ।\nवक्तुं प्रचक्रमे विद्वांस्तीर्थमाहात्म्यमुत्तमम् ११।\nब्राह्मण उवाच।\nगंडकीयं नदी राजन्सुरासुरनिषेविता ।\nपुण्योदकपरीवाह हतपातकसंचया १२।\nदर्शनान्मानसं पापं स्पर्शनात्कर्मजं दहेत् ।\nवाचिकं स्वीय तोयस्य पानतः पापसंचयम् १३।\nपुरा दृष्ट्वा प्रजानाथः प्रजाः सर्वा विपावनीः ।\nस्वगंडविप्रुषोनेक पापघ्नीं सृष्टवानिमाम् १४।\nएनां नदीं ये पुण्योदां स्पृशंति सुतरंगिणीम् ।\nते गर्भभाजो नैव स्युरपि पापकृतो नराः १५।\nअस्यां भवा ये चाश्मानश्चक्रचिह्नैरलंकृताः ।\nते साक्षाद्भगवंतो हि स्वस्वरूपधराः पराः १६।\nशिलां संपूजयेद्यस्तु नित्यं चक्रयुतां नरः ।\nन जातु स जनन्या वै जठरं समुपाविशेत् १७।\nपूजयेद्यो नरो धीमाञ्छालग्रामशिलां वराम् ।\nतेनाचारवता भाव्यं दंभलोभवियोगिना १८।\nपरदार परद्रव्यविमुखेन नरेण हि ।\nपूजनीयः प्रयत्नेन शालग्रामः सचक्रकः १९।\nद्वारवत्यां भवं चक्रं शिला वै गंडकीभवा ।\nपुंसां क्षणाद्धरत्येव पापं जन्मशतार्जितम् २०।\nअपि पापसहस्राणां कर्ता तावन्नरो भवेत् ।\nशालग्रामशिलातोयं पीत्वा पूतो भवेत्क्षणात् २१।\nब्राह्मणः क्षत्रियो वैश्यः शूद्रो वेदपथि स्थितः ।\nशालग्रामं पूजयित्वा गृहस्थो मोक्षमाप्नुयात् २२।\nन जातु चित्स्त्रिया कार्यं शालग्रामस्य पूजनम् ।\nभर्तृहीनाथ सुभगा स्वर्गलोकहितैषिणी २३।\nमोहात्स्पृष्ट्वापि महिला जन्मशीलगुणान्विता ।\nहित्वा पुण्यसमूहं सा सत्वरं नरकं व्रजेत् २४।\nस्त्रीपाणिमुक्तपुष्पाणि शालग्रामशिलोपरि ।\nपवेरधिकपातानि वदंति ब्राह्मणोत्तमाः २५।\nचंदनं विषसंकाशं कुसुमं वज्रसंनिभम् ।\nनैवेद्यं कालकूटाभं भवेद्भगवतः कृतम् २६।\nतस्मात्सर्वात्मना त्याज्यं स्त्रिया स्पर्शः शिलोपरि ।\nकुर्वती याति नरकं यावदिंद्राश्चतुर्दश २७।\nअपि पापसमाचारो ब्रह्महत्यायुतोऽपि वा ।\nशालग्रामशिलातोयं पीत्वा याति परां गतिम् २८।\nतुलसीचंदनं वारि शंखो घंटाथ चक्रकम् ।\nशिला ताम्रस्य पात्रं तु विष्णोर्नामपदामृतम् २९।\nपदामृतं तु नवभिः पापराशिप्रदाहकम् ।\nवदंति मुनयः शांताः सर्वशास्त्रार्थकोविदाः ३०।\nसर्वतीर्थपरिस्नानात्सर्वक्रतुसमर्चनात् ।\nपुण्यं भवति यद्राजन्बिंदौ बिंदौ तदद्भुतम् ३१।\nशालग्रामशिला यत्र पूज्यते पुरुषोत्तमैः ।\nतत्र योजनमात्रं तु तीर्थकोटिसमन्वितम् ३२।\nशालग्रामाः समाः पूज्याः समेषु द्वितयं नहि ।\nविषमा एव संपूज्या विषमेषु त्रयं नहि ३३।\nद्वारावती भवं चक्रं तथा वै गंडकीभवम् ।\nउभयोः संगमो यत्र तत्र गंगा समुद्रगा ३४।\nरूक्षाः कुर्वंति पुरुषा नायुः श्रीबलवर्जितान् ।\nतस्मात्स्निग्धा मनोहारि रूपिण्यो ददति श्रियम् ३५।\nआयुष्कामो नरो यस्तु धनकामो हि यः पुमान् ।\nपूजयन्सर्वमाप्नोति पारलौकिकमैहिकम् ३६।\nप्राणांतकाले पुंसस्तु भवेद्भाग्यवतो नृप ।\nवाचि नाम हरेः पुण्यं शिला हृदि तदंतिके ३७।\nगच्छत्सु प्राणमार्गेषु यस्य विश्रंभतोऽपि चेत् ।\nशालग्रामशिला स्फूर्तिस्तस्य मुक्तिर्न संशयः ३८।\nपुरा भगवता प्रोक्तमंबरीषाय धीमते ।\nब्राह्मणा न्यासिनः स्निग्धाः शालग्रामशिलास्तथा ३९।\nस्वरूपत्रितयं मह्यमेतद्धि क्षितिमंडले ।\nपापिनां पापनिर्हारं कर्तुं धृतमुदं च ता ४०।\nनिंदंति पापिनो ये वा शालग्रामशिलां सकृत् ।\nकुंभीपाके पचंत्याशु यावदाभूतसंप्लवम् ४१।\nपूजां समुद्यतं कर्तुं यो वारयति मूढधीः ।\nतस्य मातापिताबंधुवर्गा नरकभागिनः ४२।\nयो वा कथयति प्रेष्ठं शालग्रामार्चनं कुरु ।\nसकृतार्थो नयत्याशु वैकुंठं स्वस्य पूर्वजान् ४३।\nअत्रैवोदाहरंतीममितिहासं पुरातनम् ।\nमुनयो वीतरागाश्च कामक्रोधविवर्जिताः ४४।\nपुरा कीकटसंज्ञे वै देशे धर्मविवर्जिते ।\nआसीत्पुल्कसजातीयो नरः शबरसंज्ञितः ४५।\nनित्यं जंतुवधोद्युक्तः शरासनधरो मुहुः ।\nतीर्थं प्रति यियासूनां बलाद्धरति जीवितम् ४६।\nअनेकप्राणिहत्याकृत्परस्वे निरतः सदा ।\nसदा रागादिसंयुक्तः कामक्रोधादिसंयुतः ४७।\nविचरत्यनिशं भीमे वने प्राणिवधंकरः ।\nविषसंसक्तबाणाग्र रूढचापगुणोद्धुरः ४८।\nसैकदा पर्यटन्व्याधः प्राणिमात्रभयंकरः ।\nकालं प्राप्तं न जानाति समीपेऽप्युग्रमानसः ४९।\nयमदूतास्तु संप्राप्ताः पाशमुद्गरपाणयः ।\nताम्रकेशा दीर्घनखा लंबदंष्ट्रा भयानकाः ५०।\nश्यामा लोहस्यनिगडान्बिभ्रतो मोहकारकाः ।\nबध्नंतु पापिनं ह्येनं प्राणिमात्रभयंकरम् ५१।\nकदाचिन्मनसा नायं प्राणिमात्रोपकारकः ।\nपरदार परद्रव्य परद्रोहपरायणः ५२।\nएतस्य जिह्वां महतीमहं निष्कासयाम्यतः ।\nएको वदति चैतस्य चक्षुरुत्पाटयाम्यहम् ५३।\nएको वदति चैतस्य करौ कृंतामि पापिनः ।\nअन्यो वदत्यहं कर्णौ कर्तयामि दुरात्मनः ५४।\nएवं वदंतः सुभृशं दन्तैर्दन्तनिपीडकाः ।\nआगत्य तं दुरात्मानं सायुधास्तस्थुरुन्मदाः ५५।\nएको दूतस्तदा सर्परूपं धृत्वादशत्पदे ।\nस दष्टमात्रः सहसा गतासुः पर्यजायत ५६।\nतदा तं लोहपाशेन बद्ध्वा ते यमकिंकराः ।\nकशाभिस्ताडयामासुर्मुद्गरैः प्राहरन्क्रुधा ५७।\nअहो दुष्ट दुरात्मंस्त्वं कदाचिन्नाचरः शुभम् ।\nमनसापि यतस्त्वां वै क्षेप्स्यामो रौरवेषु च ५८।\nत्वङ्मांसं वायसा रौद्रा भक्षयिष्यंति वै क्रुधा ।\nआजन्मतस्तु भवता न कृतं हरिसेवनम् ५९।\nत्वया कलत्रपुत्राद्या द्रोहं कृत्वा सुपोषिताः ।\nन कदाचित्स्मृतो देवः पापहारी जनार्दनः ६०।\nतस्मात्त्वां लोहशंकौ वा कुंभीपाके च रौरवे ।\nधर्मराजाज्ञया सर्वे नेष्यामो बहुताडनैः ६१।\nएवमुक्त्वा यदानेतुं समैच्छन्यमकिंकराः ।\nतावत्प्राप्तो महाविष्णुचरणाब्जपरायणः ६२।\nयमदूतास्तदा दृष्टा वैष्णवेन महात्मना ।\nपाशमुद्गरदंडादिदुष्टायुधधरा गणाः ६३।\nपुल्कसं लोहनिगडैर्बद्ध्वा यातुं समुद्यताः ।\nबन्ध बन्ध ग्रसच्छिन्धि भिन्धि भिन्धीति वादिनः ६४।\nतदा कृपालुस्तं प्रेक्ष्य पद्मनाभपरायणः ।\nअत्यंतकृपयायुक्तं चेतस्तत्र तदाकरोत् ६५।\nअसौ महादुष्ट पीडां मा यातु मम सन्निधौ ।\nमोचयाम्यहमद्यैव यमदूतेभ्य एव च ६६।\nइति कृत्वा मतिं तस्मिन्कृपायुक्तो मुनीश्वरः ।\nशालग्रामशिलां हस्ते गृहीत्वास्य गतोंऽतिके ६७।\nतस्य पादोदकं पुण्यं तुलसीदलमिश्रितम् ।\nमुखे विनिक्षिपन्कर्णे रामनाम जजाप ह ६८।\nतुलसीं मस्तके तस्य धारयामास वैष्णवः ।\nशिलां हृदि महाविष्णोर्धृत्वा प्राह स वैष्णवः ६९।\nगच्छंतु यमदूता वै यातनासु परायणाः ।\nशालग्रामशिलास्पर्शो दहतात्पातकं महत् ७०।\nइत्युक्तवति तस्मिन्वै गणा विष्णोर्महाद्भुताः ।\nआययुस्तस्य सविधे शिलास्पर्शाद्गतांहसः ७१।\nपीतवस्त्राः शंखचक्रगदापद्मविराजिताः ।\nआगत्य मोचयामासुर्लोहपाशाद्दुरासदात् ७२।\nमोचयित्वा महापापकारकं पुल्कसं नरम् ।\nऊचुः किमर्थं बद्धोऽयं वैष्णवः पूज्यदेहभृत् ७३।\nकस्याज्ञाकारका यूयं यदधर्मप्रकारकाः ।\nमुंचंतु वैष्णवं त्वेनं किमर्थं विधृतो ह्ययम् ७४।\nइति वाक्यं समाकर्ण्य जगदुर्यमकिंकराः ।\nधर्मराजाज्ञया प्राप्ता नेतुं पापिनमुद्यताः ७५।\nनासौ कदाचिन्मनसा प्राणिमात्रोपकारकः ।\nप्राणिहत्या महापापकारी दुष्टशरीरभृत् ७६।\nनॄन्बहूंस्तीर्थयात्रायां गच्छतोऽसौ व्यलुंठयत् ।\nपरदाररतो नित्यं सर्वपापाधिकारकः ७७।\nतस्मान्नेतुं वयं प्राप्ताः पापिनं पुल्कसं नरम् ।\nभवद्भिर्मोचितः कस्मादकस्मादागतैर्भटैः ७८।\nविष्णुदूता ऊचुः।\nब्रह्महत्यादिकं पापं प्राणिकोटिवधोद्भवम् ।\nशालग्रामशिलास्पर्शः सर्वं दहति तत्क्षणात् ७९।\nरामेति नाम यच्छ्रोत्रे विश्रंभादागतं यदि ।\nकरोति पापसंदाहं तूलं वह्निकणो यथा ८०।\nतुलसी मस्तके यस्य शिला हृदि मनोहरा ।\nमुखे कर्णेऽथवा राम नाम मुक्तस्तदैव सः ८१।\nतस्मादनेन तुलसी मस्तके विधृता पुरा ।\nश्रावितं रामनामाशु शिला हृदि सुधारिता ८२।\nतस्मात्पापसमूहोऽस्य दग्धः पुण्यकलेवरः ।\nयास्यते परमं स्थानं पापिनां यत्सुदुर्ल्लभम् ८३।\nवर्षायुतं तत्र भुक्त्वा भोगान्सर्वमनोहरान् ।\nभारते जन्म संप्राप्य समाराध्य जगद्गुरुम् ८४।\nप्राप्स्यते परमं स्थानं सुरासुरसुदुर्ल्लभम् ।\nन ज्ञातो महिमा सम्यक्छिलायाः परमेष्ठिनः ८५।\nदृष्टा स्पृष्टार्चिता वापि सर्वपापहरा क्षणात् ।\nइत्युक्त्वा विरताः सर्वे महाविष्णोर्गणा मुदा ८६।\nयाम्यास्ते किंकरा राज्ञे कथयामासुरद्भुतम् ।\nवैष्णवो हर्षमापेदे रघुनाथपरायणः ८७।\nमुक्तोऽसौ यमपाशाच्च गमिष्यति परं पदम् ।\nतदाजगाम विमलं किंकिणीजालमंडितम् ८८।\nविमानं देवलोकात्तु मनोहारि महाद्भुतम् ।\nतत्रारुह्य गतः स्वर्गं महापुण्यैर्निषेवितम् ८९।\nभोगान्भुक्त्वा स विपुलानाजगाम महीतलम् ।\nकाश्यां जन्म समासाद्य शुचिवाडवसत्कुले ९०।\nआराध्य जगतामीशं गतवान्परमं पदम् ।\nस पापी साधुसंगत्या शालग्रामशिलां स्पृशन् ९१।\nमहापीडाविनिर्मुक्तो गतवान्परमं पदम् ।\nमया तेऽभिहितं राजन्गंडकीचरितं महत् ९२।\nश्रुत्वा विमुच्यते पापैर्भुक्तिं मुक्तिं च विंदति ९३।\nइति श्रीपद्मपुराणे पातालखंडे रामाश्वमेधे शेषवात्स्यायनसंवादे गंडकीमाहात्म्यंनाम विंशोऽध्यायः २० ।"
  }
]
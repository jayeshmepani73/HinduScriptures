[
  {
    "text": "शेष उवाच।\nहयो गतो हेमकूटं भारतांते ततो द्विज ।\nअनेकभटसाहस्रै रक्षितो बद्धचामरः १।\nयो वै विस्तरतो दैर्घ्याद्योजनानां समं ततः ।\nअयुतेन सुशृङ्गैश्च राजतैः कांचनादिभिः २।\nतत्रोद्यानं महच्छ्रेष्ठं पादपैः परिशोभितम् ।\nशालैस्तालैस्तमालैश्च कर्णिकारैः समन्ततः ३।\nहिंतालैर्नागपुन्नागैः कोविदारैः सबिल्वकैः ।\nचम्पकैर्बकुलैर्मेघैर्मदनैः कुटजादिभिः ४।\nजातिकाभिर्यूथिकाभिर्नवमालिकया तथा ।\nआम्रैर्माधवद्राक्षाभिर्दाडिमैः शोभितं वनम् ५।\nअनेकपक्षिसंघुष्टं भ्रमरैर्निनदीकृतम् ।\nमयूरकेकारवितं सर्वर्तुसुखदं हयः ६।\nप्रविवेश स शत्रुघ्नो मनोवेगसमन्वितः ।\nस्वर्णपत्रं विशाले स्वे भाले बिभ्रन्मनोहरम् ७।\nगच्छतस्तस्य वाहस्य हयमेधक्रतोस्तदा ।\nअकस्मादभवच्चित्रं तच्छृणुष्व द्विजोत्तम ८।\nगात्रस्तंभोऽभवत्तस्य न चचाल पथिस्थितः ।\nहेमकूटइवाचाल्यो बभूव हयसत्तमः ९।\nतदा तद्रक्षकाः सर्वे कशाघातान्वितेनिरे ।\nतदाहतेऽपि न ययौ स्तब्धगात्रो हयोत्तमः १०।\nशत्रुघ्नं सविधे गत्वा चुक्रुशुर्वाहरक्षकाः ।\nस्वामिन्वयं न जानीमः किमभूद्धयसत्तमे ११।\nगच्छतो वाहवर्यस्य मनोवेगस्य भूपते ।\nआकस्मिकोऽभवत्तस्य गात्रस्तंभो महामते १२।\nकशाभिस्ताडितोऽस्माभिः परं तत्र चचाल न ।\nएवं विचार्य यत्कर्म तत्कुरुष्व नृपोत्तम १३।\nतदा विस्मयमापन्नो भूपतिः सह सैनिकैः ।\nजगाम सहितः सर्वैर्हयस्य महतोऽन्तिके १४।\nपुष्कलो बाहुना धृत्वा चरणौ तस्य भूतलात् ।\nउत्पाटयामास तदा परं नो चेलतुस्ततः १५।\nबलेन बलिनाक्रांतो नाकम्पत हयस्तदा ।\nहनूमांस्तं समुद्धर्तुं मतिं चक्रे महामनाः १६।\nलांगूलेन समावेष्ट्य बलेन बलिनां वरः ।\nआचकर्ष बलाद्वाहं न चचाल तथापि सः १७।\nतदोवाच कपिश्रेष्ठो हनूमान्विस्मयान्वितः ।\nशत्रुघ्नं बलिनां श्रेष्ठं वीराणां परिशृण्वताम् १८।\nमया द्रोणो लांगुलेन लीलयोत्पाटितोऽधुना ।\nपरमत्र महाश्चर्यं कम्पते न हयोऽल्पकः १९।\nदृष्टमत्र निदानं हि वीरैर्बलिभिरुद्धतैः ।\nआकृष्टोऽपि न च स्थानाच्चचाल तिलमात्रतः २०।\nकपिभाषितमाकर्ण्य शत्रुघ्नो विस्मयान्वितः ।\nसुमतिं मंत्रिणां श्रेष्ठमुवाच वदतां वरः २१।\nशत्रुघ्न उवाच।\nमंत्रिन्किमभवद्वाहे स्तंभनं वपुषोऽनघ ।\nकोऽत्रोपायो विधेयः स्याद्येन वाहगतिर्भवेत् २२।\nसुमतिरुवाच।\nस्वामिन्कश्चिन्मुनिर्मृग्योऽखिलज्ञानविचक्षणः ।\nदेशोद्भवमहं जाने प्रत्यक्षं न परोक्षजम् २३।\nशेष उवाच।\nइति वाक्यं समाकर्ण्य सुमतेर्धर्मकोविदः ।\nअन्वेषयामास मुनिं सेवकैः सह शोभनम् २४।\nते सर्वे सर्वतो गत्वा मुनिं धर्मविदं भटाः ।\nव्यालोकयंतः सर्वत्र न चापश्यन्मुनीश्वरम् २५।\nएकस्त्वनुचरो विप्र गतो योजनमात्रतः ।\nपूर्वस्यां दिशि चोद्युक्तः पश्यति स्म महाश्रमम् २६।\nयत्र निर्वैरिणः सर्वे पशवो जनतास्तथा ।\nगंगास्नानहताशेषकिल्बिषाः सुमनोहराः २७।\nयत्र केचित्तपः श्रेष्ठं कुर्वंति स्म हुताशनैः ।\nधूमैरधोमुखाः पत्रैर्वायुभिः स्वोदरंभराः २८।\nयत्राग्निहोत्रजो धूमः पवित्रयति सर्वदा ।\nअनेकमुनिसंहृष्टो मुक्तपत्रलतोत्तमः २९।\nतमाश्रमं मुनेर्ज्ञात्वा शौनकस्य मनोहरम् ।\nन्यवेदयन्नृपायासौ विस्मयाविष्टचेतसे ३०।\nतच्छ्रुत्वा हर्षितोऽत्यंतं शत्रुघ्नः सह सेवकैः ।\nहनूमत्पुष्कलाद्यैश्च सयुतोऽगात्तदाश्रमम् ३१।\nतत्र वीक्ष्य मुनिश्रेष्ठं सम्यग्घुतहुताशनम् ।\nप्रणम्य दंडवत्तस्य चरणौ पापहारिणौ ३२।\nतमागतं नृपं ज्ञात्वा शत्रुघ्नं बलिनां वरम् ।\nअर्घ्यपाद्यादिकं चक्रे प्रीतस्तद्दर्शनादभूत् ३३।\nसुखोपविष्टं विश्रान्तं नृपं प्राह मुनीश्वरः ।\nकिमर्थमटनं देव महत्पर्यटनं तव ३४।\nत्वादृशाः पृथिवीं सर्वां नृपा वै न भ्रमंति चेत् ।\nतदा दुष्टजनाः साधून्बाधंते विगतज्वरान् ३५।\nकथयस्व महीपाल शत्रुघ्न बलिनां वर ।\nसर्वं शुभायनो भूयात्तव पर्यटनादिकम् ३६।\nशेष उवाच।\nइत्युक्तवंतं भूदेवं प्रत्युवाच महीश्वरः ।\nगद्गद स्वरया वाण्या हर्षित स्वीयविग्रहः ३७।\nशत्रुघ्न उवाच।\nअकस्मादभवच्चित्रं रामाश्वस्य मनोहृतः ।\nनातिदूरे त्वदावासात्तच्छृणुष्व विदांवर ३८।\nउद्याने तव शोभाढ्ये यदृच्छातो हयो गतः ।\nतत्प्रांते तस्य वाहस्य गात्रस्तंभोऽभवत्क्षणात् ३९।\nतदा मे बलिनो वीराः पुष्कलाद्या मदोत्कटाः ।\nबलादाचकृषुर्वाहं न चचाल तथाप्यसौ ४०।\nअस्मानपारदुःखाब्धौ मग्नान्प्रतितरिः स्मृतः ।\nदैवाद्दृष्टः सुभाग्यैस्त्वं कथयस्व निदानकम् ४१।\nशेष उवाच।\nएवं पृष्टो मुनिवरः क्षणं दध्यौ महामतिः ।\nततः कारणसंयुक्तं विचारेण दधद्धयम् ४२।\nक्षणात्तज्ज्ञानतां प्राप्य विस्मयोत्फुल्ललोचनः ।\nजगाद स महीपालं दुःखितं संशयान्वितम् ४३।\nशौनक उवाच।\nशृणु राजन्प्रवक्ष्यामि हयस्तंभस्य कारणम् ।\nयच्छ्रुत्वा मुच्यते दुःखादतिचित्रकथानकम् ४४।\nगौडदेशे महारण्ये कावेरीतीरभूषिते ।\nवाडवः सात्वको नाम्ना चचार परमं तपः ४५।\nएकाहं पयसः प्राशी दिनैकं वायुभक्षकः ।\nदिनैकं तु निराहार एवं त्रिदिनमुन्नयेत् ४६।\nएवं व्रते प्रवृत्तस्य कालः सर्वक्षयंकरः ।\nजग्राह स्वस्य दंष्ट्रायां मृतिं प्राप महाव्रती ४७।\nविमाने सर्वशोभाढ्ये सर्वरत्नविभूषिते ।\nअप्सरोभिः सह क्रीडन्ययौ मेरोः शिखास्थितौ ४८।\nजंबूनाममहावृक्षस्तत्र सेव्यरसोऽभवत् ।\nनदी जांबवती संज्ञा स्वर्णद्रवसमन्विता ४९।\nतस्यां मुनयइच्छाभिः क्रीडंते कुतुकान्विताः ।\nअनेकतपसा पुण्याः सर्वसौख्यसमन्विताः ५०।\nतत्रासौ स्वेच्छया क्रीडन्नप्सरोभिर्मुदान्वितः ।\nप्रतीपमाचरत्तेषां स्वाभिमानमदोद्धतः ५१।\nततः शप्तः स मुनिभी राक्षसो भव दुर्मुखः ।\nततोऽतिदुःखितः प्राह मुनीन्विद्यातपोधनान् ५२।\nअनुगृह्णंतु मां सर्वे विप्रा यूयं कृपालवः ।\nतदा तैरनुगृहीतो यदा रामहयं भवान् ५३।\nस्तंभयिष्यति वेगेन ततो रामकथाश्रुतिः ।\nपश्चान्मुक्तिर्भवित्री ते शापादस्मात्सुदारुणात् ५४।\nस प्रोक्तो मुनिभिर्देवो राक्षसत्वमितः प्रभो ।\nस्तंभयामास रामाश्वं मोचयानघकीर्तनैः ५५।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे शापकीर्तनंनाम सप्तचत्वारिंशत्तमोऽध्यायः ४७ ।"
  }
]
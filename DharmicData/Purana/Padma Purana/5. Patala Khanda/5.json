[
  {
    "text": "शेष उवाच।\nअथाभिषिक्तं रामं तु तुष्टुवुः प्रणताः सुराः ।\nरावणाभिधदैत्येंद्र वधहर्षितमानसाः १।\nदेवा ऊचुः।\nजय दाशरथे सुरार्तिहञ्जयजय दानववंशदाहक ।\nजय देववरांगनागणग्रहणव्यग्रकरारिदारक २।\nतवयद्दनुजेंद्र नाशनं कवयो वर्णयितुं समुत्सुकाः ।\nप्रलये जगतांततीः पुनर्ग्रससे त्वं भुवनेशलीलया ३।\nजय जन्मजरादिदुःखकैः परिमुक्तप्रबलोद्धरोद्धर ।\nजय धर्मकरान्वयांबुधौ कृतजन्मन्नजरामराच्युत ४।\nतव देववरस्य नामभिर्बहुपापा अपि ते पवित्रिताः ।\nकिमु साधुद्विजवर्यपूर्वकाः सुतनुं मानुषतामुपागताः ५।\nहरविरिंचिनुतं तव पादयोर्युगलमीप्सितकामसमृद्धिदम् ।\nहृदि पवित्रयवादिकचिह्नितैः सुरचितं मनसा स्पृहयामहे ६।\nयदि भवान्न दधात्यभयं भुवो मदनमूर्ति तिरस्करकांतिभृत् ।\nसुरगणा हि कथं सुखिनः पुनर्ननुभवंति घृणामय पावन ७।\nयदा यदास्मान्दनुजाहि दुःखदास्तदा तदा त्वं भुवि जन्मभाग्भवेः ।\nअजोऽव्ययोऽपीशवरोऽपि सन्विभो स्वभावमास्थाय निजं निजार्चितः ८।\nमृतसुधासदृशैरघनाशनैः सुचरितैरवकीर्य महीतलम् ।\nअमनुजैर्गुणशंसिभिरीडितः प्रविश चाशु पुनर्हि स्वकं पदम् ९।\nअनादिराद्योजररूपधारी हारी किरीटी मकरध्वजाभः ।\nजयं करोतु प्रसभं हतारिः स्मरारि संसेवितपादपद्मः १०।\nइत्युक्त्वा ते सुराः सर्वे ब्रह्मेंद्रप्रमुखा मुहुः ।\nप्रणेमुररिनाशेन प्रीणिता रघुनायकम् ११।\nइति स्तुत्यातिसंहृष्टो रघुनाथो महायशाः ।\nप्रोवाच तान्सुरान्वीक्ष्य प्रणतान्नतकंधरान् १२।\nश्रीराम उवाच।\nसुरा वृणुत मे यूयं वरं किंचित्सुदुर्ल्लभम् ।\nयं कोऽपि देवो दनुजो न यक्षः प्राप सादरः १३।\nसुरा ऊचुः।\nस्वामिन्भगवतः सर्वं प्राप्तमस्माभिरुत्तमम् ।\nयदयं निहतः शत्रुरस्माकं तु दशाननः १४।\nयदायदाऽसुरोऽस्माकं बाधां परिदधाति भोः ।\nतदा तदेति कर्तव्यमेतावद्वैरिनाशनम् १५।\nतथेत्युक्त्वा पुनर्वीरः प्रोवाच रघुनंदनः ।\nश्रीराम उवाच।\nसुराः शृणुत मद्वाक्यमादरेण समन्विताः १६।\nभवत्कृतं मदीयैर्वैगुणैर्ग्रथितमद्भुतम् ।\nस्तोत्रं पठिष्यति मुहुः प्रातर्निशि सकृन्नरः १७।\nतस्य वैरि पराभूतिर्न भविष्यति दारुणा ।\nन च दारिद्र्यसंयोगो न च व्याधिपराभवौ १८।\nमदीयचरणद्वंद्वे भक्तिस्तेषां तु भूयसी ।\nभविष्यति मुदायुक्ते स्वांते पुंसां तु पाठतः १९।\nइत्युक्त्वा सोऽभवत्तूष्णीं नरदेवशिरोमणिः ।\nसुराः सर्वे प्रहृष्टास्ते ययुर्लोकं स्वकं स्वकम् २०।\nरघुनाथोऽपि भ्रातॄंस्तान्पालयंस्तातवद्बुधान् ।\nप्रजाः पुत्रानिव स्वीयाल्लाँलयँल्लोकनायकः २१।\nयस्मिञ्छासति लोकानां नाकालमरणं नृणाम् ।\nन रोगादि पराभूतिर्गृहेषु च महीयसी २२।\nनेतिः कदापि द्दश्येत वैरिजं भयमेव च ।\nवृक्षाः सदैव फलिनो मही भूयिष्ठधान्यका २३।\nपुत्रपौत्रपरीवार सनाथी कृतजीवनाः ।\nकांता संयोगजसुखैर्निरस्तविरहक्लमाः २४।\nनित्यं श्रीरघुनाथस्य पादपद्मकथोत्सुकाः ।\nकदापि परनिंदासु वाचस्तेषां भवंति न २५।\nकारवोऽपि कदा पापं नाचरंति मनस्यहो ।\nरघुनाथकराघातदुःखशंकाभिशंसिनः २६।\nसीतापतिमुखालोक निश्चलीभूतलोचनाः ।\nलोका बभूवुः सततं कारुण्यपरिपूरिताः २७।\nराज्यं प्राप्तमसापत्नं समृद्धबलवाहनम् ।\nऋषिभिर्हृष्टपुष्टैश्च रम्यं हाटकभूषणैः २८।\nसंपुष्टमिष्टापूर्तानां धर्माणां नित्यकर्तृभिः ।\nसदा संपन्नसस्यं च सुवसुक्षेत्रसंयुतम् २९।\nसुदेशं सुप्रजं स्वस्थं सुतृणं बहुगोधनम् ।\nदेवतायतनानां च राजिभिः परिराजितम् ३०।\nसुपूर्णा यत्र वै ग्रामाः सुवित्तर्द्धिविराजिताः ।\nसुपुष्पकृत्रिमोद्यानाः सुस्वादुफलपादपाः ३१।\nसपद्मिनीककासारा यत्र राजंति भूमयः ।\nसदंभा निम्नगा यत्र न यत्र जनता क्वचित् ३२।\nकुलान्येव कुलीनानां वर्णानां नाधनानि च ।\nविभ्रमो यत्र नारीषु न विद्वत्सु च कर्हिचित् ३३।\nनद्यः कुटिलगामिन्यो न यत्र विषये प्रजाः ।\nतमोयुक्ताः क्षपा यत्र बहुलेषु न मानवाः ३४।\nरजोयुजः स्त्रियो यत्र नाधर्मबहुला नराः ।\nधनैरनंधो यत्रास्ति जनो नैव च भोजने ३५।\nअनयः स्यंदनो यत्र न च वैराजपूरुषः ।\nदंडः परशुकुद्दालवालव्यजनराजिषु ३६।\nआतपत्रेषु नान्यत्र क्वचित्क्रोधोपरोधजः ।\nअन्यत्राक्षिकवृंदेभ्यः क्वचिन्न परिदेवनम् ३७।\nआक्षिका एव दृश्यंते यत्र पाशकपाणयः ।\nजाड्यवार्ता जलेष्वेव स्त्रीमध्या एव दुर्बलाः ३८।\nकठोरहृदया यत्र सीमंतिन्यो न मानवाः ।\nऔषधेष्वेव यत्रास्ति कुष्ठयोगो न मानवे ३९।\nवेधो यत्र सुरत्नेषु शूलं मूर्तिकरेषु वै ।\nकंपः सात्विकभावोत्थो न भयात्क्वापि कस्यचित् ४०।\nसंज्वरः कामजो यत्र दारिद्र्यकलुषस्य च ।\nदुर्ल्लभत्वं सदैवस्य सुकृतेन च वस्तुनः ४१।\nइभा एव प्रमत्ता वै युद्धे वीच्यो जलाशये ।\nदानहानिर्गजेष्वेव तीक्ष्णा एव हि कंटकाः ४२।\nबाणेषु गुणविश्लेषो बंधोक्तिः पुस्तके दृढा ।\nस्नेहत्यागः खलेष्वेव न च वै स्वजने जने ४३।\nतं देशं पालयामास लालयँल्लालिताः प्रजाः ।\nधर्मं संस्थापयन्देशे दुष्टे दंडधरोपमः ४४।\nएवं पालयतो देशं धर्मेण धरणीतलम् ।\nसहस्रं च व्यतीयुर्वै वर्षाण्येकादश प्रभोः ४५।\nतत्र नीचजनाच्छ्रुत्वा सीताया अपमानताम् ।\nस्वां च निंदां रजकतस्तां तत्याज रघूद्वहः ४६।\nपृथ्वीं पालयमानस्य धर्मेण नृपतेस्तदा ।\nसीतां विरहितामेकां निदेशेन सुरक्षिताम् ४७।\nकदाचित्संसदो मध्ये ह्यासीनस्य महामतेः ।\nआजगाम मुनिश्रेष्ठः कुंभोत्पत्तिर्मुनिर्महान् ४८।\nगृहीत्वार्घ्यं समुत्तस्थौ वसिष्ठेन समन्वितः ।\nजनताभिर्महाराजो वार्धिशोषकमागतम् ४९।\nस्वागतेन सुसंभाव्य पप्रच्छ तमनामयम् ।\nसुखोपविष्टं विश्रांतं बभाषे रघुनंदनः ५०।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे अगस्त्यसमागमोनाम पंचमोऽध्यायः ५।"
  }
]
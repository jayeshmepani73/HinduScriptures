[
  {
    "text": "श्रीराजोवाच-\nक्षीरोदजलतुल्याभिः शीतलामलदृष्टिभिः ।\nतथ्याभिश्च विचित्राभिस्त्वया गीर्भिः प्रबोधितः १।\nअसागरोत्थं पीयूषमद्रव्यं व्यसनौषधम् ।\nत्वयाहं पायितः सौम्य भवरोगनिवारणम् २।\nहर्षप्रदो नृणां पापहानिकृज्जीवनौषधम् ।\nजरामृत्युहरो विप्र सद्भिः किल समागमः ३।\nयानि यानि दुरापानि वांछितानि महीतले ।\nप्राप्यंते तानि तान्येव साधूनामेव संगमात् ४।\nयः स्नातः पापहरया साधुसंगम गंगया ।\nकिं तस्य दानैः किं तीर्थैः किं तपोभिः किमध्वरैः ५।\nनिमज्ज्योन्मज्जतान्नॄणां भवाब्धौ परमायनम् ।\nसंतो धर्मविदः शांता नौर्दृढे वाप्सुमज्जताम् ६।\nयो मे भावःपुरा ह्यासीत्कामैकसुखलालसः ।\nदर्शनाद्वचनात्तेऽद्य विपरीतोऽभवद्विभो ७।\nएकजन्मसुखस्यार्थे सहस्राणि विलोपयेत् ।\nप्राज्ञो जन्मसहस्राणि संचिनोत्येकजन्मना ८।\nहाहा कामरसास्वाद सुखलालसचेतसा ।\nमया मूढेन न कृतं किंचिदात्महितं द्विज ९।\nअहो मे मनसो मोहो येनात्मा योषितां कृते ।\nपातितो व्यसने घोरे दुःखोदर्के दुरत्यये १०।\nभगवन्परितुष्टोऽस्मि बोधितो वचनेन ते ।\nउपदेशप्रदानेन मामुद्धर्तुमिहार्हसि ११।\nपुरा चरितपुण्योऽहं भवता बोधितोऽस्मि यत् ।\nत्वत्पादरजसा वापि विशेषादपि पावितः १२।\nविधिं माधवमासस्य ब्रूहि मे वदतां वर ।\nसर्वपापक्षयकरो यस्त्वया परिकीर्तितः १३।\nकिं दानं तत्र किं स्नानं को देवो नियमास्तु के ।\nएतदाचक्ष्व विप्रर्षे दुरितोत्तारणाय मे १४।\nयम उवाच-\nइत्येवमुक्तो भगवान्कश्यपः स दयानिधिः ।\nप्रोवाच वचनं विप्र धर्म्यं विश्वहितं शुभम् १५।\nकश्यप उवाच-\nपूर्वापरसमाधान क्षमबुद्ध्या च ते नृप ।\nपृष्टं प्राज्ञे न वक्तव्यं नाधमे पापमानसे १६।\nपापप्रवृत्तस्य तथा दत्वा भूप शुभां मतिम् ।\nविद्यादानफलं सम्यक्प्राप्यते नात्र संशयः १७।\nनापृष्टः कस्यचिद्ब्रूयान्न चान्यायेन पृच्छतः ।\nजानन्नपि हि मेधावी जडवल्लोकमाचरेत् १८।\nविदुषामपि शिष्याणां पुत्राणां च क्रियावताम् ।\nअपृष्टमपि वक्तव्यं श्रेयः श्रद्धावतां हितम् १९।\nसांप्रतं शुद्धहृदयो जातस्त्वं वचनान्मम ।\nपुराचरितपुण्येन केनापि च महीपते २०।\nपापावस्थं शरीरं तद्गतं तव ममाश्रयात् ।\nश्रवणाद्धर्मशास्त्रस्य धर्मावस्थं तु तेऽभवत् २१।\nपापावस्थमधर्माख्यं धर्मज्ञानविवर्जितम् ।\nअपरं सद्व्रतं यद्धि विज्ञेयं तद्धि धार्मिकम् २२।\nधर्माधर्मोपभोगाय तत्तृतीयमतींद्रियम् ।\nतत्त्रिभेदं शरीरं हि धर्म्मविद्भिरिहोच्यते २३।\nयावता धर्मभोगश्च मुक्तिश्चैतत्त्रिभेदकम् ।\nपापावस्थं शरीरं तत्पापसंज्ञं तदुच्यते २४।\nइदानीं गुरुभक्तिं च कुर्वतश्च वचो मम ।\nशृण्वतो धर्मरूपं तु शरीरं ते व्यवस्थितम् २५।\nतेनैव शुद्धिरमला जाता धर्मक्रियोचिता ।\nदैवेन देहिनां नाम चेतांसि चरितानि च २६।\nशरीराणि च पुष्यंति कालेकाले विपर्ययम् ।\nसांप्रतं भवतश्चेतो नूनं धर्मे प्रवर्तते २७।\nतेन त्वां कारयिष्यामि माधवस्नानमुत्तमम् ।\nयम उवाच-।\nततस्तु कारितस्तेन कश्यपेन पुरोधसा २८।\nस नृपो माधवे मासि स्नानं दानं च पूजनम् ।\nयथादृष्टं पुरा शास्त्रे वैशाखस्नानजं विधिम् २९।\nस मुनिः प्रत्युवाचासौ भूपाय च यथोदितम् ।\nश्रावितः स्तोत्रसारं च पाठितो हरिमेधसः ३०।\nश्रुते यस्मिन्नधीते च स सम्यक्फलमाप्नुयात् ३१।\nस कारितस्तेन विशुद्धभावो राजापि चक्रे विधिवत्तदानीम् ।\nश्रीमाधवेमासि विधानमीड्यं ततो यथाकर्णितमादरेण ३२।\nप्रातःस्नानं च पाद्यं च ह्यर्घं च हरिपूजनम् ।\nनैवेद्यं भक्तिभावेन चकार स नृपोत्तमः ३३।\nदानं यथा नियमपालनमादरेण वैशाखमादिविदधाति विधानमेवम् ।\nयो भक्तितोऽन्वहमसौ प्रतिवर्षमेवं कृत्वा प्रयाति हरिधाम महीसुराग्र्यः ३४।\nअथेतरेषु मासेषु कामिनीकुचकेलिवान् ।\nभोगैकलालसो भूयो भवत्येवं यथारुचि ३५।\nन धर्मनियमं राजकार्येषु न विचारणम् ।\nकरोति कामवशगो हित्वा मासं स माधवम् ३६।\nमहतामपि विप्राग्र्य दुर्निवार्यो मनोभवः ।\nशरीरसहजो नूनमनादिर्वासनाक्रमः ३७।\nकेशकज्जलशालिन्यो दुःस्पर्शा लोचनप्रियाः ।\nयस्मादग्निशिखा नार्यो दहंति तृणवन्नरम् ३८।\nघोरः शत्रुः शरीरस्थः पुंसां कामो यथोचितम् ।\nमोहधूममयः पापो न केषामंधकारितम् ३९।\nइति श्रीपद्मपुराणेपातालखंडे वैशाखमासमाहात्म्ये शततमोऽध्यायः १००।"
  }
]
[
  {
    "text": "शेष उवाच।\nअथ पुत्रं समालोक्य पतितं व्यसुमुद्धतम् ।\nविललाप भृशं राजा सुतदुःखेन दुःखितः १।\nमूर्ध्नि संताडयामास पाणिभ्यामतिदुःखितः ।\nकम्पमानो भृशं चाश्रूण्यमुञ्चन्नयनाब्जयोः २।\nगृहीत्वा पतितं वक्त्रं चंद्रबिंबमनोरमम् ।\nपुष्कलेषु क्षतासृग्भिः क्लिन्नं कुंडलशोभितम् ३।\nकुटिलभ्रूयुगं श्रेष्ठं संदष्टाधरपल्लवम् ।\nस चुंबन्मुखपद्मेन विलपन्निदमब्रवीत् ४।\nहा पुत्र वीर कथमुत्सुकचेतसं मां ।\nकिं नेक्षसे विशदनेत्रयुगेन शूर ।\nकिं मद्विनोदकथयारहितस्त्वमेव ।\nरोषोदधिप्लुतमनाः किल लक्ष्यसे च ५।\nवद पुत्र कथं मां त्वं प्रब्रूषे न हसन्पुनः ।\nअमृतैर्मधुरास्वादैर्विनोदयसि पुत्रक ६।\nशत्रुघ्नाश्वं गृहाण त्वं सितचामरशोभितम् ।\nस्वर्णपत्रेण शोभाढ्यं त्यज निद्रां महामते ७।\nएष प्रतापविशदः प्रतापाग्र्यः परंतपः ।\nधनुर्बिभ्रत्पुरो भाति पुष्कलः परवीरहा ८।\nएनं वारय सत्तीक्ष्णैर्बाणैः कोदंडनिर्गतैः ।\nकथं त्वं रणमध्ये वै शेते वीरविमोहितः ९।\nहस्तिनः पत्तयश्चैव रथारूढा भयार्दिताः ।\nशरणं त्वां समायांति तानीक्षस्व महामते १०।\nपुत्र त्वया विना सोढुं कथं शक्तो रणांगणे ।\nशत्रुघ्नसायकांस्तीक्ष्णांश्चंडकोदंडनिर्गतान् ११।\nअतो मां तु त्वया हीनं को वा पालयितुं क्षमः ।\nयदि त्यक्ष्यसि निद्रा त्वं जयायाहं क्षमस्तदा १२।\nइत्थं विलप्य सुभृशं तताड हृदयं स्वकम् ।\nबहुशः पाणिना राजा पुत्रदुःखेन दुःखितः १३।\nतदा विचित्र दमनौ स्व स्व स्यंदनसंस्थितौ ।\nपितुश्चरणयोर्नत्वा ऊचतुः समयोचितम् १४।\nराजन्नस्मासु जीवत्सु किं दुःखं हृदि तद्वद ।\nवीराणां प्रधने मृत्युर्वांच्छितो जायते महान् १५।\nधन्योऽयं बत चित्रांगो यो वीर भुवि शोभते ।\nसकिरीटस्तु संदष्टदंतच्छदयुगः प्रभुः १६।\nकथयाशु किमद्यैव कुर्वस्ते कार्यमीप्सितम् ।\nशत्रुघ्नवाहिनीं सर्वां हन्व आवामनाथिनीम् १७।\nअद्यैव पुष्कलं भ्रातुर्वधकारिणमाहवे ।\nपातयावो रथाच्छित्त्वा शिरोमुकुटमंडितम् १८।\nत्यज शोकं सुदुःखार्तः कथं भासि महामते ।\nआज्ञापयावां मानार्ह कुरु युद्धे मतिं तथा १९।\nइति वाक्यं समाकर्ण्य पुत्रयोर्वीरमानिनोः ।\nशोकं त्यक्त्वा महाराजो युद्धाय मतिमादधात् २०।\nतावपि प्रतियोद्धारं वांच्छंतौ रणदुर्मदौ ।\nजग्मतुः कटके शत्रोरनंतभटपूरिते २१।\nरिपुतापेन दमनो नीलरत्नेन चेतरः ।\nयुयुधाते रणे वीरौ प्रावृषीव बलाहकौ २२।\nराजा कनकसन्नद्धे रथे मणिविचित्रिते ।\nरत्नकूबरशोभाढ्ये तिष्ठंश्चापधरो बली २३।\nययौ योद्धुं तु शत्रुघ्नं वीरकोटभिरावृतम् ।\nतृणीकुर्वन्महावीरान्धनुर्विद्याविशारदान् २४।\nतं योद्धुमागतं दृष्ट्वा सुबाहुं रोषपूरितम् ।\nपुत्रनाशेन कुर्वंतं सर्वसैन्यवधादिकम् २५।\nशत्रुघ्नपार्श्वसंचारी हनूमांस्तमुपाद्रवत् ।\nनखायुधो महानादं कुर्वन्मेघ इवाहवे २६।\nसुबाहुस्तं हनूमंतमागच्छंतं महारवम् ।\nउवाच प्रहसन्वाक्यं रोषपूरितलोचनः २७।\nक्व गतः पुष्कलो हत्वा मत्पुत्रं रणमंडले ।\nपातयाम्यद्य तस्याशु शिरो ज्वलितकुंडलम् २८।\nक्व शत्रुघ्नो वाहपालः क्व च रामः कुतो भटाः ।\nप्राणहंतारमायांतं पश्यंतु प्रधने तु माम् २९।\nइति तद्वाक्यमाकर्ण्य हनूमान्निजगाद तम् ।\nशत्रुघ्नो लवणच्छेत्ता वर्तते सैन्यपालकः ३०।\nस कथं प्रधने युध्येत्सेवकेऽग्रे स्थिते नृप ।\nमां विजित्य रणे तं च त्वं गंतासि नरर्षभ ३१।\nइत्युक्तवंतं तरसा विव्याध दशसायकैः ।\nहृदि वानरमत्युग्रं पर्वताग्र्यमिवस्थितम् ३२।\nसबाणानागतांस्तांश्च गृहीत्वा करसंपुटे ।\nचूर्णयामास तिलशः शितान्वैरिविदारणान् ३३।\nचूर्णयित्वा शरांस्तांस्तु निनदन्घनगर्जितैः ।\nपुच्छेनावेष्ट्य तस्योच्चै रथं निन्ये महाबलः ३४।\nतदा तं नृपवर्योऽसावाकाशे स्थित एव सः ।\nलांगूलं ताडयामास शिताग्रैः सायकैर्मुहुः ३५।\nस ताडितस्तु पुच्छाग्रे शरैः सन्नतपर्वभिः ।\nमुमोच तद्रथं दिव्यं कनकेन विचित्रितम् ३६।\nस मुक्तस्तेन तरसा शरैस्तीक्ष्णैर्जघान तम् ।\nहनूमंतं कपिवरं रोषसंपूरितेक्षणः ३७।\nहनूमान्बाणविच्छिन्नः सर्वत्ररुधिराप्लुतः ।\nमहारोषं समाधत्त नृपोपरि कपीश्वरः ३८।\nगृहीत्वा तस्य दंष्ट्राभी रथं हयसमन्वितम् ।\nचूर्णयामस वेगेन तदद्भुतमिवाभवत् ३९।\nस्वरथं भज्यमानं तु दृष्ट्वा राजा त्वरन्बली ।\nअन्यं रथं समास्थाय युयुधे तं महाबलम् ४०।\nपुच्छे मुखेऽथोरसि च भुजे चरणयोर्नृपः ।\nजघान शरसंधानकोविदः परमास्त्रवित् ४१।\nतदा क्रुद्धः कपिवरस्ताडयामास वक्षसि ।\nपादेनोत्प्लुत्य वेगेन राज्ञः सुभटशोभिनः ४२।\nस पदा प्रहतो भूमौ पपात किल मूर्च्छितः ।\nमुखाद्वमन्नसृक्चोष्णं श्वासपूरप्रवेपितः ४३।\nतदा प्रकुपितोऽत्यंतं हनूमान्प्रधनांगणे ।\nअश्वान्वीरान्गजांश्चापि चूर्णयामास वेगतः ४४।\nतदा सुकेतुस्तद्भ्राता तथा लक्ष्मीनिधिर्नृपः ।\nउभावपि सुसन्नद्धौ युद्धाय समुपस्थितौ ४५।\nराजानं मूर्च्छितं दृष्ट्वा प्रपलाय्य गता नराः ।\nइतस्ततो बाणसंघैः क्षताः पुष्कलवर्षितैः ४६।\nतद्भज्यमानं स्वबलं वीक्ष्य राजात्मजो बली ।\nदमनः स्तंभयामास सेतुर्वार्धिमिवोच्चलम् ४७।\nतदा तु मूर्च्छितो राजा स्वप्नमेकं ददर्श ह ।\nरणमध्ये कपिवरप्रपदाघातताडितः ४८।\nरामचंद्रस्त्वयोध्यायां सरयूतीरमंडपे ।\nब्राह्मणैर्याज्ञिकश्रेष्ठैर्बहुभिः परिवारितः ४९।\nतत्र ब्रह्मादयो देवास्तत्र ब्रह्मांडकोटयः ।\nकृतप्राञ्जलयस्तं वै स्तुवंति स्तुतिभिर्मुहुः ५०।\nरामं श्यामं सुनयनं मृगशृंगपरिग्रहम् ।\nगायंति नारदाद्याश्च वीणोल्लसितपाणयः ५१।\nनृत्यंत्यप्सरसस्तत्र घृताची मेनकादयः ।\nवेदा मूर्तिधरा भूत्वा उपतिष्ठंति राघवम् ५२।\nयच्च किंचिद्वस्तुजातं सर्वशोभासमन्वितम् ।\nतस्य दातारमखिलं भक्तानां भोगदायकम् ५३।\nइत्येवमादिसंपश्यञ्जाग्रत्संज्ञामवाप सः ।\nब्रह्मशापहतज्ञानः किं दृष्टमिति वै वदन् ५४।\nउत्थाय प्रययौ पद्भ्यां शत्रुघ्नचरणं प्रति ।\nभृत्यकोटिपरीवारो रथकोटिपरीवृतः ५५।\nसुकेतुं तु समाहूय विचित्रं दमनं तथा ।\nयुद्धं कर्तुं समुद्युक्तान्वारयामास धर्मवित् ५६।\nउवाच तान्महाराजो धर्मात्मा धर्मसंयुतः ।\nभ्रातःपुत्रौ शृणुत मे वाक्यं धर्मसमन्वितम् ५७।\nमा युद्धं कुरुत क्षिप्रमनयस्तु महानभूत् ।\nयद्रामचंद्रवाहं त्वमगृह्णाद्दमनोर्ज्जितम् ५८।\nएष रामः परंब्रह्म कार्यकारणतः परम् ।\nचराचरजगत्स्वामी न मानुषवपुर्धरः ५९।\nएतद्धि ब्रह्मविज्ञानमधुना ज्ञातवानहम् ।\nपुरासितांगशापेन हृतज्ञानधनोऽनघाः ६०।\nअहं पुरा तीर्थयात्रां गतस्तत्त्वविवित्सया ।\nतत्रानेके मया दृष्टा मुनयो धर्मवित्तमाः ६१।\nअसितांगं मुनिमहं गतवाञ्ज्ञातुमिच्छया ।\nतदा प्रोवाच मां विप्रः कृपां कृत्वा ममोपरि ६२।\nयोऽसावयोध्याधिपतिः स परब्रह्मशब्दितः ।\nतस्य या जानकी देवी साक्षात्सा चिन्मयी स्मृता ६३।\nएनं तु योगिनः साक्षादुपासते यमादिभिः ।\nदुस्तरा पारसंसारवारिधिं संतितीर्षवः ६४।\nस्मृतमात्रो महापापहारी स गरुडध्वजः ।\nय एनं सेवते विद्वान्स संसारं तरिष्यति ६५।\nतदाहमहसं विप्रं कोऽयं रामस्तु मानुषः ।\nकेयं सा जानकी देवी हर्षशोकसमाकुला ६६।\nअजन्मनः कथं जन्म अकर्तुः कृत्यमत्र किम् ।\nजन्मदुःखजरातीतं कथयस्व मुने मम ६७।\nइत्युक्तवंतं मां क्रुद्धः शशाप स मुनीश्वरः ।\nअज्ञात्वा तत्स्वरूपं त्वं प्रतिब्रूषे ममाधम ६८।\nएनं निंदसि रामं त्वं मानुषोऽयमिदं हसन् ।\nतस्मात्त्वं तत्त्वसंमूढो भविष्यस्युदरंभरिः ६९।\nतदाहं तस्य चरणावगृह्णं सदया युतः ।\nदृष्ट्वा मे विनयं मां तु प्रावोचत्करुणानिधिः ७०।\nत्वं रामस्य मखे विघ्नं करिष्यसि यदा नृप ।\nतदा हनूमानंघ्रिं त्वां ताडयिष्यति वेगतः ७१।\nतदा त्वं ज्ञास्यसे राजन्नान्यथा स्वमनीषया ।\nपुराहमुक्तस्तेनैवं तद्दृष्टमधुना मया ७२।\nयदा मां हनुमान्क्रुद्धस्ताडयामास वक्षसि ।\nतदाऽदर्शं रमानाथं पूर्णब्रह्मस्वरूपिणम् ७३।\nतस्मादश्वं तु शोभाढ्यमानयंतु महाबलाः ।\nधनानि चैव वासांसि राज्यं चेदं समर्पये ७४।\nरामं दृष्ट्वा कृतार्थः स्यामहं यज्ञेति पुण्यदे ।\nआनयंतु हयं मह्यं रोचते तु तदर्पणम् ७५।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे सुबाहुपराजयोनाम अष्टाविंशतितमोऽध्यायः२८ ।"
  }
]
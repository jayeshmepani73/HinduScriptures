[
  {
    "text": "सूत उवाच-\nइति तस्य वचः श्रुत्वा नारदस्य महात्मनः ।\nअंबरीषश्च राजर्षिर्विस्मितो वाक्यमब्रवीत् १।\nअंबरीष उवाच-\nमार्गशीर्षादिकान्मासान्हित्वा पुण्यान्महामुने ।\nसर्वमासाधिकं मासं वैशाखं किं प्रशंससि २।\nसर्वेभ्योऽप्यधिकः कस्मान्माधवो माधवप्रियः ।\nको विधिस्तत्र किं दानं किं तपः का च देवता ३।\nत्वत्पादांभोजरजसा पावितस्य च मे मुने ।\nउपदेशप्रसादेन प्रसादं कर्तुमर्हसि ४।\nधर्मज्ञो धर्ममार्गाणामुद्धर्तासि महामुने ।\nत्वमेकोऽखिलतत्त्वार्थवेत्ता धर्मोपदेशकः ५।\nकर्तोपदेष्टा मंता वानुमंतापि प्रयोजकः ।\nशास्त्रविद्भिर्मुनिवर स्मर्यंते समभागिनः ६।\nव्रतसत्रतपोदानैर्यत्फलं समवाप्यते ।\nधर्मोपदेशनेनैव तत्सर्वमुपलभ्यते ७।\nतीर्थस्नानं तपोयज्ञकर्म यत्कुरुते मुने ।\nअपि तत्फलभागीस्याद्यः प्रवर्तयिता भवेत् ८।\nयद्यदाचरति श्रेष्ठस्तत्तदेवेतरो जनः ।\nस यत्प्रमाणं कुरुते लोकस्तदनुवर्तते ९।\nतदर्हति भवान्धर्ममुपदेष्टुं तदद्भुतम् ।\nदुर्ल्लभो गुरुसंबोधो देशकालोपपत्तयः १०।\nन केचन तथा भावाश्चेतः शीतलयंतिनः ।\nराज्यलाभादयोऽप्येते यथा तव समागमः ११।\nसूत उवाच-।\nअथ मंदमृदुस्मेरस्फुरद्दंतप्रभानुगः ।\nअंबरीषं प्रत्युवाच नारदो मुनिसत्तमः १२।\nनारद उवाच-।\nशृणु राजन्प्रवक्ष्यामि हिताय जगतस्तव ।\nविधिर्माधवमासस्य यच्छ्रुतो ब्रह्मणः पुरा १३।\nदुर्ल्लभं भारते वर्षे जन्म तस्मान्मनुष्यता ।\nमानुष्ये दुर्ल्लभे लोके स्वस्वधर्मप्रवर्त्तनम् १४।\nततोऽपि भक्तिर्भूपाल वासुदेवेऽतिदुर्ल्लभा ।\nतत्रापि दुर्ल्लभो मासो माधवो माधवप्रियः १५।\nतमवाप्य ततो मासं स्नानदानजपादिकम् ।\nकुर्वंति विधिना ये तु धन्यास्ते कृतिनो नराः १६।\nतेषां दर्शनमात्रेण पापिनोऽपि विकिल्बिषाः ।\nभवंति भगवद्भावभाविता धर्मकांक्षिणः १७।\nमाधवे मासि यैः स्नातं प्रातर्नियमसंयुतैः ।\nते कोटिवर्षपर्यंतं क्रीडंते नंदने वने १८।\nयथा न वारिधिसमो लोके कोऽपि जलाशयः ।\nतथा मासो न वैशाखसदृशो माधवप्रियः १९।\nतावत्पापानि तिष्ठंति मनुष्याणां कलेवरे ।\nयावत्किलमलध्वंसी मासो नायाति माधवः २०।\nअवशिष्टदिनान्येव पंचमासस्य तस्य वै ।\nएकादशीं समारभ्य सर्वमाससमानि वै २१।\nवैशाखे पूजितो देवो माधवो मधुहा तु यैः ।\nनानोपचारै राजेंद्र तैः प्राप्तं जन्मनः फलम् २२।\nकिं किं न दुर्ल्लभतरं प्राप्यते मासि माधवे ।\nस्नानेन परमेशस्य पूजनेन यथाविधि २३।\nन दत्तं न हुतं जप्तं न तीर्थे मरणं कृतम् ।\nयैर्हि नारायणो नैव ध्यातो निखिलपापहा २४।\nतेषां जन्म नृणां लोके ज्ञातव्यं निष्फलं नृप ।\nद्रव्येषु विद्यमानेषु कृपणो यो भवेन्नरः २५।\nअदत्वा म्रियते यो हि तस्य द्रव्यं निरर्थकम् ।\nतीर्थस्नानादि तपसा सत्कुले जन्म लभ्यते २६।\nन दानेन विना भूप किंचिदप्युपतिष्ठति ।\nवैशाखस्नानमाहात्म्यादपि पंचदिनात्मकात् २७।\nसत्कुले प्राप्यते जन्म वैभवं विविधं तथा ।\nसुपुत्रः सुकुलं भूप धनधान्यं वरस्त्रियः २८।\nसुजन्ममरणं चापि सुभोगाः सुखमेव च ।\nसदा दानेऽधिका प्रीतिरौदार्यं धैर्यमुत्तमम् २९।\nप्रसादात्तस्य देवस्य विष्णोश्चैव महात्मनः ।\nनारायणस्य जायंते सिद्धयो भूप वांच्छिताः ३०।\nऊर्जे मासि तपो मासि माधवे माधवप्रिये ।\nस्नात्वा दामोदरं भक्त्या माधवं मधुसूदनम् ३१।\nविशेषेण समभ्यर्च्य दत्वा दानानि शक्तितः ।\nएहिकं सुखमासाद्य नरो हरिपदं व्रजेत् ३२।\nअनेकजन्मार्जितपातकावली विलीयते माधवमज्जनेन ।\nसूर्योदये भूप यथा तमिस्रं वचः स्वयंभूरिदमादिशन्मे ३३।\nचकार विष्णुर्विपुलप्रचारं मासस्य वै माधवसंज्ञकस्य ।\nयमस्य गुप्तं वचसा विचिंत्य मनुष्यलोकं गमितं चकार ३४।\nतस्मादस्मिन्समायाते माधवे मासि वैष्णवैः ।\nस्नात्वा पुण्यजले तीर्थे गंगायाः पावने नृणाम् ३५।\nरेवाया वा महाराज यामुने शारदेऽथवा ।\nप्रातस्त्वनुदिते भानौ विधानेन नृपोत्तम ३६।\nपूजयित्वा च देवेशं मुकुंदं मधुसूदनम् ।\nपुत्रपौत्रधनैः श्रेयो वांच्छितानि सुखानि च ३७।\nअनुभूय तपस्त्वंते स्वर्गमक्षयमाप्नुयात् ।\nएवं ज्ञात्वा महाभाग मधुसूदनमर्चय ३८।\nस्नात्वा सम्यग्विधानेन वैशाखे तु विशेषतः ।\nदेवमाराध्य गोविन्दं नारायणमनामयम् ३९।\nप्राप्स्यसि त्वं सुखं पुत्रं धनानि च हरेः पदम् ।\nदेवदेवं नमस्कृत्य माधवं पापनाशनम् ४०।\nप्रारभेत व्रतमिदं पौर्णमास्यां मधोर्नृप ।\nयमैश्च नियमैर्युक्तः शक्त्या किंचित्प्रदाय च ४१।\nहविष्यभुग्भूमिशायी ब्रह्मचर्यव्रते स्थितः ।\nकृच्छ्रादितपसा क्षामो ध्यायन्नारायणं हृदि ४२।\nएवं प्राप्य च वैशाखीं दद्यान्मधुतिलादिकम् ।\nभोजनं द्विजमुख्येभ्यो भक्त्या धेनुं सदक्षिणाम् ४३।\nअच्छिद्रं प्रार्थयेच्चापि तस्य स्नानस्य भूसुरान् ।\nयथा लक्ष्मीः प्रिया भूप माधवस्य जगत्पतेः ४४।\nतथैव माधवो मासो मधुसूदनवल्लभः ।\nएवं विधियुतो मर्त्यः स्नात्वा द्वादशवत्सरम् ४५।\nउद्यापनं चरेच्छक्त्या मधुसूदनतुष्टये ।\nइदं माधवमासस्य माहात्म्यं कथितं तव ४६।\nयत्पुरा ब्रह्मणो वक्त्राच्छ्रुतमासीन्मया नृप ४७।\nइति श्रीपद्मपुराणे पातालखंडे वैशाखमासमाहात्म्ये षडशीतितमोऽध्यायः ८६।"
  }
]
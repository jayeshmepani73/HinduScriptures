[
  {
    "text": "शेष उवाच।\nइत्युक्तवंतं स्वपतिं वीक्ष्य प्रेम्णा सुनिर्भरम् ।\nप्रत्युवाच हसंतीव किंचिद्गद्गदभाषिणी १।\nनाथ ते विजयोभूयात्सर्वत्र रणमंडले ।\nशत्रुघ्नाज्ञा प्रकर्तव्या हयरक्षा यथा भवेत् २।\nस्मरणीया हि सर्वत्र सेविका त्वत्पदानुगा ।\nकदापि मानसं नाथ त्वत्तो नान्यत्र गच्छति ३।\nपरमायोधने कांत स्मर्तव्याहं न जातुचित् ।\nसत्यां मयि तव स्वांते युद्धे 3विजयसंशयः ४।\nपद्मनेत्र तथा कार्यमूर्मिलाद्या यथा मम ।\nहास्यं नैव प्रकुर्वंति मां वीक्ष्य करताडनैः ५।\nइयं पत्नी महाभीरोः संग्रामे प्रपलायितुः ।\nकातरा यर्हि युद्ध्यंति शूराणां समयः कुतः ६।\nइत्येवं न हसंत्युच्चैर्यथा मे देवरांगनाः ।\nतथा कार्यं महाबाहो रामस्य हयरक्षणे ७।\nयोद्धा त्वमादौ सर्वत्र परे ये तव पृष्ठतः ।\nधनुष्टंकारबधिराः क्रियंतां बलिनः परे ८।\nतवप्रोद्यत्करांभोज करवालभिया बलम् ।\nपरेषां भवतात्क्षिप्रमन्योन्य भयव्याकुलम् ९।\nकुलं महदलं कार्यं परान्विजयता त्वया ।\nगच्छ स्वामिन्महाबाहो तव श्रेयो भवत्विह १०।\nइदं धनुर्गृहाणाशु महद्गुणविभूषितम् ।\nयस्य गर्जितमाकर्ण्य वैरिवृंदं भयातुरम् ११।\nइमौ ते त्विषुधी वीर बध्येतां शं यथा भवेत् ।\nवैरिकोटिविनिष्पेष बाणकोटि सुपूरितौ १२।\nकवचं त्विदमाधेहि शरीरे कामसुंदरे ।\nवज्रप्रभा महादीप्ति हतसंतमसंदृढम् १३।\nशिरस्त्राणं निजोत्तंसे कुरु कांत मनोरमम् ।\nइमेव तंसे विशदे मणिरत्नविभूषिते १४।\nइति सुविमलवाचं वीरपुत्रीं प्रपश्यन् ।\nनयनकमलदृष्ट्या वीक्षमाणस्तंदंगम् ।\nअधिगतपरिमोदो भारतिः शत्रुजेता ।\nरणकरणसमर्थस्तां जगादातिधीरः १५।\nपुष्कल उवाच।\nकांते यत्त्वं वदसि मां तथा सर्वं चराम्यहम् ।\nवीरपत्नी भवेत्कीर्तिस्तव कांतिमतीप्सिता १६।\nइति कांतिमतीदत्तं कवचं मुकुटं वरम् ।\nधनुर्महेषुधीखड्गं सर्वं जग्राह वीर्यवान् १७।\nपरिधाय च तत्सर्वं बहुशो भासमन्वितः ।\nशुशुभेऽतीव सुभटः सर्वशस्त्रास्त्रकोविदः १८।\nतमस्त्रशस्त्रशोभाढ्यं वीरमालाविभूषितम् ।\nकुंकुमागुरुकस्तूरी चंदनादिकचर्चितम् १९।\nनानाकुसुममालाभिराजानुपरिशोभितम् ।\nनीराजयामास मुहुस्तत्र कांतिमती सती २०।\nनीराजयित्वा बहुशः किरंती मौक्तिकैर्मुहुः ।\nगलदश्रुचलन्नेत्रा परिरेभे पतिं निजम् २१।\nदृढं सपरिरभ्यैतां चिरमाश्वासयत्तदा ।\nवीरपत्नि कांतिमति विरहं मा कृथा मम २२।\nएष गच्छामि सविधे तव भामे पतिव्रते ।\nइत्युक्त्वा तां निजां पत्नीं रथमारुरुहे वरम् २३।\nतं प्रयांतं पतिं श्रेष्ठं नयनैर्निमिषोज्झितैः ।\nविलोकयामास तदा पतिव्रतपरायणा २४।\nस ययौ जनकं द्रष्टुं जननीं प्रेमविह्वलाम् ।\nगत्वा पितरमंबां च ववंदे शिरसा मुदा २५।\nमाता पुत्रं परिष्वज्य स्वांकमारोपयत्तदा ।\nमुंचंती बाष्पनिचयं स्वस्त्यस्त्विति जगाद सा २६।\nपितरं प्राह भरतं रामो यज्ञकरः परः ।\nपालनीयो लक्ष्मणेन भवद्भिश्च महात्मभिः २७।\nआज्ञप्तोऽसौ जनन्या च पित्रा हृषितया गिरा ।\nययौ शत्रुघ्नकटकं महावीरविभूषितम् २८।\nरथिभिः पत्तिभिर्वीरैः सदश्वैः सादिभिर्वृतः ।\nययौ मुदा रघूत्तंस महायज्ञहयाग्रणीः २९।\nगच्छन्पांचालदेशांश्च कुरूंश्चैवोत्तरान्कुरून् ।\nदशार्णाञ्छ्रीविशालांश्च सर्वशोभासमन्वितः ३०।\nतत्र तत्रोपशृण्वानो रघुवीरयशोऽखिलम् ।\nरावणासुरघातेन भक्तरक्षाविधायकम् ३१।\nपुनश्च हयमेधादि कार्यमारभ्य पावनम् ।\nयशो वितन्वन्भुवने लोकान्रामोऽविता भयात् ३२।\nतेभ्यस्तुष्टो ददौ हारान्रत्नानि विविधानि च ।\nमहाधनानि वासांसि शत्रुघ्नः प्रवरो महान् ३३।\nसुमतिर्नाम तेजस्वी सर्वविद्याविशारदः ।\nरघुनाथस्य सचिवः शत्रुघ्नानुचरो वरः ३४।\nययौ तेन महावीरो ग्रामाञ्जनपदान्बहून् ।\nरघुनाथप्रतापेन न कोपि हृतवान्हयम् ३५।\nदेशाधिपाये बहवो महाबलपराक्रमाः ।\nहस्त्यश्वरथपादात चतुरंगसमन्विताः ३६।\nसंपदो बहुशो नीत्वा मुक्तामाणिक्यसंयुताः ।\nशत्रुघ्नं हयरक्षार्थमागतं प्रणता मुहुः ३७।\nइदं राज्यं धनं सर्वं सपुत्रपशुबांधवम् ।\nरामचंद्रस्य सर्वं हि न मदीयं रघूद्वह ३८।\nएवं तदुक्तमाकर्ण्य शत्रुघ्नः परवीरहा ।\nआज्ञां स्वां तत्र संज्ञाप्य ययौ तैः सहितः पथि ३९।\nएवं क्रमेण संप्राप्तः शत्रुघ्नो हयसंयुतः ।\nअहिच्छत्रां पुरीं ब्रह्मन्नानाजनसमाकुलाम् ४०।\nब्रह्मद्विजसमाकीर्णां नानारत्नविभूषिताम् ।\nसौवर्णैः स्फाटिकैर्हर्म्यैर्गोपुरैः समलंकृताम् ४१।\nयत्र रंभा तिरस्कारकारिण्यः कमलाननाः ।\nदृश्यंते सर्वहर्म्येषु ललना लीलयान्विताः ४२।\nयत्र स्वाचारललिताः सर्वभोगैकभोगिनः ।\nधनदानुचरायद्वत्तथा लीलासमन्विताः ४३।\nयत्र वीरा धनुर्हस्ताःशरसंधानकोविदाः ।\nकुर्वंति तत्र राजानं सुहृष्टं सुमदाभिधम् ४४।\nएवंविधं ददर्शासौ नगरं दूरतः प्रभुः ।\nपार्श्वे तस्य पुरश्रेष्ठमुद्यानं शोभयान्वितम् ४५।\nपुन्नागैर्नागचंपैश्च तिलकैर्देवदारुभिः ।\nअशोकैः पाटलैश्चूतैर्मंदारैःकोविदारकैः ४६।\nआम्रजंबुकदंबैश्च प्रियालपनसैस्तथा ।\nशालैस्तालैस्तमालैश्च मल्लिकाजातियूथिभिः ४७।\nनीपैः कदंबैर्बकुलैश्चंपकैर्मदनादिभिः ।\nशोभितं सददर्शाथशत्रुघ्नःपरवीरहा ४८।\nहयोगतस्तद्वनमध्यदेशे ।\nतमालतालादि सुशोभिते वै ।\nययौ ततः पृष्ठत एव वीरो ।\nधनुर्धरैः सेवितपादपद्मः ४९।\nददर्श त रचितं देवायतनमद्भुतम् ।\nइंद्रनीलैश्च वैडूर्यैस्तथा मारकतैरपि ५०।\nशोभितं सुरसेवार्हं कैलासप्रस्थसन्निभम् ।\nजातरूपमयैः स्तंभैःशोभितं सद्मनां वरम् ५१।\nदृष्ट्वातद्रघुनाथस्य भ्राता देवालयं वरम् ।\nपप्रच्छ सुमतिं स्वीयं मंत्रिणं वदतांवरम् ५२।\nशत्रुघ्न उवाच।\nवदामात्य वरेदं किं कस्यदेवस्य केतनम् ।\nका देवता पूज्यतेऽत्र कस्य हेतोः स्थितानघ ५३।\nएवमाकर्ण्य यथावदिहसर्वशः ५४।\nकामाक्षायाः परं स्थानं विद्धि विश्वैकशर्मदम् ।\nयस्या दर्शनमात्रेण सर्वसिद्धिः प्रजापते ५५।\nदेवासुरास्तु यां स्तुत्वा नत्वा प्राप्ताखिलां श्रियम् ।\nधर्मार्थकाममोक्षाणां दात्री भक्तानुकंपिनी ५६।\nयाचिता सुमदेनात्राहिच्छत्रा पतिना पुरा ।\nस्थिता करोति सकलं भक्तानां दुःखहारिणी ५७।\nतां नमस्कुरु शत्रुघ्न सर्ववीर शिरोमणे ।\nनत्वाशु सिद्धिं प्राप्नोषि ससुरासुरदुर्ल्लभाम् ५८।\nइति श्रुत्वाथ तद्वाक्यं शत्रुघ्नः शत्रुतापनः ।\nपप्रच्छ सकलां वार्तां भवान्याः पुरुषर्षभः ५९।\nशत्रुघ्न उवाच।\nकोऽहिच्छत्रापती राजा सुमदः किं तपः कृतम् ।\nयेनेयं सर्वलोकानां माता तुष्टात्र संस्थिता ६०।\nवद सर्वं महामात्य नानार्थपरिबृंहितम् ।\nयथावत्त्वं हि जानासि तस्माद्वद महामते ६१।\nसुमतिरुवाच।\nहेमकूटो गिरिः पूतः सर्वदेवोपशोभितः ।\nतत्रास्ति तीर्थं विमलमृषिवृंदसुसेवितम् ६२।\nसुमदो हि तपस्तेपे हतमातृपितृप्रजः ।\nअरिभिः सर्वसामंतैर्जगाम तपसे हि तम् ६३।\nवर्षाणि त्रीणि सपदा त्वेकेन मनसा स्मरन् ।\nजगतां मातरं दध्यौ नासाग्रस्तिमितेक्षणः ६४।\nवर्षाणि त्रीणि शुष्काणां पर्णानां भक्षणं चरन् ।\nचकार परमुग्रं स तपः परमदुश्चरम् ६५।\nअब्दानि त्रीणि सलिले शीतकाले ममज्ज सः ।\nग्रीष्मे चचार पंचाग्नीन्प्रावृट्सु जलदोन्मुखः ६६।\nत्रीणि वर्षाणि पवनं संरुध्य स्वांतगोचरम् ।\nभवानीं संस्मरन्धीरो न च किंचन पश्यति ६७।\nवर्षे तु द्वादशेऽतीते दृष्ट्वैतत्परमं तपः ।\nविभाव्य मनसातीव शक्रः पस्पर्ध तं भयात् ६८।\nआदिदेश सकामं तु परिवारपरीवृतम् ।\nअप्सरोभिः सुसंयुक्तं ब्रह्मेंद्रादिजयोद्यतम् ६९।\nगच्छ कामसखे मह्यं प्रियमाचर मोहन ।\nसुमदस्य तपोविघ्नं समाचर यथा भवेत् ७०।\nइति श्रुत्वा महद्वाक्यं तुरासाहः स्वयंप्रभुः ।\nउवाच विश्वविजये प्रौढगर्वो रघूद्वह ७१।\nकाम उवाच।\nस्वामिन्कोऽसौ हि सुमदः किं तपः स्वल्पकं पुनः ।\nब्रह्मादीनां तपोभंगं करोम्यस्य तु का कथा ७२।\nमद्बाणबलनिर्भिन्नश्चंद्रस्तारां गतः पुरा ।\nत्वमप्यहल्यां गतवान्विश्वामित्रस्तु मेनिकाम् ७३।\nचिंतां मा कुरु देवेंद्र सेवके मयि संस्थिते ।\nएष गच्छामि सुमदं देवान्पालय मारिष ७४।\nएवमुक्त्वा कामदेवो हेमकूटं गिरिं ययौ ।\nवसंतेन युतः सख्या तथैवाप्सरसांगणैः ७५।\nवसंतस्तत्र सकलान्वृक्षान्पुष्पफलैर्युतान् ।\nकोकिलान्षट्पदश्रेण्या घुष्टानाशु चकार ह ७६।\nवायुः सुशीतलो वाति दक्षिणां दिशमाश्रितः ।\nकृतमालासरित्तीर लवंगकुसुमान्वितः ७७।\nएवंविधे वने वृत्ते रंभानामाप्सरोवरा ।\nसखीभिः संवृता तत्र जगाम सुमदांतिकम् ७८।\nतत्रारभत गानं सा किन्नरस्वरशोभना ।\nमृदंगपणवानेकवाद्यभेदविशारदा ७९।\nतद्गानमाकर्ण्य नराधिपोऽसौ ।\nवसंतमालोक्य मनोहरं च ।\nतथान्यपुष्टारटितं मनोरमं ।\nचकार चक्षुः परिवर्तनं बुधः ८०।\nतं प्रबुद्धं नृपं वीक्ष्य कामः पुष्पायुधस्त्वरन् ।\nचकार सत्वरं सज्यं धनुस्तत्पृष्ठतोऽनघ ८१।\nएकाप्सरास्तत्र नृपस्य पादयोः ।\nसंवाहनं नर्तितनेत्रपल्लवा ।\nचकार चान्या तु कटाक्षमोक्षणं ।\nचकार काचिद्भृशमंगचेष्टितम् ८२।\nअप्सरोभिस्तथाकीर्णः कामविह्वलमानसः ।\nचिंतयामास मतिमाञ्जितेंद्रियशिरोमणिः ८३।\nएता मे तपसो विघ्नकारिण्योऽप्सरसां वराः ।\nशक्रेण प्रेषिताः सर्वाः करिष्यंति यथातथम् ८४।\nइति संचिंत्य सुतपास्ता उवाच वरांगनाः ।\nका यूयं कुत्र संस्थाः किं भवतीनां चिकीर्षितम् ८५।\nअत्यद्भुतं जातमहो यद्भवत्योऽक्षिगोचराः ।\nयास्तपोभिः सुदुष्प्राप्यास्ता मे तपस आगताः ८६।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे कामाक्षोपाख्यानं नाम द्वादशोऽध्यायः १२ ।"
  }
]
[
  {
    "text": "ब्राह्मण उवाच-\nएतन्मूर्खोऽपि जानाति शुभकर्मकरः पुमान् ।\nन याति नरकं स्वर्गं तथा पापक्रिया रतः १।\nक्रतुभिर्विविधैरिष्टैर्व्रत दान जपादिभिः ।\nसत्येनाचारकुशलैः स्वर्गसौख्यमवाप्यते २।\nविद्याचारधनोपेतैर्ऋषिभिर्वेदपारगैः ।\nप्राप्यते पुण्ययोगेन यज्ञैर्नाकस्ततः क्वचित् ३।\nवित्तेन च विना दानं बहुदातुं न शक्यते ।\nविद्यमान धनेनापि कुटुंबासक्तचेतसा ४।\nअग्निहोत्रादयो धर्मा विशेषेण कलौ युगे ।\nदुष्करा दानधर्मोऽपि दुष्करो भगवन्मतः ५।\nअल्पायासेन धर्मेण लभ्यते धर्मसंचयः ।\nतन्मे विशेषतो ब्रूहि धर्माधर्मप्रदर्शक ६।\nतदेकं कथ्यतां धर्मं सर्वधर्मोत्तमोत्तमम् ।\nकृतेनैकेन येनेह सर्वपापक्षयो भवेत् ७।\nधनं धान्यं यशो धर्ममायुर्येनाभि वर्त्तते ।\nमर्त्यलोकेऽपि सख्यं स्यात्स्वर्गो येनाक्षयो भवेत् ८।\nसाक्षान्नारायणो येन भक्तानामभयप्रदः ।\nतुष्येदस्यप्रसादेन कामः करतले स्थितः ९।\nसर्वयज्ञ तपोदानतीर्थसेवाधिकं फलम् ।\nलभ्यते येन यद्यस्ति वैवस्वत तदादिश १०।\nअनुग्राह्यो ह्यहं देव यदि धर्मोपदेशतः ।\nसर्वधर्मक्रियासारं तदेकं कृपया वद ११।\nपापानामनुरूपाणि प्रायश्चित्तानि यद्यथा ।\nतथा तथैव संस्मृत्य कथितानि मनीषिभिः १२।\nकर्तुं तानि न शक्यंते देव प्रत्येकशो नरैः ।\nसर्वपापहरं पुण्यमेकं चेदस्ति तद्वद १३।\nसूत उवाच-।\nइत्युक्त्वा ब्राह्मणश्रेष्ठो यमं धर्मस्वरूपिणम् ।\nतुष्टाव प्रयतो भूत्वा सूक्ष्मधर्माभिकामुकः १४।\nब्राह्मण उवाच-\nनमस्ते सर्वशमन नमस्ते जगतांपते ।\nनमोऽस्तु देवरूपाय स्वर्गमार्गप्रदायिने १५।\nधर्मशास्त्रस्वरूपाय धर्मराज नमोस्तुते ।\nत्वया भूः पाल्यते देवाप्यंतरिक्षं च द्यौर्महः १६।\nजनस्तपस्तथासत्यं सर्वस्वं पाल्यते त्वया ।\nन त्वया रहितं किंचिज्जगत्स्थावर जंगमम् १७।\nविद्यते त्वद्गृहीतं तु सद्यो नश्यति वै जगत् ।\nत्वमात्मा सर्वभूतानां सतां सत्वस्वरूपवान् १८।\nराजसानां रजस्त्वं च तामसानां तमस्तथा ।\nचतुष्पदां भवान्देव चतुःशृंगस्त्रिलोचनः १९।\nसप्तहस्तस्त्रिधा बद्धो वृषरूप नमोस्तु ते ।\nसर्वयज्ञमयो धर्मस्त्वयि विग्रहविग्रहः २०।\nसाक्षाद्दृष्टोसि लोकेश देव तुभ्यं नमोनमः ।\nहृदिस्थः सर्वभूतानां पुण्यपापेक्षिता भवान् २१।\nतेन शास्ता च भूतानां दाता देव प्रशासिता ।\nप्रवर्त्तको हि धर्मस्य देवदंडधरो भुवि २२।\nसर्वधर्ममयं सारमेकं वद सुनिश्चितम् ।\nयम उवाच-\nपरितुष्टोऽस्मि ते विप्र स्तोत्रेण च विशेषतः २३।\nतथाप्यागम धर्मेण मान्योसि मम सत्तम ।\nयन्न कस्यचिदाख्यातं तद्गोप्यं परमं मम २४।\nसारमुद्धृत्य सर्वेषां यदेकं निश्चितं मया ।\nमहानिरयसंघातान्निर्वासनकरं परम् २५।\nअनाख्येयमपि ब्रह्मन्वक्ष्ये विनयतोषितः २६।\nस्युर्मोहाय चराचरस्य जगतस्ते ते पुराणागमास्तां तामेव हि देवतां परमिकां जल्पंतु कल्पे विधौ ।\nसिद्धांते पुनरेक एव भगवान्विष्णुः समस्तागम-व्यापारेषु विवेकिनां व्यतिकरं नीतेषु निश्चीयते २७।\nभवो ब्रह्मा च विष्णुश्च त्रयमेव त्रयी मता ।\nदीपोऽग्निर्वर्तिस्नेहैस्तु यथा विप्र तथा हरिः २८।\nसमाराध्य हरिं भक्त्या गोलोकान्प्राप्नुयाच्छुभान् ।\nआराधिते हरौ कामाः सर्वे करतले स्थिताः २९।\nदानमेव परं श्रेष्ठं सर्वपुण्येषु वै द्विज ।\nदानेन नश्यते पापं सर्वं दानेन लभ्यते ३०।\nनित्यं नैमित्तिकं काम्यमन्यदभ्युदयात्मकम् ।\nअन्यं च परमं दानमिति पंचविधं स्मृतम् ३१।\nप्रातर्मध्यापराह्णेषु त्रिषु कालेषु यत्नतः ।\nयत्किंचिदपि दातव्यं नित्यमेव प्रकीर्तितम् ३२।\nशून्यं दिनं न कर्तव्यमात्मार्थं हितमिच्छताम् ।\nयस्मिन्कुले तु दत्तं यत्तत्रतत्रोपतिष्ठति ३३।\nयः स्वयं भक्षयेन्मोहाददत्वा बुद्धिवर्जितः ।\nउत्पादयाम्यहं रोगं तस्य भोगनिवारणम् ३४।\nतेषु कार्येषु संतुष्टं बहुपीडाप्रदायकम् ।\nमंदानलेन संयुक्तं द्वारं संतापकारकम् ३५।\nत्रिषु कालेषु नो दत्तं ब्राह्मणेषु सुरेषु यैः ।\nस्वयं तु भुंजते मिष्टं पापं तैस्तु महत्कृतम् ३६।\nप्रायश्चित्तेन रौद्रेण तानहं परिशोधये ।\nउपवासैर्महीदेव कायशोषकरादिकैः ३७।\nचर्मकारो यथा चर्मकुंडस्योपरि निर्घृणे ।\nशोधयेच्च कशाद्यैश्च कुद्रव्यं स्फोटयेद्यथा ३८।\nतथाहं पापकर्तारं शोधयामि न संशयः ।\nऔषधीनां सुयोगैश्च कषायैः कटुकैर्ध्रुवम् ३९।\nउष्णोदकैश्च संतापैर्वैद्यरूपेण नान्यथा ।\nअन्ये भुंजंति तस्याग्रे भोगानन्यान्मनोगतान् ४०।\nकिं करोमि समर्थश्च न दत्तं दानमुत्तमम् ।\nमहता रोगरूपेण तमेनं परिवारयेत् ४१।\nनित्यकालस्य यद्दानमात्मानं पापिभिर्यथा ।\nन दत्तं च महीदेव श्रद्धया निजशक्तितः ४२।\nतथायातान्प्रधक्ष्येतानुपायैर्दारुणैः किल ।\nनैमित्तिकं प्रवक्ष्यामि दानकालं तवाग्रतः ४३।\nमहापर्वणि संप्राप्ते तीर्थप्राप्तौ तथैव च ।\nपितुः क्षयाहदिवसे वैशाखादिषु यत्नतः ४४।\nमासेषु पुण्यकालेषु दानं नैमित्तिकं स्मृतम् ।\nकाम्यकालं प्रवक्ष्यामि यद्दानं फलदायकम् ४५।\nव्रतादिकं समुद्दिश्य कामनाफलकल्पितम् ।\nयत्कामं कथितं सम्यक्सर्वांगैरेव संगतम् ४६।\nतस्य दानप्रभावेण भावनापरिभावितः ।\nतादृक्फलं समश्नाति मानुषस्तत्प्रसादनात् ४७।\nआभ्युदयं प्रवक्ष्यामि यच्च यज्ञादिषु स्मृतम् ।\nजातकर्मादिकार्येषु मौञ्ज्याद्युद्वाहकर्मसु ४८।\nप्रासादध्वजदेवानां प्रतिष्ठासु प्रयत्नतः ।\nइत्यादिकं महीदेव दानमभ्युदयात्मकम् ४९।\nप्रजावृद्धिकरं भोगयशःस्वर्गसुखप्रदम् ।\nअंत्यं चैव प्रवक्ष्यामि शृणु दानं द्विजोत्तम ५०।\nकामस्य संक्षयं ज्ञात्वा जरया परिपीडितः ।\nदद्याद्दानानि यत्नेन कुर्यादाशां न कस्यचित् ५१।\nमृते च मयि मे पुत्रा जायाबांधवसोदराः ।\nकथमेते भविष्यंति मां विना सुहृदो मम ५२।\nअहं वित्तविहीनो वा कथं जीवन्पुनस्तथा ।\nभविष्यामीति विज्ञाय न ददाति हि किंचन ५३।\nआशापाशशतैर्बद्धो भाग्यादेव कुमायया ।\nमृत्युं प्रयाति मूढात्मा रुदंति च ततः सुताः ५४।\nदुःखेन पीडिताः किचिंन्मोहेनाकुलचेतसः ।\nस्वल्पमल्पं च वा दानं कथंचित्कल्पयंति ते ५५।\nन तत्रास्मिन्गते काले महादुःखगते सति ।\nविस्मरंति तदा दानं लोभाद्वा न ददत्यपि ५६।\nमृतोऽयं च पिता ज्ञात्वा स्नेहपाशो निवर्त्तते ।\nयोऽसौ मृतो महीदेव मम पाशैर्नियंत्रितः ५७।\nतृष्णा क्षुधा समाक्रांतो बहुदुःखैः प्रपीडितः ।\nपच्यते नरके घोरे चिरकालं न संशयः ५८।\nतस्माद्दानं प्रदातव्यं स्वयमेव न संशयः ।\nकस्य पुत्राश्च पौत्राश्च कस्य भार्या धनं च वा ५९।\nसंसारे नास्तिकः कस्य स्वयं तस्मात्प्रदीयते ।\nपानमन्नं च तांबूलमुदकं कांचनं तथा ६०।\nवसनं गां च भूमिं च च्छत्रपात्राण्यनेकधा ।\nफलानि भूमिदानानि विविधानि स्वशक्तितः ६१।\nदातव्यानि महीदेव नात्र कार्या विचारणा ।\nतीर्थानां लक्षणं विप्र प्रवक्ष्यामि तवाग्रतः ६२।\nसुतीर्थानि इयं गंगा भाति पुण्या सरस्वती ।\nरेवा च यमुना तापी नदी चर्मण्वती तथा ६३।\nसरयू च वरा वेणी पूर्णा पापप्रणाशिनी ।\nकावेरी कपिला चान्या विशल्या विश्वतारिणी ६४।\nगोदावरी समाख्याता तुंगभद्रा च गंडकी ।\nपापानां भीतिदा नित्यं नदी भीमरथी स्मृता ६५।\nदेविका कृष्णगंगा च अन्या याः सरितांवराः ।\nएतास्तु पुण्यकालेषु संति तीर्थान्यनेकशः ६६।\nग्रामे वा यदि वारण्ये नद्यः सर्वत्र पावनाः ।\nतत्र तत्रैव कर्त्तव्याः स्नानदानादिकाः क्रियाः ६७।\nयदा न ज्ञायते नाम तस्य तीर्थस्य भो द्विज ।\nतत्रेत्युच्चारणं कार्यं विष्णुतीर्थमिदं महत् ६८।\nतीर्थस्य देवता विष्णुःस र्वत्रापि न संशयः ।\nनारायणेति यन्नाम स्मरेत्तीर्थेषु साधकः ६९।\nतस्य तीर्थफलं सम्यग्विष्णुनाम्नैव जायते ।\nअज्ञातानां च तीर्थानां देवतानां न संशयः ७०।\nविष्णुनाम्नैव नामानि मानवः परिकीर्तयेत् ।\nसर्वास्तु सिद्धयः पुण्यास्तीर्थभूतास्तु सागरः ७१।\nसरांसि मानसादीनि निर्झराः पल्वलादयः ।\nस्वल्पा नद्योऽपि सर्वास्तास्तीर्थानि हरिनामतः ७२।\nपर्वतास्तीर्थरूपाश्च यज्ञो यज्ञमही तथा ।\nब्राह्मणा यत्र विद्वांसः कौतुकेनाप्यवस्थिताः ७३।\nतदेव तीर्थं सुमहत्सर्वपापहरं स्मृतम् ।\nश्राद्धं च श्राद्धभूमिश्च देवशाला च होमभूः ७४।\nयत्र वेदध्वनिः सम्यग्यत्र विष्णुकथाः शुभाः ।\nस्वगृहं पुण्यसंयुक्तं गोस्थानमपि पावनम् ७५।\nयत्राश्वत्थ तरु वने यत्रागारोपि पावनः ।\nएवमादीनि तीर्थानि पिता माता तथैव च ७६।\nपच्यते यत्र धर्मार्थं स्वयं तत्र गुरुः स्थितः ।\nसाध्वी यत्रास्ति वै भार्या तत्र तीर्थं न संशयः ७७।\nयत्र धर्मरतिर्नित्यं विद्वान्पुत्रः प्रवर्तते ।\nतत्र तस्य हि तत्तीर्थं तारणाय प्रतिष्ठितम् ७८।\nइत्येवमादि तीर्थानि राजवेश्म तथैव च ।\nएवमादिषु तीर्थेषु पर्वयोगाद्विशेषतः ७९।\nअनाराध्य हृषीकेशं सर्वदं सर्वदेहिनाम् ।\nकोपि क्वापि किमप्यत्र न लभेतेति निश्चितम् ८०।\nअपत्यं द्रविणं दारास्तारहर्म्यं हया गजाः ।\nसुखानि स्वर्गमोक्षौ च न दूरे हरिभक्तितः ८१।\nनारायणः परो देवः सत्यरूपो जनार्दनः ।\nत्रिधात्मानंसभगवान्ससर्जपरमेश्वरः ८२।\nरजस्तमोभ्यांयुक्तोऽभूद्रजःसत्वाधिकंविभुः ।\nससर्जनाभिकमलेब्रह्माणंकमलासनम् ८३।\nरजसा तमसा जुष्टं स रुद्रमसृजद्विभुः ।\nसत्वं रजस्तमश्चैव त्रितयं चैतदुच्यते ८४।\nसत्वेन मुच्यते जंतुः सत्वं नारायणात्मकम् ।\nरजसा सत्वयुक्तेन भवेच्छ्रीमान्यशोधिकः ८५।\nयद्वेदवाक्यं धर्मस्य समुद्दिश्योपसेवते ।\nतद्रुद्रमिति विख्यातं विशिष्टं गदितं नृणाम् ८६।\nतेन राजा भवेल्लोके रजसा तमसा पुनः ।\nयद्धीनं रजसा धर्मं केवलं तामसं च यत् ८७।\nतच्च दुर्गतिदं नॄणामिहलोके परत्र च ।\nयो विष्णुः स स्वयं ब्रह्मा यो ब्रह्मा स स्वयं हरः ८८।\nदेवास्त्रयोपि यज्ञेऽस्मिन्निज्या देवेषु नित्यशः ।\nयो भेदं कुरुते तेषां त्रयाणां द्विजसत्तमः ८९।\nस पापकारी पापात्मा अनिष्टां गतिमाप्नुयात् ।\nविष्णुरेव परं ब्रह्म विष्णुरेव जगद्द्विज ९०।\nतस्यायं माधवो मासः प्रियः सर्वेषु कर्मसु ।\nकीर्त्यते हयमेधादि महाक्रतुफलप्रदः ९१।\nतीर्थस्नान तपो दान जप यज्ञफलाधिकः ९२।\nस्नानं विभाते नियमेन नद्यामनारतं मेषगते रवौ ये ।\nकुर्वंति येऽस्मिन्नपि विप्रपूजां मद्दंडभाजो न हि ते भवंति ९३।\nहत्वा हत्वा किंकरौघं पुरो मे लुप्त्वा लुप्त्वा चित्रगुप्तस्य लेख्यम् ।\nस्नात्वा स्नात्वा माधवे मासि तीर्थे पूर्वान्पूर्वानुद्धरंतीह पापात् ९४।\nइदं भयच्छेदकरं न तस्मात्प्रकाशनीयं परमं रहस्यम् ।\nनिर्वासहेतुर्नरकालयस्य ममाधिकारक्षयकारणं तत् ९५।\nभागीरथीनर्मदा च यमुना च सरस्वती ।\nविशोका च वितस्ता च विंध्यस्योत्तरतः स्थिताः ९६।\nगोदावरी भीमरथी तुंगभद्रा च देविका ।\nतापी पयोष्णी विंध्यस्य दक्षिणास्तु प्रकीर्तिताः ९७।\nद्वादशैता महानद्यो नित्यं तेनावगाहिताः ।\nवैशाखे विधिना स्नानं नद्यां यः प्रातराचरेत् ९८।\nसर्वाः समुद्रगाः पुण्याः सर्वे पुण्या नगोत्तमाः ।\nसर्वे चायतनाः पुण्याः सर्वे पुण्या वनाश्रयाः ९९।\nतेनावगाहिता दृष्टाः प्रणता बहुसेविताः ।\nस्नानमर्द्धोदिते सूर्ये वैशाखे नियतश्चरेत् १००।\nतस्य पुण्यं महीदेव कश्चिद्वक्तुं न शक्यते ।\nयदि वक्त्रसहस्राणां सहस्राणि भवंति हि १०१।\nआयुश्च ब्रह्मणा स्वल्पं यदि स्याद्द्विजसत्तम ।\nतदा माधवमासस्य फलं कथयितुं भवेत् १०२।\nमहानिरयकर्षाग्नि माधवो माधवो यथा ।\nब्रह्महत्यादिकं पापमगम्यागमनादिकम् १०३।\nकामाकामकृतं पापमेति पातकमेव च ।\nउपपापरहस्यं च संकरीकरणं परम् १०४।\nजातिभ्रंशकरं घोरमपात्रीकरणं तथा ।\nमलावहं प्रकीर्णं च वाङ्मनः काय संभवम् १०५।\nमाधवो निर्दहेन्मासो विधिना समुपासितः ।\nकल्पकोटिसहस्राणि कल्पकोटि शतानि च १०६।\nवसेद्विष्णुपुरे श्रीमान्माधवे योऽर्चयेद्धरिम् १०७।\nइति श्रीपद्मपुराणे पातालखंडे वैशाखमाहात्म्ये सप्तनवतितमोऽध्यायः ९७।"
  }
]
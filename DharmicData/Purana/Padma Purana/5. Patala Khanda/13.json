[
  {
    "text": "शेष उवाच।\nइति वाक्यं समाकर्ण्य सुमदस्य तपोनिधेः ।\nजगदुः कामसेनास्तं रंभाद्यप्सरसो मुदा १।\nत्वत्तपोभिर्वयं कांत प्राप्ताः सर्ववरांगनाः ।\nतासां यौवनसर्वस्वं भुंक्ष्व त्यज तपःफलम् २।\nइयं घृताची सुभगा चंपकाभशरीरभृत् ।\nकर्पूरगंधललितं भुनक्तु त्वन्मुखामृतम् ३।\nएतां महाभाग सुशोभिविभ्रमां ।\nमनोहरांगीं घनपीनसत्कुचाम् ।\nकांतोपभुंक्ष्वाशु निजोग्रपुण्यतः ।\nप्राप्तां पुनस्त्वं त्यज दुःखजातम् ४।\nमामप्यनर्घ्याभरणोपशोभितां ।\nमंदारमालापरिशोभिवक्षसम् ।\nनानारताख्यानविचारचंचुरां ।\nदृढं यथा स्यात्परिरंभणं कुरु ५।\nपिबामृतं मामकवक्त्रनिर्गतं ।\nविमानमारुह्य वरं मया सह ।\nसुमेरुशृंगं बहुपुण्यसेवितं ।\nसंप्राप्य भोगं कुरु सत्तपः फलम् ६।\nतिलोत्तमा यौवनरूपशोभिता ।\nगृह्णातु ते मूर्धनि तापवारणम् ।\nसुचामरौ संततधारयांकितौ ।\nगंगाप्रवाहाविव सुंदरोत्तम ७।\nशृणुष्व भोः कामकथां मनोहरां ।\nपिबामृतं देवगणादिवांछितम् ।\nउद्यानमासाद्य च नंदनाभिधं ।\nवरांगनाभिर्विहरं कुरु प्रभो ८।\nइत्युक्तमाकर्ण्य महामतिर्नृपो ।\nविचारयामास कुतो ह्युपस्थिताः ।\nमया सुसृष्टास्तपसा सुरांगनाः ।\nप्रत्यूह एवात्र विधेयमेष किम् ९।\nइति चिंतातुरो राजा स्वांते संचिंतयन्सुधीः ।\nजगाद मतिमान्वीरः सुमदो देवताङ्गनाः १०।\nयूयं तु ममचित्तस्था जगन्मातृस्वरूपकाः ।\nमया संचिंत्यते या हि सापि त्वद्रूपिणी मता ११।\nइदं तुच्छं स्वर्गसुखं त्वयोक्तं सविकल्पकम् ।\nमत्स्वामिनी मया भक्त्या सेविता दास्यते वरम् १२।\nयत्कृपातो विधिः सत्यलोकं प्राप्तो महानभूत् ।\nसा मे दास्यति सर्वं हि भक्तदुःखांतकारिणी १३।\nकिं नंदनं किं तु गिरिः कनकेन सुमण्डितः ।\nकिं सुधा स्वल्पपुण्येन प्राप्या दानवदुःखदा १४।\nइति वाक्यं समाकर्ण्य कामस्तु विविधैः शरैः ।\nप्राहरन्नरदेवस्य कर्तुं किंचिन्न वै प्रभुः १५।\nकटाक्षैर्नूपुरारावैः परिरंभैर्विलोकनैः ।\nन तस्य चित्तं विभ्रांतं कर्तुं शक्ता वरांगनाः १६।\nगत्वा यथागतं शक्रं जगदुर्धीरधीर्नृपः ।\nतच्छ्रुत्वा मघवा भीतः सेवामारभतात्मनः १७।\nअथ निश्चितमालोक्य पादपद्मे स्वकेंऽबिका ।\nजितेंद्रियं महाराजं प्रत्यक्षाभूत्सुतोषिता १८।\nपंचास्यपृष्ठललिता पाशांकुशधरावरा ।\nधनुर्बाणधरा माता जगत्पावनपावनी १९।\nतां वीक्ष्य मातरं धीमान्सूर्यकोटिसमप्रभाम् ।\nधनुर्बाणसृणीपाशान्दधानां हर्षमाप्तवान् २०।\nशिरसा बहुशो नत्वा मातरं भक्तिभाविताम् ।\nहसंतीं निजदेहेषु स्पृशंतीं पाणिना मुहुः २१।\nतुष्टाव भक्त्युत्कलितचित्तवृत्तिर्महामतिः ।\nगद्गदस्वरसंयुक्तः कंटकांगोपशोभितः २२।\nजय देवि महादेवि भक्तवृंदैकसेविते ।\nब्रह्मरुद्रादिदेवेंद्र सेवितांघ्रियुगेऽनघे २३।\nमातस्तव कलाविद्धमेतद्भाति चराचरम् ।\nत्वदृते नास्ति सर्वं तन्मातर्भद्रे नमोस्तु ते २४।\nमही त्वयाऽधारशक्त्या स्थापिता चलतीह न ।\nसपर्वतवनोद्यान दिग्गजैरुपशोभिता २५।\nसूर्यस्तपति खे तीक्ष्णैरंशुभिः प्रतपन्महीम् ।\nत्वच्छक्त्या वसुधासंस्थं रसं गृह्णन्विमुंचति २६।\nअंतर्बहिः स्थितो वह्निर्लोकानां प्रकरोतु शम् ।\nत्वत्प्रतापान्महादेवि सुरासुरनमस्कृते २७।\nत्वं विद्या त्वं महामाया विष्णोर्लोकैकपालिनः ।\nस्वशक्त्या सृजसीदं त्वं पालयस्यपि मोहिनि २८।\nत्वत्तः सर्वे सुराः प्राप्य सिद्धिं सुखमयंति वै ।\nमां पालय कृपानाथे वंदिते भक्तवल्लभे २९।\nरक्ष मां सेवकं मातस्त्वदीयचरणारणम् ।\nकुरु मे वांछितां सिद्धिं महापुरुषपूर्वजे ३०।\nसुमतिरुवाच।\nएवं तुष्टा जगन्माता वृणीष्व वरमुत्तमम् ।\nउवाच भक्तं सुमदं तपसा कृशदेहिनम् ३१।\nइत्येतद्वाक्यमाकर्ण्य प्रहृष्टः सुमदो नृपः ।\nवव्रे निजं हृतं राज्यं हतदुर्जनकंटकम् ३२।\nमहेशीचरणद्वंद्वे भक्तिमव्यभिचारिणीम् ।\nप्रांते मुक्तिं तु संसारवारिधेस्तारिणीं पुनः ३३।\nकामाक्षोवाच।\nराज्यं प्राप्नुहि सुमद सर्वत्रहतकंटकम् ।\nमहिलारत्नसंजुष्टपादपद्मद्वयो भव ३४।\nततवैरिपराभूतिर्माभूयात्सुमदाभिध ।\nयदा तु रावणं हत्वा रघुनाथो महायशाः ३५।\nकरिष्यत्यश्वमेधं हि सर्वसंभारशोभितम् ।\nतस्य भ्राता महावीरः शत्रुघ्नः परवीरहा ३६।\nपालयन्हयमायास्यत्यत्र वीरादिभिर्वृतः ।\nतस्मै सर्वं समर्प्य त्वं राज्यमृद्धं धनादिकम् ३७।\nपालयिष्यसि योधैः स्वैर्धनुर्धारिभिरुद्भटैः ।\nततः पृथिव्यां सर्वत्र भ्रमिष्यसि महामते ३८।\nततो रामं नमस्कृत्य ब्रह्मेंद्रेशादिसेवितम् ।\nमुक्तिं प्राप्स्यसि दुष्प्रापां योगिभिर्यमसाधनैः ३९।\nतावत्कालमिहस्थास्ये यावद्रामहयागमः ।\nपश्चात्त्वां तु समुद्धृत्य गंतास्मि परमं पदम् ४०।\nइत्युक्त्वांतर्दधे देवी सुरासुरनमस्कृता ।\nसुमदोऽप्यहिच्छत्रायां शत्रून्हत्वा नृपोऽभवत् ४१।\nएष राजा समर्थोऽपि बलवाहनसंयुतः ।\nन ग्रहीष्यति ते वाहं महामायासुशिक्षितः ४२।\nश्रुत्वा प्राप्तं पुरी पार्श्वे हयमेधहयोत्तमम् ।\nत्वां च सर्वैर्महाराजैः सेवितांघ्रिं महामतिम् ४३।\nसर्वं दास्यति सर्वज्ञ राजा सुमदनामधृक् ।\nअधुनातन्महाराज रामचंद्र प्रतापतः ४४।\nशेष उवाच।\nइति वृत्तं समाकर्ण्य सुमदस्य महायशाः ।\nसाधुसाध्विति चोवाच जहर्ष मतिमान्बली ४५।\nअहिच्छत्रापतिः सर्वैः स्वगणैः परिवारितः ।\nसभायां सुखमास्ते यो बहुराजन्यसेवितः ४६।\nब्राह्मणा वेदविदुषो वैश्या धनसमृद्धयः ।\nराजानं पर्युपासंते सुमदंशो भयान्वितम् ४७।\nवेदविद्याविनोदेन न्यायिनो ब्राह्मणा वराः ।\nआशीर्वदंति तं भूपं सर्वलोकैकरक्षकम् ४८।\nएतस्मिन्समये कश्चिदागत्य नृपतिं जगौ ।\nस्वामिन्न जाने कस्यास्ति हयः पत्रधरोंऽतिके ४९।\nतच्छ्रुत्वा सेवकं श्रेष्ठं प्रेषयामास सत्वरः ।\nजानीहि कस्य राज्ञोऽयमश्वो मम पुरांतिके ५०।\nगत्वाथ सेवकस्तत्र ज्ञात्वा वृत्तांतमादितः ।\nनिवेदयामास नृपं महाराजन्यसेवितम् ५१।\nस श्रुत्वा रघुनाथस्य हयं नित्यमनुस्मरन् ।\nआज्ञापयामास जनं सर्वं राजाविशारदः ५२।\nलोका मदीयाः सर्वे ये धनधान्यसमाकुलाः ।\nतोरणादीनि गेहेषु मंगलानि सृजंत्विह ५३।\nकन्याः सहस्रशो रम्याः सर्वाभरणभूषिताः ।\nगजोपरिसमारूढा यांतु शत्रुघ्नसंमुखम् ५४।\nइत्यादिसर्वमाज्ञाप्य ययौ राजा स्वयं ततः ।\nपुत्रपौत्रमहिष्यादिपरिवारसमावृतः ५५।\nशत्रुघ्नः सुमहामात्यैः सुभटैः पुष्कलादिभिः ।\nसंयुतो भूपतिं वीरं ददर्श सुमदाभिधम् ५६।\nहस्तिभिः सादिसंयुक्तैः पत्तिभिः परतापनैः ।\nवाजिभिर्भूषितैर्वीरैः संयुतं वीरशोभितम् ५७।\nअथागत्य महाराजः शत्रुघ्नं नतवान्मुदा ।\nधन्योऽस्मि कृतकृत्योऽस्मि सत्कृतं च कृतं वपुः ५८।\nइदं राज्यं गृहाणाशु महाराजोपशोभितम् ।\nमहामाणिक्यमुक्तादि महाधनसुपूरितम् ५९।\nस्वामिंश्चिरं प्रतीक्षेऽहं हयस्यागमनं प्रति ।\nकामाक्षाकथितं पूर्वं जातं संप्रति तत्तथा ६०।\nविलोकय पुरं मह्यं कृतार्थान्कुरु मानवान् ।\nपावयास्मत्कुलं सर्वं रामानुज महीपते ६१।\nइत्युक्त्वारोहयामास कुंजरं चंद्रसुप्रभम् ।\nपुष्कलं च महावीरं तथा स्वयमथारुहत् ६२।\nभेरीपणवतूर्याणां वीणादीनां स्वनस्तदा ।\nव्याप्नोति स्म महाराज सुमदेन प्रणोदितः ६३।\nकन्याः समागत्य महानरेंद्रं -।\nशत्रुघ्नमिंद्रादिकसेवितांघ्रिम् ।\nकरिस्थिता मौक्तिकवृंदसंघै-।\nर्वर्धापयामासुरिनप्रयुक्ताः ६४।\nशनैःशनैः समागत्य पुरीमध्ये जनैर्मुदा ।\nवर्धापितो गृहं प्राप तोरणादिकभूषितम् ६५।\nहयरत्नेन संयुक्तस्तथा वीरैः सुशोभितः ।\nराज्ञा पुरस्कृतो राजा शत्रुघ्नः प्राप मंदिरम् ६६।\nअर्घादिभिः पूजयित्वा रघुनाथानुजं तदा ।\nसर्वं समर्पयामास रामचंद्राय धीमते ६७।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नाहिच्छत्रापुरीप्रवेशोनाम त्रयोदशोऽध्यायः १३ ।"
  }
]
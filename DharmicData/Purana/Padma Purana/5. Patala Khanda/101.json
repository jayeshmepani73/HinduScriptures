[
  {
    "text": "यम उवाच-\nअथ कालकटाक्षेण लक्षितो नृपतिस्तदा ।\nमृतोऽतिरतिसेवोत्थ क्षयक्षीणकलेवरः १।\nनीयमानो यमगणैस्ताड्यमानो मुहुर्मुहुः ।\nक्रन्दमानो महारावान्स स्मरन्निजपातकम् २।\nविष्णुदूतैः समागम्य ताडयित्वा ममानुगान् ।\nधर्मवानयमित्युक्त्वा विमानमथ रोपितः ३।\nनीतो हरिपुरं भूपः स्तूयमानोऽप्सरोगणैः ।\nप्रातःस्नानेन वैशाखमासस्य क्षीणपातकः ४।\nअथ धर्मविहीनोऽयमिति मत्वा च तैः पुनः ।\nदेवदूतैर्निदेशेन विष्णोर्भूमिपतिस्तदा ।\nअदूरादेव निरयवर्त्मना स समाहितः ५।\nस गच्छन्नपि शुश्राव जीवानां क्रंदतां पुनः ।\nनिरये पच्यमानानामारावं विविधं तदा ६।\nपापिनां क्वथ्यमानानामाक्रंदमतिदारुणम् ।\nश्रुत्वा विस्मयवान्विप्र राजाभूदतिदुःखितः ७।\nप्रोवाच दूताः किमयमाक्रंदो दारुणः श्रुतः ।\nपुनर्न श्रूयते तन्मे कारणं वक्तुमर्हथ ८।\nदूता ऊचु-\nजंतवस्त्यक्तमर्यादाः पापास्त्वाचारवर्जिताः ।\nनिरयेषु च घोरेषु तामिस्रादिषु पातिताः ९।\nकृतपातकिनस्त्वत्र प्राणत्यागादनंतरम् ।\nयाम्यं पंथानमाश्रित्य दुःखमश्नंति दारुणम् १०।\nयमस्य पुरुषैर्घोरैः कृष्यमाणा इतस्ततः ।\nअंधकारे निपतिता भक्ष्यंते ह्यतिदारुणैः ११।\nश्वभिः शृगालैः क्रव्यादैः काककंकबकादिभिः ।\nअग्नितुंडैर्वृकव्याघ्रैर्भुजगैर्वृश्चिकादिभिः १२।\nअग्निना दाह्यमानाश्च तुद्यमानाश्च कंटकैः ।\nक्रकचैः पाट्यमानाश्च पीड्यमानाश्च तृष्णया १३।\nक्षुधया बाध्यमानाश्च घोरैर्व्याधिगणैस्तथा ।\nपूयशोणितगंधेन मूर्छ्यमानाः पदेपदे १४।\nक्वाथ्यंते च क्वचित्तैलैस्ताड्यन्ते मुशलैः क्वचित् ।\nआयसीषु प्रपच्यंते शिलासु क्वचिदेव च १५।\nक्वचिद्वांतमथाश्नंति क्वचित्पूयमसृक्क्वचित् ।\nक्वचिद्विष्ठां क्वचिन्मांसं पूतिगंधिषु दारुणम् १६।\nकृमिभिर्भक्ष्यमाणाश्च वह्नितुंडैः क्वचित्क्वचित् ।\nकेशशोणितमांसासृग्वसास्थिनिकरेषु च १७।\nअस्थिताः कुणपाः कीर्णाः कृमिभिर्भक्षिताः स्फुटम् ।\nकाककंकमहागृध्रवदनैर्ध्वंसितेषु च १८।\nशिवदुर्गंधनीरंध्र संघट्टशतकोटिषु ।\nकरपत्रशिलापत्रतप्त निस्तैलकेषु च १९।\nलोहतैलवसास्तंभ कूटशाल्मलसद्मसु ।\nक्षुरकंटककीलोग्र ज्वालास्तंभविभातिषु २०।\nतप्तं वैतरणीपूयपूरितेषु पृथक्पृथक् ।\nअसिपत्रवनोत्कृत्त नरनारीस्तनेषु च २१।\nघोरांधकारग्रहणदारुणेषु मुहुर्मुहुः ।\nपापच्यमानाः क्रंदंतो दारुणैर्विविधैर्वधैः २२।\nकंठेषु बद्धपाशाश्च भुजगावेष्टिताः क्वचित् ।\nपीड्यमानास्तथा यंत्रैः कृष्यमाणाश्च जानुभिः २३।\nभग्नपृष्ठशिरोग्रीवाः स्तब्धकंठाः सुदारुणाः ।\nकूटागारे भ्राम्यमाणाः शरीरैर्यातनाक्षमैः २४।\nपीड्यंते पापिनो राजन्क्रंदमाना विकर्मिणः ।\nसहितं विषयास्वादैः क्रंदनं तैर्विधीयते २५।\nभुज्यते च कृतं पूर्वमेतत्सर्वैश्च जंतुभिः ।\nपरस्त्रीषु कृतः संगः प्रीतये दुःखदो हि सः २६।\nमुहूर्तविषयास्वादो जातोऽनेकाब्ददुःखदः ।\nवपुषस्तव राजेंद्र प्रातःस्नानस्य माधवे २७।\nविधिना पावनस्यैते प्राप्य स्पर्शं च मारुतः ।\nलब्धसौख्याः क्षणं जाता महसाप्यायितास्तव २८।\nआक्रंदरहितास्तेन जातास्ते निरये स्थिताः ।\nनामापि पुण्यशीलानां श्रुतं सौख्याय कीर्तितम् २९।\nजायते तद्वपुस्पर्शवायुस्पर्शः सुखावहः ।\nयम उवाच-\nइति दूतवचः श्रुत्वा स राजा करुणानिधिः ३०।\nप्रत्युवाच हतान्दूतान्विष्णोरद्भुतकर्मणः ।\nकोमलं हृदयं नूनं साधूनां नवनीतवत् ३१।\nवह्निसंतापसंतप्तं तद्यथा द्रवति स्फुटम् ।\nराजोवाच-\nनार्तं जंतुमहं हित्वा पीडितुं गंतुमुत्सहे ३२।\nतं पापिष्ठं धिगार्तानामार्तिं शक्तो न हंति यः ।\nमदंगसंगमोच्छिष्टवायुस्पर्शेन ते यदि ३३।\nजंतवः सुखिनो जातास्तस्मात्तत्र नयंतु माम् ।\nपवित्रयंति जननीमवनीमपि ते नराः ३४।\nपरतापच्छिदो ये तु चंदना इव चंदनम् ।\nपरोपकृतये ये तु पीड्यंते कृतिनो हि ते ३५।\nसंतस्त एव ये लोके परदुःखविदारणाः ।\nआर्तानामार्तिनाशार्थं प्राणा येषां तृणोपमाः ३६।\nतैरियं धार्यते भूमिर्नरैः परहितोद्यतैः ।\nमनसो यत्सुखं नित्यं तत्स्वर्गो नरकोपमः ३७।\nतस्मात्परसुखेनैव सुखिनः साधवः सदा ।\nवरं निरयपातोऽत्र वरं प्राणवियोजनम् ३८।\nन पुनः क्षणमार्तानामार्तिनाशमृते सुखम् ।\nदूता ऊचु-\nजंतवो निरये घोरे पच्यंते तेत्र पापिनः ३९।\nस्वकर्मैवोपजीवंति मोहस्थानं न विद्यते ।\nयैर्न दत्तं न च हुतं तीर्थे स्नानं न वा कृतम् ४०।\nपुनर्नोपकृतं भक्त्या सुकृतं न कृतं परम् ।\nनेष्टं न तप्तं नो जप्तं यैर्न हृष्टतया नृप ४१।\nपरस्मिन्निह घोरेषु पच्यंते निरयेषु ते ।\nदुःशीला ये दुराचारा विहाराहारनिंदिताः ४२।\nपरापकारिणः पापकारिणो दुर्विहारिणः ।\nविदारिणो हि मर्मोक्त्या पापाः परहृदां हि ये ४३।\nनिरये ते विपच्यंते ये परस्त्रीविहारिणः ।\nएहि नूनं महीपाल गच्छामो हरिमंदिरम् ४४।\nन ते पुण्यवता युक्तमिहस्था तु मतः परम् ।\nराजोवाच-\nयद्यहं सुकृती दूताः कस्मादस्मिन्महाभये ४५।\nनारके पथि वा नीतः किं वा मे सुकृतं परम् ।\nमयापि न कृतं तादृक्सुकृतं कामशालिना ४६।\nकथं पुरि हरेर्गंता संशयानोऽहमस्मि वै ।\nदूता ऊचु-\nसुकृतं न कृतं सत्यं त्वया कामवशात्मना ४७।\nनेष्टं यज्ञैर्न वा यज्ञावशिष्टं भवताशितम् ।\nकिंतु माधवमासे यद्विधिना वत्सरत्रयम् ४८।\nप्रातः स्नात्वा गुरुवचः प्रेरितेन पुरा त्वया ।\nभक्त्या संपूजितो विष्णुर्विश्वेशो मधुसूदनः ४९।\nमहापापातिपापौघ निहंता भक्तवत्सलः ।\nसर्वधर्मैकसारेण तेनैकेन नरेश्वर ५०।\nनीयते पुण्यभवनं पूज्यमानो मरुद्गणैः ।\nमहतामपि पापानां निहंता माधवोऽर्चितः ५१।\nतथैव माधवो मासो मर्त्यानां विधिनोदितः ।\nयथैव विस्फुलिंगेन ज्वाल्यते तृणसंचयः ५२।\nप्रातःस्नानेन वैशाखे तथाघौघोऽपि दह्यते ।\nतावद्वपुषि पापानि प्रभवंति महान्त्यपि ५३।\nयावन्न माधवे मासि तीर्थे मज्जति चोषसि ।\nवैशाखे मासि यो युक्तो यथोक्तनियमैर्नरः ५४।\nहरिभक्त्यैव पापौघैर्मुक्तोऽच्युतगृहं व्रजेत् ।\nआजन्मनो हि सुकृतं यत्त्वया न पुरा कृतम् ५५।\nतेन त्वं निरयस्थानमार्गं नीतो नरेश्वर ।\nअथ भूमिपते तूर्णमस्माभिस्तु मरुद्गणैः ५६।\nस्तूयमानो विमानेन गच्छ गोविंदमंदिरम् ५७।\nइति श्रीपद्मपुराणे पातालखंडे वैशाखमासमाहात्म्ये ।\nएकोत्तरशततमोऽध्यायः १०१।"
  }
]
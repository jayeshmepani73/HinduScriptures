[
  {
    "text": "नारद उवाच-\nजातूकर्णवचश्चित्रमेवमाकर्ण्य भूपतिः ।\nतमुवाच नमस्कृत्य ज्ञानिनं मुनिमादरात् १।\nदिवोदास उवाच-\nकथमेषा विमुच्येत दुःखादस्मान्मुनेधुना ।\nजातूकर्ण उवाच-।\nकथयामि महत्पुण्यं येनेयं सुखिता भवेत् २।\nअप्रकाशमपि प्रायः प्रवक्ष्यामि तवाग्रतः ।\nस्वल्पमप्यद्भुतं कर्म विकर्मशतनाशनम् ३।\nयथा हरेर्ध्यानबलेन पापं विनाशमायाति महत्समग्रम् ।\nप्रातस्तदा माधवमासदानस्नानेन घोरं विलयं प्रयाति ४।\nयथा हरेर्भीतिभयेन नागा नश्यंति सर्वे निचयास्तथैव ।\nनूनं रवौ मेषगते विभाति स्नानेन तीर्थे च हरिस्तवेन ५।\nतेजसा वैनतेयस्य पन्नगा इव पातकाः ।\nविद्रवंति च वैशाखस्नानेनोषसि निश्चितम् ६।\nतस्माद्देयापि भूपाल दिव्यादेवी पुनः स्वयम् ।\nकृत्वा वैशाखश्रवणं श्रुत्वा पापहरं स्तवम् ७।\nभवित्री भर्तुः संयोगसुखसंभोगभागिनी ।\nसुदेवोऽपि स जातोस्ति पांड्यदेशाधिपो बली ८।\nवैशाखमासि रेवायां स्नानपुण्येन भूपते ।\nतस्मा एव सुतां देहि विशुद्धां स्नानतस्तथा ९।\nमाधवस्य पुनः स्तोत्रं श्रवणान्माधवस्य च ।\nसंदेहो नात्र कर्तव्यो विचित्रं पश्य भूपते १०।\nइहामुत्रफलं तस्य समाख्यं पुण्यकर्मणः ।\nनारद उवाच-\nइत्याकर्ण्यैव मुदितो राजा तमखिलं ततः ११।\nकारयामास तां पुत्रीं जातूकर्णोदितं विधिम् ।\nवीरसेनेन तेनैव पांड्यदेशाधिपेन सा १२।\nपुराजन्मैकसुहृदा दिव्यादेवी विवाहिता ।\nबुभुजे भूरिविषयांश्चिरं सुचरितव्रता १३।\nवीरेसेनेन सुहृदा पूर्वजन्मकृतेन च ।\nएतत्ते किंचिदाख्यातमंबरीष समासतः १४।\nवैशाखस्नानमाहात्म्यं किमन्यच्छ्रोतुमर्हसि १५।\nइति श्रीपद्मपुराणे पातालखंडे वैशाखमासमाहात्म्ये चित्रोपाख्याने।\nत्रिनवतितमोऽध्यायः ९३।"
  }
]
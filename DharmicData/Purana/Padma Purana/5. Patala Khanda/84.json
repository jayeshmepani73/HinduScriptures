[
  {
    "text": "ऋषय ऊचुः -\nसूतसूत महाभाग रोमहर्षणनंदन ।\nकथा रम्या त्वया प्रोक्ता लोकस्यानंददायिनी १।\nश्रीकृष्णस्य महाभाग चरितं महदद्भुतम् ।\nश्रुतं सर्वं त्वया प्रोक्तं निर्वृतिस्तेन चाभवत् २।\nअहो श्रीकृष्णमाहात्म्यं भक्तानां गतिदायकम् ।\nयतस्तेन महाभाग निर्वृतिं को न चाप्नुयात् ३।\nअतः पुनरपि श्रीमत्कृष्णस्य चरितं महत् ।\nश्रोतुमिच्छामहे चान्यद्व्रतदानार्हणादिकम् ४।\nस्नानं वापि महाभाग यथा येन कृतं पुरा ।\nतत्सर्वं विस्तराद्ब्रूहि यथा नो निर्वृतिर्भवेत् ५।\nसूत उवाच-\nसाधु पृष्टं द्विजश्रेष्ठा लोकानां तारणं परम् ।\nयूयं कृतार्थाः कृष्णस्य भक्त्या संपूर्णमानसाः ६।\nश्रीकृष्णचरितं पुण्यं साधूनां हर्षदं परम् ।\nप्रवक्ष्यामि द्विजश्रेष्ठा महदाख्यानमुत्तमम् ७।\nएकदा नारदो लोकान्पर्यटन्भगवत्प्रियः ।\nमथुरायामंबरीषं कृष्णाराधनतत्परम् ८।\nमहाभागं व्रतपरं ददर्श मुनिसत्तमः ।\nस आगतं मुनिवरं सत्कृत्य मुनिसत्तमः ९।\nभवंत इव पप्रच्छ श्रद्धया हृष्टमानसः ।\nअंबरीष उवाच-।\nयन्मुने परमं ब्रह्म वेदवादिभिरुच्यते १०।\nस देवः पुंडरीकाक्षः स्वयं नारायणः परः ।\nयोऽमूर्तो मूर्तिमानीशो व्यक्तोऽव्यक्तः सनातनः ११।\nसर्वभूतमयोऽचिंत्यो ध्यातव्यः स कथं हरिः ।\nयस्मिन्सर्वमिदं विश्वमोतं प्रोतं प्रतिष्ठितम् १२।\nअव्यक्तमेकं परमं परमात्मेति विश्रुतम् ।\nयतो जन्मादि जगतो यो निर्माय स्वयं भुवम् १३।\nददौ तस्मै च निगमानात्मन्येव व्यवस्थितान् ।\nकथमाराध्यते सोऽयं समग्रपुरुषार्थदः १४।\nयोगिनामपि दुर्गम्यस्तदेतत्कृपया वद ।\nअनाराधित गोविंदा न विदंति हितोदयम् १५।\nन तपो यज्ञदानानां लभते फलमुत्तमम् ।\nअनास्वादितगोविंदपदांबुजरसश्च यः १६।\nमनोरथपथातीतं स्फीतं नाकलयेत्फलम् ।\nहरेराराधनं हित्वा दुरितौघ निवारणम् १७।\nनान्यत्पश्यामि जंतूनां प्रायश्चित्तं परं मुने ।\nयद्भ्रूनर्तनवर्तिन्यः श्रूयंते सिद्धयोऽखिलाः १८।\nकथमाराध्यतेसोऽयं केशवः क्लेशनाशनः ।\nउपास्यते स भगवान्कथं नारायणो नरैः १९।\nप्रीतश्च सर्वमेतन्मे हिताय जगतो वद ।\nभक्तिप्रियोऽसौ भगवान्कया भक्त्या प्रसीदति २०।\nकथं तस्मिन्भवेद्भक्तिः सर्वैराराध्यते कथम् ।\nवैष्णवोसि हरेस्तस्य प्रियोऽसि परमार्थवित् २१।\nतेन त्वामेव पृच्छामि ब्रह्मन्ब्रह्मविदुत्तम ।\nश्रोतारमथ वक्तारं प्रष्टारं पुरुषं हरेः २२।\nप्रश्नः पुनाति कृष्णस्य तदंघ्रिसलिलं यथा ।\nदुर्ल्लभो मानुषो देहो देहिनां क्षणभंगुरः २३।\nतत्रापि दुर्ल्लभं मन्ये वैकुंठप्रियदर्शनम् ।\nसंसारेस्मिन्क्षणार्धोऽपि सत्संगः शेवधिर्नृणाम् २४।\nयस्मादवाप्यते सर्वं पुरुषार्थचतुष्टयम् ।\nभगवन्भवतो यात्रा स्वस्तये सर्वदेहिनाम् २५।\nबालानां तु यथा पित्रोरुत्तमश्लोकवर्त्मनाम् ।\nभूतानां देवचरितं दुःखाय च सुखाय च २६।\nसुखायैव हि साधूनां त्वादृशामच्युतात्मनाम् ।\nभजंति ये यथा देवान्देवा अपि तथैव तान् २७।\nछायेव कर्मसचिवाः साधवो दीनवत्सलाः ।\nतस्मात्त्वं भगवन्मह्यं वैष्णवं धर्ममादिश २८।\nयस्योपदेशदानेन लभते वेदजं फलम् ।\nनारद उवाच-\nसाधु पृष्टं महीपाल विष्णुभक्तिमता त्वया २९।\nजानता परमं धर्ममेकं माधवसेवनम् ।\nयस्मिन्नाराधिते विष्णौ विश्वमाराधितं भवेत् ३०।\nतुष्टे चराचरं तुष्टं सर्वदेवमये हरौ ।\nयस्य स्मरणमात्रेण महापातकसंहतिः ३१।\nतत्क्षणान्नाशमायाति स सेव्यो हरिरेव हि ।\nकोऽनु राजन्निंद्रियवान्मुकुंदचरणांबुजम् ३२।\nन भजेत्सर्वतो मृत्युरुपास्यमृषिदैवतैः ।\nश्रुतोऽनु पठितो ध्यात आदृतश्चानुमोदितः ३३।\nसद्यः पुनाति सद्धर्मो वीरो विश्वद्रुहोऽपि हि ।\nयोयं कारणकार्यादि कारणस्यापि कारणम् ३४।\nअनन्यकारणं योगी जगज्जीवो जगन्मयः ।\nअणुर्बृहत्कृशः स्थूलो निर्गुणो गुणभृन्महान् ३५।\nअजो जन्मलयातीतो ध्यातव्यः स हरिः सदा ।\nसम्यगेतद्व्यवसितं भवता पुरुषर्षभ ३६।\nयत्पृच्छसे भागवतान्धर्मांस्त्वं विश्वभावनान् ।\nप्रसंगेन सतामात्ममनः श्रुति रसायनाः ३७।\nभवंति कीर्तनीयस्य कथाः कृष्णस्य निर्मलाः ।\nभावसाध्योह्ययं देवः स्वयं जानाति तद्भवान् ३८।\nतथापि वक्ष्ये जगतो हिताय तव गौरवात् ।\nयदाहुः परमं ब्रह्म प्रधानपुरुषात्परम् ३९।\nयन्मायया ततं सर्वं सर्वं यच्छति सोऽच्युतः ।\nपुत्रान्कलत्रं दीर्घायू राज्यं स्वर्गापवर्गकम् ४०।\nस दद्यादीप्सितं सर्वं भक्त्या संपूजितोऽजितः ।\nकर्मणा मनसा वाचा तत्परा ये हि मानवाः ४१।\nतेषां व्रतानि वक्ष्यामि प्रीतये भूपसत्तम ।\nअहिंसासत्यमस्तेयं ब्रह्मचर्यमकल्पता ४२।\nएतानि मानसान्याहुर्व्रतानि हरितुष्टये ।\nएकभक्तं तथा नक्तमुपवासमयाचितम् ४३।\nइत्येवं कायिकं पुंसां व्रतमुक्तं नरेश्वर ।\nवेदस्याध्ययनं विष्णोः कीर्तनं सत्यभाषणम् ४४।\nअपैशुन्यमिदं राजन्वाचिकं व्रतमुत्तमम् ।\nचक्रायुधस्य नामानि सदा सर्वत्र कीर्तयेत् ४५।\nनाशौचं कीर्तने तस्य स पवित्रकरो यतः ।\nवर्णाश्रमाचारवता पुरुषेण परः पुमान् ४६।\nविष्णुराराध्यते पंथा नान्यः संतोषकारणम् ।\nपतिप्रियहिताभिश्च मनोवाक्कायसंयमैः ४७।\nव्रतैराराध्यते स्त्रीभिर्वासुदेवो दयानिधिः ।\nआगमोक्तेन मार्गेण स्त्रीशूद्रैरपिपूजनम् ४८।\nकर्तव्यं कृष्णचंद्रस्य द्विजातिवररूपिणः ।\nत्रयोवर्णास्तु वेदोक्तमार्गाराधनतत्पराः ४९।\nस्त्रीशूद्रादय एव स्युर्नाम्नाऽराधनतत्पराः ।\nन पूजनैर्न यजनैर्न व्रतैरपि माधवः ५०।\nतुष्यते केवलं भक्तिप्रियोऽसौ समुदाहृतः ।\nस्त्रीणां पतिव्रतानां तु पतिरेव हि दैवतम् ५१।\nस तु पूज्यो विष्णुभक्त्या मनोवाक्कायकर्मभिः ।\nकर्तव्यं श्रद्धया विष्णोश्चिंतयित्वा पतिं हृदि ५२।\nशूद्राणां चैव भवति नाम्ना वै देवतार्चनम् ।\nसर्वेऽप्यागममार्गेण कुर्युर्वेदानुकारिणा ५३।\nस्त्रीणामप्यधिकारोऽस्ति विष्णोराराधनादिषु ।\nपतिप्रियरतानां च श्रुतिरेषा सनातनी ५४।\nस्वकुलोचितधर्मेण यद्यस्य विहितं व्रतम् ।\nतत्तदेवाचरेद्यस्तु तेन तुष्यति केशवः ५५।\nहविषाग्नौ जले पुष्पैर्ध्यानेन हृदये हरिम् ।\nयजंति सूरयो नित्यं जपेन रविमंडले ५६।\nअहिंसा प्रथमं पुष्पं द्वितीयं करणग्रहः ।\nतृतीयकं भूतदया चतुर्थं क्षांतिरेव च ५७।\nशमस्तु पंचमं पुष्पं दमः षष्ठं च सप्तमम् ।\nध्यानं सत्यं चाष्टमं च ह्येतैस्तुष्यति केशवः ५८।\nएतैरेवाष्टभिः पुष्पैस्तुष्यत्येवार्चितो हरिः ।\nपुष्पांतराणि संत्येव बाह्यानि मनुजोत्तम ५९।\nभक्त्या कृतानि यैर्विष्णुः पूजितः परितुष्यति ।\nवारुणं सलिलं पुष्पं सौम्यं घृतपयोदधि ६०।\nप्राजापत्यं तथान्नादि आग्नेयं धूपदीपकम् ।\nफलपुष्पादिकं चैव वानस्पत्यं तु पंचमम् ६१।\nपार्थिवं कुशमूलाद्यं वायव्यं गंधचंदनम् ।\nश्रद्धाख्यं विष्णुपुष्पं च वाद्यं विष्णुपदं स्मृतम् ६२।\nएभिस्तुपूजितः पुष्पैरपि विष्णुः प्रसीदति ।\nसूर्योऽग्निर्ब्राह्मणोगावो वैष्णवः खं मरुज्जलम् ६३।\nभूरात्मा सर्वभूतानि पूजास्थानानि वा हरेः ।\nसूर्य्ये तु मंत्रजाप्येन हविषाग्नौ यजेत्ततः ६४।\nआतिथ्येन तु विप्राग्र्ये गोषु ग्रासरसादिना ।\nवैष्णवे बंधुसत्कृत्या हृदये ध्याननिष्ठया ६५।\nवायौ मुख्यधिया तोये द्रव्यैस्तोयपुरस्कृतैः ।\nस्थंडिले मंत्रहृदयैर्भोगैरात्मानमात्मनि ६६।\nक्षेत्रज्ञं सर्वभूतेषु समत्वेनार्चयेद्विभुम् ।\nधिष्ण्येष्वेतेषु तद्रूपं शंखचक्रगदांबुजैः ६७।\nयुक्तं चतुर्भुजं शांतं ध्यायन्नर्च्चेत्समाहितः ।\nब्राह्मणैः पूजितैरेव पूजितोऽयं न संशयः ६८।\nनिर्भर्त्सितैश्च तैर्भूप भवेन्निर्भर्त्सितो विभुः ।\nनिगमो धर्मशास्त्रं च यदाधारे प्रवर्तते ६९।\nविप्रास्ते वैष्णवीमूर्तिः पावनी परमा मता ७०।\nसर्वं शुभं जगति धर्मत एव लभ्यं धर्मो गतिर्निगमतो नृपधर्मशास्त्रात् ।\nनूनं तयोरपि गतिर्भुवि भूमिदेवास्तैरर्चितैरिह जगत्पतिरर्चितः स्यात् ७१।\nन यज्ञयोगैर्न तपोभिरन्यैर्न योगयुक्त्या न समर्चनेन ।\nतथा विभुस्तुष्यति देवदेवो यथा मही दैवततोषणेन ७२।\nब्रह्मण्यो ब्रह्मविद्ब्रह्मा ब्रह्मवेदप्रवर्तकः ।\nब्राह्मणैरेव तुष्येत तोषितं ब्रह्मदैवतम् ७३।\nनरकेऽपि चिरं मग्नाः पूर्वजा ये कुलद्वये ।\nतदैव यांति ते स्वर्गं यदार्च्चति सुतो हरिम् ७४।\nकिं तेषां जीवितेनेह पशुवच्चेष्टितेन किम् ।\nयेषां न प्रवणं चित्तं वासुदेवे जगन्मये ७५।\nध्यानं तस्य प्रवक्ष्यामि यन्न दृष्टं तु केनचित् ।\nश्रूयतां भूपकैवल्यं केवलं मलवर्जितम् ७६।\nयथा दीपो निवातस्थो निश्चलो वायुवर्जितः ।\nप्रज्वलन्नाशयेत्सर्वमंधकारं महामते ७७।\nतद्वद्दोषविहीनात्मा भवत्येव निरामयः ।\nनिराशो निश्चलो वीरोनमित्रं न रिपुस्तथा ७८।\nशोकहर्षौ विषादश्च न लोभो मत्सरो भ्रमः ।\nसंभ्रमालापमोहैश्च सुखदुःखैर्विमुच्यते ७९।\nविषयैश्चापि सर्वैश्च इंद्रियाणां प्रमुच्यते ।\nतदा स केवलज्ञानी कैवल्यत्वं प्रजायते ८०।\nज्वालाकर्मप्रसंगेन दीपस्तैलं प्रशोषयेत् ।\nवर्त्याधारेण राजेंद्र निर्द्वन्द्वो वायुवर्जितः ८१।\nकज्जलं वमते पश्चात्तैलस्यापि महामते ।\nकृष्णा संदृश्यते रेखा दीपस्याग्रे महामते ८२।\nस्वयमाकृष्य तत्तैलं तेजसा निर्मलोभवेत् ।\nकाये चांतः स्थितस्तद्वत्कर्मतैलं प्रशोषयेत् ८३।\nविषयान्कज्जलं कृत्वा प्रत्यक्षान्संप्रदर्शयेत् ।\nज्वालावन्निर्मलो भूत्वा स्वयमेव प्रकाशयेत् ८४।\nक्रोधलोभादिभिः संज्ञैर्वायुभिः परिवर्जितः ।\nनिःस्पृहो निश्चलो भूत्वा तेजश्च स्वयमुज्ज्वलेत् ८५।\nत्रैलोक्यं पश्यते सर्वं स्वस्थानस्थं स्वतेजसा ।\nकेवलज्ञानरूपोऽयं मया ते परिकीर्तितः ८६।\nध्यानं चैव प्रवक्ष्यामि द्विविधं तस्य चक्रिणः ।\nकेवलज्ञानरूपेण दृश्यते परचक्षुषा ८७।\nयोगयुक्ता महात्मानः परमार्थपरायणाः ।\nयं न पश्यंति मुग्धास्तु सर्वज्ञं सर्वदर्शकम् ८८।\nहस्तपादविहीनश्च सर्वत्र परिगच्छति ।\nसर्वं गृह्णाति त्रैलोक्यं स्थावरं जंगमं पुनः ८९।\nनासामुखविहीनस्तु घ्राति भक्षति भूपते ।\nअकर्णः शृणुते सर्वं सर्वसाक्षी जगत्पतिः ९०।\nअरूपो रूपसंबद्धः पंचवर्गवशं गतः ।\nसर्वलोकस्य यः प्राणः पूज्यते सचराचरैः ९१।\nअजिह्वो वदते सर्वं वेदशास्त्रानुगं तथा ।\nअत्वचः स्पर्शमेवापि सर्वेषामेव विंदति ९२।\nसदानंदो विविक्ताक्ष एकरूपो निराश्रयः ।\nनिर्गुणो निर्ममो व्यापी सगुणो निर्मलोऽनघः ९३।\nअवश्यः सर्ववश्यात्मा सर्वदः सर्ववित्तमः ।\nतस्य माता न चैवास्ति स वै सर्वमयो विभुः ९४।\nएवं सर्वमयं ध्यानं यश्च पश्यत्यनन्यधीः ।\nस याति परमं स्थानममूर्त्तममृतोपमम् ९५।\nद्वितीयं तु प्रवक्ष्यामि तच्छृणुष्व महामते ।\nमूर्त्ताकारं तु साकारं निराकारं निरामयम् ९६।\nब्रह्मांडं सर्वमतुलं वासितं यस्य वासनात् ।\nस तस्माद्वासुदेवस्तु प्रोच्यते नृपनंदन ९७।\nवर्षमाणस्य मेघस्य यद्भासा तस्य तद्भवेत् ।\nसूर्यतेजःप्रतीकाशं चतुर्बाहुं सुरेश्वरम् ९८।\nदक्षिणे शोभते शंखो हेमरत्नविभूषितः ।\nकौमोदकी गदा तस्य महासुरविनाशिनी ९९।\nवामे च शोभते वीर हस्ते तस्य महात्मनः ।\nमहापद्मं सुगंधाढ्यं तस्य दक्षिणहस्तगम् १००।\nशोभमानं सदैवास्ते सायुधं कमलश्रियम् ।\nकंबुग्रीवं सुवृत्तास्यं पद्मपत्रनिभेक्षणम् १०१।\nराजमानं हृषीकेशं दशनैः कुंदसंनिभैः ।\nगुडाकेशस्य यस्यास्ते अधरो विद्रुमाकृतिः १०२।\nशोभते पुंडरीकाक्षः किरीटेनापि भास्वता ।\nविशालेनापि रूपेण केशवस्तु सुवक्षसा १०३।\nकौस्तुभेनांकितेनैव राजमानो जनार्दनः ।\nसूर्यतेजःप्रतीकाश कुंडलाभ्यां प्रभाति च १०४।\nहरिः केयूरकंकणैर्हारैर्मौक्तिकैर्ऋक्षसन्निभैः १०५।\nवपुषा भ्राजमानस्तु विजयो जयतां वरः ।\nभ्राजतेसोऽपि गोविंदो हेमवर्णेन वाससा १०६।\nमुद्रिकाभिस्तु युक्ताभिरंगुलीषु विराजते ।\nसर्वायुधैः सुसंपूर्णैर्द्दिव्यैराभरणैर्हरिः १०७।\nवैनतेयसमारूढो लोककर्त्ता जगत्पतिः ।\nएवं यो ध्यायते नित्यमनन्यमनसा नरः १०८।\nमुच्यते सर्वपापेभ्यो विष्णुलोकं स गच्छति ।\nएतत्ते सर्वमाख्यातं ध्यानभेदं जगत्पतेः १०९।\nइति श्रीपद्मपुराणे पातालखंडे नारदांबरीषसंवादे वैशाखमासमाहात्म्ये भगवद्ध्य्नावर्णनं नाम चतुरशीतितमोऽध्यायः ८४।"
  }
]
[
  {
    "text": "सूत उवाच-।\nइति तस्य वचः श्रुत्वा नारदस्य स भूपतिः ।\nप्रणम्य विस्मितः प्राहचिंतयन्मनसा हरिम् १।\nअंबरीष उवाच-।\nकथमेतद्विमुह्यामः स्वल्पायासेन यन्मुने ।\nशूद्रः पापसमाचारो लेभे ब्राह्मण्यमुत्तमम् २।\nब्राह्मण्यं दुर्ल्लभं तात सुकृतैर्विविधैरपि ।\nकथं माधवमासस्य स्नानेनैवाप सोऽधमः ३।\nन यज्ञदानैर्न तपोभिरुग्रैर्न पुण्यसंज्ञैरपरैरपीश ।\nअस्मादृशो भूपतयोऽर्थवंतो न ते लभंतेऽवनिदैवतत्वम् ४।\nस गाधिसूनुर्विविधं तपोऽपि चिरंविधायानिशमेव घोरम् ।\nकृच्छ्रेण लेभे शतवर्षपूर्णैरहो कथंचिद्बहुभिः प्रयत्नैः ५।\nकथं स वर्णाधम एष पापः स्वधर्महीनो धनवान दाता ।\nपुण्यादनायासकृतादमुष्मादल्पादिहावाप स रामतत्त्वम् ६।\nनारद उवाच-।\nसत्यमुक्तं त्वया राजन्ब्राह्मण्यमतिदुर्ल्लभम् ।\nतथापि गतयः सूक्ष्मा दुर्ज्ञेया धर्मतत्त्वतः ७।\nविचित्राणि च कर्माणि विचित्रा भूतभावना ।\nविचित्राणि च भूतानि विचित्राः कर्मशक्तयः ८।\nकदाचित्सुकृतं कर्म कूटस्थं यदवापि तम् ।\nकेनचित्कर्मणा भूप शुभेन परिवर्धते ९।\nफलं ददाति सुमहत्तस्मिन्नपि च जन्मनि ।\nधर्मो गहनसूक्ष्मोऽयं नीयते न यथा तथा १०।\nन तस्य फलदानस्य श्रूयते कालनिश्चयः ।\nयत्किंचित्सुकृतं कर्मच्छन्नं पापांतरैरपि ११।\nतदागत्य कुतः क्वापि सुफलं च प्रयच्छति ।\nकृतस्य नेह नाशोस्ति पुण्यस्य दुरितस्य च १२।\nतथापि बहुभिः पुण्यैर्दुरितं याति दारुणम् ।\nयदुक्तं भवता राजन्नायासाधिक्यतो भवेत् १३।\nतत्फलं तत्र तत्रापि शृणु सत्यं मयोदितम् ।\nअनायासमहायासौ यद्यल्पत्व महत्त्वयोः १४।\nमहाव्रतास्ततस्ते स्युः सततं कर्मकादयः ।\nसिंहव्याघ्रादिमूत्रादौ प्रयासा बहुलास्ततः १५।\nपंचगव्यप्रशस्तत्वं व्रतमध्ये ततो भवेत् ।\nइति कर्तव्यबाहुल्यं महत्त्वं चेत्तदल्पता १६।\nजलाग्न्यादिप्रवेशस्य प्रसज्येत व्रतांतरात् ।\nइदमल्पं महत्त्वं तदिति नैव नियामकः १७।\nफलं यथोदितं शास्त्रे तदेव स्यान्महोदयम् ।\nयथाल्पनाशो महता महन्नाशस्तथाल्पतः १८।\nकिंत्वल्पविस्फुलिंगेन तृणनाशः प्रदृश्यते ।\nअजामिलोऽपि भूपाल दास्याः पतिरिति स्मृतः १९।\nधर्मपत्नीपरित्यागी नित्यं पापपथिस्थितः ।\nम्रियमाणः सुताह्वानं चक्रे नारायणेति च २०।\nतथा यन्नामग्रहणात्पदं लेभे सुदुर्ल्लभम् ।\nअनिच्छयापि दहति स्पृष्टो हुतवहो यथा २१।\nतथा दहति गोविंदनामव्याजादपीरितम् २२।\nहत्यायुतं शपनहा सहस्रमुग्रं गुर्वंगनाकोटिनिषेवणं च ।\nस्तेयान्यशेषाणि हरेः प्रियेण गोविंदनाम्ना निहतानि सद्यः २३।\nविष्णुभक्तिमयं वीर यत्किंचित्क्रियतेऽल्पकम् ।\nसुकृतं साधु विदुषा तदक्षयफलं भवेत् २४।\nसंदेहो न च कर्तव्यो माधवे मासि माधवम् ।\nसमाराध्य जनो भक्त्या तत्तद्वांछितमाप्नुयात् २५।\nअपत्यं द्रविणं दारा धरा हर्म्यं हया गजाः ।\nसुखानि स्वर्गमोक्षौ च न दूरे हरिभक्तितः २६।\nएवं शास्त्रोक्तविधिना स्वल्पेनापि न संशयः ।\nपापस्य महतोऽपि स्यात्क्षयः सम्यग्विधानतः २७।\nफलाधिक्यं भवेद्विद्वन्नाधिक्याद्भावकर्मणोः ।\nसूक्ष्मा धर्मस्य गतयो दुर्ज्ञेया विबुधैरपि २८।\nप्रियो माधवमासोऽयं माधवस्य महात्मनः ।\nएकोऽपि त्रिषु लोकेषु समग्रेप्सितदायकः २९।\nपुण्येन गांगेन जलेन काले देशे बुधः स्नानपरः कथंचित् ।\nआजन्मनो भावहतोऽपि दाता न शुध्यतीत्येव मतं ममैतत् ३०।\nप्रज्वाल्य वह्निं घृततैलसिक्तं प्रदक्षिणावर्तशिखं स्वकाले ।\nप्रविश्य दग्धः किल भावदुष्टो न स्वर्गमाप्नोति फलं न चान्यत् ३१।\nगंगादितीर्थेषु वसंति देवा देवालये यक्षगणाश्च नित्यम् ।\nविनाशनं यांति कृतोपवासा भावोज्झितास्तेन फलं लभंते ३२।\nभावं ततो हृत्कमले निधाय श्रीमाधवं माधवमासि भक्त्या ।\nयजेत यः स्नानपरो विशुद्धः पुण्यं न शक्ता वयमस्य वक्तुम् ३३।\nइहार्थेऽपि पुरावृत्तमाकर्णय महीपते ।\nविचित्रं कथयिष्यामि फलं किमपि कर्मणाम् ३४।\nतस्य माधवमासस्य प्रसादान्माधवस्य च ।\nयथापि ब्राह्मणी काचित्स्वैरिण्याप शुभं फलम् ३५।\nदिवोदासेति विख्यातः पुरा कांतीश्वरोऽभवत् ।\nतस्यापत्यं महारत्नं नारीणामुत्तमं सदा ३६।\nगुणरूपसमायुक्ता सुशीला चारुमंगला ।\nदिव्यादेवीति विख्याता रूपेणाप्रतिमा भुवि ३७ (द्र. पद्मपुराण <a class=\"external text\" href=\"https://sa.wikisource.org/s/fwm\">भूमिखण्ड, अध्यायः ८५.५४</a>)।\nपित्रा त्वालोकिता सा तु रूपलावण्यसंयुता ।\nस तां दृष्ट्वा दिवोदासो दिव्यां देवीं सुतां तदा ३८।\nकस्मै च दीयते कन्या सुवराय महात्मने ।\nइति चिंतापरो भूत्वा समालोक्य नरोत्तमः ३९।\nरूपदेशस्य राजानं सम्यग्ज्ञात्वा महीपतिः ।\nचित्रसेनं महात्मानं समाहूय ततो नृपः ४०।\nकन्यां ददौ दिवोदासश्चित्रसेनाय धीमते ।\nतस्या विवाहकालस्य संप्राप्ते समये नृप ४१।\nमृतोऽसौ चित्रसेनस्तु कालधर्मेण वै किल ।\nदिवोदासश्च धर्मात्मा चिंतयामास भूपतिः ४२।\nब्राह्मणांश्च समाहूय पप्रच्छ नृपनंदन ।\nअस्या विवाहकाले तु चित्रसेनो दिवं गतः ४३।\nअस्यास्तु कीदृशं कर्म भविष्यति ब्रुवंतु मे ।\nब्राह्मण उवाच-।\nविवाहो जायते राजन्कन्यायास्तु विधानतः ४४।\nपतिर्मृत्युं प्रयात्येव यो वा त्यागं करोति च ।\nमहाधिव्याधिना भीतस्त्यागं कृत्वा प्रयाति च ४५।\nप्रव्राजितो भवेद्राजन्धर्मशास्त्रेषु दृश्यते ।\nतस्यां रजस्वलायां च अन्यः पतिर्विधीयते ४६।\nविवाहं तु प्रधानेन पिता कुर्यान्न संशयः ।\nएवं राजन्समादिष्टं धर्मशास्त्रे शुभैर्जनैः ४७।\nविवाहः क्रियतामस्या इत्यूचुस्ते द्विजोत्तमाः ।\nदिवोदासश्च धर्मात्मा ब्राह्मणैस्तु प्रणोदितः ४८।\nविवाहार्थं महाराज मानसं कृतवान्नृप ।\nपुनर्दत्ता प्रदानेन दिव्यादेवी नृपोत्तम ४९।\nपुष्पसेनाय पुण्याय तस्मै राज्ञे महात्मने ।\nमृत्युधर्मं गतो राजा विवाहसमयेऽपि सः ५०।\nयदा यदा महाभागो दिव्यादेव्याश्च भूपतिः ।\nकरोति स पितोद्योगं विवाहस्यातिदुःखितः ५१।\nभर्तापि म्रियते काले प्राप्तलग्नस्तदा तदा ।\nएकविंशतिभर्तारः कालेकाले मृतास्ततः ५२।\nततो राजा महादुःखी संजातः ख्यातविक्रमः ।\nसमालोक्य तमाहूय मंत्रिभिः सह निश्चलः ५३।\nस्वयंवरे महाबुद्धिं चकार पृथिवीपतिः ।\nअथ तेन समाहूता राजानो विविधा नृपाः ५४।\nस्वयंवरार्थं वै तस्या बहवो धर्मतत्पराः ।\nतस्यास्तु रूपसंक्षुब्धा मृत्युना प्रेषिता नृपाः ५५।\nसंग्रामं चक्रिरे मूढा मृतास्तेऽथ परस्परम् ।\nएवं तेषां क्षयो जातः क्षत्त्रियाणां नरेश्वर ५६।\nदिव्यादेवी च दुःखार्ता रुरोद करुणं ततः ।\nबालामालोक्य तां राजा रुदंतीं चातिदुःखिताम् ५७।\nपुरोधसं च धर्मज्ञं ज्ञानवंतं तपस्विनम् ।\nजातूकर्णं प्रणम्यादौ विनयान्वितकंधरः ५८।\nदिवोदास उवाच-।\nकथयस्व प्रसादेन किमेतस्याहि पातकम् ।\nदिव्यादेव्यास्तु मे पुत्र्या यदेतच्चेष्टितं कृतम् ५९।\nजातूकर्ण उवाच-।\nतस्यास्तु चेष्टितं वीर दिव्यादेव्या वदाम्यहम् ।\nपूर्वजन्मकृतं सर्वं तन्मे निगदतः शृणु ६०।\nआस्ते वाराणसी पुण्या नगरी पापनाशिनी ।\nतस्यामास्ते महाप्राज्ञः सुवीरो नाम नामतः ६१।\nवैश्यजात्यां समुत्पन्नो धनधान्यसमाकुलः ।\nतस्य भार्या महाप्राज्ञ चित्रानाम सुविस्मृता ६२।\nकुलाचारं परित्यज्य दुराचारेण वर्तते ।\nन मन्यते हि भर्तारं रौद्रकृत्ये च वर्तते ६३।\nपुण्यकार्यविहीना तु पापं चरति दुर्मतिः ।\nभर्तारं भर्त्सते नित्यं स्वैरिणी कलहप्रिया ६४।\nनित्यं परगृहे वास निरता भ्रमतेऽधिकम् ।\nपरच्छिद्रं समापश्येद्दुष्टाभूतेषु सर्वदा ६५।\nसाधुनिंदारता पापा बहुहास्यकरी सदा ।\nकुसंगतिरता वाचा दुराचारजनप्रिया ६६।\nधूर्ताधर्मजनद्वेषकरी चानृतभाषिणी ।\nविज्ञायैवं सुवीरोऽस्या उपयेमे ततोऽपराम् ६७।\nतया नवीनया वीरो भार्यया सहितोऽनिशम् ।\nयथासुखं स बुभुजे विषयान्मनसः प्रियान् ६८।\nधर्माचारेण पुण्यात्मा सत्यपुण्यमतिः सदा ।\nसत्ययामितया सत्या सुमत्याराधितो बभौ ६९।\nनिरस्ता तेन सा चित्रा विचित्रा वरवर्णिनी ।\nस्वैरिणी गुणसंसर्गधर्मविद्वेषिणी ततः ७०।\nभ्रमते जारसंयुक्ता मुक्ताचारा गतत्रपा ।\nसा पापरतसंयुक्ता रक्ता दूती विकर्मणि ७१।\nकुशला कुट्टिनीकर्म कलासु त्वन्ययोषिताम् ।\nगृहभंगमसौ चक्रे वक्रेण मनसा हिता ७२।\nसाध्वीं नारीं समाहूय पापवाक्यैश्च नोदयेत् ।\nनर्मलोभकथाकेलि प्रत्ययोत्पत्तिहेतुभिः ७३।\nमनांसि चालयेत्पापा पुरुषाणां च योषिताम् ।\nसाधूनां सा स्त्रियो भव्याः परेभ्यः प्रतिपादयेत् ७४।\nकारयत्येव कपटं धर्मग्रामविवर्जनम् ।\nएवं वर्षशतं भुक्त्वा पश्चाद्वेश्याविधिस्थिता ७५।\nकालेन निधनं प्राप्ता सततं पापनिश्चया ।\nजाता तव गृहे पुत्री दिव्यादेवीति सा सुता ७६।\nसुंदरी रूपसंपन्ना पुरा दृष्टेन नोदिता ।\nनारद उवाच-।\nइति तस्य वचः श्रुत्वा दिवोदासोऽतिविस्मितः ।\nउवाच राजा मधुरं जातूकर्णं मुनिं वचः ७७।\nदिवोदास उवाच-।\nयदीदृशी सा दुरितप्रचारा सदा दुराचाररता प्रयाता ।\nकथं ममश्रीपतिदैवतस्य महाकुलीनस्य सुतानुरूपा ७८।\nसुदुर्ल्लभं राजकुले विशाले लेभे च सा श्रीमतिजन्मधन्यम् ।\nपुण्येन केनापि मुने पवित्रे चित्रा विचित्रेण च कर्मकर्त्री ७९।\nनारद उवाच-।\nइति तस्य वचः श्रुत्वा भूमिपस्य मुनिस्ततः ।\nकिञ्चिद्विहस्य तु प्राज्ञो वचः सूनृतमब्रवीत् ८०।\nजातूकर्ण उवाच-।\nचित्रा विचित्रसुरतैरथ वंचयंती प्रच्छन्नकामुकविटान्धनधीविहीनान् ।\nवेश्या बभूव विषपानमितश्चरित्वा कालेन नागनगरे महति प्रसिद्धे ८१।\nकोऽपि तत्र समायातः सायं विप्रः समार्दितः ।\nअर्दमानो विशुद्धात्मा नगरे नागसंज्ञके ८२।\nअपश्यन्नपरं स्थानं मूढश्चित्रागृहं ययौ ।\nतया संमोहितोऽत्यर्थं वेश्यया दृष्टियोगतः ८३।\nपादसंवाहनस्नानतांबूलासनभोजनैः ।\nविलासैस्तोषितः सोऽपि खेदहीनोऽभवत्तदा ८४।\nततो विचित्रैः सुरतोपचारैरदृष्टबुद्ध्यैव तया स विप्रः ।\nसंसेवितोऽयं रजनीमशेषामवाहयद्भावविशेषलुब्धः ८५।\nप्रातः प्रयाणाभिमुखः कथंचिदुवाच चित्रामनुरक्तचित्तः ।\nसंतोषितः स्वैश्चरितैः स्वकृत्यैर्वचस्तयाचैकधिया तदानीम् ८६।\nब्राह्मण उवाच-।\nकार्यः प्रत्युपकारस्ते तोषितेन मया प्रिये ।\nस्वदृढं च निजं दुःखं कथयाम्यविशेषतः ८७।\nपुरा कथां हि वदतां विप्राणां नर्मदातटे ।\nशुभं यत्सर्वपापघ्नं तदाकर्णय सादरम् ८८।\nयो दिनत्रयमपि प्रयत्नतः स्नाति मेषउपयादि भास्करे ।\nभास्करेऽनुदित एव माधवे मासि सोऽघनिचयैर्विमुच्यते ८९।\nसंपूर्णमपि वैशाखे यो बहिः स्नानमाचरेत् ।\nविधिना माधवं देवमर्चयेत्सोपि पापहा ९०।\nपुण्यतीर्थे विशेषेण स्नानदानक्रियादिभिः ।\nमहापापैर्विमुच्येत मानवो मासि माधवे ९१।\nतावन्महापापचयः शरीरे शरीरिणस्तिष्ठति निर्विशंकः ।\nयावन्मुदा चोषसि मेषराशिमुपागते मज्जति नो दिनेशे ९२।\nएवमाकर्णितस्तेषां विप्राणां वदतां मया ।\nअनेकदुरितांभोधि तरणे पोत उत्तमः ९३।\nअदूरे शिवदेहा च वर्ततेऽसौ सरिद्वरा ।\nतत्र स्नातुं गमिष्येऽहं तदाघौघवधाय च ९४।\nयदि ते रोचते कांते विरक्तं वामनो भवेत् ।\nतन्मया त्वं समागच्छ वैशाखस्नानहेतवे ९५।\nअनित्यं जीवितमिदं यौवनं चातिसुंदरम् ।\nहेतुर्नरकवासस्य दुर्वारश्च स नो भवेत् ९६।\nआराधितस्त्वयाहं च पातितो दुरितार्णवे ।\nमहतामपि यत्सत्यं दुष्टस्थितशरीरिणाम् ९७।\nकिमत्र बहुनोक्तेन न विलंबोचितः क्षणः ।\nउद्धरिष्येऽपि भवतीं विरक्तिर्यदि ते हृदि ९८।\nचित्रोवाच-।\nस्वामिन्न दृष्टयोगेन तव संगतिधर्मतः ।\nध्रुवं विरक्तं मच्चेतो निंद्यमेतद्भवं प्रति ९९।\nनूनमेवं मया शास्त्रे श्रुतं यत्साधुसंगमः ।\nअचिंत्यायै नमस्तस्यै ततो नियतायै पुनः १००।\nजातूकर्ण उवाच-।\nइति भाष्यततस्तेन समं चित्रा ययौ तदा ।\nविद्यमानं धनं किंचिदादाय मुनिनोदिता १०१।\nततः परं सोऽपि पुनर्द्विजन्मा वैशाखमासे शिवदेहदेहम् ।\nअवाप सस्नौ च दिनेशमस्यै स्नानाय सद्योऽथ ददौ दयालुः १०२।\nहृदयालुरयं विप्रः स्नापयामास तां तदा ।\nयथोचितविधानेन चित्रामुच्चित्रभाषिणीम् १०३।\nवैशाखस्नानमाहात्म्यं तत्र शुश्राव सा मुदा ।\nपठमानेषु विप्रेषु पुराणानि पृथक्पृथक् १०४।\nयस्य श्रवणमात्रेण क्षीयते दुरितांधकः ।\nयथा सूर्योदये नैव तिमिरौघः प्रणश्यति १०५।\nसा शिवे शिवतनूजले पुनः स्नानतोऽजनिकरे विधानतः ।\nस्नानतो विमलमानसोदया सूर्यकांतिरिव निर्मला बभौ १०६।\nतत्र मज्जंति रेवायां सेवायां निरता हरेः ।\nवैशाखे विविधा लोका लोकानंत्यमभीप्सवः १०७।\nये नर्मदायामिह शर्मदायामशुद्धकायानपि शोधयंति ।\nविशेषतो माधवमासि मर्त्या भवंति मर्त्याधिपलोकलीलाः १०८।\nआजन्मनोऽघस्मरणेन रेवा निहंति दृष्टा दशजन्मजं पुनः ।\nस्नाता कथं चिच्छतयोनिजातं संसेविता यच्छति रुद्रलोकम् १०९।\nसकलं माधवं मासं सा चित्रा नर्मदाजले ।\nसस्नौ किंचिद्ददौ दानं शक्त्या विप्रेषु नित्यशः ११०।\nसर्वपापहरं स्तोत्रं शृणोति श्रद्धया हरेः ।\nविप्राणां तत्र पठतां संगादस्य द्विजन्मनः १११।\nनिमज्ज्य सा माधवमासि पूर्णे रेवाजले तत्र महीसुरेभ्यः ।\nअच्छिद्रमासाद्य यथाविधानं तत्रापि चित्रापि चकार मासम् ११२।\nकुटीरकं तं तु नवं विधाय सुदेवनामापि स भूमिदेवः ।\nउवास रेवासलिले निमज्जंश्चित्रोपरोधादनिशं दयातः ११३।\nअथ कालेन कियता कालधर्ममुपेयिवान् ।\nविप्रस्तदनु सा चित्रा चिरेणैव मृता नृप ११४।\nतेन माधवमासस्य सुकृतेन तदैव सा ।\nपुत्री तवाभवन्नूनमदृष्ट्वा यमयातनाम् ११५।\nतस्य कर्मविपाकोऽयं यदाप्तं भूपतेः कुलम् ।\nवैष्णवं विशदं वीर दुष्प्राप्यं पापकर्मभिः ११६।\nदिव्यादेवी वरं नाम जातं चास्यां नरोत्तम ।\nयच्च दत्तवती चान्नं भोग्यसौख्यसुखानि च ११७।\nब्राह्मणाय पुरा तस्मै गणिकात्वेऽपि संगता ।\nस्नात्वा च माधवे मासि किंचित्तत्रापि यद्ददौ ११८।\nतस्य दानस्य सा भुंक्ते स्नानस्य च फलोदयम् ।\nपिबते शीतलं तोयं मिष्टान्नं च तथानिशम् ११९।\nदिव्यान्भोगान्प्रभुंजाना वर्तते च प्रभोर्गृहे ।\nभुंजते विधिदत्तं च दुःखशोकादिपीडिता १२०।\nयत्पुरा नरनारीणां गृहभंगरताऽभवत् ।\nतस्यकर्मविपाकोऽयमस्याः किंचिदुपस्थितः १२१।\nमाधवस्नानमाहात्म्याद्विनैव यमयातनाम् ।\nमहापापापि ते वीर सुंदरी सा सुताभवत् १२२।\nएतत्ते सर्वमाख्यातं तव पुत्र्या विचेष्टितम् ।\nसर्वजन्मभवं वीर कर्म दुष्कर्मसंभवम् १२३।\nइति श्रीपद्मपुराणे पातालखंडे वैशाखमासमाहात्म्ये चित्रोपाख्याने द्विनवतितमोऽध्यायः ९२।"
  }
]
[
  {
    "text": "वात्स्यायन उवाच।\nजगत्पवित्रसत्कीर्ति जानक्या वाच्यवाचनम् ।\nकथं समकरोत्स्वामी तन्मे कथय सुव्रत १।\nयथा मे मनसः सौख्यं भविष्यति सुशोभनम् ।\nतथा कुरुष्व शेषाद्य त्वन्मुखान्निःसृतामृतम् ।\nपिबतस्तृप्तिरेव स्याद्यया संसृतिकृं तनम् २।\nशेष उवाच।\nमिथिलायां महापुर्यां जनको नाम भूपतिः ।\nतस्यां करोति सद्राज्यं धर्मेणाराधयन्प्रजाः ३।\nतस्य संकर्षतो भूमिं सीतया दीर्घमुख्यया ।\nसीरध्वजस्य निरगात्कुमारी ह्यतिसुंदरी ४।\nतदात्यंतं मुदं प्राप्तः सीरकेतुर्महीपतिः ।\nसीता नामाकरोत्तस्या मोहिन्या जगतः श्रियः ५।\nसैकदोद्यानविपिने खेलंती सुमनोहरा ।\nअपश्यत्स्वमनःकांतं शुकशुक्योर्युगं वदत् ६।\nअत्यंतं हर्षमापन्नमत्यंतं कामलोलुपम् ।\nपरस्परं भाषमाणं स्नेहेन शुभया गिरा ७।\nरममाणं तदा युग्मं नभसि क्षिप्रवेगतः ।\nसमुत्पतन्नगोपस्थे स्थितं शब्दं चकार तत् ८।\nरामो महीपतिर्भूमौ भविष्यति मनोहरः ।\nतस्य सीतेति नाम्ना तु भविष्यति महेलिका ९।\nस तया सह वर्षाणां सहस्राण्येकयुग्दश ।\nराज्यं करिष्यते धीमान्कर्षन्भूमिपतीन्बली १०।\nधन्या सा जानकी देवी धन्योऽसौ रामसंज्ञितः ।\nयौ परस्परमापन्नौ पृथिव्यां रंस्यतो मुदा ११।\nइति संभाष्यमाणं तु शुकयुग्मं तु मैथिली ।\nज्ञात्वेदं देवतायुग्मं वाणीं तस्य विलोक्य च १२।\nमदीयास्तु कथा रम्याः कुरुते शुकयोर्युगम् ।\nएतद्गृहीत्वा पृच्छामि सर्वं वाक्यं गतार्थकम् १३।\nएवं विचार्य सा स्वीयाः सखीः प्रतिजगाद ह ।\nगृह्णंतु शनकैरेतत्पक्षियुग्मं मनोहरम् १४।\nसख्यस्तास्तद्गिरिं गत्वा गृह्णन्पक्षियुगं वरम् ।\nनिवेदयामासुरिदं स्वसख्याः प्रियकाम्यया १५।\nबहुधा विविधाञ्छब्दान्कुर्वद्वीक्ष्य मनोहरम् ।\nआश्वासयामास तदा पप्रच्छ तदिदं वचः १६।\nसीतोवाच।\nमा भैषातां युवां रम्यौ कौ वां कुत्र समागतौ ।\nको रामः का च सा सीता तज्ज्ञानं तु कुतः स्मृतम् १७।\nतत्सर्वं शंसतं क्षिप्रं मत्तो वां व्येतु यद्भयम् ।\nइति पृष्टं तया पक्षियुगं सर्वमशंसत १८।\nपक्षियुग्ममुवाच।\nवाल्मीकिरास्ते सुमहानृषिर्धर्मविदुत्तमः ।\nआवां तदाश्रमस्थाने सर्वदा सुमनोहरे १९।\nसशिष्यान्गापयामास भावि रामायणं मुनिः ।\nप्रत्यहं तत्पदस्मारी सर्वभूतहिते रतः २०।\nतदावाभ्यां श्रुतं सर्वं भावि रामायणं महत् ।\nमुहुर्मुहुर्गीयमानमायातं परिपाठतः २१।\nशृण्वावां तेऽभिधास्यावो यो रामो या च जानकी ।\nयद्यद्भविष्यते तस्या रामेण क्रीडितात्मना २२।\nऋष्यशृंगकृतेष्ट्यां च चतुर्धा त्वंगतो हरिः ।\nप्रादुर्भविष्यति श्रीमान्सुरस्त्रीगीतसत्कथः २३।\nस कौशिकेन मिथिलां प्राप्स्यते भ्रातृसंयुतः ।\nधनुष्पाणिस्तदा दृष्ट्वा दुर्ग्राह्यमन्यभूभुजाम् २४।\nधनुर्भंक्त्वा जनकजां प्राप्स्यते सुमनोहराम् ।\nतया सह महद्राज्यं करिष्यति श्रुतं वरे २५।\nएतदन्यच्च तत्रस्थैः श्रुतमस्माभिरुद्गतैः ।\nकथितं तव चार्वंगि मुंचावां गंतुकामुकौ २६।\nइति वाक्यं तयोर्धृत्वा श्रोत्रयोः सुमनोहरम् ।\nपुनरेवजगादेदं वाक्यं पक्षियुगं प्रति २७।\nस रामः कुत्र वर्तेत कस्य पुत्रः कथं तु ताम् ।\nपरिग्रहीष्यति वरः कीदृग्रूपधरो नरः २८।\nमया पृष्टमिदं सर्वं कथयंतु यथातथम् ।\nपश्चात्सर्वं करिष्यामि प्रियं युष्मन्मनोहरम् २९।\nतच्छ्रुत्वा तां तु कामेन पीडितां वीक्ष्य सा शुकी ।\nजानकीं हृदये ज्ञात्वा पपाठ पुरतस्ततः ३०।\nसूर्यवंशध्वजो धीमान्राजा पंक्तिरथो बली ।\nयं देवाः श्रित्य सर्वारीन्विजेष्यंति च सर्वशः ३१।\nतस्य भार्यात्रयं भावि शक्रमोहनरूपधृक् ।\nतस्मिन्नपत्य चातुष्कं भविष्यति बलोन्नतम् ३२।\nसर्वेषामग्रजो रामो भरतस्तदनुस्मृतः ।\nलक्ष्मणस्तदनु श्रीमाञ्छत्रुघ्नः सर्वतो बली ३३।\nरघुनाथ इति ख्यातिं गमिष्यति महामनाः ।\nतेषामनंतनामानि रामस्य बलिनः सखि ३४।\nपद्मकोश इव शोभनं मुखं ।\nपंकजाभनयने सुदीर्घके ।\nउन्नता पृथुमनोहरा नसा ।\nवल्गुसंगत मनोहरे भ्रुवौ ३५।\nजानुलंबित मनोहरौ भुजौ ।\nकंबुशोभिगलकोऽतिह्रस्वकः ।\nसत्कपाटतलविस्तृतश्रिकं ।\nवक्ष एतदमलं सलक्ष्मकम् ३६।\nशोभनोरुकटिशोभया युतं ।\nजानुयुग्मममलं स्वसेवितम् ।\nपादपद्ममखिलैर्निजैः सदा ।\nसेवितं रघुपतिं सुशोभनम् ३७।\nएतद्रूपधरो रामो मया किं तु स वर्ण्यते ।\nशताननोपि नो याति पक्षिणः किमु मादृशाः ३८।\nयद्रूपं वीक्ष्य ललिता मनोहरवपुर्धरा ।\nलक्ष्मीर्मुमोह भुविका वर्तते या न मोहति ३९।\nमहाबलो महावीर्यो महामोहनरूपधृक् ।\nकिं वर्णयामि श्रीरामं सर्वैश्वर्यगुणान्वितम् ४०।\nधन्या सा जानकीदेवी महामोहनरूपधृक् ।\nरंस्यते येन सहिता वर्षाणामयुतं मुदा ४१।\nत्वं कासि किं तु नामासि बत सुंदरि यत्तु माम् ।\nपरिपृच्छसि वैदग्ध्याद्रामकीर्तनमादरात् ४२।\nएतद्वाक्यं समाकर्ण्य जानकी पक्षिणोर्युगम् ।\nउवाच जन्मललितं शंसंती स्वस्य मोहनम् ४३।\nया त्वया जानकी प्रोक्ता साहं जनकपुत्रिका ।\nस रामो मां यदाभ्येत्य प्राप्स्यते सुमनोहरः ४४।\nतदा वां मोचयाम्यद्धानान्यथा वाक्यलोभिता ।\nलालयामि सुखेनास्तां मद्गेहे मधुराक्षरौ ४५।\nइत्युक्तं तत्समाकर्ण्य वेपतुर्भयतां गतौ ।\nपरस्परं प्रक्षुभितौ जानकीमित्यवोचताम् ४६।\nवयं वै पक्षिणः साध्वि वनस्था वृक्षगोचराः ।\nपरिभ्रमाम सर्वत्र नो सुखं नो भवेद्गृहे ४७।\nअंतर्वत्नी स्वके स्थाने गत्वा संसूय पुत्रकान् ।\nत्वत्स्थानमागमिष्यामि सत्यं मे ह्युदितं वचः ४८।\nएवं प्रोक्ता तया सा तु न मुमोच शुकीं स्वयम् ।\nतदापतिस्तां प्रोवाच विनीतवदनुत्सुकः ४९।\nसीते मुंच कथं भार्यां रक्षसे मे मनोहरीम् ।\nआवां गच्छाव विपिने विचरावः सुखं वने ५०।\nअंतर्वत्नी तु वर्तेत भार्या मम मनोरमा ।\nतस्याः प्रसूतिं कृत्वा त्वामागमिष्यामि शोभने ५१।\nइत्युक्ता निजगादेमं सुखं गच्छ महामते ।\nएतां रक्षामि सुखिनीं मत्पार्श्वे प्रियकारिणीम् ५२।\nइत्युक्तो दुःखितः पक्षी तामूचे करुणान्वितः ।\nयोगिभिः प्रोच्यते यद्वै तद्वचस्तथ्यमेव हि ५३।\nन वक्तव्यं न वक्तव्यं मौनमाश्रित्य तिष्ठताम् ।\nनोचेत्स वाक्यदोषेण प्राप्नोत्यालानमुन्मदः ५४।\nवयं चेदत्र वाक्यं नाकरिष्याम नगोपरि ।\nबंधनं कथमावां स्यात्तस्मान्मौनं समाचरेत् ५५।\nइत्युक्त्वा तां प्रत्युवाच नाहं जीवामि सुंदरि ।\nएतया भार्यया सीते तस्मान्मुंच मनोहरे ५६।\nअनेकविधवाक्यैः सा बोधिता नामुचत्तदा ।\nकुपिता दुःखिता भार्या शशाप जनकात्मजाम् ५७।\nयथा त्वं पतिना सार्धं वियोजयसि मामितः ।\nतथा त्वमपि रामेण वियुक्ता भव गर्भिणी ५८।\nइत्युक्तवत्यां तस्यां तु दुःखितायां पुनः पुनः ।\nप्राणा निरगमन्दुःखात्पतिदुःखेन पूरितात् ५९।\nरामं रामं स्मरंत्याश्च वदंत्यांश्च पुनः पुनः ।\nविमानमागतं सुष्ठु पक्षिणी स्वर्गता बभौ ६०।\nतस्यां मृतायां दुःखार्तो भर्ता तस्याः स पक्षिराट् ।\nपरमं क्रोधमापन्नो जाह्नव्यां दुःखितोऽपतत् ६१।\nतथा भवामि रामस्य नगरे जनपूरिते ।\nमद्वाक्यादियमुद्विग्ना वियोगेन सुदुःखिता ६२।\nइत्युक्त्वा स पपातोदे जाह्नव्या भ्रमशोभिते ।\nदुःखितः कुपितो भीतस्तद्वियोगेन कंपितः ६३।\nक्रुद्धत्वाद्दुःखितत्वाच्च सीताया अपमाननात् ।\nअंत्यजत्वं परं प्राप्तो रजकः क्रोधनाभिधः ६४।\nयः क्रोधाच्च स्वकान्प्राणान्महतां दुष्टमाचरन् ।\nसंत्यजेत्स मृतो याति अंत्यजत्वं द्विजोत्तमः ६५।\nतज्जातं रजकोक्त्यासौ निंदिता च वियोगिता ।\nरजकस्य च शापेन वियुक्ता सा वनं गता ६६।\nएतत्ते कथितं विप्र यत्ते पृष्टं विदेहजाम् ।\nपुनरत्र परं वृत्तं शृणुष्व निगदामि तत् ६७।"
  }
]
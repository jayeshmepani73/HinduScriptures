[
  {
    "text": "देवशर्मोवाच-\nपूर्वजन्मकृतं पापं त्वयाख्यातं ममैव तत् ।\nशूद्रत्वेन हि विप्रेंद्र मयैवं धनमर्जितम् १।\nविप्रत्वं हि मया प्राप्तं तत्कथं द्विजसत्तम ।\nतत्सर्वं कारणं ब्रूहि ज्ञानविज्ञानपंडित २।\nदुर्ल्लभं भारते वर्षे जन्म तस्मान्मनुष्यता ।\nमानुष्ये ब्राह्मणत्वं च सुतरां सत्कुलोदितम् ३।\nतत्रापीदृग्विधा भार्या सर्वज्ञा प्रियवादिनी ।\nसती सर्वगुणोपेता दुर्लभा सा कुतोऽभवत् ४।\nवसिष्ठ उवाच-।\nयत्त्वया चेष्टितं पूर्वं धर्मकर्मकृतं द्विज ।\nतदहं संप्रवक्ष्यामि श्रूयतां यदि मन्यसे ५।\nब्राह्मणैकः सुधर्मात्मा सदाचारः सुपंडितः ।\nविष्णुभक्तस्तु धर्मात्मा नित्यं विष्णुपरायणः ६।\nस्नानार्थमपि तीर्थानां भ्रमत्येकः स मेदिनीम् ।\nअटमानः समायातस्तव गेहे महामतिः ७।\nतस्य दर्शनमात्रेण समुत्पन्न सुधीस्तव ।\nयतो धर्मगते गेहे सतामागमनं भवेत् ८।\nकिंकिं न लभ्यते विप्र विप्रवैष्णवसेवया ।\nदुर्ल्लभं यच्च लोके स्यान्मोक्षस्थानमपि स्थिरम् ९।\nयाचितं स्थानमेकं वै वासार्थं तेन सत्तम ।\nतवैव भार्यया दत्तं त्वया च सह पुत्रकैः १०।\nएयतामेयतां ब्रह्मन्सुखेन च गृहे मम ।\nवैष्णवं ब्राह्मणं पुण्यमित्युवाच पुनः पुनः ११।\nसुखेन स्थीयतामत्र गृहोऽयं तव सुव्रत ।\nअद्य धन्योऽस्म्यहं पुण्यो अद्य तीर्थमहं गतः १२।\nअद्यतीर्थफलं प्राप्तं मया ते विप्र दर्शनात् ।\nगवां स्थानं परं पुण्यं वासस्थानं प्रदर्शितम् १३।\nअंगसंवाहनं सम्यक्पादौ चैव प्रमर्दितौ ।\nक्षालितौ च पुनस्तोयैः स्नातः पादोदकेन हि १४।\nसद्यो घृतं दधिक्षीरमन्यमन्यं प्रदत्तवान् ।\nब्राह्मणाय तदा तस्मै त्वं तथाऽदृष्टनोदितः १५।\nएवं संतोषितो विप्रस्त्वयैव सह भार्यया ।\nपुत्रैः सार्धं महाभागो वैष्णवो ज्ञानपंडितः १६।\nअथ प्रभाते विमले स्नानार्थं मासि माधवे ।\nगंगायां गच्छता तेन तुष्टेन दययाधिपम् १७।\nवैशाखस्नानमाहात्म्यमुपदिष्टं तवाग्रतः ।\nकारितस्तु यथान्यायं सभार्या तनयो भवान् १८।\nयथा न वारिधि समो लोके कोपि जलाशयः ।\nतथा मासो न वैशाखसदृशो माधवप्रियः १९।\nतावत्पापानि तिष्ठंति निष्प्रत्यूहं कलेवरे ।\nयावत्किल मलध्वंसी मासो नैति स माधवः २०।\nतस्य वाक्यं समाकर्ण्य वैशाखे सेवनं कृतम् ।\nतुष्टेन मनसा विप्र पूजितो मधुसूदनः २१।\nअवशिष्टदिनान्येव पंचमासस्य तस्य वै ।\nएकादशीं समारभ्य स्नानं च विधिवत्कृतम् २२।\nब्राह्मणस्य प्रसंगेन रेवां चानुदिने त्वया ।\nप्रातःस्नानं कृतं विप्र वैशाखे मासि तावता २३।\nपूजितो देवदेवेशो मधुहा परमेश्वरः ।\nनैवाप्तः सकलो मासः स्नानार्थं तव पूर्वतः २४।\nएवं स्नानं त्वया चीर्णमपि पंचदिनात्मकम् ।\nतेन पुण्येन संगत्या ब्राह्मणस्य विशेषतः २५।\nगोविंदस्य प्रसादेन त्वं तु ब्राह्मणतां गतः ।\nत्वया तन्मासयोगेन प्राप्तमेतन्महत्कुलम् २६।\nदुर्ल्लभं भूमिदेवानां सत्यधर्मसमन्वितम् ।\nभार्यापि सुसती प्राप्ता साध्वी सर्वगुणान्विता २७।\nच्यवनस्य गृहोत्पन्ना सर्वज्ञा ब्रह्मवादिनी ।\nरूपमेव परं स्त्रीणां भूषणं च महामुने २८।\nशीलमेव द्वितीयं च तृतीयं सत्यमेव च ।\nसदार्यत्वं चतुर्थं तु पंचमं पुण्यमुत्तमम् २९।\nमधुरत्वं तथा षष्ठं शुद्धत्वं सप्तमं महत् ।\nबाह्यांतः सततं स्त्रीणां सर्वाभरणसप्तमम् ३०।\nअष्टमं तु पतौ भावः शुश्रूषा नवमं किल ।\nसहिष्णुता च दशमं रतिरेकादशं तथा ३१।\nपतिव्रतत्वं विप्रेंद्र द्वादशं योषितां स्मृतम् ।\nएतैः संभूषिता भार्या साध्वी ते ब्रह्मवादिनी ३२।\nवैशाखस्नानयोगेन लब्धा पुण्येन सादरम् ।\nकिंकिं न दुर्ल्लभतरं प्राप्यते मासि माधवे ३३।\nस्नानेन परमेशस्य पूजनेन यथाविधि ।\nअथ मोहप्रमुग्धोसि तृष्णया व्यापितं मनः ३४।\nपूर्वजन्मनि ते विप्र द्रव्यमेव प्रसंचितम् ।\nन दत्तं ब्राह्मणेभ्यो हि दीनेष्वन्येषु वै त्वया ३५।\nन बंधुवर्गो नो पुत्रदारेषु च कथंचन ।\nम्रियमाणेन भवता लोभ एव हि चिंतितः ३६।\nन दत्तं न हुतं जप्तं न तीर्थे मरणं कृतम् ।\nन हि नारायणो देवो ध्यानेनाखिल पापहा ३७।\nद्रव्येषु विद्यमानेषु कृपणो जायते नरः ।\nअदत्वा म्रियते यस्तु ततो दुःखतरं नुकिम् ३८।\nतीर्थस्नानादि तपसा कुले जन्मैव लभ्यते ।\nनो दत्तेन विना विप्र किंचिदेवोपतिष्ठति ३९।\nतस्य पापस्य भावेन दरिद्रत्वमुपागतम् ।\nअपुत्रवान्भवाञ्जातः सततं दुःखपीडितः ४०।\nवैशाखस्नानमाहात्म्यादपि पंचदिनात्मकात् ।\nतदैव हरिपूजायाः संगत्या ब्राह्मणस्य च ४१।\nलब्धं जन्म कुले विप्र विप्रत्वमपि दुर्ल्लभम् ।\nसुपुत्रश्च कुलं विप्रं धनं धान्यं वरस्त्रियः ४२।\nसुजन्ममरणं चैव सुभोगः सुखमेव च ।\nसदा दानेऽधिकाबुद्धिरौदार्यं धैर्यमुत्तमम् ४३।\nप्रसादात्तस्य देवस्य विष्णोश्चैव महात्मनः ।\nनारायणस्य जायंते सिद्धयो विप्रवाञ्छिताः ४४।\nऊर्ज्जे मासि तपो मासि माधवे माधवप्रिये ।\nस्नात्वा दामोदरं भक्त्या माधवं मधुसूदनम् ४५।\nविशेषेण समभ्यर्च्य दत्वा दानानि भक्तितः ।\nएहिकं सुखमासाद्य जनो याति ततो हरिम् ४६।\nअनेकजन्मार्जितपातकावली विलीयते माधवमज्जनेन ।\nसूर्योदये विप्र यथा तमिस्रा वचः स्वयंभूरिदमादिदेश ४७।\nचकार विष्णुर्विमलं विचारं मासं विधिं माधवमेकमादौ ।\nयमस्य गुप्तं मनसा विचिंत्य मनुष्यलोकैर्गमितुं च नाके ४८।\nतस्मादस्मिन्समायाते माधवे मासि माधवे ।\nस्नात्वा पुण्यजले तीर्थे रवावनुदितेऽधुना ४९।\nपूजयित्वा विधानेन मुकुंदं मधुसूदनम् ।\nपुत्रपौत्रधनं श्रेयो वांछितानि सुखानि च ५०।\nअनुभूय ततस्त्वंते स्वर्गमक्षयमाप्स्यसि ।\nपूर्वजन्मकृतं सर्वं यत्त्वया परिचेष्टितम् ५१।\nतन्मया कथितं विप्र तवाग्रे परिचेष्टितम् ।\nएवं ज्ञात्वा महाभाग वैशाखे च विशेषतः ५२।\nस्नात्वा सम्यग्विधानेन मधुसूदनमर्चय ।\nदेवमाराध्य गोविंदं नारायणमनामयम् ५३।\nप्राप्स्यसि त्वं सुखं पुत्रं धनानि हरिमव्ययम् ५४।\nनारद उवाच-\nब्रह्मात्मजेनापि महानुभावः स विप्रवर्यः परिबोधितो हि ।\nहर्षेणयुक्तः स महानुभावो भक्त्या वसिष्ठं प्रणिपत्य तत्र ५५।\nआमंत्र्य विप्रं स जगाम गेहं तां प्राह भार्यां सुमनां महर्षिः ।\nसर्वं हिवृत्तं ममपूर्वचेष्टितं तेनैव विप्रेण तवप्रसादात् ५६।\nभद्रे वसिष्ठेन विकाशनीतमद्यैव मोहः परिनाशितो मे ।\nआराधयिष्येमधुसूदनंतुश्रीमाधवेमासिनिमज्ज्यभक्त्या ५७।\nनारद उवाच-\nआकर्ण्य वाक्यं परमं पवित्रं सुमंगलं मंगलहेतुमुच्चैः ।\nहर्षेण युक्ता तमुवाच कांतं धन्योसि विप्रेण विबोधितस्त्वम् ५८।\nइति श्रीपद्मपुराणे पातालखंडे वैशाखमासमाहात्म्ये देवशर्मोपाख्याने नवतितमोऽध्यायः ९०।"
  }
]
[
  {
    "text": "शेष उवाच।\nएवमाज्ञाप्य भगवान्रामश्चामित्रकर्षणः ।\nवीरानालोकयन्भूयो जगाद शुभया गिरा १।\nशत्रुघ्नस्य मम भ्रातुर्वाजिरक्षाकरस्य वै ।\nको गंता पृष्ठतो रक्षंस्तन्निदेशप्रपालकः २।\nयः सर्ववीरान्प्रतिमुख्यमागतान्विनिर्जयेन्मर्मभिदस्त्रसंघैः ।\nगृह्णात्वसौ मे करवीटकं तद्भूमौ यशः स्वं प्रथयन्सुविस्तरम् ३।\nइत्युक्तवति रामे तु पुष्कलो भरतात्मजः ।\nजग्राह वीटकं तस्माद्रघुराजकरांबुजात् ४।\nस्वामिन्गच्छामि शत्रुघ्न पृष्ठरक्षाकरोऽन्वहम् ।\nसन्नद्धः सर्वशस्त्रास्त्र चापबाणधरः प्रभो ५।\nसर्वमद्य क्षितितलं त्वत्प्रतापो विजेष्यते ।\nएते निमित्तभूता वै रामचंद्र महामते ६।\nभवत्कृपातः सकलं ससुरासुरमानुषम् ।\nउपस्थितं प्रयुद्धाय तन्निषेधे क्षमो ह्यहम् ७।\nसर्वं स्वामी ज्ञास्यति यन्ममविक्रम दर्शनात् ।\nएष गंतास्मि शत्रुघ्न पृष्ठरक्षाप्रकारकः ८।\nएवं ब्रुवंतं भरतात्मजं स प्रस्तूय साध्वित्यनुमोदमानः ।\nशशंस सर्वान्कपिवीरमुख्यान्प्रभंजनोद्भूतमुखान्हरिः प्रभुः ९।\nभो हनूमन्महावीर शृणु मद्वाक्यमादृतः ।\nत्वत्प्रसादान्मया प्राप्तमिदं राज्यमकंटकम् १०।\nसीतया मम संयोगे यो भवाञ्जलधिं तरेः ।\nचरितं तद्धरे वेद्मि सर्वं तव कपीश्वर ११।\nत्वं गच्छ मम सैन्यस्य पालकः सन्ममाज्ञया ।\nशत्रुघ्नः सोदरो मह्यं पालनीयस्त्वहं यथा १२।\nयत्र यत्र मतिभ्रंशः शत्रुघ्नस्य प्रजायते ।\nतत्र तत्र प्रबोद्धव्यो भ्राता मम महामते १३।\nइति श्रुत्वा महद्वाक्यं रामचंद्रस्य धीमतः ।\nशिरसा तत्समाधाय प्रणाममकरोत्तदा १४।\nअथादिशन्महाराजो जांबवंतं कपीश्वरम् ।\nरघुनाथस्य सेवायै कपिषूत्तमतेजसम् १५।\nअंगदो गवयो मैंदस्तथा दधिमुखः कपिः ।\nसुग्रीवः प्लवगाधीशः शतवल्यक्षिकौ कपी १६।\nनीलो नलो मनोवेगोऽधिगंता वानरांगजः ।\nइत्येवमादयो यूयं सज्जीभूता भवंतु भोः १७।\nसर्वैर्गजैः सदश्वैश्च तप्तहाटकभूषणैः ।\nकवचैः सशिरस्त्राणैर्भूषितायां तु सत्वराः १८।\nशेष उवाच।\nसुमंत्रमाहूय सुमंत्रिणं तदा जगाद रामो बलवीर्यशोभनः ।\nअमात्यमौले वद केऽत्र योज्या नरा हयं पालयितुं समर्थाः १९।\nतदुक्तमेवमाकर्ण्य जगाद परवीरहा ।\nहयस्य रक्षणे योग्यान्बलिनोऽत्र नराधिपान् २०।\nरघुनाथ शृणुष्वैतान्नववीरान्सुसंहितान् ।\nधनुर्धरान्महाविद्यान्सर्वशस्त्रास्त्रकोविदान् २१।\nप्रतापाग्र्यं नीलरत्नं तथा लक्ष्मीनिधिं नृपम् ।\nरिपुतापं चोग्रहयं तथा शस्त्रविदं नृपम् २२।\nराजन्योऽसौ नीलरत्नो महावीरो रथाग्रणीः ।\nस एव लक्षं रक्षेत लक्षं युध्येत निर्भयः २३।\nअक्षौहिणीभिर्दशभिर्यातु वाहस्य रक्षणे ।\nदंशितैस्स शिरस्त्राणैर्मम बाहुभिरुद्धतैः २४।\nप्रतापाग्र्यो यो ह्ययं च रिपुगर्वमशातयत् ।\nसव्यापसव्यबाणानां मोक्ता सर्वास्त्रवित्तमः २५।\nएषोऽक्षौहिणिविंशत्या यातु यज्ञहयावने ।\nसन्नद्धो रिपुनाशाय युवाको दंडदंडभृत् २६।\nतथा लक्ष्मीनिधिस्त्वेष यातु राजन्यसत्तमः ।\nयस्तपोभिः शतधृतिं प्रसाद्यास्त्राणि चाभ्यसत् २७।\nब्रह्मास्त्रं पाशुपत्यास्त्रं गारुडं नागसंज्ञितम् ।\nमायूरं नाकुलं रौद्रं वैष्णवं मेघसंज्ञितम् २८।\nवज्रं पार्वतसंज्ञं च तथा वायव्यसंज्ञितम् ।\nइत्यादिकानामस्त्राणां संप्रयोगविसर्गवित् २९।\nस एष निजसैन्यानामक्षौहिण्यैकया युतः ।\nप्रयातु शूरमुकुटः सर्ववैरिप्रभंजनः ३०।\nरिपुतापोऽयमेवाद्य गच्छत्वग्र्यो धनुर्भृताम् ।\nसर्वशस्त्रास्त्रकुशलो रिपुवंशदवानलः ३१।\nगच्छतात्सेनया बह्व्या चतुरंगसमेतया ।\nशत्रुघ्नाज्ञां शिरस्येते दधत्वद्य बलोत्कटाः ३२।\nउग्राश्वोऽपि महाराजा तथा शस्त्रविदेष च ।\nसर्वे यांतु सुसंनद्धास्तव वाहस्य पालकाः ३३।\nइति भाषितमाकर्ण्य मंत्रिणः प्रजहर्ष च ।\nआज्ञापयामास च तान्सुमंत्रकथितान्भटान् ३४।\nतेऽनुज्ञां रघुनाथस्य प्राप्य मोदं प्रपेदिरे ।\nचिरकालं सांपरायं वांच्छंतो युद्धदुर्मदाः ३५।\nसन्नद्धाः कवचाद्यैश्च तथा शस्त्रास्त्रवर्तनैः ।\nययुः शत्रुघ्नसंवासं सीतापति प्रणोदिताः ३६।\nशेष उवाच।\nअथोक्त ऋषिणा रामो विधिना पूजयत्क्रमात् ।\nआचार्यादीनृषीन्सर्वान्यथोक्तवरदक्षिणैः ३७।\nआचार्याय ददौ रामो हस्तिनं षष्टिहायनम् ।\nहयमेकं मनोवेगं रत्नमालाविभूषितम् ३८।\nपौरटं रथमेकं च मणिरत्नविभूषितम् ।\nचतुर्भिर्वाजिभिर्युक्तं सर्वोपस्करसंयुतम् ३९।\nमणिलक्षं तु प्रत्यक्षं मुक्ताफलतुलाशतम् ।\nविद्रुमस्य तुलानां तु सहस्रं स्फुटतेजसाम् ४०।\nग्राममेकं सुसंपन्नं नानाजनसमाकुलम् ।\nविचित्रसस्यनिष्पन्नं विविधैर्मंदिरैर्वृतम् ४१।\nब्रह्मणेऽपि तथैवादाद्धोत्रेऽप्यध्वर्यवे ददौ ।\nऋत्विग्भ्यो भूरिशो दत्त्वा प्रणनाम रघूत्तमः ४२।\nसर्वे ते विविधा वाग्भिराशीर्भिरभिपूजिताः ।\nचिरंजीव महाराज रामचन्द्र रघूद्वह ४३।\nकन्यादानं भूमिदानं गजदानं तथैव च ।\nअश्वदानं स्वर्णदानं तिलदानं समौक्तिकम् ४४।\nअन्नदानं पयोदानमभयं दानमुत्तमम् ।\nरत्नदानानि सर्वाणि विप्रेभ्यश्चादिशन्महान् ४५।\nदेहि देहि धनं देहि मानेति ब्रूहि कस्यचित् ।\nददात्वन्नं ददात्वन्नं सर्वभोगसमन्वितम् ४६।\nइत्थं प्रावर्तत मखो रघुनाथस्य धीमतः ।\nसदक्षिणो द्विजवरैः पूर्णः सर्वशुभक्रियः ४७।\nअथ रामानुजो गत्वा मातरं प्रणनाम ह ।\nआज्ञापयाश्वरक्षार्थमेष गच्छामि शोभने ४८।\nत्वत्कृपातो रिपुकुलं जित्वा शोभासमन्वितः ।\nआयास्यामि महाराजैर्हयवर्यसमन्वितः ४९।\nमातोवाच ।\nपुत्र गच्छ महावीर शिवाः पंथान एव ते ।\nसर्वान्रिपुगणाञ्जित्वा पुनरागच्छ सन्मते ५०।\nपुष्कलं पालय निजभ्रातृजं धर्मवित्तमम् ।\nमहाबलिनमद्यापि बालकं लीलयायुतम् ५१।\nपुत्रागच्छसि चेद्युक्तः पुष्कलेन शुभान्वितः ।\nतदा मम प्रमोदः स्यादन्यथा शोकभागहम् ५२।\nइति संभाष्यमाणां स्वां मातरं प्रत्युवाच सः ।\nत्वदीयचरणद्वंद्वं स्मरन्प्राप्स्यामि शोभनम् ५३।\nपुष्कलं पालयित्वाहं निजांगमिव शोभने ।\nस्वनामसदृशं कृत्वा पुनरेष्यामि मोदवान् ५४।\nइत्युक्त्वा प्रययौ वीरो रामं स मखमंडपे ।\nआसीनं मुनिवर्याग्र्यैर्यज्ञवेषधरं वरम् ५५।\nउवाच मतिमान्वीरः सर्वशोभासमन्वितः ।\nरामाज्ञापय रक्षार्थं हयस्यानुज्ञया तव ५६।\nरघुनाथोऽपि तच्छ्रुत्वा भद्रमस्त्विति चाब्रवीत् ।\nबालं स्त्रियं प्रमत्तं त्वं मा हन्याः शस्त्रवर्जितम् ५७।\nतदा लक्ष्मीनिधिर्भ्राता जानक्या जनकात्मजः ।\nप्रहस्य किंचिन्नयने नर्तयन्राममब्रवीत् ५८।\nलक्ष्मीनिधिरुवाच।\nरामचंद्र महाबाहो सर्वधर्मपरायण ।\nशत्रुघ्नं शिक्षय तथा यथा लोकोत्तरो भवेत् ५९।\nकुलोचितं कर्म कुर्वन्नग्रजाचरितं तथा ।\nगच्छेत्स परमं धाम तेजोबलसमन्वितम् ६०।\nत्वया प्रोक्तं महाराज ब्राह्मणं नावमानयेत् ।\nपित्रा तव हतो विप्रः पितृभक्तिपरायणः ६१।\nत्वयापि सुमहत्कर्म कृतं लोकविगर्हितम् ।\nअवध्यां महिलां यस्त्वं हतवान्नियतं ततः ६२।\nअग्रजोऽस्य महाराज कृतवान्यं पराक्रमम् ।\nसनकेन कृतः पूर्वं राक्षस्याः कर्णकर्तनम् ६३।\nएवं करिष्यति नृपः शत्रुघ्नः शिक्षया तव ।\nयदि नायं तथा कुर्यात्कुलस्यासदृशं भवेत् ६४।\nइत्युक्तवंतं तं रामः प्रत्युवाच हसन्निव ।\nमेघगंभीरया वाचा सर्ववाक्यविशारदः ६५।\nशृण्वंतु योगिनः शांताः समदुःखसुखाः पुनः ।\nजानंत्यपारसंसारनिस्तारतरणादिकम् ६६।\nये शूराः समहेष्वासाः सर्वशस्त्रास्त्रकोविदाः ।\nते च जानंति युद्धस्य वार्त्तां न तु भवादृशाः ६७।\nपरोपतापिनो ये वै ये चोत्पथविसारिणः ।\nते हंतव्या नृपैः सर्वैः सर्वलोकहितैषिभिः ६८।\nइत्युक्तमाकर्ण्य सभासदस्ते सर्वे स्मितं चक्रुररिंदमस्य ।\nकुंभोद्भवः पूजितमेनमश्वं विमोचयामास सुशोभितं हि ६९।\nइमं मंत्रं समुच्चार्य वसिष्ठः कलशोद्भवः ।\nकराग्रेण स्पृशन्नश्वं मुमोच जयकांक्षया ७०।\nवाजिन्गच्छ यथालीलं सर्वत्र धरणीतले ।\nयागार्थे मोचितो येन पुनरागच्छ सत्वरः ७१।\nअश्वस्तु मोचितः सर्वैर्भटैः शस्त्रास्त्रकोविदैः ।\nपरीतः प्रययौ प्राचीं दिशं वायुजवान्वितः ७२।\nप्रचचार बलं सर्वं कंपयद्धरणीतलम् ।\nशेषोऽपि किंचिन्न तया फणया धृतवान्भुवम् ७३।\nदिशः प्रसेदुः परितः क्ष्मातलं शोभयान्वितम् ।\nवायवस्तं तु शत्रुघ्नं पृष्ठतो मंदगामिनः ७४।\nशत्रुघ्नस्य प्रयाणायाभ्युद्य तस्य भुजोऽस्फुरत् ।\nदक्षिणः शुभमाशंसी जयाय च बभूव ह ७५।\nपुष्कलः स्वगृहं रम्यं प्रविवेश समृद्धिमत् ।\nवितर्दिभिर्वलक्षाभिः शोभितं रत्नवेदिकम् ७६।\nतत्रापश्यन्निजां भार्यां पतिव्रतपरायणाम् ।\nकिंचित्स्वदर्शनाद्धृष्टां भर्तृदर्शनलालसाम् ७७।\nमुखारविंदेन च नागवल्लीदलं सुकर्पूरयुतं च चर्वती ।\nनासाफलं तोयभवं महाधनं बाह्वोर्मृणालीसदृशोः सुकंकणे ७८।\nकुचौ तु मालूरफलोपमौ वरौ नितंबबिंबं वरनीवि शोभितम् ।\nपादौ तुलाकोटिधरौ सुकोमलौ दधत्यहो एक्षत सत्पतिं स्वकम् ७९।\nपरिरभ्य प्रियां धीरो गद्गदस्वरभाषिणीम् ।\nतदुरोजपरीरंभनिर्भरीकृतदेहकाम् ८०।\nउवाच भद्रे गच्छामि शत्रुघ्नपृष्ठरक्षकः ।\nरामाज्ञया याज्ञमश्वं पालयन्रथसंयुतः ८१।\nत्वया मे मातरः पूज्याः पादसंवाहनादिमिः ।\nतदुच्छिष्टं हि भुंजाना तत्कर्मकरणादरा ८२।\nसर्वाः पतिव्रता नार्यो लोपामुद्रादिकाः शुभाः ।\nनावमान्यास्त्वया भीरु स्वतपोबलशोभिताः ८३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे हयमोचन-पुष्कलभार्यासमागमोनाम एकादशोऽध्यायः ११ ।"
  }
]
[
  {
    "text": "व्यास उवाच।\nएतां श्रुत्वा कथां रम्यां लवस्य बलिनो मुनिः ।\nसंशयानः पर्यपृच्छन्नागं दशशताननम् १।\nश्रीवात्स्यायन उवाच।\nत्वयोक्तं तु पुरा रामः सीतामेकाकिनीं वने ।\nरजकस्य दुरुक्त्यासौ तत्याज महि लोलुपः २।\nजानक्यां क्व सुतौ जातौ क्व धनुर्धरतां गतौ ।\nकथं च शिक्षिता विद्या यो रामहयमाहरत् ३।\nव्यास उवाच।\nइति श्रुत्वा मुनेर्वाक्यं शेषो नागो महामतिः ।\nप्रशस्य विप्रं जगदे रामचारित्रमद्भुतम् ४।\nशेष उवाच।\nरामो राज्यमयोध्यायां भ्रातृभिः सहितोऽकरोत् ।\nधर्मेण पालयन्सर्वं क्षितिखंडं स्वया स्त्रिया ५।\nसीता दधार तद्वीर्यं मासाः पंचाभवंस्तदा ।\nअत्यंतं शुशुभे देवी त्रयीव पुरुषं धरा ६।\nकदाचित्समये रामः पप्रच्छ च विदेहजाम् ।\nकीदृशो दोहदः साध्वि मया ते साध्यते हि सः ७।\nरहस्येव तु सा पृष्टा त्रपमाणा पतिं सती ।\nलज्जा गद्गद वाग्रामं निजगाद वचोऽमृतम् ८।\nसीतोवाच।\nत्वत्कृपातो मया सर्वं भुक्तं भोक्ष्यामि शोभनम् ।\nन कश्चिन्मानसे कांत विषयो ह्यतिरिच्यते ९।\nयस्याभवादृशः स्वामी देवसंस्तुतसत्पदः ।\nतस्याः सर्वं वरीवर्ति न किंचिदवशिष्यते १०।\nत्वमाग्रहात्पृच्छसि मां दोहदं मनसि स्थितम् ।\nब्रवीमि पुरतः सत्यं तव स्वामिन्मनोहर ११।\nचिरं जातं मया सत्यो लोपामुद्रादिकाः स्त्रियः ।\nदृष्ट्वा स्वामिन्मनो द्रष्टुं ता उत्सुकति सुंदरीः १२।\nराज्यं प्राप्ता त्वया सार्द्धमनेकसुखमास्थिता ।\nकृतघ्नाहं कदापीह ता नमस्कर्तुमानसा १३।\nतत्र गत्वा तपःकोशान्वस्त्राद्यैः परिपूजये ।\nरत्नानि चैव भास्वंति भूषा अपि समर्पये १४।\nयथा मे तोषिताः सत्यो ददत्याशीर्मनोहराः ।\nएष मे दोहदः कांत परिपूरय मानसः १५।\nइत्थमाकर्ण्य वचनं सीतायाः सुमनोहरम् ।\nजगाद परमप्रीतो रामचंद्रः प्रियां प्रति १६।\nधन्यासि जानकी प्रातर्गमिष्यसि तपोधनाः ।\nप्रेक्ष्यतास्तु कृतार्था त्वमागमिष्यसि मेंऽतिकम् १७।\nइति रामवचः श्रुत्वा परमां प्रीतिमाप सा ।\nप्रातर्मम भवत्यद्धा तापसीनां समीक्षणम् १८।\nअथ तन्निशि रामेण चाराः कीर्तिं निजां श्रुताम् ।\nप्रेक्षितुं प्रेषितास्ते तु निशीथे ह्यगमनञ्छनैः १९।\nते प्रत्यहं रामकथाः शृण्वंतः सुमनोहराः ।\nतद्दिने गतवंतस्तु धनाढ्यस्य गृहं महत् २०।\nदीपं वीक्ष्य प्रज्वलंतं वचनं वीक्ष्य मानुषम् ।\nस्थितास्तत्र क्षणं चाराः समशृण्वन्यशो भृशम् २१।\nतत्र काचन वामाक्षी बालकं प्रति हर्षिता ।\nस्तनं धयंतं निजगौ वाक्यं तु सुमनोहरम् २२।\nपिब पुत्र यथेष्टं त्वं स्तन्यं मम मनोहरम् ।\nपश्चात्तव सुदुष्प्रापं भविष्यति ममात्मज २३।\nएतत्पुर्याः पती रामो नीलोत्पलदलप्रभः ।\nतत्पुरीस्थजनानां तु न भविष्यति वै जनुः २४।\nजन्माभावात्कथं पानं स्तन्यस्य भुवि जायते ।\nतस्मात्पिब मुहुः स्तन्यं दुर्ल्लभं हृदि मन्य च २५।\nये श्रीरामं स्मरिष्यंति ध्यायंति च वदंति ये ।\nतेषामपि पयःपानं न भविष्यति जातुचित् २६।\nइत्यादिवाक्यं संश्रुत्य श्रीरामयशसोऽमृतम् ।\nहर्षिताः प्रययुर्गेहमन्यद्भाग्यवतो महत् २७।\nतावदन्यश्चरस्तत्र मनोरममिदं गृहम् ।\nमत्वा तिष्ठन्हि रामस्य क्षणं शुश्रूषया यशः २८।\nतत्र काचिन्निजं कांतं पर्यंकोपरि सुस्थितम् ।\nतांबूलं चर्वती दत्तं भर्त्तास्नेहेन सुंदरी २९।\nकंकणस्वरशोभाढ्या कर्पूरागरुधूपिता ।\nकांतं वीक्ष्य चलन्नेत्रा कामरूपमवोचत ३०।\nनाथ त्वं तादृशो मह्यं भासि यादृग्रघोः पतिः ।\nअत्यंतं सुंदरतरं वपुर्बिभ्रत्सुकोमलम् ३१।\nपद्मप्रांतं नेत्रयुग्मं वक्षो मोहनविस्तृतम् ।\nभुजौ च सांगदौ बिभ्रत्साक्षाद्राम इवासि मे ३२।\nइति वाक्यं समाकर्ण्य कांतायाः सुमनोहरम् ।\nउवाच नेत्रयोः प्रांतं नर्तयन्कामसुंदरः ३३।\nशृणु कांते त्वया प्रोक्तं साध्व्या तु सुमनोहरम् ।\nपतिव्रतानां तद्योग्यं स्वकांतो राम एव हि ३४।\nपरं क्वाहं मंदभाग्यः क्व रामो भाग्यवान्महान् ।\nक्व चाहं कीटवत्तुच्छः क्व ब्रह्मादिसुरार्चितः ३५।\nखद्योतः क्व नभोरत्नं शलभः क्व नु पामरः ।\nगजारिः क्व मृगेंद्रोऽसौ शशकः क्व नु मंदधीः ३६।\nक्व च सा जाह्नवी देवी क्व रथ्या जलमुत्पथम् ।\nक्व मेरुः सुरसंवासः क्व गुंजापुंजकोल्पकः ३७।\nतथाहं क्व क्व रामोऽसौ यत्पादरजसांगना ।\nशिलीभूता क्षणाज्जाता ब्रह्ममोहनरूपधृक् ३८।\nइति वाक्यं प्रब्रुवाणं परिरेभे निजं पतिम् ।\nजातकामा हृतप्रेम्णा नर्तित भ्रू धनुर्धरा ३९।\nइत्यादि वाक्यं संश्रुत्य गतश्चान्यनिवेशनम् ।\nतावदन्यश्चरो वाक्यं शुश्राव यशसान्वितम् ४०।\nकाचित्पुष्पमयीं शय्यां चंदनं सह चंद्रकम् ।\nसर्वं विधाय कामार्हं जगाद वचनं पतिम् ४१।\nपते कुरुष्व भोगार्हे शयनं पुष्पमंचके ।\nचंदनादिकलेपं च तथा भोगमनेकधा ४२।\nत्वादृशा एव भोगार्हा न च रामपराङ्मुखाः ।\nसर्वं रामकृपाप्राप्तमुपभुंक्ष्व यथातथम् ४३।\nमत्सदृशी कामिनी ते चंदनं तापहारकम् ।\nपर्यंकः पुष्परचितः सर्वं रामकृपाभवम् ४४।\nये रामं न भजिष्यंति ते नरा जठरं स्वयम् ।\nन भर्तुं शक्नुवंत्येव वस्त्रभोगादि वर्जिताः ४५।\nइति ब्रुवंतीं महिलां हर्षितः पतिरब्रवीत् ।\nसर्वं तथ्यं ब्रवीषि त्वं मम रामकृपाभवम् ४६।\nइत्येवं रामभद्रस्य यशः श्रुत्वा गतश्चरः ।\nतावदन्यस्य वेश्मस्थश्चरोऽन्य शुश्रुवे वचः ४७।\nकाचित्कांतेन पर्यंके वीणावादनतत्परा ।\nकांतेन रामसत्कीर्तिं गायमाना पतिं जगौ ४८।\nस्वामिन्वयं धन्यतमा येषां पुर्याः पतिः प्रभुः ।\nश्रीरामः स्वप्रजाः पुत्रानिव पाति च रक्षकः ४९।\nयो महत्कर्मदुःसाध्यं कृतवान्सुलभं न तत् ।\nसमुद्रं यो निजग्राह सेतुं तत्र बबंध च ५०।\nरावणं यो रिपुं हत्वा लंकां संभज्य वानरैः ।\nजानकीमाजहारात्र महदाचारमाचरत् ५१।\nइति प्रोक्तं समाकर्ण्य वचः सुमधुराक्षरम् ।\nपतिः स्मितं चकारेमां वाक्यं पुनरथाब्रवीत् ५२।\nमुग्धेनेदं महत्कर्म रामचंद्रस्य भामिनी ।\nदशाननवधादीनि समुद्र दमनानि च ५३।\nलीलयायोऽवनिं प्राप्तो ब्रह्मादिप्रार्थितो महान् ।\nकरोति सच्चरित्राणि महापापहराणि च ५४।\nमा जानीहि नरं रामं कौसल्यानंददायकम् ।\nसृजत्यवति हंत्येतद्विश्वं लीलात्तमानुषः ५५।\nधन्या वयं ये रामस्य पश्यामो मुखपंकजम् ।\nब्रह्मादिसुरदुर्दर्शं महत्पुण्यकृतो वयम् ५६।\nअशृणोद्रामचंद्रस्य चरित्रं श्रुतिसौख्यदम् ।\nइत्यादिवाक्यं शुश्राव चारो द्वारिस्थितो मुहुः ५७।\nअन्यो ह्यन्यं गृहं गत्वा तस्थौ श्रोतुं हरेर्यशः ।\nतत्रापि रामभद्रस्य यशः शुश्राव शोभनम् ५८।\nखेलंती स्वामिना सार्धं द्यूतेन सुमनोहरा ।\nउवाच वाक्यं मधुरं नर्तयंतीव कंकणे ५९।\nजितं मया कांत जवेन सर्वं ।\nकरिष्यसि त्वं किमु हारिमानसः ।\nइत्यादि वाक्यं परिहासपूर्वकं ।\nकृत्वा स्वकांतं परिषस्वजे मुदा ६०।\nउवाच कांतश्चार्वंगि जितमेव सुशोभने ।\nरामं मे स्मरतो नित्यं न कुत्रापि पराजयः ६१।\nइदानीं त्वां तु जेष्यामि रामं स्मृत्वा मनोहरम् ।\nदेवा यथा पुरा स्मृत्वा दितिजानजयन्क्षणात् ६२।\nएवमुक्त्वा पाशकानां परिवर्तनमाकरोत् ।\nतावज्जयं प्रपेदेऽसौ हर्षितो वाक्यमब्रवीत् ६३।\nमम प्रोक्तमृतं जातं जिता त्वं नवयौवना ।\nरामस्मारी कदाप्येव न भवेद्रिपुतो भयी ६४।\nइत्येवं तौ वदंतौ च परस्परमथोत्सुकौ ।\nपरिरभ्य दृढं प्रेम्णा ततश्चारो गतो गृहम् ६५।\nएवं पंचमहाचारा राज्ञः संश्रुत्य वै यशः ।\nपरस्परं प्रशंसंतो गेहं स्वं स्वं ययुर्मुदा ६६।\nएकः षष्ठश्चरः कारुगेहानालोक्य तत्र ह ।\nजगाम श्रोतुकामोऽसौ यशो राज्ञो महीपतेः ६७।\nरजकः क्रोधसंस्पृष्टो भार्यामन्यगृहोषिताम् ।\nपदा संताडयामास धिक्कुर्वञ्छोणनेत्रवान् ६८।\nगच्छ त्वं मद्गृहात्तस्य गेहं यत्रोषिता दिनम् ।\nनाहं गृह्णामि भवतीं दुष्टां वचनलंघिनीम् ६९।\nतदास्य माता प्रोवाच मा त्यजैनां गृहागताम् ।\nअपराधेन रहितां दुष्टकर्मविवर्जिताम् ७०।\nमातरं प्रत्युवाचाथ रजकः क्रोधसंयुतः ।\nनाहं रामइव प्रेष्ठां गृह्णाम्यन्यगृहोषिताम् ७१।\nस राजा यत्करोत्येव तत्सर्वं नीतिमद्भवेत् ।\nअहं गृह्णामि नो भार्यां परवेश्मनि संस्थिताम् ७२।\nपुनःपुनरुवाचेदं नाहं रामो महीश्वरः ।\nयः परस्य गृहे संस्थां जानकीं वै ररक्ष सः ७३।\nइति वाक्यं समाश्रुत्य चारः क्रोधपरिप्लुतः ।\nखड्गं गृहीत्वा स्वकरे तं हंतुं विदधे मनः ७४।\nस रामोक्तं च सस्मार न वध्यः कोपि मे जनः ।\nइति ज्ञात्वा सरोषं तु संजहार महामनाः ७५।\nतदा श्रुत्वा सुदुःखार्तः पंचचारा यतः स्थिताः ।\nततो गतः प्रकुपितो निःश्वसन्मुहुरुच्छ्वसन् ७६।\nते वै परस्परं तत्र मिलितास्तु समब्रुवन् ।\nस्वश्रुतं रामचरितं सर्वलोकैकपूजितम् ७७।\nते तद्भाषितमाकर्ण्य परस्परममंत्रयन् ।\nन वाच्यं रघुनाथाया वाच्यं दुष्टजनोदितम् ७८।\nइति संमंत्र्य ते गेहं गत्वा सुषुपुरुत्सुकाः ।\nप्राता राज्ञे प्रशंसाम इति बुद्ध्या व्यवस्थिताः ७९।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे चारनिरीक्षणंनाम पंचपंचाशत्तमोऽध्यायः ५५।"
  }
]
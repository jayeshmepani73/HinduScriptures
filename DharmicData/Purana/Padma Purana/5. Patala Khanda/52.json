[
  {
    "text": "शेष उवाच।\nचंपकं पतितं दृष्ट्वा सुरथः क्षत्रियो बली ।\nपुत्रदुःखपरीतांगो जगाम स्यंदने स्थितः १।\nकपींद्रमाजुहावाथ सुरथः कोपसंयुतः ।\nनिःश्वासवेगं संमुंचन्महाबलसमन्वितः २।\nआह्वयानं नृपं दृष्ट्वा निजं वीरः कपीश्वरः ।\nजगाम तं महावीरो महावेगसमन्वितः ३।\nतमागतं हनूमंतं तृणीकुर्वं तमुद्भटान् ।\nउवाच सुरथो राजा मेघगंभीरसुस्वरः ४।\nसुरथ उवाच।\nधन्योसि कपिवर्य त्वं महाबलपराक्रमः ।\nयेन राममहत्कृत्यं कृतं राक्षसके पुरे ५।\nत्वं रामचरणस्यासि सेवको भक्तिसंयुतः ।\nत्वया वीरेण मत्पुत्रः पातितश्चंपको बली ६।\nइदानीं त्वां तु संबध्य गंतास्मि नगरेमम ।\nयत्नात्तिष्ठ कपीशेशसत्यमुक्तं मया स्मृतम् ७।\nइति भाषितमाकर्ण्य सुरथस्य कपीश्वरः ।\nउवाच धीरया वाण्या रणे वीरैकभूषिते ८।\nहनूमानुवाच।\nत्वं रामचरणस्मारी वयं रामस्य सेवकाः ।\nबध्नासि चेन्मां प्रसभं मोचयिष्यति मत्प्रभुः ९।\nकुरु वीर भवत्स्वांतस्थितं सत्यं प्रतिश्रुतम् ।\nरामं स्मरन्वै दुःखांतं याति वेदा वदंत्यदः १०।\nशेष उवाच।\nइति ब्रुवंतं सुरथः प्रशस्य पवनात्मजम् ।\nविव्याध बाणैर्बहुभिः शितैः शाणेन दारुणैः ११।\nतान्मुक्तानगणय्याथ बाणाञ्छोणितपातिनः ।\nकरे जग्राह कोदंडं सज्यं शरसमन्वितम् १२।\nगृहीत्वा करयोश्चापं बभंज कुपितः कपिः ।\nचीत्कुर्वंस्त्रासयन्वीरान्नखैर्दीर्णान्सृजन्भटान् १३।\nतेन भग्नं धनुर्दृष्ट्वा स्वकीयं गुणसंयुतम् ।\nअपरं धनुरादत्त महद्गुणविशोभितम् १४।\nतच्चापि जगृहे रोषात्कपिश्चापं बभंज तत् ।\nअन्यच्चापं समादत्त तद्बभंज महाबलः १५।\nतस्मिंश्चापे प्रभग्नेऽपि सोऽन्यद्धनुरुपाददत् ।\nसोपि चापं बभंजाशु महावेगसमन्वितः १६।\nएवं राज्ञस्तु चापानामशीतिर्विदलीकृता ।\nक्षणे क्षणे महारोषात्कुर्वन्नादाननेकधा १७।\nतदात्यंतं प्रकुपितः शक्तिमुग्रामथाददे ।\nशक्त्या स ताडितो वीरः पपात क्षणमुत्सुकः १८।\nउत्थाय स्यंदनं राज्ञो जग्राह कुपितो भृशम् ।\nउड्डीनस्तं गृहीत्वा तु समुद्रमतिवेगतः १९।\nतमुड्डीनं समालक्ष्य सुरथः परवीरहा ।\nताडयामास परिघैर्हृदि मारुतिमुद्यतम् २०।\nमुक्तस्तेन रथो दूराच्चूर्णीभूतोऽभवत्क्षणात् ।\nसोऽन्यरथं समारुह्य ययौ वेगात्समीरजम् २१।\nहनूमांस्तद्रथं पुच्छे संवेष्ट्य प्रधनांगणे ।\nहयसारथिसंयुक्तं बभंज सपताकिनम् २२।\nअन्यं रथं समास्थाय ययौ राजा महाबलः ।\nबभंज तं रथं वेगान्मारुतिः कुपितांगकः २३।\nभग्नं तं स्यंदनं वीक्ष्य सुरथोऽन्यसमाश्रितः ।\nभग्नः स तेन सहसा हयसारथिसंयुतः २४।\nएवमेकोनपंचाशद्रथा भग्ना हनूमता ।\nतत्कर्म वीक्ष्य राजापि विसिस्माय ससैनिकः २५।\nकुपितः प्राह कीशेंद्रं धन्योसि पवनात्मज ।\nपराक्रमन्निदं कर्म न कर्ता न करिष्यति २६।\nक्षणमेकं प्रतीक्षस्व यावत्सज्यं धनुस्त्वहम् ।\nकरोमि पवनोद्भूत रामपादाब्जषट्पद २७।\nइत्युक्त्वा चापमात्तज्यं कृत्वा रोषपरिप्लुतः ।\nअस्त्रं पाशुपतं नाम संदधे शर उल्बणे २८।\nततो भूताश्च वेतालाः पिशाचा योगिनीमुखाः ।\nप्रादुर्बभूवुः सहसा भीषयंतः समीरजम् २९।\nकपिः पाशुपतैरस्त्रैर्बद्धो लोकैरभीक्षितः ।\nहाहेति च वदंत्येते यावत्तावत्समीरजः ३०।\nस्मृत्वा रामं स्वमनसा त्रोटयामास तत्क्षणात् ।\nस मुक्तगात्रः सहसा युयुधे सुरथं नृपम् ३१।\nतं मुक्तगात्रं संवीक्ष्य सुरथः परमास्त्रवित् ।\nमहाबलं मन्यमानो ब्राह्ममस्त्रं समाददे ३२।\nमारुतिर्ब्राह्ममस्त्रं तु निजगाल हसन्बली ।\nतन्निगीर्णं नृपो दृष्ट्वा रामं सस्मार भूमिपः ३३।\nस्मृत्वा दाशरथिं रामं रामास्त्रं स्वशरासने ।\nसंधाय तं जगादेदं बद्धोसि कपिपुंगव ३४।\nश्रुत्वा तत्प्रक्रमेद्यावत्तावद्बद्धो रणांगणे ।\nराज्ञा रामास्त्रतो वीरो हनूमान्रामसेवकः ३५।\nउवाच भूपं हनुमान्किंकरोमि महीभुज ।\nमत्स्वाम्यस्त्रेण संबद्धो नान्येन प्राकृतेन वै ३६।\nतन्मानयामिभूपालनयस्वस्वपुरंप्रति ।\nमोचयिष्यति मत्स्वामी आगत्य स दयानिधिः ३७।\nबद्धे समीरजे क्रुद्धः पुष्कलो भूमिपं ययौ ।\nतं पुष्कलं समायांतं विव्याध वसुभिः शरैः ३८।\nअनेकबाणसाहस्रैर्निजघान नृपं बली ।\nराज्ञानेके शरास्तस्य च्छिन्नाः प्रधनमंडले ३९।\nएवं समरसंक्रुद्धे सुरथे पुष्कले तथा ।\nबाणैर्व्याप्तं जगत्सर्वं स्थास्नुभूयश्चरिष्णु च ४०।\nतेषां रणोद्यमं वीक्ष्य मुमुहुः सुरसैनिकाः ।\nमानवानां तु का वार्ता क्षणात्त्रासं समीयुषाम् ४१।\nअस्त्रप्रत्यस्त्रविगमैर्महामंत्रपरिस्तुतैः ।\nबभूव तुमुलं युद्धं वीराणां रोमहर्षणम् ४२।\nतदा प्रकुपितो राजा नाराचं तु समाददे ।\nछिन्नः स तु क्रुधा मुक्तैर्वत्सदंतैः सभारतैः ४३।\nछिन्ने तस्मिञ्छरे राजा कोपादन्यं समाददे ।\nछिनत्ति यावत्स शरं तावल्लग्नो हृदि क्षतः ४४।\nमूर्च्छां प्राप महातेजाः पुष्कलो महदद्भुतम् ।\nयुद्धं विधाय सुमहद्राज्ञा सह महामतिः ४५।\nपुष्कले पतिते राजा शत्रुघ्नः शत्रुतापनः ।\nसुरथं प्रति संक्रुद्धो जगाम स्यंदनस्थितः ४६।\nउवाच सुरथं भूपं रामभ्राता महाबलः ।\nत्वया महत्कृतं कर्म यद्बद्धः पवनात्मजः ४७।\nपुष्कलोऽपि महावीरस्तथान्ये मम सैनिकाः ।\nपातिताः प्रधने घोरे महाबलपराक्रमाः ४८।\nइदानीं तिष्ठ मद्वीरान्पातयित्वा रणांगणे ।\nकुत्र यास्यसि भूमीश सहस्व मम सायकान् ४९।\nइत्थमाश्रुत्य वीरस्य भाषितं सुरथो बली ।\nजगाद रामपादाब्जं दधच्चेतसि शोभनम् ५०।\nमया ते पातिताः संख्ये वीरा मारुतजोन्मुखाः ।\nइदानीं पातयिष्यामि त्वामपि प्रधनांगणे ५१।\nस्मरस्व रामं यो वीरः स्वमागत्य प्ररक्षति ।\nअन्यथा जीवितं नास्ति मत्पुरः शत्रुतापन ५२।\nइत्युक्त्वा बाणसाहस्रैस्तं जघान महीपतिः ।\nशत्रुघ्नं शरसंघातपंजरे न्यदधात्परम् ५३।\nशत्रुघ्नः शरसंघातं मुंचंतं वह्निदैवतम् ।\nअस्त्रं मुमोच दाहार्थं शराणां नतपर्वणाम् ५४।\nतदस्त्रं मुक्तमालोक्य राजा वै सुरथो महान् ।\nवारुणास्त्रेण शमयन्विव्याध शरकोटिभिः ५५।\nतदा तद्योगिनीदत्तमस्त्रं धनुषि संदधे ।\nमोहनं सर्ववीराणां निद्राप्रापकमद्भुतम् ५६।\nतन्मोहनं महास्त्रं स वीक्ष्य राजा हरिंस्मरन् ।\nजगाद शत्रुघ्नमयं सर्वशस्त्रास्त्रकोविदः ५७।\nमोहितस्य मम श्रीमद्रामस्य स्मरणेन ह ।\nनान्यन्मोहनमाभाति ममापि भयतापदम् ५८।\nइत्युक्तवति वीरे तु मुमोच स महास्त्रकम् ।\nतेन बाणेन संछिन्नं पपात रणमंडले ५९।\nतन्मोहनं महास्त्रं तु निष्फलं वीक्ष्य भूमिपे ।\nअत्यंतं विस्मयं प्राप्य बाणं धनुषि संदधे ६०।\nलवणो येन निहतो महासुरविमर्दनः ।\nतं बाणं चाप आधत्त घोरं कान्त्यानलप्रभम् ६१।\nतं वीक्ष्य राजा प्रोवाच बाणोऽयमसतां हृदि ।\nलगते रामभक्तस्य संमुखेऽपि न भात्यसौ ६२।\nइत्येवं भाषमाणं तु बाणेनानेन शत्रुहा ।\nविव्याध हृदये क्षिप्रं वह्निज्वालासमप्रभम् ६३।\nतेन बाणेन दुःखार्तो महापीडासमन्वितः ।\nरथोपस्थे क्षणं मूर्च्छामवाप परतापनः ६४।\nस क्षणात्तां व्यथां तीर्त्वा जगाद रिपुमग्रतः ।\nसहस्वैकं प्रहारं मे कुत्र यासि ममाग्रतः ६५।\nएवमुक्त्वा महासंख्ये बाणमाधत्त सायके ।\nज्वालामालापरीतांगं स्वर्णपुंखसमन्वितम् ६६।\nस बाणो धनुषो मुक्तः शत्रुघ्नेन पथिस्थितः ।\nछिन्नोऽप्यग्रफलेनाशु हृदये समपद्यत ६७।\nतेन बाणेन संमूर्छ्य पपात स्यंदनोपरि ।\nततो हाहाकृतं सैन्यं भग्नं सर्वं पराद्रवत् ६८।\nसुरथो जयमापेदे संग्रामे रामसेवकः ।\nदशवीरा दशसुतैर्मूर्च्छिताः पतिताः क्वचित् ६९।\nइति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथविजयोनाम द्विपंचाशत्तमोऽध्यायः ५२।"
  }
]
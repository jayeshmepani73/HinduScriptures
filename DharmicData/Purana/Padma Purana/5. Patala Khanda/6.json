[
  {
    "text": "शेष उवाच।\nइत्थं स्वागतसंतुष्टं ब्रह्मचर्यतपोनिधिम् ।\nउवाच मतिमान्वीरः सर्वलोकगुरुर्मुनिम् १।\nस्वागतं ते महाभाग कुंभयोने तपोनिधे ।\nत्वद्दर्शनेन सर्वे वै पाविताः सकुटुंबकाः २।\nकच्चिन्मतिस्ते वेदेषु शास्त्रेषु परिवर्तते ।\nत्वत्तपोविघ्नकर्ता वै नास्ति भूमंडले क्वचित् ३।\nलोपामुद्रा महाभाग या च ते धर्मचारिणी ।\nयस्याः पतिव्रता धर्मात्सर्वं भवति शोभनम् ४।\nअपि शंस महाभाग धर्ममूर्ते कृपानिधे ।\nअलोलुपस्य किं कार्यं करवाणि मुनीश्वर ५।\nत्वत्तपोयोगतः सर्वं भवति स्वेच्छया बहु ।\nतथापि मयि कृत्वैव कृपां शंश मुनीश्वरः ६।\nशेष उवाच।\nइत्युक्तो लोकगुरुणा राजराजेन धीमता ।\nउवाच रामं लोकेशं विनीततरभाषया ७।\nअगस्त्य उवाच।\nस्वामिंस्तव सुदुर्दर्शं दर्शनं दैवतैरपि ।\nमत्वा समागतं विद्धि राजराज कृपानिधे ८।\nहतस्त्वया रावणाख्यस्त्वसुरो लोककंटकः ।\nदिष्ट्याद्य देवाः सुखिनो दिष्ट्या राजा बिभीषणः ९।\nराम त्वद्दर्शनान्मेऽद्य गतं वै दुष्कृतं किल ।\nसंपूर्णो मे मनःकोश आनंदेन सुरोत्तम १०।\nइत्युक्त्वा स बभूवाशु तूष्णीं कुंभसमुद्भवः ।\nरामसंदर्शनाह्लादविह्वलीकृतमानसः ११।\nरामः पप्रच्छ तं भूयो मुनिं ज्ञानविशारदम् ।\nलोकातीतं भवद्भावि सर्वं जानासि सर्वतः १२।\nमुने कथय मे सर्वं पृच्छतो हि सुविस्तरम् ।\nकोऽसौ मया हतो यो हि रावणो विबुधार्दनः १३।\nकुंभकर्णोऽपि कस्त्वेष का जातिर्वै दुरात्मनः ।\nदेवो दैत्यः पिशाचो वा राक्षसो वा महामुने १४।\nसर्वमाख्याहि सर्वज्ञ सर्वं जानासि विस्तरात् ।\nअतः कथय मे सर्वं कृपां कृत्वा ममोपरि १५।\nइति श्रुत्वा ततो वाक्यं कुंभजन्मा तपोनिधिः ।\nयत्पृष्टं रघुराजेन प्रवक्तुं तत्प्रचक्रमे १६।\nराजन्सृष्टिकरो ब्रह्मा पुलस्त्यस्तत्सुतोऽभवत् ।\nततस्तु विश्रवा जज्ञे वेदविद्याविशारदः १७।\nतस्य पत्नीद्वयं जातं पातिव्रत्यचरित्रभृत् ।\nएका मंदाकिनी नाम्नी द्वितीया कैकसी स्मृता १८।\nपूर्वस्यां धनदो जज्ञे लोकपालविलासभृत् ।\nयोऽसौ शिवप्रसादेन लंकावासमचीकरत् १९।\nविद्युन्मालिसुतायां तु पुत्रत्रयमभून्महत् ।\nरावणः कुंभकर्णश्च तथा पुण्यो बिभीषणः २०।\nराक्षस्युदरजन्मत्वात्संध्यासमयसंभवात् ।\nद्वयोरधर्मनिपुणा मतिरासीन्महामते २१।\nएकदा तु विमानेन पुष्पकेण सुशोभिना ।\nकांचनीयोपकल्पेन किंकिणीजालमालिना २२।\nआरुह्य पितरौ द्रष्टुं प्रायाच्छोभासमन्वितः ।\nस्वगणैः संस्तुतो भूत्वा नानारत्नविभूषणैः २३।\nआगत्य पित्रोश्चरणे पतित्वा चिरमात्मजः ।\nहर्षविह्वलितात्मा च रोमांचिततनूरुहः २४।\nउवाच मेऽद्य सुदिनं महाभाग्यफलोदयः ।\nयन्मे युष्मत्पदौ दृष्टौ महापुण्यददर्शनौ २५।\nइत्यादिभिः स्तुतिपदैः स्तुत्वागान्मंदिरं स्वकम् ।\nपितरावपि संहृष्टौ पुत्रस्नेहाद्बभूवतुः २६।\nतं दृष्ट्वा रावणो धीमाञ्जगाद निजमातरम् ।\nकोऽयं पुमान्सुरो वाथ यक्षो वाथ नरोत्तमः २७।\nयोऽसौ मम पितुःपादौ सन्निषेव्य गतः पुनः ।\nमहाभाग्यनिधिः स्वीयैर्गणैः सुपरिवारितः २८।\nकेनेदं तपसा लब्धं विमानं वायुवेगधृक् ।\nउद्यानारामलीलादि विलासस्थानमुत्तमम् २९।\nशेष उवाच।\nइति वाक्यं समाकर्ण्य जननी रोषविक्लवा ।\nउवाच पुत्रं विमनाः किंचिन्नेत्रविकारिणी ३०।\nरे पुत्र शृणु मद्वाक्यं बहुशिक्षासमन्वितम् ।\nएतस्य जन्मकर्मादि विचारचतुराधिकम् ३१।\nसपत्न्या मम कुक्षिस्थं विधानं समुपस्थितम् ।\nयेन स्वमातुर्विमलं कुलमुज्ज्वलितं महत् ३२।\nत्वं तु मत्कुक्षिजः कीटः पापः स्वोदरपूरकः ।\nयथा खरः स्वकं भारं जानाति न च तद्गुणम् ३३।\nतथा त्वं लक्ष्यसेऽज्ञानी शयनासनभोगवान् ।\nसुप्तो गतः क्वचिद्भ्रष्ट इत्येव तव संभवः ३४।\nअनेन तपसा लब्धं शिवसंतोषकारिणा ।\nलंकावासो मनोवेगं विमानं राज्यसंपदः ३५।\nसुधन्या जननी त्वस्य सुभाग्या सुमहोदया ।\nयस्याः पुत्रो निजगुणैर्लब्धवान्महतां पदम् ३६।\nइति क्रुधा भाषितमार्तया तया मात्रा स्वयाऽकर्ण्य दुरात्मसत्तमः ।\nरोषं विधायात्मगतं पुनर्वचो जगाद तां निश्चयभृत्तपः प्रति ३७।\nरावण उवाच।\nजनन्याकर्णय वचो मम गर्वसमन्वितम् ।\nरत्नगर्भा त्वमेवासि यस्याः पुत्रास्त्रयो वयम् ३८।\nकोऽसौ कीटः स धनदः क्व तपः स्वल्पकं पुनः ।\nकालं का किंतु तद्राज्यं स्वल्पसेवकसंयुतम् ३९।\nमातः शृणु ममोत्साहात्प्रतिज्ञां करुणान्विते ।\nन केनापि कृतां कर्त्रा महाभाग्ये हि कैकसि ४०।\nयद्यहं भुवनं सर्वं वशेन स्थापयामि वै ।\nतपोभिर्दुष्कृतैः कृत्वा ब्रह्मसंतोषकारकैः ४१।\nअन्नोदके सदा त्यक्त्वा निद्रां क्रीडां तथा पुनः ।\nचेत्तदा पितृलोकस्य घातात्पापं भवेन्मम ४२।\nकुंभकर्णोऽपि कृतवान्विभीषणसमन्वितः ।\nरावणेन सहभ्रात्रेत्युक्त्वागाद्गिरिकाननम् ४३।\nइति श्रीपद्मपुराणे पातालखंडे शेषवात्स्यायनसंवादे रामाश्वमेधे रावणोत्पत्तिर्नाम षष्ठोऽध्यायः ६।"
  }
]
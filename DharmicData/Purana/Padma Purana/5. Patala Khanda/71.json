[
  {
    "text": "श्रीदेव्युवाच-\nभगवन्सर्वभूतेश सर्वात्मन्सर्वसंभव ।\nदेवेश्वर महादेव सर्वज्ञ करुणाकर १।\nत्वयानुकंपितैवाहं भूयोऽप्याहानुकंपया ।\nत्रैलोक्यमोहना मंत्रास्त्वया मे कथिताः प्रभो २।\nतेन देवेन गोपीभिर्महामोहनरूपिणा ।\nकेन केन विशेषण चिक्रीडे तद्वदस्व मे ३।\nमहादेव उवाच।\nएकदा वादयन्वीणां नारदो मुनिपुंगवः ।\nकृष्णावतारमाज्ञाय प्रययौ नंदगोकुलम् ४।\nगत्वा तत्र महायोगमयेशं विभुमच्युतम् ।\nबालनाट्यधरं देवदर्शनं नंदवेश्मनि ५।\nसुकोमलपटास्तीर्णहेमपर्यंकिकोपरि ।\nशयानं गोपकन्याभिः प्रेक्षमाणं सदा मुदम् ६।\nअतीव सुकुमारांगं मुग्धं मुग्धविलोकनम् ।\nविस्रस्तनीलकुटिलकुंतलावनिमंडलम् ७।\nकिंचित्स्मितांकुरव्यंजदेकद्विरदकुड्मलम् ।\nस्वप्रभाभिर्भासयंतं समंताद्भवनोदरम् ८।\nदिग्वाससं समालोक्य सोऽतिहर्षमवाप ह ।\nसंभाष्य गोपतिं नंदमाह सर्वप्रभुप्रियः ९।\nनारायणपराणां तु जीवनं ह्यतिदुर्लभम् ।\nअस्य प्रभावमतुलं न जानंतीह केचन १०।\nभव ब्रह्मादयोऽप्यस्मिन्रतिं वांच्छन्ति शाश्वतीम् ।\nचरितं चास्य बालस्य सर्वेषामेव हर्षणम् ११।\nमुदा गायंति शृण्वंति चाभिनंदंति तादृशाः ।\nअस्मिंस्तव सुतेऽचिंत्यप्रभावे स्निग्धमानसाः १२।\nनराः संति न तेषां वै भवबाधा भविष्यति ।\nमुंचेह परलोकेच्छाः सर्वा बल्लवसत्तम १३।\nएकांतेनैकभावेन बालेऽस्मिन्प्रीतिमाचर ।\nइत्युक्त्वा नंदभवनान्निष्क्रांतो मुनिपुंगवः १४।\nतेनार्चितो विष्णुबुद्ध्या प्रणम्य च विसर्जितः ।\nअथासौ चिंतयामास महाभागवतो मुनिः १५।\nअस्य कांता भगवती लक्ष्मीर्नारायणे हरौ ।\nविधाय गोपिकारूपं क्रीडार्थं शार्ङ्गधन्वनः १६।\nअवश्यमवतीर्णा सा भविष्यति न संशयः ।\nतामहं विचिनोम्यद्य गेहेगेहे व्रजौकसाम् १७।\nविमृश्यैवं मुनिवरो गेहानि व्रजवासिनाम् ।\nप्रविवेशातिथिर्भूत्वा विष्णुबुद्ध्या सुपूजितः १८।\nसर्वेषां बल्लवादीनां रतिं नंदसुते पराम् ।\nदृष्ट्वा मुनिवरः सर्वान्मनसा प्रणनाम ह १९।\nगोपालानां गृहे बालां ददर्श श्वेतरूपिणीम् ।\nस दृष्ट्वा तर्कयामास रमा ह्येषा न संशयः २०।\nप्रविवेश ततो धीमान्नंदसख्युर्महात्मनः ।\nकस्यचिद्गोपवर्य्यस्य भानुनाम्नो गृहं महत् २१।\nअर्चितो विधिवत्तेन सोऽप्यपृच्छन्महामनाः ।\nसाधो त्वमसि विख्यातो धर्मनिष्ठतया भुवि २२।\nतवाहं धनधान्यादि समृद्धिं संविभावये ।\nकच्चित्ते योग्यः पुत्रोऽस्ति कन्या वा शुभलक्षणा २३।\nयतस्ते कीर्तिरखिलं लोकं व्याप्य भविष्यति ।\nइत्युक्तो मुनिवर्य्येण भानुरानीय पुत्रकम् २४।\nमहातेजस्विनं दृप्तं नारदायाभ्यवादयत् ।\nदृष्ट्वा मुनिवरस्तं तु रूपेणाप्रतिमं भुवि २५।\nपद्मपत्रविशालाक्षं सुग्रीवं सुंदरभ्रुवम् ।\nचारुदंतं चारुकर्णं सर्वावयवसुंदरम् २६।\nतं समाश्लिष्य बाहुभ्यां स्नेहाश्रूणि विमुच्य च ।\nततः स गद्गद प्राह प्रणयेन महामुनिः २७।\nनारद उवाच-।\nअयं शिशुस्ते भविता सुसखा रामकृष्णयोः ।\nविहरिष्यति ताभ्यां च रात्रिंदिवमतंद्रितः २८।\nतत आभाष्य तं गोपप्रवरं मुनिपुंगवः ।\nयदा गंतुं मनश्चक्रे तत्रैवं भानुरब्रवीत् २९।\nएकास्ति पुत्रिका देव देवपत्न्युपमा मम ।\nकनीयसी शिशोरस्य जडांधबधिराकृतिः ३०।\nउत्साहाद्वृद्धये याचे त्वां वरं भगवत्तम ।\nप्रसन्नदृष्टिमात्रेण सुस्थिरां कुरु बालिकाम् ३१।\nश्रुत्वैवं नारदो वाक्यं कौतुकाकृष्टमानसः ।\nअथ प्रविश्य भवनं लुठंतीं भूतले सुताम् ३२।\nउत्थाप्यांके निधायातिस्नेहविह्वलमानसः ।\nभानुरप्याययौ भक्तिनम्रो मुनिवरांतिकम् ३३।\nअथ भागवतश्रेष्ठः कृष्णस्यातिप्रियो मुनिः ।\nदृष्ट्वा तस्याः परं रूपमदृष्टाश्रुतमद्भुतम् ३४।\nअभूत्पूर्वसमं मुग्धो हरिप्रेमा महामुनिः ।\nविगाह्य परमानंदसिंधुमेकरसायनम् ३५।\nमुहूर्त्तद्वितयं तत्र मुनिरासीच्छिलोपमः ।\nमुनींद्रः प्रतिबुद्धस्तु शनैरुन्मील्य लोचने ३६।\nमहाविस्मयमापन्नस्तूष्णीमेव स्थितोऽभवत् ।\nअंतर्हृदि महाबुद्धिरेवमेवं व्यचिंतयत् ३७।\nभ्रांतं सर्वेषु लोकेषु मया स्वच्छंदचारिणा ।\nअस्या रूपेण सदृशी दृष्ट्वा नैव च कुत्रचित् ३८।\nब्रह्मलोके रुद्रलोक इंद्रलोके च मे गतिः ।\nन कोपि शोभाकोट्यंशः कुत्राप्यस्या विलोकितः ३९।\nमहामाया भगवती दृष्टा शैलेंद्रनंदिनी ।\nयस्या रूपेण सकलं मुह्यते सचराचरम् ४०।\nसाप्यस्याः सुकुमारांगी लक्ष्मीं नाप्नोति कर्हिचित् ।\nलक्ष्मीः सरस्वती कांति विद्याद्याश्च वरस्त्रियः ४१।\nछायामपि स्पृशंत्यस्याः कदाचिन्नैव दृश्यते ।\nविष्णोर्यन्मोहिनीरूपं हरो येन विमोहितः ४२।\nमया दृष्टं च तदपि कुतोऽस्यासदृशं भवेत् ।\nततोऽस्यास्तत्त्वमाज्ञातुं न मे शक्तिः कथंचन ४३।\nअन्ये चापि न जानंति प्रायेणैनां हरेः प्रियाम् ।\nअस्याः संदर्शनादेव गोविंदचरणांबुजे ४४।\nया प्रेमर्द्धिरभूत्सा मे भूतपूर्वा न कर्हिचित् ।\nएकांते नौमि भवतीं दर्शयित्वातिवैभवम् ४५।\nकृष्णस्य संभवत्यस्या रूपं परमतुष्टये ।\nविमृश्यैवं मुनिर्गोपप्रवरं प्रेष्य कुत्रचित् ४६।\nनिभृते परितुष्टाव बालिकां दिव्यरूपिणीम् ।\nअपि देवि महायोगमायेश्वरि महाप्रभे ४७।\nमहामोहनदिव्यांगि महामाधुर्यवर्षिणि ।\nमहाद्भुतरसानंदशिथिलीकृतमानसे ४८।\nमहाभाग्येन केनापि गतासि मम दृक्पथम् ।\nनित्यमंतर्मुखादृष्टिस्तव देवि विभाव्यते ४९।\nअंतरेव महानंदपरितृप्तैव लक्ष्यसे ।\nप्रसन्नं मधुरं सौम्यमिदं सुमुखमंडनम् ५०।\nव्यनक्तिपरमाश्चर्यं कमप्यंतः सुखोदयम् ।\nरजः संबंधिकलिका शक्तिस्तत्वातिशोभने ५१।\nसृष्टिस्थितिसमाहाररूपिणी त्वमधिष्ठिता ।\nतत्त्वं विशुद्धसत्वाशु शक्तिर्विद्यात्मिका परा ५२।\nपरमानंदसंदोहं दधती वैष्णवं परम् ।\nका त्वयाश्चर्यविभवे ब्रह्मरुद्रादिदुर्गमे ५३।\nयोगींद्राणां ध्यानपथं न त्वं स्पृशसि कर्हिचित् ।\nइच्छाशक्तिर्ज्ञानशक्तिः क्रियाशक्तिस्तवेशितुः ५४।\nतवांशमात्रमित्येवं मनीषा मे प्रवर्त्तते ।\nमायाविभूतयोऽचिंत्यास्तन्मायार्भकमायिनः ५५।\nपरेशस्य महाविष्णोस्ताः सर्वास्ते कलाकलाः ।\nआनंदरूपिणी शक्तिस्त्वमीश्वरि न संशयः ५६।\nत्वया च क्रीडते कृष्णो नूनं वृंदावने वने ।\nकौमारेणैव रूपेण त्वं विश्वस्य च मोहिनी ५७।\nतारुण्यवयसा स्पृष्टं कीदृक्ते रूपमद्भुतम् ।\nकीदृशं तव लावण्यं लीलाहासेक्षणान्वितम् ५८।\nहरि मानुषलोभेन वपुराश्चर्यमंडितम् ।\nद्रष्टुं तदहमिच्छामि रूपं ते हरिवल्लभे ५९।\nयेन नंदसुतः कृष्णो मोहं समुपयास्यति ।\nइदानीं मम कारुण्यान्निजं रूपं महेश्वरि ६०।\nप्रणताय प्रपन्नाय प्रकाशयितुमर्हसि ।\nइत्युक्ता मुनिवर्य्येण तदनुव्रतचेतसा ६१।\nमहामाहेश्वरीं नत्वा महानंदमयीं पराम् ।\nमहाप्रेमतरोत्कंठा व्याकुलांगीं शुभेक्षणाम् ६२।\nईक्षमाणेन गोविंदमेवं वर्णयतास्थितम् ।\nजयकृष्ण मनोहारिञ्जय वृंदावनप्रिय ६३।\nजयभ्रूभंगललित जयवेणुरवाकुल ।\nजय बर्हकृतोत्तंस जयगोपीविमोहन ६४।\nजय कुंकुमलिप्तांग जय रत्नविभूषण ।\nकदाहं त्वत्प्रसादेन अनया दिव्यरूपया ६५।\nसहितं नवतारुण्य मनोहारि वपुःश्रिया ।\nविलोकयिष्ये कैशोरे मोहनं त्वां जगत्पते ६६।\nएवं कीर्त्तयतस्तस्य तत्क्षणादेव सा पुनः ।\nबभूव दधती दिव्यं रूपमत्यंतमोहनम् ६७।\nचतुर्दशाब्दवयसा संमितं ललितं परम् ।\nसमानवयसश्चान्यास्तदैव व्रजबालिकाः ६८।\nआगत्य वेष्टयामासुर्दिव्यभूषांबरस्रजः ।\nमुनींद्रः स तु निश्चेष्टो बभूवाश्चर्यमोहितः ६९।\nबालायास्तास्तदा सख्यश्चरणांबुकणैर्मुनिम् ।\nनिषिच्य बोधयामासुरूचुश्च कृपयान्विताः ७०।\nमुनिवर्य महाभाग महायोगेश्वरेश्वर ।\nत्वयैव परया भक्त्या भगवान्हरिरीश्वरः ७१।\nनूनमाराधितो देवो भक्तानां कामपूरकः ।\nयदियंब्रह्मरुद्राद्यैर्देवैः सिद्धमुनीश्वरैः ७२।\nमहाभागवतैश्चान्यैर्दुर्दर्शा दुर्गमापि च ।\nअत्यद्भुतवयोरूपमोहिनी हरिवल्लभा ७३।\nकेनाप्यचिंत्य भाग्येन तवदृष्टिपथं गता ।\nउत्तिष्ठोत्तिष्ठ विप्रर्षे धैर्यमालंब्य सत्वरम् ७४।\nएनां प्रदक्षिणीकृत्य नमस्कुरु पुनःपुनः ।\nकिं न पश्यसि चार्वंगीमत्यंतव्याकुलामिव ७५।\nअस्मिन्नेव क्षणे नूनमंतर्धानं गमिष्यति ।\nनानया सह संलापः कथंचित्ते भविष्यति ७६।\nदर्शनं च पुनर्नास्याः प्राप्स्यसि ब्रह्मवित्तम ।\nकिंतु वृंदावने कापि भात्यशोकलता शुभा ७७।\nसर्वकालेऽपि पुष्पाढ्या सर्वदिग्व्यापि सौरभा ।\nगोवर्द्धनाददूरेण कुसुमाख्यसरस्तटे ७८।\nतन्मूले ह्यर्द्धरात्रे च द्रक्ष्यस्यस्मानशेषतः ।\nश्रुत्वैवं वचनं तासां स्नेहविह्वलचेतसाम् ७९।\nयावत्प्रदक्षिणीकृत्य प्रणमेद्दंडवन्मुनिः ।\nमुहूर्त्तद्वितयं बालां नानानिर्माणशोभनाम् ८०।\nआहूय भानुं प्रोवाच नारदः सर्वशोभनाम् ।\nएवं प्रभावा बालेयं न साध्या दैवतैरपि ८१।\nकिंतु यद्गृहमेतस्याः पदचिह्नविभूषितम् ।\nतत्र नारायणो देवः स्वयं वसति माधवः ८२।\nलक्ष्मीश्च वसते नित्यं सर्वाभिः सर्वसिद्धिभिः ।\nअद्य एनां वरारोहां सर्वाभरणभूषणाम् ८३।\nदेवीमिव परां गेहे रक्ष यत्नेन सत्तम ।\nइत्युक्त्वा मनसैवैनां महाभागवतोत्तमः ८४।\nतद्रूपमेव संस्मृत्य प्रविष्टो गहनं वनम् ।\nअशोकलतिकामूलमासाद्य मुनिसत्तमः ८५।\nप्रतीक्षमाणो देवीं तां तत्रैवागमनं निशि ।\nस्थितोऽत्र प्रेमविकलश्चिंतयन्कृष्णवल्लभाम् ८६।\nअथ मध्यनिशाभागे युवत्यः परमाद्भुताः ।\nपूर्वं दृष्ट्वास्तथान्याश्च विचित्राभरणस्रजः ८७।\nदृष्ट्वा मनसि संभ्रांतो दंडवत्पतितो भुवि ।\nपरिवार्य मुनिं सर्वास्ताः प्रविविशुः शुभाः ८८।\nप्रष्टुकामोऽपि स मुनिः किंचित्स्वाभिमतं प्रियम् ।\nनाशकत्प्रेमलावण्यप्रियभाषाप्रधर्षितः ८९।\nअथागता मुनिश्रेष्ठं कृतांजलिमवस्थितम् ।\nभक्तिभारानतग्रीवं सविस्मयं ससंभ्रमम् ९०।\nसुविनीततमं प्राह तत्रैव करुणान्विता ।\nअशोकमालिनी नाम्ना अशोकवनदेवता ९१।\nअशोकमालिन्युवाच।\nअशोककलिकायां तु वसाम्यस्यां महामुने ।\nरक्तांबरधरा नित्यं रक्तमालानुलेपना ९२।\nरक्तसिंदूरकलिका रक्तोत्पलवतंसिनी ।\nरक्तमाणिक्यकेयूर मुकुटादिविभूषिता ९३।\nएकदा प्रियया सार्द्धं विहरंत्यो मधूत्सवे ।\nतत्रैव मिलिता गोपबालिकाश्चित्रवाससः ९४।\nअहं चाशोकमालाभिर्गोपवेषधरं हरिम् ।\nरमारूपाश्च ताः सर्वा भक्त्या सम्यगपूजयम् ९५।\nततः प्रभृति चैतासां मध्ये तिष्ठामि सर्वदा ।\nभूषाभिर्विविधाभिश्च तोषयित्वा रमापतिम् ९६।\nपरात्परमहं सर्वं विजानामीह सर्वतः ।\nगोगोपगोपिकादीनां रहस्यं चापि वेद्म्यहम् ९७।\nतव जिज्ञासितं सर्वं हृदि प्रत्यभिभाषितम् ।\nतां देवीमद्भुताकारामद्भुतानंददायिनीम् ९८।\nहरेः प्रियां हिरण्याभां हीरकोज्ज्वलमुद्रिकाम् ।\nकथं पश्यामि लोलाक्षीं कथं वा तत्पदांबुजम् ९९।\nआराध्यतेऽतिभक्त्येति त्वया ब्रह्मन्विमर्शितम् ।\nतत्र ते कथयिष्यामि वृत्तांतं सुमहात्मनाम् १००।\nमानसे सरसि स्थित्वा तपस्तीव्रमुपेयुषाम् ।\nजपतां सिद्धमंत्रांश्च ध्यायतां हरिमीश्वरम् १०१।\nमुनीनां कांक्षतां नित्यं तस्या एव पदांबुजम् ।\nएकसप्ततिसाहस्रं संख्यातानां महौजसाम् १०२।\nतत्तेऽहं कथयाम्यद्य तद्रहस्यं परं वने १०३।\nइति श्रीपद्मपुराणे पातालखंडे श्रीराधाकृष्ण-।\nमाहात्म्ये एकसप्ततितमोऽध्यायः ७१।"
  }
]
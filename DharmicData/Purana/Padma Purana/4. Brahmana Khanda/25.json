[
  {
    "text": "शौनक उवाच।\nश्रीपदं विष्णुचरितं सर्वोपद्रवनाशनम् ।\nसर्वपापक्षयकरं दुष्टग्रहनिवारणम् १।\nविष्णुसान्निध्यदं चैव चतुर्वर्गफलप्रदम् ।\nयः शृणोति नरो भक्त्या चांते याति हरेर्गृहम् २।\nनामोच्चारणमाहात्म्यं श्रूयते महदद्भुतम् ।\nयदुच्चारणमात्रेण नरो यायात्परं पदम् ३।\nतद्वदस्वाधुना सूत विधानं नामकीर्तने ।\nसूत उवाच।\nशृणु शौनक वक्ष्यामि संवादं मोक्षसाधनम् ४।\nनारदः पृष्टवान्पूर्वं कुमारं तद्वदामि ते ।\nएकदा यमुनातीरे निविष्टं शांतमानसम् ५।\nसनत्कुमारं पप्रच्छ नारदो रचिताञ्जलि ।\nश्रुत्वा नानाविधान्धर्मान्धर्मव्यतिकरांस्तथा ६।\nश्रीनारद उवाच।\nयोऽसौ भगवता प्रोक्तो धर्मव्यतिकरो नृणाम् ।\nकथं तस्य विनाशः स्यादुच्यतां भगवत्प्रिय ७।\nश्रीसनत्कुमार उवाच।\nशृणु नारद गोविंद प्रिय गोविंदधर्मवित् ।\nयत्पृष्टं लोकनिर्मुक्तिकारणं तमसः परम् ८।\nसर्वाचारविवर्जिताः शठधियो व्रात्या जगद्वञ्चकाः ।\nदंभाहंकृतिपानपैशुनपराः पापाश्च ये निष्ठुराः ९।\nये चान्ये धनदारपुत्रनिरताः सर्वेऽधमास्तेऽपि हि ।\nश्रीगोविंदपदारविंदशरणाः शुद्धा भवंति द्विज १०।\nतमपि देवकरं करुणाकरस्थविरजंगममुक्तिकरं परम् ।\nअतिचरंत्यपराधपरा जना य इह तान्वपति ध्रुवनाम हि ११।\nसर्वापराधकृदपि मुच्यते हरिसंश्रयः ।\nहरेरप्यपराधान्यः कुर्याद्द्विपदपांसनः १२।\nनामाश्रयः कदाचित्स्यात्तरत्येव स नामतः ।\nनाम्नो हि सर्वसुहृदो ह्यपराधात्पतत्यधः १३।\nश्रीनारद उवाच।\nके तेऽपराधा विप्रेंद्र नाम्नो भगवतः कृताः ।\nविनिघ्नंति नृणां कृत्यं प्राकृतं ह्यानयंति च १४।\nश्रीसनत्कुमार उवाच।\nसतां निंदा नाम्नः परममपराधं वितनुते ।\nयतः ख्यातिं यांतं कथमु सहते तद्विगर्हाम् ।\nशुभस्य* श्रीविष्णोर्य इह गुणनामादिसकलं ।\nधियाभिन्नं पश्येत्स खलु हरिनामाहितकरः १५ *[कहीं-(शिवस्य)]।\nगुरोरवज्ञा श्रुतिशास्त्रनिंदनं तथार्थवादो हरिनाम्नि कल्पनम् ।\nनामापराधस्य हि पापबुद्धिर्न विद्यते तस्य यमैर्हि शुद्धिः १६।\nधर्मव्रतत्याग हुतादि सर्वशुभक्रिया साम्यमपि प्रमादः ।\nअश्रद्दधानो विमुखोऽप्यशृण्वन्यश्चोपदेशः शिवनामापराधः १७।\nश्रुत्वापि नाममाहात्म्यं यः प्रीतिरहितोऽधमः ।\nअहं ममादि परमो नाम्नि सोऽप्यपराधकृत् १८।\nएवं नारद शंकरेण कृपया मह्यं मुनीनां परं ।\nप्रोक्तं नामसुखावहं भगवतो वर्ज्यं सदा यत्नतः ।\nये ज्ञात्वापि न वर्जयंति सहसा नाम्नोऽपराधान्दश ।\nक्रुद्धा मातरमप्यभोजनपराः खिद्यंति ते बालवत् १९।\nअपराधविमुक्तो हि नाम्नि जप्तं सदा चर ।\nनाम्नैव तव देवर्षे सर्वं सेत्स्यति नान्यतः २०।\nश्रीनारद उवाच।\nसनत्कुमार प्रिय साहसानां विवेकवैराग्यविवर्जितानाम् ।\nदेहप्रियार्थात्मपरायणानां मुक्तापराधाः प्रभवंति नः कथम् २१।\nश्रीसनत्कुमार उवाच।\nजाते नामापराधे तु प्रमादे तु कथंचन ।\nसदा संकीर्तयन्नाम तदेकशरणो भवेत् २२।\nनामापराधयुक्तानां नामान्येव हरंत्यघम् ।\nअविश्रांति प्रयुक्तानि तान्येवार्थ कराणि यत् २३।\nनामैकं यस्य चिह्नं स्मरणपथगतं श्रोत्रमूलं गतं वा ।\nशुद्धं वाऽशुद्धवर्णं व्यवहितरहितं तारयत्येव सत्यम् ।\nतच्चेद्देहद्रविणजनितालोभपाखण्ड मध्ये ।\nनिक्षिप्तं स्यान्न फलजनकं शीघ्रमेवात्र विप्र २४।\nइदं रहस्यं परमं पुरा नारद शंकरात् ।\nश्रुतं सर्वाशुभहरमपराधनिवारकम् २५।\nविदुर्विष्ण्वभिधानं ये ह्यपराधपरा नराः ।\nतेषामपि भवेन्मुक्तिः पठनादेव नारद २६।\nनाम्नो माहात्म्यमखिलं पुराणे परिगीयते ।\nततः पुराणमखिलं श्रोतुमर्हसि मानद २७।\nपुराणश्रवणे श्रद्धा यस्य स्याद्भ्रातरन्वहम् ।\nतस्य साक्षात्प्रसन्नः स्याच्छिवो विष्णुश्च सानुगः २८।\nयत्स्नात्वा पुष्करे तीर्थे प्रयागे सिंधुसंगमे ।\nतत्फलं द्विगुणं तस्य श्रद्धया वै शृणोति यः २९।\nये पठंति पुराणानि शृण्वंति च समाहिताः ।\nप्रत्यक्षरं लभंत्येते कपिलादानजं फलम् ३०।\nअपुत्रो लभते पुत्रं धनार्थी लभते धनम् ।\nविद्यार्थी लभते विद्यां मोक्षार्थी मोक्षमाप्नुयात् ३१।\nये शृण्वंति पुराणानि कोटिजन्मार्जितं खलु ।\nपापजालं तु ते हत्वा गच्छंति हरिमंदिरम् ३२।\nपुराणवाचकं विप्रं पूजयेद्भक्तिभावतः ।\nगोभूहिरण्यवस्त्रैश्च गंधपुष्पादिभिर्मुने ३३।\nकांस्यैर्विनिर्मितं पात्रं जलपात्रं मुदान्वितः ।\nकर्णकुंडलकं चैव मुद्रिकां स्वर्णनिर्मिताम् ३४।\nआसनं तु तथा दद्यात्पुष्पमाल्यं तपोधन ।\nवित्तशाठ्यं न कुर्वीत दानं हीनफलं यतः ३५।\nपुराणं वाचयेद्विप्र सर्वकामार्थसिद्धये ।\nसुवर्णं रजतं वस्त्रं पुष्पमाल्यं तु चंदनम् ३६।\nदद्याद्यो पुस्तकं भक्त्या सगच्छेद्धरिमंदिरम् ।\nकुर्वंति विधिनानेन संपूर्णं पुस्तकं च ये ।\nतेषां नामानि लिंपेत चित्रगुप्तोऽर्चनाद्द्विज ३७।\nइति श्रीपाद्मे महापुराणे ब्रह्मखंडे सूतशौनकसंवादे।\nपंचविंशतितमोऽध्यायः २५।"
  }
]
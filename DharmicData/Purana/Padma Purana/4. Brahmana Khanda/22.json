[
  {
    "text": "शौनकउवाच।\nमाहात्म्यं ब्रूहि सर्वज्ञ शृण्वतां पापनाशनम् ।\nसर्वप्राणिहितार्थाय तुलस्या अनुकंपया १।\nसूत उवाच।\nतुलस्याः परिसरे यस्य काननं तिष्ठति द्विज ।\nगृहस्य तीर्थरूपत्वान्नायांति यमकिंकराः २।\nतुलस्याः काननं विप्र सर्वपापहरं शुभम् ।\nरोपयंति नराः श्रेष्ठास्ते न पश्यंति भास्करिम् ३।\nरोपणं पालनं सेवां दर्शनं स्पर्शनं तु यः ।\nकुर्य्यात्तस्य प्रणष्टं स्यात्सर्वपापं द्विजोत्तम ४।\nकोमलैस्तुलसीपत्रैरर्चयंति हरिं तु ये ।\nकालस्य सदनं विप्र ते न यांति महाशयाः ५।\nगंगाद्याः सरितः श्रेष्ठा विष्णु ब्रह्म महेश्वराः ।\nदेवैस्तीर्थैः पुष्कराद्यैस्तिष्ठंति तुलसीदले ६।\nयो युक्तस्तुलसीपत्रैः पापी प्राणान्विमुञ्चति ।\nविष्णोर्निकेतनं याति सत्यमेतन्मयोदितम् ७।\nतुलसीमृत्तिकालिप्तो युक्तः पापशतैरपि ।\nविमुंचति नरः प्राणान्स याति हरिमन्दिरम् ८।\nयो नरो धारयेद्विप्र तुलसीकाष्ठचंदनम् ।\nतस्याङ्गं न स्पृशेत्पापं स याति परमं पदम् ९।\nतुलसीकाष्ठमालां तु कण्ठस्थां वहते तु यः ।\nअप्यशौचोप्यनाचारो भक्त्या याति हरेर्गृहम् १०।\nधात्रीफलकृतामाला तुलसीकाष्ठसंभवा ।\nदृश्यते यस्य देहे तु स वै भागवतो नरः ११।\nतुलसीदलजां मालां कण्ठस्थां वहते तु यः ।\nविष्णूच्छिष्टां विशेषेण स नमस्यो दिवौकसाम् १२।\nयः पुनस्तुलसीमालां कण्ठे कृत्वा जनार्दनम् ।\nपूजयेत्पुण्यमाप्नोति प्रतिपुष्पं गवायुतम् १३।\nधारयन्ति न ये मालां हैतुकाः पापबुद्धयः ।\nनरकान्न निवर्तंते दग्धाः कोपाग्निना हरेः १४।\nन जह्यात्तुलसीमालां धात्रीमालां विशेषतः ।\nमहापातकसंहर्त्रीं धर्मकामार्थदायिनीम् १५।\nस्पृशेच्च यानि लोमानि धात्रीमाला कलौ नृणाम् ।\nतावद्वर्षसहस्राणि वसते केशवालये १६।\nनिवेद्य केशवे मालां तुलसीकाष्ठसंभवाम् ।\nवहते यो नरो भक्त्या तस्य वै नास्ति पातकम् १७।\nतुलसीकाष्ठमालां तु प्रेतराजस्य दूतकाः ।\nदृष्ट्वा नश्यन्ति दूरेण वातोद्धूतं यथा दलम् १८।\nतुलस्या विपिने धात्र्याश्छायासु यो नरोत्तमः ।\nपिण्डं ददाति पितरो मुक्तिं यान्ति द्विजोत्तम १९।\nपाणौ मूर्ध्नि गले चैव कर्णयोश्च मुखे द्विज ।\nधात्रीफलं यस्तु धत्ते स विज्ञेयो हरिः स्वयम् २०।\nधात्रीपत्रैः फलैर्विप्र श्रीहरिं चार्चयेद्द्विज ।\nकोटिजन्मार्जितं पापं पूजया नश्यति सकृत् २१।\nयज्ञादेवाश्च मुनयस्तीर्थानि कार्तिके द्विज ।\nधात्रीवृक्षं समाश्रित्य तिष्ठन्ति कार्तिके सदा २२।\nधात्रीपत्रं कार्तिके च द्वादश्यां तुलसीदलम् ।\nचिनोति यो नरो गच्छेन्निरयं यातनामयम् २३।\nधात्रीछायासु यो विप्र चान्नं भुनक्ति कार्तिके ।\nअन्नसंसर्गजं पापमावर्षं तस्य नश्यति २४।\nतुलसीवनमध्ये च धात्रीमूले च कार्तिके ।\nकुर्याद्धर्यर्चनं विप्र वैकुण्ठं याति स ध्रुवम् २५।\nतुलसीमूलदेशेऽपि स्थितं वारि द्विजोत्तम ।\nगृह्णाति मस्तके भक्त्या पापी याति हरेर्गृहम् २६।\nतुलसीपत्रगलितं यस्तोयं शिरसावहेत् ।\nसर्वतीर्थेषु स स्नातश्चांते याति हरेर्गृहम् २७।\nपुरा कश्चिद्द्विजश्रेष्ठो द्वापरेऽभून्महामुने ।\nस्नात्वैकदा तुलस्यै स वनं दत्वा गृहं गतः २८।\nआदित्यो वर्चसा नाम्ना मार्त्तंड इव पुण्यतः ।\nतृषार्तो भक्षकः कश्चिदागतो बहुकल्मषः २९।\nतुलस्यामूलतस्तोयं पीत्वा चासौ हतांहसः ।\nत्वरयाप्यागतो व्याधो नाम्ना यश्चासिमर्द्दनः ३०।\nउवाच भुक्तं चान्नं च भुक्त्वा भग्नं गतः किमु ।\nकृत्वा मे पाकभांडस्थं चागतो हिंसकस्य ते ३१।\nविव्याध तं गतप्राणं नेतुं वै शमनाज्ञया ।\nआगताः किंकराः क्रुद्धाः पाशमुद्गरपाणयः ३२।\nबद्ध्वा नेतुं मनश्चक्रुरागता विष्णुकिंकराः ।\nतदा छित्त्वा चर्मपाशं स्यंदने तं मनोहरे ३३।\nतूर्णमारोहयामासुः पप्रच्छुर्विनयान्विताः ।\nतेऽपि पुण्येन भोः संतः केन वै नीयतेऽप्यसौ ३४।\nऊचुस्तेऽसौ पुरा राजा पुण्यं बहुतरं कृतम् ।\nअकरोद्धरणं कांचित्सुंदरीं चांगनामयम् ३५।\nअनेन चांहसा राजा गतो वै शमनक्षयम् ।\nतत्रक्लेशं तु युष्माभिर्दत्तं वै शमनाज्ञया ३६।\nताम्रमय्यास्त्रियासार्द्धं क्रीडां सुप्त्वा चकार सः ।\nतप्तायां लोहशय्यायां वैक्लव्यं कर्मणा नृप ३७।\nतप्तायोभीषणं तप्तं लोहस्तंभं यमाज्ञया ।\nततः स्थितः समालिंग्य भुक्त्वा दुःखं चिरं नृपः ३८।\nसिक्तः क्षारांबुधाराभिरन्यैर्वै शमनालये ।\nततो नरकशेषे च पापयोनौ मुहुर्मुहुः ३९।\nजन्मासाद्य चिरं दुःखमनुभूतं स्वकर्मणा ।\nतुलसीमूलकं वारि पीत्वा याति हरेर्गृहम् ४०।\nइदानीं तद्वचः श्रुत्वा गतादूता यथागताः ।\nतेन सार्द्धं विष्णुदूता गता वैकुंठमंदिरम् ४१।\nमाहात्म्यं कथितं ब्रह्मन्तुलस्याः पापनाशनम् ।\nकुर्वंति सेवां ये भक्त्या न जाने किं भवेन्मुने ४२।"
  }
]
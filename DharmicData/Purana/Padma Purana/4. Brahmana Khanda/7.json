[
  {
    "text": "शौनक उवाच-\nकथयस्व महाप्राज्ञ गोलोकं याति कर्मणा ।\nसुमते दुस्तरात्केन जनः संसारसागरात् ।\nराधायाश्चाष्टमी सूत तस्या माहात्म्यमुत्तमम् १।\nसूत उवाच-\nब्रह्माणं नारदोऽपृच्छत्पुरा चैतन्महामुने ।\nतच्छृणुष्व समासेन पृष्टवान्स इति द्विज २।\nनारद उवाच-\nपितामह महाप्राज्ञ सर्वशास्त्रविदां वर ।\nराधाजन्माष्टमी तात कथयस्व ममाग्रतः ३।\nतस्याः पुण्यफलं किंवा कृतं केन पुरा विभो ।\nअकुर्वतां जनानां हि किल्बिषं किं भवेद्द्विज ४।\nकेनैव तु विधानेन कर्त्तव्यं तद्व्रतं कदा ।\nकस्माज्जाता च सा राधा तन्मे कथय मूलतः ५।\nब्रह्मोवाच-\nराधाजन्माष्टमीं वत्स शृणुष्व सुसमाहितः ।\nकथयामि समासेन समग्रं हरिणा विना ६।\nकथितुं तत्फलं पुण्यं न शक्नोत्यपि नारद ।\nकोटिजन्मार्जितं पापं ब्रह्महत्यादिकं महत् ७।\nकुर्वंति ये सकृद्भक्त्या तेषां नश्यति तत्क्षणात् ।\nएकादश्याः सहस्रेण यत्फलं लभते नरः ८।\nराधाजन्माष्टमी पुण्यं तस्माच्छतगुणाधिकम् ।\nमेरुतुल्यसुवर्णानि दत्वा यत्फलमाप्यते ९।\nसकृद्राधाष्टमीं कृत्वा तस्माच्छतगुणाधिकम् ।\nकन्यादानसहस्रेण यत्पुण्यं प्राप्यते जनैः १०।\nवृषभानुसुताष्टम्या तत्फलं प्राप्यते जनैः ।\nगंगादिषु च तीर्थेषु स्नात्वा तु यत्फलं लभेत् ११।\nकृष्णप्राणप्रियाष्टम्याः फलं प्राप्नोति मानवः ।\nएतद्व्रतं तु यः पापी हेलया श्रद्धयापि वा १२।\nकरोति विष्णुसदनं गच्छेत्कोटिकुलान्वितः ।\nपुरा कृतयुगे वत्स वरनारी सुशोभना १३।\nसुमध्या हरिणीनेत्रा शुभांगी चारुहासिनी ।\nसुकेशी चारुकर्णी च नाम्ना लीलावती स्मृता १४।\nतया बहूनि पापानि कृतानि सुदृढानि च ।\nएकदा साधनाकांक्षी निःसृत्य पुरतः स्वतः १५।\nगतान्यनगरं तत्र दृष्ट्वा सुज्ञ जनान्बहून् ।\nराधाष्टमीव्रतपरान्सुंदरे देवतालये १६।\nगंधपुष्पैर्धूपदीपैर्वस्त्रैर्नानाविधैः फलैः ।\nभक्तिभावैः पूजयंतो राधाया मूर्तिमुत्तमाम् १७।\nकेचिद्गायंति नृत्यंति पठंति स्तवमुत्तमम् ।\nतालवेणुमृदंगांश्च वादयंति च के मुदा १८।\nतांस्तांस्तथाविधान्दृष्ट्वा कौतूहलसमन्विता ।\nजगाम तत्समीपं सा पप्रच्छ विनयान्विता १९।\nभोभोः पुण्यात्मानो यूयं किं कुर्वंतो मुदान्विताः ।\nकथयध्वं पुण्यवंतो मां चैव विनयान्विताम् २०।\nतस्यास्तु वचनं श्रुत्वा परकार्यहितेरताः ।\nआरेभिरे तदा वक्तुं वैष्णवा व्रततत्पराः २१।\nराधाव्रतिन ऊचुः-\nभाद्रे मासि सिताष्टम्यां जाता श्रीराधिका यतः ।\nअष्टमी साद्य संप्राप्ता तां कुर्वाम प्रयत्नतः २२।\nगोघातजनितं पापं स्तेयजं ब्रह्मघातजम् ।\nपरस्त्रीहरणाच्चैव तथा च गुरुतल्पजम् २३।\nविश्वासघातजं चैव स्त्रीहत्याजनितं तथा ।\nएतानि नाशयत्याशु कृता या चाष्टमी नृणाम् २४।\nतेषां च वचनं श्रुत्वा सर्वपातकनाशनम् ।\nकरिष्याम्यहमित्येव परामृष्य पुनः पुनः २५।\nतत्रैव व्रतिभिः सार्द्धं कृत्वा सा व्रतमुत्तमम् ।\nदैवात्सा पंचतां याता सर्पघातेन निर्मला २६।\nततो यमाज्ञया दूताः पाशमुद्गरपाणयः ।\nआगतास्तां समानेतुं बबंधुरतिकृच्छ्रतः २७।\nयदा नेतुं मनश्चक्रुर्यमस्य सदनं प्रति ।\nतदागता विष्णुदूताः शंखचक्रगदाधराः २८।\nहिरण्मयं विमानं च राजहंसयुतं शुभम् ।\nछेदनं चक्रधाराभिः पाशं कृत्वा त्वरान्विताः २९।\nरथे चारोपयामासुस्तां नारीं गतकिल्बिषाम् ।\nनिन्युर्विष्णुपुरं ते च गोलोकाख्यं मनोहरम् ३०।\nकृष्णेन राधया तत्र स्थिता व्रतप्रसादतः ।\nराधाष्टमीव्रतं तात यो न कुर्य्याच्च मूढधीः ३१।\nनरकान्निष्कृतिर्नास्ति कोटिकल्पशतैरपि ।\nस्त्रियश्च या न कुर्वंति व्रतमेतच्छुभप्रदम् ३२।\nराधाविष्णोः प्रीतिकरं सर्वपापप्रणाशनम् ।\nअंते यमपुरीं गत्वा पतंति नरके चिरम् ३३।\nकदाचिज्जन्मचासाद्य पृथिव्यां विधवा ध्रुवम् ।\nएकदा पृथिवी वत्स दुष्टसंघैश्च ताडिता ३४।\nगौर्भूत्वा च भृशं दीना चाययौ सा ममांतिकम् ।\nनिवेदयामास दुःखं रुदंती च पुनः पुनः ३५।\nतद्वाक्यं च समाकर्ण्य गतोऽहं विष्णुसंनिधिम् ।\nकृष्णे निवेदितश्चाशु पृथिव्या दुःखसंचयः ३६।\nतेनोक्तं गच्छ भो ब्रह्मन्देवैः सार्द्धं च भूतले ।\nअहं तत्रापि गच्छामि पश्चान्ममगणैः सह ३७।\nतच्छ्रुत्वा सहितो दैवैरागतः पृथिवीतलम् ।\nततः कृष्णः समाहूय राधां प्राणगरीयसीम् ३८।\nउवाच वचनं देवि गच्छेहं पृथिवीतलम् ।\nपृथिवीभारनाशाय गच्छ त्वं मर्त्त्यमंडलम् ३९।\nइति श्रुत्वापि सा राधाप्यागता पृथिवीं ततः ।\nभाद्रे मासि सिते पक्षे अष्टमीसंज्ञिके तिथौ ४०।\nवृषभानो र्यज्ञभूमौ जाता सा राधिका दिवा ।\nयज्ञार्थं शोधितायां च दृष्टा सा दिव्यरूपिणी ४१।\nराजानं दमना भूत्वा तां प्राप्य निजमंदिरम् ।\nदत्तवान्महिषीं नीत्वा सा च तां पर्यपालयत् ४२।\nइति ते कथितं वत्स त्वया पृष्टं च यद्वचः ।\nगोपनीयं गोपनीयं गोपनीयं प्रयत्नतः ४३।\nसूत उवाच-\nय इदं शृणुयाद्भक्त्या चतुर्वर्गफलप्रदम् ।\nसर्वपापविनिर्मुक्तश्चांतेयातिहरेर्गृहम् ४४।\nइति श्रीपाद्मे महापुराणे ब्रह्मखंडे ब्रह्मनारदसंवादे श्रीराधाष्टमीमाहात्म्यंनाम सप्तमोऽध्यायः ७।"
  }
]
[
  {
    "text": "सूत उवाच-\nशृणु शौनक वक्ष्यामि चान्यधर्म्मं पुरातनम् ।\nव्यासजैमिनिसंवादं श्रोतॄणां पापनाशनम् १।\nजैमिनिरुवाच-\nकर्म्मणा हि गुरो केन मंदिरं जगतीपतेः ।\nयाति तत्कथयस्वाद्य नरः पापी च मे प्रभो २।\nव्यास उवाच-\nश्रीकृष्णमंदिरे यो वै लेपनं कुरुते नरः ।\nसर्वपापविनिर्मुक्तः श्रांतो याति हरेर्गृहम् ३।\nयश्चांबुलेपनं कुर्यात्संक्षेपाच्छृणु जैमिने ।\nतस्यपुण्यमहं वच्मि मंदिरे जगतीपतेः ४।\nतत्र यावंति पश्यंति रजांसि च द्विजोत्तम ।\nतावत्कल्पसहस्राणि स वसेद्विष्णुमंदिरे ५।\nपुरासीद्दंडको नाम्ना चौरो लोकभयप्रदः ।\nब्रह्मस्वहारी मित्रघ्नो युगे द्वापरसंज्ञके ६।\nअसत्यभाषी क्रूरश्च परस्त्रीगमने रतः ।\nगोमांसाशी सुरापश्च पाखंडजनसंगभाक् ७।\nवृत्तिच्छेदी द्विजातीनां न्यासापहारकस्तथा ।\nशरणागतहंता च वेश्याविभ्रमलोलुपः ८।\nएकदा स द्विजश्रेष्ठ कस्यचिद्विष्णुमंदिरम् ।\nजगाम हरणार्थाय विष्णोर्द्रव्यं स मूढधीः ९।\nअथ द्वारि प्रविश्यासावंघ्रिः कर्द्दमसंयुतः ।\nप्रोच्छितः सकलं निम्ने भूमौ देवगृहस्य च १०।\nतेनैव कर्म्मणा भूमिर्निम्नरिक्ता बभूव ह ।\nलोहस्य च शलाकाभ्यां मुद्घाट्यत्वररंमुदा ११।\nप्रविवेश हरेर्गेहं वितानवरशोभितम् ।\nरत्नकांचनदीपाढ्यं परिध्वस्त महत्तमम् १२।\nनानापुष्पसुगंधाढ्यं नानापात्रसमाकुलम् ।\nसुवासितस्य तैलस्य गंधेन परिपूरितम् १३।\nअनेनहारकेणाथ पर्य्यंके सुमनोहरे ।\nशायितो राधया सार्द्धं दृष्टः पीतांबरोऽच्युतः १४।\nप्रणम्य राधिकानाथं निष्पापः सोऽभवत्तदा ।\nनेष्याम्यथ न नेष्यामि अनेन किं भवेन्मम १५।\nसेवां कर्त्तुमशक्तोऽहं यतश्चौरोऽस्मि सर्वदा ।\nद्रव्येण कार्यमस्तीति तन्नेतुं कृतवान्मनः १६।\nपातयित्वांशुकं भूमौ कौशेयं कमलापतेः ।\nबबंध वस्तुजातं च पाणौ कृत्वा सकंपितः १७।\nविष्णोर्मायापतेश्चाथ तानि सर्वाणि जैमिने ।\nकृत्वा शब्दं सुघोरं च पतितान्यथ तानि वै १८।\nपरित्यज्य सुनिद्रां च धावंत इति किन्वहो ।\nआगता बहुशो लोकाश्चोरो द्रव्यं जवेन च १९।\nत्यक्त्वा धनं च चौरोऽपि त्रस्तः किंचिज्जगाम ह ।\nदंशितः कालसर्पेण मृतोऽसौ गतकिल्बिषः २०।\nयमाज्ञया तस्य दूताः पाशमुद्गरपाणयः ।\nआगतास्तं समानेतुं दंष्ट्रिणश्चर्मवाससः २१।\nबबंधुश्चर्मपाशेन निन्युर्दुर्गमवर्त्मना ।\nदृष्ट्वा तं शमनः क्रुद्धः पप्रच्छ सचिवं प्रति २२।\nयम उवाच-\nअनेन किं कृतं कर्म पापं वा पुण्यमेव वा ।\nसमूलं वद हे प्राज्ञ चित्रगुप्त ममाग्रतः २३।\nचित्रगुप्त उवाच-\nसृष्टानि यानि पापानि विधात्रा पृथिवीतले ।\nकृतान्यनेन मूढेन सत्यमेतन्मयोदितम् २४।\nकिंत्वाकर्णय लोकेश सुकृतं चास्य वर्त्तते ।\nमन्येऽहं यमुनाभ्रातः सर्वपापविलोपि तत् २५।\nधर्मराज उवाच-\nकिं पुण्यं वर्त्ततेऽमात्य वद सारं ममांतिके ।\nश्रुत्वैवं तद्विधास्यामि यत्र योग्यो भवेदसौ २६।\nयमस्य वचनं श्रुत्वा सभयश्चित्रगुप्तकः ।\nकृत्वा हस्तांजलिं प्राह चात्मनः स्वामिने द्विज २७।\nचित्रगुप्त उवाच-\nहरणार्थं हरेर्द्रव्यं गतोऽसौ पापिनां वरः ।\nप्रोज्झितः कर्द्दमो राजन्पादयोर्द्वारतो हरेः २८।\nबभूव लिप्ता सा भूमिर्बिलच्छिद्र विवर्जिता ।\nतेन पुण्यप्रभावेण निर्गतं पातकं महत् ।\nवैकुंठं प्रतियोग्योऽसौ निर्गतस्तव दंडतः २९।\nव्यास उवाच-\nश्रुत्वा स वचनं तस्य पीठं कनकनिर्मितम् ।\nददौ तस्मै चोपविष्टस्तत्र पूज्योयमेनसः ३०।\nननाम शिरसा तं वै प्रोवाच विनयान्वितः ।\nयम उवाच-\nपवित्रं मंदिरं मेऽद्य पादयोस्तद्धि रेणुभिः ३१।\nकृतार्थोऽस्मि कृतार्थोऽस्मि कृतार्थोऽस्मि न संशयः ।\nइदानीं गच्छ भो साधो हरेर्मंदिरमुत्तमम् ३२।\nनानाभोगसमायुक्तं जन्ममृत्युनिवारणम् ।\nव्यास उवाच-\nइत्युक्त्वा धर्मराजोऽसौ स्यंदने स्वर्णनिर्मिते ३३।\nराजहंसयुते दिव्ये तमारोप्य गतैनसम् ।\nसमस्तसुखदं स्थानं प्रेषयामास चक्रिणः ३४।\nएवं प्रविष्टो वैकुंठे तत्र तस्थौ सुखं चिरम् ।\nलेपनं ये प्रकुर्वंति भक्त्या तु हरिमंदिरम् ३५।\nतेषां किं वा भविष्यति न जानेऽहं द्विजोत्तम ।\nय इदं शृणुयाद्भक्त्या पठेद्यो वा समाहितः ३६।\nकोटिजन्मार्जितं पापं नश्यत्येव न संशयः ३७।\nइति श्रीपाद्मेमहापुराणे ब्रह्मखंडे हरिमंदिरलेपनमाहात्म्यं।\nनाम द्वितीयोऽध्यायः २।"
  }
]
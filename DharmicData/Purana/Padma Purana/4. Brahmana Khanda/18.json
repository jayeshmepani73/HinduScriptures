[
  {
    "text": "शौनक उवाच।\nअगम्यागमनं सूत कुर्याद्यो वै विमोहितः ।\nतस्य शुद्धिर्भवेत्केन कथयस्व समूलतः १।\nसूत उवाच।\nअभिगच्छति चांडालीं श्वपाकीं यो द्विजोत्तमः ।\nउपवासत्रयं कुर्यात्प्राजापत्यं चरेत्ततः २।\nसशिखं वपनं चैव दद्याद्गोद्वयमेव च ।\nयथार्थदक्षिणां दत्वा शुद्धिमाप्नोति स द्विजः ३।\nक्षत्त्रियो वापि चांडालीं वैश्यो वा यदि गच्छति ।\nप्राजापत्यं सकृच्छ्रं च दद्याद्गोमिथुनद्वयम् ४।\nअनुगच्छति शूद्रो हि श्वपाकीं च तपोधन ।\nचतुर्गोमिथुनं दद्यात्प्राजापत्यं व्रतं चरेत् ५।\nमातरं यदि वा गच्छेद्भगिनीं स्वसुतामपि ।\nवधूं च मोहितो गच्छंस्त्रीणि कृच्छ्राण्यथाचरेत् ६।\nचांद्रायणत्रयं कृत्वा दद्याद्गोमिथुनत्रयम् ।\nसशिखं वपनं कृत्वा पंचगव्यं पिबेत्ततः ७।\nहुते ह्यग्नौ तथाप्यत्र शुद्ध्यत्येवं तपोधन ।\nपितृदारान्द्विजश्रेष्ठ मातुश्च भगिनीं तथा ८।\nगुरुपत्नीं मातुलानीं भ्रातुर्भार्यां स्वगोत्रजाम् ।\nयदि गच्छति मोहेन प्राजापत्यद्वयं चरेत् ९।\nचांद्रायणत्रयं ब्रह्मन्पंचगोमिथुनानि च ।\nविप्रेभ्यो दक्षिणां दद्याच्छुध्यते नात्र संशयः १०।\nगां च गच्छति यो मूढ उपवासत्रयं चरेत् ।\nधेनुं दत्त्वा तथा चान्नं शुद्ध्यत्यत्र न संशयः ११।\nवेश्यां खरीं शूकरीं च कपिं तुं महिषीं द्विज ।\nआकंठतः समाक्षिप्य गोमयोदककर्द्दमे १२।\nतत्र तिष्ठेन्निराहारो त्रिरात्रेणैव शुद्ध्यति ।\nसशिखं वपनं कृत्वा त्रिरात्रमुपवासयेत् १३।\nएकरात्रं जले स्थित्वा शुद्ध्यत्येव न संशयः ।\nब्राह्मणीं तु यदा गच्छेत्यो नरः काममोहितः १४।\nप्राजापत्यत्रयं कुर्य्याच्चांद्रायणत्रयं तथा ।\nगोत्रयं तु तथा दद्याच्छुद्ध्यत्येव तपोधन १५।\nब्राह्मणी पंचगव्यं तु पंचरात्रं पिबेद्द्विज ।\nगोद्वयं दक्षिणां दद्याच्छुध्यत्यत्र न संशयः १६।\nपरांगनां यदागच्छेत्कृच्छ्रं सांतपनं चरेत् ।\nयथार्गला तथा योषित्तस्मात्तां परिवर्जयेत् १७।\nवर्णबाह्यां तथा नीचामनुगच्छेत्सकृन्नरः ।\nप्राजापत्यं चरेत्कृच्छ्रं शुद्ध्यत्येव न संशयः १८।\nअंगारसदृशी योषित्सर्पिः कुंभसमः पुमान् ।\nतस्याः परिसरे ब्रह्मन्न स्थातव्यं कदाचन १९।\nजारेण जनयेद्गर्भं या च नारी कुलांतका ।\nत्याज्या सा सर्वथा ब्रंह्मस्तत्र दोषो न विद्यते २०।\nया च नारी गृहाद्गच्छेत्त्यक्त्वा बंधून्स्वकानपि ।\nनष्टा सा च कुलभ्रष्टा न तस्याः संगमः पुनः २१।\nया च नारी यदा गच्छेन्मोहिता परपूरुषम् ।\nप्राजापत्यं चरेत्कृच्छ्रं पंचगव्यं पिबेत्ततः २२।\nगोद्वयं तु ततो दद्याच्छुध्यत्येव न संशयः ।\nब्राह्मणी बालिशा ब्रह्मन्मोहिता परपूरुषम् २३।\nयदा गच्छेत्तदा त्याज्या जनैर्दोषो न विद्यते ।\nयो गच्छेद्ब्राह्मणीं विप्र भूसुरः काममोहितः ।\nगो तिलांश्च तदा दद्याच्छुद्ध्यत्यत्र न संशयः २४।\nइति श्रीपाद्मे महापुराणे ब्रह्मखंडे सूतशौनकसंवादे अष्टादशोऽध्यायः १८।"
  }
]
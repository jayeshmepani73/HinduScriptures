[
  {
    "text": "शौनक उवाच।\nविदुषांवर तत्त्वज्ञ कथयस्व महामते ।\nइदानीं मम दानानां माहात्म्यं क्रमतो मुने १।\nसूत उवाच।\nक्षितिदानं मुनिश्रेष्ठ दानानामुत्तमं मतम् ।\nयेन कृतं वै तद्दानं सर्वदानफलं मतम् २।\nक्षितिं ससस्यां यो दद्याद्ब्राह्मणाय द्विजोत्तम ।\nविष्णुलोके सुखं भुंक्ते यावदिंद्राश्चतुर्दश ३।\nपृथिव्यां जन्म चासाद्य सार्वभौमस्ततो नृपः ।\nमहीं सर्वां चिरं भुक्त्वा व्रजेद्वै श्रीहरेर्गृहम् ४।\nगोचर्ममात्रां भूमिं यः प्रयच्छति द्विजातये ।\nस गच्छति हरेर्गेहं सर्वपापविवर्जितः ५।\nशतं गावो वृषश्चैको यत्र तिष्ठंत्ययंत्रिताः ।\nगोचर्ममात्रां तां भूमिं प्रवदंति महर्षयः ६।\nभूमिनेता भूमिदाता द्वौ चापि स्वर्गगामिनौ ।\nग्राह्या भूमिर्द्विजैः प्राज्ञैस्त्यक्त्वा दानशतान्यपि ७।\nअज्ञानी भूसुरो यस्तु त्यजेद्भूमिं विमोहितः ।\nप्रतिजन्मन्यसौ विप्रो भवेच्चात्यंत दुःखभाक् ८।\nअन्यतो यः समासाद्य दद्याद्भूमिं द्विजातये ।\nतस्मै विप्र जगन्नाथो ददाति परमं पदम् ९।\nस्वदत्तां परदत्तां च मेदिनीं यो हरेद्द्विज ।\nयुक्तः कोटिकुलैर्याति नरकं चातिदारुणम् १०।\nहरेद्यो वै महीं विप्र देवब्राह्मणयोरपि ।\nन दृष्टा निष्कृतिस्तस्य कोटिकल्पशतैर्मुने ११।\nभूमिं यो परदत्तां च रक्षति क्ष्मापतिर्द्विज ।\nपुण्यं कोटिगुणं स्याद्वै तस्य दानं जनादपि १२।\nसप्तद्वीपां महीं दत्त्वा यत्पुण्यं प्राप्यते द्विज ।\nतत्पुण्यं प्राप्नुयान्मर्त्यो धेनुं यच्छन्द्विजातये १३।\nददाति वृषभं यस्तु दरिद्राय कुटुंबिने ।\nसर्वपापविनिर्मुक्तो शिवलोकं स गच्छति १४।\nतिलप्रमाणं स्वर्णं यो ब्राह्मणाय प्रयच्छति ।\nहरेर्निकेतनं याति युक्तः कोटिकुलैरपि १५।\nयो दद्याद्रजतं विप्र साधवे भूसुराय वै ।\nप्राप्नोति चंद्रलोकं च पिबेत्तत्रामृतं सदा १६।\nप्रवालं मौक्तिकं चैव हीरकं च मणिं तथा ।\nयो ददाति द्विजश्रेष्ठ स्वर्गलोकं स गच्छति १७।\nतुलापुरुषदानेन यत्पुण्यं लभते जनः ।\nशालग्रामशिलां दत्त्वा तस्मात्कोटिगुणं लभेत् १८।\nसप्तद्वीपां क्षितिं दत्वा सशैलवनकाननाम् ।\nयत्पुण्यं लभते तद्वै शालग्रामशिलाप्रदः १९।\nशालग्रामशिलां यो वै दद्याद्भूमिसुराय च ।\nतेन विप्र प्रदत्तानि भुवनानि चतुर्दश २०।\nतुलापुरुषदानं यः करोति द्विजपुंगव ।\nजनन्याश्चोदरे तस्य पुनर्जन्म न विद्यते २१।\nसालंकारां द्विजश्रेष्ठ कन्यां यच्छति यो नरः ।\nस गच्छेद्ब्रह्मसदनं पुनर्जन्म न विद्यते २२।\nकन्याविक्रयिणो नास्ति नरकान्निष्कृतिः पुनः ।\nकन्यादानकृतो नास्ति स्वर्गादागमनं पुनः २३।\nउपानहौ वातपत्रं यो ददाति द्विजातये ।\nप्रेत्य चेंद्रपुरं गत्वा वसेत्कल्पचतुष्टयम् २४।\nवस्त्रं यच्छति यो दिव्यं साधवे वै द्विजायते ।\nस्वर्गे दिव्यांबरधरश्चिरं तिष्ठेद्द्विजोत्तम २५।\nधेनुं पुरातनीं यच्छेद्वस्त्रं च जरितं द्विज ।\nनूत्नां रजोवतीं कन्यां स गच्छेन्निरयं तथा २६।\nकन्याविक्रयिणो ब्रह्मन्न पश्येल्लपनं बुधः ।\nदृष्ट्वा चाज्ञानतो वापि कुर्य्यान्मार्तंड दर्शनम् २७।\nफलदाता नरो गच्छेत्त्रिदिवं च द्विजोत्तम ।\nभुंक्ते कल्पसहस्राणि फलं तत्रामृतोपमम् २८।\nशाकं यच्छति यो मर्त्यो शिवस्यभवनं द्विज ।\nयाति कल्पद्वयं भुंक्ते दुर्ल्लभं पायसं सुरैः २९।\nघृतदो दधिदश्चैव तक्रदो दुग्धदस्तथा ।\nविष्णोर्निकेतनं गत्वा सुधापानं करोति सः ३०।\nगंधदः पुष्पदश्चैव मर्त्यो याति सुरालयम् ।\nतिष्ठेद्युगसहस्राणि गंधपुष्पविभूषितः ३१।\nशय्यादानं दानसारं ब्राह्मणाय ददाति यः ।\nस याति ब्रह्मसदनं पर्य्यंके शेरते चिरम् ३२।\nपीठदाता दीपदाता सर्वदुष्कृतवर्जितः ।\nस्वर्गे सिंहासने तिष्ठेज्ज्वलद्दीपावलीवृतः ३३।\nतांबूलं यो नरो दद्याद्भूमिं भुंक्तेऽखिलां सुखम् ।\nस्वर्गे देवांगनाक्रोडे सुप्तस्तांबूलमत्ति वै ३४।\nविद्यादानं दानवरं करोति यो नरोत्तमः ।\nप्रेत्य स सन्निधिं विष्णोस्तिष्ठेद्युगशतत्रयम् ३५।\nप्राप्य ज्ञानं ततस्तत्र दुर्ल्लभं वै द्विजर्षभ ।\nदुर्ल्लभं मोक्षमाप्नोति श्रीहरेः कृपया द्विज ३६।\nअनाथं दुःखितं विप्रं पाठयेद्वै नरोत्तमः ।\nश्रीहरेर्भवनं याति पुनर्जन्मविवर्जितः ३७।\nयो नरः पुस्तकं दद्याद्भक्तिश्रद्धासमन्वितः ।\nप्रतिवर्णं लभेत्पुण्यं कपिलाकोटिदानजम् ३८।\nमधुदो गुडदश्चैव मर्त्यो यातीक्षुसागरम् ।\nलवणप्रदो नरो याति वारुणं लोकमेव च ३९।\nसर्वेषामेव दानानामन्नं वारि द्विजोत्तम ।\nतत्त्वज्ञैर्मुनिभिः सर्वैः प्रवरं वै प्रकीर्त्तितम् ४०।\nअन्नं वारि द्विजश्रेष्ठ येन दत्तं महीतले ।\nतेन दत्तानि दानानि सर्वाणि च द्विजर्षभ ४१।\nअन्नदो यो नरो विप्र प्राणदश्च प्रकीर्त्तितः ।\nतस्मात्समस्तदानानामन्नदो लभते फलम् ४२।\nयथाचान्नं तथा वारि द्वे तुल्ये च प्रकीर्त्तिते ।\nवारिणा च विना चान्नं सिद्धं न स्याद्द्विजोत्तम ४३।\nक्षुधा तृषा द्विज व्याघ्र द्वे च तुल्ये प्रकीर्त्तिते ।\nअतश्चान्नं च तोयं च श्रेष्ठं प्रोक्तं बुधैरपि ४४।\nअन्नदानं क्षितौ ब्रह्मन्ये कुर्वंति नरोत्तमाः ।\nसर्वपापविनिर्मुक्ता गच्छंति हरिमंदिरम् ४५।\nयावंत्यन्नानि भो विप्र यच्छति क्षितिमंडले ।\nब्रह्महत्याश्च तावंत्यो नश्यंत्येव तपोधन ४६।\nयच्छतां चान्नदानानि शरीराणि च पातकम् ।\nगात्राणि गृह्णतां त्यक्त्वा सहसा यांति शौनक ४७।\nअतः पापिष्ठ चान्नानि न गृह्णंति मनीषिणः ।\nगृह्णंति मोहाद्ये मूढा भवंति पापभागिनः ४८।\nकुर्याद्भूमिष्ठमुदकं चैकं भो द्विजसत्तम ।\nसर्वपापैर्विनिर्मुक्तो व्रजेत्स हरिमंदिरम् ४९।\nप्रयत्नेन द्विजश्रेष्ठ कर्त्तव्यो धनसंचयः ।\nसंचितं च धनं ब्रह्मन्दानकर्मणि विक्षिपेत् ५०।\nरणंति ये च कार्पण्याद्धनं ते चातिदुःखिनः ।\nअंते सर्वधनं त्यक्वा निःस्वा गच्छंति भो मुने ५१।\nमानवा ये सदा दानं दत्त्वा दत्त्वा दरिद्रति ।\nदरिद्रास्तेन विज्ञेया नरलोके महेश्वराः ५२।\nपरलोके द्विजव्याघ्र साधुसंयमवर्जिते ।\nनिर्दये बंधुहीने च न दत्तं नोपतिष्ठते ५३।\nस्थिते धने नरो यो वै नाश्नाति न ददाति सः ।\nदरिद्र इव विज्ञेयः प्रेत्य निश्वासमुत्सृजेत् ५४।\nतपसोऽपि वरं दानं प्रोक्तं च तत्त्वदर्शिभिः ।\nअतो यत्नाद्द्विजश्रेष्ठ दानकर्म समाचरेत् ५५।\nदाता दानं न दद्याद्वै समुत्सृज्य द्विजातये ।\nस याति निरयं घोरं सर्वजंतुभयावहम् ५६।\nदानं दाता प्रतिग्राही न स्मरेच्च न याचते ।\nनिरये चोभयोर्वासो यावच्चंद्र दिवाकरौ ५७।\nब्रह्महत्यादि पापानि यानि वै द्विजसत्तम ।\nतानि दानेन हन्यंते तस्माद्दानं समाचरेत् ५८।\nइति श्रीपाद्मेमहापुराणे ब्रह्मखंडे सूतशौनकसंवादे चतुर्विंशतितमोऽध्यायः २४।"
  }
]
[
  {
    "text": "शौनक उवाच-\nकेन पुण्येन भो सूत चान्येन गतपातकः ।\nनरो याति हरेः स्थानं तद्वदस्वानुकंपया १।\nसूत उवाच-\nब्राह्मणस्य धनैः प्राणान्प्राणैर्वापि द्विजोत्तम ।\nरक्षां करोति यो मर्त्यो विष्णुलोकं स गच्छति २।\nपुरा राजा दीननाथो द्वापरे संज्ञके युगे ।\nआसीदपुत्रो बलवान्वैष्णवः स तु याजकः ३।\nएकदा गालवं राजा पप्रच्छ विनयान्वितः ।\nकेन पुण्येन जायेत पुत्रो वै करुणार्णव ४।\nवदस्व मुनिशार्दूल करिष्यामि तवाज्ञया ।\nयेषां नृणां नास्ति सुतो जीवनं हि निरर्थकम् ५।\nगालव उवाच-\nराजन्शृणुष्वावहितो यत्पृष्टोऽस्मि तवाग्रतः ।\nकथयामि समासेन पुत्रस्योद्भवकारणम् ६।\nक्रतुं च नरमेधाख्यं कुरुष्व राजसत्तम ।\nतदा ते संततिः स्याद्वै सर्वलक्षणसंयुता ७।\nराजोवाच-\nनरमेधं महायज्ञं यज्ञानां प्रवरं द्विज ।\nकीदृशं नरमानीय करिष्यामि गुरो वद ८।\nगालव उवाच-\nसुंदरांगः सुवदनः समस्तशास्त्रविद्भवेत् ।\nसत्कुले यदि जातः स तदा यज्ञाय कल्पते ९।\nअंगहीनः कृष्णवर्णो मूर्खो योग्यो भवेन्नहि ।\nइत्युक्ते गालवे विप्र स राजा मनुजेश्वरः १०।\nप्रेषयामास दूतांश्च कथयित्वा मुनेर्वचः ।\nद्रविणं बहु दत्वा च गालवप्रमुखान्द्विजान् ११।\nयज्ञार्थे वरयामास समस्तशास्त्रपारगान् ।\nततो राजाज्ञया दूताः देशं देशं मुदा गताः १२।\nग्रामे ग्रामे द्विजश्रेष्ठ पत्तनेऽपि समाहिताः ।\nकुत्रापि न प्राप्तवंतो गता जनपदं ततः १३।\nनाम्ना दशपुरं विप्र प्रकीर्णं गुणिभिर्द्विजैः ।\nयत्र नारीः सुकेशीश्च मृगशावक चक्षुषः १४।\nदृष्ट्वा मुह्यंति पुरुषाश्चंद्रमुख्यश्च ता यतः ।\nतस्मिन्पुरे मनोरम्ये कृष्णदेव इति द्विजः १५।\nआसीत्पुत्रैस्त्रिभिः सार्द्धं भार्यया च सुशीलया ।\nवैष्णवः प्रियवादी च विष्णुपूजारतः सदा १६।\nसाग्निकः पितृभक्तश्च वैष्णवानां प्रियंकरः ।\nप्रार्थनां चक्रुरथ ते राज्ञो दूता द्विजोत्तमम् १७।\nपुत्रं देहीति देहीति वद ब्राह्मणसत्तम ।\nनास्ति राज्ञो द्विजश्रेष्ठ पुत्रः संतापनाशनः १८।\nतदर्थं नरमेधाख्ये यज्ञेभव स दीक्षितः ।\nनेष्यामस्तव पुत्रं वै बलिं दातुं महाक्रतौ १९।\nसुवर्णानां चतुर्लक्षं ब्रह्मन्नय समाहितः ।\nसुखेन यदि दातव्यो नो पुत्रः पुत्रलालसात् २०।\nतदा बलेन नेष्यामो राजाज्ञाकारिणो वयम् ।\nदूतानां वचनं श्रुत्वा ब्राह्मणौ शोकविह्वलौ २१।\nअभूतां विगतप्राणाविव संशयमानसौ ।\nकिं धनेन सुवर्णेन जीवनेनापि सद्मना ।\nप्रोवाचेदं वचः सोऽपि ब्राह्मणो राजपूरुषान् २२।\nब्राह्मण उवाच-\nयदि दूताः समानेतुं पुत्रं शोकतमोपहम् ।\nआगता निश्चितं यूयं शृणुध्वं वचनं मम २३।\nस्थित्वा पृथिव्यां को भ्रष्टां राजाज्ञां कर्तुमिच्छति ।\nपुत्रं हित्वा किंतु यूयं वृद्धं मां नयत द्विजम् २४।\nइति तस्य वचः श्रुत्वा दूताः क्रोधसमन्विताः ।\nबलात्कारेण तद्गेहे सुवर्णानि च तत्यजुः २५।\nयदा नेतुं मनश्चक्रुस्तत्पुत्रं किल ते क्रुधा ।\nबद्धांजलिपुटोभूत्वा रुदन्प्रोवोच स द्विजः २६।\nपुत्राणां ज्येष्ठपुत्रं मे हित्वान्यं पुत्रमुत्तमम् ।\nनयतेति वचो वक्तुं वक्त्रेनायाति हे जनाः २७।\nद्विजस्य वचनं श्रुत्वा ब्राह्मणीं रुदतीं सतीम् ।\nप्रोचुर्दूताः कनीयांसं पुत्रं देहीति सत्तम २८।\nतेषामिति वचः श्रुत्वा ब्राह्मणी भूमितस्तदा ।\nपपात वात्यया सार्द्धं रंभेव भृशदुःखिनी २९।\nमुद्गरं सा समादाय मौलौ चाताडयद्बलात् ।\nकनिष्ठं मत्सुतं दूता नापि दास्यामि सर्वथा ३०।\nएतस्मिन्समये विप्र विप्रस्य मध्यमः सुतः ।\nप्रोवाच विनयाविष्टः प्रणम्य पितरौ रुदन् ३१।\nमाता यदि विषं दद्यात्पित्रा विक्रीयते सुतः ।\nराजा हरति सर्वस्वं कस्तत्र पालको भवेत् ३२।\nइत्युक्त्वा तत्सुतो मूर्ध्ना प्रणम्य पितरौ सह ।\nदूतैर्जगाम त्वरितै राज्ञोऽस्य दीक्षितस्य च ३३।\nअथ तौ ब्राह्मणौ पुत्रविच्छेदक्लिष्टमानसौ ।\nरुदित्वा च रुदित्वा च अंधभावं प्रजग्मतुः ३४।\nअथ ते पथ्यगच्छंत विश्वामित्रमुनेः किल ।\nआश्रमं शिष्ययुक्तं च सेवितं मृगशावकैः ३५।\nस मुनी राजपुरुषान्दृष्ट्वा पप्रच्छ सादरम् ।\nके यूयं हो कुत्र गता यथाका वृत्तिरुच्यताम् ३६।\nराजदूता ऊचुः-\nशृणुष्वावहितो विप्र राज्ञः पुत्रो न जायते ।\nतदर्थं नरमेधाख्ये यज्ञे राजा सुदीक्षितः ३७।\nनयामस्तत्र बल्यर्थमिमं ब्राह्मणपुत्रकम् ।\nइति तेषां वचः श्रुत्वा स विप्रः सदयोऽभवत् ३८।\nप्राणा ममापि गच्छंतु सुखी भवतु बालकः ।\nबालकार्थे द्विजार्थे च स्वाम्यर्थे ये जना इह ३९।\nत्यजन्ति तृणवत्प्राणांस्तेषां लोकाः सनातनाः ।\nविमृश्येति मुनिः स्वांते स प्रोवाच द्विजर्षभः ४०।\nयज्ञे बलिं समादातुमिमं ब्राह्मणबालकम् ।\nहित्वा मां नयथाथाशु ह्ययं बालक उत्तमः ४१।\nसंसारे जन्मसंप्राप्य न लब्धं सुखमत्र च ।\nअनेन बालकेनापि मरिष्यति कथं त्वयम् ४२।\nआगतेऽस्मिन्गृहाद्दूताः पितरावस्य दुःखितौ ।\nहतभाग्यौ गतो नूनं यमस्येव गृहं प्रति ४३।\nएवं तस्य वचः श्रुत्वा दूताः प्रोचुरथ द्विजम् ।\nभूपालस्य विनाज्ञां वै दीननाथस्य भूसुर ४४।\nनेतुं त्वां पलितं प्राज्ञ नेष्यामो हि कथं वयम् ।\nएवमुक्त्वा च ते दूता जग्मू राज्ञः पुरीं तदा ४५।\nस मुनिर्दूतसंघैश्च गतवान्यज्ञमंदिरम् ।\nराजानं कथयामासुर्दूता विप्रस्य चेष्टितम् ४६।\nतच्छ्रुत्वाशंकितमनाः प्रोवाचेदं वचः स तम् ।\nमुने यद्यपि मे यज्ञे कृते पुत्रो भविष्यति ४७।\nबलिं विनापि भो ब्रह्मन्तदा विप्रसुतं नय ४८।\nमुनिरुवाच-\nयज्ञे त्वया कृते राजन्महापुत्रो भविष्यति ।\nअत्र ते संशयो मा भूदमोघमपि दर्शनम् ४९।\nइति तस्य वचः श्रुत्वा राजात्यंतसहर्षकः ।\nचक्रे पूर्णाहुतिं यज्ञे समस्तैर्मुनिभिः सह ५०।\nअथातः स मुनिः श्रेष्ठो ब्राह्मणस्य सुतं च तम् ।\nगृह्य दशपुरं नाम नगरं गतवांस्तदा ५१।\nभवनं तस्य गत्वा च उक्तवान्वचनं मुनिः ।\nगृहे त्वं तिष्ठसे विप्र तिष्ठामि मृतवन्मुने ५२।\nराजा बलेन मे पुत्रं नीतवान्किं करोम्यहम् ।\nपुत्रे गते च भो विप्र दंपत्योरावयोः पुनः ५३।\nगतानि चांधभावं वै क्रंदनैर्लोचनान्यपि ।\nअथासौ मुनिशार्दूलः पुत्रं पश्य नयेति च ५४।\nउक्तवांस्तौ यदा विप्र ब्राह्मणौ जातहर्षकौ ।\nपुत्रायाकारणं कृत्वा गतावेतौ बहिः क्षणात् ५५।\nमुनेर्वचनसिद्धित्वात्तत्क्षणं लोचनं तयोः ।\nआलोकं तु गतं तूर्णं पुत्रस्य दर्शनादपि ५६।\nपुत्रस्य मुखपद्मं तौ लोचनैरलिसंनिभैः ।\nपीत्वा मुनिं चिरंतं च नमस्कृत्य पुनः पुनः ५७।\nप्रोचतुर्वचनं विप्रा ब्राह्मणौ प्रियवादिनौ ।\nअहो मुने जीवदानमावयोः सुकृतं किल ५८।\nतयोरेव वचः श्रुत्वा स मुनिः करुणार्णवः ।\nदत्वाशिषं च तौ विप्र जगाम निजमाश्रमम् ५९।\nमुनिः करगतं चैव कृत्वा विष्णोः परं पदम् ।\nतपस्तेपे महाभागो दैवतैरपि दुर्ल्लभम् ६०।\nकिंचित्काले गते विप्र तस्य राज्ञोऽभवत्सुतः ।\nसुंदरो राजयोग्यश्च इंदुःक्षीरनिधाविव ।\nपुत्रोत्सवे सोऽपि विप्र राजा दत्वा धनानि वै ६१।\nबुभुजे देववद्भूम्यां विशोको जातकौतुकः ।\nविप्रान्पालयते यस्तु प्राणान्दत्वा धनान्यपि ६२।\nस याति विष्णुभवनं पुनरावृत्तिदुर्ल्लभम् ।\nपठंति येऽत्र भक्त्या च शृण्वंति विप्रतः कथाम् ६३।\nआख्यानं श्लोकमेकं वा गच्छंति विष्णुमंदिरम् ६४।\nइति श्रीपाद्मे महापुराणे सूतशौनकसंवादे ब्रह्मखंडे ब्राह्मणपालनंनाम द्वादशोऽध्यायः १२।"
  }
]
[
  {
    "text": "शौनक उवाच-\nकृष्णजन्माष्टमी सूत तस्या माहात्म्यमुत्तमम् ।\nकथयस्व महाप्राज्ञ चोद्धरस्व महार्णवात् १।\nसूत उवाच-\nकृष्णजन्माष्टमीं ब्रह्मन्भक्त्या करोति यो नरः ।\nअंते विष्णुपुरं याति कुलकोटियुतो द्विज २।\nअष्टमी बुधवारे च सोमे चैव द्विजोत्तम ।\nरोहिणीऋक्षसंयुक्ता कुलकोटिविमुक्तिदा ३।\nमहापातकसंयुक्तः करोति व्रतमुत्तमम् ।\nसर्वपापविनिर्मुक्तश्चांते याति हरेर्गृहम् ४।\nकृष्णजन्माष्टमीं ब्रह्मन्न करोति नराधमः ।\nइह दुःखमवाप्नोति स प्रेत्य नरकं व्रजेत् ५।\nन करोति च या नारी कृष्णजन्माष्टमीव्रतम् ।\nवर्षे वर्षे तु सा मूढा नरकं याति दारुणम् ६।\nजन्माष्टमीदिने यो वै नरोऽश्नाति विमूढधीः ।\nमहानरकमश्नाति सत्यं सत्यं वदाम्यहम् ७।\nदिलीपेन पुरा पृष्टो वसिष्ठो मुनिसत्तमः ।\nतच्छृणुष्व महाप्राज्ञ सर्वपातकनाशनम् ८।\nदिलीप उवाच-\nभाद्रे मास्यसिताष्टम्यां यस्यां जातो जनार्द्दनः ।\nतदहं श्रोतुमिच्छामि कथयस्व महामुने ९।\nकथं वा भगवान्जातः शंखचक्रगदाधरः ।\nदेवकीजठरे विष्णुः किं कर्तुं केन हेतुना १०।\nवसिष्ठ उवाच-\nशृणु राजन्प्रवक्ष्यामि कस्माज्जातो जनार्द्दनः ।\nपृथिव्यां त्रिदिवं त्यक्त्वा भवते कथयाम्यहम् ११।\nपुरा वसुंधरा ह्यासीत्कंसादिनृपपीडिता ।\nस्वाधिकारप्रमत्तेन कंसदूतेन ताडिता १२।\nक्रंदती क्रंदती सा तु ययौ घूर्णितलोचना ।\nयत्र तिष्ठति देवेश उमाकांतो वृषध्वजः १३।\nकंसेन ताडिता नाथ इति तस्मै निवेदितुम् ।\nबाष्पवारीणि वर्षंति विवर्णा साविमानिता १४।\nक्रंदंतीं तां समालोक्य कोपेन स्फुरिताधरः ।\nउमयासहितः सर्वैर्देववृंदैरनुव्रतः १५।\nआजगाम महादेवो विधातृभवनं रुषा ।\nगत्वा चोवाच ब्रह्माणं कंसध्वंसनहेतवे १६।\nउपायः सृज्यतां ब्रह्मन्भवता विष्णुना सह ।\nऐश्वरं तद्वचः श्रुत्वा गंतुं प्राह कृतात्मभूः १७।\nक्षीरोदे यत्र वैकुंठः सुप्तोऽस्ति भुजगोपरि ।\nहंसपृष्ठं समारुह्य हरेरंतिकमाययौ १८।\nतत्र गत्वा च तं धाता देववृंदैर्हरादिभिः ।\nसंयुक्तः स्तूयते वाग्भिः कोमलं वाग्विदांवरः १९।\nनमः कमलनेत्राय हरये परमात्मने ।\nजगतः पालयित्रे च लक्ष्मीकांत नमोऽस्तु ते २०।\nइति तेभ्यः स्तुतिं श्रुत्वा प्रत्युवाच जनार्द्दनः ।\nदेवान्क्लिष्टमुखान्सर्वान्भवद्भिरागतं कथम् २१।\nब्रह्मोवाच-।\nशृणु देव जगन्नाथ यस्मादस्माकमागतम् ।\nकथयामि सुरश्रेष्ठ तदहं लोकभावन २२।\nशूलिदत्तवरोन्मत्तः कंसो राजा दुरासदः ।\nवसुधा ताडिता तेन करघातेन पीडिता २३।\nवरं दत्वा पुराप्यग्रे मायया तु प्रवंचितः ।\nभागिनेयं विना शंभो मरणं भविता न मे २४।\nतस्माद्गच्छ स्वयं देव कंसं हंतुं दुरासदम् ।\nदेवकीजठरे जन्म लब्ध्वा गत्वा च गोकुलम् २५।\nब्रह्मणा प्रेरितो देवः प्रत्युवाच च शूलिनम् ।\nपार्वतीं देहि देवेश अब्दं स्थित्वा गमिष्यति २६।\nउमया रक्षया सार्द्धं शंखचक्रगदाधरः ।\nउद्दिश्य मथुरां चक्रे प्रयाणं कमलासनः २७।\nदेवकीजठरे जन्म लेभे तत्र गदाधरः ।\nयशोदाकुक्षिमध्यास्ते शर्वाणी मृगलोचना २८।\nनवमासांश्च विश्रम्य कुक्षौ नवदिनांतकान् ।\nभाद्रे मास्यसिते पक्षे चाष्टमीसंज्ञका तिथिः २९।\nरोहिणीतारकायुक्ता रजनीघनघोषिता ।\nतस्यां जातो जगन्नाथः कंसारिर्वसुदेवजः ३०।\nवैराटी नंदपत्नी च यशोदाऽजीजनत्सुताम् ।\nपुत्रं पद्मकरं पद्मनाभं पद्मदलेक्षणम् ३१।\nतदा हर्षितुमारेभे दृष्ट्वा ह्यानकदुंदुभिः ।\nकंसासुरभयत्रस्ता प्रोवाच देवकी तदा ३२।\nवैराटीं गच्छ भो नाथ सुतं प्रत्यर्पितं किल ।\nपुत्रं दत्वा यशोदायै सुतां तस्याः समानय ३३।\nतस्या वचः समाकर्ण्य वसुदेवोऽपि दुःखितः ।\nअंके कुमारमादाय वैराट्यभिमुखंययौ ३४।\nयमुनाजलसंपूर्णा तत्पथे मध्यवर्त्मनि ।\nआसीद्घोरा महादीर्घा गम्भीरोदकपूरभाक् ३५।\nएवं दृष्ट्वा तटे स्थित्वा यमुनामवलोकयन् ।\nवसुदेवोऽपि दुःखार्तो विललापातिचिंतया ३६।\nकिं करोमि क्व गच्छामि विधिनापि हि वंचितः ।\nकथमत्र गमिष्यामि वैराटीं नंदमंदिरम् ३७।\nहरिणा तत्र सानंदं मायया वंचितः पिता ।\nक्षणमात्रं तटे स्थित्वा यमुनामवलोकयन् ३८।\nतेन दृष्टा पुनः सापि क्षणाज्जानुवहाभवत् ।\nतां दृष्ट्वा हृष्ट उत्तस्थौ प्रस्थानमकरोद्यथा ३९।\nमायां कृत्वा जगन्नाथः पितुरंकाज्जलेऽपतत् ।\nतं पुत्रं पतितं दृष्ट्वा हाहाकृत्वा सुदुःखितः ४०।\nमहोपायं पुनः कर्तुं विधिना तेन वंचितः ।\nत्राहि मां जगतां नाथ सुतं रक्ष सुरोत्तम ४१।\nजनकक्रंदितं दृष्ट्वा कंसारिः कृपया मुहुः ।\nजलक्रीडां समाचर्य पितुःक्रोडमगात्पुनः ४२।\nयथा तेन यदुश्रेष्ठो जगाम नंदमंदिरम् ।\nसुतं दत्त्वा यशोदायै सुतां तस्याः समानयत् ४३।\nनिजागारं ततः प्राप्य पत्न्यै प्रत्यर्पिता सुता ।\nदेवकी च प्रसूतेति वार्ता प्राप्ता सुरारिणा ४४।\nआनेतुं प्रस्थिता दूताः सुतं दुहितरं तदा ।\nआगत्य कंसदूतास्ते सुतां नेतुं प्रचक्रमुः ४५।\nबलादेनां समाकृष्य देवकी वसुदेवयोः ।\nकंसदूतैर्गृहीत्वा सा अर्पिता तु सुरारये ४६।\nस धृत्वा तां महाराजः सभयोऽभूद्दुरासदः ।\nशुद्धकांचनवर्णाभां पूर्णेंदुसदृशाननाम् ४७।\nकंसो हसंतीं तां दृष्ट्वा विद्युत्स्फुरितलोचनाम् ।\nआदिदेशासुरश्रेष्ठो जहि नीत्वा शिलोपरि ४८।\nआज्ञां लब्ध्वाऽसुरास्ते वै निष्पेष्टुं तां प्रवर्तिताः ।\nविद्युच्छीघ्रतया गौरी जगाम शंकरांतिकम् ४९।\nगौर्युवाच-\nशृणु राजन्प्रवक्ष्यामि यत्रास्ते शत्रुरुत्तमः ।\nनंदस्य निलये गुप्तस्तव हंताऽसुरोत्तम ५०।\nवसिष्ठ उवाच-\nएवमुक्त्वा तु सा देवी जगाम निजमंदिरम् ।\nश्रुत्वा वाक्यं ततो देव्याः कंसो राजा सुदुःखितः ५१।\nभगिनीं पूतनामाह गच्छ त्वं नंदमंदिरम् ।\nछद्मना तं सुतं हत्वा गच्छ ते वांच्छितं बहु ५२।\nदास्यामि शत्रुं हंतुं मे व्रज शीघ्रतरं शुभे ।\nआज्ञां प्राप्य राक्षसी सा गोकुलाभिमुखं गता ५३।\nमायया सुंदरी रूपा प्रविष्टा तत्र गोकुले ।\nपयोधरे गरं सा तु धृत्वा हंतुमुपागता ५४।\nपशुपानां गृहद्वारि प्रविष्टालक्षितेति च ।\nगत्वांतरुत्थाप्य शिशुं स्तनं दत्वापसद्गतिम् ५५।\nततस्तु शकटं क्षिप्त्वा तृणावर्तादिमर्दनम् ।\nकालीयदमनं कृत्वा गतो मधुपुरीं ततः ५६।\nगत्वा कंसो हतः क्रूरः कंसमल्लानजीजयत् ।\nएतत्ते कथितं राजन्विष्णोर्जन्मदिनव्रतम् ५७।\nश्रुत्वा पापानि नश्यंति कुर्यात्किं वा भविष्यति ।\nय इदं कुरुते मर्त्यो या च नारी हरेर्व्रतम् ५८।\nऐश्वर्यमतुलं प्राप्य जन्मन्यत्र यथेप्सितम् ।\nपूर्वविद्धा न कर्त्तव्या तृतीयाषष्ठिरेव च ५९।\nअष्टम्येकादशीभूता धर्मकामार्थवांच्छुभिः ।\nवर्जयित्वा प्रयत्नेन सप्तमीसंयुताष्टमी ६०।\nविना ऋक्षेऽपि कर्तव्या नवमीसंयुताष्टमी ।\nउदये चाष्टमी किंचित्सकला नवमी यदि ६१।\nमुहूर्तरोहिणीयुक्ता संपूर्णा चाष्टमी भवेत् ।\nअष्टमी बुधवारेण रोहिणीसहिता यदि ६२।\nसोमेनैव भवेद्राजन्किंकृतैर्व्रतकोटिभिः ।\nनवम्यामुदयात्किंचित्सोमे सापि बुधेऽपि च ६३।\nअपि वर्षशतेनापि लभ्यते वा न लभ्यते ।\nविना ऋक्षं न कर्तव्या नवमीसंयुताष्टमी ६४।\nकार्याविद्धापि सप्तम्यां रोहिणीसंयुताष्टमी ।\nकलाकाष्ठामुहूर्तेऽपि यदा कृष्णाष्टमीतिथिः ६५।\nनवम्यां सैव वा ग्राह्या सप्तमीसंयुता न हि ।\nकिं पुनर्बुधवारेण सोमेनापि विशेषतः ६६।\nकिं पुर्नर्नवमीयुक्ता कुलकोट्यास्तु मुक्तिदा ।\nपलवेधेन राजेंद्र सप्तम्या अष्टमीं त्यजेत् ६७।\nसुरायाबिंदुनास्पृष्टं गंगांभः कलशं यथा ।\nदिलीप उवाच-\nकेन चादौ कृतं चेदं केन वा तत्प्रकाशितम् ।\nकिं पुण्यं किं फलं देव कथयस्व महामुने ६८।\nवसिष्ठ उवाच-\nचित्रसेनो महाराजा महापापपरो महान् ।\nअगम्यागमनं कृत्वा स्वर्णस्तेयं द्विजस्य च ६९।\nसुरायां च सदा तृप्तो वृथामांसे सदा रतः ।\nएवं पापसमायुक्तो नित्यं प्राणिवधे रतः ७०।\nचांडालैः पतितैः सार्द्धमालापं सर्वदाकरोत् ।\nएतदेवं विधो राजा मृगयायां मनो दधे ७१।\nअरण्ये द्वीपिनं ज्ञात्वा वेष्टयित्वा च सर्वतः ।\nसावधानं भटान्सर्वान्वाक्यमेतदुवाच ह ७२।\nअहमेव निहन्म्येनं योऽन्योस्मिन्प्रहरिष्यति ।\nस वध्यो नात्र संदेहो व्याघ्रो राज्ञः पथा ययौ ७३।\nसलज्जोऽपि ततो राजा व्याघ्रं पश्चाज्जगाम ह ।\nअनेकक्लेशदुःखेन व्याघ्रं हंतुं समाहितः ७४।\nक्षुत्पिपासाकुलक्लेशः संध्यायां यमुनातटे ।\nअष्टमीरोहिणीयुक्ता तद्दिनं जन्मवासरम् ७५।\nश्वःकन्या यमुनायां वै व्रतं चक्रुर्नराधिप ।\nनानोपहारैर्द्रव्यैश्च धूपदीपैः सुशोभनैः ७६।\nगंधपुष्पं तथा द्रव्यं कुंकुमादिमनोहरम् ।\nअन्नं बहुगुणं दृष्ट्वा भोक्तुं तन्मानसंकुलम् ७७।\nराजोवाच-\nअन्नाभावान्ममाद्याशु प्राणा यास्यंति निश्चितम् ।\nस्त्रिय ऊचुः-\nजन्माष्टम्यां हरे राजन्न भोक्तव्यं त्वयानघ ७८।\nगृध्रमांसं खरं काकं गोमांसमन्नमेव च ।\nभुक्तवान्नात्र संदेहो यो भुंक्ते कृष्णजन्मनि ७९।\nकिं किं छिद्रं न संजातं संसारे वसतां नृणाम् ।\nयेन देहेस्थिते प्राणे जयंती न कृता नृप ८०।\nतत्राकृतोपवासस्य शासनं यममंदिरम् ।\nयद्दत्तं पितरो नित्यं न गृह्णंति यथाविधि ८१।\nपितरः पातिताः सर्वे जयंत्यां भोजने कृते ।\nइति श्रुत्वा ततो राजा व्रतं चक्रे नराधिप ८२।\nकिंचित्पुष्पं कियद्गंधं वस्त्रं चानीय हर्षितः ।\nएतद्व्रतं समायुक्तं तिथिभांते च पारणम् ।\nव्रतस्यास्य प्रभावेण चित्रसेनो हरेर्गृहम् ८३।\nदिव्यं विमानमारुह्य गतवान्पितृभिः सह ।\nयत्फलं मथुरां गत्वा दृष्ट्वा कृष्णमुखांबुजम् ८४।\nतत्फलं प्राप्यते पुंसाकृष्णजन्माष्टमीव्रतात् ।\nयत्फलं द्वारकां गत्वा दृष्टे विश्वेश्वरे हरौ ।\nतत्फलं प्राप्यते दीनैः कृत्वा जन्माष्टमीव्रतम् ८५।\nइति श्रीपाद्मे महापुराणे ब्रह्मखंडे हरिजन्माष्टमीव्रतमाहात्म्यंनाम त्रयोदशोऽध्यायः १३।"
  }
]
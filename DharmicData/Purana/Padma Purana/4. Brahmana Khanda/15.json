[
  {
    "text": "शौनक उवाच।\nकथयस्व महाभाग माहात्म्यं पापनाशनम् ।\nएकादश्याः फलं किं वा किल्बिषं स्यादकुर्वतः १।\nसूत उवाच।\nएकादश्यास्तु माहात्म्यं किमहं वच्मि सांप्रतम् ।\nश्रुत्वा चैकादशीनाम यमदूताश्च शंकिताः २।\nभवंति नात्र संदेहो सर्वप्राणिभयंकराः ।\nव्रतानां चैव सर्वेषां श्रेष्ठां चैकादशीं शुभाम् ३।\nउपोष्य जागृयाद्विष्णोः कुर्य्याच्च मंडनं महत् ।\nतुलसीदलैस्तु यो मर्त्यो हरिपूजां करोति वै ४।\nदलेनैकेन लभते कोटियज्ञफलं द्विज ।\nअगम्यागमने चैव यत्पापं समुदाहृतम् ५।\nतत्पापं याति विलयं चैकादश्यामुपोषणात् ।\nघृतपूर्णं प्रदीपं यो दद्याद्विष्णुदिने द्विज ६।\nअंते विष्णुपुरं याति तमो हत्वा स्वतेजसा ।\nधन्या जनपदास्ते वै धन्यः स च महीपतिः ७।\nहरेर्दिने यस्य राज्ये चैकादश्या महोत्सवः ।\nनारायणस्य शयने पार्श्वस्य परिवर्त्तने ८।\nविशेषेण प्रबोधिन्या निराहारा भवंति ये ।\nमदंति कं नानयध्वंप्राणिनःपुण्यभागिनः ९।\nअहर्निशं पितृपतिः समादिशति दूतकान् ।\nएकादशी जगन्नाथ वल्लभा पुण्यवर्धिनी १०।\nविष्णुर्देहं दोहत्येव तस्यामन्नस्य भक्षणे ।\nतेषां धिग्जीवनं संपत्धिक्सौंदर्यं च वर्तनम् ११।\nयेऽन्नमश्नंति पापिष्ठाश्चैकादश्यां हि विड्भुजः ।\nएकादश्यां द्विजश्रेष्ठ भुक्तिमाश्रित्य केवलम् १२।\nबहूनि विविधान्येव तिष्ठंति दुरितानि च ।\nअमावास्यां यथा स्त्रीणां संगमे कलुषं महत् १३।\nएकादश्यां तथैवान्नभक्षणे वृजिनं भवेत् ।\nरोगिणश्च तथा खंज काससोदरकुष्ठकाः १४।\nभवंति प्राणिनस्ते वै तस्यामन्नस्य भक्षणे ।\nग्रामशूकरतां यांति दारिद्र्यं च प्रयांति वै १५।\nराजबद्धा द्विजश्रेष्ठ तस्यामन्नस्य भक्षणे ।\nसंसारे यानि पापानि तानि विप्र हरेर्दिने १६।\nभुक्तिमाश्रित्य तिष्ठंति जलभक्षणमाज्ञया ।\nकुर्वतां सर्वपापानि नरकान्निष्कृतिर्भवेत् १७।\nन निष्कृतिर्भवेन्नॄणां भुंजतां च हरेर्दिने ।\nनरा यावंति चान्नानि भुंजते च हरेर्दिने १८।\nप्रत्यन्नं च ब्रह्महत्याकोटिजं वृजिनं भवेत् ।\nपुनर्वच्मि पुनर्वच्मि श्रूयतां श्रूयतां नराः १९।\nन भोक्तव्यं न भोक्तव्यं न भोक्तव्यं हरेर्दिने ।\nगंगादिषु च तीर्थेषु स्नात्वा यत्फलमाप्यते २०।\nचंद्रसूर्योपरागे च चैकादश्यामुपोषितः ।\nअर्चित्वोत्पलमालाभिस्तस्यां च कमलापतिम् २१।\nविधिवत्पारणं कृत्वा न मातुर्गर्भभाजनम् ।\nएकादश्यां हरेर्गेहे करोति मंडनं द्विज २२।\nपरमां गतिमासाद्य तिष्ठेद्विष्णुनिकेतने ।\nएकादशीं समासाद्य निराहारा भवंति ये २३।\nतेषां विष्णुपुरे शश्वन्निवासोऽपि न संशयः ।\nतुलसीभक्तिसंलीनं मनो येषां विराजते २४।\nते यांति परमं विष्णोः स्थानमेव न संशयः ।\nपरद्रव्येष्वभिरुचिर्येषां चैव न विद्यते २५।\nसंतुष्टमनसो येऽपि तेषां विष्णुपुरं ध्रुवम् ।\nदुर्भिक्षकालमासाद्य प्राणिभ्यो ये नरोत्तमाः २६।\nददत्यन्नं हरेः सद्म तेषां चैव न संशयः ।\nगवां द्विजानां त्राणाय स्वामिनो योषितस्तथा २७।\nप्राणान्मुंचंति ये मर्त्त्यास्तेषां विष्णुपुरं ध्रुवम् ।\nप्राणिभिर्दशमीविद्धा न चोपोष्या कदाचन २८।\nपरिहार्यं द्विजश्रेष्ठ दुर्जनस्यांतिकं यथा ।\nअरुणोदयवेलायां दशमी संगता यदि २९।\nतत्रोपोष्या द्वादशी स्यात्त्रयोदश्यां तु पारणम् ।\nदशमीशेषसंयुक्तो यदि स्यादरुणोदयः ३०।\nवैष्णवेन न कर्त्तव्यं तद्दिनैकादशीव्रतम् ।\nचतस्रो घटिकाः प्रातररुणोदय उच्यते ३१।\nयतीनां स्नानकालोयं गंगांभः सदृशः स्मृतः ।\nअरुणोदयकाले तु दशमी यदि दृश्यते ३२।\nन तत्रैकादशी कार्या धर्मकामार्थनाशिनी ।\nस्वल्पां च दशमीविद्धां त्यजेदेकादशीं बुधः ३३।\nसुराबिंदोस्तु संपर्कात्घृतकुंभं त्यजेद्यथा ।\nसंपूर्णैकादशी यत्र द्वादश्यां पुनरेव सा ३४।\nउत्तरा यतिभिः कार्या पूर्वामुपवसेद्गृही ।\nएकादशीकला यत्र द्वादशीपरतो न चेत् ३५।\nतत्र क्रतुशतं पुण्यं त्रयोदश्यां तु पारणम् ।\nएकादशी विलुप्ता चेत्परतो द्वादशीयुता ३६।\nउपोष्या द्वादशी पूर्णा यदीच्छेत्परमां गतिम् ।\nसंपूर्णैऽकादशी यत्र प्रभाते पुनरेव सा ३७।\nसर्वैरेवोत्तरा कार्या परतो द्वादशी यदि ।\nएकादशीव्रते येषां मनः संलीयते नृणाम् ३८।\nतेषां स्वर्गो हि वासोऽथ यांति ते सदनं हरेः ।\nएकादश्याः परं नास्ति परलोकस्य साधनम् ३९।\nबहुपापसमायुक्तः करोति हरिवासरम् ।\nसर्वपापविनिर्मुक्तः स याति हरिमंदिरम् ४०।\nपतिसहिता या योषित्करोति हरिवासरम् ।\nसुपुत्रा स्वामिसुभगा याति प्रेत्य हरेर्गृहम् ४१।\nयो यच्छति हरेरग्रे प्रदीपं भक्तिभावतः ।\nहरेर्द्दिने र्द्विजश्रेष्ठ पुण्यसंख्या न विद्यते ४२।\nयांगना भर्तृसहिता कुरुते जागरं हरेः ।\nहरेर्निकेतने तिष्ठेच्चिरं पत्या सह द्विज ४३।\nयत्किञ्चिद्धरये वस्तु भक्त्या यच्छति यो द्विज ।\nहरेर्दिने तस्य पुण्यमक्षयं चैव सर्वदा ४४।\nपुरासीद्वल्लभो नाम्ना नगरे कांचनाह्वये ।\nधनेन पुष्कलेनापि राजते स धनेश्वरः ४५।\nतस्य प्रिया महारूपा नाम्ना हेमप्रभा द्विज ।\nगरीयान्मुखरस्तत्र बाधते च कलेर्गुणः ४६।\nसा सदा कलहं कुर्यात्पत्या सह तपोधन ।\nशश्वद्गुरुजनान्कामं भर्त्सनान्नीचभाषया ४७।\nपाकपात्रे सदाश्नीयात्गुप्ता सैकांतिकेमला ।\nउच्छिष्टं गुरुजनेभ्यश्च दद्याद्वै प्रतिवासरम् ४८।\nजारे सदा स्थितं चित्तमहं साध्वीति सा वदेत् ।\nस्वामिनः कलहैर्ब्रह्मन्मनोद्वेगकरा सदा ४९।\nएकदा चागतां दृष्ट्वा चकार भर्त्सनां च ताम् ।\nभर्त्ता तस्याः प्रहारं च सर्वपापयुतां द्विज ५०।\nसैव रोषसमायुक्ता गता शून्यगृहे तु वै ।\nसुप्ताऽज्ञाता स्थिता कस्मिन्जलान्नं न चखाद ह ५१।\nदैवात्तत्र दिने विष्णोः पार्श्वस्य परिवर्त्तनम् ।\nएकादशीव्रतं विप्र सर्वपापप्रणाशनम् ५२।\nततः प्रभाते रजनी द्वादशी श्रवणान्विता ।\nआगता तत्र सा नारी रोषनिर्भरमानसा ५३।\nनिराहारौ कृतौ द्वौ च निर्मला सा बभूव ह ।\nरात्रौ च पंचतां याता जयंतीवासरे द्विज ५४।\nयमाज्ञया ततो दूता आगतास्तां तथाविधाम् ।\nनेतुं भयंकरास्ते च पाशमुद्गरपाणयः ५५।\nबद्ध्वा नेतुं मनश्चक्रे कृतांतसदनं यदा ।\nतदागता विष्णुदूताः शंखचक्रगदाधराः ५६।\nछित्त्वा पाशं ततो दिव्ये स्यंदने तां गतैनसम् ।\nते वै चारोहयामासु निर्मलां भवनं हरेः ५७।\nगता तैर्वेष्टिता साथ दुर्ल्लभं निर्जरैः शुभम् ।\nविष्णोर्दिवसमाहात्म्यं कथितं ते द्विजर्षभ ५८।\nअनिच्छयापि यः कुर्यात्स याति हरिमंदिरम् ।\nएकादश्यादिने मर्त्यो दीपं दातुं हरेर्गृहे ५९।\nगच्छेत्प्रतिपदं सोऽपि चाश्वमेधफलाधिकम् ।\nशृण्वंति च पुराणानि पठंति च हरेर्दिने ।\nप्रत्यक्षरं लभंते ते कपिलादानजं फलम् ६०।\nइति श्रीपाद्मे महापुराणे सूतशौनकसंवादे ब्रह्मखंडे हरिवासरमाहात्म्यकथनंनाम पंचदशोऽध्यायः १५।"
  }
]
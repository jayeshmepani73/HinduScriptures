[
  {
    "text": "शौनक उवाच।\nकथयस्व मुने सूत सर्वमासोत्तमस्य च ।\nकार्तिकस्य विधिं सम्यङ्नियमान्वक्तुमर्हसि १।\nसूत उवाच।\nआश्विनस्य द्विजश्रेष्ठ पौर्णमास्यां समाहितः ।\nकार्तिकस्य व्रतं कुर्याद्यावदुद्बोधिनी भवेत् २।\nदिवा विप्र नरः कुर्यान्मलमूत्रमुदङ्मुखः ।\nभवेन्मौनी च सर्वज्ञ रात्रौ चेद्दक्षिणामुखः ३।\nपथ्यंभसि च गोष्ठेषु श्मशाने वल्मिके द्विज ।\nकुर्यादुत्सर्जनं नैव व्रती मूत्रपुरीषयोः ४।\nअत्युत्तमेषु स्थानेषु मलमूत्रं न कारयेत् ।\nशुद्धां मृदं गृहीत्वाथ वामं प्रक्षालयेत्करम् ५।\nअद्भिर्मृदापि शुद्ध्यर्थं पूर्वं विंशतिसंख्यया ।\nएका लिंगे गुदे पंच तथा वामकरे दश ६।\nउभयोर्दश दातव्या पादयोश्च त्रिभिस्त्रिभिः ।\nमुखशुद्धिं ततः कुर्य्यात्संकल्पं स्नपनस्य च ७।\nहृदि दामोदरं ध्यात्वा इमं मंत्रं ततो वदेत् ।\nकार्तिकेहं करिष्यामि प्रातःस्नानं जनार्द्दन ८।\nदामोदरस्य प्रीत्यर्थं राधया पापनाशनं ।\nनमः पंकजनाभाय श्रीकृष्णजलशायिने ९।\nनमस्ते राधया सार्द्धं गृहाणार्घं प्रसीद मे ।\nस्नानं कुर्य्यात्ततो विप्र तिलकं तु यथाविधि १०।\nऊर्ध्वपुंड्रविहीनस्तु किंचित्कर्मकरोति यः ।\nनिष्फलं कर्म तत्सर्वं सत्यमेतन्मयोच्यते ११।\nयच्छरीरं मनुष्याणामूर्ध्वपुंड्रं विना कृतम् ।\nतद्दर्शनं न कर्तव्यं दृष्ट्वा सूर्यं निरीक्षयेत् १२।\nऊर्ध्वपुंड्रं मृदा शुभ्रं ललाटे यस्य दृश्यते ।\nचांडालोऽपि विशुद्धात्मा पूज्य एव न संशयः ।\nअच्छिद्रमूर्ध्वपुंड्रं तु ये कुर्वंति नराधमाः १३।\nतेषां ललाटे सततं शुनःपादो न संशयः ।\nप्रातःकालोदितं कर्म्म समाप्य हरिवल्लभाम् १४।\nपूजयेद्भक्तितो विप्र तुलसीं पापनाशिनीम् ।\nपौराणीं तु कथां श्रुत्वा श्रीहरेः स्थिरमानसः १५।\nततो विप्रं व्रती भक्त्या पूजयेत्तं यथाविधि ।\nपरासनं परान्नं च परशय्यां परांगनाम् १६।\nसर्वदा वर्जयेद्विप्र कार्त्तिके च विशेषतः ।\nसौवीरकं तथा माषानामिषं च तथा मधु १७।\nराजमाषादिकं नित्यं वर्जयेत्कार्तिके व्रती ।\nजंबीरमामिषं चूर्णमन्नं पर्य्युषितं द्विज १८।\nधान्ये मसूरिका प्रोक्ता गवां दुग्धमनामिषम् ।\nलवणं भूमिजं विप्र प्राण्यङ्गमामिषं खलु १९।\nद्विजक्रीता रसाः सर्वे जलं चाल्पसरः स्थितम् ।\nब्रह्मचर्यं तुर्यकाले पत्रावल्यां च भोजनम् २०।\nकुर्याद्वै द्विजशार्दूल तैलाभ्यंगं च वर्जयेत् ।\nछत्राकं नालिकं हिंगुं पलांडुं पूतिकादलम् २१।\nलशुनं मूलकं शिग्रुं तथैव तुंबिकाफलम् ।\nकपित्थं चैव वृंताकं कूष्मांडं कांस्यभोजनम् २२।\nद्विपाचितं सूतिकान्नं मत्स्यं शय्यां रजस्वलाम् ।\nद्विस्त्रिश्चान्नं स्त्रियः संगं वर्जयेत्कार्तिकव्रती २३।\nधात्रीफलं गृही विप्र रवौ तत्सर्वदा त्यजेत् ।\nकूष्मांडे धनहानिः स्यात्बृहत्यां न स्मरेद्धरिम् २४।\nपटोले तु न वृद्धिः स्याद्बलहानिश्च मूलके ।\nकलंकी जायते बिल्वे तिर्यग्योनिश्च निंबुके २५।\nताले शरीरनाशः स्यान्नारिकेले च मूर्खता ।\nतुंबी गोमांसतुल्या स्याद्गोवधं स्यात्कलिंदके २६।\nशिंबी पापकरा प्रोक्ता पूतिका ब्रह्मघातिका ।\nवार्ताक्यां सुतनाशः स्याच्चिररोगी च माषके २७।\nमांसे च बहुपापं स्याद्वर्जयेत्प्रतिपदादिषु ।\nयत्किंचिद्वर्जयेद्योऽन्नं श्रीहरे प्रीतये द्विज २८।\nतत्पुनर्भूसुरे दत्वा व्रतांते तस्य भोजनम् ।\nकार्तिकव्रतिनं विप्र यथोक्तकारिणं नरम् २९।\nयमदूताः पलायंते सिंहं दृष्ट्वा यथा गजाः ।\nश्रेष्ठं विष्णुव्रतं विप्र तत्तुल्या न शतं मखाः ३०।\nकृत्वा क्रतुं व्रजेत्स्वर्गं वैकुंठं कार्तिकव्रती ।\nयत्किंचिद्दुष्कृतं विप्र मनोवाक्कायकर्मजम् ३१।\nदृष्ट्वा तु विलयं याति कार्तिकव्रतिनं क्षणात् ।\nकार्त्तिकव्रतिनः पुण्यं ब्रह्मा चैव चतुर्मुखः ३२।\nन समर्थो भवेद्वक्तुं यथोक्तव्रतकारिणः ।\nयत्कृत्वा कलुषं सर्वं व्रजेद्विप्र दशो दिशः ३३।\nक्व गच्छामि क्व तिष्ठामि कार्त्तिकव्रतिनो भयात् ।\nपौर्णमास्यां यथाशक्ति चान्नवस्त्रादिकं द्विज ३४।\nदद्याद्वै श्रीहरेः प्रीत्यै ब्राह्मणानपि भोजयेत् ।\nरात्रौ जागरणं कुर्यान्नृत्यगीतादिभिर्व्रती ।\nय इदं शृणुयाद्भक्त्या तस्य पापं प्रणश्यति ३५।\nइति श्रीपाद्मे महापुराणे सूतशौनकसंवादे ब्रह्मखंडे एकविंशोऽध्यायः २१।"
  }
]
[
  {
    "text": "शौनक उवाच-\nकार्त्तिकस्य च माहात्म्यं ब्रूहि सूत ममाग्रतः ।\nतद्व्रतस्य फलं किं वा दोषं किं तदकुर्वतः १।\nसूत उवाच-\nपुरैकदा मुनिश्रेष्ठ व्यासं सत्यवतीसुतम् ।\nजैमिनिः पृष्टवानेतदारेभे कथितं मुनिः २।\nव्यास उवाच-\nतिलतैलं मैथुनं यः शुभदे कार्त्तिके त्यजेत् ।\nबहुजन्मकृतैःपापैर्मुक्तो याति हरेर्गृहम् ३।\nमत्स्यं च मैथुनं यो वै कार्त्तिके न परित्यजेत् ।\nप्रतिजन्मनि संमूढः शूकरश्च भवेद्ध्रुवम् ४।\nकार्त्तिके तुलसीपत्रैः पूजयेद्वै जनार्दनम् ।\nपत्रेपत्रेऽश्वमेधस्य फलं प्राप्नोति मानवः ५।\nकार्त्तिके मुनिपुष्पैर्यः पूजयेन्मधुसूदनम् ।\nदेवानां दुर्लभं मोक्षं प्राप्नोति कृपया हरेः ६।\nकार्त्तिके मुनिशाकं वै योऽश्नाति च नरोत्तमः ।\nसंवत्सरकृतं पापं शाकेनैकेन नश्यति ७।\nफलं तस्य नरोऽश्नाति चोर्जे यो वै हरिप्रिये ।\nप्रदत्त्वा तु हरेर्ब्रह्मन्वृजिनं कोटिजन्मजम् ८।\nसुरसं सर्पिषायुक्तं दद्याद्यो हरयेपि च ।\nसर्वपापैर्विनिर्मुक्तः स गच्छेद्धरिमंदिरम् ९।\nकार्तिके यो नरो दद्यादेकपद्मं हरावपि ।\nअंते विष्णुपदं गच्छेत्सर्वपापविवर्जितः १०।\nप्रातःस्नानं नरो यो वै कार्तिके श्रीहरिप्रिये ।\nकरोतिसर्वतीर्थेषुयत्स्नात्वातत्फलंलभेत् ११।\nकार्तिके यो नरो दद्यात्प्रदीपं नभसि द्विजः ।\nविप्रहत्यादिभिः पापैर्मुक्तो गच्छेद्धरेर्गृहम् १२।\nमुहूर्तमपि यो दद्यात्कार्त्तिके प्रीतये हरेः ।\nदीपं नभसि विप्रेन्द्र तस्मिंस्तुष्टः सदा हरिः १३।\nयो दद्याच्च गृहे दीपं कृष्णस्य सघृतं द्विजः ।\nकार्तिके चाश्वमेधस्य फलं स्याद्वै दिनेदिने १४।\nप्रदीपस्य च माहात्म्यं विशेषमुच्यते मया ।\nनिशामय द्विजश्रेष्ठ सेतिहासं समाहितः १५।\nपूर्वं त्रेतायुगे विप्रो वैकुंठो नामतः शुचिः ।\nयस्य संगप्रभावेण मुक्तो भवति पातकी १६।\nएकदा कार्तिके सोऽपि प्रदीपं पुरतो हरेः ।\nदत्वा गृहं गतो विप्रो घृतपूर्णं द्विजर्षभः १७।\nसर्पिस्तत्स्वादितु चाखुरागतोऽपि प्रदीपतः ।\nयावत्खादितुमारेभे बोधितोऽसौ प्रदीपकः १८।\nमूषकोऽग्निभयात्तत्र वेगेनापि पलायितः ।\nआखोश्च सकलं पापं विनष्टं कृपया हरेः १९।\nसर्पेण दंशितश्चाखुः प्राणत्यागं चकार ह ।\nततो यमाज्ञया दूताः पाशमुद्गरपाणयः २०।\nआगतास्तं समानेतुं बबंधुश्चर्मरज्जुभिः ।\nयावन्नेतुं मनश्चक्रुः शंखचक्रगदाधराः २१।\nआगता गरुडारूढा विष्णुदूताश्चतुर्भुजाः ।\nविमानं गगने चैव राजहंसयुतं शुभम् २२।\nनिर्मितं कनकैः शुद्धैः कामगं कृपया हरेः ।\nपाशं छित्वा ततो दूताः प्रोचुस्ते यमकिंकरान् २३।\nविष्णुभक्तोऽप्यसौ मूढा व्यर्थं तु बंधनं कृतम् ।\nगच्छध्वं शमनप्रेष्या यदि वांछास्ति जीवितुम् २४।\nश्रुत्वा प्रकंपितास्ते वै पृच्छंति विनयान्विताः ।\nकेन पुण्यप्रभावेण युष्माभिर्नीयते पुरम् २५।\nअसौ विष्णोर्महापापी यूयं तद्वक्तुमर्हथ ।\nविष्णुदूता ऊचुः-\nपुरतो वासुदेवस्य प्रदीपबोधनं कृतम् २६।\nतेनैव कर्मणा दूता नयामो विष्णुमंदिरम् ।\nअनिच्छयापि यः कुर्याद्विष्णोर्दीपस्य बोधनम् २७।\nकोटिजन्मार्जितं पापं त्यक्त्वा याति हरेर्गृहम् ।\nभक्त्या प्रदीपं यो दद्यात्कार्तिके तु हरेर्दिनैः २८।\nतस्य पुण्यं समाख्यातुं न शक्तो हरिणा विना ।\nघृतपूर्णप्रदीपं यो भक्त्या दद्याद्धरेर्गृहे २९।\nअश्वमेधसहस्रेण तस्य किं वा प्रयोजनम् ।\nअश्वमेधप्रकर्ता यः स्वर्गं याति हरेर्दिने ३०।\nकार्तिके दीपदाता च स गच्छेद्धरिमंदिरम् ।\nव्यास उवाच-\nइति श्रुत्वा ततो दूता गतास्ते वै यथागताः ३१।\nविष्णुदूता रथे कृत्वा गतास्तं विष्णुमंदिरम् ।\nविष्णुसान्निध्य एवास्य मन्वंतरशतं गतम् ३२।\nततो मर्त्ये राजकन्या बभूव कृपया हरेः ।\nपुत्रपौत्रसमायुक्ता चिरं भोगं चकार सा ३३।\nइतः पुनर्गता सा तु गोलोकं हरिसेवया ।\nसूत उवाच-\nभक्त्या शृणोति यो मर्त्यो दीपमाहात्म्यमुत्तमम् ३४।\nसर्वपापविनिर्मुक्तः स याति विष्णुमंदिरम् ३५।\nइति श्रीपाद्मे महापुराणे ब्रह्मखंडे दीपदानमाहात्म्यं।\nनाम तृतीयोऽध्यायः ३।"
  }
]
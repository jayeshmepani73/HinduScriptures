[
  {
    "text": "शौनक उवाच।\nविष्णुपादोदकस्यापि माहात्म्यं पापनाशनम् ।\nकथयस्व महाप्राज्ञ समूलं मे कृपार्णव १।\nसूत उवाच।\nसमस्तपातकध्वंसि विष्णुपादोदकं शुभम् ।\nकणमात्रं वहेद्यस्तु सर्वतीर्थफलं लभेत् २।\nविष्णुपादोदकं ब्रह्मन्स्पर्शतः पापनाशनम् ।\nअकालमरणं नास्ति गंगास्नानफलं लभेत् ३।\nविष्णुपादोदकं पापी यः पिबेत्तस्य किल्बिषम् ।\nशरीरस्थं क्षयं याति कृतं ब्रह्मन्न संशयः ४।\nतुलसीपर्णसंयुक्तं विष्णुपादोदकं द्विज ।\nयो वहेच्छिरसा भक्त्या चांते याति हरेर्गृहम् ५।\nमेरुतुल्यसुवर्णानि दत्त्वा यत्फलमाप्यते ।\nहरिपादोदकं स्पृष्ट्वा प्राप्यते तत्फलं नरैः ६।\nधेनुकोटिसहस्राणि यत्फलं लभते नरैः ।\nदत्वा पादोदकं स्पृष्ट्वा तत्फलं प्राप्यते ध्रुवम् ७।\nयज्ञकोटिसहस्राणि कृत्वा यत्फलमाप्यते ।\nहरिपादोदकं स्पृष्ट्वा तस्मात्कोटिगुणं नरैः ८।\nकोटिकन्याप्रदानेन यत्फलं लभ्यते जनैः ।\nविष्णुपादोदकं स्पृष्ट्वा फलं तस्माद्द्विजाधिकम् ९।\nदंतिकोटिप्रदानेन सप्तिकोटिप्रदानतः ।\nयत्फलं लभते मर्त्यः स्पृष्ट्वा पादोदकं हरेः १०।\nदत्वा मर्त्यः सप्तद्वीपां ससस्यां यत्फलं लभेत् ।\nविष्णुपादोदकं स्पृष्ट्वा तस्माद्विप्राधिकं लभेत् ११।\nशृणु विप्र प्रवक्ष्यामि संक्षेपेणाधिकं किमु ।\nविष्णुपादोदकं स्पृष्ट्वा पापी याति हरेर्गृहम् १२।\nशौनक उवाच।\nस्पृष्ट्वा पीत्वा पुरा केन प्राणिना प्रापि वै गृहम् ।\nकथयस्व हरेः सूत मम त्वं चानुकंपया १३।\nसूत उवाच।\nपुरा त्रेतायुगे पापी नाम्ना विप्रः सुदर्शनः ।\nजनार्द्दनदिने नित्यमश्नीयात्स द्विजोत्तम १४।\nशास्त्रनिंदाकरो नित्यं व्रतनिंदाकरः सदा ।\nअसावन्यं न जानाति केवलं स्वोदरं विना १५।\nएकदा प्राप्तकालस्तु निधनं प्राप्तवान्द्विज ।\nयमदूताः समायाता बद्ध्वा नीतो यमालयम् १६।\nतं दृष्ट्वा यमुनाभ्राता पप्रच्छ सचिवं रुषा ।\nभोऽमात्य चास्य यत्पुण्यं पापं वद समूलतः १७।\nअसौ विप्रो महापापी क्रूरकर्म्मेव दृश्यते १८।\nचित्रगुप्त उवाच।\nआकर्णय चास्य पापं पुण्यं नास्त्यणुमात्रकम् ।\nवासरेऽपि हरेर्नित्यमकरोद्भोजनं विभो १९।\nवासरे कमलाभर्तुश्चाश्नीयाद्यो नराधमः ।\nपुरीषं सोऽश्नीयाद्राजन्निरयं याति दारुणम् २०।\nमन्वंतरशतं देहि स्थानं तु निरयेऽप्यमुम् ।\nग्रामक्रोडस्य योनौ हि ततो जन्म भविष्यति २१।\nसूत उवाच।\nयमाज्ञया ततो विप्र तस्य दूतैर्भयंकरैः ।\nपातितस्तु पुरीषे वै मन्वंतरशताधिकम् २२।\nततो मुक्तोऽभवच्चासौ पृथिव्यां ग्रामसूकरः ।\nचिरं नरकमश्नीयाद्धरिवासरभोजनात् २३।\nततो विप्र प्राप्तकालः पंचत्वं स जगाम ह ।\nकाकयोनौ पुनर्जन्म लेभेऽसौ विड्भुजः सदा २४।\nएकस्मिन्दिवसे विप्र श्रीहरेश्चरणोदकम् ।\nद्वारदेशेस्थितं पीत्वा सर्वपापविवर्जितः २५।\nतस्मिन्नेव दिने काकः पतितः शबरस्य च ।\nकाले मृत्युदशां प्राप्तो व्याधेन वायसोपि च २६।\nआगते स्यंदने दिव्ये राजहंसयुते शुभे ।\nआरुह्य बलिभुग्विप्र ययौ स हरिमंदिरम् २७।\nपादोदकस्य माहात्म्यं कथितं पापनाशनम् ।\nयः शृणोति नरः पापी तस्य पापं विनश्यति २८।\nइति श्रीपाद्मे महापुराणे ब्रह्मखंडे सूतशौनकसंवादे चरणोदकमाहात्म्ये सप्तदशोऽध्यायः १७।"
  }
]
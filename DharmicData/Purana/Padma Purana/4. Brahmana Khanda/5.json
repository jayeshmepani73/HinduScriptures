[
  {
    "text": "शौनक उवाच-\nकथयस्व महाप्राज्ञ पुत्रहीनो जनो भवेत् ।\nकर्मणा केन वै सूत पुत्रो भवति केन च १।\nसूत उवाच-\nएतत्पृष्टः पुरा ब्रह्मा नारदेन महात्मना ।\nस यदाह तदा तं च शृणुष्व मुनिपुंगव २।\nनारद उवाच-\nपितामह महाप्राज्ञ सर्वतत्त्वार्थपारग ।\nअपुत्रो वै भवेन्मर्त्यः कर्मणा केन पद्मज ३।\nवंध्या स्त्री वा भवेत्केन वृजिनेन ममाग्रतः ।\nकथय शृण्वतो वै मे सर्वप्राणिहिते रत ४।\nदुहिता जायते केन कर्मणा वा नपुंसकः ।\nमृतवत्सो भवेत्केन मृतवत्सातिदुःखिता ।\nकेन पुण्येन भो ब्रह्मन्पुनः पुत्रो भवेद्वद ५।\nब्रह्मोवाच-\nकथयामि समासेन सावधानेन तच्छ्रणु ।\nवृत्तांतं पृच्छसि त्वं वै शृण्वतां विस्मयप्रदम् ६।\nपूर्वजन्मनि यो मर्त्यो वर्तनं ब्राह्मणस्य च ।\nहरेद्वा हारयेदत्र पुत्रहीनो भवेत्किल ७।\nइह जन्मनि यो मर्त्यः पुराणश्रवणं हि च ।\nससस्या भूमेर्दानं च कुर्याद्वै श्रद्धयान्वितः ८।\nधेनुं बहुगुणां हैमीं बहुदुग्धां सदक्षिणाम् ।\nसुवर्णप्रतिमां चैव तस्य पुत्रो भवेद्ध्रुवम् ९।\nपूर्वजन्मनि या नारी परबालकघातनम् ।\nकरोति कपटेनैव बालहीना भवेद्ध्रुवम् १०।\nसौवर्णप्रतिमादानं या नारी श्रद्धयान्विता ।\nकुर्यात्पानं ब्राह्मणस्य भक्त्या वै चरणोदकम् ११।\nपुराणश्रवणं चैव दद्याद्वै बहुदक्षिणाम् ।\nबह्वपत्या जीववत्सा भवेन्नास्त्यत्र संशयः १२।\nजले निमग्नं बालं यो दृष्ट्वा या न समुद्धरेत् ।\nइह जन्मन्यपुत्रो वै साऽपुत्री च भवेद्ध्रुवम् १३।\nवृषभं चैव कूष्मांडं ससुवर्णं सवस्त्रकम् ।\nदद्याद्दानं ब्राह्मणस्य कुर्याद्बालव्रतं शुभम् १४।\nगौरीं कन्यां तथा कुर्यात्पुराणश्रवणं हि यः ।\nपुत्रो वै जायते तस्य सर्वपातकनाशनम् १५।\nपूर्वजन्मनि यो मर्त्यो निराशं चातिथिं द्विज ।\nकुर्यात्क्रोधेन दंडं च पुत्रहीनो भवेद्ध्रुवम् १६।\nब्राह्मणं चातिथिं चैव कुर्याद्भक्त्या प्रपूजनम् ।\nअन्नदानं जलं चैव तथा देवालयं शुभम् १७।\nपूर्वजन्मनि या नारी भ्रूणहत्यां च यो नरः ।\nकुर्यात्सा मृतवत्सा च मृतवत्सो भवेद्ध्रुवम् १८।\nया नारी स्वामिसहिता कुर्याच्च हरिवासरम् ।\nसुपुत्रा भर्तृसुभगा भवेत्सा प्रतिजन्मनि १९।\nयो नरो गोधनं कुर्याच्छूद्रः कुर्याद्विमोहितः ।\nब्राह्मणीहरणं वापि कर्मणा स नपुंसकः २०।\nइदं तु वृजिनं कृत्वा पश्चात्पुण्यं करोति यः ।\nइह पुण्यप्रभावेण दुहिता जायते द्विज २१।\nआसीत्त्रेतायुगे राजा श्रीधरो नामतो द्विज ।\nअपुत्रो धनवांस्तस्य जाया हेमप्रभावती २२।\nव्यासं सकलशास्त्रज्ञं सर्वलोकहितैषिणम् ।\nआगतं चैव पप्रच्छ चापुत्रोऽहं कथं द्विज २३।\nउवाच नृपतेः श्रुत्वा वचनं विनयान्वितम् ।\nराज्ञा दत्ते च पीठे च निर्मिते कनकादिभिः २४।\nराजाराज्ञी तस्य पादौ धौतं कृत्वा च हर्षितौ ।\nपीत्वा पादोदकं द्वौ च सर्वपातकनाशनम् २५।\nव्यास उवाच-\nराजन्शृणुष्व यत्पृष्टमपुत्रो येन कर्मणा ।\nतवेयं राज्ञी चापुत्री चैकपत्नीव्रतस्तथा २६।\nपूर्वजन्मनि चंद्रस्त्वं नाम्ना वरतनु स्मृतः ।\nभार्या तवापि शुभ्रांगी नाम्ना वै शंकरी स्मृता २७।\nएकदा पथियातौ च नीचपुत्रं जलेपि च ।\nमग्नं दृष्ट्वा हेलया च गतौ स पंचतां गतः २८।\nबहुपुण्यप्रभावेण राज्ञीराजा गतौ युवाम् ।\nतेन कर्मविपाकेन युवायोर्न भवेत्सुतः २९।\nराजोवाच-\nइदानीं केन पुण्येन सुतो वै जायते प्रभो ।\nअपुत्रस्य मनुष्याणां जीवनं हि निरर्थकम् ३०।\nव्यास उवाच-\nसवस्त्रं चैव कूष्मांडं वृषभं ससुवर्णकम् ।\nदेहि दानं ब्राह्मणस्य कुरु बालव्रतं तथा ३१।\nगौरीं कन्यां तथा देहि पुराणश्रवणं कुरु ।\nपुत्रो वै जायते तत्र सर्वपातकनाशनम् ३२।\nब्रह्मोवाच-\nइति श्रुत्वा ततो राजा व्यासोक्तं दानमुत्तमम् ।\nपुराणश्रवणं चैव चकार गतकिल्बिषः ३३।\nततः पुत्रो वर्षमध्ये बभूव सर्वपूजितः ।\nअभूद्राजा सार्वभौमः सुंदरः कुलनायकः ३४।\nसूत उवाच-\nय इदं शृणुयाद्भक्त्या करोति दानमुत्तमम् ।\nअपुत्रो लभते पुत्रं संक्षेपात्कथितं मया ३५।\nभक्त्या श्रुत्वा तु या नारी कुर्याद्ब्राह्मणपूजनम् ।\nसुपुत्रा सा भवेन्नित्यं शास्त्रोक्तविधिना द्विज ३६।\nसुवर्णं रजतं वस्त्रं पुष्पमाल्यं च चंदनम् ।\nयो दद्यात्पुस्तके भक्त्या सर्वपापप्रणाशनम् ३७।\nपूर्वजन्मनि यो मूढो ब्रह्मबालकघातकः ।\nतस्य क्रूरो भवेत्पुत्रः सप्तजन्मांतरैर्द्विजः ३८।\nइति श्रीपाद्मे महापुराणे ब्रह्मखंडे ब्रह्मनारदसंवादे कर्मविपाककथनंनाम पंचमोऽध्यायः ५।"
  }
]
[
  {
    "text": "सूत उवाच-\nततोऽमरगणास्ते च सगंधर्वाः सदानवा ।\nउत्पाट्य मंदरं शैलं चिक्षिपुः पयसां निधौ १।\nततः सनातनः श्रीमान्दयालुर्जगदीश्वरः ।\nअधारयद्गिरेर्मूलं कूर्मरूपेण पृष्ठतः २।\nअनंतं तत्र संवेष्ट्य ममंथुर्दुग्धसागरम् ।\nएकादश्यां मथ्यमाने चोद्भूतं प्रथमं द्विज ३।\nकालकूटविषं ते तु दृष्ट्वा सर्वे प्रदुद्रुवुः ।\nततस्तान्विद्रुतान्दृष्ट्वा शंकरश्चोक्तवानिदम् ४।\nभोभोऽमरगणा यूयं विषं कुरुतमादरम् ।\nवारयिष्याम्यहं तूर्णं कालकूटं महाविषम् ५।\nइत्युक्त्वा पार्वतीनाथो ध्यायन्नारायणं हृदि ।\nमहामंत्रं समुच्चार्य विषमादद्भयंकरम् ६।\nमहामंत्रप्रभावेण विषं जीर्णं गतं महत् ।\nअच्युतानंतगोविंद इति नामत्रयं हरेः ७।\nयोजपेत्प्रयतो भक्त्या प्रणवाद्यं नमोंऽतिकम् ।\nविषभोगाग्निजं तस्य नास्ति मृत्योर्भयं तथा ८।\nततो हृष्टमना देवा ममंथुः क्षीरसागरम् ।\nततोऽलक्ष्मीः समुत्पन्ना कालास्या रक्तलोचना ९।\nरूक्षपिंगलकेशा च जरतीं बिभ्रती तनुम् ।\nसा च ज्येष्ठाब्रवीद्देवान्किंकर्तव्यं मयेति वै १०।\nदेवास्तथाब्रुवंस्तां च देवीं दुःखस्यभाजनम् ।\nयेषां नॄणां गृहे देवी कलहः संप्रवर्तते ११।\nतत्र स्थानं प्रयच्छामो वस ज्येष्ठे शुभान्विता ।\nनिष्ठुरं वचनं ये च वदंति येऽनृतं नराः १२।\nसंध्यायां ये हि चाश्नंति दुःखदा तिष्ठ तद्गृहे ।\nकपालकेशभस्मास्थि तुषांगाराणि यत्र तु १३।\nस्थानं ज्येष्ठे तत्र तव भविष्यति न संशयः ।\nअकृत्वा पादयोर्धौतं ये चाश्नंति नराधमाः १४।\nतद्गृहे सर्वदा तिष्ठ दुःखदारिद्रदायिनी ।\nवालुकालवणांगारैः कुर्वंति दंतधावनम् १५।\nतेषां गेहे सदा तिष्ठ दुःखदा कलिना सह ।\nछत्राकं श्रीफलं शिष्टं ये खादंति नराधमाः १६।\nगेहे तेषां तव स्थानं ज्येष्ठे कलुषदायिनि ।\nतिलपिष्टमलाबुं ये गृंजनं पोतिकादलम् १७।\nकलं बुकं पलांडुं ये चाश्नंति पापबुद्धयः ।\nतेषां गृहे तव स्थानं भविष्यति न संशयः १८।\nगुरु देवातिथीनां च यज्ञदानविवर्जितम् ।\nयत्रवेदध्वनिर्नास्ति तत्र तिष्ठ सदाऽशुभे १९।\nदंपत्योः कलहो यत्र पितृदेवार्चनं न वै ।\nदुरोदररता यत्र तत्र तिष्ठ सदाशुभे २०।\nपरदाररता यत्र परद्रव्यापहारिणः ।\nविप्रसज्जनवृद्धानां यत्र पूजा न विद्यते ।\nतत्र स्थाने सदा तिष्ठ पापदारिद्र्यदायिनी २१।\nइत्यादिश्य सुरा ज्येष्ठां सर्वेषां कलिवल्लभाम् ।\nक्षीराब्धेर्मथनं चक्रुः पुनस्ते सुसमाहिताः २२।\nइति श्रीपाद्मे महापुराणे ब्रह्मखंडे सूतशौनकसंवादे समुद्रमथनंनाम नवमोऽध्यायः ९।"
  }
]
[
  {
    "text": "शौनक उवाच।\nसुकृतं किं तथा प्राह कृत्वा संसारसागरात् ।\nतरिष्यंति कलौ सूत तमोन्धकूपमंडुकाः १।\nसूत उवाच।\nराधाकृष्णप्रिये चौर्जे प्रातःस्नानं समाचरेत् ।\nराधादामोदरं भक्त्या कुर्यात्पूजां समाहिता २।\nत्यक्त्वामिषादिकं ब्रह्मन्पतिसेवापरायणा ।\nसा याति श्रीहरेः स्थानं गोलोकाख्यं सुदुर्ल्लभम् ३।\nराधादामोदराभ्यां या धूपदीपं तु कार्तिके ।\nदद्यात्सा भवनं विष्णोर्याति वै त्यक्तपातकाः ४।\nयोषिद्या कार्त्तिके विप्र दद्याद्वस्त्रं निकेतने ।\nराधादामोदराभ्यां तु वसेत्सा श्रीहरेश्चिरम् ५।\nराधादामोदराभ्यां सा पुष्पं माल्यं सुवासितम् ।\nकार्तिके मासि सा दद्याद्याति वैकुंठमंदिरम् ६।\nगंधं या चापि नैवेद्यं दद्याद्वै शर्करादिकम् ।\nराधादामोदराभ्यां सा गच्छेद्वै विष्णुमंदिरम् ७।\nयत्किंचिद्यच्छति ब्रह्मन्कार्तिके च द्विजातये ।\nराधादामोदरप्रीत्यै तस्याः पुण्याक्षयं भवेत् ८।\nया नारी कार्तिके भक्त्या राधादामोदरं द्विज ।\nप्रातः सपर्यां सा याति न कुर्य्यान्निरयं चिरम् ९।\nकदाचिज्जन्मभूमौ सा विधवा प्रति जन्मनि ।\nभवेच्चासाद्य पूर्व्वं वै चाप्रिया स्वामिनोऽपि च १०।\nपुरा त्रेतायुगे विप्र वृषलो नाम शंकरः ।\nसौराष्ट्रदेशवासी च तस्य जाया कलिप्रिया ११।\nजाराकांक्षी सदा नाम्ना तृणवन्मन्यते पतिम् ।\nअसौ पतिर्न मे योग्यो मे स्वामी परपूरुषः १२।\nइति मत्वा सदा तस्मै चोच्छिष्टं तु ददाति वै ।\nनीचसंगान्महामूढा मद्यमांसं चखाद ह १३।\nस्वामिनो भर्त्सनां नित्यं कुर्यात्कामं तु निष्ठुरा ।\nपादरज्जुर्भवेच्चासौ कस्माद्वै न मृतोऽपि च १४।\nमृते तस्मिन्नहं भोगं करिष्यामि यदृच्छया ।\nविचार्येति हृदा मूढा जारेणैकेन सा तदा १५।\nअन्यदेशं गमिष्यावः संकेतमकरोद्द्विज ।\nसुप्तस्य स्वामिनो रात्रौ चासिना तद्गलं द्विज १६।\nछित्त्वा जारकृते सापि संकेतस्य स्थलं गता ।\nआगतं जारपुरुषं द्वीपिना भक्षितं द्विज १७।\nदृष्ट्वा सा रोदनं कृत्वा मूर्च्छिता निपपात ह ।\nचिरादाश्वस्य सा मूढा करुणं विललाप ह १८।\nकलिप्रियोवाच।\nस्वकीयं स्वामिनं हत्वा चागता परपूरुषम् ।\nतं जारं स्वामिनं दैवात्शार्दूलो भक्षयन्मम ।\nकिं करोमि क्व गच्छामि विधात्रा वंचितास्म्यहम् १९।\nसूत उवाच।\nततः कलिप्रिया ब्रह्मनागता स्वगृहं प्रति ।\nलपने स्वामिनो दत्वा मुखं च विललाप सा २०।\nकलिप्रियोवाच।\nहा नाथ किं कृतं कर्म्म मया हंतातिदारुणम् ।\nकं लोकं वा गमिष्यामि वद स्वामिन्मनाग्गिरम् २१।\nभर्त्सनां तु यथाकामं कुर्य्याच्चाहं सुनिंदिता ।\nकिंचिन्न वदसि स्वामिन्नेनो यन्मे न विद्यते २२।\nसूत उवाच।\nननाम चरणे तस्य गतान्यनगरं प्रति ।\nतत्र प्रविष्टा सा योषिद्दृष्ट्वा पुण्यजनान्बहून् २३।\nऊर्जे स्नानपरान्प्रातर्नर्मदायां च वैष्णवान् ।\nतत्र नद्यां स्त्रियश्चापि राधादामोदरं द्विज २४।\nसपर्यां च कृतां चैव शंखनादैर्महोत्सवैः ।\nगंधपुष्पैर्धूपदीपैर्वस्त्रैर्नानाविधैः फलैः २५।\nमुखवासैर्भक्तियुक्ता दृष्ट्वा सा विनयान्विता ।\nपप्रच्छ ब्रूत यूयं मे किमेतत्क्रियते स्त्रियः २६।\nस्त्रिय ऊचुः -\nसर्वमासोत्तमे चोर्जे राधादामोदरौ शुभौ ।\nपूजां कृत्वा वयं मातः सर्वपापहरां शुभाम् २७।\nकोटिजन्मार्जितं पापं नष्टं प्राप्तं निकेतनम् ।\nसपर्य्यामामिषं त्यक्त्वा कृत्वा सा च हरेर्द्दिने २८।\nनिधनत्वं पौर्णमास्यां गता सा निर्मला द्विज ।\nकिंकराश्चागतास्तूर्णं यमस्य निलयं प्रति २९।\nनेतुं तां क्रोधसंयुक्ता बबंधुश्चर्मरज्जुभिः ।\nतदागता विष्णुदूता विमानं स्वर्णनिर्मितम् ३०।\nशंखचक्रगदापद्मधारिणो वनमालिनः ।\nनिजघ्नुश्चक्रधाराभिर्यमदूताः पलायिताः ३१।\nराजहंसयुते विप्र विमाने स्वर्णनिर्मिते ।\nआरूढा सा गता तैस्तु वेष्टिता विष्णुमंदिरम् ३२।\nतत्र तस्थौ चिरं भोगं कृत्वा सा वै यथेप्सितम् ।\nया कुर्यात्कार्त्तिके विप्र राधादामोदरार्चनम् ३३।\nयाति पूजा त्यक्तपापाद्गोलोकाख्यं मनोहरम् ।\nय इदं शृणुयाद्भक्त्या या च नारी समाहिता ।\nकोटिजन्मार्जितं पापं तस्य तस्या विनश्यति ३४।\nइति श्रीपाद्मे महापुराणे ब्रह्मखंडे सूतशौनकसंवादे राधादामोदरपूजामाहात्म्यकथनंनाम विंशतितमोऽध्यायः २०।"
  }
]
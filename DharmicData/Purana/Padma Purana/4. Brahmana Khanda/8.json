[
  {
    "text": "शौनक उवाच-\nसमुद्रमथनं सूत पुरा कस्मात्कृतं गुरो ।।\nहृदये कौतुकं जातं श्रोतुं मे वद चामरैः ॥१।\nसूत उवाच-\nब्रह्मन्वच्मि समासेन सिंधोर्मथनकारणम् ।।\nदुर्वाससेंद्र संवादमितिहासं शृणुष्व तत् ॥२।\nमहातपा महातेजा दुर्वासा ईश्वरांशजः ।।\nब्रह्मर्षिः प्रययौ स्वर्गमिन्द्रं द्रष्टुं स चैकदा ॥३।\nतस्मिन्ददर्श काले तं गजारूढंv शचीपतिम् ।।\nदृष्ट्वा स्रजं पारिजातां ददौ तस्मै महामुनिः ॥४।\nगृहीत्वा तां स्रजं चेंद्रो विन्यस्य गजमूर्द्धनि ।।\nदेवराट्प्रययौ ब्रह्मन्ससैन्यो नंदनं प्रति ५।\nहस्ती चादाय तां मालां छित्त्वा तु धरणीतले ।।\nचिक्षेप च महाक्रुद्धस्तमित्याह महामुनिः ॥६।\nत्रैलोक्यैकश्रियायुक्तो यस्मात्त्वमवमन्यसे ।।\nतव त्रैलोक्यश्रीर्नष्टा भवत्येव न संशयः ॥७।\nततः शक्रो जगामाशु सुप्तश्च स्वपुरं पुनः ।।\nददर्श जगतां माता चांतर्द्धानं गता स्वयम् ॥८।\nनष्टमंतर्द्धानवत्यां तदा तस्यां जगत्त्रयम् ।।\nक्षुत्पिपासान्विताः सर्वे चुक्रुशुर्वै निरंतरम् ॥९।\nन ववर्षुर्वारिवाहाः शुष्काश्चैव जलाशयाः ।।\nसर्वे ते शाखिनः शुष्काः फलपुष्पविवर्जिताः ॥१०।\nक्षुत्पिपासार्दिताः सर्वे ब्रह्मणः सन्निधिं ययुः ।।\nतं सर्वे कथयामासुः दुःखशोकं पितामहम् ॥११।\nदेवानां वचनं श्रुत्वा धाता देवगणैः सह ।।\nभृग्वादिमुनिभिश्चैव प्रययौ क्षीरसागरम् ॥१२।\nविष्णुं समर्चयामास क्षीराब्धेरुत्तरे तटे ।।\nमंत्रमष्टाक्षरं वेधा जपन्ध्यायन्जगत्पतिम् ॥१३।\nततः प्रसन्नो भगवान्सर्वेषां च दिवौकसाम् ।।\nवैनतेयं समारुह्य चागतः सदयः प्रभुः ॥१४।\nपीतवस्त्रं चतुर्बाहुं शंखचक्रगदाधरम् ।।\nदृष्ट्वा तं जगतामीशं पुंडरीकनिभेक्षणम् ॥१५।\nविष्णुं भवोदधेः पोतं वनमालाविभूषितम् ।।\nश्रीवत्सकौस्तुभोरस्कमानंदाश्रुपरिप्लुताः ॥१६।\nतुष्टुवुर्जयशब्देन नमश्चक्रुर्निरंतरम् ।।\nश्रीभगवानुवाच-\nवरं वृणीध्वं भो देवाः कस्माद्यूयं समागताः ।।\nवरदोऽस्मि तद्वदत वो ददामि च नान्यथा ॥१७।\nदेवा ऊचुः-\nकृपालो ब्रह्मशापेन संपद्धीनं जगत्त्रयम् ।।\nक्षुत्पिपासार्दितं नाथ सदेवासुरमानुषम् ॥१८।\nरक्ष सर्वानिमाँल्लोकान्याताः स्म शरणं तव ।।\nश्रीभगवानुवाच-\nइंदिरा ब्रह्मशापेन चान्तर्द्धानं गता सुराः १९।\nयस्याः कटाक्षमात्रेण जगदैश्वर्यसंयुतम् ।।\nतदा यूयं सुराः सर्वे चोत्पाट्य स्वर्णपर्वतम्॥ २०।\nमंदरं घर्घरं कृत्वा सर्पराजेन वेष्टितम् ।।\nकुरुध्वं मथनं देवाः सदैत्याः क्षीरसागरम् ॥२१।\nतस्मादुत्पत्स्यते लक्ष्मीर्जगन्माता च भोः सुराः ।।\nतया हृष्टा महाभागा भविष्यथ न संशयः॥ २२।\nधारयाम्यहमेवाद्रिं कूर्मरूपेण सर्वतः ।।\nइत्युक्त्वा भगवान्विष्णुरंतर्द्धानं जगाम सः ।।\nजग्मुः सुरासुराः सर्वे समुद्रमथनं द्विज॥ २३।\nइति श्रीपाद्मे महापुराणे ब्रह्मखंडे समुद्रमथनोद्योगोनामाष्टमोऽध्यायः ८।"
  }
]
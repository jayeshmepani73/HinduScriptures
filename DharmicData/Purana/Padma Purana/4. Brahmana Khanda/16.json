[
  {
    "text": "शौनक उवाच ।\nकर्मणा केन भोः सूत चैनसां संक्षयो भवेत् ।\nश्रीहरेश्च कृपा भूयात्तद्वदस्वानुकंपया १।\nसूत उवाच ।\nशृणु शौनक वक्ष्यामि शृण्वतां पापनाशनम् ।\nयेन विष्णोः कृपा स्याद्वै वृजिनक्षयकारिणी २।\nपौर्णमास्यां तु यो विप्र भक्तिभावसमन्वितः ।\nकुर्य्यान्नानाविधानेन सपर्य्यां श्रीजगद्विभोः ३।\nकलुषं तस्य नश्येत कोटिजन्मार्जितं मुने ।\nतस्मिन्श्रीरमणस्यास्य कृपा जाता भवेद्ध्रुवम् ४।\nद्वादश्यामन्नदानं यो भक्त्या कुर्याद्द्विजातये ।\nतस्य नश्यंति पापानि तमांसी वारुणोदये ५।\nयो नरः श्रीहरिं कुर्यात्स्नपनं पयसा द्विज ।\nतत्प्रीतिः श्रीहरेः सद्यो द्वादश्यां शर्करादिभिः ६।\nमंत्रं विना तु यो विप्र दद्याच्छ्रीहरये किल ।\nपाषाणसदृशं पुष्पं दाता याति अधोगतिम् ७।\nक्ष्मासुराय च मूर्खाय पाषाणसदृशं तु यत् ।\nदद्याद्दानं नरो यो वै तस्य पुण्यं न विद्यते ८।\nविद्याहीनो द्विजो मोहाद्दानं गृह्णाति मूढधीः ।\nकालानलं यथा जीर्णं तेन स निरयं व्रजेत् ९।\nयथा दारुमयो हस्ती मृगश्चित्रमयो यथा ।\nविद्याहीनो द्विजो विप्र त्रयस्ते नामधारकाः १०।\nयथाध्वनिस्थितं वारि पवनार्केण शुद्ध्यति ।\nभक्त्या तु पार्षदं दृष्ट्वा तस्य नश्यति कल्मषम् ११।\nयो नरश्चाश्विने मासि सघृतान्पूर्णिमा दिने ।\nदद्याच्छ्रीहरये लाजान्क्रीडार्थं तु वराटिकाम् १२।\nभक्त्या याति हरेः स्थानं पुनरावृत्तिवर्जितः ।\nन दद्याद्यो नरो मोहात्तस्मिन्न तुष्टिदो हरिः १३।\nवराटिकां यावतीं यो हरये पौर्णिमादिने ।\nतावद्दिनं हरेः स्थानं चाश्विने संवसेद्ध्रुवम् १४।\nकरवीरपुरे ह्यासीत्पुरा शूद्रोऽपि निर्द्दयः ।\nकालद्विजो द्विजश्रेष्ठ नाम्ना पापी भयंकरः १५।\nस्वकार्यनिरतः सोऽपि स्वामिकार्यप्रणाशकः ।\nएकदा पंचतां यातो यमदूता भयंकराः १६।\nआगतास्तं समानेतुं यमस्यतु निकेतनम् ।\nबद्ध्वा निन्युश्च तं दृष्ट्वा पृष्टवान्सचिवं यमः १७।\nयम उवाच ।\nअस्य किं विद्यतेऽमात्य कर्मापि च शुभाशुभम् ।\nकथयस्व समूलं तु चित्रगुप्त विचक्षण १८।\nचित्रगुप्त उवाच।\nअसौ पापी दुराचारः स्वामिकार्यप्रणाशकः ।\nनास्ति पुण्यं चाणुमात्रं नरके परिपच्यताम् १९।\nशतमन्वन्तरं राजन्नागयोनौ च निष्ठुरः ।\nपाषाणे जन्म चासाद्य गृहे स्थातुं निरंतरम् २०।\nसूत उवाच ।\nतावत्कालं ततो विप्र निरये स पपात ह ।\nततोऽप्यश्मगृहे नागयोनौ जातः सुदुःखितः २१।\nएकदा चाश्विने मासि पौर्णमासीदिने द्विज ।\nलाजान्वराटिका नागो बिलात्प्राक्षेपयद्बहिः २२।\nपतिता सा हरेरग्रे पापमस्य स्वयं हरिः ।\nतूर्णं तु नाशयामास दयालुर्दुःखनाशकः २३।\nकदाचित्प्राप्तकालस्तु पंचत्वं स जगाम ह ।\nयमदूतास्तमानेतुं चागता बहुशो द्विज २४।\nबद्ध्वा नेतुं यदा चक्रुर्यमस्य सदनं प्रति ।\nतदागता विष्णुदूताः शंखचक्रगदाधराः २५।\nपाशं छित्त्वा रथे दिव्ये तमाशुगतकिल्बिषम् ।\nतत्र चारोपयामासुः यमदूताः पलायिताः २६।\nततो निकेतनं विष्णोर्नागस्तैर्वेष्टितो ययौ ।\nतत्र तस्थौ हरेरग्रे पुनरावर्त्तिवर्जितः २७।\nभक्त्या यो हरये दद्याल्लाजांश्च सघृतान्द्विज ।\nवराटिकां तस्य पुण्यं न जाने किं भवेद्ध्रुवम् २८।\nय इमं शृणुयाद्विप्र चाध्यायं पापनाशनम् ।\nतस्य नश्यंति पापानि श्रीहरेः कृपयापि च २९।\nइति श्रीपाद्मेमहापुराणे ब्रह्मखंडे सूतशौनकसंवादे षोडशोऽध्यायः १६।"
  }
]
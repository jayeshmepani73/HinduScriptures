[
  {
    "text": "शौनक उवाच-\nकेन पुण्येन भो सूत वैकुंठं समवाप्यते ।\nतद्वदस्व शृण्वतो मे पोतो हि भवसागरे १।\nसूत उवाच-\nसाधुसाधु मुनिश्रेष्ठ सर्वमंगलकारक ।\nकथयामि समासेन शृण्वतां पापनाशनम् २।\nविष्णवे ब्राह्मणायैव मृदावेश्मविनिर्मितम् ।\nयो वै दद्याद्द्विजश्रेष्ठ तस्य पुण्यं निशामय ३।\nविष्णुलोके च स विप्रः सर्वपापविवर्जितः ।\nसौधवासी भवेन्नित्यं विष्णुलोके प्रपूज्यते ४।\nविष्णवे सौधगेहं यो दद्याद्वै ब्राह्मणाय च ।\nहरेर्न्निकेतनं प्राप्य स्वर्गवासी भवेद्ध्रुवम् ५।\nअंते विष्णुपुरं गत्वा युक्तः कोटिकुलैर्द्विज ।\nस्वर्णसौधे गृहे स्थित्वा कुर्याद्भोगं यथासुखम् ६।\nब्राह्मणस्थापने पुण्यं यद्वै भवति भो मुने ।\nसंख्यां कर्तुमशक्तस्तु तद्वेधाः सर्वकारकः ७।\nगण्यंते रेणवश्चैव गण्यंते वृष्टिबिंदवः ।\nन गण्यंते विधात्रापि ब्रह्मसंस्थापने फलम् ८।\nनारदेन पुरा ब्रह्मा पृष्टः संसारसंभवः ।\nवेधास्तं कथयामास तच्छृणुष्व महामुने ९।\nपुरासीद्द्वापरे ब्रह्मन्वारनारी सुशोभना ।\nसुकेशी हरिणीनेत्रा सुमध्या चारुहासिनी १०।\nनाम्ना सा चंचलापांगी ययौ देशांतरं कदा ।\nसर्वपापसमायुक्ता नरके पातयंति च ११।\nसंगेन सिंधुनाकांक्षी जनान्देवालयं गता ।\nतत्र क्षणं सोपविष्टा तांबूलभक्षणं कृतम् १२।\nशेषं चूर्णं सौधभित्तौ दत्वा निम्ने कुतूहलात् ।\nततो गता जारकांक्षी धनार्थं नगरं प्रति १३।\nजारेण केनचित्सार्द्धं संकेतः सहसा कृतः ।\nसंकेतं तु गता वेश्या वनं रात्रौ विमोहिता १४।\nसंकेतं नागतो वैश्यो व्यशंकिष्टविलोकिता ।\nकथं कांतो नागतो मे सर्पव्याघ्रैश्च भक्षितः १५।\nसंकेतनं कथं हित्वा गतः किं कामविह्वलः ।\nअन्यया ज्ञातया सार्द्धमभिलाषी भवेत्किमु १६।\nपरामृष्यैतद्हृद्यंतः कोटपालभयाद्द्विज ।\nनगरं नागता सा हि रुद्धे लोकपथे तमैः १७।\nएतस्मिन्नंतरे व्याघ्रः कामरूपी बलात्क्षुधी ।\nप्रेषितः कालदेवेनाग्रसदागत्य तां द्विज १८।\nततस्तु यमुनाभ्रातुर्दूतास्ते भीमवर्षिणः ।\nआगता गिरिकूटांगा नेतुं तां पापकर्मणा १९।\nवक्रपादा वक्रमुखा उन्नासा बहुदंष्ट्रिणः ।\nचर्मरज्जूर्मुद्गरांश्च गृहीत्वा पांशुलां द्विज २०।\nबंधयामासुरुन्मत्ता गणिकां चर्म्मरज्जुभिः ।\nशंखचक्रगदापद्मधारिणो वनमालिनः २१।\nप्रेषिता देवदेवेन तद्भक्तवत्सलेन च ।\nकृष्णजीमूतसंकाशाः स्फुरद्वदनपंकजाः २२।\nश्रेणीधराश्चारुनासा दिव्यकुंडलभूषिताः ।\nददृशुः पथि गच्छंतो विष्णोर्दूतामहात्मनः २३।\nविष्णुदूता ऊचुः-\nके यूयं विकृताकारा लक्ष्यंते कर्बुरा इव ।\nइमां विष्णोः प्रियतमां नीत्वा क्व व्रजथोत्तमाम् ।\nइदं वचनमाकर्ण्य तेषां ते तु द्रुतं ययुः २४।\nअथ ते क्रोधसंपन्ना विष्णोर्दूता महाबलाः ।\nजघ्नुस्ते संदेशहरान्यमस्य जगतः प्रभोः २५ ।\nचक्रादिशस्त्रसंघैश्च सूर्यकोटिसमप्रभैः ।\nकृतांतस्य भटाः सर्वे रुदंतस्ते पलायिताः २६।\nयमं प्रोचुः सभीताश्च वृत्तांतं सकलं द्विज ।\nयमोऽपि तत्कथां श्रुत्वा चित्रगुप्तमुवाच ह २७।\nधर्म उवाच-\nकेन पुण्येन भो मंत्रिन्वेश्या मुक्तिं समागता ।\nएतन्मे पृच्छत सर्वं कथयस्व यथार्हतः २८।\nचित्रगुप्त उवाच-\nतया पापान्यर्जितानि जन्मतः सुबहून्यपि ।\nकिंत्वाकर्णय लोकेश यदि स्यात्पुण्यमस्ति तत् २९।\nगणिकैकदा धर्म्मराज सर्वालंकारभूषिता ।\nकांचित्पुरीं जगामाशु जारकांक्षी धनार्थिनी ३०।\nतत्र देवालये तस्मिन्स्थित्वा तांबूलभक्षणं ।\nकृत्वा तच्छेषचूर्णं तु ददौ भित्तौ तु कौतुकात् ३१।\nतेन पुण्यप्रभावेण गणिका गतपातका ।\nवैकुंठं प्रति सा याति निर्गता तव दंडतः ३२।\nसूत उवाच-\nइति श्रुत्वा ततो दूता यमोऽपि वचनं द्विज ।\nव्यापारे चान्यतश्चित्तं ददौ सा गणिकापि च ३३।\nआरूढा स्यंदने दिव्ये राजहंसयुते तथा ।\nविष्णुलोकं ययौ सा च वेष्टिता विष्णुकिंकरैः ३४।\nश्रीविष्णोराज्ञया साथ कुलकोटियुतापि च ।\nतस्थौ सौधगृहे विप्र नानाभोगं चकार ह ३५।\nभक्त्या यो वै हरेर्गेहे दद्याच्चूर्णं प्रयत्नतः ।\nपुण्यं किं वा भवेत्तस्य न जाने द्विजपुंगव ३६।\nभक्त्याध्यायं पठेद्यो वै शृणोति सादरेण च ।\nसर्वपापविनिर्मुक्तो यात्यसौ हरिमंदिरम् ३७।\nइति श्रीपाद्मे महापुराणे ब्रह्मखंडे ब्रह्मनारदसंवादे षष्ठोऽध्यायः ६।"
  }
]
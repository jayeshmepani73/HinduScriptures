[
  {
    "text": "शौनक उवाच-\nजयंत्याः सूत माहात्म्यं कदा सा क्रियते जनैः ।\nकथयस्व मयि त्वं वै पोतः संसारसागरे १।\nसूत उवाच-\nशृणु विप्र प्रवक्ष्यामि यत्पृष्टो मुनिसत्तम ।\nपुरा ब्रह्मा नारदेन पृष्ट एतत्सुरालये २।\nनारद उवाच-\nजयंत्याश्चैव माहात्म्यं कथयस्व पितामह ।\nयच्छ्रुत्वाहं गमिष्यामि तद्विष्णोः परमं पदम् ३।\nब्रह्मोवाच-\nशृणुष्वावहितो विप्र तवाग्रे कथयाम्यहम् ।\nजयंत्या उपवासेन विष्णुलोकं स गच्छति ४।\nस्मरणात्कीर्तनात्पापं सप्तजन्मार्जितं मुने ।\nजयंती दहते तच्च किं पुनः सोपवासकृत् ५।\nजन्माष्टमी च नवमी चैत्रे मासि सिता शुभा ।\nकृष्णा चतुर्दशी कुंभे मेषे शुक्ला चतुर्दशी ६।\nदुर्गाष्टम्याश्विने शुक्ला द्वादशी श्रवणान्विता ।\nमहापुण्याश्च शुभदा जयंत्यः षट्प्रकीर्तिताः ७।\nकृष्णजन्माष्टमी पूर्वा प्रसिद्धा पापनाशिनी ।\nक्रतुकोटिसमा ह्येषा तीर्थानामयुतैः समा ८।\nकर्ता गवां सहस्रं तु यो ददाति दिनेदिने ।\nतत्फलं समवाप्नोति जयंत्यां समुपोषणे ९।\nहेमभारसहस्रं तु कुरुक्षेत्रे रविग्रहे ।\nतत्फलं समवाप्नोति जयंत्यां समुपोषणे १०।\nकृष्णाजिनसहस्राणि तिलधेनुशतानि च ।\nतत्फलं समवाप्नोति जयंत्यां समुपोषणे ११।\nकन्याकोटिसहस्राणां दाने भवति यत्फलम् ।\nतत्फलं समवाप्नोति जयंत्यां समुपोषणे १२।\nससागरामिमां पृथ्वीं दत्वा यल्लभते फलम् ।\nतत्फलं समवाप्नोति जयंत्यां समुपोषणे १३।\nवापीकूपतडागदि कर्तव्यं देवतालये ।\nतत्फलं समवाप्नोति जयंत्यां समुपोषणे १४।\nमातापित्रोर्गुरूणां च भक्तिं युक्तः करोति यः ।\nतत्फलं समवाप्नोति जयंत्यां समुपोषणे १५।\nआपदाहरणार्थाय तीर्थसेवाकृतात्मनाम् ।\nसत्यव्रतानां यत्पुण्यं जयंत्यां समुपोषणे १६।\nगंगायां नर्मदायां यत्पुण्यं सारस्वते जले ।\nस्नात्वा पुण्यमवाप्नोति जयंत्यां समुपोषणे १७।\nयत्पुण्यं श्राद्धकर्तॄणां पितॄणामिंदुसंक्षये ।\nतत्फलं समवाप्नोति जयंत्यां समुपोषणे १८।\nनारद उवाच-\nकेनकेन कृता पूर्वं कथयस्व पितामह ।\nब्रह्मोवाच-\nकार्तवीर्येण कर्णेन कुमारेण च धीमता १९।\nसगरेण दिलीपेन काकुस्थेन कृता पुरा ।\nगौतमेन च गार्ग्येण जामदग्न्येन धीमता २०।\nवाल्मीकिना कृता पूर्वं द्रौपदेयेन साधुना ।\nददाति वांछितान्कामान्भाद्रपस्य सिताष्टमी २१।\nप्राजापत्यर्क्षसंयुक्ता विशेषेण मताष्टमी ।\nवर्षेवर्षे प्रकर्तव्या प्रीत्यर्थे चक्रपाणिनः २२।\nकोटिजन्मार्जितं पापं मुहूर्तेन विलीयते ।\nरात्रौ जागरणं कृत्वा निष्ठापूर्वं जितेंद्रियः २३।\nगंधपुष्पादिनैवेद्यैः पूजनीयः पृथक्पृथक् ।\nएवं यः कुरुते विप्र जयंतीसमुपोषणम् २४।\nकोटिजन्मार्जितं पापं ज्ञानतोऽज्ञानतः कृतम् २५।\nप्रसादाद्देवकीसूनोर्यामार्द्धेन विलीयते ।\nजयंतीतिथिसंप्राप्तौ भुंजते ये नराधमाः २६।\nत्रैलोक्यसंभवं पापं भुंजते ते न संशयः ।\nसागराद्यानि तीर्थानि मुक्तस्थानानि सर्वशः २७।\nगृहे तिष्ठंति सर्वांगे जयंतीव्रतकारिणः ।\nतस्य सर्वाणि तीर्थानि देहे तिष्ठंति देवताः २८।\nकरोति यो नरो भक्त्या जयंतीं कृष्णवल्लभाम् ।\nन वेदेन पुराणेन मया दृष्टं महामुने २९।\nतत्समं नाधिकं वापि कृष्णराधाष्टमीव्रतम् ।\nन करोति नरो भक्त्या स भवेत्क्रूरराक्षसः ३०।\nयो नरोऽश्नाति मूढात्मा जयंतीवासरे द्विज ।\nमहानरकमश्नाति यथा च हरिवासरे ३१।\nअतीतमागतं यस्तु कुलमेकोत्तरं शतम् ।\nपतेत्तु नरके घोरे जयंत्यां भोजनेन वै ३२।\nजयंती बुधवारे च रोहिण्या सहिता यदा ।\nभवेच्च मुनिशार्दूल किं कृतैर्व्रतकोटिभिः ३३।\nकृते त्रेतायुगे चैव द्वापरे च कलौ युगे ।\nकृता सम्यग्विधानेन जयंती पापनाशिनी ३४।\nजागरे पद्मनाभस्य पुराणं पाठयेत्तु यः ।\nआजन्मोपार्जितं पापं दहते तूलराशिवत् ३५।\nयः शृणोति नरो भक्त्या पुराणं हरिवासरे ।\nकोटिजन्मार्जितं तस्य पापं नश्यति तत्क्षणात् ३६।\nवासरे पद्मनाभस्य पूजयेद्वाचकं मुने ।\nकुलकोटिं समुद्धृत्य विष्णुलोके स पूज्यते ३७।\nजयंत्यामुपवासेन यो नरोऽत्र पराङ्मुखः ।\nसर्वधर्मविनिर्मुक्तो यात्यसौ नरकं ध्रुवम् ३८।\nगंधपुष्पैश्च धूपैश्च घृतपूर्णप्रदीपकैः ।\nपूजयेद्भक्तिभावैश्च दद्याद्विप्राय दक्षिणाम् ३९।\nविधिनानेन यो विप्र जयंतीं प्रकरोति च ।\nनरो वै तारयेद्भक्त्या पुरुषानेकविंशतिम् ४०।\nन दौर्भाग्यं न वैधव्यं न भवेत्कलहो गृहे ।\nसंततेर्न विरोधं च न पश्यति धनक्षयम् ४१।\nयान्यांश्चिकीर्षते कामान्जयंती समुपोषकः ।\nतांस्तान्प्राप्नोति सकलान्विष्णुलोकं स गच्छति ४२।\nविष्णुभक्तिपरा नित्यं जयंतीव्रत मानसाः ।\nते धन्यास्ते कुलीनास्ते ईश्वरास्ते च पंडिताः ४३।\nयानि कानि च तीर्थानि व्रतानि नियमानि च ।\nजयंतीवासरस्यैव कलां नार्हंति षोडशीम् ४४।\nभाद्रे वै चोभये पक्षे यः करोति सभार्यकः ।\nराधाकृष्णाष्टमीं वत्स प्राप्नोति हरिसन्निधिम् ४५।\nव्रतं च पुण्यकारं च यः करोति सदा हरेः ।\nस याति विष्णोर्वैकुंठं जयंतीसमुपोषकः ४६।\nआचारहीनं कुलभ्रष्टं कीर्तिहीनं कुयोनिजम् ।\nनाशयत्याशु पापं च जयंती हरिवल्लभा ४७।\nमेरुतुल्यानि पापानि ब्रह्महत्यादिकानि च ।\nस निर्दहति सर्वाणि जयंत्यां समुपोषकः ४८।\nपुत्रार्थी लभते पुत्रं धनार्थी लभते धनम् ।\nमोक्षार्थी लभते मोक्षं जयंत्यां समुपोषकः ४९।\nजयंतीकरणे चित्तं येषां भवति तत्परम् ।\nयमोऽपि शंकते नित्यं ते यांति परमां गतिम् ५०।\nसूत उवाच-\nकथयित्वा नारदं तु ययौ स च यथागतः ।\nमयापि कथितं ब्रह्मन्यत्पृष्टोऽहं त्वया मुने ५१।\nमाहात्म्यं च जयंत्या ये शृण्वंति भक्तिभावतः ।\nतेपि यांति परं धाम विमुक्ताः सर्वपातकैः ५२।\nपुराणवाचकं ब्रह्मन्जयंतीव्रतिनं तथा ।\nये पश्यंति नराः पापास्ते यांति परमं पदम् ५३।\nइति श्रीपाद्मे महापुराणे ब्रह्मखंडे ब्रह्मनारदसंवादे जयंतीव्रतमाहात्म्यंनाम चतुर्थोऽध्यायः ४।"
  }
]
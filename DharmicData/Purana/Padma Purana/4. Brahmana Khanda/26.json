[
  {
    "text": "शौनक उवाच।\nश्रोतुमिच्छामि ते प्राज्ञ कथयस्व समूलकम् ।\nप्रतिज्ञापालने पुण्यं खंडने किं च किल्बिषम् १।\nअनृते शपथे किं वा सत्ये किंचिद्भवेन्मुने ।\nदक्षिणं किंकरं दत्वा कृपां कृत्वा कृपार्णव २।\nसूत उवाच।\nशृणुष्व मुनिशार्दूल कथयामि समूलतः ।\nवैष्णवानां त्वमग्र्योऽसि सर्वलोकहिते रतः ३।\nधेनूनां तु शतं दत्त्वा यत्फलं लभते नरः ।\nतस्मात्कोटिगुणं पुण्यं प्रतिज्ञापालने द्विज ४।\nप्रतिज्ञाखंडनान्मूढो निरयं याति दारुणम् ।\nशतमन्वंतरं यावत्पच्यते नात्र संशयः ५।\nततोऽत्र जन्म चासाद्य निर्धनस्य निकेतने ।\nअन्नवस्त्रैर्विहीनः स्या क्लेशी चापि स्वकर्मणा ६।\nसत्येन शपथं कुर्याद्देवाग्निगुरुसन्निधौ ।\nतावद्दहति वै गात्रं विष्णोर्वंशो न लुप्यते ७।\nमिथ्यायां शपथे विप्र किमहं वच्मि सांप्रतम् ।\nशतमन्वंतरं विप्र निरयं मिथ्यया किमु ८।\nनिर्माल्यं श्रीहरेः स्पृष्ट्वा सत्येन मुनिपुंगव ।\nगृहीत्वा पुरुषान्सप्त पच्यते निरये चिरम् ९।\nकदाचिज्जन्म संप्राप्य कुष्ठी च प्रतिजन्मनि ।\nसत्येनैवं भवेद्विप्र अनृते वै किमुच्यते १०।\nयो मर्त्यो दक्षिणं दत्वा करं तत्प्रतिपाल्यते ।\nतस्य प्राप्तिर्भवेत्कृष्णः सत्यं सत्यं वदाम्यहम् ११।\nकरं दत्त्वा तु यो मर्त्यो वचनस्य च पालनम् ।\nतावन्न कुर्यात्पितरः प्राप्नुवंति च यातनाम् १२।\nस्वयं तु मुनिशार्दूल निरयं चातिदारुणम् ।\nउद्धारं कोटिपुरुषैर्मृतो याति न संशयः १३।\nशौनक उवाच।\nकृष्णप्राप्तिः पुरा कस्य करस्य प्रतिपालनात् ।\nदक्षिणस्य मुने ब्रूहि श्रोतुमिच्छामि सादरात् १४।\nसूत उवाच।\nपुरा किंचित्पुरे शूद्रो नाम्नासीद्वीरविक्रमः ।\nबह्वाशी पृथुलांगश्च बहुवक्तातिसुंदरः १५।\nधनवान्पुत्रवान्सभ्यो विद्वान्सर्वजनप्रियः ।\nविप्राणामतिथीनां च पूजकः सर्वदैव तु १६।\nपितृभक्तो द्विजश्रेष्ठ प्रतिज्ञापालकः सदा ।\nवाचां गुरुजनानां च पालको हरिसेवकः १७।\nएकदा सुंदरो गेहं श्वपचस्तस्य छद्मना ।\nप्राप्तो धृत्वा ब्राह्मणस्य रूपं वै तरुणः सुधीः १८।\nब्राह्मण उवाच।\nशृणु मे वचनं धीर मम जाया मृता शुभा ।\nकिं करोमि क्व गच्छामि कथयाद्यानुकंपया १९।\nविवाहं यो जनः कुर्याद्ब्राह्मणं च विशेषतः ।\nकिं च दानैः किं च तीर्थैः किं यज्ञैर्व्रतकोटिभिः २०।\nइति श्रुत्वा त्वसौ विप्रं चोक्तवान्वीरविक्रमः ।\nशृणु मे वचनं ब्रह्मन्बालास्ति मम कन्यका २१।\nयदिच्छा ते भवेद्विप्र दास्यामि विधिपूर्वकम् ।\nनय मे दक्षिणं हस्तं दास्यामि चान्यथा नहि २२।\nतस्यैतद्वचनं श्रुत्वा जग्राह दक्षिणं करम् ।\nश्वपचो हर्षयुक्तो वै प्रोवाच वचनं त्विति २३।\nब्राह्मण उवाच।\nकृत्वा शुभ क्षणं मह्यं देहि कन्यां शुभान्विताम् ।\nविलंबे बहुविघ्नं स्यादिति शास्त्रेषु निश्चितम् २४।\nवीरविक्रम उवाच।\nतुभ्यं श्वः कन्यकां ब्रह्मन्दास्यामि नास्ति चान्यथा ।\nदक्षिणं च करं दत्वा न कुर्यात्पुरुषाधमः २५।\nसूत उवाच।\nब्राह्मणं कृष्णशर्माणं चाहूयाकथयन्मुने ।\nपुरोहितमिदं सर्वं प्रोवाच संविदं द्विज २६।\nकथं विप्राय ते कन्यां शूद्राय दातुमिच्छसि ।\nअज्ञातायाकुलीनाय न ददस्व विशेषतः २७।\nऊचुस्तज्जातयः सर्वे जनकाद्यास्तपोधन ।\nअस्माकं वचनं तात शृणुष्व वीरविक्रम २८।\nन ज्ञायते कुलं यस्य देशगोत्रधनं तथा ।\nशीलं वयस्तस्य कन्या स्वजनैर्न च दीयते २९।\nस उवाच द्विजश्रेष्ठ दत्तं मे दक्षिणं करम् ।\nकदाचिदन्यथाकर्तुं न शक्नोमि च सर्वथा ३०।\nइत्युक्त्वा तान्स विप्राय कन्यां दातुं प्रचक्रमे ।\nदृष्ट्वेति ज्ञातयः सर्वे विस्मयमद्भुतं ययुः ३१।\nसत्यं तद्वचनं श्रुत्वा शंखचक्रगदाधरः ।\nआविर्बभूव सहसा चारुह्य गरुडं मुने ३२।\nश्रीभगवानुवाच।\nधन्यं ते च कुलं धर्मोधन्यस्ते जननी पिता ।\nधन्यं ते वचनं सत्यं धन्यं ते दक्षिणं करम् ३३।\nधन्यं कर्म्म च ते जन्म त्रैलोक्ये नैव विद्यते ।\nएवं ते कर्मणा साधो चोद्धारं कुरुषे कुलम् ३४।\nसूत उवाच।\nएवं ब्रुवति श्रीकृष्णे विमानं स्वर्णनिर्मितम् ।\nआगतं हरिगणैर्युक्तं सर्वत्र गरुडध्वजम् ३५।\nसर्वं तस्य कुलं ब्रह्मन्स श्वपाकपुरोहितम् ।\nरथे चारोपयामास शंखपद्मधरः स्वयं ३६।\nगृहीत्वा तान्हरिः सर्वान्गतो वैकुंठमंदिरम् ।\nतत्र तस्थौ चिरं ते च कृत्वा भोगं सुदुर्ल्लभम् ३७।\nवचनं लंघयेद्यस्तु यस्तु वा दक्षिणं करम् ।\nसकुलो निरयं याति सत्यं सत्यं वदाम्यहम् ३८।\nतस्यान्नं तु जलं ब्रह्मन्न ग्राह्यं पितृदैवतैः ।\nत्यक्त्वा धर्मो गृहं तस्य भीत्या याति द्विजोत्तम ३९।\nदत्वाशां यो जनः कुर्यान्नैराश्यं चैव मूढधीः ।\nस स्वकान्कोटिपुरुषान्गृहीत्वा नरकं व्रजेत् ४०।\nवचनं लंघयेद्यस्तु धर्मस्तस्य विलंघति ।\nनृपाग्नितस्करैर्विप्र सत्यं सत्यं सुनिश्चितम् ४१।\nस्वर्गोत्तरमिमं सम्यक्श्रुत्वा स्वर्गोत्तरं व्रजेत् ।\nजीवन्मुक्तस्त्विहामुत्र कृष्णाख्यं धाम चोत्तमम् ४२।\nइति श्रीपाद्मे महापुराणे ब्रह्मखंडे सूतशौनकसंवादे षडिंवशतितमोऽध्यायः २६।"
  }
]
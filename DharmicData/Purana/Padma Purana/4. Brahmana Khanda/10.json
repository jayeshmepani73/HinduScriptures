[
  {
    "text": "सूत उवाच-\nऐरावतस्ततो जज्ञे तथैवोच्चैःश्रवा हयः ।\nधन्वंतरिः पारिजातः सुरभिश्चाप्सरोदयः १।\nततः प्रभातसमये द्वादश्यामुदिते रवौ ।\nउत्पन्ना श्रीर्महालक्ष्मीः सर्वलक्षणशोभिता २।\nददृशुस्तां महादेवीं मातरं धर्मदेवताः ।\nप्रहृष्टाः सर्वजंतूनां श्रीकृष्णहृदयालयाम् ३।\nलक्ष्मीभ्राता शीतरश्मिर्जातश्च सुधया ततः ।\nउत्पन्ना सा हरेर्जाया तुलसी लोकपावनी ४।\nतं शैलं पूर्ववत्स्थाप्य परिपूर्णमनोरथाः ।\nसमेत्य मातरं स्तुत्वा जेपुः श्रीसूक्तमुत्तमम् ५।\nततः प्रसन्ना सा देवी सर्वान्देवानुवाच ह ।\nवरं वृणीध्वं भद्रं वो वरदाहं सुरोत्तमाः ६।\nदेवा ऊचुः-\nप्रसीद कमले देवि सर्वमातर्हरिप्रिये ।\nत्वया विना जगच्छून्यं कुरु प्राणप्ररक्षणम् ७।\nइत्युक्ता सा महालक्ष्मीः प्राह नारायणप्रिया ।\nइदानीं सर्वजंतूनां प्राणरक्षां करोम्यहम् ८।\nततो नारायणः श्रीमाञ्छंखचक्रगदाधरः ।\nआविर्बभूव सहसा दयालुर्जगदीश्वरः ९।\nततस्ते तुष्टुवुर्देवाः प्रणम्य जगतां पतिम् ।\nकृतांजलिपुटाः प्रोचुः हर्षगद्गदभाषिणः १०।\nगृहाण मातरं विष्णो महिषीं वल्लभां तव ।\nसंसाररक्षणार्थाय लक्ष्मीमनपगामिनीम् ।\nयावत्प्रतिज्ञां नो चक्रे तावत्प्राहेंदिरा हरिम् ११।\nलक्ष्मीरुवाच-\nअविवाह्य कथं ज्येष्ठामलक्ष्मीं मधुसूदन ।\nतस्याः कनिष्ठां मां नाथ विवाहं कर्तुमिच्छसि ।\nज्येष्ठायां च स्थितायां वै कनिष्ठा परिणीयते १२।\nसूत उवाच-\nइति श्रुत्वा ततो विष्णुर्ददौ चोद्दालकाय च ।\nवेदवाक्यानुरूपेण ह्यलक्ष्मीं निर्जरैः सह १३।\nततो नारायणः श्रीमान्लक्ष्मीमंगीचकार ह ।\nततः सुरगणाः सर्वे नमश्चक्रुः पुनःपुनः १४।\nअथ ते चासुरान्सर्वान्जघ्नुः सर्वे बलाधिकाः ।\nसर्वे ते क्रंदमानाश्च गताश्चैव दिशो दश १५।\nसुधां तत्खादितुं चक्रुर्देवाः पंक्तिं यथाक्रमम् ।\nश्रीविष्णोराज्ञया सर्वे चोचुश्चैव परस्परम् १६।\nत्वं च देहि त्वं च देहि त्वं च देहीति चाब्रुवन् ।\nन शक्तोऽस्मि न शक्तोऽस्मि न शक्तोऽस्मीति चाब्रुवन् १७।\nततो विष्णुः समुत्तस्थौ स्त्रीरूपं च दधार ह ।\nचकार स्वर्णपात्रे तत्पीयूषपरिवेषणम् १८।\nपीयूषभक्षणं राहुर्यावत्कुर्याद्द्विजोत्तम ।\nचंद्रसूर्यौ चोक्तवंतौ राक्षसोऽसौ छलागतः १९।\nततः क्रुद्धो जगन्नाथो जघान स्वर्णपात्रतः ।\nशिरस्तस्य पपातोर्व्यां केतुर्नाम्ना बभूव ह २०।\nराहुकेतू ततस्तूर्णं गतौ तौ भयविह्वलौ ।\nइदानीं तद्दिने प्राप्ते चंद्रसूर्यौ स युध्यति २१।\nकुर्याद्ग्रासं सैंहिकेयस्तत्क्षणं दुर्लभं भवेत् ।\nसर्वं गंगासमं तोयं वेदव्याससमा द्विजाः २२।\nस्नानं वायसतीर्थे यो गंगास्नानफलं लभेत् ।\nदानमक्षयपुण्यं स्यात्कोटिजन्मार्जितं तथा २३।\nपापं नश्येत्समूलं च किं पुनः क्रतुकोटिभिः ।\nविद्यार्थी लभते विद्यां पुत्रार्थी पुत्रमाप्यते २४।\nमोक्षार्थी लभते मोक्षं मंत्रसिद्धिर्भवेद्ध्रुवम् ।\nइति ते कथितं विप्र समुद्रमथनं तु तत् २५।\nइति श्रीपाद्मे महापुराणे ब्रह्मखंडे सूतशौनकादिकसंवादे समुद्रमथनंनाम दशमोऽध्यायः १०।"
  }
]
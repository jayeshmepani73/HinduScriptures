[
  {
    "text": "शौनक उवाच-\nकलौ समागते सूत प्राणिनां केन कर्मणा ।\nउद्धारो वै भवेत्तस्मात्कथयस्व ममाग्रतः ॥ १ ॥\nसूत उवाच-\nसाधुसाधु मुनिश्रेष्ठ पुण्यात्मनां वरो भवान् ।\nसर्वेषां च जनानां च शुभवाञ्छो निरंतरम् २।\nएतद्व्यासः पुरा विप्रः सर्वज्ञः सर्वपूजितः ।\nपृष्टो जैमिनिना तं स यदाह शृणु वैष्णव ३।\nदंडवत्प्रणिपत्यासौ व्यासं सर्वार्थपारगम् ।\nगुरुं सत्यवतीसूनुं पप्रच्छ मुनिपुंगवः ४।\nजैमिनिरुवाच-\nकलौ नृणां भवेत्केन मोक्षो वै कथयस्व मे ।\nअल्पेनापि च पुण्येन मर्त्याश्चाल्पायुषो यतः ५।\nव्यास उवाच-\nसाधुसंगाद्भवेद्विप्र शास्त्राणां श्रवणं प्रभो ।\nहरिभक्तिर्भवेत्तस्मात्ततो ज्ञानं ततो गतिः ६।\nन रोचते कथा भूमौ पापिष्ठाय जनाय वै ।\nवैष्णवी स तु विज्ञेयः पापिष्ठप्रवरो द्विजः ७।\nश्रीकृष्णस्य कथां श्रुत्वाऽऽनंदी भवति वैष्णवः ।\nअसत्यां तां तु यो ब्रूयाज्ज्ञेयः स पापिनां गुरुः ८।\nयस्मिन्यस्मिन्स्थले विप्र कृष्णस्य वर्तते कथा ।\nतस्मात्तस्माज्जगन्नाथो याति त्यक्त्वा न कर्हिचित् ९।\nकृष्णस्य यः कथारंभे कुर्याद्विघ्नं नराधमः ।\nनरकान्निष्कृतिर्नास्ति मन्वंतरशतावधि १०।\nये पुराणकथां श्रुत्वा निंदंत्युपहसंति वै ।\nतेषां करस्था नरका बहुक्लेशकराः सदा ११।\nजन्मांतरार्जितं पापं तत्क्षणादेव नश्यति ।\nश्रीकृष्णचरितं यो वै श्रोतुमिच्छां करोत्यपि १२।\nभक्त्या यो वै नरः कुर्यात्श्रीकृष्णचरितं तथा ।\nन जाने श्रवणे तस्य का गतिर्वा भविष्यति १३।\nब्रह्महत्यादिकं पापं अकालमरणं तथा ।\nसुरापानं तथास्तेयं सर्वं नश्यति पापिनः १४।\nपापं कृत्वा तु यो मर्त्यः पश्चात्पापं निवर्तयेत् ।\nतस्य पापं व्रजेन्नाशमग्निना तूलराशिवत् १५।\nश्रीकृष्णचरितं विप्र तिष्ठेद्वै पुस्तकं गृहे ।\nतस्य गृहसमीपं हि नायांति यमकिंकराः १६।\nजैमिनिरुवाच-\nवदंति वैष्णवान्कांश्च वांच्छा ब्रूहि गुरो मम ।\nइदानीं तान्समाज्ञातुं तेषां माहात्म्यमुत्तमम् १७।\nव्यास उवाच-\nयो नरो मस्तके भक्त्या वैष्णवांघ्रिजलं द्विज ।\nकरोति सेचनं पापी तीर्थस्नानेन तस्य किम् १८।\nसाधुसंगं तु यः कुर्य्यात्क्षणं वार्द्धक्षणं द्विज ।\nतस्य नश्यंति पापानि ब्रह्महत्यामुखानि च १९।\nयत्रयत्र कुले चैव एको भवति वैष्णवः ।\nकुलं तस्य यदा पापैर्युक्तं तन्मोक्षगामि वै २०।\nहिंसादंभकामक्रोधैर्वर्जिताश्चैव ये नराः ।\nलोभमोहपरित्यक्ता ज्ञेयास्ते वैष्णवा द्विज २१।\nपितृभक्ता दयायुक्ताः सर्वप्राणिहिते रताः ।\nअमत्सरा वैष्णवा ये विज्ञेयाः सत्यभाषिणः २२।\nविप्रभक्तिरता ये च परस्त्रीषु नपुंसकाः ।\nएकादशीव्रतरता विज्ञेयास्ते च वैष्णवाः २३।\nगायंति हरिनामानि तुलसीमाल्यधारकाः ।\nहर्यंघ्रिसलिलैः सिक्ता विज्ञेयास्ते च वैष्णवाः २४।\nश्रोत्रयोर्मस्तके येषां तुलस्याः पर्णमुत्तमम् ।\nकर्हिचिद्दृश्यते विप्र विज्ञेयास्ते च वैष्णवाः २५।\nपाखंडसंगरहिता विप्रद्वेषविवर्जिताः ।\nसिंचेयुस्तुलसीं ये च ज्ञातव्या वैष्णवा नराः २६।\nपूजयंति हरिं ये च तुलस्या चार्चयंति ये ।\nकन्यादानरता ये च ये वै ह्यतिथिपूजकाः २७।\nशृण्वंति विष्णुचरितं विज्ञेया वैष्णवा नराः ।\nयस्य गृहे सुप्रतिष्ठेत्शालग्रामशिलापि च २८।\nमार्जयंति हरेः स्थानं पितृयज्ञप्रवर्तकाः ।\nजने दीने दयायुक्ता विज्ञेयास्ते च वैष्णवाः २९।\nपरस्वं ब्राह्मणद्रव्यं पश्यंति विषवच्च ये ।\nहरिनैवेद्यं येऽश्नन्ति विज्ञेया वैष्णवा जनाः ३०।\nवेदशास्त्रानुरक्ता ये तुलसीवनपालकाः ।\nराधाष्टमीव्रतरता विज्ञेयास्ते च वैष्णवाः ३१।\nश्रीकृष्णपुरतो ये च दीपं यच्छंति श्रद्धया ।\nपरनिंदां न कुर्वंति विज्ञेयास्ते च वैष्णवाः ३२।\nसूत उवाच-\nपृष्टो जैमिनिना व्यास इत्युक्तः स यथाक्रमम् ।\nमयेदं कथ्यते ब्रह्मन्यत्प्रसंगाद्गुरोः श्रुतम् ३३।\nअध्यायं श्रद्धया युक्तं ये शृण्वंति नरोत्तमाः ।\nसर्वपापविनिर्मुक्ता यांति विष्णोः परं पदम् ३४।\nइति श्रीपाद्मे महापुराणे ब्रह्मखंडे व्यासजैमिनिसंवादे प्रथमोऽध्यायः १।"
  }
]
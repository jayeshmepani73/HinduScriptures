[
  {
    "text": "शौनक उवाच-\nइदानीं श्रोतुमिच्छामि कथयस्व यथार्थतः ।\nहरिस्वरूपिणा साक्षाद्वेदव्यासेन शासित १।\nनिरहंकार हे सूत लोकानुग्रहकारक ।\nकेन स्यात्सुभगा नारी पापिनी च सुदुर्भगा २।\nपतिप्रियांग केन स्याद्रूपिता चक्षुषोः सुधा ।\nकेन वा जायते लक्ष्मीस्तन्मे ब्रूहि तपोधन ३।\nसूत उवाच-\nयदि पुण्यमिदं विप्र वृत्तं परमदुर्लभम् ।\nशृणुष्व भोः समासेन कथयामि विधानतः ४।\nआसीद्भद्रश्रवा राजा युगे द्वापरसंज्ञके ।\nसौराष्ट्रदेशवासी च वेदवेदांगपारगः ५।\nभार्या तस्य च संजाता नाम्ना सुरतिचंद्रिका ।\nतस्यां बभूवुः श्रीराज्ञः सप्तपुत्रा मनोरमाः ६।\nततोऽभिजाता दुहिता सुंदरी सत्यवादिनी ।\nश्यामबाला च विप्रेंद्र नाम्ना प्रीतिकरी पितुः ७।\nअथैकदा श्यामबाला सुवर्णसिकतासु च ।\nगूढैर्मनोहरै रत्नैः सखिभिः क्रीडितुं मुदा ८।\nजगाम नीपवृक्षस्य तलं परमदुर्लभम् ।\nएतस्मिन्नंतरे विप्र लक्ष्मीः संसारतारिणी ९।\nलोकानां नीतिदा साथ समायाता स्वयं पुरः ।\nधृत्वा च ब्राह्मणीरूपं पलितांगी च भूसुर १०।\nअखिलानां च लोकानां शास्तू राज्ञः क्षयं विना ।\nकेषां क्षुद्रतराणां हि गृहे गच्छामि सांप्रतम् ११।\nइति संचिंत्य मनसा गता राजनिकेतनम् ।\nसुवर्णभित्तिभिर्युक्तं पताकाभिरलंकृतम् १२।\nसिंहद्वारमतिक्रम्य प्राह दौवारिकीं ततः ।\nद्वारं जहि हि भो द्वारि नियुक्ते शुभलक्षणे १३।\nयामि वेगेन पश्यामि राज्ञीं सुरतिचंद्रिकाम् ।\nतच्छ्रुत्वा वचनं तस्या रत्नदंडकरा च सा ।\nकोकिलावाक्यवन्मुक्तं परमं हर्षमाययौ १४।\nद्वारनियुक्तोवाच-\nकिं नाम वहसे वृद्धे कः पतिस्तावकः पुनः ।\nआगतासि कथं किं ते कार्य्यं राज्ञ्याश्च दर्शने ।\nकस्मात्किं ब्रूहि विप्रे त्वं श्रोतुं कौतुहलं हि मे १५।\nवृद्धोवाच-\nशृणु पोष्ये महाराज पत्न्या दंडकरे यदा ।\nश्रोतुं कौतूहलं तेऽस्ति मदागमनकारणम् १६।\nप्रसिद्धा कमला नाम्ना चाहं प्राणेश्वरो मम ।\nभुवनेश इति ख्यातो नाम्ना द्वारवतीपुरी १७।\nतस्यां वै वर्त्तते पोष्ये मम प्राणेश्वरस्ततः ।\nआगताहं रत्नवेत्रकरे शृणु सकौतुकम् १८।\nममागमनकार्यं हि वच्मीदानीं तवाग्रतः ।\nपुरासीद्वैश्यकुलजा राज्ञी तव च दुःखिनी १९।\nएकस्मिन्दिवसे पोष्ये पतिना कलहः कृतः ।\nतया नार्या च दुःखिन्या ततो वै भर्तृपीडिता २०।\nबहिर्भूय द्रुतं गेहाद्रुदंती च पुनः पुनः ।\nतस्याश्च रोदनं श्रुत्वा चागताहं समीपतः २१।\nअपृच्छं सर्ववृत्तांतं कथितो वै यथार्थतः ।\nतया ततो व्रतवरमुपदेशं ददाम्यहम् २२।\nममोपदेशतः सा वै चक्रे व्रतवरं मुदा ।\nतस्य प्रसादाद्भो द्वाःस्थे संजाता सुखिता च सा २३।\nकदाचिद्वैश्यकुलजा पत्या मृत्योर्वशं गता ।\nसमानेतुं ततस्तौ तु विहिताखिलघातकौ २४।\nकिंकरान्प्रेषयामास चंडाद्यान्धर्मराट्प्रभुः ।\nयमाज्ञया समायाता यमदूता भयंकराः २५।\nबद्ध्वा तौ चर्मपाशेन लोहमुद्गरपाणयः ।\nउद्यमं चक्रिरे गंतुं यमस्य शरणं प्रति २६।\nअत्रांतरे च लक्ष्म्यास्ते दूता विष्णुपरायणाः ।\nसमानेतुं समायाताः शंखचक्रगदाधराः २७।\nदृष्ट्वा तथाविधांस्तांश्च यमदूताः पलायिताः ।\nलक्ष्मीदूता महात्मानः स्वप्रकाशादयस्तथा २८।\nपाशं छित्त्वा समारोप्य राजहंसयुते रथे ।\nजग्मुर्लक्ष्मीपुरं सर्वे सहसाकाशवर्त्मना २९।\nयावद्वारं व्रतवरं कृत्वा वैश्या च सा तदा ।\nतावत्कल्पसहस्राणि तस्थतुः कमलापुरे ३०।\nपुण्यशेषस्य भोगार्थं जातौ राजान्वयेऽधुना ।\nव्रतं च विस्मृतौ द्वाःस्थे राजसंपत्तिगर्वितौ ।\nतस्माच्च तव तस्यापि चोपदेशार्थमागता ३१।\nद्वाःस्थोवाच-\nकेनैव तु विधानेन वृद्धे व्रतवरं कृतम् ।\nकस्मिन्मासे व्रतं श्रेष्ठं देवता का च पूज्यते ३२।\nएतन्मे पृच्छतो मातर्यथावद्वक्तुमर्हसि ।\nकमलोवाच-\nकार्त्तिके च व्यतिक्रांते मार्गशीर्षे समागते ।\nतस्मिन्मासे च भो पोष्ये वासरे गुरुसंज्ञके ३३।\nततः पूर्वाह्णसमये सकलैर्व्रतिभिर्वृता ।\nनारायणेन सहितां लक्ष्मीं संपूजयेत्ततः ३४।\nमिष्टैः पायसयुक्तैश्च भुक्तैश्च खंडमिश्रितैः ।\nलक्ष्मीं संतोषयेत्प्रेष्ये ततः संप्रार्थयेदिदम् ३५।\nत्रैलोक्यपूजिते देवि कमले विष्णुवल्लभे ।\nयथा त्वमचला कृष्णे तथा भव मयि स्थिता ३६।\nईश्वरी कमले देवि शरणं च भवानघे ।\nनानोपहारद्रव्यैश्च लक्ष्मीमाज्ञाप्य तोषयेत् ३७।\nशास्त्रैश्च पूजयेद्देवीं महोत्सवसमन्विताम् ।\nततो नैवेद्यशेषांश्च दत्वा ब्राह्मणसत्तमम् ३८।\nआत्मानं स्वपतिं पुत्रान्पोष्येऽन्यानपि सेवकान् ।\nद्वितीये तु गुरोर्वारे विशेषं शृणु सुंदरि ३९।\nचित्रधूलीप्रशस्तैश्च भ्राष्ट्रैर्गोधूमनिर्मितैः ।\nतोषयेत्कमलादेव्याः कुर्य्याद्वै भक्तिभावतः ४०।\nतृतीये खंडसंयुक्तं दध्योदननिवेदनम् ।\nशामाक शालि कासारैश्चतुर्थे पूजयेन्मुदा ४१।\nलक्ष्मीदेवीं प्रयत्नेन रत्नदंडकरे ततः ।\nलक्ष्मीदेवी प्रीतये तु ब्राह्मणान्पूजयेद्धनैः ४२।\nवस्त्रालंकारभोज्यैश्च फलैर्नानाविधैस्तथा ।\nपोष्योवाच-\nअत्रैव तिष्ठ भो वृद्धे राज्ञीं सुरतिचंद्रिकाम् ४३।\nविज्ञाप्य त्वां नयिष्यामि मा क्रोधं कुरु सत्तमे ।\nइत्युक्त्वा सा तु चार्वंगी गता राज्ञीसमीपतः ४४।\nशिरस्यंजलिमाधाय पोष्या ब्रह्मन्समूलतः ।\nआरभ्य सांगपर्यंतं यदूचे कमलालया ४५।\nतत्सर्वं कथयामास राज्ञीं सुरतिचंद्रिकाम् ।\nद्वारपालीवचः श्रुत्वा राज्ञी सुरतिचंद्रिका ४६।\nजगाम ब्राह्मणीपार्श्वं सगर्वा प्राह सुंदर ।\nराज्ञ्युवाच-\nवृद्धे ब्राह्मणि किं वृत्तं चोपदेशार्थमागता ४७।\nकथयस्व चिरं मह्यं भयं त्यक्त्वा यथासुखम् ।\nब्राह्मण्युवाच-\nतवानीतिमहं दृष्ट्वा गंतुमिच्छामि चंचला ४८।\nकथयिष्यामि किं दुष्टे व्रतं परमदुर्लभम् ।\nइंदिरावासरे चाद्य चांडालेन करोषि यत् ४९।\nतद्दृष्टं मयि का दुष्टे तद्गेहे गर्वितेऽधुना ।\nतच्छ्रुत्वा ब्राह्मणीवाक्यं क्रोधसंरक्तलोचना ५०।\nजरंतीं ब्राह्मणीं चैव प्रहारं च चकार सा ।\nततः सा कमला वृद्धा क्रंदमाना पलायिता ५१।\nक्रीडमाना ततः श्यामा ब्राह्मणीक्रन्दनध्वनिम् ।\nआगतास्याः समीपं तु श्रुत्वा बाला तपोधना ५२।\nश्यामाबालोवाच-\nवृद्धे व्यथेदृशी केन दत्ता तुभ्यं वदस्व मे ।\nतस्या वचनमाकर्ण्य शोकगद्गदया गिरा ५३।\nकमला कथितं सर्वं वृत्तांतं द्विजसत्तम ।\nश्यामाबाला ततः श्रुत्वा व्रतं परमदुर्ल्लभम् ५४।\nशास्त्रोक्तविधिना चक्रे सश्रद्धं च सभक्तितः ।\nत्रिवारे परिपूर्णे तु तुर्यवारे समागते ५५।\nविवाहकर्मसंसिद्धं द्विजलक्ष्मीप्रसादतः ।\nश्रीसिद्धेश्वरदेवस्य नृपतेर्भूपतेजसः ५६।\nमालाधरो नाम सुतो गृहीत्वा तां गृहं गतः ।\nअथ तस्यां गतायां तु ब्रह्मन्शृणुष्व कौतुकम् ५७।\nराज्ञीगृहे च सर्वाणि स्थितानि सुबहूनि च ।\nद्रव्याणि केन नीतानि न ज्ञातान्यपि भूसुर ५८।\nनिर्वित्ता बुद्धिहीना सा चान्नवस्त्रविवर्जिता ।\nउपविष्टा च केनापि गंतुं च दुहितुर्गृहम् ५९।\nप्रेषयामास भर्त्तारं किंचित्प्रार्थनहेतवे ।\nतस्य मालाधरस्यापि ग्रामे च सरसीतटे ६०।\nकालेन कियता विप्र प्रविवेश च कष्टतः ।\nतस्माज्जलं समानेतुं तस्या दास्यः समागताः ।\nतं दृष्ट्वा दुःखिनां श्रेष्ठं पप्रच्छुः सानुकंपिताः ६१।\nदास्य ऊचुः-\nकस्त्वं कुतः समायातो मांसरक्तविवर्ज्जितः ।\nरूक्षांगो रूक्षकेशश्च तत्सर्वं कथयस्व नः ६२।\nदरिद्र उवाच-\nश्यामाबालापिता चाहं सौराष्ट्रनगरागतः ।\nकथयध्वं च भो दास्यः श्यामाबालासमीपतः ६३।\nतच्छ्रुत्वा वचनं तस्य कौतूहलसमन्विताः ।\nपरस्परमुखाः सर्वा जहसुः स्वपुरं गताः ६४।\nश्यामाबाला च कथितं सर्वं वृत्तं च भो द्विज ।\nश्रुत्वैतद्वचनं तासां प्रेषयामास सेवकान् ६५।\nपुष्पतैलं दिव्यवस्त्रं चंदनं पर्णवीटिकाम् ।\nघोटकं च तथा दत्वा पितरं प्रति सुंदरी ६६।\nगत्वाथ सर्वे ते भृत्याः कृत्वा सुवेषमुत्तमम् ।\nश्यामाबालागृहं निन्युर्देवराजगृहोपमम् ६७।\nश्यामाबाला ततश्चैव पितरं दुखिनां वरम् ।\nश्याल्यन्नं सघृतं चैव भोजयामास यत्नतः ६८।\nतुर्येषु समतीतेषु दिवसेषु तपोधन ।\nप्रेषयामास तं दत्वा गुप्तपात्रस्थितं धनम् ६९।\nततः प्रविश्य स्वगृहे धनं पात्रान्तरस्थितम् ।\nददर्शांगारनिचयं रुरोद भृशदुःखितः ७०।\nदुहितुः सदनं यातुं निःससार गृहागतः ।\nतत्रैव सरसीकूले प्रविवेश च दुःखिनी ७१।\nतथैनां च समानीतां यथा स्याः प्राणवल्लभाम् ।\nतथैव पूजयामास मातृस्नेहात्पतिव्रता ७२।\nएतस्मिन्समये विप्र लक्ष्मीवासरमुत्तमम् ।\nश्यामाबाला कारयितुं मनश्चक्रे च मातरम् ७३।\nतस्या माता दरिद्राणि भुक्त्वा वैकांतिकेपि च ।\nशावकानां तु चोच्छिष्टं लक्ष्मीकोपसमन्विता ७४।\nइंदिरायास्तृतीयानि वासराणि गतान्यपि ।\nचतुर्थवासरे तां तत्कारयामास सा दृढम् ७५।\nआगता नगरं सा वै राज्ञी सुरतिचंद्रिका ।\nदृष्ट्वा गृहं तथा दिव्यमिंदिरायाः प्रसादतः ७६।\nश्यामाबाला च विप्रेंद्र कदाचित्समये पुनः ।\nमातुर्गृहं गता चाथ ऐश्वर्यस्य दिदृक्षया ७७।\nश्यामाबालां ततो दूराद्दृष्ट्वा संकुपिता च सा ।\nन पश्यामि मुखं तस्या इत्युक्त्वालक्षिता स्थिता ७८।\nगत्वा गृहांतरालं च गृहीत्वा सैंधवं च सा ।\nआगता स्वगृहं किंचित्तूष्णीं लक्ष्मीसमाश्रितम् ७९।\nराजा स्वामी च पप्रच्छ तां साध्वीं पतिदेवताम् ।\nकिमानीतं त्वया कांते कथयस्व ममाग्रतः ८०।\nकांतोवाच-\nराज्यसारं समानीतं दर्शयिष्यामि भोजने ।\nइत्युक्त्वा सा तदा पाकं कृत्वा च लवणं विना ८१।\nअन्नादिकं ततो दत्वा मालाधराय भूभुजे ।\nततो मालाधरो राजा व्यंजनं लवणवर्जितम् ८२।\nभुक्त्वा वैगुण्यतां प्राप्तो राज्यसारं ददौ च सा ।\nतदा हृष्टमना राजा भोजनं कृतवान्द्विज ८३।\nप्रशशंस च तां नारीं धन्याधन्या इति ब्रुवन् ।\nएतद्व्रतं च या नारी न करोति महादरात् ८४।\nजन्मजन्मनि सा नारी दरिद्रा दुर्भगा भवेत् ।\nइदं या शृणुयाद्भक्त्या पठेद्यो वा समाहितः ८५।\nसर्वपापैर्विनिर्मुक्तो लक्ष्मीलोकं लभेच्च सः ।\nइमां व्रतकथां या तु न श्रुत्वा क्रियते व्रतम् ।\nतस्या व्रतफलं चैव नश्यत्येव न संशयः ८६।\nइति श्रीपाद्मे महापुराणे ब्रह्मखंडे सूतशौनकसंवादे एकादशोऽध्यायः ११।"
  }
]
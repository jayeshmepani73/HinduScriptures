[
  {
    "text": "शौनक उवाच।\nकथयस्व महाप्राज्ञ ब्राह्मणस्य कृपार्णव ।\nमाहात्म्यं सर्ववर्णानां श्रेष्ठस्य कृपया च मे १।\nसूत उवाच।\nब्राह्मणः सर्ववर्णानां गुरुरेव द्विजोत्तम ।\nसर्वामराश्रयो ज्ञेयः साक्षान्नारायणः प्रभुः २।\nकुर्यात्प्रणामं यो विप्रं हरिबुद्ध्या तु भूसुरम् ।\nभक्त्या तस्य द्विजश्रेष्ठ वर्द्धते संपदादिकम् ३।\nन नमेद्ब्राह्मणं दृष्ट्वा हेलयापि च गर्वितः ।\nछेदनं तु तस्य शिरः कर्तुमिच्छेत्सदा हरिः ४।\nकृतापराधं विप्रं ये द्विषंति पापबुद्धयः ।\nहरिं द्विषंति ते ज्ञेया निरयं यांति दारुणम् ५।\nयः कर्तुं प्रार्थनां विप्रं पश्येत्क्रोधेन चागतम् ।\nकृतांतश्चक्षुषोस्तस्य तप्तसूचीं ददाति वै ६।\nकुरुते भूसुरं मूढो भर्त्सनं यो नराधमः ।\nयमदूता मुखे तस्य तप्तलोहं ददंति च ७।\nयेषां निकेतने भुंक्ते क्ष्मासुरो वै तपोधनः ।\nसुपर्वाणैः स्वयं कृष्णो भुंक्ते तेषां निकेतने ८।\nनश्यंति सर्वपापानि द्विजहत्यादिकानि च ।\nकणमात्रं भजेद्यस्तु विप्रांघ्रिसलिलं नरः ९।\nयो नरश्चरणौधौतं कुर्याद्धस्तेन भक्तितः ।\nद्विजातेर्वच्मि सत्यं ते स मुक्तः सर्वपातकैः १०।\nपुत्रहीना च या नारी मृतवत्सा च यांगना ।\nसपुत्रा जीववत्सा सा द्विजपद्मांघ्रिसेवनात् ११।\nब्रह्मांडे यानि तीर्थानि तानि तीर्थानि सागरे ।\nउदधौ यानि तीर्थानि तिष्ठंति द्विजपादयोः ।\nद्विजांघ्रिसलिलैर्नित्यं सेचितं यस्य मस्तकम् १२।\nस स्नातः सर्वतीर्थेषु स मुक्तः सर्वपातकैः ।\nशृणु शौनक वक्ष्यामि माहात्म्यं पापनाशनम् १३।\nविप्रपादोदकस्याहमितिहासं तपोधन ।\nआसीत्पुरा द्विजश्रेष्ठ वैश्यवृत्तिपरायणः १४।\nशूद्रो भीमो द्वापरे च ब्रह्महत्यासहस्रकृत् ।\nनिष्ठुरः सर्वदा तुष्टः समहान्वैश्यया पुनः १५।\nशूद्राचारपरिभ्रष्टो भीमोऽसौ गुरुतल्पगः ।\nप्रत्येकं वच्मि किं तस्य दस्योः संख्या न विद्यते १६।\nपापानां मुनिशार्दूल भीमस्य दुष्टचेतसः ।\nएकदा स गतः कश्चिद्ब्राह्मणस्य निवेशनम् १७।\nगत्वा तं तस्य गेहात्तु द्रव्यं नेतुं मनो दधे ।\nतत्रोवास ब्राह्मणस्य बहिर्द्वारसमीपतः १८।\nदैन्ययुक्तं वचः प्राह क्ष्मासुरं स तपोधनम् ।\nभो स्वामिन्शृणु मे वाक्यं दयालुरिव मन्यते १९।\nक्षुधार्तोऽहं देहि चान्नं प्राणा यास्यंति मे द्रुतम् २०।\nब्राह्मण उवाच-\nक्षुधार्त्त शृणु मे कश्चिद्वाक्यं कर्तुं न विद्यते ।\nपाकं मे तंडुलानि त्वं नीत्वा भुंक्ष्व यथासुखम् २१।\nनास्ति मे जनको माता नास्ति सूनुः सहोदरः ।\nनास्ति जाया मातृबंधुर्मृताः सर्वे विहाय माम् २२।\nतिष्ठाम्येको गृहेऽकर्मा भाग्यहीनोतिथे हरिः ।\nएको मे वसतौ चास्ति न जाने तद्विना किल २३।\nभीम उवाच।मम कश्चिद्द्विजश्रेष्ठ नास्ति सेवां तवापि च ।\nशूद्रोऽहं निलये जात्या कृत्वा स्थास्यामि ते सदा २४।\nसूत उवाच।इति तस्य वचः श्रुत्वा सानंदः क्ष्मासुरस्तदा ।\nपाकं विधाय तूर्णं स ददावन्नं तपोधन २५।\nसोऽपि हर्षसमायुक्तस्तस्थौ तत्र द्विजालये ।\nसेवां कुर्वन्स्नेहयुक्तां भूसुरस्य मनोहराम् २६।\nअद्य श्वो वा हनिष्यामि द्रव्यमस्य ममापि च ।\nनेतुं यदा करिष्यामि नेष्यामि नात्र संशयः २७।\nपरामृश्य च हृद्यंतः कृत्वा तस्य क्रियां वदेत् ।\nपादधौतादिकं चासौ शिरसा गतपातकः २८।\nआचम्यांघ्रिजलं दध्रेच्छद्मना प्रतिदिनं द्विजः ।\nएकदा हारकः कश्चिद्द्रव्यं नेतुं समागतः २९।\nउत्पाट्य रात्रावररं गतोऽसौ तद्गृहांतरम् ।\nदृष्ट्वा भीमं प्रहारार्थं दंडहस्तः समागतः ३०।\nहारको मस्तकं तस्य छित्त्वा तूर्णं पलायितः ।\nअथ तस्य भटा विष्णोः शंखचक्रगदाधराः ३१।\nसमायातास्तथा नेतुं भीमं तं वीतकिल्बिषम् ।\nस्यंदनं चागतं दिव्यं राजहंसयुतं द्विज ३२।\nतत्रारूढो ययौ विष्णोर्भवनं दुर्लभं किल ।\nमाहात्म्यं भूमिदेवस्य मया ते तत्प्रकीर्तितम् ।\nशृणुयाद्यो नरो भक्त्या तस्य पातकनाशनम् ३३।\nइति श्रीपाद्मे महापुराणे ब्रह्मखंडे सूतशौनकसंवादे ब्राह्मणमाहात्म्यंनाम चतुर्दशोऽध्यायः १४।"
  }
]
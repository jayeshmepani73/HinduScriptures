[
  {
    "text": "मद्रेश्वरस्य क्रीडाविहारवर्णनम्।\nसूत उवाच।\nस त्वाश्रमपदे रम्ये त्यक्ताहारपरिच्छदः।\nक्रीडाविहारं गन्धर्वैः पश्यत्यप्सरसां सह।। १२०.१ ।।"
  },
  {
    "text": "कृत्वा पुष्पोच्चयं भूरि ग्रथयित्वा तथा स्रजाः।\nअग्रं निवेद्य देवाय गन्धर्वेभ्यस्तदा ददौ।। १२०.२ ।।"
  },
  {
    "text": "पुष्पोच्चयप्रसक्तानां क्रीड़न्तीनां यथा सुखम्।\nचेष्टा नानाविधाकाराः पश्यन्नपि न पश्यति।। १२०.३ ।।"
  },
  {
    "text": "काचित् पुष्पोच्चये सक्ता लताजालेन वेष्टिता।\nसखीजनेन सन्त्यक्ता कान्तेनाभिसमुज्झिता।। १२०.४ ।।"
  },
  {
    "text": "काचित्‌ कमलगन्धाभा निश्वासपवनाहृतैः।\nमधुपैराकुलमुखी कान्तेन परिमोचिता।। १२०.५ ।।"
  },
  {
    "text": "मकरन्दसमाक्रान्तनयना काचिदङ्गना।\nकान्तनिश्वासवातेन नीरजंस्ककृतेक्षणा।। १२०.६ ।।"
  },
  {
    "text": "काचिदुच्चीय पुष्पाणि ददौ कान्तस्य भामिनी।\nकान्तसंग्रथितैः पुष्पै रराज कृतशेखरा।। १२०.७ ।।"
  },
  {
    "text": "उच्चीयस्वयमुद्‌ग्रथ्य कान्तेन कृतशेखरा।\nकृतकृत्यमिवात्मानं मेने मन्मथवर्धिनी।। १२०.८ ।।"
  },
  {
    "text": "अस्त्यस्मिनाहने कुञ्जे विशिष्टकुसुमा लता।\nकाचिदेवं रहो नीता रमणेन रिरंसुना।। १२०.९ ।।"
  },
  {
    "text": "कान्तसन्नामितलता कुसुमानि विचन्वती।\nसर्वाभ्यः काचिदात्मानं मेने सर्वगुणाधिकम्।। १२०.१० ।।"
  },
  {
    "text": "काश्चित् पश्यन्ति भूपालं नलिनीषु पृथक्‌ पृथक्।\nक्रीडमानास्तु गन्धर्वै रममाणामनोरमाः।। १२०.११ ।।"
  },
  {
    "text": "काचिदाताडयत् कान्तमुदकेन शुचिस्मिता।\nताड्यमानाथ कान्तेन प्रीतिं काचिदुपाययौ।। १२०.१२ ।।"
  },
  {
    "text": "कान्तञ्च ताडयामास जातखेदा वराङ्ना।\nअद्रृश्यत वरारोहा श्वासनृत्यत्पयोधरा।। १२०.१३ ।।"
  },
  {
    "text": "कान्ताम्बुताडनोद्‌घृष्टकेशपाशनिबन्धना।\nकेशाकुलमुखी भाति मधुपैरिव पद्मिनी।। १२०.१४ ।।"
  },
  {
    "text": "स्वचक्षुः सद्रृशैः पुष्पैः संच्छन्ने नलिनीवने।\nछन्ना काचिच्चिरात् प्राप्ता कान्तेनान्विष्य यत्नतः।। १२०.१५ ।।"
  },
  {
    "text": "स्नाता शीतापदेशेन काचित् प्राहाङ्गना भृशम्।\nरमणालिङ्गनं चक्रे मनोऽभिलषितञ्चिरम्।। १२०.१६ ।।"
  },
  {
    "text": "जलार्द्रवसनं सूक्ष्ममङ्गलीनं शुचिस्मिता।\nधारयन्ती जनं चक्रे काचित्तत्र समन्मथम्।। १२०.१७ ।।"
  },
  {
    "text": "कण्ठमाल्यगुणैः काचित् कान्तेनाकृष्यताम्भसि।\nत्रुट्यत्स्रग्दामपतितं रमणं प्राह सच्चिरम्।। १२०.१८ ।।"
  },
  {
    "text": "काचिद् भग्ना सखीदत्त जानुदेशे नखक्षता।\nसंभ्रान्ता कान्तशरणं मग्ना काचिद्गता चिरम्।। १२०.१९ ।।"
  },
  {
    "text": "काचित् पृष्ठकृतादित्या केशनिस्तोयकारिणी।\nशिलातलगता भर्त्रा द्रष्टा कामार्तचक्षुषा।। १२०.२० ।।"
  },
  {
    "text": "कृत्तमाल्यं विलुलितं संक्रान्तकुचकुङ्कुमम्।\nतरिक्रीडितकान्तेव रराज तत् सरोदकम्।। १२०.२१ ।।"
  },
  {
    "text": "सुस्नातदेवगन्धर्व देवरामागणेन च।\nपूज्यमानञ्च दद्रृषे देवदेवं जनार्दनम्।। १२०.२२ ।।"
  },
  {
    "text": "क्वचिच्च दद्रृशे राजा लतागृहगताः स्त्रियः।\nमण्डयन्तीः स्वगात्राणि कान्तसंन्यस्तमानसाः।। १२०.२३ ।।"
  },
  {
    "text": "काचिदादर्शनकरा व्यग्रा दूतीमुखोद्रतम्।\nश्रृण्वन्ती कान्तवचनमधिका तु तथा बभौ।। १२०.२४ ।।"
  },
  {
    "text": "काचित् सत्वरिता दूत्या भूषणानां विपर्ययम्।\nकुर्वाणा नैव बुबुधे मन्मथाविष्टचेतना।। १२०.२५ ।।"
  },
  {
    "text": "वायुनुन्नातिसुरिभि कुसुमोत्करमण्डिते।\nकाञ्चित् पिबन्तीं दद्रृशे मैरेयं नीलशाद्वले।। १२०.२६ ।।"
  },
  {
    "text": "पाययामास रमणं स्वयं काचिद्वराङ्गना।\nकाचित् पपौ वरारोहा कान्तपाणिसमर्पितम्।। १२०.२७ ।।"
  },
  {
    "text": "काचित् स्वनेत्रचपल नीलोत्पलयुतम्पयः।\nपीत्वा पप्रच्छ रमणं क्व गतौ तौ ममोत्पलौ।। १२०.२८ ।।"
  },
  {
    "text": "त्वयैव पीतौ तौ नूनमित्युक्ता रमणेन सा।\nतथा विदित्वा मुग्धत्वाद् बभूव व्रीडिता भृशम्।। १२०.२९ ।।"
  },
  {
    "text": "काचित् कान्तार्पितं सुभ्रुः कान्तपीतावशेषितम्।\nसविशेषरसं पानं पपौ मन्मथवर्धनम्।। १२०.३० ।।"
  },
  {
    "text": "अपानगोष्ठीषु तथा तासां स नरपुङ्गवः।\nशुश्राव विविधङ्गीतं तन्त्रीस्वरविमिश्रितम्।। १२०.३१ ।।"
  },
  {
    "text": "प्रदोषसमये ताश्च देवदेवं जनार्दनम्।\nराजन्! सदोपनृत्यन्ति नानावाद्यपुरः सराः।। १२०.३२ ।।"
  },
  {
    "text": "याममात्रे गते रात्रौ विनिर्गत्य गुहामुखात्।\nआवसन् संयुताः कान्तैः परर्धिरचिताङ्गुहाम्।। १२०.३३ ।।"
  },
  {
    "text": "नानागन्धान्वितलतां नानागन्धसुगन्धिनीम्।\nनानाविचित्रशयनां कुसुमोत्‌करमण्डिताम्।। १२०.३४ ।।"
  },
  {
    "text": "एवमप्सरसां पश्यन् क्रीडितानि स पर्वते।\nतपस्तेपे महाराजन्! केशवार्पितमानसः।। १२०.३५ ।।"
  },
  {
    "text": "तमूचुर्नृपतिङ्गत्वा गन्धर्वाप्सरसाङ्गणाः।\nराजन्! स्वर्गोपमन्देशमिमं प्राप्तोऽस्यरिन्दम!।। १२०.३६ ।।"
  },
  {
    "text": "वयं हि प्रदास्यामो मनसः कांक्षितान्वरान्।\nतानादाय गृहङ्गच्छ तिष्ठेह यदि वा पुनः।। १२०.३७ ।।"
  },
  {
    "text": "राजोवाच।\nअमोघदर्शनाः सर्वे भवन्तस्त्वमितौजसः।\nवरं वितरताद्यैव प्रसादं मधुसूदनात्।। १२०.३८ ।।"
  },
  {
    "text": "एवमस्त्वित्यथोक्तस्तैः स तु राजा पुरूरवाः।\nतत्रोवास सुखीमासं पूजयानो जनार्दनम्।। १२०.३९ ।।"
  },
  {
    "text": "प्रिय एव सदैवासीद् गन्धर्वाप्सरसां नृपः।\nतुतोष स जनो राज्ञस्तस्या लौल्येन कर्म्मणा।। १२०.४० ।।"
  },
  {
    "text": "मामस्य मध्ये स नृपः प्रविष्टस्तदाश्रमं रत्नसहस्रचित्रम्।\nतोयाशनस्तत्र उवास मासं यावत् सितान्तो नृप! फाल्गुनस्य।। १२०.४१ ।।"
  },
  {
    "text": "फाल्गुनामलपक्षान्ते राजा स्वप्ने पुरूरवाः।\nतस्यैव देवदेवस्य श्रुतवान् गदितं शुभम्।। १२०.४२ ।।"
  },
  {
    "text": "रात्र्यामस्यां व्यतीतायामत्रिणा त्वं समेष्यसि।\nतेन राजन्! समागम्य कृतकृत्यो भविष्यसि।। १२०.४३ ।।"
  },
  {
    "text": "स्वप्नमेवं स राजर्षिर्द्रृष्ट्वा देवेन्द्रविक्रमः।\nप्रत्यूषकाले विधिवत् स्नातः स प्रयतेन्द्रियः।। १२०.४४ ।।"
  },
  {
    "text": "कृतकृत्यो यथाकामं पूजयित्वा जनार्दनम्।\nददर्शात्रिं मुनिं राजा प्रत्यक्षं तपसां निधिम्।। १२०.४५ ।।"
  },
  {
    "text": "स्वप्नन्तु देवदेवस्य न्यवेदयत धार्मिकः।\nततः श्रुश्राव वचनं देवतानां समीरितम्।। १२०.४६ ।।"
  },
  {
    "text": "एवमेतन्महीपाल! नात्र कार्य्या विचारणा।\nएवं प्रसादं संप्राप्य देवदेवाज्जनार्दनात्।। १२०.४७ ।।"
  },
  {
    "text": "कृतदेवार्चनो राजा तथा हुतहुताशनः।\nसर्वान् कामानवाप्तोऽसौ वरदानेन केशवात्।। १२०.४८ ।।"
  },
  {
    "text": "इति श्रीमात्स्ये महापुराणे भुवनकोश ऐलाश्रमवर्णनं नाम विंशत्यधिकशततमोऽध्यायः  120"
  }
]
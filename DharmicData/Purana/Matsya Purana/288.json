[
  {
    "text": "रत्नदेनुमहादानविधिवर्णनम्।"
  },
  {
    "text": "मत्स्य उवाच।\nअथातः संप्रवक्ष्यामि महादानमनुत्तमम्।\nरत्नधेन्विति विख्यातं गोलोकफलदं नृणाम् ।।  २८८.१"
  },
  {
    "text": "पुण्यं दिनमथासाद्य तुला पुरुषदानवत्।\nलोकेशावाहनं कृत्वा ततो धेनुं प्रकल्पयेत् ।।  २८८.२"
  },
  {
    "text": "भूमौ कृष्णाजिनं कृत्वा लवणद्रोणसंयुतम्।\nधेनुं रत्नमयीं कुर्यात् सङ्कल्प्य विधिपूर्वकम् ।।  २८८.३"
  },
  {
    "text": "स्थापयेत् पद्मरागाणामेकाशीति मुखे बुधः।\nपुष्परागशतं तद्वद्धोणायां परिकल्पयेत् ।।  २८८.४"
  },
  {
    "text": "ललाटे हेमतिलकं मुक्ता फलशतं दृशोः।\nभ्रूयुगे विद्रुमशतं शुक्री कर्णद्वये स्मृतौ ।।  २८८.५"
  },
  {
    "text": "काञ्चनानानि च श्रङ्गाणि शिरो वज्र शतात्मकम्।\nग्रीवायां नेत्रपटकं गोमेदकशतान्वितम् ।।  २८८.६"
  },
  {
    "text": "इन्द्रनीलशतं पृष्ठे वैढूर्यशतपार्श्वके।\nस्फाटिकैरुदरं तद्वत् सौगन्धिकशतैः कटिम् ।।  २८८.७"
  },
  {
    "text": "खुरा हेममयाः कार्याः पुच्छं मुक्तावलीमयम्।\nसूर्यकान्तेन्दुकान्तौ च घ्राणो कर्पूरचन्दने ।।  २८८.८\nकुङ्कुमानि च रोमाणि रौप्यनाभि च कारयेत्।\nगारुत्मतशतं तद्वदपाने परिकल्पयेत् ।।  २८८.९"
  },
  {
    "text": "तथान्यानि च रत्नानि स्थापयेत् सर्वसन्धिषु।\nकुर्याच्छर्करया जिह्वां गोमयञ्च गुडात्मकम् ।।  २८८१०"
  },
  {
    "text": "गोमूत्रमाज्येन तथा दधिदुग्धे स्वरूपतः।\nपुच्छाग्रे चामरं दद्यात् समीपे ताम्रदोहनम् ।।  २८८.११"
  },
  {
    "text": "कुण्डलानि च हैमानि भूषणानि च शक्तितः।\nकारयेदेवमेवन्तु चतुर्थांशेन वत्सकम् ।।  २८८.१२"
  },
  {
    "text": "तथा धान्यानि सर्वाणि पादाश्चेक्षुमयाः स्मृताः।\nनाना फलानि सर्वाणि पञ्चवर्णं वितानकम् ।।  २८८.१३"
  },
  {
    "text": "एवं विरचनं कृत्वा तद्वद्धोमाधिवासनम्।\nऋत्विग्भ्यो दक्षिणां दद्याद्धेनुमामन्त्रयेत्ततः ।।\nगुडधेनुवदावाह्य इदञ्चोदाहरेत्ततः ।।  २८८.१४"
  },
  {
    "text": "त्वां सर्वदेवगणधाम यतः पठन्ति रुद्रेन्द्रसूर्यकमलासन वासुदेवाः।\nतस्मात् समस्त भुवनत्रय देहयुक्ता मां पाहि देवि! भवसागरपीड्यमानम् ।।  २८८.१५"
  },
  {
    "text": "आमन्त्र्य चेत्यमभितः परिवृत्य भक्त्या दद्याद्द्विजाय गुरवे जलपूर्विकां ताम्।\nयः पुण्यमाप्य दिनमत्रकृतोपवासः पापैर्विमुक्ततनुरेति पदं मुरारेः ।।  २८८.१६"
  },
  {
    "text": "इति सकलविधिज्ञो रत्नधेनुप्रदानं वितरति स विमानं प्राप्य देदीप्यमानम्।\nसकलकलुषमुक्तो बन्धुभिः पुत्रपौत्रैः स हि मदनसरूपः स्थानमभ्येति शम्भोः ।।  २८८.१७"
  }
]
[
  {
    "text": "रसकल्याणिनीतृतीयाव्रतकथनम्।"
  },
  {
    "text": "अथान्यामपिवक्ष्यामि तृतीयां पापनाशिनीम्।\nरसकल्याणिनीमेतां पुरा कल्पविदो विदुः।। ६३.१ ।।"
  },
  {
    "text": "माघमासे तु संप्राप्ते तृतीयां शुक्लपक्षतः।\nप्रातर्गव्येन पयसा तिलैः स्नानं समाचरेत्।। ६३.२ ।।"
  },
  {
    "text": "स्नापयेन्‌ मधुना देवीं तथैवेक्षुरसेन च।\nदक्षिणाङ्गानि संपूज्य ततो वामानि पूजयेत्।। ६३.३ ।।"
  },
  {
    "text": "ललितायै नमो देव्याः पादौ गुल्फौ ततोऽर्चयेत्।\nजङ्घाञ्जानुं तथा शान्त्यै तथैवोरुं श्रियै नमः।। ६३.४ ।।"
  },
  {
    "text": "मदालसायै तु कटिममलायै तथोदरम्।\nस्तनौ मदनवासिन्यै कुमुदायै च कन्धराम्।। ६३.५ ।।"
  },
  {
    "text": "भुजं भुजाग्रं माधव्ये कमलायै मुखस्मिते।\nभ्रूललाटे च रुद्राण्यै शङ्करायै तथालकान्।। ६३.६ ।।"
  },
  {
    "text": "मुकुटं विश्ववासिन्यै शिरः कान्त्यै तथार्चयेत्।\nमदनायै ललाटन्तु मोहनायै पुनर्भ्रुवौ।। ६३.७ ।।"
  },
  {
    "text": "नेत्रे चन्द्रार्द्धधारिण्यै तुष्ट्यै च वदनं पुनः।\nउत्कण्ठिन्यै नमः कण्ठममृतायै नमः स्तनौ।। ६३.८ ।।"
  },
  {
    "text": "रम्भायै वामकुक्षिञ्च विशोकायै नमः कटिम्।\nहृदयं मन्मथाधिष्ण्यै पाटलायै तथोदरम्।। ६३.९ ।।"
  },
  {
    "text": "कटिं सुरतवासिन्यै तथोरुञ्चम्पकप्रिये।\nजानुजङ्घे नमोगौर्यै गायत्र्यै घुटिके नमः।। ६३.१० ।।"
  },
  {
    "text": "धराधरायै पादौ तु विश्वकार्यै नमः शिरः।\nनमो भवान्यै कामिन्यै कामदेव्यै जगत् प्रिये।। ६३.११ ।।"
  },
  {
    "text": "एवं संपूज्य विधिवत् द्विजदाम्पत्यमर्चयेत्।\nभोजयित्वान्नपानेन मधुरेण विमत्सरः।। ६३.१२ ।।"
  },
  {
    "text": "जलपूरितं तथा कुम्भं शुक्लाम्बरयुगद्वयम्।\nदत्त्वा सुवर्णकमलं गन्दमाल्यैः समर्चयेत्।। ६३.१३ ।।"
  },
  {
    "text": "प्रीयतामत्र कुमुदा गृह्णीयाल्लवणव्रतम्।\nअनेन विधिना देवीं मासि मासि सदार्चयेत्।। ६३.१४ ।।"
  },
  {
    "text": "लवणं वर्जयेन्माघे फाल्गुने च गुडं पुनः।\nतैलं राजिं तथा चैत्रे वर्ज्ये च मधुमाधवे।। ६३.१५ ।।"
  },
  {
    "text": "पानकं ज्येष्ठमासे तु आषाढे चाथ जीरकम्।\nश्रावणे वर्जयेत् क्षीरं दधि भाद्रपदे तथा।। ६३.१६ ।।"
  },
  {
    "text": "घृतमाश्वयुजे तद्वत् ऊर्जै वर्ज्यञ्च माक्षिकम्।\nधान्यकं मार्गशीर्षे तु पौषे वर्ज्या च शर्करा।। ६३.१७ ।।"
  },
  {
    "text": "व्रतान्ते करकं पूर्णमेतेषां मासि मासि च।\nदद्याद्‌ द्विकालवेलायां पूर्णपात्रेण संयुतम्।। ६३.१८ ।।"
  },
  {
    "text": "लड्डुकान् श्वेतवर्णांश्च संयावमथ पूरिकाः।\nघारिकानप्यपूपांश्च पिष्टापूपांश्च मण्डकान्।। ६३.१९ ।।"
  },
  {
    "text": "क्षीरं शाकञ्च दध्यन्नमिण्‌ड्रर्यों शोकवर्तिकाः।\nमाघादि क्रमशो दद्यादेतानि करकोपरि।। ६३.२० ।।"
  },
  {
    "text": "कुमुदा माधवी गौरी रम्भ भद्रा जया शिवा।\nउमारतिः सती तद्वन्मङ्गला रतिलालसा।। ६३.२१ ।।"
  },
  {
    "text": "क्रमान्माघादि सर्वत्र प्रीयतामिति कीर्तयेत्।\nसर्वत्र पञ्चगव्येन प्राशनं समुदाहृतम्।।\nउपवासी भवेन्नित्यमशक्ते नक्तमिष्यते।। ६३.२२ ।।"
  },
  {
    "text": "पुनर्माघे तु संप्राप्ते शर्करां करकोपरि।"
  },
  {
    "text": "कृत्वा तु काञ्चनीं गौरीं पञ्चरत्नसमन्विताम्।। ६३.२३ ।।"
  },
  {
    "text": "हैमीमङ्गुष्ठमात्राञ्च साक्षसूत्रकमण्डलुम्।\nचतुर्भुजामिन्दुयुतां सितनेत्रपटावृताम्।। ६३.२४ ।।"
  },
  {
    "text": "तद्वद् गोमिथुनं शुक्लं सुवर्णास्यं सिताम्बरम्।\nसवस्त्रभाजनं दद्याद् भवानी प्रीयतामिति।। ६३.२५ ।।"
  },
  {
    "text": "अनेन विधिनायस्तु रसकल्याणिनी व्रतम्।\nकुर्यात्स सर्वपापेभ्य स्तत्क्षणादेवमुच्यते।। ६२.२६ ।।"
  },
  {
    "text": "नवार्बुदसहस्रन्तु न दुःखी जायते नरः।\nसुवर्णकमलं गौरी मासि मासि ददन्नरः।\nअग्निष्टोमसहस्रस्य यत्‌ फलं तदवाप्नुयात्।। ६३.२७ ।।"
  },
  {
    "text": "नारी वा कुरुते या तु कुमारी वा वारनने।\nविधवा या तथा नारी सापि तत् फलमाप्नुयात्।\nसौभाग्यरोग्यसंपन्ना गौरी लोके महीयते।। ६३.२८ ।।"
  },
  {
    "text": "इति पठति श्रृणोति यः प्रसङ्गात्।\nकलिकलुषविमुक्तः पार्वती लोकमेति।\nमतिमपि च नराणां यो ददाति प्रियार्थम्।\nविबुधपतिविमाने नायकः स्यादमोघः।। ६३.२९ ।।"
  }
]
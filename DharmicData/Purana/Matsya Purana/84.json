[
  {
    "text": "लवणाचलदानवर्णनम्।"
  },
  {
    "text": "ईश्वर उवाच।\nअथातः सम्प्रवक्ष्यामि लवणाचलमुत्तमम्।\nयत्प्रदानान्नरोलोकानाप्नोति शिवसंयुतान्।। ८४.१ ।।"
  },
  {
    "text": "उत्तमः षोड़शद्रोणैः कर्त्तव्यो लवणाचलः।\nमध्यमः स्यात्तदर्द्धेन चतुर्भिरधमः स्मृतः।। ८४.१ ।।"
  },
  {
    "text": "वित्तहीनो यथाशक्त्या द्रोणादूद्‌र्ध्वन्तु कारयेत्।\nचतुर्थांशेन विष्कम्भ पर्वतान्‌ कारयेत् पृथक्।। ८४.३ ।।"
  },
  {
    "text": "विधानं पूर्ववत्कुर्य्याद् ब्रह्मादीनाञ्च सर्वदा।\nतद्वद् हेममयान् सर्व्वान् लोकपालान्निवेशयेत्।। ८४.४ ।।"
  },
  {
    "text": "सरांसि कामदेवादींस्तद्वदत्रापि कारयेत्।\nकुर्य्याज्जागरणञ्चापि दानमन्त्रान्निबोधत।। ८४.५ ।।"
  },
  {
    "text": "सौभाग्यसरसम्भूतो यतोऽयं लवणो रसः।\nतद्दानकर्तृकत्वेन त्वं मां पाहि नगोत्तम।। ८४.६ ।।"
  },
  {
    "text": "यस्मादन्नरसाः सर्वे नोत्कटालवणं विना।\nप्रियञ्चशिवयोर्नित्यं तस्माच्छान्तिं प्रयच्छ मे।। ८४.७ ।।"
  },
  {
    "text": "विष्णुदेहसमुद्‌भूतं यस्मादारोग्यवर्द्धनम्।\nतस्मात्पर्वतरूपेण पाहि संसारसागरात्।। ८४.८ ।।"
  },
  {
    "text": "अनेन विधिना यस्तु दद्याल्लवणपर्वतम्।\nउमालोके वसेत्कल्पं ततो याति परां गतिम्।। ८४.९ ।।"
  }
]
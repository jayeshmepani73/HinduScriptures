[
  {
    "text": "अश्वरथाख्यमहादानविधिवर्णनम्।"
  },
  {
    "text": "मत्स्य उवाच।\nअथातः संप्रवक्ष्यामि महादानमनुत्तमम्।\nपुण्यमश्वरथं नाम महापातकनाशनम् ।।  २८१.१"
  },
  {
    "text": "पुण्यं दिनमथासाद्य कृत्वा ब्राह्मणवाचनम्।\nलोकेशावाहनं कुर्यात् तुला पुरुषदानवत् ।।  २८१.२"
  },
  {
    "text": "ऋत्विक्मण्डपसम्भारभूषणाच्छादनादिकम्।\nकृष्णाजिने तिलान् कृत्वा काञ्चनं स्थापयेत् रथम् ।।  २८१.३"
  },
  {
    "text": "अष्टाश्वं चतुरश्वं वा चतुश्चक्रं सकूबरम्।\nऐन्द्रनीलेन कुम्भेन ध्वजरूपेण संयुतम् ।।  २८१.४"
  },
  {
    "text": "लोकपालाष्टकं तद्वत् पद्मरागदलान्वितम्।\nचतुरः पूर्णकलशान् धान्यान्यष्टादशैव तु ।।  २८१.५"
  },
  {
    "text": "कौशेयवस्त्र संयुक्तमुपरिष्टाद्वितानकम्।\nमाल्येक्षुफलसंयुक्तं पुरुषेण समन्वितम् ।।  २८१.६"
  },
  {
    "text": "यो यद्भक्तः पुमान् कुर्यात् स तन्नाम्नाधिवासनम्।\nछत्र चामर कौशेय वस्त्रोपानह पादुकम् ।।  २८१.७"
  },
  {
    "text": "गोभिर्विभवतः सार्द्धं दद्याच्च शयनादिकम्।\nआभारात्त्रिपलादूर्ध्वं शक्तितः कारयेद् बुधः ।।  २८१.८"
  },
  {
    "text": "अश्वाष्टकेन संयुक्तं चतुर्भिरथ वाजिभिः।\nद्वाभ्यामपि युतं दद्याद्धेमसिंहध्वजान्वितम् ।।  २८१.९"
  },
  {
    "text": "चक्ररक्षावुभौ तस्य तुरगस्था यथाश्विनौ।\nपुण्यकालमथावाप्य पूर्ववत्स्नापितौ द्विजैः ।।  २८१.१०"
  },
  {
    "text": "त्रिः प्रदक्षिणमावृत्य गृहीतकुसुमाञ्जलिः।\nशुक्लमाल्याम्बरो दद्यादिमं मन्त्रमुदीरयेत् ।।  २८१.११"
  },
  {
    "text": "नमो नमः पापविनाशनाय विश्वात्मने वेदतुरङ्गमाय।\nधाम्नामधीशाय दिवाकराय पापौघदावानल! देहि शान्तिम् ।।  २८१.१२"
  },
  {
    "text": "वस्वष्टकादित्यमरुद्गणानां त्वमेव धाता परमं निधानम्।\nयतस्ततो मे हृदयं प्रयातु धर्मैकतानत्वमघौघनाशात् ।।  २८१.१३"
  },
  {
    "text": "इति तुरगरथप्रदानमेकं भवभयसूदनमत्र यः करोति।\nस कलुषपटलैर्विमुक्तदेहः परममुपैति पदं पिनाकपाणेः ।।  २८१.१४"
  },
  {
    "text": "देदीप्यमानवपुषां विजितप्रभावमाक्रम्य मण्डलमखण्डितचण्डभानोः।\nसिद्धाङ्गनानयनषट्पद पीयमान वक्त्राम्बुजोऽम्बुजभवेन चिरं सहास्ते ।।  २८१.१५"
  },
  {
    "text": "इति पठति श्रृणोति वा य इत्थं कनकतुरगरथप्रदानमस्मिन्।\nन स नरकपुरं व्रजेत् कदाचिन्नरक रिपोर्भवनं प्रयाति भूयः ।।  २८१.१६"
  }
]
[
  {
    "text": "मनुमत्स्यसंवादे स्वप्नदर्शनवर्णनम्।"
  },
  {
    "text": "मनुरुवाच।\nस्वप्नाख्यानं कथं देव! गमने प्रत्युपस्थिते।\nदृश्यन्ते विविधाकाराः कथन् तेषां फलं भवेत् ।। २४२.१ ।।"
  },
  {
    "text": "मत्स्य उवाच।\nइदीनीं कथयिष्यामि निमित्तं स्वप्नदर्शने।\nनाभिं विनान्यगात्रेषु तृणवृक्षसमुद्भवः ।। २४२.२ ।।"
  },
  {
    "text": "चूर्णनं मूर्ध्नि कांस्यानां मुण्डनं नग्नता तथा।\nमलिनाम्बरधारित्वमभ्यङ्गः पङ्कदिग्धता ।। २४२.३ ।।"
  },
  {
    "text": "उच्चात् प्रपतनञ्चैव दोलारोहणमेव च ।\nअर्जनं पक्कलोहानां हयानामपि मारणम् ।। २४२.४ ।।"
  },
  {
    "text": "रक्तपुष्पद्रुमाणाञ्च मण्डलस्य तथैव च।\nवराहर्क्षखरोष्ट्राणां तथा चारोहणक्रिया ।। २४२.५ ।।"
  },
  {
    "text": "भक्षणं पक्वमांसानां तैरस्य कृसरस्य च।\nनर्तनं हसनञ्चैव विवाहो गीतमेव च।। २४२.६ ।।"
  },
  {
    "text": "तन्त्रीवाद्य विहीनानां वाद्यानामभिवादनम्।\nस्रोतोऽवगाहगमनं स्नानं गोमयवारिणा ।। २४२.७ ।।"
  },
  {
    "text": "पङ्कोदकेन च तथा मही तोयेन चाप्यथ।\nमातुः प्रवेशो जठरे चितारोहणमेव च ।। २४२.८ ।।"
  },
  {
    "text": "शक्रध्वजाभिपतनं पतनं शशिसूर्ययोः।\nदिव्यान्तरिक्षभौमानामुत्पातानाञ्च दर्शनम् ।। २४२.९ ।।"
  },
  {
    "text": "देवद्विजातिभूपाल गुरूणां क्रोध एव च।\nआलिङ्गनं कुमारीणां पुरुषाणाञ्च मैथुनम् ।। २४२.१० ।।"
  },
  {
    "text": "हानिश्चैव स्वगात्राणां विरेकवमनक्रिया।\nदक्षिणाशाभिगमनं व्याधिनाभिभवस्तथा ।। २४२.११ ।।"
  },
  {
    "text": "फलापहानिश्च तथा पुष्पहानिस्तथैव च।\nगृहाणाञ्चैव पातश्च गृहसम्मार्जनन्तथा ।। २४२.१२ ।।"
  },
  {
    "text": "क्रीड़ा पिशाचक्रव्याद वानरर्क्षनरैरपि।\nपरादभिभवश्चैव तस्माच्च व्यसनोद्भवः ।। २४२.१३ ।।"
  },
  {
    "text": "काषायवस्त्रधारित्वं तद्वत् स्त्री क्रीड़नन्तथा।\nस्नेहपानावगाहौ च रक्तमाल्यानुलेपनम् ।। २४२.१४ ।।"
  },
  {
    "text": "एवमादीनि चान्यानि दुःस्वप्नानि विनिर्दिशेत्।\nएतां सङ्कथनं धन्यं भूयः प्रस्वापनन्तथा ।। २४२.१५ ।।"
  },
  {
    "text": "कल्कस्नानन्तिलैः होमो ब्राह्मणानाञ्च पूजनम्।\nस्तुतिश्च वासुदेवस्य तथा तस्यैव पूजनम् ।। २४२.१६ ।।"
  },
  {
    "text": "नागेन्द्रमोक्षश्रवणं ज्ञेयं दुःस्वप्नाशनम्।\nस्वप्नस्तु प्रथमे यामे सम्वत्सरविपाकिनः ।। २४२.१७ ।।"
  },
  {
    "text": "षड्भिर्मासैः द्वितीये तु त्रिभिर्मासैस्तृतीयके।\nचतुर्थं मासमात्रेण पश्यतो नात्र संशयः ।। २४२.१८ ।।"
  },
  {
    "text": "अरुणोदयवेलायां दशाहेन फलम्भवेत्।\nएकस्यां यदि वा रात्रौ शुभं वा यदि वाशुभम् ।। २४२.१९ ।।"
  },
  {
    "text": "पश्चाद् वटस्तु यस्तत्र तस्य पाकं विनिर्दिशेत्।\nतस्माच्छोभनके स्वप्ने पश्चात् स्वप्नो न पश्यति ।। २४२.२० ।।"
  },
  {
    "text": "शैलप्रासादनागाश्व वृषभारोहणं हितम्।\nद्रुमाणां श्वेतपुष्पाणां गमने च तथा द्विज! ।। २४२.२१ ।।"
  },
  {
    "text": "द्रुमतृणोद्भवो नाभौ तथैव बहुबाहुता।\nतथैव बहुशीर्षत्वं फलितोद्भव एव च ।। २४२.२२ ।।"
  },
  {
    "text": "सुशुक्लमाल्यधारित्वं सुशुक्लाम्बरधारिता।\nचन्द्रार्कताराग्रहणं परिमार्जनमेव च ।। २४२.२३ ।।"
  },
  {
    "text": "शक्रध्वजालिङ्गनञ्च तदुच्छ्रायक्रिया तथा।\nभूम्यम्बुधानां ग्रसनं शत्रूणाञ्च वधक्रिया ।। २४२.२४ ।।"
  },
  {
    "text": "जयो विवादे द्यूते च संग्रामे च तथा द्विज!।\nभक्षणञ्चार्द्रमांसानां मत्स्यानां पायसस्य च ।। २४२.२५ ।।"
  },
  {
    "text": "दर्शनं रुधिरस्यापि स्नानं वा रुधिरेण च।\nसुरारुधिरमद्यानां पानं क्षीरस्य चाथवा ।। २४२.२६ ।।"
  },
  {
    "text": "अन्त्रेर्वा वेष्टनं भूमौ निर्मलं गगनं तथा।\nमुखेन दोहनं शस्तं महिषीणां तथा गवाम् ।। २४२.२७ ।।"
  },
  {
    "text": "सिंहीनां हस्तिनीनाञ्च वडवानां तथैव च।\nप्रसादो देवविप्रेभ्यो गुरुभ्यश्च तथा शुभः ।। २४२.२८ ।।"
  },
  {
    "text": "अम्भसा त्वभिषेकस्तु गवां श्रृङ्गश्रितेन वा।\nचन्द्राद् भ्रष्टेन वा राजन्! ज्ञेयो राज्यप्रदो हि सः ।। २४२.२९ ।।"
  },
  {
    "text": "राज्याभिषेकश्च तथा छेदनं शिरसस्तथा।\nमरणं वह्निदाहश्च वह्निदाहो गृहादिषु ।। २४२.३० ।।"
  },
  {
    "text": "लब्धिश्च राज्यलिङ्गानां तन्त्रीवाद्याभिवादनम्।\nतथोदकानां तरणं तथा विषमलङ्घनम् ।। २४२.३१ ।।"
  },
  {
    "text": "हस्तिनीवडवानाञ्च गवाञ्च प्रसवो गृहे।\nआरोहणमथाश्वानां रोदनञ्च तथा शुभम्।। २४२.३२ ।।"
  },
  {
    "text": "वरस्त्रीणां तथालाभः तथालिङ्गनमेव च।\nनिगडैर्बन्धनं धन्यं तथा विष्ठानुलेपनम् ।। २४२.३३ ।।"
  },
  {
    "text": "जीवितां भूमिपालानां सुहृदामपि दर्शनम्।\nदर्शं देवतानाञ्च विमलानां तथाम्भसाम् ।। २४२.३४ ।।"
  },
  {
    "text": "शुभान्यथैतानि नरस्तु दृष्ट्वा प्राप्नोत्ययत्नाद् ध्रुवमर्थलाभम्।\nस्वप्नानि वै धर्मभृतां वरिष्ठ! व्याधेर्विमोक्षञ्च तथाऽऽतुरोऽपि ।। २४२.३५ ।।"
  }
]
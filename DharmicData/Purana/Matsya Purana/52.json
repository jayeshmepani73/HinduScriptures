[
  {
    "text": "कर्मयोगवर्णनम्।"
  },
  {
    "text": "ऋषय ऊचुः।\nइदानीं प्राह यद्विष्णुः पृष्टः परममुत्तमम्।\nतमिदानीं समाचक्ष्व धर्माधर्मस्य विस्तरम्।। ५२.१ ।।"
  },
  {
    "text": "सूत उवाच।\nएवमेकार्णवे तस्मिन् मत्स्यरूपी जनार्दनः।\nविस्तारमादिसर्गस्य प्रतिसर्गस्य चाखिलम्।। ५२.२ ।।"
  },
  {
    "text": "कथयामास विश्वात्मा मनवे सूर्यसूनवे।\nकर्म्मयोगञ्च साङ्ख्यञ्च यथावद्विस्तरान्वितम्।। ५२.३ ।।"
  },
  {
    "text": "ऋषय ऊचुः।\nश्रोतुमिच्छामहे सूत! कर्म्मयोगस्य लक्षणम्।\nयस्मादविदितं लोके न किञ्चित् तव सुव्रत।। ५२.४ ।।"
  },
  {
    "text": "सूत उवाच।\nकर्म्मयोगञ्च वक्ष्यामि यथा विष्णु विभाषितम्।\nज्ञानयोगसहस्राद्धि कर्म्मयोगः प्रशस्यते।। ५२.५ ।।"
  },
  {
    "text": "कर्म्मयोगोद्भवं ज्ञानं तस्मात् तत् परमं पदम्।\nकर्म्म ज्ञानोद्भवं ब्रह्म न च ज्ञानमकर्म्मणः।। ५२.६ ।।"
  },
  {
    "text": "तस्मात् कर्मणि युक्तात्मा तत्वमाप्नोति शाश्वतम्।\nवेदोऽखिलो धनं मूलमाचारश्चैव तद्धितम्।। ५२.७ ।।"
  },
  {
    "text": "अष्टावात्मगुणास्तस्मिन् प्रधानत्वेन संस्थिताः।\nदया सर्वेषु भूतेषु क्षान्तीर क्षातुरस्य च।। ५२.८ ।।"
  },
  {
    "text": "अनसूया तथा लोके शौचमन्तर्बहिर्द्विजाः।\nअनायासेषु कार्येषु माङ्गल्याचारसेवनम्।। ५२.९ ।।"
  },
  {
    "text": "न च द्रव्येषु कार्पण्यमार्तेषूपार्जितेषु च।\nतथा स्पृहा परद्रव्ये परस्त्रीषु च सर्वदा।। ५२.१० ।।"
  },
  {
    "text": "अष्टावात्मगुणाः प्रोक्ताः पुराणस्य तु कोविदैः।\nअयमेव क्रियायोगो ज्ञानयोगस्य साधकः।। ५२.११ ।।"
  },
  {
    "text": "कर्म्मयोगं विना ज्ञानं कस्यचिन्नेह द्रृश्यते।\nश्रुतिस्मृत्युदितं धर्ममुपतिष्ठेत् प्रयत्नतः।। ५२.१२ ।।"
  },
  {
    "text": "देवतानां पितॄणाञ्च मनुष्याणाञ्च सर्वदा।\nकुर्यादहरहर्यज्ञैर्भूतर्षि गणतर्पणम्।। ५२.१३ ।।\nस्वाध्यायैरर्चयेच्चर्षीन् होमैर्विद्वान् यथाविधि।\nपितृन् श्राद्धैरन्नदानैर्भूतानि बलिकर्मभिः।। ५२.१४ ।।"
  },
  {
    "text": "पञ्चैते विहिता यज्ञाः पञ्चसूनापनुत्तये।\nकण्डनी पेषणी चुल्ली जलकुम्भी प्रमार्जनी।। ५२.१५ ।।"
  },
  {
    "text": "पञ्चसूना गृहस्थस्य तेन स्वर्गे न गच्छति।\nतत्पापनाशनायामी पञ्चयज्ञाः प्रकीर्त्तिताः।। ५२.१६ ।।"
  },
  {
    "text": "द्वाविंशति तथाष्टौ च ये संस्काराः प्रकीर्त्तिताः।\nतद्युक्तोऽपि न मोक्षाय यस्त्वात्मगुणवर्जितः।। ५२.१७ ।।"
  },
  {
    "text": "तस्मादात्मगुणोपेतः श्रुतिकर्म्म समाचरेत्।\nगोब्राह्मणानां वित्तेन सर्वदा भद्रमाचरेत्।। ५२.१८ ।।"
  },
  {
    "text": "गोभूहिरण्यवासोभिर्गन्धमाल्योदकेन च।\nपूजयेद्‌ ब्रह्मविष्ण्वर्क रुद्रवस्वात्मकं शिवम्।। ५२.१९ ।।"
  },
  {
    "text": "व्रतोपवासैर्विधिवत् श्रद्धया च विमत्सरः।\nयोऽसावतीन्द्रियः शान्तः सूक्ष्मोऽव्यक्तः सनातनः।।"
  },
  {
    "text": "वासुदेवो जगन्मूर्त्तिस्तस्य सम्भूतयो ह्यमी।। ५२.२० ।।\nब्रह्मा विष्णुश्च भगवान् मार्त्तण्डो वृषवाहनः।\nअष्टौ च वसवस्तद्वदेकादशगणाधिपाः।\nलोकपालाधिपालैश्च पितरो मातरस्तथा।। ५२.२१ ।।"
  },
  {
    "text": "इमा विभूतयः प्रोक्ता श्चराचरसमन्विताः।\nब्रह्माद्याश्चतुरो मूलमव्यक्ताधिपतिः स्मृतः।। ५२.२२ ।।"
  },
  {
    "text": "ब्रह्मणा चाथ सूर्य्येण विष्णुनाथ शिवेन वा।\nअभेदात् पूजितेन स्यात् पूजितं सचराचरम्।। ५२.२३ ।।"
  },
  {
    "text": "ब्रह्मादीनां परन्धाम त्रयाणामपि संस्थितिः।\nवेदमूर्तावतः पूषा पूजनीयः प्रयत्नतः।। ५२.२४ ।।"
  },
  {
    "text": "तस्मादग्निद्विजमुखान् कृत्वा संपूजयेदिमान्।\nदानेर्व्रतोपवासैश्च जपहोमादिना नरः।। ५२.२५ ।।"
  },
  {
    "text": "इति क्रियायोगपरायणस्य वेदान्तशास्त्रस्मृतिवत्सलस्य।\nविकर्म्मभीतस्य सदा न किञ्चित् प्राप्तव्यमस्तीह परे च लोके ।। ५२.२६ ।।"
  }
]
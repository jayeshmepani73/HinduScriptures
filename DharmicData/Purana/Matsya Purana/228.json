[
  {
    "text": "मनुमत्स्यसंवादे त्रिविधमहोत्पातेषु शान्तिविधानम् ।"
  },
  {
    "text": "मनुरुवाच।\nदिव्यान्तरिक्षभौमेषु या शान्तिरभिधीयते।\nतामहं श्रोतुमिच्छामि महोत्पातेषु केशव! ।। २२८.१ ।।"
  },
  {
    "text": "मत्स्य उवाच।\nअथातः सम्प्रवक्ष्यामि त्रिविधामद्भुतादिषु ।\nविशेषेणतु भौमेषु शान्तिः कार्य्य तथा भवेत् ।। २२८.२ ।।"
  },
  {
    "text": "अभया चान्तरिक्षेषु सौम्या दिव्येषु पार्थिव!।\nविजिगीषुः परं राजन्! भूतिकामस्तु यो भवेत् ।। २२८.३ ।।"
  },
  {
    "text": "विजिगीषुः परानेवमभियुक्तस्तथा परैः।\nतताभिचारशङ्कायां शत्रूणामभिनाशने ।। २२८.४ ।।"
  },
  {
    "text": "भये महति संप्राप्ते अभया शान्तिरिष्यते।\nराजयक्ष्माभि भूतस्य क्षतक्षीणस्य चाप्यथ।। २२८.५ ।।"
  },
  {
    "text": "सौम्या प्रशस्यते शान्तिर्यज्ञकामस्य चाप्यथ।\nभूकम्पे च समुत्पन्ने प्राप्ते चान्नक्षये तथा ।। २२८.६ ।।"
  },
  {
    "text": "अतिवृष्ट्यामनावृष्ट्यां शलभानां भयेषु च।\nप्रमत्तेषु च चोरेषु वैष्णवी शान्तिरिष्यते ।। २२८.७ ।।"
  },
  {
    "text": "पशूनां मारणे प्राप्ते नराणामपि दारुणे।\nभूतेषु दृश्यमानेषु रौद्री शान्तिस्तथेष्यते ।। २२८.८ ।।"
  },
  {
    "text": "वेदनाशे समुत्पन्ने जने जाते च नास्तिके।\nअपूज्यपूजने जाते ब्राह्मी शान्तिस्तथेष्यते ।। २२८.९ ।।"
  },
  {
    "text": "भविष्यत्यभिषेके च परचक्रभयेऽपि च।\nस्वराष्ट्रभेदेऽरिवधे रौद्री शान्तिः प्रशस्यते ।। २२८.१० ।।"
  },
  {
    "text": "त्र्यहातिरिक्ते पवने भक्ष्ये सर्वविगर्हिते।\nवैकृते वातजे व्याधौ वायवी शान्तिरिष्यते ।। २२८.११ ।।"
  },
  {
    "text": "अनावृष्टिभये जाते प्राप्ते विकृतिवर्षणे।\nजलाशयविकारेषु वारुणी शान्तिरिष्यते ।। २२८.१२ ।।"
  },
  {
    "text": "अभिशापभये प्राप्ते भार्गवी च तथैव च।\nजाते प्रसववैकृत्ये प्राजापत्या महाभुज!।।  २२८.१३ ।।"
  },
  {
    "text": "उपस्कराणां वैकृत्ये त्वाष्ट्री पार्थिवनन्दन!।\nबालानां शान्तिकामस्य कौमारी च तथा नृप! ।। २२८.१४ ।।"
  },
  {
    "text": "कुर्याच्छान्तिमथाग्नेयीं सम्प्राप्ते वह्निवैकृते।\nआज्ञाभङ्गे तु सञ्जाते तथा भृत्यादि सङ्क्षये ।। २२८.१५ ।।"
  },
  {
    "text": "अश्वानां शान्तिकामस्य तद्विकारे समुत्थिते।\nअश्वानां कामयानस्य गान्धर्वी शान्तिरिष्यते ।। २२८.१६ ।।"
  },
  {
    "text": "गजानां शान्तिकामस्य तद्विकारे समुत्थिते।\nगजानां कामयानस्य शान्तिराङ्गिरसी भवेत् ।। २२८.१७ ।।"
  },
  {
    "text": "पिशाचादि-भये जाते शान्तिर्वै नैर्ऋती स्मृता।\nअपमृत्युभये जाते दुःखप्ने च तथा स्थिते ।। २२८.१८ ।।"
  },
  {
    "text": "याम्यान्तु कारयेच्छान्तिं प्राप्ते तु नरके तथा।\nधननाशे समुत्पन्ने कौवेरी शान्तिरिष्यते ।। २२८.१९ ।।"
  },
  {
    "text": "वृक्षाणाञ्च तथार्थानां वैकृते समुपस्थिते।\nभूतिकामस्तथा शान्तिं पार्थिवीं प्रतियोजयेत् ।। २२८.२० ।।"
  },
  {
    "text": "प्रथमे दिनयामे च रात्रौ वा मनुजोत्तम!।\nहस्ते स्वातौ च चित्रायामादित्ये चाश्विने तथा ।। २२८.२१ ।।"
  },
  {
    "text": "अर्यम्णि सौम्य! जातेषु वायव्यां त्वद्भुतेषु च।\nद्वितीये दिनयामे तु रात्रौ च रविनन्दन! ।। २२८.२२ ।।"
  },
  {
    "text": "पुष्पाग्रे ये विशाखासु पित्र्यासु भरणीषु च।\nउत्पातेषु तथा भाग्ये आग्नेयीं तेषु कारयेत् ।। २२८.२३ ।।"
  },
  {
    "text": "तृतीये दिनयामे च रात्रौ च रविनन्दन!।\nरोहिण्यां वैष्णवे ब्राह्मे वासवे वैश्वदेवते ।। २२८.२४ ।।"
  },
  {
    "text": "ज्येष्ठायाञ्च तथा मैत्रे ये भवन्त्यद्भुताः क्वचित्।\nऐन्द्री तेषु प्रयोक्तव्या शान्ती रविकुलोद्वह! ।। २२८.२५ ।।"
  },
  {
    "text": "चतुर्थे दिनयामे रात्रौ वा रविनन्दन!।\nसार्पे पौष्णे तथार्द्रायामहिर्बुध्न्ये च दारुणे ।। २२८.२६ ।।"
  },
  {
    "text": "मूले वरुणदैत्ये ये भवन्त्यद्भुतास्तथा।\nवारुणी तेषु कर्त्तव्या महाशान्तिर्महीक्षिता ।। २२८.२७ ।।"
  },
  {
    "text": "मित्रमण्डलवेलासु ये भवन्त्यद्भुताः क्वचित्।\nतत्र शान्तिद्वयं कार्यं निमित्तेषु च नान्यथा।\nनिर्निमित्तकृता शान्तिर्निमित्तेनोपयुज्यते ।। २२८.२८ ।।"
  },
  {
    "text": "बाणप्रहारा न भवन्ति यद्वद्राजन्नृणां सन्नहनैर्युतानाम्।\nदैवोपघाता न भवन्ति तद्वद्धर्मात्मनां शान्तिपरायणानाम् ।। २२८.२९ ।।"
  }
]
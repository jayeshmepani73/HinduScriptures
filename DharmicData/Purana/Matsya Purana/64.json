[
  {
    "text": "शुक्लतृतीयाव्रतकथनम्।"
  },
  {
    "text": "ईश्वर उवाच।\nतथैवान्यां प्रवक्ष्यामि तृतीयां पापनाशिनीम्।\nनाम्ना च लोके विख्यातां आर्द्रानन्दकरीमिमाम्।। ६४.१ ।।"
  },
  {
    "text": "यदा शुक्लतृतीयायामाषाढर्क्षं भवेत् क्वचित्।\nब्रह्मर्क्षं वा मृगर्क्षं वा हस्तो मूलमथापि वा।।\nदर्भगन्धोदकैः स्नानं तदा सम्यक् समाचरेत्।। ६४.२ ।।"
  },
  {
    "text": "शुक्लमाल्याम्बरधरः शुक्लगन्धानुलेपनः।\nभवानीमर्चयेद्‌ भक्त्या शुक्लपुष्पैः सुगन्धिभिः।।\nमहादेवेन सहितामुपविष्टां महासने।। ६४.३ ।।"
  },
  {
    "text": "वासुदेव्यै नमः पादौ शङ्कराय नमो हरम्।\nजङ्घे शोकविनाशिन्यै नमः आनन्दाय नमः प्रभोः।। ६४.४ ।।"
  },
  {
    "text": "रम्भायै पूजयेद् रुद्रं शिवाय च पिनाकिनः।\nअदित्यै च कटिं देव्याः शूलिनः शूलपाणये।। ६४.५ ।।"
  },
  {
    "text": "माधव्यै च तथा नाभिमथ शम्भोर्भवाय च।\nस्तनावानन्दकारिण्यै शङ्करस्येन्दुधारिणे।। ६४.६ ।।"
  },
  {
    "text": "उत्कण्ठिन्यै नमः कण्ठं नीलकण्ठाय वै हरम्।\nकरावुत्पलधारिण्यै रुद्राय च जगत्पते।"
  },
  {
    "text": "बाहू च परिरम्भिण्यै त्रिशूलाय हराय च।। ६३.७ ।।\nदेव्या मुखं विलासिन्यै वृषेशाय पुनर्विभोः।"
  },
  {
    "text": "स्मितं सस्मेरलीलायै विश्ववक्त्राय वै विभोः।। ६४.८ ।।\nनेत्रे मदनवासिन्यै विश्वधाम्ने त्रिशूलिनः।"
  },
  {
    "text": "भ्रुवौ नित्यप्रियायै तु ताण्डवेशाय शूलिनः।। ६४.९ ।।\nदेव्या ललाटमिन्द्राण्यै हव्यवाहाय वै विभोः।"
  },
  {
    "text": "स्वाहायै मुकुटं देव्या विभोर्गङ्गाधराय वै।। ६४.१० ।।\nविश्वकायौ विश्वमुखौ विश्वपादकरौ शिवौ।"
  },
  {
    "text": "प्रसन्नवदनौ वन्दे पार्वतीपरमेश्वरौ।। ६४.११ ।।\nएवं संपूज्य विधिवदग्रतः शिवयोः पुनः।"
  },
  {
    "text": "पद्मोत्पलानि रजसा नानावर्णेन कारयेत्।। ६४.१२ ।।\nशङ्खचक्रे सकटके स्वस्तिकाङ्कुशचामरान्।"
  },
  {
    "text": "यावन्तः पांसवस्तत्र रजसः पतिता भुवि।\nतावद्वर्षसहस्राणि शिवलोके महीयते।। ६४.१३ ।।"
  },
  {
    "text": "चत्वारि घृतपात्राणि सहिरण्यानि शक्तितः।\nदत्त्वा द्विजाय करकमुदकान्नसमन्वितम्।।\nप्रतिपक्षं चतुर्मासं यावदेतन्निवेदयत्।। ६४.१४ ।।"
  },
  {
    "text": "ततस्तु चतुरो मासान्‌ पूर्ववत्‌ करकोपरि।\nचत्वारि सक्तुपात्राणि तिलपात्राण्यतः परम्।। ६४.१५ ।।"
  },
  {
    "text": "गन्धोदकं पुष्पवारि चन्दनं कुङ्कुमोदकम्।\nअपक्वं दधिदुग्धञ्च गोश्रृङ्गोदकमेव च।। ६४.१६ ।।"
  },
  {
    "text": "पिष्टोदकं तथा वारि कुष्ठचूर्णान्वितं पुनः।\nउशीरसलिलं तद्वद्यवचूर्णोदकं पुनः।। ६४.१७ ।।"
  },
  {
    "text": "तिलोदकञ्च संप्राश्य स्वपेन्मार्गशिरादिषु।\nमासेषु पक्षद्वितयं प्राशनं समुदाहृतम्।। ६४.१८ ।।\nसर्वत्र शुक्लपुष्पाणि प्रशस्तानि सदार्चने।\nदानकाले च सर्वत्र मन्त्रमेतमुदीरयेत्।। ६४.१९ ।।"
  },
  {
    "text": "गौरी मे प्रियतां नित्यमघनाशाय मङ्गला।\nसौभाग्यायास्तु ललिता भवानी सर्वसिद्धये।। ६४.२० ।।"
  },
  {
    "text": "संवत्सरान्ते लवणं गुडकुम्भञ्च सर्जिकाम्।\nचन्दनं नेत्रपट्टञ्च सहिरण्याम्बुजेन तु।। ६४.२१ ।।"
  },
  {
    "text": "उमामहेश्वरं हैमं तद्वदिक्षुफलैर्युतम्।\nसतूलावरणां शय्यां सविश्रामां निवेदयेत्।\nसपत्नीकाय विप्राय गौरी मे प्रीयतामिति।। ६४.२२ ।।"
  },
  {
    "text": "आर्द्रानन्दकरी नाम्ना तृतीयैषां सनातनी।\nयामुपोष्य नरो याति शम्भोर्यत्परमम्पदम्।। ६४.२३ ।।"
  },
  {
    "text": "इहलोके सदानन्दमाप्नोति धनसम्पदः।\nआयुरारोग्यसन्तप्तो न कश्चिच्छोकमाप्नुयात्।। ६४.२४ ।।"
  },
  {
    "text": "नारी वा कुरुते या तु कुमारी विधवा च या।\nसापि तत् फलमाप्नोति देव्यनुग्रहलालिता।। ६४.२५ ।।"
  },
  {
    "text": "प्रतिपक्षमुपोष्यैवं मन्त्रार्चनविधानवित्।\nरुद्राणी लोकमभ्येति पुनरावृत्तिदुर्लभम्।। ६४.२६ ।।"
  },
  {
    "text": "य इदं श्रृणुयान्नित्यं श्रावयेद्वाऽपि मानवः।\nशक्रलोके सगन्धर्वैः पूज्यतेऽपि युगत्रयम्।। ६४.२७ ।।"
  },
  {
    "text": "आनन्ददां सकलदुःखहरां तृतीयां या स्त्री करोत्यविधवाऽविधवाथ वापि।\nसा स्वे गृहे मुखशतान्यनुभूय भूयो गौरीपदं सदयिता दयिता प्रयाति।। ६४.२८ ।।"
  }
]
[
  {
    "text": "राजधर्मवर्णने दण्डविधानवर्णनम्।"
  },
  {
    "text": "मत्स्य उवाच।\nनिक्षेप्यस्य समं मूल्यं दण्ड्ये निक्षेपभुक् तथा।\nवस्रादिकसमस्तस्य तदा धर्मो न हीयते ।। २२७.१ ।।"
  },
  {
    "text": "यो निक्षेपं नार्पयति यश्चानिक्षेप्य याचते।\nतावुभौ चोरवच्छास्यौ दाप्यौ वा द्विगुणन्धनम् ।। २२७.२ ।।"
  },
  {
    "text": "उपधाभिश्च यः कश्चित्परद्रव्यं हरेन्नरः।\nस सहायः स हन्तव्यः प्रकामं विविधैर्वधैः ।। २२७.३ ।।"
  },
  {
    "text": "यो याचितं समादाय न तद्दद्याद्यथाक्रमम्।\nन निगृह्य बलाद्दाप्यो दण्ड्यो वा पूर्वसाहसम् ।। २२७.४ ।।"
  },
  {
    "text": "अज्ञानाद्यदि वा कुर्यात्परद्रव्यस्य विक्रयम्।\nनिर्दोषो ज्ञानपूर्वन्तु चोरवद्वधमर्हति ।। २२७.५ ।।"
  },
  {
    "text": "मूल्यमादाय यो विद्यां शिल्पं वा न प्रयच्छति।\nदण्ड्यः समूल्यं सकलं धर्मज्ञेन महीक्षिता ।। २२७.६ ।।"
  },
  {
    "text": "द्विजभोज्ये तु सम्प्राप्ते प्रतिवेश्ममभोजयन्।\nहिरण्यमाषकं दड्यः पापे नास्ति व्यतिक्रमः ।। २२७.७ ।।"
  },
  {
    "text": "आमन्त्रितो द्विजो यस्तु वर्तमानश्च स्वे गृहे।\nनिष्कारणं न गच्छेद्यः स दाप्योऽष्टशतं दमम् ।। २२७.८ ।।"
  },
  {
    "text": "प्रतिश्रुत्या प्रदातारं सुवर्णं दण्डयेन्नृपः।\nभृत्यश्चाज्ञां न कुर्याद्यो दर्पात्कर्म यथोदितम् ।। २२७.९ ।।"
  },
  {
    "text": "स दण्ड्यः कृष्मलान्यष्टौ न देयञ्चास्य वेतनम्।\nसंगृहीतं न दद्याद्यः काले वेतनमेव च ।। २२७.१० ।।"
  },
  {
    "text": "अकाले तु त्यजेत् भृत्यं दण्ड्यः स्याच्छतमेव च।\nयो ग्रामदेशसस्यानां कृत्वा सत्येन सम्विदम् ।। २२७.११ ।।"
  },
  {
    "text": "विसम्वदेन्नरो लोभात् तं राष्ट्राद्विप्र वासयेत्।\nक्रीत्वा विक्रयवान् किञ्चित् यस्येहानुशयो भवेत् ।। २२७.१२ ।।"
  },
  {
    "text": "सोऽन्तर्दशाहात्तत्साम्यन्दद्याच्चैवाददीत वा।\nपरेण तु दशाहस्य न दद्यान्नैव दापयेत् ।। २२७.१३ ।।"
  },
  {
    "text": "आददन्विददंश्चैव राज्ञा दण्ड्यः शतानि षट्।\nयस्तु दोषवतीं कन्यामनाख्याय प्रयच्छति ।। २२७.१४ ।।"
  },
  {
    "text": "तस्य कुर्यान्नृपो दण्डं स्वयं षण्णवतिं पणान्।\nअकन्यैवेति यः कन्यां ब्रूयाद्दोषेणमानवः ।। २२७.१५ ।।"
  },
  {
    "text": "स शतं प्राप्नुयाद्दण्डं तस्या दोषमदर्शयन्।\nयस्त्वन्यां दर्शयित्वान्यां वोढुः कन्यां प्रयच्छति ।। २२७.१६ ।।"
  },
  {
    "text": "उत्तमन्तस्य कुर्वीत राजा दण्डं तु साहसम्।\nवरो दोषाननाख्याय यः कन्या वरयेदिह ।। २२७.१७ ।।"
  },
  {
    "text": "दत्ताप्यदत्ता सा तस्य राज्ञा दड्यः शतद्वयम्।\nप्रदाय कन्यां योऽन्यस्मै पुनस्तांसां प्रयच्छति ।। २२७.१८ ।।"
  },
  {
    "text": "दण्डः कार्यो नरेन्द्रेण तस्याप्युत्तम साहसः।\nतत्प्रकारेण वा वाचा युक्तं पण्यमसंशयम् ।। २२७.१९ ।।"
  },
  {
    "text": "लुब्धोह्यन्यत्र विक्रेता षट्शतं दण्डमर्हति।\nदुहितुः शुक्लविक्रेता सत्यं कारात्तु सन्त्यजेत् ।। २२७.२० ।।"
  },
  {
    "text": "द्विगुणं दण्डयेदेनमिति धर्मो व्यवस्थितः।\nमूल्यैकदेशं दत्वा तु यदि क्रेता धनन्त्यजेत् ।। २२७.२१ ।।"
  },
  {
    "text": "स दण्ड्यो मध्यमं दण्डं तस्य पण्यस्य मोक्षणम्।\nदुह्याद्धेनुञ्च यः पालो गृहीत्वा भक्तवेतनम् ।। २२७.२२ ।।"
  },
  {
    "text": "स तु दण्ड्यः शतं राज्ञा सुवर्णञ्चाप्यरक्षिता।\nदण्डं दत्वा तु विरमेत् स्वामितः कृतलक्षणः ।। २२७.२३ ।।"
  },
  {
    "text": "बद्धः कार्ष्णायसैः पाशैस्तस्य कर्मकरो भवेत्।\nधनुः शतपरीणाहो ग्रामस्य तु समन्ततः ।। २२७.२४ ।।"
  },
  {
    "text": "द्विगुणं त्रिगुणं वापि नगरस्य तु कल्पयेत्।\nवृत्तिं तत्र प्रकुर्वीत यामुष्ट्रो नावलोकयेत् ।। २२७.२५ ।।"
  },
  {
    "text": "छिद्रं वा वारयेत्सर्वं श्वसूकरमुखानुगम्।\nयत्रापरिकृतं धान्यं विहिंस्तुः पशवो यदि ।। २२७.२६ ।।"
  },
  {
    "text": "न तत्र कारयेद्दण्डं नृपतिः पशुरक्षिणे।\nअनिर्दशाहाद्गां सूतां वृषं देवपशुं तथा।। २२७.२७ ।।"
  },
  {
    "text": "छिद्रं वा वारयेत्सर्वं न दण्ड्या मनुरब्रवीत्।\nअतोऽन्यथा विनष्टस्य दशांशं दण्डमर्हति ।। २२७.२८ ।।"
  },
  {
    "text": "पाल्यस्य पालक स्वामी विनाशे क्षत्रियस्य तु।\nभक्षयित्वोपविष्टस्तु द्विगुणं दण्डमर्हति ।। २२७.२९ ।।"
  },
  {
    "text": "विशं दण्ड्याद्दशगुणं विनाशे क्षत्रियस्य तु।\nगृहं तडागमारामं क्षेत्रं वापि समाहरन् ।। २२७.३० ।।"
  },
  {
    "text": "शतानि पञ्चदण्डः स्यादज्ञानाद् द्विशतोदमः।\nसीमा बन्धनकाले तु सीमान्तं यो हि कारयेत् ।। २२७.३१ ।।"
  },
  {
    "text": "तेषां संज्ञां ददानस्तु जिह्वाच्छेदनमाप्नुयात्।\nअथैनामपि यो दद्यात् संविदं वाधिगच्छति ।। २२७.३२ ।।"
  },
  {
    "text": "उत्तमं साहसं दंड्यः इति स्वायम्भुवोऽब्रवीत्।\nवर्णानामानुपूर्व्येण त्रयाणामविशेषतः ।। २२७.३३ ।।"
  },
  {
    "text": "अकार्यकारिणः सर्वान् प्रायश्चित्तानि कारयेत्।\nअसत्येन प्रमाप्य स्त्री शूद्रहत्या व्रतं चरेत् ।। २२७.३४ ।।"
  },
  {
    "text": "दानेन च धनेनैकं सर्पादीनामशक्नुवन्।\nएकैकं स चरेत्कृच्छ्रं द्विजः पापापनुत्तये।। २२७.३५ ।।"
  },
  {
    "text": "फलदानाञ्च वृक्षाणां छेदने जप्यमृक्शतम्।\nगुल्मवल्ली लतानाञ्च पुष्पितानाञ्च वीरुधाम् ।। २२७.३६ ।।"
  },
  {
    "text": "अस्थिमताञ्च सत्वानां सहस्रस्य प्रमापणे।\nपूर्णेवानस्य वस्थातुं शूद्रहत्या व्रतञ्चरेत् ।। २२७.३७ ।।"
  },
  {
    "text": "किञ्चिद्देयञ्च सत्वानां सहस्रस्य प्रमापणे।\nअनस्न्याञ्चैव हिंसायां प्राणायामैर्विशुध्यति ।। २२७.३८ ।।"
  },
  {
    "text": "अन्नादिजानां सत्वानां रसजानाञ्च सर्वशः।\nफलपुष्पोद्गतानाञ्च घृतप्राशो विशोधनम् ।। २२७.३९ ।।"
  },
  {
    "text": "कृष्टानामोषधीनाञ्च जातानाञ्च स्वयं वने।\nवृथाच्छेदेन गच्छेत दिनमेकं पयोव्रती ।। २२७.४० ।।"
  },
  {
    "text": "एतैर्व्रतैरपोह्यं स्यादेनो हिंसा समुद्भवम्।\nस्तेयकर्त्रपहर्तॄणां श्रूयतां व्रतमुत्तमम् ।। २२७.४१ ।।"
  },
  {
    "text": "धान्यान्न धनचौर्याणि कृत्वा कामं द्विजोत्तमः।\nसजातीयगृहादेव कृच्छ्रार्द्धेन विशुध्यति ।। २२७.४२ ।।"
  },
  {
    "text": "मनुष्याणान्तु हरणे स्त्रीणां क्षेत्रगृहस्य तु।\nकूपवापीजलानान्तु शुद्धिश्चान्द्रायणं स्मृतम् ।। २२७.४३ ।।"
  },
  {
    "text": "द्रव्याणामल्पसाराणां स्तेयं कृत्वान्य वेश्मतः।\nचरेत्सान्तपनं कृच्छ्रन्तन्निर्यात्य विशुद्धये ।। २२७.४४ ।।"
  },
  {
    "text": "भक्ष्यभोज्यापहरणे यानशय्यासनस्य तु।\nपुष्पमूलफलानान्तु पञ्चगव्यं विशोधनम् ।। २२७.४५ ।।"
  },
  {
    "text": "तृणकाष्ठद्रुमाणान्तु शुष्कान्नस्य गुडस्य च।\nचैलचर्मामिषाणान्तु त्रिरात्रं स्यादभोजनम् ।। २२७.४६ ।।"
  },
  {
    "text": "मणिमुक्ताप्रवालानां ताम्रस्य रजतस्य च।\nअयः कांस्योपलानाञ्च द्वादशाहं कणान्नभुक् ।। २२७.४७ ।।"
  },
  {
    "text": "कार्पासकीटवर्णानां द्विशफैक शफस्य च।\nपक्षिगन्धौषधानाञ्च रज्वाश्चैव त्र्यहं पयः ।। २२७.४८ ।।"
  },
  {
    "text": "एतैर्व्रतैरपोहन्ति पापं स्तेयकृतं द्विजः।\nअगम्यागमनीयन्तु व्रतैरेभिरपानुदेत् ।। २२७.४९ ।।"
  },
  {
    "text": "गुरुतल्पव्रतं कुर्याद्रेतः सिक्त्वा स्वयोनिषु।\nसख्युः पुत्रस्य चस्त्रीषु कुमारीष्वंत्यजासु च ।। २२७.५० ।।"
  },
  {
    "text": "पितृष्वस्रीयभगिनीं स्वस्रीयां मातुरेव च।\nमातुश्च भ्रातुरार्यायां गत्वा चान्द्रयणं चरेत् ।। २२७.५१ ।।"
  },
  {
    "text": "एतास्त्रियस्तु भार्यार्थे नोपगच्छेत्तु बुद्धिमान्।\nज्ञातींश्च मातुलेयास्ते पतिता उपयन्ति ये ।। २२७.५२ ।।"
  },
  {
    "text": "अमानुषीषु पुरुषो उदक्यायाम योनिषु।\nरेतः सिक्त्वा जले चैव कृच्छ्रं सान्तपनं चरेत् ।। २२७.५३ ।।"
  },
  {
    "text": "मैथुनञ्च समालोक्य पुंसि योषिति वा द्विजः।\nगोयानेऽप्सुदिवा चैव सवासा स्नानमचरेत् ।। २७७.५४ ।।"
  },
  {
    "text": "चाण्डालान्त्य स्त्रियो गत्वा भुक्त्वा च प्रतिगृह्य च।\nपतत्यज्ञानतो विप्रो ज्ञानात् साम्यन्तु गच्छति ।। २२७.५५ ।।"
  },
  {
    "text": "विप्रदुष्टां स्त्रियं भर्ता निरुन्ध्यादेकवेश्मनि।\nयत्पुंसः परदारेषु तच्चैनाञ्चारयेद् व्रतम् ।। २२७.५६ ।।"
  },
  {
    "text": "सा चेत्पुनः प्रदुष्येत्तु सदृशेनोपमन्त्रिता।\nकृच्छ्रं चान्द्रायणञ्चैव तत्तस्याः पावनं स्मृतम् ।। २२७.५७ ।।"
  },
  {
    "text": "यः करोत्येकरात्रेण वृषली-सेवनं द्विजः।\nतदेकभुक् जपेन्नित्यं त्रिभिर्वर्षैर्व्यपोहति ।। २२७.५८ ।।"
  },
  {
    "text": "एषा पापकृतामुक्ता चतुर्णामपि निष्कृतिः।\nपतितैः संप्रयुक्तानामिमां श्रृणुत निष्कृतिम् ।। २२७.५९ ।।"
  },
  {
    "text": "संवत्सरेण पतति पतितेन समाचरन्।\nयाजनाध्यापनाद्यौनादनुयानाशनासनात् ।। २२७.६० ।।"
  },
  {
    "text": "यो येन पतितेनैषां संसर्गं याति मानवः।\nस तस्यैव व्रतं कुर्यात् तत्संसर्गविशुद्धये ।। २२७.६१ ।।"
  },
  {
    "text": "पतितस्योदकं कार्यं सपिण्डैर्बान्धवैः सह।\nनिन्दितेऽहनि सायाह्ने ज्ञातिभिर्गुरुसन्निधौ ।। २२७.६२ ।।"
  },
  {
    "text": "दासीघटमपां पूर्णं पर्यस्येत् प्रेतवत्सदा।\nअहोरात्रमुपासीरन् नाशौचं बान्धवैः सह ।। २२७.६३ ।।"
  },
  {
    "text": "निवर्त्तयेरन् तस्मात्तु सम्भाषणसहासनम्।\nदायादस्य प्रमाणञ्च यात्रामेवञ्च लौकिकीम् ।। २२७.६४ ।।"
  },
  {
    "text": "ज्येष्ठभावान्निवर्तेत ज्यैष्ठ्यावाप्तं च यत्पुनः।\nज्येष्ठांशं प्राप्नुयाच्चास्य यो वा स्याद् गुणतोऽधिकः ।। २२७.६५ ।।"
  },
  {
    "text": "स्थापिताञ्चापि मर्यादां ये भिन्द्युः पापकर्मिणः।\nसर्वे पृथक् दण्डनीया राज्ञा प्रथमसाहसम् ।। २२७.६६ ।।"
  },
  {
    "text": "शतं ब्राह्मणमाक्रुश्य क्षत्रियो दण्डमर्हति।\nवैश्यस्तु द्विशतं राजन्! शूद्रस्तु वधमर्हति ।। २२७.६७ ।।"
  },
  {
    "text": "पञ्चाशद् ब्राह्मणो दण्ड्य क्षत्रियस्याभिशंसने।\nवैश्यस्याप्यर्द्धपञ्चाशच्छूद्रे द्वादशको दमः ।। २२७.६८ ।।"
  },
  {
    "text": "क्षत्रिस्याप्नुयाद्वैश्यः साहसं पुनरेव च।\nशूद्रः क्षत्रियमाक्रुश्च जिह्वाच्छेदनमाप्नुयात् ।। २२७.६९ ।।"
  },
  {
    "text": "पञ्चाशत् क्षत्रियो दण्ड्यस्तथा वैश्याभिशंसने।\nशूद्रे चैवार्द्धपञ्चाशत्तथा धर्मो न हीयते ।। २२७.७० ।।"
  },
  {
    "text": "वैश्यस्याक्रोशने दण्ड्यः शूद्रश्चोत्तमसाहसम्।\nशूद्राक्रोशे तथा वैश्यः शतार्द्धं दण्डमर्हति ।। २२७.७१ ।।"
  },
  {
    "text": "सवर्णाक्रोशने दंड्यस्तथा द्वादशकं स्मृतम्।\nवादेष्ववचनीयेषु तदेव द्विगुणं भवेत् ।। २२७.७२ ।।"
  },
  {
    "text": "एकजातिर्द्विजातिन्तु वाचा दारुणया क्षिपन्।\nजिह्वायाः प्राप्नुयाच्छेदं जघन्यः प्रथमो हि सः ।। २२७.७३ ।।"
  },
  {
    "text": "नामजातिगृहं तेषामभद्रोहेण कुर्वतः।\nनिक्षेप्योऽयो मयः सङ्कुर्ज्वलन्नास्ये दशाङ्गुलः ।। २२७.७४ ।।"
  },
  {
    "text": "धर्मोपदेशं शूद्रस्तु द्विजानामभिकुर्वतः।\nतप्तमासेचयेत् तैलं वक्त्रे श्रोत्रे च पार्थिवः ।। २२७.७५ ।।"
  },
  {
    "text": "श्रुतिं देशञ्च जातिञ्च कर्म शारीरमेव च।\nवितथञ्च ब्रुवन् दण्ड्यो राजा द्विगुणसाहसम् ।। २२७.७६ ।।"
  },
  {
    "text": "यस्तु पातकसंयुक्तः क्षिपेद्वर्णान्तरं नरः।\nउत्तमं साहसं दण्डः पात्यस्तस्मिन् यथाक्रमम् ।। २२७.७७ ।।"
  },
  {
    "text": "राज्ञो निवेशनियमं वितथं यान्ति वै मिथः।\nसर्वे द्विगुणदण्ड्यास्ते विप्रलम्भान्नृपस्य तु ।। २२७.७८ ।।"
  },
  {
    "text": "प्रीत्या मयास्याभिहितं प्रमादेनाथ वा वदेत्।\nभूयो न चैवं वक्ष्यामि स तु दण्डार्द्धभाग् भवेत् ।। २२७.७९ ।।"
  },
  {
    "text": "काणं वाप्यथ वा खञ्जमन्धं चापि तथा विधम्।\nतथैवापि ब्रुवन्दाप्यो दण्डं कार्षापणं धनम् ।। २२७.८० ।।"
  },
  {
    "text": "मातरं पितरं ज्येष्ठं भ्रातरं श्वशुरं गुरुम्।\nआक्रोशयन्शतं दण्ड्यः पन्थानं चार्थयन्गुरोः ।। २२७.८१ ।।"
  },
  {
    "text": "गुरुवर्ज्यन्तु मार्गार्हं यो हि मार्गं न यच्छति।\nस दाप्यः कृष्णलं राज्ञस्तस्य पापस्य शान्तये ।। २२७.८२ ।।"
  },
  {
    "text": "एकजातिर्द्विजातिन्तु येनाङ्गेनापराध्नुयात्।\nतदेव च्छेदयेत्तस्य क्षिप्रमेवाविचारयन् ।। २२७.८३ ।।"
  },
  {
    "text": "अवनिष्ठीवतो दर्पात् द्वावोष्ठौच्छेदयेन्नृप!।\nअवमूत्रयतोमेढ्रमपशब्दयतो गुदम् ।। २२७.८४ ।।"
  },
  {
    "text": "सहासनमभिप्रेप्सुरुत्कृष्टस्यापकृष्टजः ।\nकट्यां कृताङ्को निर्वास्यः स्फिचं वाप्यस्य कर्तयेत् ।। २२७.८५ ।।"
  },
  {
    "text": "केशेषु गृह्णतो हस्तं छेदयेदविचारयन्।\nपादयोर्नासिकायाञ्च ग्रीवायां वृषणेषु च ।। २२७.८६ ।।"
  },
  {
    "text": "त्वग्भेदकः शतं दण्ड्यो लोहितस्य च दर्शकः।\nमांसभेत्ता च षण्णिष्कान् निर्वास्यस्त्वस्थिभेदकः ।। २२७.८७ ।।"
  },
  {
    "text": "अङ्गभङ्गकरस्याङ्गं तदेवापहरेन्नृपः।\nदण्डपारुष्यकृद्दण्ड्यौ समुत्थानव्ययन्तथा ।। २२७.८८ ।।"
  },
  {
    "text": "अर्द्धपादकरः कार्यो गोगजाश्वोष्ट्रघातकः।\nपशुक्षुद्रमृगाणाञ्च हिंसायां द्विगुणो दमः ।। २२७.८९ ।।"
  },
  {
    "text": "पञ्चाशच्च भवेद्दण्ड्यस्तथैव मृगपक्षिषु।\nकृमिकीटेषु दण्ड्यस्याद्रजतस्य च माषकम् ।। २२७.९० ।।"
  },
  {
    "text": "तस्यानुरूपं मौल्यञ्च प्रदद्यात् स्वामिने तथा।\nस्वस्वामिकानां सकलं शेषाणां सकलं तथा ।। २२७.९१ ।।"
  },
  {
    "text": "वृक्षन्तु सफलं च्छित्वा सुवर्णं दण्डमर्हति।\nद्विगुणं दण्डयेच्चैनं पथिसीम्नि जलाशये ।। २२७.९२ ।।"
  },
  {
    "text": "छेदनादफलस्यापि मध्यमं साहसं स्मृतम्।\nगुल्मवल्लीलतानाञ्च सुवर्णस्य च माषकम् ।। २२७.९३ ।।"
  },
  {
    "text": "वृथाच्छेदी तृणस्यापि दण्ड्यः कार्षापणं भवेत्।\nत्रिभागं कृष्णला दण्ड्याः प्राणिनस्ताडने तथा ।। २२७.९४ ।।"
  },
  {
    "text": "देशकालानुरूपेण मूल्यं राजा द्रुमादिषु।\nतत्स्वामिनस्तथा दण्ड्या दण्डमुक्तन्तु पार्थिव! ।। २२७.९५ ।।"
  },
  {
    "text": "यत्रातिवर्तते युग्यं वैगुण्यात् प्राजकस्य तु।\nतत्र स्वामी भवेद्दण्ड्यो नाप्तश्चेत् प्राजको भवेत् ।। २२७.९६ ।।"
  },
  {
    "text": "प्राजकश्च भवेदाप्तः प्राजको दण्डमर्हति।\nनास्ति दण्डश्च तस्यापि तथा वै हेतुकल्पकः ।। २२७.९७ ।।"
  },
  {
    "text": "द्रव्याणि यो हरेद् यस्य जानतोऽजानतोऽपि वा।\nस तस्योत्पादयेत्तुष्टिं राज्ञो दद्यात्ततो दमम् ।। २२७.९८ ।।"
  },
  {
    "text": "यस्तु रज्जुं घटं कूपाद्धरेद्भिन्द्याच्च तां प्रपाम्।\nस दण्डं प्राप्नुयान्माषं तच्च सम्प्रतिपादयेत् ।। २२७.९९ ।।"
  },
  {
    "text": "धान्यं दशभ्यः कुम्भेभ्यो हरतोऽभ्यधिकं वधः।\nशेषेऽप्येकादशगुणं तस्य दण्डं प्रकल्पयेत् ।। २२७.१०० ।।"
  },
  {
    "text": "तथा भक्ष्यान्नपानानां न तथाप्यधिके वधः।\nसुवर्णरजतादीनामुत्तमानाञ्च वाससाम् ।। २२७.१०१ ।।"
  },
  {
    "text": "पुरुषाणां कुलीनानां नारीणाञ्च विशेषतः।\nमहापशूनां हरणे शस्त्राणामौषधस्य च ।। २२७.१०२ ।।"
  },
  {
    "text": "मुख्यानाञ्चैव रत्नानां हरणे वधमर्हति।\nदध्नः क्षीरस्य तक्रस्य पानीयस्य रसस्य च ।। २२७.१०३ ।।"
  },
  {
    "text": "वेणु वैदलभाण्डानां लवणानां तथैव च।\nमृण्मयानाञ्च सर्वेषां मृदो भस्मन एव च।। २२७.१०४ ।।"
  },
  {
    "text": "कालमासाद्य कार्य्यञ्च राजा दण्डं प्रकल्पयेत्।\nगोषु ब्राह्मणसंस्थासु महिषीषु तथैव च ।। २२७.१०५ ।।"
  },
  {
    "text": "अश्वापहारकश्चैव सद्यः कार्योऽर्द्धपादकः।\nसूत्रकार्पासकिण्वानां गोमयस्य गुड़स्य च ।। २२७.१०६ ।।"
  },
  {
    "text": "मत्स्यानां पक्षिणाञ्चैव तैलस्य च घृतस्य च।\nमांसस्य मधुनश्चैव यच्चान्यद्वस्तु-सम्भवम्।। २२७.१०७ ।।"
  },
  {
    "text": "अन्येषां लवणादीनां मद्यानामोदनस्य च।\nपक्वान्नानाञ्च सर्वेषान्तन्मूल्याद् द्विगुणोदमः ।। २२७.१०८ ।।"
  },
  {
    "text": "पुष्पेषु हरिते धान्ये गुल्मवल्लीलतासु च।\nअन्नेषु परिपूर्णेषु दण्डः स्यात्पञ्चमाषकम् ।\nपरिपूर्णेषु धान्येषु शाकमूलफलेषु च ।। २२७.१०९ ।।"
  },
  {
    "text": "निरन्वये शतं दण्ड्यः सान्वये द्विशतन्दमः।\nयेन येन यथाङ्गेन स्तेनोऽन्येषु विचेष्टते ।। २२७.११० ।।"
  },
  {
    "text": "तत्तदेव हरेत्तस्य प्रत्यादेशाय पार्थिवः।\nद्विजोऽध्वगः क्षीणवृत्तिर्द्वाविक्ष् द्वे च मूलके ।। २२७.१११ ।।"
  },
  {
    "text": "त्रपुसोर्वारुकौ द्वौ च तावन्मात्रं फलेषु च।\nतथाच सर्वधान्यानां मुष्टिग्राहेण पर्थिव! ।। २२७.११२ ।।"
  },
  {
    "text": "शाके शाकप्रमाणेन गृह्यमाणेन दुष्यति।\nवानस्पत्यं फलं मूलं दार्वग्न्यर्थं तथैव च ।। २२७.११३ ।।"
  },
  {
    "text": "तृणङ्गेऽभ्यवहारार्थमस्तेयं मनुरब्रवीत्।\nअदेववाटिजं पुष्पं देवतार्थं तथैव च ।। २२७.११४ ।।"
  },
  {
    "text": "आददानः परक्षेत्रात् न दण्डं दातुमर्हति।\nश्रृङ्गिणं नखिनं राजन्! दंष्ट्रिणञ्च वधोद्यतम् ।। २२७.११५ ।।"
  },
  {
    "text": "यो हन्यान्न स पापेन लिप्यते मनुजेश्वर!।\nगुरुं वा बालवृद्धं वा ब्राह्मणं वा बहुश्रुतम् ।। २२७.११६ ।।"
  },
  {
    "text": "आततायिनमायान्तं हन्यादेवाविचारयन्।\nआततायिवधे दोषो हन्तुर्भवति कश्चन ।। २२७.११७ ।।"
  },
  {
    "text": "प्रकाशं वाऽप्रकाशं वा मन्युस्तं मन्युमृच्छति।\nगृहक्षेत्राभिहर्तारस्तथागम्याभिगामिनः ।। २२७.११८ ।।"
  },
  {
    "text": "अग्निदोगरदश्चैव तता चाभ्युद्यतायुधः।\nअभिचारन्तु कुर्वाणो राजगामि च पैशुनम् ।। २२७.११९ ।।"
  },
  {
    "text": "एते हि कथिता लोके धर्मज्ञैराततायिनः।\nपरस्त्रीणान्तु सम्भाषे तीर्थेऽरण्येक गृहेऽपि वा ।। २२७.१२० ।।"
  },
  {
    "text": "नदीनाञ्चैव सम्भेदैः स संग्रहणमाप्नुयात्।\nन सम्भाषेत्सहस्त्रीभिः प्रतिषिद्धः समाचरेत् ।। २२७.१२१ ।।"
  },
  {
    "text": "प्रतिषिद्धे समाभाष्य सुवर्णं दण्डमर्हति।\nनैव चारणदारेषु विधिरात्मोपजीविषु ।। २२७१२२ ।।"
  },
  {
    "text": "सज्जयन्ति मनुष्यैस्ता निगूढं वाचरन्त्युत।\nकिञ्चिदेवतुदाप्यः स्यात्सम्भाषेणापचारयन् ।। २२७.१२३ ।।"
  },
  {
    "text": "प्रेष्यासु चैव सर्वासु गृहप्रव्रजितासु च।\nयोऽकामां दूषयेत्कन्यां स सद्यो वधमर्हति ।। २२७.१२४ ।।"
  },
  {
    "text": "सकामां दूषमाणस्तु प्राप्नुयाद्द्विशतं दमम्।\nयश्चसंरक्षकस्तत्र पुरुषः स तथा भवेत् ।। २२७.१२५ ।।"
  },
  {
    "text": "पारदारिकवद्दण्ड्यो योऽपि स्यादवकाशदः।\nबलात्संदूषयेद्यस्तु परभार्यां नरः क्वचित् ।। २२७.१२६ ।।"
  },
  {
    "text": "वधो दण्डो भवेत्तस्य नापराधो भवेत्स्त्रियः।\nरजस्तृतीयं या कन्या स्वगृहे प्रतिपद्यते ।। २२७.१२७ ।।"
  },
  {
    "text": "अदण्ड्या सा भवेद्राज्ञा वरयन्ती पतिं स्वयम्।\nस्वदेशे कन्यकान्दत्त्वा तामादाय तथा व्रजेत् ।। २२७.१२८ ।।"
  },
  {
    "text": "परदेशे भवेद्वध्यः स्त्रीचोरः स यतो भवेत्।\nअद्रव्यां मृतपत्नीन्तु संगृह्णन्नापराध्यति ।। २२७.१२९ ।।"
  },
  {
    "text": "सद्रव्यां तां संग्रहीता दण्डन्तु क्षिप्रमर्हति।\nउत्कृष्टं या भजेत्कन्या देया तस्यैव सा भवेत् ।। २२७.१३० ।।"
  },
  {
    "text": "यच्चान्यं सेवमानाञ्च संयतां वासयेद्गृहे।\nजघन्यमुत्तमा नारी सेवमाना तथैव च ।। २२७.१३१ ।।"
  },
  {
    "text": "भर्त्तारं लङ्घयेद्या स्त्री ज्ञातिभिर्बलदर्पिता।\nताञ्च निष्कासयेद्राजा संख्याने बहुसंस्थिते ।। २२७.१३२ ।।"
  },
  {
    "text": "हृताधिकारं मलिनां पिण्डमात्रोपजीविनीम्।\nवासयेत् स्वैरिणीं नित्यं सवर्णोनाभिदूषिताम् ।। २२७.१३३ ।।"
  },
  {
    "text": "ज्यायसा दूषिता नारी मुण्डनं सम???प्नुयात्।\nवासश्चमलिनंनित्यंशिखांसंप्राप्नुयाद्दश ।। २२७.१३४ ।।"
  },
  {
    "text": "ब्राह्मणः क्षत्रियो वैश्यः क्षत्रविट्शूद्रयोषितः।\nब्रह्मदाप्यो भवेद्राजादण्डमुत्तमसाहसम् ।। २२७.१३५ ।।"
  },
  {
    "text": "वैश्यागमे च विप्रस्य क्षत्रियस्यान्त्यजागमे।\nमध्यमं वैश्योदण्ड्यःशूद्रागमाद्भवेत् ।। २२७.१३६ ।।"
  },
  {
    "text": "शूद्रः सवर्णागमने शतं दण्ड्योमहीक्षिता।\nवैश्यस्तुद्विगुणंराजन्! क्षत्रस्तुत्रिगुणन्तथा ।। २२७.१३७ ।।"
  },
  {
    "text": "ब्राह्मणश्च भवेद्दण्ड्यस्तथाराजंश्चतुर्गुणम्।\nअगुप्तासुभवेद्दण्डः स्वगुप्तास्वधिको भवेत् ।। २२७.१३८ ।।"
  },
  {
    "text": "मातापितृष्वसाश्वश्रुर्मातुलानी पितृव्याजा।\nपितृव्यसखिशिष्यस्त्री गर्भिणी तत्सखी तथा ।। २२७.१३९ ।।"
  },
  {
    "text": "भातृभार्यागमे पूर्वाद् दण्डस्तुक द्विगुणो भवेत्।\nचण्डालीञ्च श्वपाकीञ्च गच्छन् वधमवाप्नुयात् ।। २२७.१४० ।।"
  },
  {
    "text": "तिर्यग्योनिञ्च गोवर्ज्यं मैथुनं यो निषेवेते।\nवपनं प्राप्नुयाद्दण्कडं तस्याश्च यवसादिकम् ।। २२७.१४१ ।।"
  },
  {
    "text": "सुवर्णञ्च भवेद्दण्ड्यो गां व्रजन्मनुजोत्तम!।\nवेश्यागामी द्विजोदण्ड्यो वेश्याशुल्कसमम्पणम् ।। २२७.१४२ ।।"
  },
  {
    "text": "गृहगीत्वा वेतनं वेश्या लोभादन्यत्र गच्छति।\nवेतनं द्विगुणं दद्याद्दण्डञ्च द्विगुणं तथा ।। २२७.१४३ ।।"
  },
  {
    "text": "अन्यमुद्दिश्ययोवेश्यांनयेदन्यस्यकारयेत्।\nतस्यदण्डोभवेद्राजन्! सुवर्णस्यच माषकम् ।। २२७.१४४ ।।"
  },
  {
    "text": "नीत्वा भोगान्न यो दद्याद्दाप्यो द्विगुणवेतनम्।\nराज्ञश्च द्विगुणं दण्डस्तथा धर्म्मो न हीयते ।। २२७.१४५ ।।"
  },
  {
    "text": "बहूनां व्रजतामेकां सर्वे ते द्विगुणन्दमम्।\nदद्युः पृथक् पृथक् सर्वे दण्डञ्च द्विगुणं परम् ।। २२७.१४६ ।।"
  },
  {
    "text": "न माता न पिता न स्त्री न ऋत्विग् याज्यमानवाः।\nअन्योन्यं पतितास्त्याज्या योगे दण्ड्याः शतानि षट् ।। २२७.१४७ ।।"
  },
  {
    "text": "पतिता गुरुवस्त्याज्या न तु माता कथञ्चन।\nगर्भधारणपोषाभ्यां तेन माता गरीयसी ।। २२७.१४८ ।।"
  },
  {
    "text": "अधीयानोऽप्यनध्याये दण्ड्यः कार्षापणत्रयम्।\nअध्यापकश्चद्विगुणं तथाचारस्य लङ्घने ।। २२७.१४९ ।।"
  },
  {
    "text": "अनुक्तस्य भवेद्दण्डः सुवर्णस्य च कृष्णलम्।\nबार्यापुत्रश्चदासश्चशिष्योभ्राताचसोदरः ।। २२७.१५० ।।"
  },
  {
    "text": "कृतापराधास्ताड्याः स्यु रज्वा वेणुदलेन वा।\nपृष्ठतस्तु शरीलस्य नोत्तमाङ्गं कथञ्चन ।। २२७.१५१ ।।"
  },
  {
    "text": "अतोऽन्यथा प्रहरतः प्राप्तःश्याच्योरकिल्विषम्।\nदूतीं समाह्वयंश्चैवयोनिषिद्धंसमाचरेत् ।। २२७.१५२ ।।"
  },
  {
    "text": "आच्छन्नं वा प्रकाशं वा स दण्डयः पाथिवेच्छया।\nवासांसि फलकैः श्लक्ष्णैर्निर्णिज्याद्रजकः शनैः ।। २२७.१५३ ।।"
  },
  {
    "text": "अतोऽन्यथाहि कुर्वंस्तु दण्ड्यः स्याद्रुक्ममाषकम्।\nरक्षास्वधिकृतैश्चैवप्रदेयंयैर्विलुप्यते ।। २२७.१५४ ।।"
  },
  {
    "text": "कर्षकेभ्योऽर्थमादाय यः कुर्यात्करमन्यथा।\nतस्य सर्वस्वमादाय तं राजा विप्रवासयेत् ।। २२७.१५५ ।।"
  },
  {
    "text": "ये नियुक्ताः स्वकार्येषु हन्युः कार्याणि कार्यिणाम्।\nनिर्घृणाः क्रूरमनसः सर्वे कर्मापराधिनः ।। २२७.१५६ ।।"
  },
  {
    "text": "धनोष्मणा पच्यंमानास्तान्निः स्वान्कारयेन्नृपः।\nकूटशासनकर्तॄं श्चप्रकृतीनाञ्च दूषकान् ।। २२७.१५७ ।।"
  },
  {
    "text": "स्त्रीबालब्राह्मणघ्नांश्च वध्या द्विट्सेविनस्तथा।\nअमात्यः प्राड्विवाको वा यः कुर्यात्कार्यमन्यथा ।। २२७.१५८ ।।"
  },
  {
    "text": "तस्य सर्वस्वमादाय तं र्जा विप्रवासयेत्।\nब्रह्मघ्नश्च सुरापश्च तस्करो गुरुतल्पगः ।। २२७.१५९ ।।"
  },
  {
    "text": "एतान्सर्वान्पृथक्हिंस्यात्महापातकिनोनरान्।\nमहापातकिनोबध्याब्राह्मणन्तुविवासयेत् ।। २२७.१६० ।।"
  },
  {
    "text": "कृतचिह्नं स्वदेशाच्च श्रृणु चिह्नाकृतिन्ततः।\nगुरुतल्पे भगः कार्यः सुरापाने सुराध्वजः ।। २२७.१६१ ।।"
  },
  {
    "text": "स्तेने तु श्वपदन्तद्वद्ब्रह्महण्यशिराः पुमान्।\nअसम्भाष्याह्यसम्भोज्याअसंवाह्याविशेषतः ।। २२७.१६२ ।।"
  },
  {
    "text": "त्यक्तव्यास्चतथारजन्! ज्ञातिसम्बन्धिबान्धवैः।\nमहापातकिनोवित्तमादायनृपतिःस्वयम् ।। २२७.१६३ ।।"
  },
  {
    "text": "अप्सुप्रवेशयेद्दण्कडवरुणायोपपादयेत्।\nसहोढं कन विना चोरं घातयेद्धार्मिको नृपः ।। २२७.१६४ ।।"
  },
  {
    "text": "सहोढं सोपकरणं घातयेदविचारयन्।\nग्रामेष्वपि च ये केचिच्चोराणां भक्ष्यदायकाः ।। २२७.१६५ ।।"
  },
  {
    "text": "भाण्डावकाशदाश्चैव सर्वांस्तानपिघातयेत्।\nराष्ट्रेषु राज्ञाधिकृताः सामन्ताश्चैवदूषकाः ।। २२७.१६६ ।।"
  },
  {
    "text": "अभ्यघातेषु मध्यस्थाः क्षिप्रंशास्यास्तु चोरवत्।\nग्रामघाते मठाभङ्गे पथिमोषाफभिमर्दने ।। २२७.१६७ ।।"
  },
  {
    "text": "शक्तितो नाभिधावन्तो निर्वास्याः सपरिच्छदाः।\nराज्ञः कोशापहर्तॄंश्चक प्रतिकूलेषु संस्थिताम् ।। २२७.१६८ ।।"
  },
  {
    "text": "अरीणामुपजर्तॄंश्च घातयेद्विविधैर्वधैः।\nसन्धिं कृत्वा तु ये चौर्यं रात्रौकुर्वन्ति तस्कराः ।। २२७.१६९ ।।"
  },
  {
    "text": "तेषां छित्वा नृपोहस्तौ तीक्ष्णशूले निवेशयेत्।\nतड़ागभेदकं हन्यादप्सु शुद्धवधेन तु ।। २२७.१७० ।।"
  },
  {
    "text": "यस्तु पूर्वंनिविष्टंस्यात्तड़ागस्योदकं हरेत्।\nआगमञ्चाप्यपंभिन्द्यात्सदाप्यः पूर्वशासनम् ।। २२७.१७१ ।।"
  },
  {
    "text": "कोष्ठागारायुघागारदेवागारविभेदकान्।\nपापान् पापसमाचारान् घातयेच्छीघ्रमेव च ।। २२७.१७२ ।।"
  },
  {
    "text": "समुत्सृजेद्राजमार्गे यस्त्वमेध्यमनापदि।\nस हि कार्षापणं दण्ड्यस्तत्त्वमेध्यञ्चशोधयेत ।। २२७.१७३ ।।"
  },
  {
    "text": "अजङ्गमोऽथवा वृद्धो गर्भिणी बाल एव च।\nपरिभाषणमर्हन्ति न च शोध्यमिति स्थितिः ।। २२७.१७४ ।।"
  },
  {
    "text": "प्रथणं साहसं दण्ड्योयश्च मिथ्या चिकित्सते।\nपरुषे मध्यमं दण्डमुत्तमञ्च तथोत्तमे ।। २२७.१७५ ।।"
  },
  {
    "text": "छत्रस्य ध्वजयष्टिनां प्रतिमानाञ्च भेदकाः।\nप्रतिकुर्युस्ततः सर्वे पञ्चदण्ड्याः शतानि च ।। २२७.१७६ ।।"
  },
  {
    "text": "अदूषितानां द्रव्याणां दूषणे भेदने तथा।\nमणीनामपि भेदेन दण्ड्य प्रथमसाहसम् ।। २२७.१७७ ।।"
  },
  {
    "text": "समञ्च विषम़ञ्चैव कुरुते मूल्यतोऽपि वा।\nसमाप्नुयात्स वै पूर्वं दममध्यममेव च ।। २२७.१७८ ।।"
  },
  {
    "text": "बन्धनानि च सर्वाणि राजमार्गेनिवेशयेत्।\nकर्षन्तो यत्र दिश्यन्ते विकृताःपापकारिणः ।। २२७.१७९ ।।"
  },
  {
    "text": "प्राकारस्य च भेत्तरं परिखानाञ्च भेदकम्।\nद्वाराणां चैव भेत्तारं क्षिप्रं निर्वासयेत् पुरात् ।। २२७.१८० ।।"
  },
  {
    "text": "मूलकर्माभिचारेषु कर्त्वयो द्विशतोदमः।\nअवीजविक्रयी यश्च बीजोत्कर्षक एव च ।। २२७.१८१ ।।"
  },
  {
    "text": "मर्यादाभेदकश्चापि विकृतं बन्धमाप्नुयात्।\nसर्वसङ्करपापिष्ठं हेमकारं नराधिप! ।। २२७.१८२ ।।"
  },
  {
    "text": "अन्याये वर्तमानञ्च च्छेदयेल्लवशः क्षुरैः।\nद्रव्यमादाय वणिजामनर्घेणावरुन्धताम् ।। २२७.१८३ ।।"
  },
  {
    "text": "द्रव्याणां दूषकोयस्तु प्रतिच्छन्नस्य विक्रयी।\nमध्यमं प्राप्नुयाद्दण्डं कूटकर्त्तातथोत्तमम् ।। २२७.१८४ ।।"
  },
  {
    "text": "राजा पृथक् पृथक् कुर्याद्दण्डं चोत्तमसाहसम्।\nशास्त्राणां यज्ञतपसां देशानां क्षेपको नरः ।। २२७.१८५ ।।"
  },
  {
    "text": "देवतानां सतीनाञ्च उत्तमं दण्डमर्हति।\nएकस्य दण्डपारुष्ये बहूनां द्विगुणोदमः ।। २२७.१८६ ।।"
  },
  {
    "text": "कलहो यद्गतोदाप्यो दण्डश्च द्विगुणस्ततः।\nमध्यमं ब्राह्मणं राजा विपयाद्विप्रवासयेत् ।। २२७.१८७ ।।"
  },
  {
    "text": "लशूनञ्च पलाण्डुञ्च शूकरं ग्रामकुक्कुटम्।\nतथा पञ्चनखं सर्वं भक्ष्यादन्यत्तु भक्षयेत् ।। २२७.१८८ ।।"
  },
  {
    "text": "विवासयेत् क्षिप्रमेव ब्राह्मणं विषयात् स्वकात्।\nअभक्ष्यभक्षणे दण्डयः शूद्रो भवति कृष्णलम् ।। २२७.१८९ ।।"
  },
  {
    "text": "ब्राह्मणक्षत्रियविशां चतुस्त्रिद्विगुणं स्मृतम्।\nयःसाहसंकारयति सदण्ड्योद्विगुणन्दमम् ।। २२७.१९० ।।"
  },
  {
    "text": "यस्त्वेवमुक्त्वाऽहन्दाता कारयेत्स चतुर्गुणम्।\nसन्दिष्टस्याप्रदाता च समुद्रगृहभेदकः ।। २२७.१९१ ।।"
  },
  {
    "text": "पञ्चाशत्पणिको दण्डस्तत्र कार्यो महीक्षिता।\nअस्पृश्यञ्चास्पृशन्नार्य्यो ह्ययोग्योऽयोग्यकर्मकृत् ।। २२७.१९२ ।।"
  },
  {
    "text": "पुंस्त्वहर्त्तापशूनाञ्च दासीगर्भविनाशकृत्।\nशूद्रप्रव्रजितानाञ्च दैवे पैत्र्ये च भोजकः ।। २२७.१९३ ।।"
  },
  {
    "text": "अव्रजन् वाढ़मुक्त्वा तु तथैव च निमन्त्रणे।\nएते कार्षापणशतं सर्वे दण्ड्या महीक्षिता ।। २२७.१९४ ।।"
  },
  {
    "text": "दुःखोत्पादिगृहे द्रव्यं क्षिपेदन्धस्यकृष्णलम्।\nपितापुत्रविरोधेच साक्षिणांद्विशतोदमः ।। २२७.१९५ ।।"
  },
  {
    "text": "तुलाशासनमानानां कूटकृन्नाणकस्य च।\nएभिश्च व्यवहर्ता च स दण्ड्यो दममुत्तमम् ।। २२७.१९६ ।।"
  },
  {
    "text": "विषाग्निदाम्पतिगुरुनिजापत्यप्रमापणीम्।\nविकर्णनासिकांव्योष्ठीं कृत्वागोभिःप्रमापयेत् ।। २२७.१९७ ।।"
  },
  {
    "text": "खलस्य दाहका येच येच क्षेत्रस्य वेश्मनः।\nराजपत्न्यभिगामी च दग्धव्यास्तेकटाग्निना ।। २२७.१९८ ।।"
  },
  {
    "text": "ऊनं वाप्यधिकञ्चापि लिखेद्यो राजशासनम्।\nपरदारिकचौरं वा मुञ्चतो दण्ड उत्तमः ।। २२७.१९९ ।।"
  },
  {
    "text": "अभक्ष्येण द्विजं दूष्य दण्ड उत्तमसाहसः।\nक्षत्रियं मध्यमं वैश्यं प्रथमं शूद्रमर्द्धकम् ।। २२७.२०० ।।"
  },
  {
    "text": "मृताङ्गलग्नविक्रेतुर्गान्तु ताडयतस्तथा।\nराजयानासनारोढुर्दण्ड उत्तमसाहसः ।। २२७.२०१ ।।"
  },
  {
    "text": "यो मन्येताजितोऽस्मीति न्यायेनापि पराजितः।\nतमायान्तं पुनर्जित्वा दण्डयेद् द्विगुणन्दमम् ।। २२७.२०२ ।।"
  },
  {
    "text": "आह्वानकरो मध्यः स्यादनाह्वाने तथाह्वयन्।\nदण्डिकस्य च योहस्तादभियुक्तःपलायते ।। २२७.२०३ ।।"
  },
  {
    "text": "हीनपुरुषकारेण तं दण्ड्याद्दाण्डिकोधनम्।\nप्रेष्यापराधात्प्रेष्यस्तु स दण्ड्याश्चार्द्धमेवच ।। २२७.२०४ ।।"
  },
  {
    "text": "दण्डार्थं नियमार्थञ्च नीयमानेषु बन्धनम्।\nयदि कश्चित्पलायेत दण्डश्चाष्टगुणो भवेत् ।। २२७.२०५ ।।"
  },
  {
    "text": "अनिन्दिते विवादे तु नखरोमावतारणम्।\nकारयेद्य स पुरुषो मध्यमं दण्कडमर्हति ।। २२७.२०६ ।।"
  },
  {
    "text": "बन्धनञ्चाप्यवध्यस्य बलान्मोचयते तु यः।\nवन्ध्यं विमोचयेद्यस्तु दण्डदुद्विगुणभाग्भवेत् ।। २२७.२०७ ।।"
  },
  {
    "text": "दुर्दृष्टव्यवहाराणां सभ्यानां द्विगुणोदमः।\nराज्ञा त्रिंशद्गुणोदण्डः प्रक्षेप्य उदके भवेत् ।। २२७.२०८ ।।"
  },
  {
    "text": "अल्पदण्डेऽधिकं कुर्याद्विपुले चाल्पमेव च।\nऊनाधिकन्तु तं दण्डं सभ्यो दद्यात् स्वकाद् गृहात् ।। २२७.२०९ ।।"
  },
  {
    "text": "यावानवध्यस्य वधे तावान् वध्यस्य रक्षणे।\nअधर्मोनृपतेर्दृष्टस्तथा बध्यस्य मोक्षणे ।। २२७.२१० ।।"
  },
  {
    "text": "ब्राह्मणं नैव हन्यात्तु सर्वपापेष्ववस्थितम्।\nप्रवासयेत् स्वकाद्राष्ट्रात्समग्रधनसंयुतम् ।। २२७.२११ ।।"
  },
  {
    "text": "न जातु ब्राह्मणंवध्यात् पातकं त्वधिकं भवेत्।\nयस्मात्तस्मात्प्रयत्नेनब्रह्महत्यांविवर्जयेत् ।। २२७.२१२ ।।"
  },
  {
    "text": "अदण्ड्यान्दण्कडयेद्राजादण्ड्यांश्चैववाप्यदण्डयन्।\nअयशोमहदाप्नोतिनरकञ्चाधिगच्छति ।। २२७.२१३ ।।"
  },
  {
    "text": "ज्ञात्वापराधं पुरुषस्य राजा कालं तथा चानुमतं द्विजानाम्।\nदण्ड्येषु दण्डं परिकल्पयेत्तु यो यस्य युक्तः स समीक्ष्य कुर्यात् ।। २२७.२१४ ।।"
  }
]
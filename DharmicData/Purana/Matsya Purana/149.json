[
  {
    "text": "तारकोपाख्याने देवदानवयुद्धवर्णनम्।"
  },
  {
    "text": "सूत उवाच।\nसुरासुराणां सम्मर्दस्तस्मिन्नत्यन्तदारुणे।\nतुमुलोऽतिमहानासीत् सेनयोरुभयोरपि ।। १४९.१"
  },
  {
    "text": "गर्जतां देवदैत्यानां शङ्खभेरीरवेण च।\nतुर्याणाञ्चैव निर्घोषैर्मातङ्गानाञ्च बृंहितैः ।। १४९.२"
  },
  {
    "text": "ह्रेषतां हयवृन्दानां रथनेमिस्वनेन च।\nज्याघोषेण च शूराणान् तुमुलोऽतिमहानभूत् ।। १४९.३"
  },
  {
    "text": "समासाद्योभये सेने परस्पर जयैषिणाम्।\nरोषेणातिपरीतानान् त्यक्त जीवित चेतसाम् ।। १४९.४"
  },
  {
    "text": "समासाद्य तु तेऽन्योन्यं प्रक्रमेण विलोमतः।\nरथेनासक्त पादातो रथेन चतुरङ्गमः ।। १४९.५"
  },
  {
    "text": "हस्ती पादाति संयुक्तो रथिना च क्वचिद्रथी।\nमातङ्गेनापरो हस्ती तुरङ्गैर्बहुभिर्गजः ।। १४९.६"
  },
  {
    "text": "पदातिरेको बहुभिर्गजैर्मत्तैश्च युज्यते।\nततः प्रासाशनि गदा भिन्दि पालपरश्वधैः ।। १४९.७"
  },
  {
    "text": "शक्तिभिः पट्टिशैः शूलैर्मुद्गरैः कड़पैर्गडैः।\nचक्रैश्च शङ्कुभिश्चैव तोमरैरङ्कुशैः स्थितैः ।। १४९.८"
  },
  {
    "text": "कर्णिकालीकनारा च वत्सदन्तार्द्धचन्द्रकैः।\nभल्लैश्च शतपत्रैश्च शुकतुण्डैश्च निर्म्मलैः ।। १४९.९"
  },
  {
    "text": "वृष्टिरत्यद्भुताकारा गगने समदृश्यत।\nसम्प्रच्छाद्य दिशः सर्वास्तमोमयमिवाकरोत्।। १४९.१०"
  },
  {
    "text": "न प्राज्ञायत तेऽन्योऽन्यं तस्मिंस्तमसि सङ्कुले।\nअलक्ष्यं विसृजन्तस्ते हेतिसङ्घातमुद्धतम्।। १४९.११"
  },
  {
    "text": "पतितं सेनयोर्मध्ये निरीक्षन्ते परस्परम्।\nततो ध्वजैर्भुजैश्छत्रैः शिरोभिश्च सकुण्डलैः। १४९.१२"
  },
  {
    "text": "गजैस्तुरङ्गैः पादातैः पतद्भिः पतितैरपि।\nआकाशसरसोभ्रष्टैः पङ्कजैरिव भूस्तृता ।। १४९.१३"
  },
  {
    "text": "भग्नदन्ता भिन्नकुम्भा श्छिन्नदीर्घमहाकराः।\nगजाः शैलनिभाः पेतुर्धरण्यां रुधिरस्रवाः १४९.१४"
  },
  {
    "text": "भग्नेषा दण्डचक्राक्षा रथाश्च शकलीकृता।\nपेतुः शकलतां यातास्तुरङ्गाश्च सहस्रशः।। १४९.१५"
  },
  {
    "text": "ततोऽसृक् ह्रददुस्तारा पृथिवी समजायत।\nनद्यश्च रुधिरावर्ता हर्षदाः पिशिताशिनाम् १४९.१६"
  },
  {
    "text": "वेताला क्रीड़मभवत् तत् सङ्कुलरणाजिरम् ।। १४९.१७"
  }
]
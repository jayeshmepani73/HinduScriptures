[
  {
    "text": "यदुवंशवर्णने क्रोष्टुवंशवर्णनम्।"
  },
  {
    "text": "ऋषय ऊचुः।\nकिमर्थं तद्वनं दग्धमापवस्य महात्मनः।\nकार्तवीर्येण विक्रम्य सूत! प्रब्रूहि तत्वतः।। ४४.१ ।।"
  },
  {
    "text": "रक्षिता स तु राजर्षिः प्रजानामिति नः श्रुतम्।\nसकथं रक्षिता भूत्वा अदहत्तत्तपोवनम्।। ४४.२ ।।"
  },
  {
    "text": "सूत उवाच।\nआदित्यो द्विजरूपेण कार्तवीर्यमुपस्थितः।\nतृप्तिमेकां प्रयच्छस्व आदित्योऽहं नरेश्वर।। ४४.३ ।।"
  },
  {
    "text": "राजोवाच।\nभगवन्! केन तृप्तिस्ते भवत्येव दिवाकर।\nकीद्रृशं भोजनं दद्मि श्रुत्वा तु विदधाम्यहम्।। ४४.४ ।।"
  },
  {
    "text": "आदित्य उवाच।\nस्थावरन्देहि मे सर्वमाहारं ददतां वर।\nतेन तृप्तो भवेयं वै सा मे तृप्तिर्हि पार्थिव।। ४४.५ ।।"
  },
  {
    "text": "कार्तवीर्य उवाच।\nन शक्याः स्थावराः सर्वे तेजसा च बलेन च।\nनिर्दग्धुं तपतां श्रेष्ठ! तेन त्वां प्रणमाम्यहम्।। ४४.६ ।।"
  },
  {
    "text": "आदित्य उवाच।\nतुष्टस्तेऽहं शरान् दद्मि अक्षयान् सर्वतो मुखान्।\nये प्रक्षिप्ता ज्वलिष्यन्ति मम तेजः समन्।। ४४.७ ।।"
  },
  {
    "text": "आविष्टा मम तेजोभिः शेषयिष्यन्ति स्थावरान्।\nशुष्कान् भस्मीकरिष्यन्ति तेन तृप्तिर्नराधिप।। ४४.८ ।।"
  },
  {
    "text": "सूत उवाच।\nततः शरांस्तदादित्य स्त्वर्जुनाय प्रयच्छत।\nततो ददाह संप्राप्तान् स्थावरान् सर्वमेव च।। ४४.९ ।।"
  },
  {
    "text": "ग्रामां स्तथाश्रमांश्चैव घोषाणि नगराणि च।\nतथा वनानि रम्याणि वनान्युपवनानि च।। ४४.१० ।।"
  },
  {
    "text": "एवं प्राचीं समदहत् ततः सर्वांश्च पक्षिणः।\nनिर्वृक्षा निस्तृणा भूमिर्हता घोरेण तेजसा।। ४४.११ ।।"
  },
  {
    "text": "एतस्मिन्नेव काले तु आपो वा जलमास्थितः।\nदश वर्षसहस्राणि तत्रास्ते समहानृषिः।। ४४.१२ ।।"
  },
  {
    "text": "पूर्णे व्रते महातेजा उदतिष्ठं स्तपोधनः।\nसोऽपश्यदाश्रमं दग्धमर्जुनेन महामुनिः।। ४४.१३ ।।"
  },
  {
    "text": "क्रोधाच्छशाप राजर्षि कीर्तितं वो यथा मया।\nक्रोष्टोः श्रृणुतराजर्षे र्वंशमुत्तमपौरुषम्।। ४४.१४ ।।"
  },
  {
    "text": "यस्यान्ववाये सम्भूतो विष्णुर्वृष्णिकुलोद्वहः।\nक्रोष्टोरेवाभवत् पुत्रो वृजिनीवान् महारथः।। ४४.१५ ।।"
  },
  {
    "text": "वृजनीवतश्च पुत्रोऽभूत् स्वाहो नाम महाबलः।\nस्वाह पुत्रोऽभवद्राजन्!रुषङ्गर्वदतां वरः।। ४४.१६ ।।"
  },
  {
    "text": "स तु प्रसूतिमिच्छन् वैरुषङ्गुः सौम्यमात्मजम्।\nचित्रश्चित्ररथश्चास्य पुत्रः कर्मभिरन्वितः।। ४४.१७ ।।"
  },
  {
    "text": "अथ चैत्ररथिर्वीरो जज्ञे विपुलदक्षिणः।\nशशबिन्दुरिति ख्यातश्चक्रवर्त्ती बभूव ह।। ४४.१८ ।।"
  },
  {
    "text": "अत्रानुवंश श्लोकोऽयं गीतस्तस्मिन् पुराऽभवत्।\nशशबिन्दोस्तु पुत्राणां शत नामभवच्छतम्।। ४४.१९ ।।"
  },
  {
    "text": "धीमतां चाभिरूपाणां भूरि द्रविण तेजसाम्।\nतोषां शतप्रधानानां पृथुसाह्वा महाबलाः।। ४४.२० ।।"
  },
  {
    "text": "पृथुश्रवाः पृथुयशाः पृथुधर्मा पृथुञ्जयः।\nपृथुकीर्त्तिः पृथुमना राजानः शशबिन्दवः।। ४४.२१ ।।"
  },
  {
    "text": "शंसन्ति च पुराणज्ञाः पृथुश्रवसमुत्तमम्।\nअन्तरस्य सुयज्ञस्य सुयज्ञस्तनयोऽभवत्।। ४४.२२ ।।"
  },
  {
    "text": "उशना तु सुयज्ञस्य यो रक्षन् पृथिवीमिमाम्।\nआजहाराश्वमेधानां शतमुत्तमधार्मिकः।। ४४.२३ ।।"
  },
  {
    "text": "तितिक्षुरभवत् पुत्र औशनः शत्रुतापनः।\nमरुत्तस्तस्य तनयो राजर्षीणामनुत्तमः।। ४४.२४ ।।"
  },
  {
    "text": "आसीन् मरुत्त तनयो वीरः कम्बलबर्हिषः।\nपुत्रस्तु रुक्मकवचो विद्वान् कम्बलबर्हिषः।। ४४.२५ ।।"
  },
  {
    "text": "निहत्य रुक्मकवचः परान् कवचधारिणः।\nधन्विनो विविधै र्बाणै रवाप्य पृथिवीमिमाम्।। ४४.२६ ।।"
  },
  {
    "text": "अश्वमेधे ददौ राजा ब्राह्मणेभ्यस्तु दक्षिणाम्।\nयज्ञे तु रुक्मकवचः कदाचित् परवीरहा।। ४४.२७ ।।"
  },
  {
    "text": "जज्ञिरे पञ्चपुत्रास्तु महावीर्या धनुर्भृतः।\nरुक्मेषु पृथुरुक्मश्च ज्यामघः परिघो हरिः।। ४४.२८ ।।"
  },
  {
    "text": "परिधं च हरिं चैव विदेहेऽस्थापयत् पिता।\nरुक्मेषुरभवद्राजा पृथुरुक्मस्तदाश्रयः।। ४४.२९ ।।"
  },
  {
    "text": "तेभ्यः प्रव्राजितो राज्यात् ज्यामघस्तु तदाश्रमे।\nप्रशान्तश्चाश्रमस्थश्च ब्राह्मणेनावबोधितः।। ४४.३० ।।"
  },
  {
    "text": "जगाम धनुरादाय देशमन्यं ध्वजी रथी।\nनर्म्मदां नृप एकाकी केवलं वृत्तिकामतः।। ४४.३१ ।।"
  },
  {
    "text": "ऋक्षवन्तं गिरिं गत्वा भुक्तमन्यैरुपाविशत्।\nज्यामघस्याभवद् भार्या चैत्रापरिणतासती।। ४४.३२ ।।"
  },
  {
    "text": "अपुत्रो न्यवसद्राजा भार्यामन्यान्नविन्दत।\nतस्यासीद्विजयो युद्धे तत्र कन्यामवाप्य सः।। ४४.३३ ।।"
  },
  {
    "text": "भार्यामुवाच सन्त्रासात् स्नुषेयं ते शुचिस्मिते।\nएव मुक्ताब्रवीदेन कस्य चेयं स्नुषेति च।। ४४.३४ ।।"
  },
  {
    "text": "राजोवाच।\nयस्तेजनिष्यते पुत्रस्तस्य भार्या भविष्यति।\nतस्मात् सा तपसोग्रेण कन्यायाः सम्प्रसूयत।। ४४.३५ ।।"
  },
  {
    "text": "पुत्रं विदर्भं सुभगा चैत्रा परिणता सती।\nराजपुत्र्यां च विद्वान् स स्नुषायां क्रथ कैशिकौ।।\nलोमपादं तृतीयन्तु पुत्रं परमधार्मिकम्।। ४४.३६ ।।"
  },
  {
    "text": "तस्यां विदर्भोऽजनयच्छूरान् रणविशारदान्।\nलोमपादान्मनुः पुत्रो ज्ञातिस्तस्य तु चात्मजः।। ४४.३७ ।।"
  },
  {
    "text": "कैशिकस्य चिदिः पुत्रो तस्माच्चैद्या नृपाः स्मृताः।\nक्रथो विदर्भपुत्रस्तु कुन्ति स्तस्यात्मजोऽभवत्।। ४४.३८ ।।"
  },
  {
    "text": "कुन्ते र्धृतः सुतो जज्ञे रणधृष्टः प्रतापवान्।\nधृष्टस्य पुत्रो धर्मात्मा निर्वृतिः परवीरहा।। ४४.३९ ।।"
  },
  {
    "text": "तदेको निर्वृतेः पुत्रो नाम्ना स तु विदूरथः।\nदशार्हिस्तस्य वै पुत्रो व्योमस्तस्य च वै स्मृतः।।\nदाशार्हाच्चैव व्योमात्तु पुत्रो जीमूत उच्यते।। ४४.४० ।।"
  },
  {
    "text": "जीमूतपुत्रो विमलस्तस्य भीमरथः सुतः।\nसुतो भीमरथस्यासीत् स्मृतो नवरथः किल।। ४४.४१ ।।"
  },
  {
    "text": "तस्य चासीद् दृढरथः शकुनिस्तस्य चात्मजः।\nतस्मात् करम्भः कारम्भि र्देवरातो बभूव ह।। ४४.४२ ।।"
  },
  {
    "text": "देवक्षत्रोऽभवद्राजा दैवरातिर्महायशाः।\nदेवगर्भसमो जज्ञे देवनक्षत्रनन्दनः।। ४४.४३ ।।"
  },
  {
    "text": "मधुर्नाम महातेजा मधोः पुरवसस्तथा।\nआसीत् पुरवसः पुत्रः पुरुद्वान् पुरुषोत्तमः।। ४४.४४ ।।"
  },
  {
    "text": "जन्तुर्जज्ञेऽथ वैदर्भ्यां भद्रसेन्यां पुरुद्वतः।\nऐक्ष्वाकी चाभवद् भार्या जन्तोस्तस्यामजायत।। ४४.४५ ।।"
  },
  {
    "text": "सात्वतः सत्वसंयुक्तः सात्वतां कीर्तिवर्द्धनः।\nइमां विसृष्टिं विज्ञाय ज्यामघस्य महात्मनः।।\nप्रजावानेति सायुज्यं राज्ञः सोमस्य धीमतः।। ४४.४६ ।।"
  },
  {
    "text": "सात्वतान् सत्वसम्पन्नान् कौसल्या सुषुवे सुतान्।\nभजिनं भजमानन्तु दिव्यं देवावृधं नृप!।। ४४.४७ ।।"
  },
  {
    "text": "अन्धकञ्च महाभोजं वृष्णिं च यदुनन्दनम्!\nतेषां तु सर्गा श्चत्वारो विस्तरेणैव तच्छृणु।। ४४.४८ ।।"
  },
  {
    "text": "भजमानस्य सृञ्जय्यां बाह्यकायाञ्च बाह्यकाः।\nसृञ्जयस्य सुते द्वे तु बाह्यकास्तु तदाभवन्।। ४४.४९ ।।"
  },
  {
    "text": "तस्य भार्ये भगिन्यौ द्वे सुषुवाते बहून् सुतान्।\nनिमिंश्च कृमिलं श्चैव वृष्णिं पर पुरञ्जयम्।।\nते बाह्यकायां सृञ्जय्यां भजमानाद् विजज्ञिरे।। ४४.५० ।।"
  },
  {
    "text": "जज्ञे देवावृधो राजा बन्धूनां मित्रवर्द्धनः।\nअपुत्रस्त्वभवद्राजा चचार परमन्तपः।।\nपुत्रः सर्वगुणोपेतो मम भूयादिति स्पृहन्।। ४४.५१ ।।"
  },
  {
    "text": "संयोज्य मन्त्रमेवाथ पर्णाशा जलमस्पृशत्।\nतदोपस्पशेनात्तस्य चकार प्रियमापगा।। ४४.५२ ।।"
  },
  {
    "text": "कल्याणत्वान्नरपते स्तस्मै सा निम्नगोत्तमा।\nचिन्तयाथ परीतात्मा जगामाथ विनिश्चयम्।। ४४.५३ ।।"
  },
  {
    "text": "नाधिगच्छाम्यहं नारीं यस्यामेवं विधः सुतः।\nजायेत तस्माद्दद्याहं भवाम्यथ सहस्रशः।। ४४.५४ ।।"
  },
  {
    "text": "अथ भूत्वा कुमारी सा बिभ्रती परमं वपुः।\nज्ञापयामास राजानं तामियेष महाव्रतः।। ४४.५५ ।।"
  },
  {
    "text": "अथ सा नवमे मासि सुषुवे सरितां वरा।\nपुत्रं सर्वगुणोपेतं बभ्रुं देवावृधान्नृपात्।। ४४.५६ ।।"
  },
  {
    "text": "अनुवंशे पुराणज्ञा गायन्तीति परिश्रुतम्।\nगुणान् देवावृधस्यापि कीर्त्तयन्तो महात्मनः।। ४४.५७ ।।"
  },
  {
    "text": "यथैवं श्रृणुमो दूरादपश्यामस्तथान्तिकात्।\nबभ्रुः श्रेष्ठो मनुष्याणां देवै र्देवावृधः समः।। ४४.५८ ।।"
  },
  {
    "text": "षष्टिश्च पूर्वपुरुषाः सहस्राणि च सप्ततिः।\nएतेऽमृतत्वं संप्राप्ता बभ्रो र्देवावृधान्नृप!।। ४४.५९ ।।"
  },
  {
    "text": "यज्वा दान पतिर्वीरो ब्रह्मण्यश्च दृढव्रतः।\nरूपवान् सुमहातेजाः श्रुतवीर्य्य धरस्तथा।। ४४.६० ।।"
  },
  {
    "text": "अथ कङ्कस्य दुहिता सुषुवे चतुरः सुतान्।\nकुकुरं भजमानञ्च शशिं कम्बलबर्हिषम्।। ४४.६१ ।।"
  },
  {
    "text": "कुकुरस्य सुतो वृष्णि वृष्णेस्तु तनयो धृतिः।\nकपोत रोमा तस्याथ तैत्तिरिस्तस्य चात्मजः।। ४४.६२ ।।"
  },
  {
    "text": "तस्यासीत्तनुजा पुत्रो सखा विद्वान्नलः किल।\nख्यायते तस्य नाम्ना च नन्दनोदरदुन्दुभिः।। ४४.६३ ।।"
  },
  {
    "text": "तस्मिन्प्रवितते यज्ञे अभिजातः पुनर्वसुः।\nअश्वमेधं च पुत्रार्थमाजहार नरोत्तमः।। ४४.६४ ।।"
  },
  {
    "text": "तस्य मध्येति रात्रस्य सभा मध्यात् समुत्थितः।\nअतस्तु विद्वान् कर्मज्ञो यज्वा दाता पुनर्वसु।। ४४.६५ ।।"
  },
  {
    "text": "तस्यासीत् पुत्रमिथुनं बभूवाविजितं किल।\nआहुकश्चाहुकी चैव ख्यातं मतिमतां वर!।। ४४.६६ ।।"
  },
  {
    "text": "इमांश्चोदाहरन्त्यत्र श्लोकान् प्रतितमाहुकम्।\nसोपासङ्गानुकर्षाणां सध्वजाना वरूथिनाम्।। ४४.६७ ।।"
  },
  {
    "text": "रथानां मेघघोषाणां सहस्राणि दशैव तु।\nनासत्यवादी नातेजा नायज्वा नासहस्रदः।। ४४.६८ ।।"
  },
  {
    "text": "नाशुचिर्नाप्यविद्वान् हि यो भोजेष्वभ्यजायत।\nआहुकस्य भृतिं प्राप्ता इत्येतद्वै तदुच्यते।। ४४.६९ ।।"
  },
  {
    "text": "आहुकश्चाप्यवन्तीषु स्वसारं चाहुकीं ददौ।\nआहुकात् काश्यदुहिता द्वौ पुत्रौ समसूयत।। ४४.७० ।।"
  },
  {
    "text": "देवकश्चोग्रसेनश्च देवगर्भसमावुभौ।\nदेवकस्य सुता वीरा जज्ञिरे त्रिदशोपमाः।। ४४.७१ ।।"
  },
  {
    "text": "देवानुपदेवश्च सुदेवो देवरक्षितः।\nतेषां स्वसारः सप्तासन् वसुदेवाय ता ददौ।। ४४.७२ ।।"
  },
  {
    "text": "देवकी श्रुतदेवी च यशोदा च यशोधरा।\nश्री देवी सत्यदेवी च सुतापी चेति सप्तमी।। ४४.७३ ।।"
  },
  {
    "text": "नवोग्रसेनस्य सुताः कंसस्तेषां तु पूर्वज।\nन्यग्रोधश्च सुनामा च कङ्कः शङ्कश्च भूयसः।। ४४.७४ ।।"
  },
  {
    "text": "सुतन्तू राष्ट्रपालश्च युद्धमुष्टिः सुमुष्टिदः।\nतेषां स्वसारः पञ्चासन् कंसा कंसवती तथा।। ४४.७५ ।।"
  },
  {
    "text": "सुतलन्तू राष्ट्रपाली च कङ्का चेति वराङ्गनाः।\nउग्रसेनः सहापत्यो व्याख्यातः कुकुरोद्भवः।। ४४.७६ ।।"
  },
  {
    "text": "भजमानस्य पुत्रोऽथ रथिमुख्यो विदूरथः।\nराजाधिदेवः शूरश्च विदूरथ सुतोऽभवत्।। ४४.७७ ।।"
  },
  {
    "text": "राजाधिदेवस्य सुतौ जज्ञाते देवसंमितौ।\nनियमव्रतप्रधानौ शोणाश्वः श्वेतवाहनः।। ४४.७८ ।।"
  },
  {
    "text": "शोणाश्वस्य सुताः पञ्च शूरा रणविशारदाः।\nशमीच वेदशर्मा च निकुन्तः शक्रशत्रुजित्।। ४४.७९ ।।"
  },
  {
    "text": "शमिपुत्रः प्रतिक्षत्रः प्रतिक्षत्रस्य चात्मजः।\nप्रतिक्षेत्रः सुतो भोजो हृदीकस्तस्य चात्मजः।। ४४.८० ।।"
  },
  {
    "text": "हृदीकस्याभवन् पुत्रा दश भीमपराक्रमाः।\nकृतवर्माग्रजस्तेषां शतधन्वा च मध्यमः।। ४४.८१ ।।"
  },
  {
    "text": "देवार्हश्चैव नाभश्च भीषणश्च महाबलः।\nअजातो वनजातश्च कनीयक करम्बकौ।। ४४.८२ ।।"
  },
  {
    "text": "देवार्हस्य सुतो विद्वान् जज्ञे कम्बलबर्हिषः।\nअसमञ्जाः सुतस्तस्य तमोजास्तस्य चात्मजः।। ४४.८३ ।।"
  },
  {
    "text": "अजातपुत्रा विक्रान्ता स्त्रयः परमकीर्त्तयः।\nसुदंष्ट्रश्च सुनाभश्च कृष्ण इत्यन्धकामताः।। ४४.८४ ।।"
  },
  {
    "text": "अन्धकानामिमं वंशं यः कीर्त्तयति नित्यशः।\nआत्मनो विपुलं वंशं प्रजावानाप्नुते नरः।। ४४.८५ ।।"
  }
]
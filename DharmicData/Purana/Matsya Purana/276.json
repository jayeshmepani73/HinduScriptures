[
  {
    "text": "ब्रह्माण्डमहादानविधिवर्णनम्।"
  },
  {
    "text": "मत्स्य उवाच।\nअथातः सम्प्रवक्ष्यामि ब्रह्माण्डविधिमुत्तमम्।\nयच्छ्रेष्ठं सर्वदानानां महापातकनाशनम् ।।  २७६.१"
  },
  {
    "text": "पुण्यं दिनमथासाद्य तुला पुरुष दानवत्।\nऋत्विग्मण्डपसम्भार भूषणाच्छादनादिकम् ।।  २७६.२"
  },
  {
    "text": "लोकेशावाहनं कुर्य्यादधिवासनकं तथा।\nकुर्य्याद्विंशपलादूर्ध्वमासहस्राच्च शक्तितः ।।  २७६.३"
  },
  {
    "text": "कलशद्वयसंयुक्तं ब्रह्माण्डं काञ्चनं बुधः।\nदिग्गजाष्टकसंयुक्तं षड्वेदाङ्ग समन्वितम् ।।  २७६.४"
  },
  {
    "text": "लोकपालाष्टकोपेतं मध्यस्थित चतुर्मुखम्।\nशिवाच्युतार्कशिखरमुमा लक्ष्मी समन्वितम् ।।  २७६.५"
  },
  {
    "text": "वस्वादित्यमरुद्गर्भं महारत्नसमन्वितम्।\nवितस्तेरं गुलशतं यावदायाम विस्तरम् ।।  २७६.६"
  },
  {
    "text": "कौशेयवस्त्रसम्वीतं तिलद्रोणोपरि न्यसेत्।\nतथाष्टादश धान्यानि समन्तात् परिकल्पयेत् ।।  २७६.७"
  },
  {
    "text": "पूर्वेणानन्तशयनं प्रद्युम्नं पूर्वदक्षिणे।\nप्रकृतिं दक्षिणे देशे सङ्कर्षणमतः परम् ।।  २७६.८"
  },
  {
    "text": "पश्चिमे चतुरो वेदाननिरुद्धमतः परम्।\nअग्निमुत्तरतो हैमं वासुदेवमतः परम् ।।  २७६.९"
  },
  {
    "text": "समन्ताद् गुड़पीठस्थानर्चयेत् काञ्चनान् बुधः।\nस्थापयेद्वस्त्रसम्वीतान् पूर्णकुम्भान् दशैव तु ।।  २७६.१०"
  },
  {
    "text": "दशैव धेनवो देयाः सहैवाम्बरदोहनाः।\nपादुकोपानहच्छत्र चामरासनदर्पणैः।\nभक्ष्यभोज्यान्नदी पेक्षु फलमाल्यानुलेपनैः ।।  २७६.११"
  },
  {
    "text": "होमाधिवासनान्ते च स्नापितो वेदपुङ्गवैः।\nइममुच्चारयेन्मन्त्रं त्रिः कृत्वाथ प्रदक्षिणम् ।।  २७६.१२"
  },
  {
    "text": "नमोऽस्तु विश्वेश्वर! विश्वधाम! जगत्सवित्रे भगवन्नमस्ते।\nसप्तर्षिलोकामरभूतलेश! गर्भेण सार्धं वितराभिरक्षाम् ।।  २७६.१३"
  },
  {
    "text": "ये दुःखितास्ते सुखिनो भवन्तु प्रयान्तु पापानि चराचराणाम्।\nत्वद्दानशस्त्राहतपातकानां ब्रह्माण्डदोषः प्रलयं व्रजन्तु ।।  २७६.१४"
  },
  {
    "text": "एवं प्रणम्यामरविश्वगर्भं दद्याद् द्विजेभ्यो दशधा विभज्य।\nभागद्वयं तत्र गुरो प्रकल्प्य समं भजेच्छेषमनुक्रमेण ।।  २७६.१५"
  },
  {
    "text": "स्वल्पे च होमं गुरुरेक एव कुर्य्यादथैकाग्निविधानयुक्त्या।\nस एव सम्पूज्यतमोऽल्पवित्ते यतोक्तवस्त्राभरणादिकेन ।।  २७६.१६"
  },
  {
    "text": "इत्थं य एतदखिलं पुरुषोऽत्र कुर्य्याद् ब्रह्माण्डदानमधिगम्य महद्विमानम्।\nनिर्धूतकल्मषविशुद्धतनुर्मुरारे रानन्दकृत्पदमुपैति सहाप्सरोभिः ।।  २७६.१७"
  },
  {
    "text": "सन्तारयेत् पितृपितामहपुत्रपौत्र बन्धुप्रियातिथि कलत्र शताष्टकं सः।\nब्रह्माण्डदानशकलीकृतपातकौघमानन्दयेच्च जननीकुलमप्यशेषम् ।।  २७६.१८"
  },
  {
    "text": "इति पठति श्रुणोति वा य एतत् सुरभवनेषु गृहेषु धार्मिकाणाम्।\nमतिमपि च ददाति मोदतेऽसावमरपतेर्भवने सहाप्सरोभिः ।।  २७६.१९"
  }
]
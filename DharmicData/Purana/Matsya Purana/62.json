[
  {
    "text": "मनुरुवाच।\nसौभाग्यारोग्यफलदममुत्राक्षय्यकारकम्।\nभुक्तिमुक्तिप्रदं देव तन्मे ब्रूहि जनार्दन॥ ६२.१ ॥\nमत्स्य उवाच।\nयदुमायाः पुरा देव! उवाच पुरसूदनः।\nकैलासशिखरासीनो देव्या पृष्टस्तदा किल॥ ६२.२ ॥\nकथासु संप्रवृत्तासु धर्म्यासु ललितासु च।\nतदिदानीं प्रवक्ष्यामि भुक्तिमुक्तिफलप्रदम्॥ ६२.३ ॥\nईश्वर उवाच।\nश्रृणुष्वावहिता देवि! तथैवानन्तपुण्यकृत्।\nनराणामथ नारीणामाराधनमनुत्तमम्॥ ६२.४ ॥\nनभस्ये वाथ वैशाखे पुण्यमार्गशिरस्य च।\nशुक्लपक्षे तृतीयायां सुस्नातो गौरसर्षपैः॥ ६२.५ ॥\nगोरोचनं सगोमूत्रमुष्णं गोशकृतं तथा।\nदधिचन्दनसंमिश्रं ललाटे तिलकं न्यसेत्।\nसौभाग्यारोग्यदं यस्मात् सदा च ललिता प्रियम्॥ ६२.६ ॥\nप्रतिपक्षं तृतीयासु पुमानापीतवाससी।\nधारयेदथ रक्तानि नारी चेदथ संयता॥ ६२.७ ॥\nविधवा धातुरक्तानि कुमारी शुक्लवाससी।\nदेवीं तु पञ्चगव्येन ततः क्षीरेण केवलम्।\nस्नापयेन्मधुना तद्वत् पुष्पगन्धोदकेन च॥ ६२.८ ॥\nपूजयेच्छुक्लपुष्पैश्च फलैर्नानाविधैरपि।\nधान्यकाजाजिलवणैर्गुडक्षीरघृतान्वितैः॥ ६२.९ ॥\nशुक्लाक्षततिलैरर्च्यान्ततो देवीं सदार्चयेत्।\nपादाद्यभ्यर्चनं कुर्य्यात् प्रतिपक्षं वरानने॥ ६२.१० ॥\nवरदायै नमः पादौ तथा गुल्‌फौ नमः श्रियै।\nअशोकायै नमो जङ्घे पार्वत्यै जानुनी तथा॥ ६२.११ ॥\nऊरू मङ्गलकारिण्यै वामदेव्यै तथा कटिम्।\nपद्मोदरायै जठरमुरः कामश्रियै नमः॥ ६२.१२ ॥\nकरौ सौभाग्यदायिन्यै बाहूदरमुखं श्रियै।\nमुखं दर्पणवासिन्यै स्मरदायै स्मितं नमः॥ ६२.१३ ॥\nगौर्यै नमस्तथा नासामुत्पलायै च लोचने।\nतुष्ट्यै ललाटमलकान्‌ कात्यायन्यै शिरस्तथा॥ ६२.१४ ॥\nनमो गौर्यै नमो धिष्ण्यै नमः कान्त्यै नमः श्रियै।\nरम्भायै ललितायै च वासुदेव्यै नमो नमः॥ ६२.१५ ॥\nएवं संपूज्य विधिवदग्रतः पद्ममालिखेत्।\nपत्रैर्द्वादशभिर्युक्तं कुङ्कुमेन सकर्णिकम्॥ ६२.१६ ॥\nपूर्वेण विन्यसेद् गौरीमपर्णाञ्च ततः परम्।\nभवानीं दक्षिणे तद्वद्रुद्राणीञ्च ततः परम्॥ ६२.१७ ॥\nविन्यसेत् पश्चिमे सौम्यां सदा मदनवासिनीम्।\nवायव्ये पाटलामुग्रामन्तरेण ततोऽप्युमाम्। ६२.१८ ॥\nमध्ये यथा स्वन्मासाङ्गामङ्गलां कुमुदां सतीम्।\nरुद्रञ्च मध्ये संस्थाप्य ललितां कर्णिकोपरि।\nकुसुमैरक्षतैर्वार्भिर्नमस्कारेण विन्यसेत्॥ ६२.१९ ॥\nगीतमङ्गलनिर्घोषान् कारयित्वा सुवासिनीः।\nपूजयेद्रक्तवासोभी रक्तमाल्यानुलेपनैः।\nसिन्दूरं स्नानवर्णञ्च तासां शिरसि पातयेत्॥ ६२.२० ॥\nसिन्दूरकुङ्कुमस्नानमतीवेष्टतमं यतः।\nतथोपदेष्टारमपि पूजयेद्यत्नतो गुरुम्।\nन पूज्यते गुरुर्यत्र सर्वास्तत्राफलाः क्रियाः॥ ६२.२१ ॥\nनभस्ये पूजयेद् गौरीमुत्पलैरसितैः सदा।\nबन्धुजीवैराश्वयुजे कार्तिकेशतपत्रकै॥ ६२.२२ ॥\nजातीपुष्पैर्मार्गशीर्षे पौषे पीतैः कुरण्टकैः।\nकुन्दकुङ्कुमपुष्पैस्तु देवीं माघे तु पूजयेत्॥ ६२.२३ ॥\nचैत्रे तु मल्लिकाशोकैर्वैशाखे गन्धपाटलैः।\nज्यैष्ठे कमलमन्दारैराषाढे च नवाम्बुजैः॥\nकदम्बैरथ मालत्या श्रावणे पूजयेत् सदा॥ ६२.२४ ॥\nगोमूत्रं गोमयं क्षीरं दधिसर्पिः कुशोदकम्।\nबिल्वपत्रार्क पुष्पञ्च यवान् गोश्रृङ्गवारि च॥ ६२.२५ ॥\nपञ्चगव्यञ्च बिल्वञ्च प्राशयेत् क्रमशस्तदा।\nएतद्‌ भाद्रपदाद्यन्तु प्राशनं समुदाहृतम्॥ ६२.२६ ॥\nप्रतिपक्षञ्च मिथुनं तृतीयायां वरानने।\nपूजयित्वाऽर्चयेद् भक्त्या वस्त्रमाल्यानुलेपनैः॥\nपुंसः पीताम्बरे दद्यात् स्त्रियै कौसुम्भवाससी॥ ६२.२७ ॥\nनिष्पावाजाजिलवणमिक्षुदण्डगुडान्वितम्।\nतस्यै दद्यात्‌ फलं पुष्पं सुवर्णोत्पलसंयुतम्॥ ६२.२८ ॥\nयथा न देवि! देवेशस्त्वां परित्यज्य गच्छति।\nतथा मामुद्धराशेषदुःखसंसारसागरात्॥ ६२.२९ ॥\nकुमुदा विमलानन्ता भवानी च सुधाशिवा।\nललिता कमला गौरी सती रम्भाथ पार्वती॥ ६२.३० ॥\nनभस्यादिषु मासेषु प्रीयतामित्युदीरयेत्।\nव्रतान्ते शयनं दद्यात् सुवर्णकमलान्वितम्॥ ६२.३१ ॥\nमिथुनानि चतुर्विंशद्दश द्वौ च समर्चयेत्।\nअष्टौ षड्‌वाप्यथ पुनश्चानुमासं समर्चयेत्॥ ६२.३२ ॥\nपूर्वं दत्त्वा तु गुरवे शेषानप्यर्चयेत् बुधः।\nउक्तानन्ततृतीयैषा सदानन्तफलप्रदा॥ ६२.३३ ॥\nसर्वपापहरां देवि! सौभाग्यारोग्यवर्धिनीम्।\nन चैनां वित्तशाठ्येन कदाचिदपि लङ्घयेत्॥\nनरो वा यदि वा नारी वित्तशाठ्यात् पतत्यधः॥ ६२.३४ ॥\nगर्भिणी सूतिकानक्तं कुमारी वाथ रोगिणी।\nयद्यशुद्धा तदान्येन कारयेत् प्रयता स्वयम्॥ ६२.३५ ॥\nइमामनन्तफलदां यस्तृतीयां समाचरेत्।\nकल्पकोटिशतं साग्रं शिवलोके महीयते॥ ६२.३६ ॥\nवित्तहीनोऽपि कुरुते वर्षत्रयमुपोषणैः।\nपुष्पमन्त्रविधानेन सोऽपि तत्‌ फलमाप्नुयात्॥ ६२.३७ ॥\nनारी वा कुरुते यातु कुमारी विधवाथ वा।\nसापि तत्फलमाप्नोति गौर्य्यनुग्रहलालिता॥ ६२.३८ ॥\nइति पठति श्रृणोति वा य इत्थं गिरितनया व्रतमिन्द्रवाससंस्थः।\nमतिमपि च ददाति सोऽपि देवैरमरवधूजनकिन्नरैश्च पूज्यः॥ ६२.३९ ॥"
  }
]
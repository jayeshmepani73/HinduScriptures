[
  {
    "text": "पीठिकालक्षणवर्णनम्।"
  },
  {
    "text": "सूत उवाच।\nपीठिकालक्षणं वक्ष्ये यथावदनुपूर्वशः।\nपीठोच्छ्रायं यथावच्च भागान् षोडश कारयेत् ।। २६२.१"
  },
  {
    "text": "भूमावेकः प्रविष्टः स्याच्चतुर्भिर्जगती मता।\nवृत्तो भागस्तथैकः स्यात् वृतः पटलभागतः ।। २६२.२"
  },
  {
    "text": "भागैस्त्रिभिस्तथा कण्ठः कण्ठपट्टस्त्रिभागतः।\nभागाभ्यामूर्ध्वपट्टश्च शेषभागेन पट्टिका ।। २६२.३"
  },
  {
    "text": "प्रविष्टं भागमेकैकं जगती यावदेवतु।\nनिर्गमस्तु पुनस्तस्य यावद्वै शेषपट्टिका ।। २६२.४"
  },
  {
    "text": "वारिनिर्गमनार्थन्तु तत्र कार्य्यः प्रणालकः।\nपीठिकानान्तुसर्वासामेतत्सामान्यलक्षणम् ।। २६२.५"
  },
  {
    "text": "विशेषान् देवता भेदान् श्रृणुध्वं द्विजसत्तमाः!।\nस्थण्डिला वाथ वापी वा यक्षी वेदी च मण्डला ।। २६२.६"
  },
  {
    "text": "पूर्णचन्द्रा च वज्रा च पद्मार्धशशिनस्तथा।\nत्रिकोणा दशमी तासां संस्थानं वा निबोधत ।। २६२.७"
  },
  {
    "text": "स्थण्डिला चतुरस्रा तु वर्जिता मेखलादिभिः।\nवापी द्विमेखला ज्ञेया यक्षी चैव त्रिमेखला ।। २६२.८"
  },
  {
    "text": "चतुरस्रायता वेदी न तां लिङ्गेषु योजयेत्।\nमण्डलावर्तुलायातु मेखलाभिर्गणप्रिया ।। २६२.९"
  },
  {
    "text": "रक्ता द्विमेखला मध्ये पूर्णचन्द्रा तु सा भवेत्।\nमेखलात्रयसंयुक्ता षड़स्रा वज्रिका भवेत् ।। २६२.१०"
  },
  {
    "text": "षोडशास्त्रा भवेत्पद्मा किञ्चिद्ध्रस्वा तु मूलतः।\nतथैव धनुषाकारा सार्द्धचन्द्रा प्रशस्यते ।। २६२.११"
  },
  {
    "text": "त्रिशूलसदृशी तद्वत् त्रिकोणाह्यूर्ध्वतो मता।\nप्रागुदक्प्रवणा तद्वत्प्रशस्ता लक्षणान्विता ।। २६२.१२"
  },
  {
    "text": "परिवेषं त्रिभागेन निर्गमं तत्र कारयेत्।\nविस्तारं तत्प्रमाणञ्च मूलेचाग्रे ततोर्ध्वतः ।। २६२.१३"
  },
  {
    "text": "जलमार्गश्च कर्तव्यस्त्रिभागेन सुशोभनः।\nलिङ्गस्यार्द्धविभागेन स्थौल्येन समधिष्ठिता ।। २६२.१४"
  },
  {
    "text": "मेखला तत्त्रिभागेन खातञ्चैव प्रमाणतः।\nअथवा पादहीनन्तु शोभनं कारयेत्सदा ।। २६२.१५"
  },
  {
    "text": "उत्तरस्थं प्रणालञ्च प्रमाणादधिकारयेत्।\nस्थण्डिलायामथारोग्यं धनं धान्यञ्च पुष्कलम् ।। २६२.१६"
  },
  {
    "text": "गोप्रदा च भवेद्यक्षी वेदी संपत् प्रदा भवेत्।\nमण्डलायां भवेत्कीर्तिर्वरदा पूर्णचन्द्रिका ।। २६२.१७"
  },
  {
    "text": "आयुःप्रदा भवेद्वज्रा पद्मा सौभाग्यदा भवेत्।\nपुत्रप्रदार्धचन्द्रा स्यात् त्रिकोणशत्रुनाशिनी ।। २६२.१८"
  },
  {
    "text": "देवस्य यजनार्थन्तु पीठिका दश कीर्तिताः।\nशैले शैलमयी दद्यात् पार्थिवे पार्थिवी तथा ।। २६२.१९"
  },
  {
    "text": "दारुजे दारुजां कुर्यात् मिश्रे मिश्रां तथैव च।\nनान्ययोनिस्तु कर्तव्या सदा शुभफलेप्सुभिः ।। २६२.२०"
  },
  {
    "text": "अर्च्चायामा समन्दैर्घ्यं लिङ्गायामसमन्तथा।\nयस्य देवस्य या पत्नी तां पीठे परिकल्पयेत् ।।\nएतत्सर्वं समाख्यातं समासात्पीठलक्षणम् ।। २६२.२१"
  }
]
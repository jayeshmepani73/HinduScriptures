[
  {
    "text": "मुनय ऊचुः\nपुराणसंख्यामाचक्ष्व सूत विस्तरशः क्रमात्\nदानधर्ममशेषं तु यथावदनुपूर्वशः  ५३.१\nसूत उवाच\nइदमेव पुराणेषु पुराणपुरुषस्तदा\nयदुक्तवान्स विश्वात्मा मनवे तन्निबोधत  २\nमत्स्य उवाच\nपुराणं सर्वशास्त्राणां प्रथमं ब्रह्मणा स्मृतम्\nअनन्तरं च वक्त्रेभ्यो वेदास्तस्य विनिर्गताः  ३\nपुराणमेकमेवासीत्तदा कल्पान्तरेऽनघ\nत्रिवर्गसाधनं पुण्यं शतकोटिप्रविस्तरम्  ४\nनिर्दग्धेषु च लोकेषु वाजिरूपेण वै मया\nअङ्गानि चतुरो वेदान्पुराणं न्यायविस्तरम्  ५\nमीमांसां धर्मशास्त्रं च परिगृह्य मया कृतम्\nमत्स्यरूपेण च पुनः कल्पादावुदकार्णवे  ६\nअशेषमेतत्कथितमुदकान्तर्गतेन च\nश्रुत्वा जगाद च मुनीन्प्रति देवांश्चतुर्मुखः  ७\nप्रवृत्तिः सर्वशास्त्राणां पुराणस्याभवत्ततः\nकालेनाग्रहणं दृष्ट्वा पुराणस्य ततो नृप  ८\nव्यासरूपमहं कृत्वा संहरामि युगे युगे\nचतुर्लक्षप्रमाणेन द्वापरे द्वापरे सदा  ९\nतथाष्टादशधा कृत्वा भूर्लोकेऽस्मिन्प्रकाश्यते\nअद्यापि देवलोकेऽस्मिञ् छतकोटिप्रविस्तरम्  १०\nतदर्थोऽत्र चतुर्लक्षं संक्षेपेण निवशितः\nपुराणानि दशाष्टौ च साम्प्रतं तदिहोच्यते  ११\nनामतस्तानि वक्ष्यामि शृणुध्वं मुनिसत्तमाः\nब्रह्मणाभिहितं पूर्वं यावन्मात्रं मरीचये  १२\nब्राह्मं त्रिदशसाहस्रं पुराणं परिकीर्त्यते\nलिखित्वा तच्च यो दद्याज्जलधेनुसमन्वितम्\nवैशाखपूर्णिमायां च ब्रह्मलोके महीयते  १३\nएतदेव यदा पद्ममभूद्धैरण्मयं जगत्\nतद्वृत्तान्ताश्रयं तद्वत्पाद्ममित्युच्यते बुधैः\nपाद्मं तत्पञ्चपञ्चाशत्सहस्राणीह कथ्यते  १४\nतत्पुराणं च यो दद्यात्सुवर्णकमलान्वितम्\nज्येष्ठे मासि तिलैर्युक्तमश्वमेधफलं लभेत्  १५\nवाराहकल्पवृत्तान्तमधिकृत्य पराशरः\nयत्प्राह धर्मानखिलांस्तद्युक्तं वैष्णवं विदुः  १६\nतदाषाढे च यो दद्याद् घृतधेनुसमन्वितम्\nपौर्णमास्यां विपूतात्मा स पदं याति वारुणम्\nत्रयोविंशतिसाहस्रं तत्प्रमाणं विदुर्बुधाः  १७\nश्वेतकल्पप्रसङ्गेन धर्मान्वायुरिहाब्रवीत्\nयत्र तद्वायवीयं स्याद्रुद्र माहात्म्यसंयुतम्\nचतुर्विंशसहस्राणि पुराणं तदिहोच्यते  १८\nश्रावण्यां श्रावणे मासि गुडधेनुसमन्वितम्\nयो दद्याद्वृषसंयुक्तं ब्राह्मणाय कुटुम्बिने\nशिवलोके स पूतात्मा कल्पमेकं वसेन्नरः  १९\nयत्राधिकृत्य गायत्रीं वर्ण्यते धर्मविस्तरः\nवृत्रासुरवधोपेतं तद्भागवतमुच्यते  २०\nसारस्वतस्य कल्पस्य मध्ये ये स्युर्नरोत्तमाः\nतद्वृत्तान्तोद्भवं लोके तद्भागवतमुच्यते  २१\nलिखित्वा तच्च यो दद्याद्धेमसिंहसमन्वितम्\nपौर्णमास्यां प्रौष्ठपद्यां स याति परमां गतिम्\nअष्टादश सहस्राणि पुराणं तत्प्रचक्षते  २२\nयत्राह नारदो धर्मान्बृहत्कल्पाश्रयाणि च\nपञ्चविंशत्सहस्राणि नारदीयं तदुच्यते  २३\nआश्विने पञ्चदश्यां तु दद्याद्धेनुसमन्वितम्\nपरमां सिद्धिमाप्नोति पुनरावृत्तिदुर्लभाम्  २४\nयत्राधिकृत्य शकुनीन्धर्माधर्मविचारणा\nव्याख्याता वै मुनिप्रश्ने मुनिभिर्धर्मचारिभिः  ५३.२५\nमार्कण्डेयेन कथितं तत्सर्वं विस्तरेण तु\nपुराणं नवसाहस्रं मार्कण्डेयमिहोच्यते  २६\nप्रतिलिख्य च यो दद्यात्सौवर्णकरिसंयुतम्\nकार्त्तिक्यां पुण्डरीकस्य यज्ञस्य फलभाग्भवेत्  २७\nयत्तदीशानकं कल्पं वृत्तान्तमधिकृत्य च\nवसिष्ठायाग्निना प्रोक्तमाग्नेयं तत्प्रचक्षते  २८\nलिखित्वा तच्च यो दद्याद्धेमपद्मसमन्वितम्\nमार्गशीर्ष्यां विधानेन तिलधेनुसमन्वितम्  २९\nतच्च षोडशसाहस्रं सर्वक्रतुफलप्रदम्\nयः प्रदधन्नरः सोऽथ स्वर्गलोके महीयते  ३०\nयत्राधिकृत्य माहात्म्यमादित्यस्य चतुर्मुखः\nअघोरकल्पवृत्तान्तप्रसङ्गेन जगत्स्थितिम्\nमनवे कथयामास भूतग्रामस्य लक्षणम्  ३१\nचतुर्दश सहस्राणि तथा पञ्च शतानि च\nभविष्यचरितप्रायं भविष्यं तदिहोच्यते  ३२\nतत्पौषे मासि यो दद्यात्पौर्णमास्यां विमत्सरः\nगुडकुम्भसमायुक्तमग्निष्टोमफलं भवेत्  ३३\nरथंतरस्य कल्पस्य वृत्तान्तमधिकृत्य च\nसावर्णिना नारदाय कृष्णमाहात्म्यमुत्तमम्  ३४\nयत्र ब्रह्मवराहस्य चोदन्तं वर्णितं मुहुः\nतदष्टादशसाहस्रं ब्रह्मवैवर्तमुच्यते  ३५\nपुराणं ब्रह्मवैवर्तं यो दद्यान्माघमासि च\nपौर्णमास्यां शुभदिने ब्रह्मलोके महीयते  ३६\nयत्राग्निलिङ्गमध्यस्थः प्राह देवो महेश्वरः\nधर्मार्थकाममोक्षार्थमाग्नेयमधिकृत्य च  ३७\nकल्पान्ते लैङ्गमित्युक्तं पुराणं ब्रह्मणा स्वयम्\nतदेकादशसाहस्रं फाल्गुन्यां यः प्रयच्छति\nतिलधेनुसमायुक्तं स याति शिवसाम्यताम्  ३८\nमहावराहस्य पुनर्माहात्म्यमधिकृत्य च\nविष्णुनाभिहितं क्षोण्यै तद्वाराहमिहोच्यते  ३९\nमानवस्य प्रसङ्गेन कल्पस्य मुनिसत्तमाः\nचतुर्विंशत्सहस्राणि तत्पुराणमिहोच्यते  ४०\nकाञ्चनं गरुडं कृत्वा तिलधेनुसमन्वितम्\nपौर्णमास्यां मधौ दद्याद् ब्राह्मणाय कुटुम्बिने\nवराहस्य प्रसादेन पदमाप्नोति वैष्णवम्  ४१\nयत्र माहेश्वरान्धर्मानधिकृत्य च षण्मुखः\nकल्पे तत्पुरुषं वृत्तं चरितैरुपबृंहितम्  ४२\nस्कान्दं नाम पुराणं च ह्येकाशीतिर्निगद्यते\nसहस्राणि शतं चैकमिति मर्त्येषु गद्यते  ४३\nपरिलिख्य च यो दद्याद्धेमशूलसमन्वितम्\nशैवं पदमवाप्नोति मीने चोपागते रवौ  ४४\nत्रिविक्रमस्य माहात्म्यमधिकृत्य चतुर्मुखः\nत्रिवर्गमभ्यधात्तच्च वामनं परिकीर्तितम्  ४५\nपुराणं दशसाहस्रं कूर्मकल्पानुगं शिवम्\nयः शरद्विषुवे दद्याद्वैष्णवं यात्यसौ पदम्  ४६\nयत्र धर्मार्थकामानां मोक्षस्य च रसातले\nमाहात्म्यं कथयामास कूर्मरूपी जनार्दनः  ४७\nइन्द्र द्युम्नप्रसङ्गेन ऋषिभ्यः शक्रसंनिधौ\nअष्टादश सहस्राणि लक्ष्मीकल्पानुषङ्गिकम्  ४८\nयो दद्यादयने कूर्मं हेमकूर्मसमन्वितम्\nगोसहस्रप्रदानस्य फलं सम्प्राप्नुयान्नरः  ४९\nश्रुतीनां यत्र कल्पादौ प्रवृत्त्यर्थं जनार्दनः\nमत्स्यरूपेण मनवे नरसिंहोपवर्णनम्  ५३.५०\nअधिकृत्याब्रवीत्सप्तकल्पवृत्तं मुनीश्वराः\nतन्मात्स्यमिति जानीध्वं सहस्राणि चतुर्दश  ५१\nविषुवे हेममत्स्येन धेन्वा चैव समन्वितम्\nयो दद्यात्पृथिवी तेन दत्ता भवति चाखिला  ५२\nयदा च गारुडे कल्पे विश्वाण्डाद्गरुडोद्भवम्\nअधिकृत्याब्रवीत्कृष्णो गारुडं तदिहोच्यते  ५३\nतदष्टादशकं चैकं सहस्राणीह पठ्यते\nसौवर्णहंससंयुक्तं यो ददाति पुमानिह\nस सिद्धिं लभते मुख्यां शिवलोके च संस्थितिम्  ५४\nब्रह्मा ब्रह्माण्डमाहात्म्यमधिकृत्याब्रवीत्पुनः\nतच्च द्वादशसाहस्रं ब्रह्माण्डं द्विशताधिकम्  ५५\nभविष्याणां च कल्पानां श्रूयते यत्र विस्तरः\nतद्ब्रह्माण्डपुराणं च ब्रह्मणा समुदाहृतम्  ५६\nयो दद्यात्तद्व्यतीपाते पीतोर्णायुगसंयुतम्\nराजसूयसहस्रस्य फलमाप्नोति मानवः\nहेमधेन्वा युतं तच्च ब्रह्मलोकफलप्रदम्  ५७\nचतुर्लक्षमिदं प्रोक्तं व्यासेनाद्भुतकर्मणा\nमत्पितुर्मम पित्रा च मया तुभ्यं निवेदितम्  ५८\nइह लोकहितार्थाय संक्षिप्तं परमर्षिणा\nइदमद्यापि देवेषु शतकोटिप्रविस्तरम्  ५९\nउपभेदान्प्रवक्ष्यामि लोके ये सम्प्रतिष्ठिताः\nपाद्मे पुराणे यत्रोक्तं नरसिंहोपवर्णनम्\nतच्चाष्टादशसाहस्रं नारसिंहमिहोच्यते  ६०\nनन्दाया यत्र माहात्म्यं कार्त्तिकेयेन वर्ण्यते\nनन्दीपुराणं तल्लोकैराख्यातमिति कीर्त्यते  ६१\nयत्र साम्बं पुरस्कृत्य भविष्यति कथानकम्\nप्रोच्यते तत्पुनर्लोके साम्बमेतन्मुनिव्रताः  ६२\nपुरातनस्य कल्पस्य पुराणानि विदुर्बुधाः\nधन्यं यशस्यमायुष्यं पुराणानामनुक्रमम्\nएवमादित्यसंज्ञा च तत्रैव परिगद्यते  ६३\nअष्टादशभ्यस्तु पृथक् पुराणं यत्प्रदिश्यते\nविजानीध्वं द्विजश्रेष्ठास्तदेतेभ्यो विनिर्गतम्  ६४\nपञ्चाङ्गानि पुराणेषु आख्यानकमिति स्मृतम्\nसर्गश्च प्रतिसर्गश्च वंशो मन्वन्तराणि च\nवंश्यानुचरितं चैव पुराणं पञ्चलक्षणम्  ६५\nब्रह्मविष्ण्वर्करुद्रा णां माहात्म्यं भुवनस्य च\nससंहारप्रदानां च पुराणे पञ्चवर्णके  ६६\nधर्मश्चार्थश्च कामश्च मोक्षश्चैवात्र कीर्त्यते\nसर्वेष्वपि पुराणेषु तद्विरुद्धं च यत्फलम्  ६७\nसात्त्विकेषु पुराणेषु माहात्म्यमधिकं हरेः\nराजसेषु च माहात्म्यमधिकं ब्रह्मणो विदुः  ६८\nतद्वदग्नेश्च माहात्म्यं तामसेषु शिवस्य च\nसंकीर्णेषु सरस्वत्याः पितॄणां च निगद्यते  ६९\nअष्टादश पुराणानि कृत्वा सत्यवतीसुतः\nभारताख्यानमखिलं चक्रे तदुपबृंहितम्\nलक्षेणैकेन यत्प्रोक्तं वेदार्थपरिबृंहितम्  ७०\nवाल्मीकिना तु यत्प्रोक्तं रामोपाख्यानमुत्तमम्\nब्रह्मणाभिहितं यच्च शतकोटिप्रविस्तरम्  ७१\nआहृत्य नारदायैवं तेन वाल्मीकये पुनः\nवाल्मीकिना च लोकेषु धर्मकामार्थसाधनम्\nएवं सपादाः पञ्चैते लक्षा मर्त्ये प्रकीर्तिताः  ७२\nपुरातनस्य कल्पस्य पुराणानि विदुर्बुधाः\nधन्यं यशस्यमायुष्यं पुराणानामनुक्रमम्\nयः पठेच्छृणुयाद्वापि स याति परमां गतिम्  ७३\nइदं पवित्रं यशसो निधानमिदं पितॄणामतिवल्लभं च\nइदं च देवेष्वमृतायितं च नित्यं त्विदं पापहरं च पुंसाम्  ७४\nइति श्रीमात्स्ये महापुराणे पुराणानुक्रमणिकाभिधानं नाम त्रिपञ्चाशोऽध्यायः  ५३"
  }
]
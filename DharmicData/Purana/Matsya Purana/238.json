[
  {
    "text": "शान्तिविधानवर्णनम्।"
  },
  {
    "text": "गर्ग उवाच।\nप्रासादतोरणाट्टाल द्वारप्राकारवेश्मनाम्।\nनिर्निमित्तन्तु पतनं दृढानां राजमृत्यवे ।। २३८.१ ।।"
  },
  {
    "text": "रजसा वाथ धूमेन दिशो यत्र समाकुलाः।\nआदित्यचन्द्रताराश्च विवर्णा भयवृद्धये ।। २३८.२ ।।"
  },
  {
    "text": "राक्षसा यत्र दृश्यन्ते ब्राह्मणाश्च विधर्मिणः।\nऋतवश्चविपर्यस्ता अपूज्यः पूज्यते जनैः ।। २३८.३ ।।"
  },
  {
    "text": "नक्षत्राणि वियोगानि तन्महद्भय लक्षणम्।\nकेतूदयोपरागौ च छिद्रं वा शशिसूर्य्ययोः ।। २३८.४ ।।"
  },
  {
    "text": "ग्रहर्क्षविकृतिर्यत्र तत्रापि भयमादिशेत्।\nस्त्रियश्च कलहायन्ते बाला निघ्नन्ति बालकान् ।। २३८.५ ।।"
  },
  {
    "text": "क्रियाणामुचितानाञ्च विच्छित्तिर्यत्र जायते।\nहूयमानस्तु यत्राग्निर्दीप्यते न च शान्तिषु ।। २३८.६ ।।"
  },
  {
    "text": "पिपीलिकाश्च क्रव्यादा यान्ति चोत्तरतस्तथा।\nपूर्णकुम्भाः स्रवन्ते च हविर्वा विप्र लुप्यते ।। २३८.७ ।।"
  },
  {
    "text": "मङ्गल्याश्च गिरो यत्र न श्रूयन्ते समन्ततः।\nक्षवथुर्बाधते वाथ प्रहसन्ति स्रवन्ति च ।। २३८.८ ।।"
  },
  {
    "text": "न च देवेषु वर्तन्ते यथावद् ब्राह्मणेषु च।\nमन्दघोषाणि वाद्यानि वाद्यन्ते विस्वराणि च ।। २३८.९ ।।"
  },
  {
    "text": "गुरुमित्रद्विषो यत्र शत्रुपूजारता नराः।\nब्राह्मणान् सुहृदो मान्यान् जनो यत्रावमन्यते ।। २३८.१० ।।"
  },
  {
    "text": "शान्तिमङ्गलहोमेषु नास्तिक्यं यत्र जायते।\nराजा वा म्रियते तत्र स देशो वा विनश्यति ।।  २३८.११ ।।"
  },
  {
    "text": "राज्ञो विनाशे सम्प्राप्ते निमित्तानि निबोध मे।\nब्राह्मणान् प्रथमं द्वेष्टि ब्राह्मणैश्च विरुध्यते ।।  २३८.१२ ।।"
  },
  {
    "text": "ब्राह्मणस्वानि चादत्ते ब्राह्मणांश्च जिघांसति।\nन च स्मरति कृत्येषु याचितश्च प्रकुप्यति ।।  २३८.१३ ।।"
  },
  {
    "text": "रमते निन्दया तेषां प्रशंसां नाभिनन्दति।\nअपूर्वन्तु करं लोभात्तथा पातयते जने ।।  २३८.१४ ।।"
  },
  {
    "text": "एतेष्वभ्यर्चयेच्छक्रं सपत्नीकं द्विजोत्तम!।\nभोज्यानि चैव कार्याणि सुराणां बलयस्तथा\nसन्तो विप्राश्च पूज्याः स्युस्तेभ्यो दानञ्च दीयताम् ।।  २३८.१५ ।।"
  },
  {
    "text": "गावश्च देया द्विजपुङ्गवेभ्यो भुवस्तथा काञ्चनमम्बराणि।\nहोमश्च कार्योऽमरपूजनञ्च एवं कृते पापमुपैति शान्तिम् ।।  २३८.१६ ।।"
  }
]
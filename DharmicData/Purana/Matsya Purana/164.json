[
  {
    "text": "मनुमत्स्यसंवादवर्णनम्।"
  },
  {
    "text": "ऋषय उचुः।\nकथितं नरसिंहस्य माहात्म्यं विस्तरेण च।\nपुनस्तस्यैव माहात्म्यमन्यद्विस्तरतो वद ।। १६४.१"
  },
  {
    "text": "पद्मरूपमभूदेतत् कथं हेममयं जगत्।\nकथञ्च वैष्णवी सृष्टिः पद्ममध्येऽभवत्पुरा ।। १६४.२"
  },
  {
    "text": "सूत उवाच।\nश्रुत्वा च नरसिंहस्य माहात्म्यं रविनन्दनः।\nविस्मयोत्फुल्ल नयनः पुनः प्रप्रच्छ केशवम्।। १६४.३"
  },
  {
    "text": "मनुरुवाच।\nकथं पाद्मे महाकल्पे तव पद्ममयं जगत्।\nजलार्णवगतस्येह नाभौ जातं जनार्दन! ।। १६४.४"
  },
  {
    "text": "प्रभावात् पद्मनाभस्य स्वपतः सागराम्भसि।\nपुष्करे च कथं भूता देवाः सर्षिगणाः पुरा ।। १६४.५"
  },
  {
    "text": "एनमाख्याहि निखिलं योगं योगविदाम्पते!।\nश्रृण्वतस्तस्य मे कीर्तिः न तृप्तिरुपजायते ।। १६४.६"
  },
  {
    "text": "कियता चैव कालेन शेते वै पुरुषोत्तमः।\nकियन्तं वा स्वपिति च कोऽस्य कालस्य सम्भवः ।। १६४.७"
  },
  {
    "text": "कियतावाथ कालेन ह्युत्तिष्ठति महायशाः।\nकथञ्चोत्थाय भगवान् सृजते निखिलं जगत् ।। १६४.८"
  },
  {
    "text": "के प्रजापतयस्तावदासन् पूर्वं महामुने!।\nकथं निर्मितवांश्चैव चित्रं लोकं सनातनम् ।। १६४.९"
  },
  {
    "text": "प्रथमेकार्णवे शून्ये नष्टस्थावरजङ्गमे।\nदग्धदेवासुरनरे प्रनष्टोरगराक्षसे ।। १६४.१०"
  },
  {
    "text": "नष्टानिलानले लोके नष्टाकाशमहीतले।\nकेवलं गह्वरीभूते महाभूतविपर्यये ।। १६४.११"
  },
  {
    "text": "विभुर्महाभूतपतिर्महातेजा महाकृतिः।\nआस्ते सुरवरश्रेष्ठो विधिमास्थाय योगवित् ।। १६४.१२"
  },
  {
    "text": "श्रृणुयां परया भक्त्या ब्रह्मन्नेतदशेषतः।\nवक्तुमर्हसि धर्मिष्ठ!। यशो नारायणात्मकम् ।। १६४.१३"
  },
  {
    "text": "श्रद्धया चोपविष्टानां भगवान्!वक्तुमर्हसि।\nमत्स्य उवाच।\nनारायणस्य यशसः श्रवणे या तव स्पृहा ।। १६४.१४"
  },
  {
    "text": "तद्वंश्यान्वयभूतस्य न्याय्यं रविकुलर्षभ!।\nश्रृणुष्वादिपुराणेषु वेदेभ्यश्च यथाश्रुतम् ।। १६४.१५"
  },
  {
    "text": "ब्राह्मणानाञ्च वदतां श्रुत्वा वै सुमहात्मनाम्।\nयथा च तपसा दृष्ट्वा बृहस्पति समद्युतिः ।। १६४.१६"
  },
  {
    "text": "पराशरसुतः श्रीमान् गुरुर्द्वैपायनोऽब्रवीत्।\nतत्तेऽहं कथयिष्यामि यथाशक्ति यथाश्रुति ।। १६४.१७"
  },
  {
    "text": "यद्विज्ञातुं मया शक्यमृषिमात्रेण सत्तमाः!।\nकः समुत्सहते ज्ञातुं परं नारायणात्मकम् ।। १६४.१८"
  },
  {
    "text": "विश्वायनश्च यद्ब्रह्मा न देवयति तत्त्वतः।\nतत्कर्म्म विश्वदेदानां तद्रहस्यं महर्षिणाम् ।। १६४.१९"
  },
  {
    "text": "तमीज्यं सर्वयज्ञानां तत्तत्त्वं सर्वदर्शिनाम्।\nतदध्यात्मविदां चिन्त्यं नरकं न विकर्मिणाम् ।। १६४.२०"
  },
  {
    "text": "अधिदैवञ्च अध्यात्ममधियज्ञं सुसंज्ञितम्।\nतद्भूतमधिभूतञ्च तत्परं परमर्षिणाम् ।। १६४.२१"
  },
  {
    "text": "स यज्ञो वेदनिर्दिष्टस्तत्तपः कवयो विदुः।\nयः कर्ता कारको बुद्धिर्मनः क्षेत्रज्ञ एव च ।। १६४.२२"
  },
  {
    "text": "प्रणवः पुरुषः शास्ता एकश्चेति विभाव्यते।\nप्राणः पञ्चविधश्चैव ध्रुव अक्षर एव च ।। १६४.२३"
  },
  {
    "text": "कालः शाकश्च यन्ता च द्रष्टा स्वाध्याय एव च।\nउच्यते विविधैर्देवः स एवायं न तत्परम् ।। १६४.२४"
  },
  {
    "text": "स एव भगवान् सर्वं करोति विकरोति च।\nसोऽस्मान् कारयते सर्वान् सोऽत्येति व्याकुलीकृतान् ।। १६४.२५"
  },
  {
    "text": "यतामहे तमेवाद्यन्तमेवेच्छाम निर्वृताः।\nयो वक्ता यच्च वक्तव्यं यच्चाहं तद् ब्रवीमि वः ।। १६४.२६"
  },
  {
    "text": "श्रूयते यच्च वै श्राव्यं यच्चान्यत् परिजल्प्यते।\nयाः कथाश्चैव वर्तन्ते श्रुतयो वाथ तत्पराः ।। १६४.२७"
  },
  {
    "text": "विश्वं विश्वपतिर्यश्च स तु नारायणः स्मृतः।\nयत् सत्यं यदमृतमक्षरं परं यत् यद्भूतं परममिदं च यद् भविष्यत् ।\nयत् किञ्चिच्चरमचरं यदस्ति चान्यत् तत् सर्वं पुरुषवरः प्रभुः पुराणः ।। १६४.२८"
  }
]
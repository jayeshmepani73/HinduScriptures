[
  {
    "text": "सूर्यरथवर्णनम्।\nसूत उवाच।\nस रथोऽधिष्ठितो देवैर्मासि मासि यथाक्रमम्।\nततो वहत्यथादित्यं बहुभिर्ऋषिभिः सह।। १२६.१ ।।"
  },
  {
    "text": "गन्धर्वैरप्सरोभिश्च सर्पग्रामणि राक्षसैः।\nएते वसन्ति वै सूर्य्ये मासौ द्वौ द्वौ क्रमेण च।। १२६.२ ।।"
  },
  {
    "text": "धाता यमा पुलस्त्यश्च पुलहश्च प्रजापती।\nउरगौ वासुकिश्चैव सङ्गीर्णश्चैव तावुभौ।। १२६.३ ।।"
  },
  {
    "text": "तुम्बरुर्नारदश्चैव गन्धर्वौ गायताम्बरौ।\nकृतस्थल अप्सराश्चैव या च सा पुञ्जिकस्थली।। १२६.४ ।।"
  },
  {
    "text": "ग्रामण्यौ रथकृत्तस्य रथौजाश्चैव तावुभौ।\nरक्षोहेतिः प्रहेतिश्च यातुधानादुभौ स्मृतौ।। १२६.५ ।।"
  },
  {
    "text": "मधुमाधवयोर्ह्येष गणो वसति भास्करे।\nवसन् ग्रीष्मे तु द्वौ मासौ मित्रश्च वरुणश्च वै।। १२६.६ ।।"
  },
  {
    "text": "ऋषिरत्रिर्वसिष्ठश्च नागौ तक्षकरम्भकौ।\nमेनका सहधन्या च हाहा हूहूश्च---गायकौ।। १२६.७ ।।"
  },
  {
    "text": "रथन्तरश्च ग्रामण्यौ रथकृच्छैव तावुभौ।\nपौरुषेयो वधश्चैव यातुधानौ तु तौ स्मृतौ।। १२६.८ ।।"
  },
  {
    "text": "एते वसन्ति वै सूर्य्ये मासयोः शुचिशुक्रयोः।\nततः सूर्य्ये पुनश्चान्या निवसन्ति स्म देवताः।। १२६.९ ।।"
  },
  {
    "text": "इन्द्रश्चैव विवस्वांश्च अङ्गिरा भृगुरेव च।\nएलापत्रस्तथा सर्पः शङ्खपालश्च पन्नगः।। १२६.१० ।।"
  },
  {
    "text": "विश्वावसुसुसेनौ च प्रातश्चैव रथश्च हि।\nप्रम्लोचेत्यप्सराश्चैव निम्लोचन्ती च ते उभे।। १२६.११ ।।"
  },
  {
    "text": "यातुधानस्तथा हेतिर्व्याघ्रश्चैव तु तावुभौ।\nनभस्य नभसोरेतैर्वसन्तश्च दिवाकरे।। १२६.१२ ।।"
  },
  {
    "text": "मासौ द्वौ देवताः सूर्य्यो वसन्ति च शरद्रृतौ।\nपर्यन्यश्चैव पूषा च भरद्वाजः सगौतमः।। १२६.१३ ।।"
  },
  {
    "text": "चित्रसेनश्च गन्धर्वस्तथा वा सुरुचिश्च यः।\nविश्वाची च घृताची च उभेते पुण्यलक्षणे।। १२६.१४ ।।"
  },
  {
    "text": "नागश्चैरावतश्चैव विश्रुतश्च धनञ्जयः।\nसेनजिच्च सुषेणश्च सेनानी ग्रामणीस्तथा।। १२६.१५ ।।"
  },
  {
    "text": "चारोवातश्च द्वावेतौ यातुधानावुभौ स्मृतौ।\nवसन्त्ये ते च वै सूर्य्ये मासयोश्च त्विषोर्जयोः।। १२६.१६ ।।"
  },
  {
    "text": "हेमन्तिकौ च द्वौ मासौ निवसन्ति दिवाकरे।\nअंशो भगश्च द्वावेतौ कश्यपश्च क्रतुश्च ।। १२६.१७ ।।"
  },
  {
    "text": "भुजङ्गश्च महापत्यसर्पः कर्कोटकस्तथा।\nचित्रसेनश्च गन्धर्वः पूर्णायुश्चैव गायनौ।। १२६.१८ ।।"
  },
  {
    "text": "अप्सराः पूर्वचित्तिश्च गन्धर्वाह्युर्वशी च या।\nतक्षा वारिष्टनेमिश्च सेनानीग्रामणीश्च तौ।। १२६.१९ ।।"
  },
  {
    "text": "विद्युत् सूर्य्यश्च तावुग्रौ यातुधानौ तु तौ स्मृतौ।\nसहे चैव सहस्ये च वसन्त्ये ते दिवाकरे।। १२६.२० ।।"
  },
  {
    "text": "ततस्तु शिशिरे चापि मासयोर्निवसन्ति ते।\nत्वष्टा विष्णुर्जमदग्निर्विश्वामित्रस्तथैव च।। १२६.२१ ।।"
  },
  {
    "text": "काद्रवेयौ यथा नागौ कम्बलाश्वतरावुभौ।\nगन्धर्वौ धृतराष्ट्रश्च सूर्यवर्चाश्च तावुभौ।। १२६.२२ ।।"
  },
  {
    "text": "तिलोत्तमाप्सराश्चैव देवी रम्भा मनोरमा।\nग्रामणीर्ऋतजिच्चैव स्त्यजिच्च महाबलः।। १२६.२३ ।।"
  },
  {
    "text": "ब्रह्मोपेतश्च वै रक्षो यज्ञोपेतस्तथैव च।\nइत्येते निवसन्तिस्म द्वौ द्वौ मासौ दिवाकरे।। १२६.२४ ।।"
  },
  {
    "text": "स्थानाभिमानिनो ह्येते गणा द्वादशसप्तकाः।\nसूर्यमापादयन्त्येते तेजसा तेज उत्तमम्।। १२६.२५ ।।"
  },
  {
    "text": "ग्रथितैस्तु वचोभिश्च स्तुवन्ति ऋषयो रविम्।\nगन्धवाप्सरसश्चैव गीतनृत्यैरुपासते।। १२६.२६ ।।"
  },
  {
    "text": "विद्याग्रामणिनो यक्षाः कुर्वन्त्याभीषु संग्रहम्।\nसर्पाः सर्पन्ति वै सूर्यो यातुधानानुयान्ति च।। १२६.२७ ।।"
  },
  {
    "text": "वालखिल्या नयन्त्यस्तं परिवार्योदयाद्रविम्।\nएतेषामेव देवानां यथावीर्य्यं यथा तपः।। १२६.२८ ।।"
  },
  {
    "text": "यथायोगं यथाधर्मं यथातत्त्वं यथाबलम्।\nतथा तपत्यसौ सूर्य्यस्तेषामिद्वस्तु तेजसा।। १२६.२९ ।।"
  },
  {
    "text": "भूतानामशुभं सर्वं व्यपोहति स्वतेजसा।\nमानवानां शुभैर्ह्येतैर्ह्रियते दुरितन्तु वै।। १२६.३० ।।"
  },
  {
    "text": "दुरितं शुभचाराणां व्यपोहन्ति क्वचित् क्वचित्।\nएते सहैवसूर्येण भ्रमन्ति सानुगा दिवि।। १२६.३१ ।।"
  },
  {
    "text": "तपन्तश्च जपन्तश्च ह्लादयन्तश्च वै प्रजाः।\nगोपायन्तिस्म भूतानि ईहन्ते ह्यनुकम्पया।। १२६.३२ ।।"
  },
  {
    "text": "स्थानाभिमानिनां ह्येतत् स्थानं मन्वन्तरेषु वै।\nअतीतानागातानाञ्च वर्तन्ते साम्प्रतञ्च ये।। १२६.३३ ।।"
  },
  {
    "text": "एवं वसन्ति वै सूर्य्ये सप्तकास्ते चतुर्दश।\nचतुर्दशेषु वर्त्तन्ते गणा मन्वन्तरेषु वै।। १२६.३४ ।।"
  },
  {
    "text": "ग्रीष्मे हिमे च वर्षासु च मुञ्चमानो\nघर्मं हिमञ्च वर्षञ्च निशां दिनञ्च।। १२६.३५ ।।"
  },
  {
    "text": "गच्छत्यसावनुदिनं परिवृत्य रश्मीन् देवान् पितृंश्च\nमनुजाश्च सुतर्पयन्वै।।\nशुक्ले च कृष्णे तदहः क्रमेण कालक्षये चैव सुराः पिवन्ति।\nमासेन तच्चामृतमस्य मृष्टं सुवृष्टये रश्मिषु रक्षितं तु।। १२६.३६ ।।"
  },
  {
    "text": "सर्वेऽमृतं तत् पितरः पिबन्ति देवाश्च सौम्याश्च तथैव काव्याः।\nसूर्य्येण गोभिर्हविवर्द्धिताभिरद्भिः पुनश्चैव समुच्छ्रिताभिः।। १२६.३७ ।।"
  },
  {
    "text": "वृष्ट्याभिवृष्टाभिरथौषधीभिर्मत्या अथान्नेन क्षुधं जयन्ति।\nतृप्तिश्चाप्यमृतेनार्द्धमासं सुराणां मासे स्वाहाभिः स्वधया पितॄणाम्।।\nअनेन जीवन्त्यनिशं मनुष्याः सूर्य्यः श्रितन्तद्वि बिभर्ति गोभिः।। १२६.३८ ।।"
  },
  {
    "text": "इत्येष एकचक्रेण सूर्य्यस्तूर्णं प्रसर्पति।\nतत्र तैरक्रमैरश्वैः सर्पतेऽसौ दिनक्षये।। १२६.३९ ।।"
  },
  {
    "text": "हरिर्हरिद्भिर्ह्रियते तुरङ्गमैः पिबत्यथापो हरिभिः सहस्रधा।\nपुनः प्रमुञ्चत्यथ ताश्च यो हरिः समुह्यमानो हरिभिस्तुरङ्गमैः।। १२६.४० ।।"
  },
  {
    "text": "अहोरात्रं रथेनासावेकचक्रेण वै भ्रमन्।\nसप्तद्वीपसमुद्रांस्तु सप्तभिः सप्तभिर्द्रुतम्।। १२६.४१ ।।"
  },
  {
    "text": "च्छन्दोरूपैश्च तैरश्वैर्यतश्चक्रं ततः स्थितिः।\nकामरूपैः सकृद्युक्तैः कामगैस्तैर्मनोजवैः।। १२६.४२ ।।"
  },
  {
    "text": "हिरतैरव्यथैः पिङ्गैरीश्वरैर्ब्रह्मवादिभिः।\nवाह्यतोऽनन्तरञ्चैव मण्डलं दिवसः क्रमात्।। १२६.४३ ।।"
  },
  {
    "text": "कल्पादौ सम्प्रयुक्ताश्च वहन्त्याभूतसंप्लवम्।\nआवृतो वालखिल्यैश्च भ्रमते रात्र्यहानि तु।। १२६.४४ ।।"
  },
  {
    "text": "ग्रथितैः स्ववचोभिश्च स्तूयमानो महर्षिभिः।\nसेव्यते गीतनृत्यैश्च गन्धर्वाप्सरसाङ्गणैः।। १२६.४५ ।।"
  },
  {
    "text": "तपङ्गैः पतगैरश्वैर्भ्राम्यमाणो दिवस्पतिः।\nवीथ्याश्रयाणि चरति नक्षत्राणि तथा रशी।। १२६.४६ ।।"
  },
  {
    "text": "ह्रासवृद्धी तथैवास्य रश्मयः सूर्यवत् स्मृताः।\nत्रिचक्रोभयतोऽश्वश्च विज्ञेयः शशिनो रथः।। १२६.४७ ।।"
  },
  {
    "text": "अपाङ्गर्भसमुत्पन्नो रथः साश्वः ससारथिः।\nसहारैस्तै स्त्रिभिश्चक्रैर्युक्तः शुक्तैर्हयोत्तमैः।। १२६.४८ ।।"
  },
  {
    "text": "दशभिस्तुरगैर्दिव्यैरसङ्गैस्तन्मनोजवैः।\nसकृद्‌युक्ते रथे तस्मिन् वहन्तस्त्वायुगक्षयम्।। १२६.४९ ।।"
  },
  {
    "text": "संग्रहीता रथे तस्मिन् श्वेतश्चक्षुः श्रवाश्च वै।\nअश्वास्तमेकवर्णास्ते वहन्ते शङ्कवर्चसः।। १२६.५० ।।"
  },
  {
    "text": "अजश्च त्रिपथश्चैव वृषो वाजी नरो हयः।\nअंशुमान् सप्तधातुश्च हंसो व्योम मृगस्तथा।। १२६.५१ ।।"
  },
  {
    "text": "इत्येते नामभिश्चैव दश चन्द्रमसो हयाः।\nएवं चन्द्रमसं देवं वहन्ति स्मायुगक्षयम्।। १२६.५२ ।।"
  },
  {
    "text": "देवैः परिवृतः सोमः पितृभिः सह गच्छति।\nसोमस्य शुक्लपक्षादौ भाष्करे परतः स्थिते।। १२६.५३ ।।"
  },
  {
    "text": "आपूर्यते परो भागाः सोमस्य तु अहः क्रमात्।\nततः पीतक्षयं सोमं युगपद् व्यापयन् रविः।। १२६.५४ ।।"
  },
  {
    "text": "पीतं पञ्चदशाहञ्च रश्मिनैकेन भास्करः।\nआपूरयन् ददौ तेन भागं भागमहः क्रमात्।। १२६.५५ ।।"
  },
  {
    "text": "सुषुम्नाप्यायमानस्य शुक्ले वर्द्धन्ति वै कलाः।\nतस्माद्ध्रसन्ति वै कृष्णे शुक्ले ह्याप्याययन्ति च।। १२६.५६ ।।"
  },
  {
    "text": "इत्येवं सूर्य्यवीर्येण चन्द्रस्याप्यायते तनुः।\nपूर्णमास्यां प्रद्रृश्येत शुक्लः सम्पूर्णमण्डलः।। १२६.५७ ।।"
  },
  {
    "text": "एवमाप्यायते सोमः शुक्लपक्षेष्वहः क्रमात्।\nततो द्वितीया प्रभृति बहुलस्य चतुर्दशी।। १२६.५८ ।।"
  },
  {
    "text": "अपां सारमयस्येन्दो रसमात्रात्मकस्य च।\nपिबन्त्यम्बुमयं देवा मधुसौम्यं तथामृतम्।। १२६.५९ ।।"
  },
  {
    "text": "संभृतन्त्वर्द्धमासेन अमृतं सूर्य्यतेजसा।\nभक्षार्थमागतं सोमं पौर्णमास्यामुपासते।। १२६.६० ।।"
  },
  {
    "text": "एकरात्रं सुराः सार्द्धं पितृभिर्ऋषिभिश्च वै।\nसोमस्य कृष्णपक्षादौ भास्कराभिमुखस्य वै।। १२६.६१ ।।"
  },
  {
    "text": "प्रक्षीयते परे ह्यात्मा पीयमानकलाक्रमात्।\nत्रयश्च त्रिंशता सार्द्धं त्रयस्त्रिंशच्छतानि तु।। १२६.६२ ।।"
  },
  {
    "text": "त्रयस्त्रिंशत् सहस्राणि देवाः सोमं पिबन्ति वै।\nइत्येवं पीयमानस्य कृष्णे वर्द्धन्ति ताः कलाः।। १२६.६३ ।।"
  },
  {
    "text": "क्षीयन्ते च ततः शुक्लाः कृष्णा ह्याप्याययन्ति च।\nएवं दिनक्रमात् पीते देवैश्चापि निशाकरे।। १२६.६४ ।।"
  },
  {
    "text": "पीत्वार्द्धमासं गच्छन्ति अमावास्यां सुराश्च ते।\nपितरश्चोपतिष्ठन्ति अमावास्यां निशाकरम्।। १२६.६५ ।।"
  },
  {
    "text": "ततः पञ्चदशे भागे किञ्चिच्छेषे निशाकरे।\nततोऽपराह्णे पितरो यदन्यदिवसे पुनः।। १२६.६६ ।।"
  },
  {
    "text": "पिबन्ति द्विकलं कालं शिष्टास्तास्तु कलास्तु याः।\nविनिस्सृष्टं त्वमावास्यां गभिस्तिब्यस्तदामृतम्।। १२६.६७ ।।"
  },
  {
    "text": "अर्द्धमाससमाप्तौ तु पीत्वा गच्छन्ति तेऽमृतम्।\nसौम्या बर्हिषदश्चैव अग्निष्वात्ताश्च ये स्मृताः।। १२६.६८ ।।"
  },
  {
    "text": "काव्याश्चैव तु ये प्रोक्ताः पितरः सर्व एव ते।\nसम्वत्सराश्च ये काव्या पश्चाद्वा वै द्विजाः स्मृताः।। १२६.६९ ।।"
  },
  {
    "text": "सौम्याः सुतपसौ ज्ञेया सौम्या बर्हिषदस्तथा।\nअग्निष्वात्तास्त्रयश्चैव पितृसर्गस्थिता द्विजाः।। १२६.७० ।।"
  },
  {
    "text": "पितृभिः पीयमानायां पञ्चदश्यान्तु वै कलाम्।\nयावच्च क्षीयते तस्माद् भागः पञ्चदशस्तु सः।। १२६.७१ ।।"
  },
  {
    "text": "अमावास्यां तथा तस्य अन्तरा पूर्यते परः।\nवृद्धिक्षयौ वै पक्षादौ षोड़श्यां शशिनः स्मृतौ।\nएवं सूर्य्यनिमित्ते ते क्षयवृद्वी निशाकरे।। १२६.७२ ।।"
  }
]
[
  {
    "text": "राजधर्मवर्णने राज्ञो देवसाम्यत्ववर्णनम्।"
  },
  {
    "text": "मत्स्य उवाच।\nदण्डप्रणयनार्थाय राजा सृष्टः स्वयम्भुवा।\nदेवभागानुपादाय सर्वभूतादि गुप्तये ।। २२६.१ ।।"
  },
  {
    "text": "तेजसा यदमुं कश्चिन्नैव शक्नोति वीक्षितुम्।\nततो भवति लोकेषु राजा भास्करवत्प्रभुः ।। २२६.२ ।।"
  },
  {
    "text": "यदास्य दर्शने लोकः प्रसादमुपगच्चति।\nनयनानन्दकारित्वात्तदा भवति चन्द्रमाः ।। २२६.३ ।।"
  },
  {
    "text": "यथा यमः प्रियद्वेष्ये प्राप्ते काले प्रयच्छति।\nतथा राज्ञा विधातव्याः प्रजास्तद्वि यमव्रतम् ।। २२६.४ ।।"
  },
  {
    "text": "वरुणेन यथा पाशैर्बद्ध एव प्रदृश्यते।\nतथा पापान्निगृह्णीयाद् व्रतमेतद्वि वारुणम् ।। २२६.५ ।।"
  },
  {
    "text": "परिपूर्णं यथा चन्द्रं दृष्ट्वा हृष्यति मानवः।\nतथा प्रकृतयो यस्मिन् स चन्द्रप्रतिमो नृपः ।। २२६.६ ।।"
  },
  {
    "text": "प्रतापयुक्तस्तेजस्वी नित्यं स्यात् सर्वकर्मसु।\nदुष्टसामन्त हिंस्रेषु राजाग्नेयव्रते स्थितः ।। २२६.७ ।।"
  },
  {
    "text": "यथा सर्वाणि भूतानि बिभ्रतः पार्थिवं व्रतम्।\nइन्द्रस्यार्कस्य वातस्य यमस्य वरुणस्य च ।। २२६.८ ।।"
  },
  {
    "text": "चन्द्रस्याग्नेः पृथिव्याश्च तेजो व्रतं नृपश्चरेत्।\nवार्षिकान् चतुरो मासान् यथेन्द्रोप्यथवर्षति ।। २२६.९ ।।"
  },
  {
    "text": "तथाभिवर्षेत्स्वं राज्यं काममिन्द्रव्रतं स्मृतम्।\nअष्टौ मासान् यथादित्यस्तोयं हरति रश्मिभिः ।। २२६.१० ।।"
  },
  {
    "text": "प्रविश्य सर्वभूतानि यथा चरति मारुतः।\nतथा चारैः प्रवेष्टव्यं व्रतमेतद्धि मारुतम्।। २२६.११ ।।"
  }
]
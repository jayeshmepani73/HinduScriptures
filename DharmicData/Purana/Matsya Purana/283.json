[
  {
    "text": "पञ्चलाङ्गलकमहादानविधिवर्णनम्।"
  },
  {
    "text": "मत्स्य उवाच।\nअथातः सम्प्रवक्ष्यामि महादानमनुत्तमम्।\nपञ्चलांगलकं नाम महापातकनाशनम् ।।  २८३.१"
  },
  {
    "text": "पुण्यां तिथिमथासाद्य युगादि ग्रहणादिकाम्।\nभूमिदानं नरो दद्यात् पञ्चलाङ्गलकान्वितम् ।।  २८३.२"
  },
  {
    "text": "खर्वटं खेटकं वापि ग्रामं वा सस्यशालिनम्।\nनिवर्तनशतं वापि तदर्धं वापि शक्तितः ।।  २८३.३"
  },
  {
    "text": "सारदारुमयान् कृत्वा हलान् पञ्चविचक्षणः।\nसर्वोपकरणैर्युक्तानन्यान् पञ्च च काञ्चनान्\nकुर्य्यात्पञ्चपलादूर्ध्वमासहस्रपलावधि ।।  २८३.४"
  },
  {
    "text": "वृषान् लक्षणसंयुक्तान् दशचैव धुरन्धरान्।\nसुवर्णश्रृङ्गाभरणान् मुक्ता लांगूल भूषणान्।।  २८३.५"
  },
  {
    "text": "रूप्यपादाग्रतिलकान् रक्तकौशेय भूषणान्।\nस्रग्दामचन्दनयुतान् शालायामधिवासयेत् ।।  २८३.६"
  },
  {
    "text": "धरण्यादित्यरुद्रेभ्यः पायसं निर्वपेच्चरुम्।\nएकस्मिन्नेव कुण्डे तु गुरुस्तेभ्यो निवेदयेत् ।।  २८३.७"
  },
  {
    "text": "पलाशसमिधस्तद्वदाज्यं कृष्णतिलास्तथा।\nतुलापुरुषवत्कुर्य्याल्लोकेशावाहनं बुधः ।।  २८३.८"
  },
  {
    "text": "ततो मङ्गलशब्देन शुक्लमाल्याम्बरो बुधः।\nआहूय द्विजदाम्पत्यं हेमसूत्रांगुलीयकैः ।।  २८३.९"
  },
  {
    "text": "कौशेयवस्त्रकटकैर्मणिभिश्चाभिपूजयेत्।\nशय्यां सोपस्करां दद्याद्धेनुमेकां पयस्विनीम् ।।  २८३.१०"
  },
  {
    "text": "तथाष्टादशधान्यानि समन्तादधिवासयेत्।\nततः प्रदक्षिणीकृत्य गृहीतकुसुमाञ्जलिः ।।  २८३.११"
  },
  {
    "text": "इममुच्चारयेन्मन्त्रमथ सर्वं निवेदयेत्।\nयस्माद्देवगणाः सर्वे स्थावराणि चराणि च ।।  २८३.१२"
  },
  {
    "text": "धुरन्धराङ्गे तिष्ठन्ति तस्माद् भक्तिः शिवेऽस्तु मे।\nयस्माच्च भूमिदानस्य कलां नार्हन्ति षोड़शीम् ।।  २८३.१३"
  },
  {
    "text": "दानान्यन्यानि मे भक्तिर्धर्म एव दृढा भवेत्।\nदण्डेन सप्तहस्तेन त्रिंशद्दण्डं निवर्तनम् ।।  २८३.१४"
  },
  {
    "text": "त्रिभागहीनं गोचर्म मानमाह प्रजापतिः।\nमानेनानेन यो दद्यान् निवर्तनशतं बुधः।\nविधिनानेन तस्याशु क्षीयते पापसंहतिः ।।  २८३.१५"
  },
  {
    "text": "तदर्द्धमथवा दद्यादपि गोचर्ममात्रकम्।\nभवनस्थानमात्रं वा सोऽपि पापैः प्रमुच्यते ।।  २८३.१६"
  },
  {
    "text": "यावन्ति लाङ्गलकमार्गमुखानि भूमेः भासांपतेर्दुहितुरङ्गज रोमकाणि।\nतावन्ति शङ्करपुरे स समा हि तिष्ठेत् भूमिप्रदानमिह यः कुरुते मनुष्यः ।।  २८३.१७"
  },
  {
    "text": "गन्धर्वकिन्नरसुरासुरसिद्धसङ्घैराधूतचामरमुपेत्य महद्विमानम्।\nसंपूज्यते पितृपितामहबन्दुयुक्तः शम्भोः पदं व्रजति चामरनायकः सन् ।।  २८३.१८"
  },
  {
    "text": "इन्द्रत्वमप्यधिगतं क्षयमभ्युपैति गोभूमिलाङ्गल धुरन्धर सम्प्रदानात्।\nतस्मादघौघपटलक्षयकारिभूमेर्दानं विधेयमिति भूतिभवोद्भवाय ।।  २८३.१९"
  }
]
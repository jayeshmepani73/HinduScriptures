[
  {
    "text": "वाराणसीमाहात्म्यम्।\nसूत उवाच।\nअविमुक्ते महापुण्ये आस्तिकाः शुभदर्शनाः।\nविश्मयं परमं जग्मुर्हर्ष गद्गद निस्वनाः ।।  १८५.१ ।।"
  },
  {
    "text": "उचुस्ते हृष्टमनसः स्कन्दं धर्म्म विदां वरम्।\nब्रह्मणो देव! पौत्रस्त्वं ब्रह्मण्यो ब्रह्मणः प्रियः ।।  १८५.२ ।।"
  },
  {
    "text": "ब्राह्मणो ब्रह्म विद् ब्रह्मा ब्रह्मेन्द्रो ब्रह्मलोककृत्।\nब्रह्मकृद्ब्रह्मचारी त्वं ब्रह्मादिर्ब्रह्मवत्सलः ।।  १८५.३ ।।"
  },
  {
    "text": "ब्रह्मतुल्योद्भवकरो ब्रह्मतुल्य नमोऽस्तु ते।\nऋषयो भावितात्मानः श्रुत्वेदं पावनं महत् ।।  १८५.४ ।।"
  },
  {
    "text": "तत्वन्तु परमं ज्ञातं यज्ज्ञात्वाऽमृतमश्नुते।\nस्वस्तितेऽस्तु गमिष्यामो भूर्लोकं शङ्करालयम् ।।  १८५.५ ।।"
  },
  {
    "text": "यत्रासौ सर्वभूतात्मा स्थाणुभूतः स्थितः प्रभुः।\nसर्वलोक हितार्थाय तपस्युग्रे व्यवस्थितः ।।  १८५.६ ।।"
  },
  {
    "text": "संयोज्य योगेनात्मानं रौद्रीं तनुमुपाश्रितः।\nगुह्यकैरात्मभूतस्तु आत्मतुल्य गुणैर्वृतः ।।  १८५.७ ।।"
  },
  {
    "text": "ततो ब्रह्मादिभिर्देवैः सिद्धैश्च परमर्षिभिः।\nविज्ञप्तः परया भक्त्या त्वत्प्रसादाद् गणेश्वर! ।।  १८५.८ ।।"
  },
  {
    "text": "वक्तुमिच्छाम नियतमविमुक्ते सुनिश्चिताः।\nएवं गुणे तथा मर्त्या ह्यविमुक्ते वसन्ति ये ।।  १८५.९ ।।"
  },
  {
    "text": "धर्मशीला जितक्रोधा निर्ममा नियतेन्द्रियाः।\nध्यान योगपराः सिद्धिं गच्छन्ति परमाव्ययाम् ।।  १८५.१० ।।"
  },
  {
    "text": "योगिनो योगसिद्धाश्च योगमोक्षप्रदं विभुम्।\nउपासन्ते भक्तियुक्ताः शान्ता योगगतिङ्गताः ।।  १८५.११ ।।"
  },
  {
    "text": "स्थानं गुह्यं श्मशानानां सर्वेषामेतदुच्यते।\nन हि योगादृते मोक्षः प्राप्यते भुवि मानवैः ।।  १८५.१२ ।।"
  },
  {
    "text": "अविमुक्ते तु वसतां योगो मोक्षश्च सिध्यति।\nअनेन जन्मनैवेह प्राप्यते गतिरुत्तमा ।।  १८५.१३ ।।"
  },
  {
    "text": "एक एव प्रभावोऽस्ति क्षेत्रस्य परमेश्वरि!।\nएकेन जन्मना देवि! मोक्षं पश्यन्त्यनुत्तमम् ।।  १८५.१४ ।।"
  },
  {
    "text": "अविमुक्ते निवसता व्यासेनामिततेजसा।\nनैव लब्धा क्वचिद्भिक्षा भ्रममाणेन यत्नतः ।।  १८५.१५ ।।"
  },
  {
    "text": "क्षुधाविष्टस्ततः क्रुद्धोऽचिन्तयत् छापमुत्तमम्।\nदिनं दिनं प्रति व्यासः षण्मासं योऽवतिष्ठति ।।  १८५.१६ ।।"
  },
  {
    "text": "कथं ममेदं नगरं भिक्षादोषाद्धतन्त्विदम्।\nविप्रो वा क्षत्रियो वापि विधवा ब्राह्मणी पिवा ।।  १८५.१७ ।।"
  },
  {
    "text": "संस्कृतासंस्कृता वापि परिपक्वाः कथन्नु मे।\nन प्रयच्छन्ति वै लोका ब्राह्मणाश्चर्य कारकम् ।।  १८५.१८ ।।"
  },
  {
    "text": "एषां शापं प्रदास्यामि तीर्थस्य नगरस्य तु।\nतीर्थञ्चातीर्थतां यातु नगरं शापयाम्यहम् ।।  १८५.१९ ।।"
  },
  {
    "text": "मा भूत्त्रिपुरुषी विद्या मा भूत्त्रिपुरुषं धनम्।\nमा भूत् त्रिपुरुषं सव्यं व्यासो वाराणसीं शपन् ।।  १८५.२० ।।"
  },
  {
    "text": "अविमुक्ते निवसतां जनानां पुण्यकर्मणाम्।\nविघ्नं सृजामि सर्वेषां येन सिद्धिर्न विद्यते ।।  १८५.२१ ।।"
  },
  {
    "text": "व्यासचित्तं तदा ज्ञात्वा देवदेव उमापतिः।\nभीतभीतस्तदा गौरीं तां प्रियां पर्य्यभाषत ।।  १८५.२२ ।।"
  },
  {
    "text": "श्रृणु देवि! वचो मह्यं यादृशं प्रत्युपस्थितम्।\nकृष्णद्वैपायनः कोपाच्छापं दातुं समुद्यतः ।।  १८५.२३ ।।"
  },
  {
    "text": "देव्युवाच।\nक्रिमर्थं शपते क्रुद्धो व्यासः केन प्रकोपितः।\nकिं कृतं भगवंस्तस्य येन शापं प्रयच्छति ।।  १८५.२४ ।।"
  },
  {
    "text": "देवदेव उवाच।\nअनेन सुतपस्तप्तं बहून् वर्षगणान् प्रिये!।\nमौनिना ध्यानयुक्तेन द्वादशाब्दान् वरानने ।।  १८५.२५ ।।"
  },
  {
    "text": "ततः क्षुधा सुसञ्जाता भिक्षामटितुमागतः।\nनैवास्य केनचिद्भिक्षा ग्रासार्द्धमपि भामिनि ।।  १८५.२६ ।।"
  },
  {
    "text": "एवं भगवतः काल आसीत् षाण्मासिको मुनेः।\nततः क्रोधपरीतात्मा शापं दास्यति सोऽधुना ।।  १८५.२७ ।।"
  },
  {
    "text": "यावन्नेष शपेत्तावदुपायस्तत्र चिन्त्यताम्।\nकृष्णद्वैपायनं व्यासं विद्धि नारायणं प्रिये ।।  १८५.२८ ।।"
  },
  {
    "text": "कोऽस्य शापान्न बिभेति ह्यपि साक्षात् पितामहः।\nअदैवं दैवतं कुर्य्याद् दैवं चाप्यपदैवतम् ।।  १८५.२९ ।।"
  },
  {
    "text": "आवान्तु मानुषौ भूत्वा गृहस्थाविहवासिनौ।\nतस्य तृप्तिकरीं भिक्षां प्रयच्छावो वरानने ।।  १८५.३० ।।"
  },
  {
    "text": "एवमुक्त्वा ततो देवी देवेन शम्भुना तदा।\nव्यासस्य दर्शनं दत्त्वा कृत्वा वेषन्तु मानुषम् ।।  १८५.३१ ।।"
  },
  {
    "text": "एह्येहि भगवन्! सद्यो भिक्षां ग्राहय सत्तम!।\nअस्मद् गृहे कदाचित्त्वं नागतोऽसि महामुने! ।।  १८५.३२ ।।"
  },
  {
    "text": "एतच्छ्रुत्वा प्रीतमना भिक्षां ग्रहीतुमागतः।\nभिक्षां दत्त्वा तु व्यासाय षड्रसाममृतोपमाम् ।।  १८५.३३ ।।"
  },
  {
    "text": "अनास्वादितपूर्वा सा भक्षिता मुनिना तदा।\nभिक्षां व्यासस्ततो भुक्त्वा चिन्तयन्हृष्टमानसः ।।  १८५.३४ ।।"
  },
  {
    "text": "ववन्दे वरदं देवं देवीञ्च गिरिजां तदा।\nव्यासः कमलपत्राक्ष इदं वचनमब्रवीत् ।।  १८५.३५ ।।"
  },
  {
    "text": "देवो देवी नदी गङ्गामिष्टमन्नं शुभा गतिः।\nवाराणस्यां विशालाक्षि! वासः कस्य न रोचते ।।  १८५.३६ ।।"
  },
  {
    "text": "एवमुक्त्वा ततो व्यासो नगरीमवलोकयन्।\nचिन्तयानस्ततो भिक्षां हृदयानन्दकारिणीम् ।।  १८५.३७ ।।"
  },
  {
    "text": "अपश्यत् पुरतो देवं देवीञ्च गिरिजां तदा।\nगृहाङ्गणस्थितं व्यासं देवदेवोऽब्रवीदिदम् ।।  १८५.३८ ।।"
  },
  {
    "text": "इह क्षेत्रे न वस्तव्यं क्रोधनस्त्वं महामुने!।\nएवं विस्मयमापन्नो देवं व्यासोऽब्रवीद्वचः ।।  १८५.३९ ।।"
  },
  {
    "text": "व्यास उवाच।\nचतुर्दश्यामथाष्टम्यां प्रवेशं दातुमर्हसि।\nएवमस्त्वित्यनुज्ञाय तत्रैवान्तरधीयत ।।  १८५.४० ।।"
  },
  {
    "text": "न तद् गृहं न सा देवी न देवो ज्ञायते क्वचित्।\nएवं त्रैलोक्यविख्यातः पुरा व्यासो महातपाः ।।  १८५.४१ ।।"
  },
  {
    "text": "ज्ञात्वा क्षेत्रगुणान् सर्वान् स्थितस्तस्यैव पार्श्वतः।\nएवं व्यासं स्थितं ज्ञात्वा क्षेत्रं शंसन्ति पण्डिताः ।।  १८५.४२ ।।"
  },
  {
    "text": "अविमुक्तगुणानान्तु कः समर्थो वदिष्यति।\nदेवब्राह्मण-विद्विष्टा देवभक्तिविडम्बकाः ।।  १८५.४३ ।।"
  },
  {
    "text": "ब्रह्मघ्नाश्च कृतघ्नाश्च तथा नैष्कृतिकाश्च ये।\nलोकद्विषो गुरुद्विषस्तीर्थायतन दूषकाः ।।  १८५.४४ ।।"
  },
  {
    "text": "सदा पापरताश्चैव ये चान्ये कुत्सिता भुवि।\nतेषां नास्तीति वासो वै स्थितोऽसौ दण्डनायकः ।।  १८५.४५ ।।"
  },
  {
    "text": "रक्षणार्थं नियुक्तं वै दण्डनायकमुत्तमम्।\nपूजयित्वा यथा शक्त्या गन्धपुष्पादि धूपकैः ।।  १८५.४६ ।।"
  },
  {
    "text": "नमस्कारं ततः कृत्वा नायकस्य तु मन्त्रवित्।\nसर्ववर्णावृते क्षेत्रे नानाविध-सरीसृपे ।।  १८५.४७ ।।"
  },
  {
    "text": "ईश्वरानुगृहीता हि गतिं गाणेश्वरीं गताः।\nनानारूपधरा दिव्या नानावेषधरास्तथा ।।  १८५.४८ ।।"
  },
  {
    "text": "सुरा वै ये तु सर्वे च तन्निष्ठास्तत्परायणाः।\nयदिच्छन्ति परं स्थानमक्षयन्तदवाप्नुयुः ।।  १८५.४९ ।।"
  },
  {
    "text": "परं पुरं दैवपुराद्विशिष्यते तदुत्तरं ब्रह्मपुरात् पुरस्थितम्।\nतपोबलादीश्वरयोगनिर्मितं न तत् समं ब्रह्मदिवौकसालयम्।\nमनोरमं कामगमं ह्यनामयमतीत्य तेजांसि तपांसि योगवत् ।।  १८५.५० ।।"
  },
  {
    "text": "अधिष्ठितस्तु तत्स्थाने देवदेवो विराजते।\nतपांसि यानि तप्यन्ते व्रतानि नियमाश्च ये ।।  १८५.५१ ।।"
  },
  {
    "text": "सर्वतीर्थाभिषेकं तु सर्वदानफलानि च।\nसर्वयज्ञेषु यत् पुण्यमविमुक्ते तदाप्नुयात्।।  १८५.५२ ।।"
  },
  {
    "text": "अतीतं वर्तमानञ्च ज्ञानादज्ञानतोऽपि वा।\nसर्वं तस्य च यत् पापं क्षेत्रं दृष्ट्वा विनश्यति ।।  १८५.५३ ।।"
  },
  {
    "text": "शान्तैर्दान्तैस्तपस्तप्तं यत् किञ्चित् धर्मसंज्ञितम्।\nसर्वं च तदवाप्नोति अविमुक्ते जितेन्द्रियः ।।  १८५.५४ ।।"
  },
  {
    "text": "अविमुक्तं समासाद्य लिङ्गमर्चयते नरः।\nकल्पकोटिशतैश्चापि नास्ति तस्य पुनर्भवः ।।  १८५.५५ ।।"
  },
  {
    "text": "अमरा ह्यक्षयाश्चैव क्रीडन्ति भवसन्निधौ।\nक्षेत्रतीर्थोपनिषदमविमुक्तं न संशयः ।।  १८५.५६ ।।"
  },
  {
    "text": "अविमुक्ते महादेवमर्चयन्ति स्तुवन्ति वै।\nसर्वपापविनिर्मुक्तास्ते तिष्ठन्त्यजरामराः ।।  १८५.५७ ।।"
  },
  {
    "text": "सर्वकामाश्च ये यज्ञाः पुनरावृत्तिकाः स्मृताः।\nअविमुक्ते मृता ये च सर्वे ते ह्यनिवर्तकाः ।।  १८५.५८ ।।"
  },
  {
    "text": "ग्रहनक्षत्रताराणां कालेन पतनाद्भयम्।\nअविमुक्ते मृतानान्तु पतनं नैव विद्यते ।।  १८५.५९ ।।"
  },
  {
    "text": "कल्पकोटिसहस्रैस्तु कल्पकोटिशतैरपि।\nन तेषां पुनरावृत्तिर्मृता ये क्षेत्र उत्तमे ।।  १८५.६० ।।"
  },
  {
    "text": "संसारसागरे घोरे भ्रमन्तः कालपर्ययात्।\nअविमुक्तं समासाद्य गच्छन्ति मणिकर्णिकाम् ।।  १८५.६१ ।।"
  },
  {
    "text": "ज्ञात्वा कलियुगं घोरं हाहा भूतमचेतनम्।\nअविमुक्तं न मुञ्चन्ति कृतार्थास्ते नरा भुवि।।  १८५.६२ ।।"
  },
  {
    "text": "अविमुक्तं प्रविष्टस्तु यदि गच्छेत्ततः पुनः।\nतदा हसन्ति भूतानि अन्योन्यं करताडनम् ।।  १८५.६३ ।।"
  },
  {
    "text": "कामक्रोधेन लोभेन ग्रस्ता ये भुवि मानवाः।\nनिष्क्रमन्ते नरा देवि! दण्डनायकमोहिताः ।।  १८५.६४ ।।"
  },
  {
    "text": "जपध्यानविहीनानां ज्ञानवर्जित चेतसाम्।\nततो दुःखहतानाञ्च गतिर्वाराणसी नृणाम्।।  १८५.६५ ।।"
  },
  {
    "text": "तीर्थानां पञ्चकं सारं विश्वेशानन्दकानने।\nदशाश्वमेधं लोलार्कः केशवो बिन्दुमाधवः ।।  १८५.६६ ।।"
  },
  {
    "text": "पञ्चमी न महाश्रेष्ठा प्रोच्यते मणिकर्णिका।\nएभिस्तु तीर्थवर्यैश्च वर्ण्यते ह्यविमुक्तकम् ।।  १८५.६७ ।।"
  },
  {
    "text": "एतद्वै कथितं सर्वं देव्यै देवेन भाषितम्।\nअविमुक्तस्य क्षेत्रस्य तत् सर्वं कथितं द्विजाः ।।  १८५.६८ ।।"
  }
]
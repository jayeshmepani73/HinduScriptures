[
  {
    "text": "राजकृत्यवर्णनम्।\nमत्स्य उवाच।\nयथा न वर्तितव्यं स्यान्मनो राज्ञोऽनुजीविना।\nतथा ते कथयिष्यामि निबोध गदतो मम ।।  २१६.१ ।।"
  },
  {
    "text": "राजा यत्तु वदेद्वाक्यं श्रोतव्यं तत्प्रयत्नतः।\nआक्षिप्य वचनं तस्य न वक्तव्यं तथा वचः ।।  २१६.२ ।।"
  },
  {
    "text": "अनुकूलं प्रियं तस्य वक्तव्यं जनसंसदि।\nरहो गतस्य वक्तव्यमप्रियं यद्धितं भवेत् ।।  २१६.३ ।।"
  },
  {
    "text": "परार्थमस्य वक्तव्यं समे चेतसि पार्थिव।\nस्वार्थः सुहृद्भिः वक्तव्यो न स्वयं तु कथञ्चन ।।  २१६.४ ।।\nकार्य्यातिपातः सर्वेषु रक्षितव्यः प्रयत्नतः।\nनच हिंस्यं धनं किञ्चत् नियुक्तेन च कर्मणि ।।  २१६.५ ।।"
  },
  {
    "text": "नोपेक्ष्यस्तस्य मानश्च तथा राज्ञः प्रियो भवेत्।\nराज्ञश्च न तथा कार्य्यं वेषभाषित चेष्टितम् ।।  २१६.६ ।।"
  },
  {
    "text": "राजलीला न कर्तव्या तद्विद्विष्टञ्च वर्जयेत्।\nराज्ञः समोऽधिको वानकार्य्यो वेषो विजानता।।  २१६.७ ।।"
  },
  {
    "text": "द्युतादिषु तथैवान्यत् कौशलं तु प्रदर्शयेत्।\nप्रदर्श्यकौशलं चास्य राजानन्तु विशेषयेत् ।।  २१६.८ ।।"
  },
  {
    "text": "अन्तःपुरजनाध्यक्षै र्वैरिदूतैः निराकृतैः।\nसंसर्गं न व्रजेद्राजन् विना पार्थिवशासनात् ।।  २१६.९ ।।"
  },
  {
    "text": "निस्नेहताञ्चावमानं प्रयत्नेन तु गोपयेत्।\nयच्च गुह्यं भवेद्राज्ञो न तल्लोके प्रकाशयेत् ।।  २१६.१० ।।"
  },
  {
    "text": "नृपेण श्रावितं यत्स्याद् वाच्यावाच्यं नृपोत्तम!।\nन तत् संश्रावयेल्लोके तथा राज्ञोऽप्रियो भवेत् ।।  २१६.११ ।।"
  },
  {
    "text": "आज्ञाप्यमाने वान्यस्मिन् समुत्थायत् वरान्वितः।\nकिमहङ्करवाणीति वाच्यो राजा विजानता ।।  २१६.१२ ।।"
  },
  {
    "text": "कार्यावस्थां च विज्ञाय कार्यमेव यथा भवेत्।\nसततं क्रियमाणेऽस्मिन् लाघवन्तु व्रजेद् ध्रुवम् ।।  २१६.१३ ।।"
  },
  {
    "text": "राज्ञः प्रियाणि वाक्यानि न चात्यर्थं पुनः पुनः।\nमहासुशीलस्तु भवेत् न चापि भृकुटीमुखः ।।  २१६.१४ ।।"
  },
  {
    "text": "नातिवक्ता न निर्वक्ता न च मात्सरिकस्तथा।\nआत्मसम्भावितश्चैव न भवेत्तु कथञ्चन ।।  २१६.१५ ।।"
  },
  {
    "text": "दुष्कृतानि नरेन्द्रस्य न तु सङ्कीर्तयेत् क्वचित्।\nवस्त्रमस्त्रमलङ्कारं राज्ञा दत्तं तु धारधेत् ।।  २१६.१६ ।।"
  },
  {
    "text": "औदार्येण न तद्देयमन्यस्मै भूतिमिच्छता।\nतत्रैवात्मासनं कार्यं दिवा स्वप्नं न कारयेत् ।।  २१६.१७ ।।"
  },
  {
    "text": "नानिर्दिष्टे तथा द्वारे प्रविशेत्तु कथञ्चन।\nन च पश्येत्तु राजानमयोग्यासु च भूमिषु ।।  २१६.१८ ।।"
  },
  {
    "text": "राज्ञस्तु दक्षिणे पार्श्वे वामे चोपविशेत्तदा।\nपुरस्ताच्च तथापश्चादासनन्तु विगर्हितम् ।।  २१६.१९ ।।"
  },
  {
    "text": "जृम्भां निष्ठीवनङ्कासं कोपं पर्यस्तिकाश्रयम्।\nभृकुटिं वान्तमुद्गारन्तत्समीपे विवर्जयेत् ।।  २६१.२० ।।"
  },
  {
    "text": "स्वयं तत्र न कुर्वीत स्वगुणाख्यापनं बुधः।\nस्वगुणाख्यापने युक्ता परमेव प्रयोजयेत् ।।  २६१.२१ ।।"
  },
  {
    "text": "हृदयं निर्मलं कृत्वा परां भक्तिमुपाश्रितैः।\nअनुजीविगणैर्भाव्यं नित्यं राज्ञामतन्द्रितैः ।।  २६१.२२ ।।"
  },
  {
    "text": "शाठ्यं लौल्यं च पैशून्यं नास्तिक्यं क्षुद्रता तथा।\nचापल्यञ्च परित्याज्यं नित्यं राज्ञोऽनुजीविभिः ।।  २६१.२३ ।।"
  },
  {
    "text": "श्रुति-विद्या-सुशीलैश्च संयोज्यात्मानमात्मना।\nराजसेवान्ततः कुर्याद् भूतये भूतिवर्द्धनीम् ।।  २६१.२४ ।।"
  },
  {
    "text": "नमस्कार्याः सदा चास्य पुत्रवल्लभ मन्त्रिणः।\nसचिवैः चास्य विश्वासो न तु कार्यः कथञ्चन ।।  २६१.२५ ।।"
  },
  {
    "text": "अपृष्टश्चास्य न ब्रूयात् कामं ब्रूयात्तथा यदि।\nहितं तथ्यञ्च वचनं हितैः सह सुनिश्चितम् ।।  २६१.२६ ।।"
  },
  {
    "text": "चित्तञ्चैवास्य विज्ञेयं नित्यमेवानुजीविना।\nभर्त्तुराराधनं कुर्याच्चित्तज्ञो मानवः सुखम् ।।  २६१.२७ ।।"
  },
  {
    "text": "रागापरागौ चैवास्य विज्ञेयौ भूतिमिच्छता।\nत्यजेद्विरक्तो नृपती रक्त वृत्तिन्तु कारयेत् ।।  २६१.२८ ।।"
  },
  {
    "text": "विरक्तः कारयेन्नाशं विपक्षाभ्युदयं तथा।\nआशावर्द्धनकं कृत्वा फलनाशं करोति च ।।  २६१.२९ ।।"
  },
  {
    "text": "अकोपोऽपि सकोपाभः प्रसन्नोऽपि च निष्फलः।\nवाक्यं च समदं वक्ति वृत्तिच्छेदं करोति वै ।।  २६१.३० ।।"
  },
  {
    "text": "प्रदेशवाक्यमुदितो न सम्भावयतेऽन्यथा।\nआराधनासु सर्वासु सुप्तवच्च विचेष्टते ।।  २६१.३१ ।।"
  },
  {
    "text": "कथासु दोषं क्षिपति वाक्यभङ्गं करोति च।\nलक्ष्यते विमुखश्चैव गुणसङ्कीर्तनेऽपि च ।।  २६१.३२ ।।"
  },
  {
    "text": "दृष्टिं क्षिपति चान्यत्र क्रियमाणे च कर्मणि।\nविरक्तलक्षणं चैतत् श्रृणु रक्तस्य लक्षणम् ।।  २६१.३३ ।।"
  },
  {
    "text": "दृष्ट्वा प्रसन्नो भवति वाक्यं गृह्णाति चादरात्।\nकुशलादि परिप्रश्नं संप्रयच्छति चासनम् ।।  २६१.३४ ।।"
  },
  {
    "text": "विविक्तदर्शने चास्य रहस्येनं न शङ्कते।\nजायते हृष्टवदनः श्रुत्वा तस्य तु तत्कथाम् ।।  २६१.३५ ।।"
  },
  {
    "text": "अप्रियाण्यपि वाक्यानि तदुक्तान्यभिनन्दते।\nउपायनञ्च गृह्णाति स्तोकमप्यादरात्तथा।।  २६१.३६ ।।"
  },
  {
    "text": "कथान्तरेषु स्मरति प्रहृष्टवदनस्तथा।\nइति रक्तस्य कर्तव्या सेवा रविकुलोद्वह! ।।  २६१.३७ ।।"
  },
  {
    "text": "मित्रं न चापत्सु तथा च भृत्या भजन्ति ये निर्गुणमप्रमेयम्।\nविभुं विशेषेण च ते व्रजन्ति सुरेन्द्रधामामरवृन्दजुष्टम् ।।  २६१.३८ ।।"
  }
]
[
  {
    "text": "राजधर्मवर्णने सामप्रयोगवर्णनम्।"
  },
  {
    "text": "मनुरुवाच।\nउपायांस्त्वं समाचक्ष्व सामपूर्वान् महाद्युते!।\nलक्षणञ्च तथा तेषां प्रयोगञ्च सुरोत्तम!।। २२२.१ ।।"
  },
  {
    "text": "मत्स्य उवाच।\nसामभेदस्तथा दानदण्डञ्च मनुजेश्वर!।\nउपेक्षा च तथा माया इन्द्रजालञ्च पार्थिव! ।। २२२.२ ।।"
  },
  {
    "text": "प्रयोगाः कथिताः सप्त तन्मे निगदतः श्रृणु।\nद्विविधं कथितं साम तथ्यञ्चातथ्यमेव च ।। २२२.३ ।।"
  },
  {
    "text": "तत्राप्यतथ्यं साधुनामाक्रोशायैव जायते।\nतत्र साधुः प्रयत्नेन सामसाध्यो नरोत्तम! ।। २२२.४ ।।"
  },
  {
    "text": "महाकुलीना ऋजवो धर्मनित्या जितेन्द्रियाः।\nसामसाध्या न चातथ्यन्तेषु साम प्रयोजयेत् ।। २२२.५ ।।"
  },
  {
    "text": "तथ्यं साम च कर्तव्यं कुलशीलादि वर्णनम्।\nतथा तदुपचाराणां कृतानाञ्चैव वर्णनम्।। २२२.६ ।।"
  },
  {
    "text": "अनयैव तथा युक्त्या कृतज्ञाख्यापनं स्वकम्।\nएवं साम्ना च कर्तव्या वशगा धर्मतत्पराः ।। २२२.७ ।।"
  },
  {
    "text": "साम्ना यद्यपि रक्षांसि गृह्णन्तीति परा श्रुतिः।\nतथाप्येतदसाधूनां प्रयुक्तं नोपकारकम् ।। २२२.८ ।।"
  },
  {
    "text": "अतिशङ्कितमित्येवं पुरुषं सामवादिनम्।\nअसाधवो विजानन्ति तस्मात्तत्तेषु वर्जयेत् ।। २२२.९ ।।"
  },
  {
    "text": "ये शुद्धवंशाः ऋजवः प्रणीता धर्मे स्थिताः सत्यपरा विनीताः।\nते सामसाध्याः पुरुषाः प्रदिष्टा मानोन्नता ये सततञ्च राजन् ।। २२२.१० ।।"
  }
]
[
  {
    "text": "ऋषय ऊचुः।\nमाहात्म्यमविमुक्तस्य यथावत् कथितन्त्वया।\nइदानीं नर्मदायास्तु माहात्म्यं वद सत्तम ! ॥ १८६.१ ॥\nयत्रोङ्कारस्य माहात्म्यं कपिला सङ्गमस्य च।\nअमरेशस्य चैवाहुर्माहात्म्यं पापनाशनम् ॥ १८६.२ ॥\nकथं प्रलयकाले तु न नष्टा नर्मदा पुरा।\nमार्कण्डेयश्च भगवान्न विनष्टस्तदा किल ॥\nत्वयोक्तं तदिदं सर्वं पुनर्विस्तरतो वद ॥ १८६.३ ॥\nसूत उवाच।\nएतदेव पुरा पृष्टः पाण्डवेन महात्मना।\nनर्मदायास्तु माहात्म्यं मार्कण्डेयो महामुनिः॥ १८६.४ ॥\nउग्रेण तपसा युक्तो वनस्थो वनवासिना।\nपृष्टः पूर्वां महागाथां धर्मपुत्रेण धीमता ॥ ११८६.५ ॥\nयुधिष्ठर उवाच।\nश्रुता मे विविधा धर्मास्त्वत्प्रसादाद्द्विजोत्तम!।\nभूयश्च श्रोतुमिच्छामि तन्मे कथय सुव्रत! ॥ १८६.६ ॥\nकथमेषा महापुण्या नदी सर्वत्र विश्रुता।\nनर्मदा नाम विख्याता तन्मे ब्रूहि महामुने! ॥ १८६.७ ॥\nमार्कण्डेय उवाच।\nनर्मदा सरितां श्रेष्ठा सर्वपापप्रणाशिनी।\nतारयेत् सर्वभूतानि स्थावराणि चराणि च ॥ १८६.८ ॥\nनर्मदायास्तु माहात्म्यं पुराणे यन्मया श्रुतम्।\nतदेतद्धि महाराज! तत्सर्वं कथयामि ते ॥ १८६.९ ॥\nपुण्या कनखले गङ्गा कुरुक्षेत्रे सरस्वती।\nग्रामे वा यदि वाऽरण्ये पुण्या सर्वत्र नर्मदा ॥ १८६.१० ॥\nत्रिभिः सारस्वतं तोयं सप्ताहेन तु यामुनम्।\nसद्यः पुनाति गाङ्गेयं दर्शनादेव नार्मदम् ॥ १८६.११ ॥\nकलिङ्गदेशे पश्चार्दे पर्वतेऽमरकण्टके।\nपुण्ये च त्रिषु लोकेषु रमणीया मनोरमा ॥ १८६.१२ ॥\nसदेवासुरगन्धर्वा ऋषयश्च तपोधनाः।\nतपस्तप्त्वा महाराज! सिद्धिञ्च परमाङ्गताः ॥ १८६.१३ ॥\nतत्र स्नात्वा नरो राजन्नियमस्थो जितेन्द्रियः।\nउपोष्य रजनीमेकां कुलानां तारयेच्छतम् ॥ १८६.१४ ॥\nजलेश्वरे नरः स्नात्वा पिण्डं दत्त्वा यथाविधि।\nपितरस्तस्य तृप्यन्ति यावदाभूतसंप्लवम् ॥ १८६.१५ ॥\nपर्वतस्य समन्तात्तु रुद्रकोटिः प्रतिष्ठिता।\nस्नात्वा यः कुरुते तत्र गन्धमाल्यानुलेपनैः ॥ १८६.१६ ॥\nप्रीतस्तस्य भवेच्छर्वो रुद्रकोटिर्न संशयः।\nपश्चिमे पर्वतस्यान्ते स्वयं देवो महेश्वरः ॥ १८६.१७ ॥\nतत्र स्नात्वा शुचिर्भूत्वा ब्रह्मचारी जितेन्द्रियः।\nपितृकार्यञ्च कुर्वीत विधिवन्नियतेन्द्रियः ॥ १८६.१८ ॥\nतिलोदकेन तत्रैव तर्पयेत् पितृदेवताः।\nआसप्तमं कुलं तस्य स्वर्गे मोदेत पाण्डव! ॥ १८६.१९ ॥\nषष्टिवर्षसहस्राणि स्वर्गलोके महीयते।\nअप्सरोगणसंकीर्णे सिद्धचारणसेविते ॥ १८६.२० ॥\nदिव्यगन्धानुलिप्तश्च दिव्यालङ्कारभूषितः।\nततः स्वर्गात्परिभ्रष्टो जायते विपुले कुले ॥ १८६.२१ ॥\nधनवान् दानशीलश्च धार्मिकश्चैव जायते।\nपुनः स्मरति तत्तीर्थं गमनं तत्र रोचते ॥ १८६.२२ ॥\nकुलानि तारयेत् सप्त रुद्रलोकं स गच्छति।\nयोजनानां शतं साग्रं श्रूयते सरिदुत्तमा ॥ १८६.२३ ॥\nविस्तारेण तु राजेन्द्र! योजनद्वयमायता।\nषष्टितीर्थसहस्राणि षष्टिकोट्यस्तथैव च ॥ १८६.२४ ॥\nसर्वं तस्य समन्तात्तु तिष्ठतेऽमरकण्टके।\nब्रह्मचारी शुचिर्भूत्वा जितक्रोधो जितेन्द्रियः ॥ १८६.२५ ॥\nसर्वहिंसा निवृत्तस्तु सर्वभूतहिते रतः।\nपरं शर्वसमाचारो यस्तु प्राणान् परित्यजेत् ॥ १८६.२६ ॥\nतस्य पुण्यफलं राजन्! श्रृणुष्वावहितो मम।\nशतवर्षसहस्राणां स्वर्गे मोदेत पाण्डव! ॥ १८६.२७ ॥\nअप्सरोगणसंकीर्णे सिद्धचारण सेविते।\nदिव्यगन्धानुलिप्तश्च दिव्यपुष्पोपशोभितः ॥ १८६.२८ ॥\nक्रीड़ते देवलोकस्थो दैवतैः सह मोदते।\nततः स्वर्गात्परिभ्रष्टो राजा भवति वीर्यवान् ॥ १८६.२९ ॥\nगृहन्तु लभते स वै नानारत्नविभूषितम्।\nस्तम्भैर्मणिमयैर्दिव्यैर्वज्रवैढूर्यभूषितैः ॥ १८६.३० ॥\nआलेख्यसहितं दिव्यं दासीदाससमन्वितम्।\nमत्तमातड्गशब्दैश्च हयानां हेषितेन च ॥ १८६.३१ ॥\nक्षुभ्यते तस्य तद्द्वारं इन्द्रस्य भवनं यथा।\nराजराजेश्वरः श्रीमान् सर्वस्त्रीजनवल्लभः ॥ १८६.३२ ॥\nतस्मिन् गृहे वसित्वा तु क्रीड़ाभोग-समन्विते।\nजीवेद्वर्षशतं साग्रं सर्वरोगविवर्जितः ॥ १८६.३३ ॥\nएवं भोगो भवेत्तस्य यो मृतोऽमरकण्टके।\nअग्नौ विषजले वापि तथा चैव ह्यनाशके ॥ १८६.३४ ॥\nअनिवर्तिका गतिस्तस्य पवनस्याम्बरे यथा।\nपतनं कुरुते यस्तु अमरेशे नराधिप! ॥ १८६.३५ ॥\nकन्यानां त्रिसहस्राणि एकैकस्यापि चापरे।\nतिष्ठन्ति भुवने तस्य प्रेषणं प्रार्थयन्ति च ॥ १८६.३६ ॥\nदिव्यभोगैः सुसम्पन्नः क्रीड़ते कालमक्षयम्।\nपर्वतस्य समन्तात्तु रुद्रकोटिः प्रतिष्ठिताः ॥ १८६.३७ ॥\nस्नानं यः कुरुते तत्र गन्धमाल्यानुलेपनैः।\nप्रीतः सोऽस्य भवेत् सर्वो रुद्रकोटिर्नसंशयः ॥ १८६.३८ ॥\nपश्चिमे पर्वतस्यान्ते ह्ययं देवो महेश्वरः।\nतत्र स्नात्वा शुचिर्भूत्वा ब्रह्मचारी जितेन्द्रियः ॥ १८६.३९ ॥\nपितृकार्यश्च कुर्वीत विधिवन्नियतेन्द्रियः।\nतिलोदकेन विधिवत्तर्पयेत् पितृदेवताः ॥ १८६.४० ॥\nआसप्तमं कुलन्तस्य स्वर्गे मोदेत पाण्डव!।\nषष्टिवर्षसहस्राणि स्वर्गलोके महीयते ॥ १८६.४१ ॥\nदिव्यगन्धानुलिप्तश्च दिव्यालङ्कारभूषितः ।\nततः स्वर्गात्परिभ्रष्टो जायते विपुले कुले ॥ १८६.४२ ॥\nधनवान् दानशीलश्च धार्मिकश्चैव जायते।\nपुनः स्मरति तीर्थार्थं गमनं तत्र रोचते ॥ १८६.४३ ॥\nतारयेत्तु कुलान् सप्त रुद्रलोकं स गच्छति।\nयोजनानां शतं साग्रं श्रूयते सरिदुत्तमा ॥ १८६.४४ ॥\nविस्तारेण तु राजेन्द्र! योजनद्वयमायता।\nषष्टितीर्थसहस्राणि षष्टिकोट्यस्तथैव च ॥ १८६.४५ ॥\nपर्वतस्य समन्तान्तु तिष्ठत्यमरकण्टके।\nब्रह्मचारी शुचिर्भूत्वा जितक्रोधो जितेन्द्रियः ॥ १८६.४६ ॥\nसर्वहिंसानिवृत्तस्तु सर्वभूतहिते रतः।\nएवं शर्वसमाचारो यस्तु प्राणान् परित्यजेत् ॥ १८६.४७ ॥\nतस्य पुण्यफलं राजन्! श्रृणुष्वावाहितो मम।\nशतं वर्षसहस्राणां स्वर्गे मोदेत पाण्डव! ॥ १८६.४८ ॥\nपृथिव्यामासमुद्राणामीदृशो नैव जायते।\nयादृशोऽयं नृपश्रेष्ठ! पर्वतेऽमरकण्टके ॥ १८६.४९ ॥\nतावत्तीर्थं तु विज्ञेयं पर्वतस्य तु पश्चिमे।\nह्रदो जलेश्वरो नाम त्रिषु लोकेषु विश्रुतः ॥ १८६.५० ॥\nतत्र पिण्डप्रदानेन सन्ध्योपासनकर्मणा।\nपितरो दशवर्षापि तर्पितास्तु भवन्ति वै ॥ १८६.५१ ॥\nदक्षिणे नर्मदाकूले कपिलेति महानदी।\nसकलार्जुन-संच्छन्ना नातिदूरे व्यवस्थिता ॥ १८६.५२ ॥\nसापि पुण्या महाभागा त्रिषु लोकेषु विश्रुता।\nतत्र कोटिशतं साग्रं तीर्थानां तु युधिष्ठिर ॥ १८६.५३ ॥\nपुराणे श्रूयते राजन्! सर्वं कोटिगुणं भवेत्।\nतस्यास्तीरेतु ये वृक्षाः पतिताः कालपर्ययात् ॥ १८६.५४ ॥\nनर्मदातोयसंस्पृष्टास्तेऽपि यान्ति परङ्गतिम्।\nद्वितीया तु महाभागा विशल्यकरणी शुभा ॥ १८६.५५ ॥\nतत्र तीर्थे नरः स्नात्वा विशल्यो भवति क्षणात्।\nतत्र देवगणा सर्वेऽते किन्नरमहोरगाः ॥ १८६.५६ ॥\nयक्षराक्षसगन्धर्वा ऋषयश्च तपोधनाः।\nसर्वे समागतास्तत्र पर्वतेऽमरकण्टके ॥ १८६.५७ ॥\nतैश्च सर्वैः समागम्य मुनिभिश्च तपोधनैः।\nनर्मदामाश्रिता पुण्या विशल्या नाम नामतः ॥ १८६.५८ ॥\nउत्पादिता महाभागा सर्वपापप्रणाशिनी।\nतत्र स्नात्वा नरो राजन्! ब्रह्मचारी जितेन्द्रियः ॥ १८६.५९ ॥\nउपोष्य रजनीमेकां कुलानान्तारयेच्छतम्।\nकपिला च विशल्या तु श्रूयते राजसत्तम! ॥ १८६.६० ॥\nईश्वरेण पुरा प्रोक्ते लोकानां हितकाम्यया।\nतत्र स्नात्वा नरो राजन्नश्वमेधफलं लभेत् ॥ १८६.६१ ॥\nअनाशकन्तु यः कुर्यात् तस्मिंस्तीर्थे नराधिप!।\nसर्वपापविशुद्धात्मा रुद्रलोकं स गच्छति ॥ १८६.६२ ॥\nनर्मदायास्तु राजेन्द्र! पुराणे यन्मया श्रुतम्।\nयत्र तत्र नरः स्नात्वा चाश्वमेधफलं लभेत् ॥ १८६.६३ ॥\nये वसन्त्युत्तरे कूले रुद्रलोके वसन्ति ते।\nसरस्वत्याञ्च गङ्गायां नर्मदायां युधिष्ठिर!॥ १८६.६४ ॥\nसमं स्नानं च दानञ्च यथा मे शङ्करोऽब्रवीत्।\nपरित्यजति यः प्राणान् पर्वतेऽमरकण्टके ॥ १८६.६५ ॥\nवर्षकोटिशतं साग्रं रुद्रलोके महीयते।\nनर्मदाया जलं पुण्यं केनोर्मिभिरलङ्कृतम् ॥ १८६.६६ ॥\nपवित्रं शिरसा वन्द्यं सर्वपापैः प्रमुच्यते।\nनर्मदा पर्वतः पुण्या नर्मदा पाण्डुनन्दन! ॥ १८६.६७ ॥\nत्रयाणामपि लोकानां पुण्या ह्येषा महानदी।\nवटेश्वरे महापुण्ये गङ्गाद्वारे तपोवने ॥ १८६.६८ ॥\nएतेषु सर्वस्थानेषु द्विजाः स्युः संशितव्रताः।\nश्रुतं दशगुणं पुण्यं नर्मदो दधिसङ्गमे ॥ १८६.६९ ॥"
  }
]
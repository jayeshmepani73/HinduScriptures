[
  {
    "text": "ग्रहयज्ञादीनां विधानवर्णनम्।"
  },
  {
    "text": "मनुरुवाच।\nग्रहयज्ञः कथं कार्यो लक्षहोमः कथं नृपैः।\nकोटिहोमोऽपि वा देव! सर्वपापप्रणाशनः ।। २३९.१ ।।"
  },
  {
    "text": "क्रियते विधिना येन यद्दृष्टं शान्तिचिन्तकैः।\nतत्सर्वं विस्तराद्देव! कथयस्व जनार्दन! ।। २३९.२ ।।"
  },
  {
    "text": "मत्स्य उवाच।\nइदानीं कथयिष्यामि प्रसङ्गादेव ते नृप।\nराज्ञा धर्मप्रसक्तेन प्रजानाञ्च हितेप्सुना ।। २३९.३ ।।"
  },
  {
    "text": "ग्रहयज्ञः सदा कार्यो लक्षहोमसमन्वितः।\nनदीनां सङ्गमे चैव सुराणामग्रतस्तथा ।। २३९.४ ।।"
  },
  {
    "text": "सुसमे भूमिभागे च दैवज्ञाधिष्ठितो नृपः।\nगुरुणा चैव ऋत्विग्भिः सार्द्धं भूमिं परिक्षयेत् ।। २३९.५ ।।"
  },
  {
    "text": "खनेत् कुण्डञ्च तत्रैव सुसमं हस्तमात्रकम्।\nद्विगुणं लक्षहोमे तु कोटिहोमे चतुर्गुणम् ।। २३९.६ ।।"
  },
  {
    "text": "युग्मासु ऋत्विजः प्रोक्ता अष्टौ वै वेदपारगाः।\nकन्दमूलफलाहारा दधिक्षीराशिनोऽपि वा ।। २३९.७ ।।"
  },
  {
    "text": "वेद्यां निधापयेच्चैव रत्नानि विविधानि च।\nसिकतापरिवेषाश्च ततोऽग्निञ्च समिन्धयेत् ।। २३९.८ ।।"
  },
  {
    "text": "गायत्र्या दशसाहस्रं मानस्तोकेन षड्गुणः।\nत्रिंशद्ग्रहादिमन्त्रैश्च चत्वारो विष्णुदैवतैः ।। २३९.९ ।।"
  },
  {
    "text": "कुष्माण्डैर्जुहुयात्पञ्च कुसुमाद्यैस्तु षोडश।\nहोतव्या दशसाहस्रं बादरैर्जातवेदसि ।। २३९.१० ।।"
  },
  {
    "text": "श्रियोमन्त्रेण होतव्याः सहस्राणि चतुर्दश।\nशेषाः पञ्चसहस्रास्तु होतव्यास्त्विन्द्रदैवतैः ।। २३९.११ ।।"
  },
  {
    "text": "हुत्वा शतसहस्रस्तु पुण्यस्नानं समाचरेत्।\nकुम्भैः षोडशसङ्ख्यैश्च सहिरण्यैः सुमङ्गलैः ।। २३९.१२ ।।"
  },
  {
    "text": "स्नापयेद्यजमानन्तु ततः शान्तिर्भविष्यति।\nएवं कृते ते यत्किञ्चिद् ग्रहपीडा-समुद्भवम् ।। २३९.१३ ।।"
  },
  {
    "text": "तत्सर्वं नाशमायाति दत्त्वा वै दक्षिणां नृप!।\nतस्मात्सर्वप्रयत्नेन प्रधाना दक्षिणा स्मृता ।। २३९.१४ ।।"
  },
  {
    "text": "हस्त्यश्वरथयानानि भूमिवस्त्रयुगानि च।\nअनडुद्गोशतं दद्यादृत्विजां चैव दक्षिणाम् ।। २३९.१५ ।।"
  },
  {
    "text": "यथा विभवसारन्तु वित्तशाठ्यं न कारयेत्।\nमासे पूर्णे समाप्तस्तु लक्षहोमो नराधिप! ।। २३९.१६ ।।"
  },
  {
    "text": "लक्षहोमस्य राजेन्द्र! विधानं परिकीर्तितम्।\nइदानीं कोटिहोमस्य श्रुणु त्वं कथयाम्यहम् ।। २३९.१७ ।।"
  },
  {
    "text": "गङ्गातटेऽथ यमुना सरस्वत्योः नरेश्वर! ।\nनर्मदा देविकायास्तु तटे होमो विधीयते ! ।। २३९.१८ ।।"
  },
  {
    "text": "तत्रापि ऋत्विजः कार्या रविनन्दन! षोडश।\nसर्वहोमेतु राजर्षे! दद्याद्विप्रेऽथ वा धनम् ।। २३९.१९ ।।"
  },
  {
    "text": "ऋत्विगाचार्यसहितो दीक्षां साम्वत्सरीं स्थितः।\nचैत्रे मासे तु सम्प्राप्ते कार्तिके वा विशेषतः ।। २३९.२० ।।"
  },
  {
    "text": "प्रारम्भः करणीयो वा वत्सरं वत्सरं नृप!।\nयजमानः पयो भक्षी फलाशी च तथानघ! ।। २३९.२१ ।।"
  },
  {
    "text": "यवादिव्रीहयो माषास्तिलाश्च सह सर्षपैः।\nपालाशाः समिधः शस्ता वसोर्धारा तथोपरि ।। २३९.२२ ।।"
  },
  {
    "text": "मासेऽथ प्रथमे दद्यात् ऋत्विग्भ्यः क्षीरभोजनम्।\nद्वितीये कृसरां दद्याद्धर्मकामार्थसाधनीम् ।। २३९.२३ ।।"
  },
  {
    "text": "तृतीये मासि संयावो देयो वै रविनन्दन!।\nचतुर्थे मोदका देया विप्राणां प्रीतिमावहन् ।। २३९.२४ ।।"
  },
  {
    "text": "पञ्चमे दधिभक्तन्तु षष्ठे वै सक्तुभोजनम्।\nपूपाश्च सप्तमे देया ह्यष्टमे घृतपूपकाः ।। २३९.२५ ।।"
  },
  {
    "text": "षष्ठ्योदनञ्च नवमे दशमे यवषष्टिका।\nएकादशे समाषन्तु भोजनं रविनन्दन! ।। २३९.२६ ।।"
  },
  {
    "text": "द्वादशे त्वथ सम्प्राप्ते मासे रविकुलोद्वहः।\nषड्रसैः सह भक्ष्यैश्च भोजनं सार्वकामिकम् ।।  २३९.२७ ।।"
  },
  {
    "text": "देया द्विजानां राजेन्द्र! मासि मासि च दक्षिणाः।\nअहतवासाः सम्वीतो दिनार्द्धं होमयेच्छुचिः ।। २३९.२८ ।।"
  },
  {
    "text": "तस्मात् सदोत्थितैर्भाव्यं यजमानैः सह द्विजैः ।\nइन्द्राद्यादिसुराणाञ्च प्रीणनं सर्वकामिकम् ।। २३९.२९ ।।"
  },
  {
    "text": "कृत्वा सुराणां राजेन्द्र! पशुघातसमन्वितम्।\nसर्वदानानि देवानामग्निष्टोमञ्च कारयेत् ।। २३९.३० ।।"
  },
  {
    "text": "एवं कृत्वा विधानेन पूर्णाहुतिः शते शते।\nसहस्रे द्विगुणा देव्या यावच्छतसहस्रकम् ।। २३९.३१ ।।"
  },
  {
    "text": "पुरोडाशस्ततः साध्यो देवतार्थे च ऋत्विजैः।\nयुक्तो वसन् मानवैश्च पुनः प्राप्तार्चनान् द्विजान् ।। २३९.३२ ।।"
  },
  {
    "text": "प्रीणयित्वा सुरान् सर्वान् पितॄनेव ततः क्रमात्।\nकृत्वा शास्त्रविधानेन पिण्डानाञ्च समर्पणम् ।। २३९.३३ ।।"
  },
  {
    "text": "समाप्तौ तस्य होमस्य विप्राणामथ दक्षिणाम्।\nसमाञ्चैव तुलां कृत्वा बद्ध्वा शिक्यद्वयं पुनः।। २३९.३४ ।।"
  },
  {
    "text": "आत्मानं तोलयेत्तत्र पत्नीञ्चैव द्वितीयकाम्।\nसुवर्णेन तथात्मानं रजतेन तथा प्रियाम् ।। २३९.३५ ।।"
  },
  {
    "text": "तोलयित्वा ददेद्राजा वित्तशाठ्य विवर्जितः।\nददेच्छतसहस्रन्तु रूप्यस्य कनकस्य च ।। २३९.३६ ।।"
  },
  {
    "text": "सर्वस्वं वा ददेत्तत्र राजसूयफलं लभेत्।\nएवं कृत्वा विधानेन विप्रांस्तांश्च विसर्जयेत् ।। २३९.३७ ।।"
  },
  {
    "text": "प्रीयतां पुण्डरीकाक्षः सर्वयज्ञेश्वरो हरिः।\nतस्मिंस्तुष्टे जगत्तुष्टं प्रीणिते प्रीणितं भवेत् ।। २३९.३८ ।।"
  },
  {
    "text": "एवं सर्वोपघाते तु देवमानुषकारिते।\nएवं शान्तिस्तवाख्याता यां कृत्वा सुकृती भवेत् ।। २३९.३९ ।।"
  },
  {
    "text": "न शोचेज्जन्ममरणे कृताकृत विचारणे।\nसर्वतीर्थेषु यत्स्नानं सर्वयज्ञेषु यत्फलम्।\nतत्फलं समवाप्नोति कृत्वा यज्ञत्रयं नृप! ।। २३९.४० ।।"
  }
]
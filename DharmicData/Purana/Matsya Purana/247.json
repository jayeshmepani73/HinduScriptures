[
  {
    "text": "वराहावतारविषयेऽर्जुनप्रश्नः।\nअर्जुन उवाच।\nप्रादुर्भावान् पुराणेषु विष्णोरमिततेजसः।\nसतां कथयतां विप्र वाराह इति नः श्रुतम् ।। २४७.१ ।।"
  },
  {
    "text": "न जाने तस्य चरितं न विधिं न च विस्तरम्।\nन कर्मगुणसंस्थानं न चाप्यन्तं मनीषिणः ।। २४७.२ ।।"
  },
  {
    "text": "किमात्मको वराहोऽसौ किं मूर्त्तिः कस्य देवता।\nकिं प्रमाणः किं प्रभावः किं वा तेन पुरा कृतम् ।। २४७.३ ।।"
  },
  {
    "text": "एतन्मे शंस तत्वेन वाराहं श्रुतिविस्तरम्।\nयथार्हञ्च समेतानां द्विजातीनां विशेषतः ।। २४७.४ ।।"
  },
  {
    "text": "शैनक उवाच।\nएतत्ते कथयिष्यामि पुराणं ब्रह्मसम्मितम्।\nमहावराहचरितं कृष्णस्याद्भुतकर्मणः ।।  २४७.५ ।।"
  },
  {
    "text": "यथा नारायणो राजन्! वाराहं वपुरास्थितः।\nदंष्ट्रया गां समुद्रस्थामुज्जहारारिमर्दनः ।। २४७.६ ।।"
  },
  {
    "text": "छन्दोगीर्भिरुदाराभिः श्रुतिभिः समलङ्कृतः।\nमनः प्रसन्नतां कृत्वा निबोध विजयाधुना ।। २४७.७ ।।"
  },
  {
    "text": "इदं पुराणं परमं पुण्यं वेदैश्च सम्मितम्।\nनाना श्रुतिसमायुक्तं नास्तिकाय न कीर्त्तयेत् ।। २४७.८ ।।"
  },
  {
    "text": "पुराणं वेदमखिलं साङ्ख्यं योगञ्च वेद यः।\nकार्त्स्न्येन विधिना प्रोक्तं सौख्यार्थं वै वदिष्यति ।। २४७.९ ।।"
  },
  {
    "text": "विश्वेदेवास्तथा साध्या रुद्रादित्यास्तथाश्विनौ।\nप्रजानां पतयश्चैव सप्त चैव महर्षयः।। २४७.१० ।।"
  },
  {
    "text": "मनः सङ्कल्पजाश्चैव पूर्वजा ऋषयस्तथा।\nवसवो मरुतश्चैव गन्धर्व्वा यक्षराक्षसाः ।। २४७.११ ।।"
  },
  {
    "text": "दैत्याः पिशाचाः नागाश्च भूतानि विविधानि च।\nब्राह्मणाः क्षत्रियाः वैश्याः शूद्राः म्लेच्छाश्च ये भुवि ।। २४७.१२ ।।"
  },
  {
    "text": "चतुष्पादानि सर्व्वाणि तिर्य्यग्योनिशतानि च।\nजङ्गमानि च सत्वानि यच्चान्यज्जीवसंज्ञितम् ।। २४७.१३ ।।"
  },
  {
    "text": "पूर्णे युगसहस्रे तु ब्राह्मोऽहनि तथागते।\nनिर्व्वाणे सर्वभूतानां सर्वोत्पातसमुद्भवे ।। २४७.१४ ।।"
  },
  {
    "text": "हिरण्यरेतास्त्रिशिखस्ततो भूत्वा वृषाकपिः।\nशिखाभिर्विधमंल्लोकानशोषयत वह्निना ।। २४७.१५ ।।"
  },
  {
    "text": "दह्यमानास्ततस्तस्य तेजोराशिभिरुद्गतैः।\nविवर्णवर्णा दग्धाङ्गा हतार्चिष्मद्भिराननैः ।। २४७.१६ ।।"
  },
  {
    "text": "साङ्गोपनिषदो वेदा इतिहासपुरोगमाः।\nसर्वविद्याः क्रियाश्चैव सर्वधर्मपरायणाः ।। २४७.१७ ।।"
  },
  {
    "text": "ब्रह्माणमग्रतः कृत्वा प्रभवं विश्वतोमुखम्।\nसर्वदेवगणाश्चैव त्रयस्त्रिंशत्तु कोटयः ।। २४७.१८ ।।"
  },
  {
    "text": "तस्मिन्नहनि संप्राप्ते तं हंसं महदक्षरम्।\nप्रविशन्ति महात्मानं हरिं नारायणं प्रभुम् ।। २४७.१९ ।।"
  },
  {
    "text": "तेषां भूयः प्रवृत्तानां निधनोत्पत्तिरुच्यते।\nयथा सूर्यस्य सततमुदयास्तमने इह ।। २४७.२० ।।"
  },
  {
    "text": "पूर्णे युगसहस्रान्ते सर्वे निःशेष उच्यते।\nयस्मिन् जीवकृतं सर्वे निःशेषं समतिष्ठत ।। २४७.२१ ।।"
  },
  {
    "text": "संहृत्य लोकानखिलान् सदेवासुरमानुषान्।\nकृत्वा सुसंस्थां भगवानास्त एक जगद्गुरुः ।। २४७.२२ ।।"
  },
  {
    "text": "स स्रष्टा सर्वभूतानां कल्पान्तेषु पुनः पुनः।\nअव्ययः शाश्वतो देवो यस्य सर्वमिदं जगत् ।। २४७.२३ ।।"
  },
  {
    "text": "नष्टार्ककिरणो लोके चन्द्रग्रहविवर्जिते।\nत्यक्तधूमाग्निपवने क्षीणयज्ञवषट्क्रिये ।। २४७.२४ ।।"
  },
  {
    "text": "अपक्षिगणसम्पाते सर्वप्राणिहरे पथि।\nअमर्यादाकुले रौद्रे सर्वतस्तमसावृते ।। २४७.२५ ।।"
  },
  {
    "text": "अदृश्ये सर्वलोकेऽस्मिन्नभावे सर्वकर्मणाम्।\nप्रशान्ते सर्वसम्पाते नष्टे वैरपरिग्रहे ।। २४७.२६ ।।"
  },
  {
    "text": "गते स्वभावसंस्थाने लोके नारायणात्मके।\nपरमेष्ठी हृषीकेशः शयनायोपचक्रमे ।। २४७.२७ ।।"
  },
  {
    "text": "पीतवासा लोहिताक्षः कृष्णो जीमूतन्निभः।\nशिखा-सहस्र-विकच जटाभारं समुद्वहन् ।। २४७.२८ ।।"
  },
  {
    "text": "श्रीवत्सलक्षणधरं रक्तचन्दनभूषितम्।\nवक्षो बिभ्रन्महाबाहुः स विष्णुरिव तोयदः ।। २४७.२९ ।।"
  },
  {
    "text": "पुण्डरीकसहस्रेण स्रगस्य शुशुभे शुभा।\nपत्नी चास्य स्वयं लक्ष्मीर्देहमावृत्य तिष्ठति ।। २४७.३० ।।"
  },
  {
    "text": "ततः स्वपिति शान्तात्मा सर्वलोके शुभावहः।\nकिमप्यमितयोगात्मा निद्रा योगमुपागतः ।। २४७.३१ ।।"
  },
  {
    "text": "ततो युगसहस्रे तु पूर्णे स पुरुषोत्तमः।\nस्वयमेव विभुर्भूत्वा बुध्यते विबुधाधिपः ।। २४७.३२ ।।"
  },
  {
    "text": "ततश्चिन्तयते भूयः सृष्टिं लोकस्य लोककृत्।\nनरान् देवगणांश्चैव पारमेष्ठ्येन कर्मणा ।। २४७.३३ ।।"
  },
  {
    "text": "ततः सञ्चिन्तयन् कार्यं देवेषु समितिञ्जयः।\nसम्भवं सर्वलोकस्य विदधाति सतां गतिः ।। २४७.३४ ।।"
  },
  {
    "text": "कर्ता चैव विकर्ता च संहर्ता वै प्रजापतिः।\nनारायणं परं सत्यं नारायणः परं पदम् ।। २४७.३५ ।।"
  },
  {
    "text": "नारायणः परो यज्ञो नारायणः परा गतिः।\nस स्वयम्भूरिति ज्ञेयः स स्रष्टा भुवनाधिपः ।। २४७.३६ ।।"
  },
  {
    "text": "स सर्वमिति विज्ञेयो ह्येष यज्ञः प्रजापतिः।\nयद्वेदितव्यस्त्रिदशैस्तदेष परिकीर्त्यते ।। २४७.३७ ।।"
  },
  {
    "text": "यत्तु वेद्यं भगवतो देवा अपि न तद्विदुः।\nप्रजानां पतयः सर्वे ऋषयश्च सहामरैः ।। २४७.३८ ।।"
  },
  {
    "text": "नास्यान्तमधिगच्छन्ति विचिन्वन्त इति श्रुतिः।\nयदस्य परमं रूपं न तत्पश्यन्ति देवताः ।। २४७.३९ ।।"
  },
  {
    "text": "प्रादुर्भावे तु यद्रूपन्तदर्चन्ति दिवौकसः।\nदर्शितं यदि तेनैव तदवेक्ष्यन्ति देवताः ।। २४७.४० ।।"
  },
  {
    "text": "यन्न दर्शितवानेष कस्तदन्वेष्टुमीहते।\nग्राम्याणां सर्वभूतानामग्निमारुतयोर्गतिः ।। २४७.४१ ।।"
  },
  {
    "text": "तेजसस्तपसश्चैव निधानममृतस्य च।\nचतुराश्रमधर्मेशः चातुर्होत्र फलाशनः ।। २४७.४२ ।।"
  },
  {
    "text": "चतुःसागरपर्यन्तः चतुर्युग निवर्तकः।\nतदेष संहृत्य जगत्कृत्वा गर्भस्थमात्मनः ।।\nमुमोचाण्डं महायोगी धृतं वर्षसहस्रकम् ।। २४७.४३ ।।"
  },
  {
    "text": "सुरासुरद्विजभुजगाप्सरोगणैः द्रुमौषधिक्षितिधरयक्षगुह्यकैः ।\nप्रजापतिः श्रुतिभिरसङ्कुलं तदा स वै सृजज्जगदिदमात्मना प्रभुः ।। २४७.४४ ।।"
  }
]
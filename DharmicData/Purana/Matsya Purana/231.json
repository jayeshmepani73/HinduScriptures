[
  {
    "text": "शान्तिविधानवर्णनम्"
  },
  {
    "text": "गर्ग उवाच।\nअनग्निर्दीप्यते यत्र राष्ट्रे यस्य निरन्धनः।\nन दीप्यते चेन्धनवान् तद्राष्ट्रं पीड्यते नृपैः ।। २३१.१ ।।"
  },
  {
    "text": "प्रज्वलेदप्सु मांसं वा तथार्द्रं वापि किञ्चन।\nप्राकारं तोरणं द्वारं नृपवेश्म सुरालयम् ।। २३१.२ ।।"
  },
  {
    "text": "एतानि यत्र दीप्यन्ते तत्र राज्ञो भयं भवेत्।\nविद्युता वा प्रदह्यन्ते तदापि नृपतेर्भयम् ।। २३१.३ ।।"
  },
  {
    "text": "अनैशानि तमांसि स्युर्विना पांसुरजांसि च।\nधूमश्चानग्निजो यत्र तत्र विन्द्यन्महाभयम् ।। २३१.४ ।।"
  },
  {
    "text": "तडित्त्वनभ्रे गगने भयं स्यादृक्षवर्जिते।\nदिवा सतारे गगने तथैव भयमादिशेत् ।। २३१.५ ।।"
  },
  {
    "text": "ग्रहनक्षत्र-वैकृत्ये ताराविषमदर्शने।\nपुरुवाहन-यानेषु चतुष्पान्मृगपक्षिषु ।। २३१.६ ।।"
  },
  {
    "text": "आयुधेषु च दीप्तेषु धूमायत्सु तथैव च।\nनिर्गमत्सु च कोशाच्च संग्रामस्तुमुलो भवेत् ।। २३१.७ ।।"
  },
  {
    "text": "विनाग्निं विस्फुलिङ्गाश्च दृश्यन्ते यत्र कुत्रचित्।\nस्वभावाच्चापि पूर्यन्ते धनूंषिं विकृतानि च ।। २३१.८ ।।"
  },
  {
    "text": "विकारश्चायुधानं स्यात् तत्र संग्राममादिशेत्।\nत्रिरात्रो पोषितश्चात्र पुरोधाः सुसमाहितः ।। २३१.९ ।।"
  },
  {
    "text": "समिद्भिः क्षीरवृक्षाणां सर्षपैश्च घृतेन च।\nहोमं कुर्यादग्निमन्त्रैः ब्राह्मणांश्चैव भोजयेत् ।। २३१.१० ।।"
  },
  {
    "text": "दद्यात्सुवर्णञ्च तथा द्विजेभ्यो गाश्चैव वस्त्राणि तथा भुवञ्च।\nएवं कृते पापमुपैति नाशं यदग्नि-वैकृत्यभवं द्विजेन्द्र! ।। २३१.११ ।।"
  }
]
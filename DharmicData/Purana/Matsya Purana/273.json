[
  {
    "text": "कलौ भाविनृपान्वयवर्णनम्।"
  },
  {
    "text": "सूत उवाच।\nकाण्वायनास्ततो भूपाः सुशर्माणः प्रसह्यताम्।\nशुङ्गानाञ्चैव यच्छेषं क्षपित्वा तु बलीयसः ।।  २७३.१"
  },
  {
    "text": "शिशुकोन्ध्रः सजातीयः प्राप्स्यतीमां वसुन्धराम्।\nत्रयोविंशत् समाराजा शिशुकस्तु भविष्यति ।।  २७३.२"
  },
  {
    "text": "श्रीमल्लकर्णिर्भविता तस्य पुत्रस्तु वै दश।\nपूर्णोत्संगस्ततो राजा वर्षाण्यष्टादशैव तु ।।  २७३.३"
  },
  {
    "text": "पञ्चाशतं समाः षट्च शान्तकर्णिर्भविष्यति।\nदशचाष्टौ च वर्षाणि तस्य लम्बोदरः सुतः ।।  २७३.४"
  },
  {
    "text": "आपीतको दशद्वे च तस्य पुत्रो भविष्यति।\nदशचाष्टौ च वर्षाणि मेधस्वातिर्भविष्यति ।।  २७३.५"
  },
  {
    "text": "स्वातिश्च भविता राजा समास्त्वष्टादशैव तु।\nस्कन्दस्वातिस्तथा राजा सप्तैव तु भविष्यति ।।  २७३.६"
  },
  {
    "text": "मृगेन्द्रस्वातिकर्णस्तु भविष्यति समास्त्रयः।\nकुन्तलः स्वातिकर्णस्तु भविताष्टौ समानृपः ।।  २७३.७"
  },
  {
    "text": "एकसंवत्सरं राजा स्वातिवर्णो भविष्यति ।।  २७३.८"
  },
  {
    "text": "भविता रिक्तवर्णस्तु वर्षाणि पञ्चविंशति।\nततः संवत्सरान् पञ्च हालो राजा भविष्यति ।।  २७३.९"
  },
  {
    "text": "पञ्चमन्दुलको राजा भविष्यति समा नृप।\nपुरीन्द्रसेनो भविता तस्मात् सौम्यो भविष्यति ।।  २७३.१०"
  },
  {
    "text": "सुन्दरः सान्तिकर्णस्तु अब्दमेकं भविष्यति।\nचकोरः स्वातिकर्णस्तु षण्मासान् वै भविष्यति ।।  २७३.११"
  },
  {
    "text": "अष्टाविंशति वर्षाणि शिवस्वातिर्भविष्यति।\nराजा च गौतमी पुत्रो ह्येकविंशत्यतो नृपः ।।  २७३.१२"
  },
  {
    "text": "अष्टाविंशतिसुतस्तस्य सुलोमा वै भविष्यति।\nशिवश्रीर्वै सुलोमात्तु सप्तैव भविता नृपः ।।  २७३.१३"
  },
  {
    "text": "शिवस्कन्ध शान्तिकर्णाद् भविता ह्यात्मजः समाः।\nनवविंशति वर्षाणि यज्ञः श्री शान्तिकर्णिकः ।।  २७३.१४"
  },
  {
    "text": "षड़ेव भविता तस्या द्विजयस्तु समस्ततः।\nचण्डश्रीः शान्तिकर्णस्तु तस्य पुत्र समादश ।।  २७३.१५"
  },
  {
    "text": "सुलोमा सप्तवर्षाणि अन्यस्तेषां भविष्यति।\nएकोनविंशतिर्ह्येते आन्ध्रा भोक्ष्यन्ति वै महीम् ।।  २७३.१६"
  },
  {
    "text": "तेषां वर्षशतानि स्युः चत्वारि षष्टिरेव च।\nआन्ध्राणां संस्थिता राज्ये तेषां भृत्यान्वये नृपाः ।।  २७३.१७"
  },
  {
    "text": "सप्तैवान्ध्रा भविष्यन्ति दशाभीरास्तथा नृपाः।\nसप्तगर्दभिलाश्चापि शकाश्चाष्टादशैव तु ।।  २७३.१८"
  },
  {
    "text": "यवनाष्टौ भविष्यन्ति तुषाराश्च चतुर्दश।\nत्रयोदश गु(मु)रुंडाश्च हूणाह्येकोनविंशातिः ।।  २७३.१९"
  },
  {
    "text": "यवनाष्टौ भविष्यन्ति सप्ताशीति महीमिमाम्।\nसप्तगर्द्दभिलाभूयो भोक्ष्यन्तीमां वसुन्धराम् ।।  २७३.२०"
  },
  {
    "text": "सप्तवर्षसहस्राणि तुषाराणां मही स्मृता।\nशतानि त्रीण्यशीतिञ्च शतान्यष्टादशैव तु ।।  २७३.२१"
  },
  {
    "text": "शतान्यर्द्धञ्चतुष्काणि भवितव्यास्त्रयोदश।\nगु(मु)रुण्डा वृषलैः सार्धं भोक्ष्यन्ते म्लेच्छसम्भवाः ।।  २७३.२२"
  },
  {
    "text": "शतानि त्रीणि भोक्ष्यन्ते वर्षाण्येकादशैव तु।\nआन्ध्राः श्रीपार्व्वतीयाश्च ते द्विपञ्चाशतं समाः ।।  २७३.२३"
  },
  {
    "text": "सप्तषष्टिस्तु वर्षाणि दशाभीरास्तथैव च।\nतेषूत्सन्नेषु कालेन ततः किलकिलानृपाः ।।  २७३.२४"
  },
  {
    "text": "भविष्यन्तीह यवना धर्मतः कामतोऽर्थतः।\nतैर्विमिश्रा जनपदा आर्य्याम्लेच्छाश्च सर्वशः।।  २७३.२५"
  },
  {
    "text": "विपर्ययेण वर्तन्ते क्षयमेष्यन्ति वै प्रजाः।\nलुब्धानृतब्रुवाश्चैव भवितारो नृपास्तथा ।।  २७३.२६"
  },
  {
    "text": "कल्किनानिहताः सर्वे आर्य्या म्लेच्छाश्च सर्वतः।\nअधार्मिकाश्चयेऽप्यर्थं पाषण्डाश्चैव सर्वशः ।।  २७३.२७"
  },
  {
    "text": "प्रणष्टे नृपवंशे तु सन्ध्या शिष्टे कलौ युगे।\nकिञ्चिच्छिष्टाः प्रजास्ता वै धर्मे नष्टेऽपरिग्रहाः ।।  २७३.२८"
  },
  {
    "text": "असाधवो ह्यसत्वाश्च व्याधिशोकेन पीड़िताः।\nअनावृष्टिहताश्चैव परस्पर वधेप्सवः ।।  २७३.२९"
  },
  {
    "text": "अशरण्याः परित्रस्ताः सङ्कटं घोरमाश्रिताः।\nसरित्पर्वतवासिन्यो भविष्यन्त्यखिलाः प्रजाः ।।  २७३.३०"
  },
  {
    "text": "पत्रमूलफलाहाराः चीरपत्राजिनाम्बराः।\nवृत्त्यर्थमभिलिप्सन्त्यः चरिष्यन्ति वसुन्धराम् ।।  २७३.३१"
  },
  {
    "text": "एवं कष्टमनुप्राप्ताः प्रजाकाले युगान्तके।\nनिःशेषास्तु भविष्यन्ति सार्द्धं कलियुगेन तु ।।  २७३.३२"
  },
  {
    "text": "क्षीणे कलियुगे तस्मिन् दिव्ये वर्षसहस्रके।\nससन्ध्यांशे सुनिः शेषे कृतं तु प्रतिपत्स्यते ।।  २७३.३३"
  },
  {
    "text": "एवं वंशक्रमः कृत्स्नः कीर्तितो यो मया क्रमात्।\nअतीता वर्त्तमानाश्च तथैवानागताश्च ये ।।  २७३.३४"
  },
  {
    "text": "महापद्माभिषेकात्तु यावज्जन्मपरीक्षितः।\nएवं वर्षसहस्रन्तु ज्ञेयं पञ्चाशदुत्तरम् ।।  २७३.३५"
  },
  {
    "text": "पौलौमास्तु तथान्ध्रास्तु महापद्मान्तरे पुनः।\nअनन्तरं शतान्यष्टौ षट्त्रिंशत्तु समास्तथा ।।  २७३.३६"
  },
  {
    "text": "तावत्कालान्तरं भाव्यमान्ध्रान्तादापरीक्षितः।\nभविष्येते प्रसङ्ख्याताः पुराणज्ञैः श्रुतर्षिभिः ।।  २७३.३७"
  },
  {
    "text": "सप्तर्षयस्तदा प्रांशु प्रदीप्तेनाग्निना समाः।\nसप्तविंशति भाव्यानां आन्ध्राणान्तु यदा पुनः ।।  २७३.३८"
  },
  {
    "text": "सप्तर्षयस्तु वर्त्तन्ते यत्र नक्षत्रमण्डले।\nसप्तर्षयस्तु तिष्ठन्ति पर्य्यायेण शतं शतम्।।  २७३.३९"
  },
  {
    "text": "सप्तर्षीणामुपर्ये तत् स्मृतं वै दिव्यसंज्ञया।\nसमादिव्याः स्मृता षष्टिर्दिव्याब्दानि तु सप्तभिः ।।  २७३.४०"
  },
  {
    "text": "एभिः प्रवर्तते कालो दिव्यः सप्तर्षिभिस्तु वै।\nसप्तर्षीणाञ्च यौ पूर्वौ दृश्येते ह्युदितौ निशि ।।  २७३.४१"
  },
  {
    "text": "तयोर्मध्ये तु नक्षत्रं दृश्यते यत्समं दिवि।\nतेन सप्तर्षयो ज्ञेया युक्ता व्योम्नि शतं समाः ।।  २७३.४२"
  },
  {
    "text": "नक्षत्राणामृषीणाञ्च योगस्यैतन्निदर्शनम्।\nसप्तर्षयो मघायुक्ताः काले पारिक्षिते शतम् ।।  २७३.४३"
  },
  {
    "text": "ब्राह्मणस्तु चतुर्विंशा भविष्यति शतं समाः।\nततः प्रभृत्ययं सर्वो लोको व्यापत्स्यते भृशम् ।।  २७३.४४"
  },
  {
    "text": "अनृतोपहता लुब्धा धर्मतः कामतोऽर्थतः।\nश्रौतस्मार्तेति शिथिले नष्टवर्णाश्रमे तथा ।।  २७३.४५"
  },
  {
    "text": "सङ्करं दुर्बलात्मानः प्रतिपत्स्यन्ति मोहिताः।\nब्राह्मणाः शूद्रयोनिस्थाः शूद्रा वै मन्त्रयोनयः ।।  २७३.४६"
  },
  {
    "text": "उपस्थास्यन्ति तान्विप्रास्तदर्थमभिलिप्सवः।\nक्रमेणैव च दृश्यन्ते स्ववर्णान्तरदायकम् ।।  २७३.४७"
  },
  {
    "text": "क्षयमेव गमिष्यन्ति क्षीणशेषा युगक्षये।\nयस्मिन्कृष्णो दिवं यातस्तस्मिन्नेव तदाहनि ।।  २७३.४८"
  },
  {
    "text": "प्रतिपन्नं कलियुगं प्रमाणं तस्य मे श्रृणु।\nचतुः शतसहस्रन्तु वर्षाणां वै स्मृतं बुधैः ।।  २७३.४९"
  },
  {
    "text": "चत्वार्यष्टसहस्राणि सङ्ख्यातं मानुषेण तु।\nदिव्यं वर्षसहस्रन्तु तदा सङ्ख्या प्रवर्तते ।।  २७३.५०"
  },
  {
    "text": "निःशेषेतु तदा तस्मिन् कृतं वै प्रतिपत्स्यते।\nऐलश्चेक्ष्वाकुवंशश्च सहदेवः प्रकीर्त्तिताः ।।  २७३.५१"
  },
  {
    "text": "इक्ष्वाकोः संस्मृतं क्षत्रं सुमित्रान्तं भविष्यति।\nऐलं क्षत्रंसमाक्रान्तं सोमवंशविदो विदुः ।।  २७३.५२"
  },
  {
    "text": "एते विवस्वतः पुत्राः कीर्तिताः कीर्तिवर्धनाः।\nअतीता वर्तमानाश्च तथैवानागताश्च ये ।।  २७३.५३"
  },
  {
    "text": "ब्राह्मणाः क्षत्रिया वैश्यास्तथा शूद्राश्च वै स्मृताः।\nवैवस्वतेऽन्तरे तस्मिन्निति वंशः समाप्यते ।।  २७३.५४"
  },
  {
    "text": "देवापिः पौरवो राजा ऐक्ष्वाको यश्च ते मतः।\nमहायोगबलोपेतौ कलापग्राममाश्रितौ ।।  २७३.५५"
  },
  {
    "text": "एतौ क्षत्रप्रणेतारौ नवविंशे चतुर्युगे।\nसुवर्चा मनुपुत्रस्तु ऐक्ष्वाकाद्यो भविष्यति ।।  २७३.५६"
  },
  {
    "text": "नवविंशे युगे सो वै वंशस्यादिर्भविष्यति।\nदेवापिपुत्रः सत्यस्तु ऐलानां भविता नृपः ।।  २७३.५७"
  },
  {
    "text": "क्षत्रप्रवर्तकावेतौ भविष्ये तु चतुर्युगे।\nएवं सर्वेषु विज्ञेयं सन्तानार्थन्तु लक्षणम् ।।  २७३.५८"
  },
  {
    "text": "क्षीणे कलियुगेचैव तिष्ठन्तीति कृते युगे।\nसप्तर्षयस्तु तैः सार्धं मध्ये त्रेतायुगे पुनः ।।  २७३.५९"
  },
  {
    "text": "बीजार्थं वै भविष्यन्ति ब्रह्मक्षत्रस्तु वै पुनः।\nएवमेवं तु सर्वेषु तिष्यान्तेष्वन्तरेषु च।।  २७३.६०"
  },
  {
    "text": "सप्तर्षयो नृपैः सार्द्धं सन्तानार्थं युगे युगे।\nएवं क्षत्रस्य चौत्सेधः सम्बन्धो वै द्विजैः स्मृतः ।।  २७३.६१"
  },
  {
    "text": "मन्वन्तराणां सन्ताने सन्तानाश्च श्रुतौ स्मृताः।\nअतिक्रान्तयुगाश्चैव ब्रह्मक्षत्रस्य सम्भवाः ।।  २७३.६२"
  },
  {
    "text": "यथा प्रशान्तिस्तेषां वै प्रकृतीनां यथाक्षयः।\nसप्तर्षयो विदुस्तेषां दीर्घायुस्त्वं क्षयोदयौ ।।  २७३.६३"
  },
  {
    "text": "एतेन क्रमयोगेन ऐला इक्ष्वाकवो नृपाः।\nउत्पद्यमानास्त्रेतायां क्षीयमाणाः कलौ युगे ।।  २७३.६४"
  },
  {
    "text": "अनुयान्ति युगाख्यान्तु यावन्मन्वन्तरक्षयम्।\nजामदग्न्येन रामेण क्षत्रेनिरवशेषिते ।।  २७३.६५"
  },
  {
    "text": "रिक्तेयं वसुधा सर्वा क्षत्रियैर्वसुधाधिपैः।\nद्विवंशकरणं सर्वं कीर्तयिष्ये निबोध मे ।।  २७३.६६"
  },
  {
    "text": "ऐलञ्चेक्ष्वाकुवंशञ्च प्रकृतिं परिचक्षते।\nराजानः श्रेणिबद्धाश्च तथान्ते क्षत्रिया भुवि ।।  २७३.६७"
  },
  {
    "text": "ऐलवंशास्तु भूयांसो न तथेक्ष्वाकवो नृपाः।\nएषामेकशतं पूर्णं कुलानामभिरोचते ।।  २७३.६८"
  },
  {
    "text": "तावदेव तु भोजानां विस्ताराद् द्विगुणं स्मृतम्।\nभोजानां द्विगुणां क्षत्रं चतुर्द्धा तद्यथा तथम् ।।  २७३.६९"
  },
  {
    "text": "ते ह्यतीताः स नामानो ब्रुवतस्तान्निबोध मे।\nशतं वै प्रतिविन्ध्यानां शतं नागाः शतं हयाः ।।  २७३.७०"
  },
  {
    "text": "शतमेकं धार्तराष्ट्रा ह्यशीतिर्जनमेजयाः।\nशतं वै ब्रह्मदत्तानां वीराणां कुरवः शतम् ।।  २७३.७१"
  },
  {
    "text": "ततः शतञ्च पञ्चालाः शतं काशिकुशादयः।\nतथापरे सहस्रे द्वे ये नीपाः शशबिन्दवः ।।  २७३.७२"
  },
  {
    "text": "इष्टवन्तश्च ते सर्वे सर्वे नियुतदक्षिणाः।\nएवं राजर्षयोऽतीताः शतशोऽथ सहस्रशः ।।  २७३.७३"
  },
  {
    "text": "मनोर्वैवस्वतस्यासन् वर्तमानेऽन्तरे विभोः।\nतेषां ते निधनोत्पत्तौ लोकसंस्थितयः स्थिताः ।।  २७३.७४"
  },
  {
    "text": "न शक्यो विस्तरस्तेषां सन्तानस्य परस्परम्।\nतत्पूर्वापरयोगेन वक्तुं वर्षशतैरपि ।।  २७३.७५"
  },
  {
    "text": "अष्टाविंशसमाख्याता गता वैवस्वतेऽन्तरे।\nऐते देवगणैः सार्द्धं शिष्टा ये तान्निबोधित ।।  २७३.७६"
  },
  {
    "text": "चत्वारिंशत्त्रयश्चैव भविष्यास्ते महात्मनः।\nअवशिष्टा युगाख्यास्ते ततो वैवस्वतो ह्ययम् ।।  २७३.७७"
  },
  {
    "text": "एतद्वः राजर्षयो ये तु अतीतास्ते युगैः सह।\nये ते ययाति वंश्यानां ये च वंशा विशाम्पते ।।  २७३.७८"
  },
  {
    "text": "कीर्तिता द्युतिमन्तस्ते य एतान् धारयेन्नरः।\nलभते स वरान्पञ्च दुर्लभानिह लौकिकान् ।।  २७३.७९"
  },
  {
    "text": "आयुः कीर्तिं धनं स्वर्गं पुत्रवांश्चाभिजायते।\nधारणाच्छ्रवणाच्चैव परं स्वर्गस्य धीमतः ।।  २७३.८०"
  }
]
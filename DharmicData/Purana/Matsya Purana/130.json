[
  {
    "text": "मयस्यत्रिपुरनिर्माणम्।\nसूत उवाच।\nइति चिन्त्य मयो दैत्यो दिव्योपाय प्रभावजम्।\nचकार त्रिपुरं दुर्गं मनः सञ्चारचारितम्।। १३०.१ ।।"
  },
  {
    "text": "प्रकारोऽनेन मार्गेण इह वामुत्र गोपुरम्।\nइह चाट्टालकद्वारमिह चाट्टालगोपुरम्।। १३०.२ ।।"
  },
  {
    "text": "राजमार्गं इतश्चापि विपुलो भवतामिति।\nरथ्योपरथ्याः सत्रिका इहचत्वर एव च।। १३०.३ ।।"
  },
  {
    "text": "इदमन्तः पुरस्थानं रुद्रायतनमत्र च।\nसवटानि तड़ागानि ह्यत्र वाप्यः सरांसि च।। १३०.४ ।।"
  },
  {
    "text": "आरामाश्च सभाश्चात्र उद्यानान्यत्र वा तथा।\nउपनिर्गमो दानवानां भवत्यत्र मनोहरः।। १३०.५ ।।"
  },
  {
    "text": "इत्येवं मानसं तत्राकल्पयत् पुरकल्पवित्।\nमयेन तत्पुरं सृष्टं त्रिपुरं त्वितिः नः श्रुतम्।। १३०.६ ।।"
  },
  {
    "text": "कार्ष्णायसमयं यत्तु मयेन विहितं पुरम्।\nतारकाख्योऽधिपस्तत्र कृतस्थानाधिपोऽवसत्।। १३०.७ ।।"
  },
  {
    "text": "यत्तु पूर्णेन्दुसङ्काशं राजतं निर्मितं पुरम्।\nविद्युन्माली प्रभुस्तत्र विद्युन्मालीत्विवाम्बुदः।। १३०.८ ।।"
  },
  {
    "text": "सुवर्णाविकृतं यत्र मयेन विहितं पुरम्।\nस्वयमेव मयस्तत्र गतस्तदधिपः प्रभुः।। १३०.९ ।।"
  },
  {
    "text": "तारकस्य पुरं तत्र शतयोजनमन्तरम्।\nविद्युन्मालिपुरञ्चापि शतयोजनकेऽन्तरम्।। १३०.१० ।।"
  },
  {
    "text": "मेरुपर्वतसङ्काशं मयस्यापि पुरं महत्।\nपुष्पसंयोगमात्रेण कालेन समयः पुरा।। १३०.११ ।।"
  },
  {
    "text": "कृतवांस्त्रिपुरं दैत्यस्त्रिनेत्रः पुष्पकं यता।\nयेन येन मयो याति प्रकुर्वाणः पुरं पुरात्।। १३०.१२ ।।"
  },
  {
    "text": "प्रशस्तास्तत्र तत्रैव वारुण्यामालयाः स्वयम्।\nरुक्मरूप्यायसानाञ्च शतशोऽथ सहस्रशः।। १३०.१३ ।।"
  },
  {
    "text": "रत्नाचितानि शोभन्ते पुराण्यमरविद्विषाम्।\nप्रासादशतजुष्टानि कूटागारोत्कटानि च।। १३०.१४ ।।"
  },
  {
    "text": "सर्वेषां कामगानि स्युः सर्वलोकातिगानि च।\nसोद्यानवापीकूपानि सपद्म सरवन्ति च।। १३०.१५ ।।"
  },
  {
    "text": "अशोकवनभूतानि कोकिला रुतवन्ति च।\nचित्रशालाविशालानि चतुःशालोत्तमानि च।। १३०.१६ ।।"
  },
  {
    "text": "सप्ताष्टदशभौमानि सत्कृतानि मयेन च।\nबहुध्वजपताकानि स्रग्दामालङ्कृतानि च।। १३०.१७ ।।"
  },
  {
    "text": "किङ्किणीजालशब्दानि गन्धवन्ति महान्ति च।\nसुसंयुक्तोपलिप्तानि पुष्पनैवेद्यवन्ति च।। १३०.१८ ।।"
  },
  {
    "text": "यज्ञधूमान्धकाराणि संपूर्णकलशानि च।\nगगनावरणाभानि हंसपङ्क्तिनिभानि च।। १३०.१९ ।।"
  },
  {
    "text": "पङ्क्तीकृतानि राजन्ते गृहाणि त्रिपुरे पुरे।\nमुक्ताकलापैर्लम्बद्भिर्हसन्तीव शशिश्रियम्।। १३०.२० ।।"
  },
  {
    "text": "मल्लिकाजातिपुष्पाद्यैर्गन्धधूपाधिवासितैः।\nपञ्चेन्द्रियसुखैर्नित्यं समैः सत्पुरुषैरिव।। १३०.२१ ।।"
  },
  {
    "text": "हेमराजतलोहाद्य मणिरत्नाञ्जनाङ्किताः।\nप्राकारास्त्रिपुरे तस्मिन् गिरिप्राकारसन्निभाः।। १३०.२२ ।।"
  },
  {
    "text": "एकैकस्मिन् पुरे तस्मिन् गोपुराणां शतं शतम्।\nसपताका ध्वजवतीर्द्रृश्यन्ते गिरिश्रृङ्गवत्।। १३०.२३ ।।"
  },
  {
    "text": "नूपुरारावरम्याणि त्रिपुरे तत् पुराण्यपि।\nस्वर्गातिरिक्तश्रीकाणि तत्र कन्या पुराणि च।। १३०.२४ ।।"
  },
  {
    "text": "आरामैश्च विहारैश्च तडागवटचत्वरैः।\nसरोभिश्च सरिद्भिश्च वनैश्चोपवनैरपि।। १३०.२५ ।।"
  },
  {
    "text": "दिव्यभोगोपभोगानि नानारत्नयुतानि च।\nपुष्पोत्करैश्च सुभगास्त्रिपुरस्योपनिर्गमाः।। १३०.२६ ।।"
  },
  {
    "text": "परिखाशतगम्भीराः कृता मायानिवारणैः।\nनिशम्य तद्दुर्गविधानमुत्तमं कृतं मयेनाद्भुतवीर्यकर्मणा।\nदितेः सुता दैवतराजवैरिणः सहस्रशः प्रापुरनन्तविक्रमाः।। १३०.२७ ।।"
  },
  {
    "text": "तदासुरैर्दर्पितवैरिमर्दनैर्जनार्दनैः शैलकरीन्द्रसन्निभैः।\nबभूव पूर्णं त्रिपुरं तथा पुरा यथाम्बरं भूरिजलैर्जलप्रदैः।। १३०.२८ ।।"
  }
]
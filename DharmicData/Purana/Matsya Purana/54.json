[
  {
    "text": "अथ चतुष्पञ्चाशोऽध्यायः\nसूत उवाच\nअतः परं प्रवक्ष्यामि दानधर्मानशेषतः\nव्रतोपवाससंयुक्तान्यथामत्स्योदितानिह  ५४.१\nमहादेवस्य संवादे नारदस्य च धीमतः\nयथावृत्तं प्रवक्ष्यामि धर्मकामार्थसाधकम्  २\nकैलासशिखरासीनमपृच्छन्नारदः पुरा\nविनयनमनङ्गारिमनङ्गाङ्गहरं हरम्  ३\nनारद उवाच\nभगवन्देवदेवेश ब्रह्मविष्ण्विन्द्र नायक\nश्रीमदारोग्यरूपायुर्भाग्यसौभाग्यसम्पदा\nसंयुक्तस्तव विष्णोर्वा पुमान्भक्तः कथं भवेत्  ४\nनारी वा विधवा सर्वगुणसौभाग्यसंयुता\nक्रमान्मुक्तिप्रदं देव किंचिद्व्रतमिहोच्यताम्  ५\nईश्वर उवाच\nसम्यक्पृष्टं त्वया ब्रह्मन्सर्वलोकहितावहम्\nश्रुतमप्यत्र यच्छान्त्यै तद्व्रतं शृणु नारद  ६\nनक्षत्रपुरुषं नाम व्रतं नारायणात्मकम्\nपादादि कुर्याद्विधिवद्विष्णुनामानुकीर्तनम्  ७\nप्रतिमां वासुदेवस्य मूलर्क्षादिषु चार्चयेत्\nचैत्रमासं समासाद्य कृत्वा ब्राह्मणवाचनम्  ८\nमूले नमो विश्वधराय पादौ गुल्फावनन्ताय च रोहिणीषु\nजङ्घेऽभिपूज्ये वरदाय चैव द्वे जानुनी वाश्विकुमारऋक्षे  ९\nपूर्वोत्तराषाढयुगे तथोरू नमः शिवायेत्यभिपूजनीयौ\nपूर्वोत्तराफल्गुनियुग्मके च मेढ्रं नमः पञ्चशराय पूज्यम्  १०\nकटिं नमः शार्ङ्गधराय विष्णोः सम्पूजयेन्नारद कृत्तिकासु\nतथार्चयेद्भाद्र पदाद्वये च पार्श्वे नमः केशिनिषूदनाय  ११\nकुक्षिद्वयं नारद रेवतीषु दामोदरायेत्यभिपूजनीयम्\nऋक्षेऽनुराधासु च माधवाय नमस्तथोरःस्थलमेव पूज्यम्  १२\nपृष्ठं धनिष्ठासु च पूजनीयमघौघविध्वंसकराय तच्च\nश्रीशङ्खचक्रासिगदाधराय नमो विशाखासु भुजाश्च पूज्याः  १३\nहस्ते तु हस्ता मधुसूदनाय नमोऽभिपूज्या इति कैटभारेः\nपुनर्वसावङ्गुलिपूर्वभागाः साम्नामधीशाय नमोऽभिपूज्याः  १४\nभुजंगनक्षत्रदिने नखानि सम्पूजयेन्मत्स्यशरीरभाजः\nकूर्मस्य पादौ शरणं व्रजामि ज्येष्ठासु कण्ठे हरिरर्चनीयः  १५\nश्रोत्रे वराहाय नमोऽभिपूज्या जनार्दनस्य श्रवणेन सम्यक्\nपुष्ये मुखं दानवसूदनाय नमो नृसिंहाय च पूजनीयम्  १६\nनमो नमः कारणवामनाय स्वातीषु दन्ताग्रमथार्चनीयम्\nआस्यं हरेर्भार्गवनन्दनाय संपूजनीयं द्विज वारुणे तु  १७\nनमोऽस्तु रामाय मघासु नासा संपूजनीया रघुनन्दनस्य\nमृगोत्तमाङ्गे नयनेऽभिपूज्ये नमोऽस्तु ते राम विघूर्णिताक्ष  १८\nबुद्धाय शान्ताय नमो ललाटं चित्रासु संपूज्यतमं मुरारेः\nशिरोऽभिपूज्यं भरणीषु विष्णोर्नमोऽस्तु विश्वेश्वर कल्किरूपिणे  १९\nआद्रा र्सु! केशाः पुरुषोत्तमस्य संपूजनीया हरये नमस्ते\nउपोषितेनर्क्षदिनेषु भक्त्या संपूजनीया द्विजपुंगवाः स्युः  २०\nपूर्णे व्रते सर्वगुणान्विताय वाग्रूपशीलाय च सामगाय\nहैमीं विशालायतबाहुदण्डां मुक्ताफलेन्दूपलवज्रयुक्ताम्  २१\nजलस्य पूर्णे कलशे निविष्टामर्चां हरेर्वस्त्रगवा सहैव\nशय्यां तथोपस्करभाजनादियुक्तां प्रदद्याद्द्विजपुंगवाय  २२\nयद्यस्ति यत्किंचिदिहास्ति देयं दद्याद्द्विजायात्महिताय सर्वम्\nमनोरथान्नः सफलीकुरुष्व हिरण्यगर्भाच्युतरुद्र रूपिन्  २३\nसलक्ष्मीकं सभार्याय काञ्चनं पुरुषोत्तमम्\nशय्यां च दद्यान्मन्त्रेण ग्रन्थिभेदविवर्जिताम्  २४\nयथा न विष्णुभक्तानां वृजिनं जायते क्वचित्\nतथा सुरूपतारोग्यं केशवे भक्तिमुत्तमाम्  ५४.२५\nयथा न लक्ष्म्या शयनं तव शून्यं जनार्दन\nशय्या ममाप्यशून्यास्तु कृष्ण जन्मनि जन्मनि  २६\nएवं निवेद्य तत्सर्वं वस्त्रमाल्यानुलेपनम्\nनक्षत्रपुरुषज्ञाय विप्रायाथ विसर्जयेत्  २७\nभुञ्जीतातैललवणं सर्वर्क्षेष्वप्युपोषितः\nभोजनं च यथाशक्ति वित्तशाठ्यविवर्जितः  २८\nइति नक्षत्रपुरुषमुपास्य विधिवत्स्वयम्\nसर्वान्कामानवाप्नोति विष्णुलोके महीयते  २९\nब्रह्महत्यादिकं किंचिदिह वामुत्र वा कृतम्\nआत्मना वाथ पितृभिस्तत्सर्वं क्षयमाप्नुयात्  ३०\nइति पठति शृणोति वातिभक्त्या पुरुषवरो व्रतमङ्गनाथ कुर्यात्\nकलिकलुषविदारणं मुरारेः सकलविभूतिफलप्रदं च पुंसाम्  ३१\nइति श्रीमात्स्ये महापुराणे नक्षत्रपुरुषव्रत नाम चतुष्पञ्चाशोऽध्यायः  ५४"
  }
]
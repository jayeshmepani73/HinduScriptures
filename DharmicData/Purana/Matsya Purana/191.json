[
  {
    "text": "नर्मदामाहात्म्ये नानाविधतीर्थमाहात्म्यवर्णनम्।"
  },
  {
    "text": "मार्कण्डेय उवाच।\nतदा प्रभृति ब्रह्माद्या ऋषयश्च तपोधनाः।\nसेवन्ते नर्म्मदां राजन्! रागक्रोधविवर्जिताः ।। १९१.१"
  },
  {
    "text": "युधिष्ठिर उवाच।\nकस्मिन्निपतितं शूलं देवस्य तु महीतले।\nतत्र पुण्यं समाख्याहि यथावत् मुनिसत्तम्! ।। १९१.२"
  },
  {
    "text": "मार्कण्डेय उवाच।\nशूलभेदेऽति विख्यातं तीर्थंपुण्यतमं महत्।\nतत्र स्नात्वाऽर्चयेद्देवं गोसहस्रफलं लभेत् ।। १९१.३"
  },
  {
    "text": "त्रिरात्रं कारयेद्यस्तु तस्मिंस्तीर्थे नराधिप!।\nअर्चयित्वा महादेवं पुनर्जन्म न विद्यते ।। १९१.४"
  },
  {
    "text": "भीमेश्वरं ततो गच्छेन्नारदेश्वरमुत्तमम्।\nआदित्येशं महापुण्यं तथाघृत मधुस्रवम् ।। १९१.५"
  },
  {
    "text": "नन्दिकेशं परिष्वज्य पर्याप्तं जन्मनः फलम्।\nवरुणेशं ततः पश्येत् स्वतन्त्रेश्वरमेव च ।।\nसर्वतीर्थफलं तस्य पञ्चायतन दर्शनात् ।। १९१.६"
  },
  {
    "text": "ततो गच्छेत्तु राजेन्द्र! युद्धं यत्र सुसाधितम्।\nकोटितीर्थन्तु विख्यातमसुरा यत्र मोहिताः ।। १९१.७"
  },
  {
    "text": "यत्रैव निहता राजन्! दानवा बलदर्पिताः।\nतेषां शिरांस्यगृह्णन्त सर्वे देवाः समागताः ।। १९१.८"
  },
  {
    "text": "तैस्तु संस्थापितो देवः शूलपाणिर्वृषध्वजः।\nकोटिर्विनिहता तत्र तेन कोटीश्वरः स्मृतः ।। १९१.९"
  },
  {
    "text": "दर्शनात्तस्य तीर्थस्य सदेहः स्वर्गमारुहेत्।\nयदा त्विन्द्रेण क्षुद्रत्वात् वज्रङ्कीलेन यन्त्रितम् ।। १९१.१०"
  },
  {
    "text": "तदा प्रभृति लोकानां स्वर्गमार्गो निवारितः।\nसघृतं श्रीफलं जग्ध्वा कृत्वा चैष प्रदक्षिणम् ।। १९१.११"
  },
  {
    "text": "पार्वतं सहदीपन्तु शिरसा चैव धारयेत्।\nसर्वकामसुसम्पन्नो राजा भवति पाण्डव? ।। १९१.१२"
  },
  {
    "text": "मृतो रुद्रत्वमाप्नोति ततोऽसौ जायते पुनः।\nस्वर्गादेत्य भवेद्राजा राज्यं कृत्वा दिवं व्रजेत् ।। १९१.१३"
  },
  {
    "text": "बहुनेत्रं ततः पश्येत् त्रयोदश्यान्तु मानवः।\nस्नातमात्रो नरस्तत्र सर्वयज्ञफलं लभेत् ।। १९१.१४"
  },
  {
    "text": "ततो गच्छेत्तु राजेन्द्र! तीर्थं परमशोभनम्।\nनराणां पापनाशाय ह्यगस्त्येश्वरमुत्तमम् ।। १९१.१५"
  },
  {
    "text": "तत्र स्नात्वा नरो राजन्! ब्रह्मलोके महीयते।\nकार्तिकस्य तु मासस्य कृष्णपक्षे चतुर्दशी ।। १९१.१६"
  },
  {
    "text": "घृतेन स्नापयेद्देवं समाधिस्थो जितेन्द्रियः।\nएकविंशकुलोपेतो न च्यवेदैश्वरात् पुरात् ।। १९१.१७"
  },
  {
    "text": "धेनुमुपाहनच्छत्रे दद्याच्च घृतकम्बलम्।\nभोजनं चैव विप्राणां सर्वं कोटिगुणं भवेत् ।। १९१.१८"
  },
  {
    "text": "ततो गच्छेच्च राजेन्द्र! वलाकेश्वरमुत्तमम्।\nतत्र स्नात्वा नरो राजन्! सिंहासनपतिर्भवेत् ।। १९१.१९"
  },
  {
    "text": "नर्मदा दक्षिणे कूले तीर्थं शक्रस्य विश्रुतम्।\nउपोष्य रजनीमेकां स्नानं तत्र समाचरेत् ।। १९१.२०"
  },
  {
    "text": "स्नानं कृत्वा यथान्यायमर्चयेच्च जनार्दनम्।\nगोसहस्रफलं तस्य विष्णुलोकं स गच्छति ।। १९१.२१"
  },
  {
    "text": "ऋषितीर्थं ततो गच्छेत् सर्वपापहरं नृणाम्।\nस्नातमात्रो नरस्तत्र गोसहस्रफलं लभेत् ।। १९१.२२"
  },
  {
    "text": "देवतीर्थं ततो गच्छेद् ब्रह्मणा निर्मितं पुरा।\nतत्र स्नात्वा नरो राजन्! ब्रह्मलोके महीयते ।। १९१.२३"
  },
  {
    "text": "अमरकण्टकं गच्छेदमरैः स्थापितं पुरा।\nस्नातमात्रो नरस्तत्र रुद्रलोके महीयते ।। १९१.२४"
  },
  {
    "text": "ततो गच्छेच्च राजेन्द्र! रावणेश्वरमुत्तमम्।\nतत् पञ्चायतनं दृष्ट्वा मुच्यते ब्रह्महत्यया ।। १९१.२५"
  },
  {
    "text": "ऋणतीर्थं ततो गच्छेदृणेभ्यो मुच्यते ध्रुवम्।\nवदेश्वरं ततो दृष्ट्वा पर्याप्तं जन्मनः फलम् ।। १९१.२६"
  },
  {
    "text": "भीमेश्वरं ततो गच्छेत् सर्वव्याधिविनाशनम्।\nस्नातमात्रो नरो राजन्! सर्वदुःखैः प्रमुच्यते ।। १९१.२७"
  },
  {
    "text": "ततो गच्छेत्तु राजेन्द्रु! तुरा सङ्गममुत्तमम्।\nतत्र स्नात्वा महादेवमर्चयन्सिद्धिमाप्नुयात् ।। १९१.२८"
  },
  {
    "text": "सोमतीर्थं ततो गच्छेत् पश्येच्चन्द्रमनुत्तमम्।\nतत्र स्नात्वा नरो राजन्! भक्त्या परमया युतः ।। १९१.२९"
  },
  {
    "text": "तत्क्षणाद्दिव्यदेहस्थः शिववन्मोदते चिरम्।\nषष्टिवर्षसहस्राणि रुद्रलोके महीयते ।। १९१.३०"
  },
  {
    "text": "ततो गच्छेत्तु राजेन्द्र! पिङ्गलेश्वरमुत्तमम्।\nअहोरात्रोपवासेन त्रिरात्रफलमाप्नुयात् ।। १९१.३१"
  },
  {
    "text": "तस्मिंस्तीर्थे तु राजेन्द्र! कपिलां यः प्रयच्छति।\nयावन्ति तस्या रोमाणि तत्प्रसूतिकुलेषु च ।। १९१.३२"
  },
  {
    "text": "तावद्वर्षसहस्राणि रुद्रलोके महीयते।\nयस्तु प्राणपरित्यागं कुर्यात्तत्र नराधिप! ।। १९१.३३"
  },
  {
    "text": "अक्षयं मोदते कालं यावच्चन्द्रदिवाकरौ।\nनर्मदा तटमाश्रित्य तिष्ठेयुर्यत्र मानवाः ।। १९१.३४"
  },
  {
    "text": "ते मृताः स्वर्गमायान्ति सन्तः सुकृतिनो यथा।\nसुरेश्वरं ततो गच्छेन्नाम्ना कर्कोटकेश्वरम् ।। १९१.३५"
  },
  {
    "text": "गङ्गावतरते तत्र दिने पुण्ये न संशयः।\nनन्दितीर्थं ततो गच्छेत् स्नानं तत्र समाचरेत् ।। १९१.३६"
  },
  {
    "text": "तुष्यते तस्य नन्दीशः सोमलोके महीयते।\nततो दीपेश्वरं गच्छेद्व्यासतीर्थं तपोवनम् ।। १९१.३७"
  },
  {
    "text": "निवर्तिता पुरा तत्र व्यासभीता महानदी।\nहुङ्कारिता तु व्यासेन दक्षिणेन ततो गता ।। १९१.३८"
  },
  {
    "text": "प्रदक्षिणं तु यः कुर्यात् तस्मिन् तीर्थे नराधिप।\nअक्षयं मोदते कालं यावच्चन्द्रदिवाकरौ ।। १९१.३९"
  },
  {
    "text": "व्यासस्तस्य भवेत् प्रीतः प्राप्नुयादीप्सितं फलम्।\nसूत्रेण वेष्टयित्वा तु दीपो देयः सवेदिकः ।। १९१.४०"
  },
  {
    "text": "क्रीडन्ति ह्यक्षयं कालं यथा रुद्रस्तथैव च।\nततो गच्छेच्च राजेन्द्र! ऐरण्डी तीर्थमुत्तमम् ।। १९१.४१"
  },
  {
    "text": "सङ्गमे तु नरः स्नात्वा मुच्यते सर्वपातकैः।\nऐरण्डी त्रिषु लोकेषु विख्याता पापनाशिनी ।। १९१.४२"
  },
  {
    "text": "अथवाश्वयुजे मासि शुक्लपक्षे तु चाष्टमी।\nशुचिर्भूत्वा नरः। स्नात्वा सोपवासपरायणः ।। १९१.४३"
  },
  {
    "text": "ब्राह्मणं भोजयेदेकं कोटिर्भवति भोजिता।\nमृत्तिकां शिरसि स्थाप्य ह्यवगाह्य च वै जलम् ।। १९१.४४"
  },
  {
    "text": "नर्मदोदकसंमिश्रं मुच्यते सर्वकिल्बिषैः।\nप्रदक्षिणं तु यः कुर्यात् तस्मिन् तीर्थे नराधिप ।। १९१.४५"
  },
  {
    "text": "प्रदक्षणीकृता तेन सप्तद्वीपा वसुन्धरा।\nततः सुवर्णसलिले स्नात्वा दत्त्वा तु काञ्चनम् ।। १९१.४६"
  },
  {
    "text": "काञ्चनेन विमानेन रुद्रलोके महीयते।\nततः स्वर्गाच्च्युतः कालाद्राजा भवति वीर्यवान् ।। १९१.४७"
  },
  {
    "text": "ततो गच्छेच्च राजेन्द्र! हीक्षुनद्यास्तु सङ्गमम्।\nत्रैलोक्यविश्रुतं दिव्यं तत्र सन्निहितः शिवः ।। १९१.४८"
  },
  {
    "text": "तत्र स्नात्वा नरो राजन्! गाणपत्यमवाप्नुयात्।\nस्कन्दतीर्थं ततो गच्छेत् सर्वपापप्रणाशनम् ।। १९१.४९"
  },
  {
    "text": "तत्तीर्थं त्रिविधं पापं स्नानमात्राद्व्यपोहति।\nलिङ्गसारं ततो गच्छेत् स्नानं तत्र समाचरेत् ।। १९१.५०"
  },
  {
    "text": "गोसहस्रफलं तस्य रुद्रलोके महीयते।\nभङ्गतीर्थं ततो गच्छेत् सर्वपापप्रणाशनम् ।। १९१.५१"
  },
  {
    "text": "तत्र गत्वा तु राजेन्द्र! स्नानं तत्र समाचरेत्।\nसप्तजन्मकृतैः पापैर्मुच्यते नात्र संशयः ।। १९१.५२"
  },
  {
    "text": "वटेश्वरं ततो गच्छेत् सर्वतीर्थमनुत्तमम्।\nतत्र स्नात्वा नरो राजन्! गोसहस्रफलं लभेत् ।। १९१.५३"
  },
  {
    "text": "सङ्गमेशन्ततो गच्छेत् सर्वदेवनमस्कृतम्।\nस्नानमात्रान्नरस्तत्र चेन्द्रत्वं लभेत् ध्रुवम्।। १९१.५४"
  },
  {
    "text": "कोटितीर्थं ततो गच्छेत् सर्वपापहरं परम्।\nतत्र स्नात्वा नरो राज्यं लभते नात्र संशयः ।। १९१.५५"
  },
  {
    "text": "तत्र तीर्थं समासाद्य दत्त्वा दानं तु यो नरः।\nतस्य तीर्थप्रभावेण सर्वं कोटिगुणं भवेत् ।। १९१.५६"
  },
  {
    "text": "अथ नरी भवेत् काचित् तत्र स्नानं समाचरेत्।\nगौरीतुल्या भवेत् सापि त्विन्द्रपत्नी न संशयः ।। १९१.५७"
  },
  {
    "text": "अङ्गारेशं ततो गच्छेत् स्नानं तत्र समाचरेत्।\nस्नातमात्रो नरस्तत्र रुद्रलोके महीयते ।। १९१.५८"
  },
  {
    "text": "अङ्गारक चतुर्थ्यान्तु स्नानं तत्र समाचरेत्।\nअक्षयं मोदते कालं शुचिः प्रयतमानसः ।। १९१.५९"
  },
  {
    "text": "अयोनिसम्भवे स्नात्वा न पश्येद्योनिसङ्कटम्।\nपाण्डवेशन्तु तत्रैव स्नानं तत्र समाचरेत् ।। १९१.६०"
  },
  {
    "text": "अक्षयं मोदते कालमबध्यैस्त्रिदशैरपि।\nविष्णुलोकं ततो गत्वा क्रीडते भोगसंयुतः ।। १९१.६१"
  },
  {
    "text": "तत्र भुक्त्वा महाभोगान् मर्त्यराजोऽभिजायते।\nकठेश्वरं ततो गच्छेत्तत्र स्नानं समाचरेत् ।। १९१.६२"
  },
  {
    "text": "उत्तरायण-संप्राप्तो यदिच्छेत् तस्य तद् भवेत्।\nचन्द्रभागां ततो गच्छेत्तत्र स्नानं समाचरेत् ।। १९१.६३"
  },
  {
    "text": "स्नातमात्रो नरो राजन्! सोमलोके महीयते।\nततो गच्छेत्तु राजेन्द्र! तीर्थं शक्रस्य विश्रुतम् ।। १९१.६४"
  },
  {
    "text": "पूजितं देवराजेन देवैरपि नमस्कृम्।\nतत्र स्नात्वा नरो राजन्! दानं दत्त्वा तु काञ्चनम् ।। १९१.६५"
  },
  {
    "text": "अथवा नीलवर्णाभं वृषभं यः समुत्सृजेत्।\nवृषभस्य तु रोमाणि तत्प्रसूतिकुलेषु च ।। १९१.६६"
  },
  {
    "text": "तावद्वर्षसहस्राणि नरो हरपुरे वसेत्।\nततः स्वर्गात्परिभ्रष्टो राजा भवति वीर्यवान् ।। १९१.६७"
  },
  {
    "text": "अश्वानां श्वेतवर्णानां सहस्राणां नराधिप!।\nस्वामी भवति मर्त्येषु तस्य तीर्थप्रभावतः ।। १९१.६८"
  },
  {
    "text": "ततो गच्छेत्तु राजेन्द्र! ब्रह्मावर्तमनुत्तमम्।\nतत्र स्नात्वा नरो राजन्! तर्पयेत् पितृदेवताः ।। १९१.६९"
  },
  {
    "text": "उपोष्य रजनीमेकां पिण्डं दत्त्वा यथाविधि।\nकन्यागते तथादित्ये अक्षयं स्यान्नराधिप! ।। १९१.७०"
  },
  {
    "text": "ततो गच्छेच्च राजेन्द्र! कपिला तीर्थमुत्तमम्।\nतत्र स्नात्वा नरो राजन्! कपिलां यः प्रयच्छति ।। १९१.७१"
  },
  {
    "text": "सम्पूर्णपृथिवीं दत्त्वा यत् फलं तदवाप्नुयात्।\nनर्मदेशं परं तीर्थं न भूतं न भविष्यति ।। १९१.७२"
  },
  {
    "text": "तत्र स्नात्वा नरो राजन्नश्वमेधफलं लभेत्।\nनर्मदा दक्षिणे कूले सङ्गमेश्वरमुत्तमम् ।। १९१.७३"
  },
  {
    "text": "तत्र स्नात्वा नरो राजन्! सर्वयज्ञफलं लभेत्।\nतत्र सर्वाद्यतो राजा पृथिव्यामेव जायते ।। १९१.७४"
  },
  {
    "text": "सर्वलक्षणसम्पूर्णः सर्वव्याधिविवर्जितः।\nनर्मदे चोत्तरे कूले तीर्थं परमशोभनम् ।। १९१.७५"
  },
  {
    "text": "आदित्यायतनं दिव्यमीश्वरेण तु भाषितम्।\nतस्य तीर्थप्रभावेण दत्तं भवति चाक्षयम् ।। १९१.७६"
  },
  {
    "text": "हरिद्रा व्याधिनो ये तु ये च दुष्कृतकर्मिणः।\nमुच्यन्ते सर्वपापेभ्यः सूर्यलोकं तु यान्ति ते ।। १९१.७७"
  },
  {
    "text": "माघमासे तु संप्राप्ते शुक्लपक्षस्य सप्तमी।\nवसेदायतने तत्र निराहारो जितेन्द्रियः ।। १९१.७८"
  },
  {
    "text": "न जरा व्याधितो मूको न चान्धो बधिरोऽथवा।\nसुभगो रूपसंपन्नः स्त्रीणां भवति वल्लभः ।। १९१.७९"
  },
  {
    "text": "एवं तीर्थं महापुण्यं मार्कण्डेयेन भाषितम्।\nये न जानन्ति राजेन्द्र! वञ्चितास्ते न संशयः ।। १९१.८०"
  },
  {
    "text": "गर्गेश्वरं ततो गच्छेत् स्नानं तत्र समाचरेत्।\nस्नातमात्रो नरस्तत्र स्वर्गलोकमवाप्नुयात् ।। १९१.८१"
  },
  {
    "text": "मोदते स्वर्गलोकस्थो यावदिन्द्राश्चतुर्दश।\nसमीपतः स्थितं तस्य नागेश्वर तपोवनम् ।। १९१.८२"
  },
  {
    "text": "तत्र स्नात्वा तु राजेन्द्र! नागलोकमवाप्नुयात्।\nवह्निभिर्नागकन्याभिः क्रीडते कालमक्षयम् ।। १९१.८३"
  },
  {
    "text": "कुबेरभवनं गच्छेत् कुबेरो यत्र संश्थितः।\nकालेश्वरं परं तीर्थं कुबेरो यत्र तोषितः ।। १९१.८४"
  },
  {
    "text": "तत्र स्नात्वा तु राजेन्द्र! सर्वसम्पदमाप्नुयात्।\nततः पश्चिमतो गच्छेत् मारुतालयमुत्तमम् ।। १९१.८५"
  },
  {
    "text": "तत्र स्नात्वा तु राजेन्द्र! शुचिर्भूत्वा समाहितः।\nकाञ्चनं तु ततो दद्याद्यथाशक्ति सुबुद्धिमान् ।। १९१.८६"
  },
  {
    "text": "पुष्पकेण विमानेन वायुलोकं स गच्छति।\nयमतीर्थं ततो गच्छेत् माघमासे युधिष्ठिर! ।। १९१.८७"
  },
  {
    "text": "कृष्णपक्षे चतुर्दश्यां स्नानं तत्र समाचरेत्।\nनक्तम्भोज्यं ततः कुर्य्यान्नपश्येद्योनिसङ्कटम् ।। १९१.८९"
  },
  {
    "text": "अहल्या तीर्थं ततो गच्छेत् स्नानं तत्र समाचरेत्।\nस्नातमात्रो नरस्तत्र ह्यप्सरोभिः प्रमोदते ।। १९१.८९"
  },
  {
    "text": "अहल्या च तपस्तप्त्वा तत्र मुक्तिमुपागता।\nचैत्रमासे तु संप्राप्ते शुक्लपक्षे चतुर्दशी ।। १९१.९०"
  },
  {
    "text": "कामदेवदिने तस्मिन्नहल्यां यस्तु पूजयेत्।\nयत्र यत्र नरोत्पन्नो वरस्तत्र प्रियो भवेत् ।। १९१.९१"
  },
  {
    "text": "स्त्रीवल्लभो भवेच्छ्रीमान् कामदेव इवापरः।\nअयोध्यान्तु समासाद्य तीर्थं रामस्य विश्रुतम् ।। १९१.९२"
  },
  {
    "text": "स्नातमात्रो नरस्तत्र सर्वपापैः प्रमुच्यते।\nसोमतीर्थं ततो गच्छेत् स्नानं तत्र समाचरेत् ।। १९१.९३"
  },
  {
    "text": "स्नातमात्रो नरस्तत्र सर्वपापैः प्रमुच्यते।\nसोमग्रहे तु राजेन्द्र! पापक्षयकरं नृणाम् ।। १९१.९४"
  },
  {
    "text": "त्रैलोक्यविश्रुतं राजन्! सोमतीर्थं महाफलम्।\nयस्तु चान्द्रायणं कुर्यात्तस्मिंस्तीर्थे नराधिप! ।। १९१.९५"
  },
  {
    "text": "सर्वपापविशुद्धात्मा सोमलोकं स गच्छति।\nअग्निप्रवेशेऽथ जले अथवापि ह्यनाशके ।। १९१.९६"
  },
  {
    "text": "सोमतीर्थे मृतो यस्तु नाऽसौ मर्त्येऽभिजायते।\nशुभतीर्थं ततो गच्छेत् स्नानं तत्र समाचरेत् ।। १९१.९७"
  },
  {
    "text": "स्नातमात्रो नरस्तत्र गोलोकेषु महीयते।\nततो गच्छेच्च राजेन्द्र! विष्णुतीर्थमनुत्तमम् ।। १९१.९८"
  },
  {
    "text": "योधनी पुरमाख्यातं विष्णुस्थानमनुत्तमम्।\nअसुरा योधितास्तत्र वासुदेवेन कोटिशः ।। १९१.९९"
  },
  {
    "text": "तत्र तीर्थं समुत्पन्नं विष्णुः प्रीतो भवेदिह।\nअहोरात्रोपवासेन ब्रह्महत्यां व्यपोहति ।। १९१.१००"
  },
  {
    "text": "ततो गच्छेत् तु राजेन्द्र! तापसेश्वसमुत्तमम्।\nहरिणीव्याधसन्त्रस्ता पतिता यत्र सा मृगी ।। १९१.१०१"
  },
  {
    "text": "जले प्रक्षिप्त यात्रा तु अन्तरिक्षं गता च सा\nव्याधो विस्मित चित्तस्तु परं विस्मयमागतः ।। १९१.१०२"
  },
  {
    "text": "तेन तापेश्वरं तीर्थं न भूतं न भविष्यति।\nततो गच्छेत्तु राजेन्द्र! ब्रह्मतीर्थमनुत्तमम् ।। १९१.१०३"
  },
  {
    "text": "अमोहकमिति ख्यातं पितृंश्वैवात्र तर्पयेत्।\nपौर्णमास्याममायान्तु श्राद्धं कुर्याद्यथाविधि ।। १९१.१०४"
  },
  {
    "text": "तत्र स्नात्वा नरो राजन्! पितृपिण्डन्तु दापयेत्।\nगजरूपा शिला तत्र तोयमध्ये प्रतिष्ठिता ।। १९१.१०५"
  },
  {
    "text": "तस्यान्तु दापयेत् पिण्डं वैशाख्यान्तु विशेषतः।\nतृप्यन्ति पितरस्तत्र यावत्तिष्ठति मेदिनी ।। १९१.१०६"
  },
  {
    "text": "ततो गच्छेच्च राजेन्द्र! सिद्धेश्वरमनुत्तमम्।\nतत्र स्नात्वा नरो राजन्! गणपत्यन्तिकं व्रजेत् ।। १९१.१०७"
  },
  {
    "text": "ततो गच्छेत्तु राजेन्द्र! लिङ्गो यत्र जनार्दनः।\nतत्र स्नात्वा तु राजेन्द्र! विष्णुलोके महीयते ।। १९१.१०८"
  },
  {
    "text": "नर्मदा दक्षिणे कूले तीर्थं परमशोभनम्।\nवामदेवः स्वयं तत्र तपोऽतप्यत वै महत् ।। १९१.१०९"
  },
  {
    "text": "दिव्यं वर्ष सहस्रन्तु हुताशः शुक्रपर्वणि।\nएते दग्धास्तु ते सर्वे कुसुमेश्वर संस्थिताः ।। १९१.११०"
  },
  {
    "text": "श्वेतपर्वा यमश्चैव हुताशः शुक्रपर्वणि।\nएते दग्धास्तु ते सर्वे कुसुमेश्वर संस्थिताः ।। १९१.१११"
  },
  {
    "text": "श्वेतपर्वा यमश्चैव हुताशः शुक्रपर्वणि।\nएते दग्धास्तु ते सर्वे कुसुमेश्वर संश्थिताः ।। १९१.११२"
  },
  {
    "text": "मोक्षयित्वा तु तान् सर्वान् नर्मदा तटमास्थितः।\nततस्तीर्थप्रभावेण पुनर्देवत्वमागताः ।। १९१.११३"
  },
  {
    "text": "त्वत्प्रसादान्महादेव! तीर्थं भवतु चोत्तमम्।\nअर्द्धयोजनविस्तीर्णं क्षेत्रं दिक्षु समन्ततः ।। १९१.११४"
  },
  {
    "text": "तस्मिंतीर्थे नरः स्नात्वा चोपवासपरायणः।\nकुसुमायुधरूपेण रुद्रलोके महीयते ।। १९१.११५"
  },
  {
    "text": "वैश्वानरो यमाश्चैव कामदेवस्तथा मरुत्।\nतपस्तप्त्वा तु राजेन्द्र! परां सिद्धिमवाप्नुयुः ।। १९१.११६"
  },
  {
    "text": "अङ्कोलस्य समीपे तु नास्तिदूरे तु तस्य वै।\nस्नानं दानञ्च तत्रैव भोजनं पिण्डमेव च ।। १९१.११७"
  },
  {
    "text": "अग्निप्रवेशेऽथ जले अथवा तुह्यनाशके।\nअनिवर्तिका गतिस्तस्य मृतस्यामुत्र जायते ।। १९१.११८"
  },
  {
    "text": "त्र्यम्बकेन तु तोयेन यश्चरुं श्रपयेन्नरः।\nअङ्कोलमूले दत्त्वा तु पिण्डं चैव यथाविधि ।। १९१.११९"
  },
  {
    "text": "तृप्यन्ति पितरस्तस्य यावच्चन्द्रदिवाकरौ।\nउत्तरे त्वयने प्राप्ते घृतस्नानङ्करोति यः ।। १९१.१२०"
  },
  {
    "text": "पुरुषो वाथ स्त्री वापि वसेदायतने शुचिः।\nसिद्धेश्वरस्य देवस्य प्रातः पूजां प्रकल्पयेत् ।। १९१.१२१"
  },
  {
    "text": "स यां गतिमवाप्नोति न तां सर्वैर्महामखैः।\nयदावतीर्णः कालेन रूपवान् शुभगो भवेत् ।। १९१.१२२"
  },
  {
    "text": "मर्त्ये भवति राजा च त्वासमुद्रान्त-गोचरे।\nक्षेत्रपालं न पश्येत्तु दण्डपाणिं महाबलम् ।। १९१.१२३"
  },
  {
    "text": "वृथा तस्य भवेद्यात्रा ह्यदृष्ट्वा कर्णकुण्डलम्।\nएवं तीर्थफलं ज्ञात्वा सर्वे देवाः समागताः\nमुञ्चन्ति कुसुमैर्वृष्टिं तेन तत् कुसुमेश्वरम् ।। १९१.१२४"
  }
]
[
  {
    "text": "त्रिपुरे नारदागमनम्।\nसूत उवाच।\nपूज्यमाने रथे तस्मिन् लोकैर्देवे रथे स्थिते।\nप्रमथेषु नदत्सूग्रं प्रवदत्सु च साध्विति।। १३४.१ ।।"
  },
  {
    "text": "ईश्वरस्वरघोषेण नर्दमाने महावृषे।\nजयत्सु विप्रेषु तथा गर्ज्जत्सु तुरगेषु च।। १३४.२ ।।"
  },
  {
    "text": "रणाङ्गणात् समुत्पत्य देवर्षिर्नारदः प्रभुः।\nकान्त्या चन्द्रोपमस्तूर्णं त्रिपुरं पुरमागतः।। १३४.३ ।।"
  },
  {
    "text": "औत्पातिकन्तु दैत्यानां त्रिपुरे वर्त्तते ध्रुवम्।\nनारदश्चात्र भगवान् प्रादुर्भूतस्तपोधनः।। १३४.४ ।।"
  },
  {
    "text": "आगतं जलदाभासं समेताः सर्वदानवाः।\nउत्तस्थुर्नारदं द्रृष्ट्वा अभिवादनवादिनः।। १३४.५ ।।"
  },
  {
    "text": "तमर्घ्येण च पाद्येन मधुपर्केण चेश्वराः।\nनारदं पूजयामासुर्ब्रह्माणमिव वासवः।। १३४.६ ।।"
  },
  {
    "text": "तेषां स पूजां पूजार्हः प्रतिगृह्य तपोधनः।\nनारदः सुखमासीनः काञ्चने परमासने।। १३४.७ ।।"
  },
  {
    "text": "मयस्तु सुखमासीने नारदे नारदोद्भवे।\nयथार्हं दानवैः सार्द्धमासीनो दानवाधिपः।। १३४.८ ।।"
  },
  {
    "text": "आसीनं नारदं प्रेक्ष्य मयस्त्वथ महासुरः।\nअब्रवीद्वचनं तुष्टो हृष्टरोमाननेक्षणः।। १३४.९ ।।"
  },
  {
    "text": "औत्पातिकं पुरेऽस्माकं यथा नान्यत्र कुत्रचित्।\nवर्त्तते वर्तमानज्ञ! वद त्वं हि च नारद!।। १३४.१० ।।"
  },
  {
    "text": "द्रृश्यन्ते भयदाः स्वप्ना भज्यन्ते च ध्वजाः परम्।\nविना च वायुना केतुः पतते च तथा भुवि।। १३४.११ ।।"
  },
  {
    "text": "अट्टालकाश्च नृत्यन्ते सपताकाः सगोपुराः।\nहिंस हिंसेति श्रूयन्ते गिरश्च भयदाः पुरे।। १३४.१२ ।।"
  },
  {
    "text": "नाहं बिभेमि देवानां सेन्द्राणामपि नारद!\t।\nमुक्त्वैकवरदं स्थाणुं भक्ताभयकरं हरम्।। १३४.१३ ।।"
  },
  {
    "text": "भगवन्नास्त्यविदितमुत्पातेषु तवानघ!।\nअनागतमतीतञ्च भवान् जानाति तत्त्वतः।। १३४.१४ ।।"
  },
  {
    "text": "तदेतन्नोभयस्थानमुत्पाताभिनिवेदितम्।\nकथयस्व मुनिश्रेष्ठ! प्रपन्नस्य तु नारद!।। १३४.१५ ।।"
  },
  {
    "text": "इत्युक्त्वा नारदस्तेन मयेनामयवर्जितः।\nनारद उवाच।\nश्रृणु दानव! तत्त्वेन भवन्त्यौत्पातिका यथा।। १३४.१६ ।।"
  },
  {
    "text": "धर्मेति धारणे धातुर्माहात्म्ये चैव पठ्यते।\nधारणाच्च महत्त्वेन धर्म एव निरुच्यते।। १३४.१७ ।।"
  },
  {
    "text": "स इष्टप्रापको धर्म आचार्यैरुपदिश्यते।\nइतरश्चानिष्टफल आचार्यैर्नोपदिश्यते।। १३४.१८ ।।"
  },
  {
    "text": "उत्पथान् मार्गमागच्छेत् मार्गाच्चैव विमार्गताम्।\nविनाशस्तस्य निर्देश्य इति वेदविदो विदुः।। १३४.१९ ।।"
  },
  {
    "text": "सस्वधर्म रथारूढ़ सहैभिर्मत्तदानवैः।\nअपकारिषु देवानां कुरुषे त्वं सहायताम्।। १३४.२० ।।"
  },
  {
    "text": "तदेतान्येवमादीनि उत्पातावेदितानि च।\nवैनाशिकानि द्रृश्यन्ते दानवानां तथैव च।। १३४.२१ ।।"
  },
  {
    "text": "एष रुद्रः समास्थाय महालोकमयं रथम्।\nआयाति त्रिपुरं हन्तुं मय! त्वामसुरानपि।। १३४.२२ ।।"
  },
  {
    "text": "सत्वं महौजसं नित्यं प्रपद्यस्व महेश्वरम्।\nयास्यसे सह पुत्रेण दानवैः सह मानद!।। १३४.२३ ।।"
  },
  {
    "text": "इत्येवमावेद्य भयं दानवोपस्थितं महत्।\nदानवानां पुनर्देवो देवेशपदमागतः।। १३४.२४ ।।"
  },
  {
    "text": "नारदे तु मुनौ याते मयो दानवनायकः।\nशूरसंमतमित्येवं दानवानाह दानवः।। १३४.२५ ।।"
  },
  {
    "text": "शूराः स्थ जात पुत्राः स्थ कृतकृत्याः स्थ दानवाः।\nयुध्यध्वं दैवतैः सार्द्धं कर्तव्यं चापिनो भयम्।। १३४.२६ ।।"
  },
  {
    "text": "जित्वा वयं भविष्यामः सर्वेऽमरसभासदः।\nदेवांश्च सेन्द्रकान् हत्वा लोकान् भोक्ष्या महेसुराः।। १३४.२७ ।।"
  },
  {
    "text": "अट्टालकेषु च तथा तिष्ठध्वं शस्त्रपाणयः।\nदंशिता युद्धसज्जाश्च तिष्ठध्वं प्रोद्यतायुधाः।। १३४.२८ ।।"
  },
  {
    "text": "पुराणि त्रीणि चैतानि यथा स्थानेषु दानवाः।\nतिष्ठध्वं लङ्घनीयानि भविष्यन्ति पुराणि च।। १३४.२९ ।।"
  },
  {
    "text": "न भोगतास्तथा शूरा देवता विदिता हि वः।\nताः प्रयत्नेन वार्याश्च विदार्याश्चैव सायकैः।। १३४.३० ।।"
  },
  {
    "text": "इति दनुतनयान्मयस्तथोक्वा सुरगणवारणवारणे वचांसि।\nयुवतिजनविषण्ण मानसं तत् त्रिपुरपुरं सहसा विवेश राजा।। १३४.३१ ।।"
  },
  {
    "text": "अथ रजतविशुद्धभावभावो भवमभिपूज्य दिगम्बरं सुगीर्भिः।\nशरणमुपजगाम देवदेवं मदनार्यन्धक यज्ञदेहघातम्।। १३४.३२ ।।"
  },
  {
    "text": "मयमभयपदैषिणं प्रपन्नं न किल बुबोध तृतीयदीप्तनेत्रः।\nतदभिमतमदात्ततः शशाङ्की स च किल निर्भय एव दानवोऽभूत्।। १३४.३३ ।।"
  }
]
[
  {
    "text": "वारणसीमाहात्म्यम्।\nसूत उवाच।\nकैलासपृष्ठमासीनं स्कन्दं ब्रह्म विदाम्वरम्।\nपृच्छन्ति ऋषयः सर्वे सनकाद्या स्तपोधना ।। १८२.१ ।।"
  },
  {
    "text": "तथा राजर्षयः सर्वे ये भक्तास्तु महेश्वरे।\nब्रूहि त्वं स्कन्द! भूलोके यत्र नित्यं भवः स्थितः ।। १८२.२ ।।"
  },
  {
    "text": "स्कन्द उवाच।\nमहात्मा सर्वभूतात्मा देवदेवः सनातनः।\nघोररूपं समास्थाय दुष्करं देवदानवैः ।। १८२.३ ।।"
  },
  {
    "text": "आभूतसम्प्लवं यावत् स्थाणु भूतस्थितः प्रभुः।\nगुह्यानां परमं गुह्यमविमुक्तमिति स्मृतम् ।। १८२.४ ।।"
  },
  {
    "text": "अविमुक्ते सदा सिद्धिर्यत्र नित्यं व्यवस्थितः।\nअस्य क्षेत्रस्य माहात्म्यं यदुक्तंत्वीश्वरेण तु ।। १८२.५ ।।"
  },
  {
    "text": "स्थानान्तरं पवित्रञ्च तीर्थमायतनं तथा।\nश्मशान संस्थितं वेश्म दिव्यमन्तर्हितञ्च यत् ।। १८२.६ ।।"
  },
  {
    "text": "भूलोकेनैव संयुक्तमन्तरिक्षे शिवालयम्।\nअयुक्तास्तु न पश्यन्ति युक्ताः पश्यन्ति चेतसा ।। १८२.७ ।।"
  },
  {
    "text": "ब्रह्मचर्यव्रतोपेताः सिद्धा वेदान्तकोविदाः।\nआदेहपतनाद्यावत् तत्क्षेत्रं यो न मुञ्चति ।। १८२.८ ।।"
  },
  {
    "text": "ब्रह्मचर्यव्रतैः सम्यक् सम्यगिष्टं मुखैर्भवेत्।\nअपापात्मागतिः सर्वा यातूक्ता च क्रियावताम् ।। १८२.९ ।।"
  },
  {
    "text": "यस्तत्र निवसेद्विप्रो संयुक्तात्मा समाहितः।\nत्रिकालमपि भुञ्जानो वायुभक्षसमो भवेत् ।। १८२.१० ।।"
  },
  {
    "text": "निमेषमात्रमपि यो ह्यविमुक्ते तु भक्तिमान्।\nब्रह्मचर्यसमायुक्तः परमं प्राप्नुयात्तपः ।। १८२.११ ।।"
  },
  {
    "text": "यत्र मासं वसेद्धीरोः लघ्वाहारो जितेन्द्रियः।\nसम्यक् तेन व्रतं चीर्णं दिव्यं पाशुपतं महत् ।। १८२.१२ ।।"
  },
  {
    "text": "जन्ममृत्युभयन्तीर्त्वा स याति परमाङ्गतिम्।\nनैश्रेयसीं गतिं पुण्यां तथा योग गतिं व्रजेत् ।। १८२.१३ ।।"
  },
  {
    "text": "न हि योगगतिर्दिव्या जन्मान्तर शतैरपि।\nतस्य क्षेत्रस्य माहात्म्यात् ब्रह्महत्या निवर्तते ।। १८२.१४ ।।"
  },
  {
    "text": "ब्रह्महा योऽभिगच्छेत्तु अविमुक्तं कदाचन।\nतस्य क्षेत्रस्य माहात्म्यात् ब्रह्महत्या निवर्तते ।। १८२.१५ ।।"
  },
  {
    "text": "आदेह पतनाद्यावत् क्षेत्रं यो न विमुञ्चति।\nन केवलं ब्रह्महत्या प्राक्कृता च निवर्तते ।। १८२.१६ ।।"
  },
  {
    "text": "प्राप्य विश्वेश्वरं देवं न सा भूयोऽभिजायते।\nअनन्यमानसोभूत्वा यो विमुक्तं न मुञ्चति ।। १८२.१७ ।।"
  },
  {
    "text": "तस्य दैवः सदा तुष्टः सर्वान् कामान् प्रयच्छति।\nद्वारं यत् साङ्ख्ययोगानां स तत्र वसति प्रभुः ।। १८२.१८ ।।"
  },
  {
    "text": "सगणो हि भवो देवो भक्तानामनुकम्पया।\nअविमुक्तं परं क्षेत्रमविमुक्ते परा गतिः।। १८२.१९ ।।"
  },
  {
    "text": "अविमुक्ते परा सिद्धिरविमुक्ते परं पदम्।\nअविमुक्तं निषेवेत देवर्षिगणसेवितम् ।। १८२.२० ।।"
  },
  {
    "text": "यदीच्छेन्मानवो धीमान् न पुनर्जायते क्वचित्।\nमेरोः शक्तो गुणान्वक्तुं द्वीपानाञ्च तथैव च ।। १८२.२१ ।।"
  },
  {
    "text": "समुद्राणाञ्च सर्वेषां नाविमुक्तस्य शक्यते।\nअन्तकाले मनुष्याणां छिद्यमानेषु मर्मसु ।। १८२.२२ ।।"
  },
  {
    "text": "वायुना प्रेर्यमाणानां स्मृतिर्नैवोपजायते।\nअविमुक्ते ह्यन्तकाले भक्तानामीश्वरः स्वयम् ।। १८२.२३ ।।"
  },
  {
    "text": "कर्मभिः प्रेर्यमाणानां कर्णजापं प्रयच्छति।\nमणिकर्ण्यां त्यजन्देहं गतिमिष्टां व्रजेन्नरः ।। १८२.२४ ।।"
  },
  {
    "text": "ईश्वरप्रेरितो याति दुष्प्रापमकृतात्मभिः।\nअशाश्वतमिदं ज्ञात्वा मानुषं बहुकिल्बिषम् ।। १८२.२५ ।।"
  },
  {
    "text": "अविमुक्तं निषेवेत संसारभयमोचनम्।\nयोगक्षेमप्रदं दिव्यं बहुविघ्नविनाशनम् ।। १८२.२६ ।।"
  },
  {
    "text": "विघ्नैश्चालोड्यमानोऽपि यो ऽविमुक्तं न मुञ्चति।\nस मुञ्चति जरा मृत्युं जन्म चैतदशाश्वतम्\nअविमुक्ते प्रसादात्तु शिवसायुज्यमाप्नुयात् ।। १८२.२७ ।।"
  }
]
[
  {
    "text": "ययात्यष्टकसम्वादकथनम्।"
  },
  {
    "text": "वसुमानुवाच।\nपृच्छाम्यहं वसुमानौषदश्विर्यद्यस्ति लोको दिवि मह्यं नरेन्द्र!।\nयद्यन्तरिक्षे प्रथितो महात्मन् क्षेत्रज्ञं त्वां तस्य धर्मस्य मन्ये।। ४२.१ ।।"
  },
  {
    "text": "ययातिरुवाच।\nयदन्तरिक्षं पृथिवी दिशश्च यत्तेजसा तपते भानुमांश्च।\nलोकास्तावन्तो दिवि संस्थिता वै ते त्वां भवन्तं प्रतिपालयन्ति।। ४२.२ ।।"
  },
  {
    "text": "वसुमानुवाच।\nतांस्ते ददामि पतमाप्रपातं ये मे लोकास्तव ते वै भवन्तु।\nक्रीणीष्वैनां स्तृणकेनापि राजन् प्रतिग्रहस्ते यदि सम्यक् प्रदुष्टः।। ४२.३ ।।"
  },
  {
    "text": "ययातिरुवाच।\nन मिथ्याहं विक्रियं वै स्मरामि मया कृतं शिशुभावेऽपि राजन्।\nकुर्य्याञ्चैवाकृतपूर्वमन्यैर्विवित्समानो वसुमन्न साधु।। ४२.४ ।।"
  },
  {
    "text": "वसुमानुवाच।\nतांस्त्वं लोकान् प्रतिपद्यस्व राजन्! मया दत्तान् यदि नेष्टः क्रयस्ते।\nनाहन्तान् वै प्रतिगन्ता नरेद्र सर्वे लोकास्तावका वै भवन्तु। ४२.५ ।।"
  },
  {
    "text": "शिबिरुवाच।\nपृच्छामि त्वां शिबिरौशीनरोऽहं ममापि लोका यदि सन्ति तात!\nयद्यन्तरिक्षे यदि वा दिवि श्रिताः क्षेत्रक्षं त्वां तस्य धर्मस्य मन्ये।। ४२.६ ।।"
  },
  {
    "text": "ययातिरुवाच।\nन त्वं वाचा हृदयेनापि राजन्! परीप्समानो मावमंस्था नरेन्द्र।\nतेनानन्ता दिवि लोकाः स्थिता वै विद्युद्रूपाः स्वनवन्तो महान्तः।। ४२.७ ।।"
  },
  {
    "text": "शिबिरुवाच।\nतांस्त्वं लोकान् प्रतिपद्यस्व राजन् मया दत्तान् यदि नेष्टः क्रयस्ते।\nन चाह तान् प्रतिपद्य दत्त्वा यत्र त्वं तात गन्तासि लोके।। ४२.८ ।।"
  },
  {
    "text": "ययातिरुवाच।\nयथा त्वमिन्द्रप्रतिमप्रभावस्ते चाप्यनन्ता नरदेवलोकाः।\nतथाद्य लोके न रमेऽन्यदत्ते तस्माच्छिवेनाभिनन्दामि वाचम्।। ४२.९ ।।"
  },
  {
    "text": "अष्टक उवाच।\nन चेदेकैकशो राजन्! लोकान्नः प्रतिनन्दसि।\nसर्वे प्रदाय तान् लोकान् गन्तारो नरकं वयम्।। ४२.१० ।।"
  },
  {
    "text": "ययातिरुवाच।\nयदर्हास्तद्वदध्वं वः सन्तः सत्यादि दर्शिनः।\nअहन्तु नाभिगृह्णामि यत्कृतं न मया पुरा।। ४२.११ ।।"
  },
  {
    "text": "अलिप्समानस्य तु मे यदुक्तं न तत्तथास्तीह नरेन्द्रसिंह!।\nअस्य प्रदानस्य यदेव युक्तं तस्यैव चानन्तफलं भविष्यम्।। ४२.१२ ।।"
  },
  {
    "text": "अष्टक उवाच।\nकस्यैते प्रतिदृश्यन्ते रथाः पञ्च हिरण्मयाः।\nउच्चैः सन्तः प्रकाशन्ते ज्वलन्तोऽग्नि शिखा इव।। ४२.१३ ।।"
  },
  {
    "text": "ययातिरुवाच।\nभवतां मम चैवैते रथा भान्ति हिरण्मयाः।\nआरुह्यैतेषु गन्तव्यं भवद्भिश्च मया सह।। ४२.१४ ।।"
  },
  {
    "text": "आतिष्ठस्व रथं राजन् विक्रमस्य विहायसा।\nवयमप्यनुयास्यामो यदाकालो भविष्यति।। ४२.१५ ।।"
  },
  {
    "text": "ययातिरुवाच।\nसर्वैरिदानीं गन्तव्यं सह स्वर्गो जितो यतः।\nएष वो विरजाः पन्था दृश्यते देवसद्मगः।। ४२.१६ ।।"
  },
  {
    "text": "शौनक उवाच।\nतेऽभिरुह्य रथं सर्वे प्रयाता नृपते नृपाः।\nआक्रमन्तो दिवं भान्ति धर्मेणावृत्य रोदसी।। ४२.१७ ।।"
  },
  {
    "text": "अष्टक उवाच।\nअहं मन्ये पूर्वमेकोऽभिगन्ता सखा चेन्द्रः सर्वधा मे महात्मा।\nकस्मादेवं शिबिरौशीनरोऽयमेकोऽत्ययात् सर्ववेगेन वाहान्।। ४२.१८ ।।"
  },
  {
    "text": "ययातिरुवाच।\nअददाद्देवयानाय यावद्वित्तमनिन्दितः।\nउशीनरस्य पुत्रोऽयं तस्मात् श्रेष्ठो हि वः शिबिः।। ४२.१९ ।।"
  },
  {
    "text": "दानं शौचं सत्यमथो ह्यहिंसा ह्रीः श्रीस्तितिक्षा समता नृशंस्यम्।\nराज्यन्त्येतान्यथ सर्वाणि राज्ञि शिवौ स्थितान्यप्रतिमे सुबुद्ध्या।।\nएवं वृत्तं ह्री निषेवो बिभर्ति तस्माच्छिबिरभिगन्ता रथेन।। ४२.२० ।।"
  },
  {
    "text": "शौनक उवाच।\nअथाष्टकः पुनरेवान्वपृच्छन् मातामहं कौतुकादिन्द्रकल्पम्।\nपृच्छामि त्वां नृपते ब्रूहि सत्यं कुतश्च कश्चासि कथं त्वमागाः।।\nकृतं त्वया यद्धि न तस्य कर्ता लोके त्वदन्यो ब्राह्मणः क्षत्रियो वा।। ४२.२१ ।।"
  },
  {
    "text": "ययातिरुवाच।\nययातिरस्मि नहुषस्य पुत्रो पूरोः पिता सार्वभौमं त्विहासम्।\nगुह्यं मन्त्रं मा केभ्यो ब्रवीमि मातामहो भवतां सुप्रकाशः।। ४२.२२ ।।"
  },
  {
    "text": "सर्वामिमां पृथिवीं निर्जिगाय समृद्धां महीमददं ब्राह्मणेभ्यः।\nमेध्यानश्वान्नेकशस्तान् सुरूपान् तदा देवाः पुण्यभाजो भवन्ति।। ४२.२३ ।।"
  },
  {
    "text": "अदामहं पृथिवीं ब्राह्मणेभ्यः पूर्णामिमामखिलान्नैः प्रशस्ताम्।\nगोभिः सुवर्णैश्च धनैश्च मुख्यैरश्वाः सनागाः शतशस्त्वर्बुदानि।। ४२.२४ ।।"
  },
  {
    "text": "सत्येन मे द्यौश्च वसुन्धरा च तथैवाग्निर्ज्वलते मानुषेषु।\nन मे वृथा व्याहृतमेव वाक्यं सत्यं हि सन्तः प्रतिपूजयन्ति।। ४२.२५ ।।"
  },
  {
    "text": "साध्वष्टक प्रब्रवीमीह सत्यं प्रतर्दनं वसुमन्तं शिबिञ्च।\nसर्वे देवा मुनयश्च लोकाः सत्येन पूज्या इति मे मनोगतम्।। ४२.२६ ।।"
  },
  {
    "text": "यो नः सर्गजितं सर्वं यथा वृत्तं निवेदयेत्।\nअनसूयुर्द्विजाग्रेभ्यः स भजेत् स लोकताम्।। ४२.२७ ।।"
  },
  {
    "text": "शौनक उवाच।\nएवं राजन् स महात्मा ययातिः स्वदौहित्रेस्तारितो मित्रवर्यैः।\nत्यक्त्वा महीं परमोदारकर्म स्वर्गं गतः कर्मभिर्व्याप्य पृथ्वीम्।। ४२.२८ ।।"
  },
  {
    "text": "एवं सर्वं विस्तरतौ यथावदाख्यातं ते चरितन्नाहुषस्य।\nवंशो यस्य प्रथितः कौरवे यो यस्मिन् जातस्त्वं मनुजेन्द्रकल्पः।। ४२.२९ ।।"
  }
]
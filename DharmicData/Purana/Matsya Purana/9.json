[
  {
    "text": "मत्स्य उवाच।\nएवं श्रुत्वा पुनः प्राह पुनरेव जनार्दनम्।\nपूर्वेषां चरितं ब्रूहि मनूनां मधुसूदन ।।\nमन्वन्तराणि सर्वाणि मनूनां चरितञ्च यत्।\nप्रमाणञ्चैव कालस्य तच्छृणुष्व समाहितः।। ९.१ ।।"
  },
  {
    "text": "एकचित्तः प्रशान्तात्मा श्रृणु मार्तण्डनन्दन।\nयामा नाम पुरा देवा आसन् स्वायम्भुवान्तरे।। ९.२ ।।"
  },
  {
    "text": "सप्तैव ऋषयः पूर्वे ये मरीच्यादयः स्मृताः।\nआग्नीध्रश्चाग्निबाहुश्च सहः सवन एव च।। ९.३ ।।"
  },
  {
    "text": "ज्योतिष्मान्‌ द्युतिमान्‌ हव्यो मेधा मेधातिथिर्वसुः।\nस्वायम्भुवस्यास्य मनोर्दशैते वंशवर्द्धनाः।। ९.४ ।।"
  },
  {
    "text": "प्रतिसर्गमिमे कृत्वा जग्मुर्यत्परमम्पदम्।\nएतत्‌ स्वायम्भुवं प्रोक्तं स्वारोचिषमतः परम्।। ९.५ ।।"
  },
  {
    "text": "स्वारोचिषस्य तनयाश्चत्वारो देववर्चसः।\nनभो नभस्य प्रसृति भानवः कीर्तिवर्द्धनाः।। ९.६ ।।"
  },
  {
    "text": "दत्तो निश्च्यवनस्तम्बः प्राणः कश्यप एव च।\nऔर्वो बृहस्पतिश्चैव सप्तैते ऋषयः स्मृताः।। ९.७ ।।"
  },
  {
    "text": "देवाश्च तुषिता नाम स्मृताः स्वारोचिषेऽन्तरे।\nहवीन्द्रः सुकृतो मूर्तिरापोज्योतिरयस्मयः।। ९.८ ।।"
  },
  {
    "text": "वसिष्ठस्य सुताः सप्त ये प्रजापतयः स्मृताः।\nद्वितीयमेतत्कथितं मन्वन्तरमतः परम्।। ९.९ ।।"
  },
  {
    "text": "औत्तमीयं प्रवक्ष्यामि तथा मन्वन्तरं शुभम्।\nमनुर्नामौत्तमिर्यत्र दशपुत्रानजीजनत्।। ९.११ ।।"
  },
  {
    "text": "ईष ऊर्जश्च तर्जश्च शुचिः शुक्रस्तथैव च।\nमधुश्च माधवश्चैव नभस्योऽथ नभास्तथा।। ९.१२ ।।\nसहः कनीयानेतेषामुदारः कीर्त्तिवर्द्धनः।\nभावनास्तत्र देवाः स्युरूर्जाः सप्तर्षयः स्मृताः।। ९.१३ ।।"
  },
  {
    "text": "कौकुरुण्डिश्च दाल्भ्यश्च शङ्खः प्रवहणः शिवः।\nसितश्च सस्मितश्चैव सप्तैते योगवर्द्वनाः।। ९.१४ ।।"
  },
  {
    "text": "मन्वन्तरं चतुर्थं तु तामसं नाम विश्रुतम्।\nकविः पृथुस्तथैवाग्निरकपिः कपिरेव च।। ९.१५ ।।"
  },
  {
    "text": "तथैव जल्पधीमानौ मुनयः सप्तनामतः।\nसाध्या देवगणा यत्र कथितास्तामसेऽन्तरे।। ९.१६ ।।"
  },
  {
    "text": "अकल्मषस्तथा धन्वी तपोमूलस्तपोधनः।\nतपोरति तपस्यश्च तपोद्युति परन्तपौ।। ९.१७ ।।"
  },
  {
    "text": "तपोभागी तपोयोगी धर्माचाररताः सदा।\nतामसस्य सुताः सर्वे दश वंश विवर्द्धनाः।। ९.१८ ।।"
  },
  {
    "text": "पञ्चमस्य मनोस्तद्वद्रैवतस्यान्तरं श्रृणु।\nऐन्द्रबाहुः सुबाहुश्च पर्जन्यः सोमपो मुनिः।। ९.१९ ।।"
  },
  {
    "text": "हिरण्यरोमा सप्ताश्वः सप्तैते ऋषयः स्मृताः।\nदेवाश्चाभूतरजसस्तथा प्रकृतयः शुभाः।। ९.२० ।।"
  },
  {
    "text": "अरुणस्तत्वदर्शी च धृतिमान्‌ हव्यवान्‌ कविः।\nयुक्तो निरुत्सुकः सत्वो निर्मोहोऽथ प्रकाशकः।। ९.२१ ।।"
  },
  {
    "text": "धर्मवीर्यबलोपेता दशैते रैवतात्मजाः।\nभृगुः सुधामा विरजाः सहिष्णुर्नाद एव च।। ९.२२ ।।"
  },
  {
    "text": "विवस्वानतिनामा च षष्ठे सप्तर्षयोऽपरे।\nचाक्षुषस्यान्तरे देवा लेखा नाम परिश्रुताः।। ९.२३ ।।"
  },
  {
    "text": "ऋभवोऽथ ऋभाद्याश्च वारिमूलादिवाकसः।\nचाक्षुषस्यान्तरे प्रोक्ता देवानां पञ्चयोनयः।। ९.२४ ।।\nरुरुप्रभृतयस्तद्वच्चाक्षुषस्य सुता दश।\nप्रोक्ताः स्वायम्भुवे वंशे ये मया पूर्वमेव तु।। ९.२५ ।।"
  },
  {
    "text": "अन्तरं चाक्षुषं चैतन्मया ते परिकीर्त्तितम्।\nसप्तमं तत्‌ प्रवक्ष्यामि यद्वैवस्वतमुच्यते।। ९.२६ ।।"
  },
  {
    "text": "अत्रिश्चैव वसिष्ठश्च कश्यपो गौतमस्तथा।\nभरद्वाजस्तथायोगी विश्वामित्रः प्रतापवान्।। ९.२७ ।।"
  },
  {
    "text": "जमदग्निश्च सप्तैते साम्प्रतं ये महर्षयः।\nकृत्वा धर्म्मव्यवस्थानं प्रयान्ति परमम्पदम्।। ९.२८ ।।"
  },
  {
    "text": "साध्या विश्वे च रुद्राश्च मरुतो वसवोऽश्विनौ।\nआदित्याश्च सुरास्तद्वत्‌ सप्तदेवगणाः स्मृताः।। ९.२९ ।।"
  },
  {
    "text": "इक्ष्वाकुप्रमुखाश्चास्य दशपुत्राः स्मृता भुवि।\nमन्वन्तरेषु सर्वेषु सप्त सप्त महर्षयः।। ९.३० ।।"
  },
  {
    "text": "कृत्वा धर्म्मव्यवस्थानं प्रयान्तिपरमम्पदम्।\nसावर्ण्यस्य प्रवक्ष्यामि मनोर्भावि तथान्तरम्।। ९.३१ ।।"
  },
  {
    "text": "अश्वत्थामा शरद्वांश्च कौशिको गालवस्तथा।\nशतानन्दः काश्यपश्च रामश्च ऋषयः स्मृताः।। ९.३२ ।।"
  },
  {
    "text": "धृतिर्वरीयान् यवसः सुवर्णो वृष्टिरेव च।\nचरिष्णुरीड्यः सुमतिर्वसुः शुक्रश्च वीर्यवान्।। ९.३३ ।।"
  },
  {
    "text": "भविष्या दशसावर्णेर्मनोः पुत्राः प्रकीर्त्तिताः।\nरौच्यादयस्तथान्येऽपि मनवः सम्प्रकीर्तिताः।। ९.३४ ।।"
  },
  {
    "text": "रुचेः प्रजापतेः पुत्रो रौच्यो नाम भविष्यति।\nमनुर्भूतिसुतस्तद्वद् भौत्यो नाम भविष्यति।। ९.३५ ।।"
  },
  {
    "text": "ततस्तु मेरुसावर्णिर्ब्रह्मसूनुर्मनुः स्मृतः।\nऋतश्च ऋतधामा च विष्वक्सेनो मनुस्तथा।। ९.३६ ।।\nअतीतानागताश्चैते मनवः परिकीर्तिताः।\nषडूनं युगसाहस्रमेभिर्व्याप्तं नराधिप।। ९.३७ ।।"
  },
  {
    "text": "स्वेस्वेऽन्तरे सर्वमिदमुत्पाद्य सचराचरम्।\nकल्पक्षये विनिर्वृत्ते मुच्यन्ते ब्रह्मणा सह।। ९.३८ ।।"
  },
  {
    "text": "एते युगसहस्रान्ते विनश्यन्ति पुनः पुनः।\nब्रह्माद्या विष्णुसायुज्यं याता यास्यन्ति वै द्विजाः।। ९.३९ ।।"
  }
]
[
  {
    "text": "कृष्णोत्पत्तिवर्णनम्।"
  },
  {
    "text": "सूत उवाच।\nऐक्ष्वाकी सुषुवे शूरं ख्यातमद्भुत मीढुषम्।\nपौरुषाज्जज्ञिरे शूरात् भोजायां पुत्रकादश।। ४६.१ ।।"
  },
  {
    "text": "वसुदेवो महाबाहुः पूर्वमानकदुन्दुभिः।\nदेवमार्गस्ततो जज्ञे ततो देवश्रवाः पुनः।। ४६.२ ।।"
  },
  {
    "text": "अनाधृष्टिः शिनिश्चैव नन्दश्चैव ससृञ्जयः।\nश्यामः शमीकः संयूपः पञ्च चास्य वराङ्गनाः।। ४६.३ ।।"
  },
  {
    "text": "श्रुतकीर्तिः पृथा चैव श्रुतदेवी श्रुतश्रवाः।\nराजाधि देवी च तथा पञ्चैता वीरमातरः।। ४६.४ ।।"
  },
  {
    "text": "कृतस्य तु श्रुता देवी सुग्रहं सुषुवे सुतम्।\nकैकेय्यां श्रुतकीर्त्यान्तु जज्ञे सोऽनुव्रतो नृपः।। ४६.५ ।।"
  },
  {
    "text": "श्रुत श्रवसि चैद्यस्य सुनीथः समपद्यत।\nवार्षिको धर्म्मशारीरः स बभूवारिमर्दनः।। ४६.६ ।।"
  },
  {
    "text": "अथ सख्येन वृद्धेऽसौ कुन्तिभोजे सुतां ददौ।\nएवं कुन्ती समाख्याता वसुदेवस्वसा पृथा।। ४६.७ ।।"
  },
  {
    "text": "वसुदेवेन सा दत्ता पाण्डोर्भार्या ह्यनिन्दिता।\nपाण्डो रर्थेन सा जज्ञे देवपुत्रान् महारथान्।। ४६.८ ।।"
  },
  {
    "text": "धर्माद्युधिष्ठिरो जज्ञे वायोर्जज्ञे वृकोदरः।\nइन्द्राद्धनञ्जयश्चैव शक्रतुल्य पराक्रमः।। ४६.९ ।।"
  },
  {
    "text": "माद्रवत्यान्तु जनितावश्विभ्यामिति शुश्रुमः।\nनकुलः सहेदवश्च रूपशीलगुणान्वितौ।। ४६.१०।।"
  },
  {
    "text": "रोहिणी पौरवी सा तु ख्यातमानकदुन्दुभेः।\nलेभे ज्येष्ठसुंतं रामं सारणञ्च सुतं प्रियम्।। ४६.११ ।।"
  },
  {
    "text": "दुर्दमं दमनं सुभ्रु पिण्डारक महाहनू।\nचित्राक्ष्यौ द्वे कुमार्य्यौ तु रोहिण्यां जज्ञिरे तदा।। ४६.१२ ।।"
  },
  {
    "text": "देवक्यां जज्ञिरे शौरेः सुषेणः कीर्तिमानपि।\nउदासी भद्रसेनश्च ऋषिवासस्तथैव च।।\nषष्ठो भद्रविदेहश्च कंसः सर्वानघातयत्।। ४६.१३ ।।"
  },
  {
    "text": "प्रथमाया अमावास्या वार्षिकी तु भविष्यति।\nतस्यां जज्ञे महाबाहुः पूर्वकृष्णः प्रजापतिः।। ४६.१४ ।।"
  },
  {
    "text": "अनुजात्वभवत् कृष्णात् सुभद्रा भद्रभाषिणी।\nदेवक्यान्तु महातेजा जज्ञे शूरो महायशाः।। ४६.१५ ।।"
  },
  {
    "text": "सहदेवस्तु ताम्रायां जज्ञे शौरिकुलोद्वहः।\nउपासङ्गधरं लेभे तनयं देवरक्षिता।।\nएकां कन्याञ्च सुभगां कंसस्तामभ्यघातयत्।। ४६.१६ ।।"
  },
  {
    "text": "विजयं रोचमानञ्च वर्द्धमानन्तु देवलम्।\nएते सर्वे महात्मानो ह्युपदेव्याः प्रजज्ञिरे।। ४६.१७ ।।"
  },
  {
    "text": "अवगाहो महात्मा च वृकदेव्यामजायत।\nवृकदेव्यां स्वयं जज्ञे नन्दको नामनामतः।। ४६.१८ ।।"
  },
  {
    "text": "सप्तमं देवकी पुत्रं मदनं सुषुवे नृप।\nगवेषणं महाभागं संग्रामेष्वपराजितम्।। ४६.१९।।"
  },
  {
    "text": "श्रद्धा देव्या विहारे तु वने हि विचरन् पुरा।\nवैश्यायामदधात् शौरिः पुत्रं कौशिकमग्रजम्।। ४६.२० ।।"
  },
  {
    "text": "सुतनू रथराजी च शौरेरास्तां परिग्रहौ।\nपुण्ङ्रश्च कपिलश्चैव वसुदेवात्मजौ बलौ।। ४६.२१ ।।"
  },
  {
    "text": "जरा नाम निषादोऽभूत् प्रथमः स धनुर्धरः।\nसौभद्रश्च भवश्चैव महासत्वौ बभूवतुः।। ४६.२२ ।।"
  },
  {
    "text": "देवभाग सुतश्चापि नाम्नाऽसावुद्धवः स्मृतः।\nपण्डितं प्रथमं प्राहु र्देवश्रवः समुद्भवम्।। ४६.२३ ।।"
  },
  {
    "text": "ऐक्ष्वाक्यलभतापत्य आनाधृष्टेर्यशस्विनी।\nनिर्धूतसत्वं शत्रुघ्नं श्राद्धस्तस्मादजायत।। ४६.२४ ।।"
  },
  {
    "text": "करूषायानपत्याय कृष्णस्तुष्टः सुतन्ददौ।\nसुचन्द्रन्तु महाभागं वीर्यवन्तं महाबलम्।। ४६.२५ ।।"
  },
  {
    "text": "जाम्बवत्याः सुतावेतौ द्वौ च सत्कृतलक्षणौ।\nचारुदेष्णश्च साम्बश्च वीर्यवन्तौ महाबलौ।। ४६.२६ ।।"
  },
  {
    "text": "तन्तिपालश्च तन्तिश्च नन्दनस्य सुतावुभौ।\nशमीकपुत्राश्चत्वारो विक्रान्ताः सुमहाबलाः।।\nविराजश्च धनुश्चैव श्याम्यश्च सृञ्जयस्तथा।। ४६.२७ ।।"
  },
  {
    "text": "अनपत्योऽभवच्छ्यामः शमीकस्तु वनं ययौ।\nजुगुप्समानो भोजत्वं राजर्षित्वमवाप्तवान्।। ४६.२८ ।।"
  },
  {
    "text": "कृष्णस्य जन्माभ्युदयं यः कीर्तयति नित्यशः।\nश्रृणोति मानवो नित्यं सर्वपापैः प्रमुच्यते।। ४६.२९ ।।"
  }
]
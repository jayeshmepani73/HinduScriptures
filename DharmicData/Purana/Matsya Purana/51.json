[
  {
    "text": "ऋषय ऊचुः।\nये पूज्याः स्युर्द्विजातीनामग्नयः सूत सर्वदा ।\nतानिदानीं समाचक्ष्व तद्वंशं चानुपूर्वशः 51.1 ।\nसूत उवाच।\nयोऽसावग्निरभीमानी स्मृतः स्वायम्भुवेऽन्तरे ।\nब्रह्मणो मानसः पुत्रस्तस्मात्स्वाहा व्यजीजनत् 2 ।\nपावकं पवमानं च शुचिरग्निश्च यः स्मृतः ।\nनिर्मथ्यः पवमानोऽग्निर्वैद्युतः पावकात्मजः 3 ।\nशुचिरग्निः स्मृतः सौरः स्थावराश्चैव ते स्मृताः ।\nपवमानात्मजो ह्यग्निर्हव्यवाहः स उच्यते 4 ।\nपावकः सहरक्षस्तु हव्यवाहमुखः शुचिः ।\nदेवानां हव्यवाहोऽग्निः प्रथमो ब्रह्मणः सुतः 5 ।\nसहरक्षः सुराणां तु त्रयाणां ते त्रयोऽग्नयः ।\nएतेषां पुत्रपौत्राश्च चत्वारिंशत्तथैव च 6 ।\nप्रवक्ष्ये नामतस्तान्वै प्रविभागेन तान्पृथक् ।\nपावनो लौकिको ह्यग्निः प्रथमो ब्रह्मणश्च यः 7 ।\nब्रह्मौदनाग्निस्तत्पुत्रो भरतो नाम विश्रुतः ।\nवैश्वानरो हव्यवाहो वहन्हव्यं ममार सः 8 ।\nस मृतोऽथर्वणः पुत्रो मथितः पुष्करोदधिः ।\nयोऽथर्वा लौकिको ह्यग्निर्दक्षिणाग्निः स उच्यते 9 ।\nभृगोः प्रजायताथर्वा ह्यङ्गिराथर्वणः स्मृतः ।\nतस्य ह्यलौकिको ह्यग्निर्दक्षिणाग्निः स वै स्मृतः 10 ।\nअथ यः पवमानस्तु निर्मथ्योऽग्निः स उच्यते ।\nस च वै गार्हपत्योऽग्निः प्रथमो ब्रह्मणः स्मृतः 11 ।\nततः सभ्यावसथ्यौ च संशत्यास्तौ सुतावुभौ ।\nततः षोडश नद्यस्तु चकमे हव्यवाहनः ।\nयः खल्वाहवनीयोऽग्निरभिमानी द्विजैः स्मृतः 12 ।\nकावेरीं कृष्णवेणीं च नर्मदां यमुनां तथा ।\nगोदावरीं वितस्तां च चन्द्र भागामिरावतीम् 13 ।\nविपाशां कौशिकीं चैव शतद्रुं सरयूं तथा ।\nसीतां मनस्विनीं चैव ह्रादिनीं पावनां तथा 14 ।\nतासु षोडशधात्मानं प्रविभज्य पृथक्पृथक् ।\nतदा तु विहरंस्तासु धिष्ण्येच्छः स बभूव ह 15 ।\nस्वाभिधानस्थिता धिष्ण्यास्तासूत्पन्नाश्च धिष्णवः ।\nधिष्ण्येषु जज्ञिरे यस्मात्ततस्ते धिष्णवः स्मृताः 16 ।\nइत्येते वै नदीपुत्रा धिष्ण्येषु प्रतिपेदिरे ।\nतेषां विहरणीया ये उपस्थेयाश्च ताञ्शृणु ।\nविभुः प्रवाहणोऽग्नीध्रस्तत्रस्था धिष्णवोऽपरे 17 ।\nविहरति यथास्थानं पुण्याहे समुपक्रमे ।\nअनिर्देश्यानिवार्याणामग्नीनां शृणुत क्रमम् 18 ।\nवासवोऽग्निः कृशानुर्यो द्वितीयोत्तरवेदिकः ।\nसम्राडग्निसुतो ह्यष्टावुपतिष्ठन्ति तान्द्विजाः 19 ।\nपर्जन्यः पवमानस्तु द्वितीयः सोऽनुदृश्यते ।\nपावकोष्णः समूह्यस्तु वोत्तरे सोऽग्निरुच्यते 20 ।\nहव्यसूदो ह्यसंमृज्यः शामित्रः स विभाव्यते ।\nशतधामा सुधाज्योती रौद्रै श्वर्यः स उच्यते 21 ।\nब्रह्मज्योतिर्वसुधामा ब्रह्मस्थानीय उच्यते ।\nअजैकपादुपस्थेयः स वै शालामुखो यतः 22 ।\nअनिर्देश्यो ह्यहिर्बुध्न्यो बहिरन्ते तु दक्षिणौ ।\nपुत्रा ह्येते तु सर्वस्य उपस्थेया द्विजैः स्मृताः 23 ।\nततो विहरणीयांस्तु वक्ष्याम्यष्टौ तु तान्सुतान् ।\nहौत्रियस्य सुतो ह्यग्निर्बर्हिषो हव्यवाहनः 24 ।\nप्रशंस्योऽग्निः प्रचेतास्तु द्वितीयः संसहायकः ।\nसुतो ह्यग्नेर्विश्ववेदा ब्राह्मणाच्छंसिरुच्यते 51.25 ।\nअपां योनिः स्मृतः स्वाम्भः सेतुर्नाम विभाव्यते ।\nधिष्ण्य आहरणा ह्येते सोमेनेज्यन्त वै द्विजैः 26 ।\nततो यः पावको नाम्ना यः सद्भिर्योग उच्यते ।\nअग्निः सोऽवभृथो ज्ञेयो वरुणेन सहेज्यते 27 ।\nहृदयस्य सुतो ह्यग्नेर्जठरेऽसौ नृणां पचन् ।\nमन्युमाञ्जठरश्चाग्निर्विद्धाग्निः सततं स्मृतः 28 ।\nपरस्परोत्थितो ह्यग्निर्भूतानीह विभुर्दहन् ।\nअग्नेर्मन्युमतः पुत्रो घोरः संवर्तकः स्मृतः 29 ।\nपिबन्नपः स वसति समुद्रे वडवामुखे ।\nसमुद्र वासिनः पुत्रः सहरक्षो विभाव्यते 30 ।\nसहरक्षस्तु वै कामान्गृहे स वसते नृणाम् ।\nक्रव्यादग्निः सुतस्तस्य पुरुषान्योऽत्ति वै मृतान् 31 ।\nइत्येते पावकस्याग्नेर्द्विजैः पुत्राः प्रकीर्तिताः ।\nततः सुतास्तु सौवीर्याद्गन्धर्वैरसुरैर्हृताः 32 ।\nमथितो यस्त्वरण्यां तु सोऽग्निराप समिन्धनम् ।\nआयुर्नाम्ना तु भगवान्पशौ यस्तु प्रणीयते 33 ।\nआयुषो महिमान्पुत्रो दहनस्तु ततः सुतः ।\nपाकयज्ञेष्वभीमानी हुतं हव्यं भुनक्ति यः 34 ।\nसर्वस्माद्देवलोकाच्च हव्यं कव्यं भुनक्ति यः ।\nपुत्रोऽस्य सहितो ह्यग्निरद्भुतः स महायशाः 35 ।\nप्रायश्चित्तेष्वभीमानी हृतं हव्यं भुनक्ति यः ।\nअद्भुतस्य सुतो वीरो देवांशस्तु महान्स्मृतः 36 ।\nविविधाग्निस्ततस्तस्य तस्य पुत्रो महाकविः ।\nविविधाग्निसुतादर्कादग्नयोऽष्टौ सुताः स्मृताः 37 ।\nकाम्यास्विष्टिष्वभीमानी रक्षोहायतिकृच्च यः ।\nसुरभिर्वसुमान्नादो हर्यश्वश्चैव रुक्मवान् 38 ।\nप्रवर्ग्यः क्षेमवांश्चैव इत्यष्टौ च प्रकीर्तिताः ।\nशुच्यग्नेस्तु प्रजा ह्येषा अग्नयश्च चतुर्दश 39 ।\nइत्येते ह्यग्नयः प्रोक्ताः प्रणीता ये हि चाध्वरे ।\nसमतीते तु सर्गे ये यामैः सह सुरोत्तमैः 40 ।\nस्वायम्भुवेऽन्तरे पूर्वमग्नयस्तेऽभिमानिनः ।\nएते विहरणीयेषु चेतनाचेतनेष्विह 41 ।\nस्थानाभिमानिनोऽग्नीध्राः प्रागासन्हव्यवाहनाः ।\nकाम्यनैमित्तिकाद्यास्ते ये ते कर्मस्ववस्थिताः 42 ।\nपूर्वे मन्वन्तरेऽतीते शुक्रैर्यामैश्च तैः सह ।\nएते देवगणैः सार्धं प्रथमस्यान्तरे मनोः 43 ।\nइत्येता योनयो ह्यक्ताः स्थानाख्या जातवेदसाम् ।\nस्वारोचिषादिषु ज्ञेयाः सवर्णान्तेषु सप्तसु 44 ।\nतैरेवं तु प्रसंख्यातं साम्प्रतानागतेष्विह ।\nमन्वन्तरेषु सर्वेषु लक्षणं जातवेदसाम् 45 ।\nमन्वन्तरेषु सर्वेषु नानारूपप्रयोजनैः ।\nवर्तन्ते वर्तमानैश्च यामैर्देवैः सहाग्नयः 46 ।\nअनागतैः सुरैः सार्धं वत्स्यन्तोऽनागतास्त्वथ ।\nइत्येष प्रचयोऽग्नीनां मया प्रोक्तो यथाक्रमम् ।\nविस्तरेणानुपूर्व्या च किमन्यच्छ्रोतुमिच्छथ 47 ।"
  },
  {
    "text": "इति श्रीमात्स्ये महापुराणेऽग्निवंशो नामैकपञ्चाशत्तमोऽध्यायः 51।"
  }
]
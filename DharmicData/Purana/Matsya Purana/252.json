[
  {
    "text": "प्रासादभवनादीनां निर्माणवर्णनम्।"
  },
  {
    "text": "ऋषय ऊचुः।\nप्रासादभवनादीनां निवेशं विस्तराद्वद।\nकुर्य्यात् केन विधानेन कश्च वास्तुरुदाहृतः ।। २५२.१"
  },
  {
    "text": "सूत उवाच।\nभृगुरत्रिर्वशिष्ठश्च विश्वकर्मा मयस्तथा।\nनारदो नग्नजिच्चैव विशालाक्षः पुरन्दरः ।। २५२.२"
  },
  {
    "text": "ब्रह्माकुमारो नन्दीशः शौनको गर्ग एव च।\nवासुदेवोऽनिरुद्धश्च तथा शुक्रबृहस्पती ।। २५२.३"
  },
  {
    "text": "अष्टादशैते विख्याता वास्तुशास्त्रोपदेशकाः।\nसङ्क्षेपेणोपदिष्टन्तु मनवे मत्स्यरूपिणा ।। २५२.४"
  },
  {
    "text": "तदिदानीं प्रवक्ष्यामि वास्तुशास्त्रमनुत्तमम्।\nपुरान्धकवधे घोरे घोररूपस्य शूलिनः ।। २५२.५"
  },
  {
    "text": "ललाटस्वेदसलिलमपतद् भुवि भीषणम्।\nकरालवदनं तस्मात् भूतमुद्भूतमुल्बणम् ।। २५२.६"
  },
  {
    "text": "ग्रसमानमिवाकाशं सप्तद्वीपां वसुन्धराम् ।\nततोऽन्धकानां रुधिरमपिबत्पतितं क्षितौ ।। २५२.७"
  },
  {
    "text": "तेन तत्समरे सर्वं पतितं यन्महीतले।\nतथापि तृप्तिमगमन्न तद्भूतं यदा तदा ।। २५२.८"
  },
  {
    "text": "सदा शिवस्य पुरतस्तपश्चक्रे सुदारुणम्।\nक्षुधाविष्टन्तु तद्भूतमाहर्तुं जगतीत्रयम् ।। २५२.९"
  },
  {
    "text": "ततः कालेन सन्तुष्टो भैरवस्तस्य चाहवे।\nवरं वृणीष्व भद्रन्ते! यदभीष्टन्तवानघ! ।। २५२.१0"
  },
  {
    "text": "तमुवाच ततो भूतं त्रैलोक्य ग्रसनक्षमम्।\nभवामि देवदेवेश तथेत्युक्तञ्च शूलिना ।। २५२.११"
  },
  {
    "text": "ततस्तत् त्रिदिवं सर्वं भूमण्डलमशेषतः।\nस्वदेहेनान्तरिक्षञ्च रुन्धानं प्रपतद् भुवि ।। २५२.१२"
  },
  {
    "text": "भीतभीतैस्ततो देवैर्ब्रह्मणा चाथ शूलिना।\nदानवासुररक्षोभिरवष्टब्धं समन्ततः ।। २५२.१३"
  },
  {
    "text": "येन यत्रैव चाक्रान्तं स तत्रैवावसत्पुनः।\nनिवासात् सर्वदेवानां वास्तुरित्यभिधीयते ।। २५२.१४"
  },
  {
    "text": "अवष्टब्धाश्च तेनापि विज्ञप्ताः सर्वदेवताः।\nप्रसीदध्वं सुराः सर्वे युष्माभिर्निश्चलीकृतः।। २५२.१५"
  },
  {
    "text": "स्थास्यामहं किमाकारो ह्यवष्टब्धो ह्यधोमुखः।\nततो ब्रह्मादिभिः प्रोक्तं वास्तुमध्ये तु यो बलिः ।। २५२.१६"
  },
  {
    "text": "आहारो वैश्वदेवान्ते नूनमस्मिन् भविष्यति।\nवास्तुपूजामकुर्वाणस्तवाहारो भविष्यति ।। २५२.१७"
  },
  {
    "text": "अज्ञानात्तु कृतो यज्ञस्तवाहारो भविष्यति।\nयज्ञोत्सवादौ च बलिस्तवाहारो भविष्यति ।। २५२.१८"
  },
  {
    "text": "एवमुक्तस्ततो हृष्टः स वास्तुरभवत्तदा।\nवास्तुयज्ञः स्मृतस्तस्मात्ततः प्रभृतिशान्तये ।। २५२.१९"
  }
]
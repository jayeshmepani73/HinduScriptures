[
  {
    "text": "कल्याणसप्तमीव्रतकथनम्।"
  },
  {
    "text": "ब्रह्मोवाच।\nभगवन्! भव! संसार सागरोत्तराकारक!।\nकिञ्चिद्‌ व्रतं समाचक्ष्व स्वर्गारोग्यसुखप्रदम्।. ७४.१ ।।"
  },
  {
    "text": "ईश्वर उवाच।\nसौरं धर्मं प्रवक्ष्यामि नाम्ना कल्याणसप्तमीम्।\nविशोकसप्तमीं तद्वत् फलाढ्यां पापनाशिनीम्।। ७४.२ ।।"
  },
  {
    "text": "शर्करासप्तमीं पुण्यां तथा कमलसप्तमीम्।\nमन्दारसप्तमीं तद्वच्छुभदां शुभसप्तमीम्।। ७४.३ ।।"
  },
  {
    "text": "सर्वाननन्तफलाः प्रोक्ताः सर्वा देवर्षिपूजिताः।\nविधानमासां वक्ष्यामि यथावदनुपूर्वशः।। ७४.४ ।।"
  },
  {
    "text": "यदा तु शुक्लसप्तम्यामादित्यस्य दिनं भवेत्।\nसातु कल्याणिनी नाम विजया च निगद्यते।। ७४.५ ।।"
  },
  {
    "text": "प्रातर्गव्ये पयसा स्नानमस्यां समाचरेत्।\nततः शुक्लाम्वरः पद्ममक्षताभिः प्रकल्पयेत्।। ७४.६ ।।"
  },
  {
    "text": "प्राङ्‌मुखोऽष्टदलं मध्ये तद्वद् वृत्ताञ्च कर्णिकाम्।\nपुष्पाक्षताभिर्देवेशं विन्यसेत् सर्वतः क्रमात्।। ७४.७ ।।"
  },
  {
    "text": "पूर्वेण तपनायेति मार्त्तण्डायेति चानले।\nयाम्ये दिवाकरायेति विधात्र इति नैर्ऋते।। ७४.८ ।।"
  },
  {
    "text": "पश्चिमे वरुणायेति भास्करायेति चानिले।\nसोम्ये वेकर्तनायेति रवये चाष्टमे दले।। ७४.९ ।।"
  },
  {
    "text": "आदावन्ते च मध्ये च नमोऽस्तु परमात्मने।\nमन्त्रैरेभिः समभ्यर्च्य नमस्कारान्तदीपितैः।। ७४.१० ।।"
  },
  {
    "text": "शुक्लवस्त्रैः फलैर्भक्ष्यैर्धूपमाल्यानुलेपनैः।\nस्थण्डिले पूजयेद् भक्त्या गुडेन लवणेन च।। ७४.११ ।।"
  },
  {
    "text": "ततो व्याहृतिमन्त्रेण विसर्जेद्‌ द्विजपुङ्गवान्।\nशक्तितः पूजयेद् भक्त्या गुडक्षीरघृतादिभिः।।\nतिलपात्रं हिरण्यं च ब्राह्मणाय निवेदयेत्।। ७४.१२ ।।"
  },
  {
    "text": "एवं नियमकृत्‌ सुप्त्वा प्रातरुत्थाय मानवः।\nकृतस्नानजपो विप्रैः सहैव घृतपायसम्।। ७४.१३ ।।"
  },
  {
    "text": "भुक्त्वा च वेदविदुषि बिडालव्रतवर्जिते।\nघृतपात्रं सकनकं सोदकुम्भं निवेदयेत्।। ७४.१४ ।।"
  },
  {
    "text": "प्रीयतामत्र भगवान् परमात्मा दिवाकरः।\nअनेन विधिना सर्वं मासिमासि व्रतं चरेत्।। ७४.१५ ।।"
  },
  {
    "text": "ततस्त्रयोदशे मासि गा वै दद्यात्त्रयोदश।\nवस्त्रालङ्गारसंयुक्ताः सुवर्णास्याः पयस्विनीः।। ७४.१६ ।।"
  },
  {
    "text": "एकामपि प्रदद्याद्वा वित्तहीनो विमत्सरः।\nन वित्तशाठ्यं कुर्वीत यतो मोहात् पतत्यधः।। ७४.१७ ।।"
  },
  {
    "text": "अनेन विधिनायस्तु कुर्यान् कल्याणसप्तमीम्।\nसर्वपापविनिर्मुक्तः सूर्य्यलोके महीयते।।\nआयुरारोग्यमैश्वर्यमनन्तमिह जायते।। ७४.१८ ।।"
  },
  {
    "text": "सर्वपापहरा नित्यं सर्वदैवतपूजिता।\nसर्वदुष्टोपशमनी सदा कल्याणसप्तमी।। ७४.१९ ।।"
  },
  {
    "text": "इमामनन्तफलदां यस्तु कल्याणसप्तमीम्।\nश्रृणोति पठते चेह सर्वपापैः प्रमुच्यते।। ७४.२० ।।"
  }
]
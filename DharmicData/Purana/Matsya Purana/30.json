[
  {
    "text": "ययातिचरित्रम्।"
  },
  {
    "text": "शौनक उवाच।\nअथ दीर्घेण कालेन देवयानी नृपोत्तम्।\nवनं तदेव निर्याता क्रीड़ार्थं वरवर्णिनी।। ३०.१ ।।"
  },
  {
    "text": "तेन दासी सहस्रेण सार्धं शर्मिष्ठया तदा।\nतमेव दश सप्राप्ता यथा कामं चचार सा।। ३०.२ ।।"
  },
  {
    "text": "ताभिः सखीभिः सहिताः सर्वाभिर्मुदिता भृशम्।\nक्रीड़न्त्योऽभिरताः सर्व्वाः पिबन्त्यो मधु माधवम्।। ३०.३ ।।"
  },
  {
    "text": "खादन्त्यो विविधान् भक्ष्यान् फलानि विविधानि च।\nपुनश्च नाहुषो राजा मृगलिप्सुर्यद्रृच्छया।। ३०.४ ।।"
  },
  {
    "text": "तमेव देशं संप्राप्तो जललिप्सुः प्रतर्षितः।\nददर्श देवयानीञ्च शर्मिष्ठान्ताश्च योषितः।। ३०.५ ।।"
  },
  {
    "text": "पिबन्त्यो ललनास्तश्च दिव्याभरणभूषिताः।\nउपिविष्टाञ्च दद्रृशे देवयानीं शुचिस्मिताम्।। ३०.६ ।।"
  },
  {
    "text": "रूपेणाप्रतिमां तासां स्त्रीणां मध्ये वराननाम्।\nशर्मिष्टया सेव्यमानां पादसम्वाहनादिभिः।। ३०.७ ।।"
  },
  {
    "text": "ययातिरुवाच।\nद्वाभ्यां कन्या सहस्राभ्यां द्वे कन्ये परिवारिते।\nगोत्रे च नामनी चैव द्वयोः पृच्छाम्यतोह्यहम्।। ३०.८ ।।"
  },
  {
    "text": "देवयान्युवाच।\nआख्यास्याम्यहमादत्स्व वचनं मे नराधिपः!।\nशुक्रो नामासुरगुरुः सुतां जानीहि तस्य माम्।। ३०.९ ।।"
  },
  {
    "text": "इयं च मे सखी दासी यत्राहं तत्र गामिनी।\nदुहिता दानवेन्द्रस्य शर्मिष्ठा वृषपर्वणः।। ३०.१० ।।"
  },
  {
    "text": "ययातिरुवाच।\nकथं तु ते सखी दासी कन्येयं वरवर्णिनी।\nअसुरेन्द्रसुता सुभ्रु! परं कौतूहलं हि मे।। ३०.११ ।।"
  },
  {
    "text": "देवयान्युवाच।\nसर्वमेव नरव्याघ्र!विधानमनुवर्त्तते।\nविधिना विहितं ज्ञात्वा मा विचित्रं मनः कृथा।। ३०.१२ ।।"
  },
  {
    "text": "राजवद्रूपवेषौ ते ब्राह्मीं वाचं बिभर्षि च।\nकिं नामा त्वं कुतश्चासि कस्य पुत्रश्च शंसमे।। ३०.१३ ।।"
  },
  {
    "text": "ययातिरुवाच।\nब्रह्मचर्येण वेदो मे कृत्स्नः श्रुतिपथं गतः।\nराजाहं राजपुत्रश्च ययातिरितिविश्रुतः।। ३०.१४ ।।"
  },
  {
    "text": "देवयान्युवाच।\nकेन चार्थेन नृपते! ह्येनं देशं समागतः।\nजिघृक्षुर्व्वारि यत्किञ्चिदथवा मृगलिप्सया।। ३०.१५ ।।"
  },
  {
    "text": "ययातिरुवाच।\nमृगलिप्सुरहं भद्रे! पानीयार्थमिहागतः।\nबहुधाप्यनुयुक्तोऽस्मि त्वमनुज्ञातुमर्हसि।। ३०.१६ ।।"
  },
  {
    "text": "देवयान्युवाच।\nद्वाभ्यां कन्यासहस्राभ्यां दास्या शर्मिष्ठया सह।\nत्वदधीनास्मि भद्रं ते सखे! भर्त्ता च मे भव।। ३०.१७ ।।"
  },
  {
    "text": "ययातिरुवाच।\nविध्यौशनसि भद्रं ते न त्वदर्होऽस्मि भामिनि।\nअविवाह्याः स्म राजानो देवयानि! पितुस्तव।। ३०.१८ ।।"
  },
  {
    "text": "देवयान्युवाच।\nसंसृष्टं ब्रह्मणा क्षत्रं क्षत्रं ब्रह्मणि संश्रितम्।\nऋषिश्च ऋषिपुत्रश्च नाहुषाद्य भजस्व माम्।। ३०.१९ ।।"
  },
  {
    "text": "ययातिरुवाच।\nएकदेहोद्भवा वर्णा श्चत्वारोऽपि वरानने।\nपृथग्धर्म्माः पृथक् शौचास्तेषां वै ब्राह्मणो वरः।। ३०.२० ।।"
  },
  {
    "text": "देवयान्युवाच।\nपाणिग्रहो नाहुषायं न पुंभिः सेवितः पुरा।\nत्वमेनमग्रहीदग्रे वृणोमि त्वामहं ततः।। ३०.२१ ।।"
  },
  {
    "text": "कथं तु मे मनस्विन्याः पाणिमन्यः पुमान्‌ स्पृशेत्।\nगृहीतमृषिपुत्रेण स्वयं वाप्यृषिणा त्वया।। ३०.२२ ।।"
  },
  {
    "text": "ययातिरुवाच।\nक्रुद्धादाशीविषात् सर्पाज्ज्वलनात् सर्वतोमुखात्।\nदुराधर्षतरो विप्रः पुरुषेण विजानता।। ३०.२३ ।।"
  },
  {
    "text": "देवयान्युवाच।\nकथमाशीविषात्सर्पाज्ज्वलनात्सर्वतोमुखात्।\nदुराधर्षतरो विप्र इत्यात्थ पुरुषर्षभ।। ३०.२४ ।।"
  },
  {
    "text": "ययातिरुवाच।\nदशेदाशीविषस्त्वेकं शस्त्रेणैकश्च बध्यते।\nहन्ति विप्रः सराष्ट्राणि पुराण्यपि हि कोपितः।। ३०.२५ ।।"
  },
  {
    "text": "दुराधर्षतरो विप्रस्तस्मात् भीरु! मतो मम।\nअतोऽदत्ताञ्च पित्रा त्वां भद्रे!न विवहाम्यहम्।। ३०.२६ ।।"
  },
  {
    "text": "देवयान्युवाच।\nदत्तां वहस्व पित्रा मां त्वं हि राजन्! वृतो मया।\nअयाचतो भयं नास्ति दत्ताञ्च प्रतिगृह्णतः।। ३०.२७ ।।"
  },
  {
    "text": "शौनक उवाच।\nत्वरितं देवयान्याथ प्रेषिता पितुरात्मनः।\nसर्वं निवेदयामास धात्री तस्मै यथातथम्।। ३०.२८ ।।"
  },
  {
    "text": "श्रुत्वैव च स राजानं दर्शयामास भार्गवः।\nद्रृष्ट्वैवमागतं विप्रं ययातिः पृथिवीपतिः।। ३०.२९ ।।"
  },
  {
    "text": "देवयान्युवाच।\nराजायं नाहुषस्तात दुर्गमे पाणिमग्रहीत्।\nनमस्ते देहि मामस्मै लोकेनान्यं पतिं वृणे।। ३०.३० ।।"
  },
  {
    "text": "ववन्दे ब्राह्मणं काव्यं प्राञ्चलिः प्रणतः स्थितः।\nतं चाप्यभ्यवदत्काव्यः साम्ना परमवल्गुना।। ३०.३१ ।।"
  },
  {
    "text": "शुक्र उवाच।\nवृतोऽनया पतिर्वीर! सुतया त्वं ममेष्टया।\nगृहाणेमां मया दत्तां महिषीं नहुषात्मज!।। ३०.३२ ।।"
  },
  {
    "text": "ययातिरुवाच।\nअधर्मो मां स्पृशेदेवं पापमस्याश्च भार्गव!।\nवर्णसंकरतो ब्रह्मन्! इति त्वां प्रवृणोम्यहम्।। ३०.३३ ।।"
  },
  {
    "text": "शुक्र उवाच।\nअधर्मात् त्वां विमुञ्चामि वरं वरय चेप्सितम्।\nअस्मिन् विवाहे त्वं श्लाघ्यो रहो पापन्नुदामि ते।। ३०.३४ ।।"
  },
  {
    "text": "वहस्व भार्यां धर्मेण देवयानीं शुचिस्मिताम्।\nअनया सह संप्रीतिमतुलां समवाप्नुहि।। ३०.३५ ।।"
  },
  {
    "text": "इयं चापि कुमारी ते शर्मिष्ठ वार्षपर्वणी।\nसंपूज्य सन्ततं राजन्! न चैनां शयनेह्वयः।। ३०.३६ ।।"
  },
  {
    "text": "शौनक उवाच।\nएवमुक्तो ययातिस्तु शुक्रं कृत्वा प्रदक्षिणम्।\nजगाम स्वपुरं हृष्टः सोऽनुज्ञातो महात्मना।। ३०.३७ ।।"
  }
]
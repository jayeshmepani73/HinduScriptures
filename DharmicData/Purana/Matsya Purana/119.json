[
  {
    "text": "हिमवत्प्रदेशवर्णनम्।\nसूत उवाच।\nतत्र यौ तौ महाश्रृङ्गौ महावर्णौ महाहिमौ।\nतृतीयन्तु तयोर्मध्ये श्रृङ्गमत्यन्तमुच्छ्रितम्।। ११९.१ ।।"
  },
  {
    "text": "नित्यातप्तशिलाजालं सदाभ्रपरिवर्जितम्।\nतस्याधस्ताद्‌वृक्षगणो दिशा भागे च पश्चिमे।। ११९.२ ।।"
  },
  {
    "text": "जातीलतापरिक्षिप्तं विवरं चारुदर्शनम्।\nद्रृष्टैव कौतुकाविष्टस्तं विवेश महीपतिः।। ११९.३ ।।"
  },
  {
    "text": "तमसा चातिनिबिडं नल्वमात्रं सुसङ्कटम्।\nनल्वमात्रमतिक्रम्य स्वप्रभाभरणोज्ज्वलम्।। ११९.४ ।."
  },
  {
    "text": "तमुच्छ्रितमथात्यन्तं गम्भीरं परिवर्तुलम्।\nन तत्र सूर्य्यस्तपति न विराजति चन्द्रमाः।। ११९.५ ।।"
  },
  {
    "text": "तथापि दिवसाकारं प्रकाशं तदहर्निशम्।\nक्रोशाधिकपरीमाणं सरसाच विराजितम्।। ११९.६ ।।"
  },
  {
    "text": "समन्तात्सरसस्तस्य शैललग्ना तु वेदिका।\nसौवर्णे राजतैर्वृक्षैर्विद्रुमैरुपशोभितम्।। ११९.७ ।।"
  },
  {
    "text": "नानामाणिक्यकुसुमैः सुप्रभाभरणोज्ज्वलैः।\nतस्मिन् सरसि पद्मानि पद्मरागच्छदानि तु।। ११९.८ ।।"
  },
  {
    "text": "वज्रकेसरजालानि सुगन्धीनि तथा युतम्।\nपत्रैर्मरकतैर्नीलर्वैढूर्य्यस्य महीपते।। ११९.९ ।।"
  },
  {
    "text": "कर्णिकाश्च तथा तेषां जातरूपस्य पार्थिव।\nतस्मिन् सरसि या भूमिर्न सा वज्रसमाकुला।। ११९.१० ।।"
  },
  {
    "text": "नानारत्नैरुपचिता जलजानां समाश्रया।\nकपर्दिकानां शुक्तीनां शङ्कानाञ्च महीपते!।। ११९.११ ।।"
  },
  {
    "text": "मकराणाञ्च मत्स्यानां चण्डानां कच्छपैः सह।\nतत्र मरकतखण्डानि वज्राणाञ्च सहस्रशः।। ११९.१२ ।।"
  },
  {
    "text": "पद्मरागेन्द्रनीलानि महानीलानि पार्थिव।\nपुष्परागाणि सर्वाणि तथा कर्कोटकानि च।। ११९.१३ ।।"
  },
  {
    "text": "तुत्थकस्य तु खण्डानि तथाशेषस्य भागशः।\nराजावर्तस्य मुख्यस्य रुचिराक्षस्य चाप्यथ।। ११९.१४ ।।"
  },
  {
    "text": "सूर्य्येन्दुकान्तयश्चैव नीलो वर्णान्तिमश्च यः।\nज्योतीरसस्य रम्यस्य स्यमन्तस्य च भागशः।। ११९.१५ ।।"
  },
  {
    "text": "सुरोरगवलक्षाणां स्फटिकस्य तथैव च।\nगोमेदपित्तकानाञ्च धूलीमरकतस्य च।। ११९.१६ ।।"
  },
  {
    "text": "वैढूर्यसौगन्धिकयस्तथा राजमणेर्नृप।\nवज्रस्यैव च मुख्यस्य तथा ब्रह्ममणेरपि।। ११९.१७ ।।"
  },
  {
    "text": "मुक्ताफलानि मुक्तानान्ताराविग्रहधारिणाम्।। ११९.१८ ।।"
  },
  {
    "text": "सुखोष्णञ्चैव तत्तोयं स्नानाच्छीतविनाशनम्।\nवैढूर्यस्य शिलामध्ये सरसस्तस्य शोभना।। ११९.१९ ।।"
  },
  {
    "text": "प्रमाणेन तथा सा च द्वे च राजन्! धनुः शते।\nचतुरस्रा तथा रम्या तपसा निर्मिताऽत्रिणा।। ११९.२० ।।"
  },
  {
    "text": "बिलद्वारसमो देशो यत्र तत्र हिरण्मयः।\nप्रदेशः स तु राजेन्द्र! द्वीपे तस्मिन् मनोहरे।। ११९.२१ ।।"
  },
  {
    "text": "तथा पुष्करिणी रम्या तस्मिन् राजन्! शिलातले।\nसुशीतामलपानीया जलजैश्च विराजिता।। ११९.२२ ।।"
  },
  {
    "text": "आकाशप्रतिमा राजन्! चतुरस्रा मनोहरा।\nतस्यास्तदुदकं स्वादु लघुशीतं सुगन्धिकम्।। ११९.२३ ।।"
  },
  {
    "text": "न क्षिणोति यथा कण्ठं कुक्षिन्नापूरयत्यपि।\nतृप्तिं विधत्ते परमां शरीरे च महत् सुखम्।। ११९.२४ ।।"
  },
  {
    "text": "मध्ये तु तस्याः प्रासादं निर्मितं तपसात्रिणा।\nरुक्मसेतुप्रवेशान्तं सर्वरत्नमयं शुभम्।। ११९.२५ ।।"
  },
  {
    "text": "इन्द्रनीलमहास्तम्भं मरकतासक्तवेदिकम्।\nवज्रांशुजालैः स्फुरितं रम्यं द्रृष्टिमनोरमम्।। ११९.२६ ।।"
  },
  {
    "text": "प्रासादे तत्र भगवान् देवदेवो जनार्दनः।\nभोगिभोगावलीसुप्तः सर्वालङ्कारभूषितः।। ११९.२७ ।।"
  },
  {
    "text": "जान्वाचकुञ्चितस्त्वेको देवदेवस्य चक्रिणः।\nफणीन्द्रसन्निविष्टोऽङ्‌घ्रिर्द्वितीयश्च तथानघ।। ११९.२८ ।।"
  },
  {
    "text": "लक्ष्म्युत्सङ्गगतोऽङ्घ्रिस्तु शेषभोगप्रशायिनः।\nफणीन्द्रभोगसन्यस्तबाहुः केयूरभूषणः।। ११९.२९ ।।"
  },
  {
    "text": "अङ्गुलीपृष्ठविन्यस्तदेवशीर्षधरम्भुजम्।\nएकं वै देवदेवस्य द्वितीयन्तु प्रसारितम्।। ११९.३० ।।"
  },
  {
    "text": "समाकुञ्चितजानुस्थमणिबन्धेन शोभितम्।\nकिञ्चिदाकुञ्चितं चैव नाभिदेशकरस्थितम्।। ११९.३१ ।।"
  },
  {
    "text": "तृतीयन्तु भुजं तस्य चतुर्थन्तु तथा श्रृणु।\nआत्तसन्तानकुसुमं घ्राणदेशानुसर्पिणम्।। ११९.३२ ।।"
  },
  {
    "text": "लक्ष्म्या सवाह्यमानाङ्‌घ्रिः पद्मपत्रनिभेः करैः।\nसन्तानमालामुकुटं हारकेयूरभूषितम्।। ११९.३३ ।।"
  },
  {
    "text": "भूषितञ्च तथा देवमङ्गदैरङ्गुलीयकैः।\nफणीन्द्रफणविन्यस्तचारुरत्नशिरोज्ज्वलम्।। ११९.३४ ।।"
  },
  {
    "text": "अज्ञातवस्तुचरितं प्रतिष्ठितमथात्रिणा।\nसिद्धानुपूज्यं सततं सन्तानकुसुमार्चितम्।। ११९.३५ ।।"
  },
  {
    "text": "दिव्यगन्धानुलिप्ताङ्गं दिव्यधूपेन धूपितम्।\nसुरसैः सुफलैर्हृद्यैः सिद्धेरुपहृतैः सदा।। ११९.३६ ।।"
  },
  {
    "text": "शोभितोत्तमपार्श्वन्तं देवमुत्पलशीर्षकम्।\nततः सन्मुखमुद्वीक्ष्य ववन्दे स नराधिपः।। ११९.३७ ।।"
  },
  {
    "text": "जानुभ्यां शिरसा चैव गत्वा भूमिं यथाविधिः।\nनाम्नां सहस्रेण तदा तुष्टाव मधुसूदनम्।। ११९.३८ ।।"
  },
  {
    "text": "प्रदक्षिणमथो चक्रे स तूत्थाय पुनः पुनः।\nरम्यमायतनं द्रृष्ट्वा तत्रोवासाश्रमे पुनः।। ११९.३९ ।।"
  },
  {
    "text": "जलाद्‌बहिर्गुहां काञ्चिदाश्रित्य सुमनोहराम्।\nतपश्चकार तत्रैव पूजयन्‌ मधुसूदनम्।। ११९.४० ।।"
  },
  {
    "text": "नानाविधैस्तथा पुष्पैः फलमूलैः सगोरसैः।\nनित्यं त्रिषवणस्नायी वह्निपूजापरायणः।। ११९.४१ ।।"
  },
  {
    "text": "देववापीजलैः कुर्वन् सततं प्राणधारणम्।\nसर्वाहारपरित्यागं कृत्वा तु मनुजेश्वरः।। ११९.४२ ।।"
  },
  {
    "text": "अनास्तृतगुहाशायी कालं नयति पार्थिवः।\nत्यक्ताहारक्रियश्चैव केवलं तोयतो नृपः।। ११९.४३ ।।"
  },
  {
    "text": "न तस्य ग्लानिमायाति शरीरञ्च तदद्‌भुतम्।\nएवं स राजा तपसि प्रसक्तः संपूजयन् देववरं सदैव।।\nतत्राश्रमे कालमुवास कञ्चित् स्वर्गोपमे दुःखमविन्दमानः।। ११९.४४ ।।"
  }
]
[
  {
    "text": "कामधेनुमहादानविधिवर्णनम्।\nअथातः सम्प्रवक्ष्यामि कामदेनु विधं परम्।\nसर्वकामप्रदं नृणां महापातकनाशनम् ।।  २७९.१"
  },
  {
    "text": "लोकेशावाहनं तद्वद्धोमः कार्योऽधिवासनम्।\nतुला पुरुषवत् कुर्यात् कुण्डमण्डपवेदिकम् ।।  २७९.२"
  },
  {
    "text": "स्वल्पत्वेकाग्निवत् कुर्यात् गुरुरेकः समाहितः।\nकाञ्चनस्यातिशुद्धस्य धेनुवत्सञ्च कारयेत् ।।  २७९.३"
  },
  {
    "text": "उत्तमा पलसाहस्री तदर्धेन तु मध्यमा।\nकनीयसी तदर्धेन कामधेनुः प्रकीर्तिताः ।।  २७९.४"
  },
  {
    "text": "शक्तितस्त्रिपलादूर्ध्वमशक्तोऽपीह कारयेत्।\nवेद्यां कृष्णाजिनं न्यस्य गुडप्रस्थ समन्वितम् ।।  २७९.५"
  },
  {
    "text": "न्यसेदुपरि तां धेनुं महारत्नैरलङ्कृताम्।\nकुम्भाष्टकसमोपेतां नानाफल समन्विताम् ।।  २७९.६"
  },
  {
    "text": "तथाष्टादश धान्यानि समन्तात् परिकल्पयेत्।\nइक्षुदण्डाष्टकं तद्वन्नानाफल समन्वितम्।\nभाजनञ्चासनं तद्वत् ताम्रदोहनकं तथा ।।  २७९.७"
  },
  {
    "text": "कौशेयवस्त्रद्वयसंयुताङ्गां दीपातपत्राभरणाभिरामाम्।\nसचामरां कुण्डलिनी सघण्टां सुवर्णश्रृङ्गीं परिरूप्यपादाम् ।।  २७९.८"
  },
  {
    "text": "रसैश्च सर्वैः परितोऽभिजुष्टां हरिद्रया पुष्पफलैरनेकैः।\nअजाजिकुस्तुम्बुरुशर्करादिभिर्वितानकञ्चोपरि पञ्चवर्णम् ।।  २७९.९"
  },
  {
    "text": "स्नातस्ततोमङ्गलवेदघोषैः प्रदक्षिणीकृत्य सपुष्पहस्तः।\nआवाहयेत्तां गुरुणोक्तमन्त्रैः द्विजाय दद्यादथ दर्भपाणिः ।।  २७९.१०"
  },
  {
    "text": "त्वं सर्वदेवगणमन्दिरमङ्गभूता विश्वेश्वरि त्रिपथगोदधिपर्वतानाम्।\nत्वद्दानशस्त्रशकलीकृतपापकौघः प्राप्तोऽस्मि निर्वृत्तिमतीव परां नमामि।।  २७९.११"
  },
  {
    "text": "लोके यथेप्सितफलार्थविदायिनीं त्वामासाद्य को हि भुवि दुःखमुपैति मर्त्यः।\nसंसारदुःखशमनाय यतस्व कामं त्वां कामधेनुमिति देवगणा वदन्ति ।।  २७९.१२"
  },
  {
    "text": "आमन्त्र्य शीलकुलरूपगुणान्विताय विप्राय यः कनकधेनुमिमां प्रदद्यात्।\nप्राप्नोति धाम स पुरन्दरदेवजुष्टं कन्यागणैः परिवृतः पदमिन्दुमौलेः ।।  २७९.१३"
  }
]
[
  {
    "text": "क्रियायोगविधिवर्णनम्।"
  },
  {
    "text": "ऋषय ऊचुः।\nक्रियायोगः कथं सिद्ध्येद् गृहस्थादिषु सर्वदा।\nज्ञानयोगसहस्राद्धि कर्मयोगो विशिष्यते ।। २५८.१"
  },
  {
    "text": "सूत उवाच।\nक्रियायोगं प्रवक्ष्यामि देवतार्चानुकीर्तनम्।\nभुक्तिमुक्तिप्रदं यस्मान्नान्यत् लोकेषु विद्यते ।। २५८.२"
  },
  {
    "text": "प्रतिष्ठायां सुराणां तु देवतार्चानुकीर्तनम्।\nदेवयज्ञोत्सवञ्चापि बन्धनाद्ये न मुच्यते ।। २५८.३"
  },
  {
    "text": "विष्णौस्तावत् प्रवक्ष्यामि यादृग्रूपं प्रशस्यते।\nशङ्खचक्रधरं शान्तं पद्महस्तं गदाधरम् ।। २५८.४"
  },
  {
    "text": "च्छत्राकारं शिरस्तस्य कम्बुग्रीवं शुभेक्षणम्।\nतुङ्गनाशं शुक्तिकर्णं प्रशान्तोरुभुजक्रमम् ।। २५८.५"
  },
  {
    "text": "क्वचिदष्टभुजं विद्याच्चतुर्भुजमथापरम्।\nद्विभुजश्चापि कर्तव्यो भवनेषु पुरोधसा ।। २५८.६"
  },
  {
    "text": "देवस्याष्टभुजस्यास्य यथा स्थानं निबोधत।\nखड्गो गदाशरः पद्मं दिव्यं दक्षिणतो हरेः।। २५८.७"
  },
  {
    "text": "धनुश्च खेटकञ्चैव शङ्खचक्रे च वामतः ।\nचतुर्भुजस्य वक्ष्यामि यथैवायुधसंस्थितिः ।। २५८.८"
  },
  {
    "text": "दक्षिणेन गदापद्मं वासुदेवस्य कारयेत्।\nवामतः शङ्खचक्रे च कर्तव्ये भूतिमिच्छता ।। २५८.९"
  },
  {
    "text": "कृष्णावतारे तु गदा वामहस्ते प्रशस्यते।\nयथेच्छया शङ्खचक्रे चोपरिष्टात् प्रकल्पयेत् ।। २५८.१०"
  },
  {
    "text": "अधस्तात् पृथिवी तस्य कर्तव्या पादमध्यतः।\nदक्षिणे प्रणतं तद्वद् गरुत्मन्तं निवेशयेत् ।। २५८.११"
  },
  {
    "text": "वामतस्तु भवेल्लक्ष्मीः पद्महस्ता शुभानना।\nगरुत्मानग्रतो वापि संस्थाप्यो भूतिमिच्छता ।। २५८.१२"
  },
  {
    "text": "श्रीश्चपुष्टिष्च कर्तव्ये पार्श्वयोः पद्मसंयुते।\nतोरणञ्चोपरिष्टात्तु विद्याधरसमन्वितम् ।। २५८.१३"
  },
  {
    "text": "देवदुन्दुभिसंयुक्तं गन्धर्व मिथुनान्वितम्।\nपत्रवल्लीसमोपेतं सिंहव्याघ्र समन्वितम् ।। २५८.१४"
  },
  {
    "text": "तथा कल्पतलोपेतं स्तुवद्भिरमरेश्वरैः।\nएवं विधो भवेद् विष्णो स्त्रिभागेनास्य पीठिका ।। २५८.१५"
  },
  {
    "text": "नवतालप्रमाणास्तु देवदानवकिन्नराः।\nअतःपरं प्रवक्ष्यामि मानोन्मानं विशेषतः ।। २५८.१६"
  },
  {
    "text": "जालान्तरप्रविष्टानां भानूनां यद्रजःस्फुटम्।\nत्रसरेणुः सविज्ञेयो वालाग्रं तैरथाष्टभिः ।। २५८.१७"
  },
  {
    "text": "तदष्टकेन लिक्षा तु यूकालिक्षाष्टकैर्मता।\nयवो यूकाष्टकं तद्वदष्टभिस्तैस्तदंगुलम्।। २५८.१८"
  },
  {
    "text": "स्वकीयांगुलिमानेन मुखं स्याद् द्वादशांगुलम्।\nमुखमानेन कर्तव्या सर्वावयवकल्पना ।। २५८.१९"
  },
  {
    "text": "सौवर्णी राजती वापि ताम्री रत्नमयी तथा।\nशैलीदारुमयीचापि लोहसंघमयी तथा ।। २५८.२०"
  },
  {
    "text": "रीतिकाधातुयुक्ता वा ताम्रकांस्यमयी तथा।\nशुभदारुमयीवापि देवतार्चा प्रशस्यते ।। २५८.२१"
  },
  {
    "text": "अंगुष्ठपर्वादारभ्य वितस्तिर्यावदेव तु।\nगृहेषु प्रतिमा कार्या नाधिका शस्यते बुधैः ।। २५८.२२"
  },
  {
    "text": "आषोडशा तु प्रासादे कर्तव्या नाधिका ततः।\nमध्योत्तमकनिष्ठा तु कार्या वित्तानुसारतः ।। २५८.२३"
  },
  {
    "text": "द्वारोच्छ्रायस्य यन्मानमष्टधा तत्तु कारयेत्।\nबागमेकं ततस्त्यक्त्वा परिशिष्टन्तु यद् भवेत् ।। २५८.२४"
  },
  {
    "text": "भागद्वयेन प्रतिमा त्रिभागीकृत्य तत्पुनः।\nपीठिका भागतः कार्या नातिनीचा न चोच्छ्रिता ।। २५८.२५"
  },
  {
    "text": "प्रतिमामुखमानेन नवभागान् प्रकल्पयेत्।\nचतुरंगुला भवेद् ग्रीवा भागेन हृदयं पुनः ।। २५८.२६"
  },
  {
    "text": "नाभिस्तस्मादधः कार्या भागेनैकेन शोभना।\nनिम्नत्वे विस्तरत्वे च अंगुलं परिकीर्तितम् ।। २५८.२७"
  },
  {
    "text": "नाभेरधस्तथा मेढ्रं भागेनैकेन कल्पयेत्।\nद्विभागेनायतावूरू जानुनी चतुरंगुले ।। २५८.२८"
  },
  {
    "text": "जङ्घे द्विभागे विख्याते पादौ च चतुरंगुलौ।\nचतुर्दशांगुलस्तद्वत् मौलिरस्य प्रकीर्तितः ।। २५८.२९"
  },
  {
    "text": "ऊर्ध्वं मानमिदं प्रोक्तं पृथुत्वञ्च निबोधतः।\nसर्वावयवमानेषु विस्तारं क्षृणुत द्विजाः ! ।। २५८.३०"
  },
  {
    "text": "चतुरंगुलं ललाटं स्यादूर्ध्वं नासा तथैव च।\nद्व्यंगुलन्तु हनुर्ज्ञेयमोष्ठः स्वांगुलसम्मितः ।। २५८.३१"
  },
  {
    "text": "अष्टांगुले ललाटे च तावन्मात्रे भ्रुवौ मते।\nअर्द्धांगुला भ्रुवोर्लेखा मध्ये धनुरिवानता ।। २५८.३२"
  },
  {
    "text": "उन्नताग्रा भवेत्पार्श्वे श्लक्ष्ण तीक्ष्ण प्रसस्यते।\nअक्षिणी द्व्यंगुला यामे तदर्धं चैव विस्तरे ।। २५८.३३"
  },
  {
    "text": "उन्नतोदरमध्ये तु रक्तान्ते शुभलक्षणे।\nतारकार्धविभागेन दृष्टिः स्यात् पञ्चभागिका ।। २५८.३४"
  },
  {
    "text": "द्वंयगुलन्तु भ्रुवोर्मध्ये नासा मूलमथांगुलम्।\nनासाग्रविस्तरं तद्वत् पुटद्वयमथानतम् ।। २५८.३५"
  },
  {
    "text": "नासा पुटबिलं तद्वदर्धांगुलमुदाहृतम्।\nकपोले द्व्यंगुले तद्वत् कर्णमूलाद्विनिर्गते ।। २५८.३६"
  },
  {
    "text": "हन्वग्रमंगुलं तद्वद्विस्तारो द्व्यंगुलो भवेत्।\nअर्द्धांगुला भ्रुवो राजी प्रणालसदृशी समा ।। २५८.३७"
  },
  {
    "text": "अर्द्धांगुल समस्तद्वदुत्तरोष्ठस्तु विस्तरे।\nनिष्पावसदृशन्तद्वन्नासा पुटदलं भवेत् ।। २५८.३८"
  },
  {
    "text": "खृक्किणी ज्योतिस्तुल्ये तु कर्णमूलात् षडंगुले।\nकर्णौ तु भ्रूसमौ ज्ञेयौ ऊर्ध्वन्तु चतुरंगुलौ ।। २५८.३९"
  },
  {
    "text": "द्व्यंगुलौ कर्णपार्श्वौ तु मात्रामेकान्तु विस्तृतौ।\nकर्णयोरुपरिष्टाच्च मस्तकं द्वादशांगुलम् ।। २५८.४०"
  },
  {
    "text": "ललाटात्पृष्ठतोऽर्धेन प्रोक्तमष्टादशांगुलम्।\nषट्त्रिंशदङ्गुलश्चास्य परिणाहः शिरोगतः ।। २५८.४१"
  },
  {
    "text": "सकेशनिचयो यस्य द्विचत्वारिंशदंगुलः।\nकेशान्तात्हनुका तद्वदंगुलानि तु षोडश ।। २५८.४२"
  },
  {
    "text": "ग्रीवा मध्यपरीणाह चतुर्विंशतिकांगुलः।\nअष्टांगुला भवेद् ग्रीवा पृथुत्वेन प्रशस्यते ।। २५८.४३"
  },
  {
    "text": "स्तनग्रीवान्तरं प्रोक्तमेकतालं स्वयम्भुवा।\nस्तनयोरन्तरं तद्वद् द्वादशांगुलमिष्यते ।। २५८.४४"
  },
  {
    "text": "स्तनयोर्मण्डलं तद्वद् द्व्यङ्गुलं परिकीर्तितम्।\nचूचुकौ मण्डलस्यान्तर्यवमात्रा वुभौ स्मृतौ ।। २५८.४५"
  },
  {
    "text": "द्वितालञ्चापि विस्ताराद् वक्षस्थलमुदाहृतम्।\nकक्षे षड़ंगुले प्रोक्ते बाहुमूलस्तनान्तरे ।। २५८.४६"
  },
  {
    "text": "चतुर्दशांगुलौ पादावङ्गुष्ठौ तु त्रियंगुलौ।\nपञ्चांगुलपरीणाहमङ्गुष्ठाग्रं तथोन्नतम् ।। २५८.४७"
  },
  {
    "text": "अंगुष्ठकसमा तद्वदायामा स्यात्प्रदेशिनी।\nतस्याः षोड़शभागेन हीयते मध्यमांगुली ।। २५८.४८"
  },
  {
    "text": "अनामिकाष्टभागेन कनिष्ठा चापि हीयते।\nपर्वत्रयेण चांगुल्यो गुल्फौ द्व्यंगुलकौ मतौ।। २५८.४९"
  },
  {
    "text": "पार्ष्णिर्द्व्यंगुलमात्रस्तु कलयोच्चः प्रकीर्तितः।\nद्विपर्वांगुष्ठकः प्रोक्त परीणाहश्च द्व्यंगुलः ।। २५८.५०"
  },
  {
    "text": "प्रदेशिनी परीणाहस्त्र्यंगुलः समुदाहृतः।\nकन्यसा चाष्टभागेन हीयते क्रमशो द्विजाः ।। २५८.५१"
  },
  {
    "text": "अंगुलेनोच्छ्रयः कार्यो ह्यंगुष्ठस्य विशेषतः।\nतदर्धेन तु शेषाणामंगुलीनान्तथोच्छ्रयः ।। २५८.५२"
  },
  {
    "text": "जङ्घाग्रे परिणाहस्तु अंगुलानि चतुर्दश।\nजङ्घा मध्ये परीणाहस्तथैवाष्टादशांगुलः ।। २५८.५३"
  },
  {
    "text": "जानुमध्ये परीणाह एकविशतिरंगुलः।\nजानूच्छ्रयोऽङ्गुलप्रोक्ते मण्डलन्तु त्रिरंगुलम् ।। २५८.५४"
  },
  {
    "text": "उरुमध्ये परीणाहो ह्यष्टाविंशतिकांगुलः।\nएकत्रिंशोपरिष्टाच्च वृषणौ तु त्रिरंगुलौ।। २५८.५५"
  },
  {
    "text": "द्व्यंगुलश्च तथा मेढ्रं परीणाहः षड़ंगुलम्।\nमणिबन्धादधो विद्यात् केशरेकास्तथैव च।। २५८.५६"
  },
  {
    "text": "मणिकोशपरीणाहश्चतुरंगुल इष्यते।\nविस्तरेण भवेत्तद्वत्कटिरष्टादशांगुला ।। २५८.५७"
  },
  {
    "text": "द्वाविंशति तथा स्त्रीणां स्तनौ च द्वादशांगुलौ।\nनाभिमध्यपरीणाहो द्विचत्वारिंशदंगुलः ।। २५८.५८"
  },
  {
    "text": "पुरुषे पञ्चपञ्चाशत् कट्याञ्चैव तु वेष्टनम्।\nकक्षयोरुपरिष्टात्तु स्कन्धौ प्रोक्तौ षडंगुलौ ।। २५८.५९"
  },
  {
    "text": "अष्टांगुलान्तु विस्तारे ग्रीवाञ्चैव विनिर्दिशेत्।\nपरीणाहे तथा ग्रीवां कला द्वादश निर्दिशेत् ।। २५८.६०"
  },
  {
    "text": "आयामो भुजयोस्तद्वत् द्विचत्वारिंशदंगुलः।\nकार्यन्तु बाहुशिखरं प्रमाणे षोड़शांगुलम् ।। २५८.६१"
  },
  {
    "text": "ऊर्ध्वं यद् बाहुपर्यंन्तं विन्द्यादष्टांगुलं शतम्।\nतथैकांगुलहीनन्तु द्वितीयं पर्व उच्यते ।। २५८.६२"
  },
  {
    "text": "बाहुमध्ये परीणाहो भवेदष्टादशांगुलः।\nषोड़शोक्तः प्रबाहुस्तु षट्कलोग्र करोमतः ।। २५८.६३"
  },
  {
    "text": "सप्तांगुलं करतलं पञ्चमध्यांगुलीमता।\nअनामिका मध्यमायाः सप्तभागेन हीयते ।। २५८.६४"
  },
  {
    "text": "तस्यास्तु पञ्चभागेन कनिष्ठा परिहीयते।\nमध्यमायास्तु हीना वै पञ्चभागेन तर्जनी ।। २५८.६५"
  },
  {
    "text": "अंगुष्ठस्तर्जनीमूलादधः प्रोक्तस्तु तत्समः।\nअंगुष्ठपरिणाहस्तु विज्ञेयश्चतुरंगुलः ।। २५८.६६"
  },
  {
    "text": "शेषाणामंगुलीनान्तु भागो भागेन हीयते।\nमध्यमा मध्यभागन्तु अंगुलद्वयमायतम् ।। २५८.६७"
  },
  {
    "text": "यवो यवेन सर्वासान्तस्यास्तस्याः प्रहीयते।\nअंगुष्ठपर्वमध्यन्तु तर्जन्या सदृशं भवेत्।। २५८.६८\nयवद्वयाधिकं तद्वदग्रपर्व उदाहृतम्।\nपर्वार्धे तु नखान्विद्यादंगुलीषु समन्ततः ।। २५८.६९"
  },
  {
    "text": "स्निग्धं श्लक्ष्णं प्रकुर्वीत ईषद्रक्तं तथाग्रतः।\nनिम्नपृष्टं भवेन्मध्ये पार्श्वतः कलयोच्छ्रितम् ।। २५८.७०"
  },
  {
    "text": "तत्रैव केशवल्लीयं स्कन्धोपरि दशाङ्गुला।\nस्त्रियः कार्यास्तु तन्वङ्ग्यः स्तनोरुजघनाधिकाः ।। २५८.७१"
  },
  {
    "text": "चतुर्दशांगुलायाममुदरं नाम निर्दिशेत्।\nनानाभरणसम्पन्नाः किञ्चित् श्लक्ष्णभुजास्ततः ।। २५८.७२"
  },
  {
    "text": "किञ्चिद्धीर्घं भवेद्वक्त्रमलकावलिरुत्तमा।\nनासाग्रीवा ललाटञ्च सार्द्धमात्रं त्रिरंगुलम् ।। २५८.७३"
  },
  {
    "text": "अध्यर्द्धांगुलविस्तारः शस्यतेऽधरपल्लवः।\nअधिकं नेत्रयुग्मन्तु चतुर्भागेन निर्दिशेत् ।। २५८.७४"
  },
  {
    "text": "ग्रीवावलिश्च कर्तव्या किञ्चिदर्धांगुलोच्छ्रया।\nएवं वारीषु सर्वासु देवानां प्रतिमासु च ।\nतव चालमिदं प्रोक्तं लक्षणं पापनाशनम् ।। २५८.७५"
  }
]
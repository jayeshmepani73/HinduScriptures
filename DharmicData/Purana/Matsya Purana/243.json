[
  {
    "text": "यात्रासमये मङ्गलामङ्गलासूचकशकुनवर्णनम्।"
  },
  {
    "text": "मनुरुवाच।\nगमनं प्रति राज्ञान्तु संमुखादर्शने च किम्।\nप्रशस्तांश्चैव सम्भाष्य सर्वानेतांश्च कीर्तय ।। २४३.१ ।।"
  },
  {
    "text": "मत्स्य उवाच।\nऔषधानि त्वयुक्तानि धान्यं कृष्णञ्च यद् भवेत्।\nकार्पासश्चतृणं राजन्! शुष्कं गोमयमेव च ।। २४३.२ ।।"
  },
  {
    "text": "इन्धनञ्च तथाङ्गारं गुड़ं तैलं तथा शुभम्।\nअभ्यक्तं मलिनं मुण्डन्ततानग्नञ्च मानवम्।। २४३.३ ।।"
  },
  {
    "text": "मुक्तकेशं रुजार्तञ्च काषायाम्बरधारिणम्।\nउन्मत्तकन्तथा सत्वं दीनञ्चाथ नपुंसकम् ।। २४३.४ ।।"
  },
  {
    "text": "अयः पङ्कस्तथा चर्म केशबन्धनमेव च।\nतथैवोद्धृतसाराणि पिण्याकादीनी यानि च ।। २४३.५ ।।"
  },
  {
    "text": "चण्डाल श्वपचाश्चैव राजबन्धनपालकाः।\nवधकाः पापकर्माणो गर्भिणी स्त्री तथैव च ।। २४३.६ ।।"
  },
  {
    "text": "तुष भस्म कपालास्थि भिन्नभाण्डानि यानि च।\nरक्तानि चैव भाण्डानि मृतं शार्ङ्गिकमेव च ।। २४३.७ ।।"
  },
  {
    "text": "एवमादीनि चान्यानि अशस्तान्यभिदर्शने।\nअशस्तो वाह्यशब्दश्च भिन्नभैरवजर्जरः ।। २४३.८ ।।"
  },
  {
    "text": "पुरतः शब्द एहीति शस्यते न तु पृष्ठतः।\nगच्छेति पश्चात् धर्मज्ञो! पुरस्तात्तु विगर्हितः ।। २४३.९ ।।"
  },
  {
    "text": "क्व यासि तिष्ठ मा गच्छ किन्ते तत्र गतस्य तु।\nअन्ये शब्दाश्च ये निष्ठाः ते विपत्तिकरा अपि ।। २४३.१० ।।"
  },
  {
    "text": "ध्वजादिषु तथा स्थानं क्रव्यादानां विगर्हितम्।\nस्खलनं वाहनानाञ्च वस्त्रसङ्गस्तथैव च ।। २४३.११ ।।"
  },
  {
    "text": "निर्गतस्य तु द्वारादौ शिरसश्चाभिघातिता।\nछत्रध्वजानां वस्त्राणां पतनञ्च तथा शुभम् ।। २४३.१२ ।।"
  },
  {
    "text": "दृष्टे निमित्ते प्रथमममङ्गल्यविनाशनम्।\nकेशवं पूजयेद्विद्वान् स्तवेन मधुसूदनम् ।। २४३.१३ ।।"
  },
  {
    "text": "द्वितीये तु ततो दृष्टे प्रतीपे प्रविशेद् गृहम्।\nअथेष्टानि प्रवक्ष्यामि मङ्गल्यानि तथाऽनघ! ।। २४३.१४ ।।"
  },
  {
    "text": "श्वेताः सुमनसः श्रेष्ठाः पूर्णकुम्भास्तथैव च।\nजलजाः पक्षिणश्चैव मांसं मत्स्याश्च पर्थिव! ।। २४३.१५ ।।"
  },
  {
    "text": "गवस्तुरङ्गमा नागा बद्ध एकः पशुस्त्वजः।\nत्रिदेशाः सुहृदो विप्रा ज्वलितश्च हुताशनः ।। २४३.१६ ।।"
  },
  {
    "text": "पणिका च महाभाग! दूर्वा चार्द्रञ्च गोमयम्।\nरुक्मरूप्यन्तथा ताम्रं सर्वरत्नानि चाप्यथ ।। २४३.१७ ।।"
  },
  {
    "text": "औषधानिव धर्मज्ञ! यवाः सिद्धार्थकास्तथा।\nनृवाह्यमानं यानञ्च भद्रपीठन्तथैव च ।। २४३.१८ ।।"
  },
  {
    "text": "खङ्गं चक्रं पताका च मृदश्चायुधमेव च।\nराजलिङ्गानि सर्वाणि सर्वे रुदितवर्जिताः ।। २४३.१९ ।।"
  },
  {
    "text": "घृतं दधि पयश्चैव फलानिविविधानि च।\nस्वस्तिकं वर्द्धमानञ्च नन्द्यावर्तं सकौस्तुभम् ।। २४३.२० ।।"
  },
  {
    "text": "वादित्राणां सुखः शब्दः गम्भीरः सुमनोहरः।\nगान्धारषड्जऋषभा ये च शस्तास्तथा खराः ।। २४३.२१ ।।"
  },
  {
    "text": "वायुः सशर्करोरुक्षः सर्वत्र समुपस्थितः।\nप्रतिलोमस्तथा नीचो विज्ञेयोभयकृद्द्विज!।। २४३.२२ ।।"
  },
  {
    "text": "अनुकूलो मृदुः स्निग्धः सुखस्पर्शः सुखावहः।\nरुक्षा रूक्ष स्वराभद्राः क्रव्यादाः परिगच्छताम् ।। २४३.२३ ।।"
  },
  {
    "text": "मेधाः शस्ताघनाः स्निग्धा गजबृंहितसन्निभाः।\nअनुलोमास्तड़िच्छन्नाः शक्रचापन्तथैव च ।। २४३.२४ ।।"
  },
  {
    "text": "अप्रशस्ते तथा ज्ञेये परिवेषप्रवर्षणे।\nअनुलोमा ग्रहाः शस्ता वाक्पतिस्तु विशेषतः ।। २४३.२५ ।।"
  },
  {
    "text": "आस्तिक्यं श्रद्दधानत्वं तथा पूज्याभिपूजनम्।\nशस्तान्येतानि धर्मज्ञ! यश्च स्यान्मनसः प्रियम् ।। २४३.२६ ।।"
  },
  {
    "text": "मनसस्तुष्टिरेवात्र परमं जयलक्षणम्।\nएकतः सर्वलिङ्गानि मनसस्तुष्टिरेकतः ।। २४३.२७ ।।"
  },
  {
    "text": "मनोत्सुकत्वं मनसः प्रहर्षः शुभस्य लाभो विजयप्रवादः।\nमङ्गल्यलब्धिः श्रवणञ्च राजन्! ज्ञेयानि नित्यं विजयावहानि ।। २४३.२८ ।।"
  }
]
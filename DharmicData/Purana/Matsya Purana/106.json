[
  {
    "text": "युधिष्ठिर उवाच।\nयथा यथा प्रयागस्य माहात्म्यं कथ्यते त्वया।\nतथा तथा प्रमुच्येऽहं सर्वपापैर्न संशयः।। १०६.१ ।।\nभगवन्! केन विधिना गन्तव्यं धर्म्मनिश्चयैः।\nप्रयागे यो विधिः प्रोक्तस्तन्मे ब्रूहि महामुने!।। १०६.२ ।।\nमार्कण्डेय उवाच।\nकथयिष्यामि ते राजन्! तीर्थयात्राविदिक्रमम्।\nआर्षेण विधिनानेन यथा द्रृष्टं यथाश्रुतम्।। १०६.३ ।।\nप्रयागतीर्थयात्रार्थी यः प्रयाति नरः क्वचित्।\nबलीवर्दसमारूढ श्रृणु तस्यापि यत्फलम्।। १०६.४ ।।\nनरके वसते घोरे गवां क्रोष्टा हि दारुणे।\nसलिलं न च गृह्णन्ति पितरस्तस्य देहिनः।। १०६.५ ।।\nयस्तु पुत्रांस्तथा बालान् स्नापयेत्पाययेत्तया।\nयथात्मना तथा सर्वं दानं विप्रेषु दापयेत्।। १०६.६ ।।\nऐश्वर्यलोभमोहाद्वा गच्छेद्यानेन यो नरः।\nनिष्फलं तस्य तत्सर्वं तस्माद्यानं विवर्जयेत्।। १०६.७ ।।\nगङ्गायमुनयोर्मध्ये यस्तु कन्यां प्रयच्छति।\nआर्षैणैव विवाहेन यथा विभवसम्भवम्। १०६.८ ।।\nन स पश्यति तं घोरं नरकं तेन कर्म्मणा।\nउत्तरान् स कुरून् गत्वा मोदते कालमक्षयम्।।\nपुत्रान्दारांश्च लभते धार्मिकान् रूपसंयुतान्।। १०६.९ ।।\nतत्र दानं प्रकर्त्तव्यं यथा विभवसम्भवम्।\nतेन तीर्थफलञ्चैव वर्धते नात्र संशयः।।\nस्वर्गे तिष्ठति राजेन्द्र! यावदाभूतसंप्लवम्।। १०६.१० ।।\nवटमूलं समासाद्य यस्तु प्राणान् विमुञ्चति।\nसर्वलोकानतिक्रम्य रुद्रलोकं स गच्छति।। १०६.११ ।।\nतत्र ते द्वादशादित्यास्तपन्ति रुद्रसंश्रिताः।\nनिर्दहन्ति जगत्सर्वं वटमूलं न दह्यते।। १०६.१२ ।।\nनष्टचन्द्रार्कभुवनं यदा चैकार्णवं जगत्।\nस्थीयते तत्र वै विष्णुर्यजमानः पुनः पुनः।। १०६.१३ ।।\nदेवदानवागन्धर्वा ऋषयः सिद्धचारणाः।\nसदा सेवन्ति तत्तीर्थं गङ्गायमुनसङ्गमम्।। १०६.१४ ।।\nततो गच्छेत राजेन्द्र! प्रयागं संस्तुवंश्च यत्।\nयत्र ब्रह्मादयो देवा ऋषयः सिद्धचारणाः।। १०६.१५ ।।\nलोकपालाश्च साध्याश्च पितरो लोकसंमताः।\nसनत्कुमारप्रमुखास्तथैव परमर्षयः।। १०६.१६ ।।\nअङ्गिरः प्रमुखाश्चैव तथा ब्रह्मर्षयः परे।\nतथा नागाः सुपर्णाश्च सिद्धाश्चक्रधरास्तथा।। १०६.१७ ।।\nसागराः सरितः शैला नागा विद्याधराश्च ये।\nहरिश्च भगवानास्ते प्रजापतिपुरः सरः।। १०६.१८ ।।\nगङ्गायमुनमोर्मध्ये पृथिव्या जघनं स्मृतम्।\nप्रयागं राजशार्दूल त्रिषु लोकेषु भारत!।। १०६.१९ ।।\nश्रवणात्तस्य तीर्थस्य नामसंकीर्त्तनादपि।\nमृत्तिकालम्भनाद्वापि नरः पापात् प्रमुच्यते।। १०६.२० ।।\nतत्राभिषेकं यः कुर्यात् सङ्गमे शंसितव्रतः।\nतुल्यं फलमवाप्नोति राजसूयाश्वमेधयोः।। १०६.२१ ।।\nन देववचनात्तात! न लोकवचनात्तथा।\nमतिरुत्क्रमणीया ते प्रयागगमनम्प्रति।। १०६.२२ ।।\nदशतीर्थसहस्राणि षष्टिकोट्यस्तथापराः।\nतेषां सान्निध्यमत्रैव ततस्तु कुरुनन्दन!।। १०६.२३ ।।\nया गतिर्योगयुक्तस्य सत्यस्थस्य मनीषिणः।\nस गतिस्त्यजतः प्राणान् गङ्गायमुनसङ्गमे।। १०६.२४ ।।\nन ते जीवन्ति लोकेऽस्मिन् तत्रतत्र युधिष्ठिर।\nये प्रयागं न सम्प्राप्ता स्त्रिषु लोकेषु वञ्चिताः।। १०६.२५ ।।\nएवं द्रृष्ट्वा तु तत्तीर्थं प्रयागं परमम्पदम्।\nमुच्यते सर्वपापेभ्यो शशाङ्क इव राहुणा।। १०६.२६ ।।\nकम्बलाश्वतरौ नागौ विपुले यमुनातटे।\nतत्र स्नात्वा च पीत्वा च सर्वपापैः प्रमुच्यते।। १०६.२७ ।।\nतत्र गत्वा च संस्थानं महादेवस्य धीमतः।\nनरस्तारयते सर्वान् दशपूर्वान् दशापरान्।। १०७.२८ ।।\nकृत्वाभिषेकन्तु नरः सोऽश्वमेधफलं लभेत्।\nस्वर्गलोकमवाप्नोति यावदाभूतसंप्लवम्।। १०६.२९ ।।\nपूर्वपार्श्वे तु गङ्गाया स्त्रिषु लोकेषु भारत।\nकूपञ्चैव तु सामुद्रं प्रतिष्ठानञ्च विश्रुतम्।। १०६.३० ।।\nब्रह्मचारी जितक्रोधस्त्रिरात्रं यदि तिष्ठति।\nसर्वपापविशुद्धात्मा सोऽश्वमेधफलं लभेत्।। १०६.३१ ।।\nउत्तरेण प्रतिष्ठानात् भागीरथ्यास्तु पूर्वतः।\nहंसप्रपतनं नाम तीर्थं त्रैलोक्यविश्रुतम्।। १०६.३२ ।।\nअश्वमेधफलं तस्मिन् स्नानमात्रेण भारत।\nयावच्चन्द्रश्च सूर्यश्च तावत् स्वर्गे महीयते।। १०६.३३ ।।\nउर्वशीरमणे पुण्ये विपुले हंसपाण्डुरे।\nपरित्यजति यः प्राणान् श्रृणु तस्यापि यत् फलम्।। १०६.३४ ।।\nषष्टिवर्षसहस्राणि षष्टिवर्षशतानि च।\nसेव्यते पितृभिः सार्द्धं स्वर्गलोके नराधिप!।। १०६.३५ ।।\nउर्वशीन्तु सदा पश्येत् स्वर्गलोके नरोत्तम!।\nपूज्यते सततं पुत्र! ऋषिगन्दर्वकिन्नरै।। १०६.३६ ।।\nततः स्वर्गात् परिभ्रष्टः क्षीणकर्मा दिवश्च्युतः।\nउर्वशीसद्रृशीनान्तु कन्यानां लभते शतम्।। १०६.३७ ।।\nमध्ये नारीसहस्राणां बहूनाञ्च पतिर्भवेत्।\nदशग्रामसहस्राणां भोक्ता भवति भूमिपः।। १०६.३८ ।।\nकाञ्चीनूपुरशब्देन सुप्ताऽसौ प्रतिबुद्ध्यते।\nभुक्त्वातु विपुलान् भोगान् तत्तीर्थं भजते पुनः।। १०६.३९ ।।\nशुक्लाम्बरधरो नित्यं नियतः संयतेन्द्रियः।\nएकं कालन्तु भुञ्जानो मासं भूमिपतिर्भवेत्।। १०६.४० ।।\nसुवर्णालङ्कृतानान्तु नारीणां लभते शतम्।\nपृथिव्यामासमुद्रायां महाभूमिपतिर्भवेत्।। १०६.४१ ।।\nधनधान्यसमायुक्तो दाता भवति नित्यशः।\nभुक्त्वातु विपुलान् भोगान् तत्तीर्थं लभते पुनः।। १०६.४२ ।।\nअथ सन्ध्यावटे रम्ये ब्रह्मचारी जितेन्द्रियः।\nउपवासी शुचिः सन्ध्यां ब्रह्मलोकमवाप्नुयात्।। १०६.४३ ।।\nकोटितीर्थं समासाद्य यस्तु प्राणान् परित्यजेत्।\nकोटिवर्षसहस्राणां स्वर्गलोके महीयते।। १०६.४४ ।।\nततः स्वर्गात् परिभ्रष्टः क्षीणकर्मा दिवश्च्युतः।\nसुवर्णमणिमुक्ताढ्य कुले जायेत रूपवान्।। १०६.४५ ।।\nततो भोगवतीं गत्वा वासुकेरुत्तरेण तु।\nदशाश्वमेधिकं नाम तीर्थं तत्रापरं भवेत्।। १०६.४६ ।।\nकृताभिषेकस्तु नरः सोऽश्वमेधफलं लभेत्।\nधनाढ्यो रूपवान् दक्षो दाता भवति धार्मिकः।। १०६.४७ ।।\nचतुर्वेदेषु यत् पुण्यं यत् पुण्यं सत्यवादिषु।\nअहिंसायान्तु यो धर्मो गमनादेव तत् फलम्।। १०६.४८ ।।\nकुरुक्षेत्रसमा गङ्गा यत्र यत्रावगाह्यते।\nकुरुक्षेत्राद्दशगुणा यत्र विन्ध्येन सङ्गता।। १०६.४९ ।।\nयत्र गङ्गा महाभागा बहुतीर्था तपोधना।\nसिद्धक्षेत्रं हि तज्ज्ञेयं नात्र कार्य्या विचारणा।। १०६.५० ।।\nक्षितौ तारयते मर्त्यान्नागांस्तारयतेऽप्यधः।\nदिवि तारयते देवांस्तेन त्रिपथगा स्मृता।। १०६.५१ ।।\nयावदस्थीनि गङ्गायां तिष्ठन्ति हि शरीरिणः।\nतावद्वर्षसहस्राणि स्वर्गलोके महीयते।। १०६.५२ ।।\nतीर्थानान्तु परं तीर्थं नदीनां तु महानदी।\nमोक्षदा सर्वभूतानां महापातकिनामपि।। १०६.५३ ।।\nसर्वत्र सुलभा गङ्गा त्रिषु स्थानेषु दुर्लभा।\nगङ्गाद्वारे प्रयागे च गङ्गासागरसङ्गमे।।\nतव स्नात्वा दिवं यान्ति ये मृतास्ते पुनर्भवाः।। १०६.५४ ।।\nसर्वेषामेव भूतानां पापोपहतचेतसाम्।\nगतिमन्विष्यमाणानां नास्ति गङ्गासमागतिः।। १०६.५५ ।।\nपवित्राणां पवित्रञ्च मङ्गलानाञ्च मङ्गलम्।\nमहेश्वरशिरोभ्रष्टा सर्वपापहरा शुभा।। १०६.५६ ।।"
  }
]
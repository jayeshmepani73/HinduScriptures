[
  {
    "text": "अक्षयतृतीयाव्रतकथनं सरस्वतीव्रतकथनञ्च।"
  },
  {
    "text": "ईश्वर उवाच।\nअथान्यामपि वक्ष्यामि तृतीयां सर्वकामदाम्।\nयस्यां दत्तं हुतं जप्तं सर्वं भवति चाक्षयम्।। ६५.१ ।।"
  },
  {
    "text": "वैशाखशुक्लपक्षे तु तृतीया यै रुपोषिता।\nअक्षयं फलमाप्नोति सर्वस्य सुकृतस्य च।। ६५.२ ।।"
  },
  {
    "text": "सा तथा कृत्तिकोपेता विशेषेण सुपूजिता।\nतत्र दत्तं हुतं जप्तं सर्वमक्षयमुच्यते।। ६५.३ ।।"
  },
  {
    "text": "अक्षयासन्ततिस्तस्यास्तस्यां सुकृतमक्षयम्।\nअक्षतैस्तु नराः स्नाता विष्णोर्दत्त्वा तथाक्षतान्।। ६५.४ ।।"
  },
  {
    "text": "विप्रेषु दत्त्वा तानेव तथा सक्तून् सुसंस्कृतान्।\nयथान्नभुक् महाभागः फलमक्षयमश्नुते।। ६५.५ ।।"
  },
  {
    "text": "एकामप्युक्तवत् कृत्त्वा तृतीयां विधिवन्नरः।\nएतासामपि सर्वासां तृतीयानां फलं भवेत्।। ६५.६ ।।"
  },
  {
    "text": "तृतीयायां समभ्यर्च्य सोपवासो जनार्दनम्।\nराजसूयफलं प्राप्य गतिमग्र्याञ्च विन्दति।। ६५.७ ।।"
  }
]
[
  {
    "text": "शर्करासप्तमीव्रतकथनम्।"
  },
  {
    "text": "ईश्वर उवाच।\nशर्करासप्तमीं वक्ष्ये तद्वत्कल्मषनाशिनीम्।\nआयुरारोग्यमैश्वर्यं ययाऽनन्तं प्रजायते।। ७७.१ ।।"
  },
  {
    "text": "माधवस्य सिते पक्षे सप्तम्यां नियतव्रतः।\nप्रातः स्नात्वा तिलैः शुक्लैः शुक्लमाल्यानुलेपनैः।। ७७.२ ।।"
  },
  {
    "text": "स्थण्डिले पद्ममालिख्य कुङ्कुमेन सकर्णिकम्।\nतस्मिन्नमः सवित्रे तु गन्धधूपौ निवेदयेत्।। ७७.३ ।।"
  },
  {
    "text": "स्थापयेदुदकुम्भञ्च शर्करापात्रसंयुतम्।\nशुक्लवस्त्रैरलङ्कृत्य शुक्लमाल्यानुलेपनैः।।\nसुवर्णेन समायुक्तं मन्त्रेणानेन पूजयेत्।। ७७.४ ।।"
  },
  {
    "text": "विश्ववेदमयो यस्माद्वेदवादीति पठ्यसे।\nसर्वस्यामृतमेव त्वमतः शान्तिं प्रयच्छ मे ।। ७७.५ ।।"
  },
  {
    "text": "पञ्चगव्यं ततः पीत्वा स्वपेत्तत् पार्श्वतः क्षितौ।\nसौरसूक्तं स्मरन्नास्ते पुराणश्रवणेन च।। ७७.६ ।।"
  },
  {
    "text": "अहोरात्रे गते पश्चादष्टम्यां कृतनैत्यकः।\nतत्सर्वं विदुषे तद्वद् ब्राह्मणाय निवेदयेत्।। ७७.७ ।।"
  },
  {
    "text": "भोजयेच्छक्तितो विप्रान् शर्कराघृतपायसैः।\nभुञ्जीतातैललवणं स्वयमप्यथ वाग्यतः।। ७७.८ ।।"
  },
  {
    "text": "अनेन विधिना सर्वं मासि मासि समाचरेत्।\nसंवत्सरान्ते शयनं शर्कराकलशान्वितम्।। ७७.९ ।।"
  },
  {
    "text": "सर्वोपस्करसंयुक्तं तथैकाङ्गां पयस्विनीम्।\nगृहं च शक्तिमान् दद्यात् समस्तोपस्करान्वितम्।। ७७.१० ।।"
  },
  {
    "text": "सहस्रेणाथ निष्काणां कृत्वा दद्याच्छतेन वा।\nदशभिर्वाथ निष्केण तदर्धेनापि शक्तितः।। ७७.११ ।।"
  },
  {
    "text": "सुवर्णाश्वः प्रदातव्यः पूर्ववन् मन्त्रवादनम्।\nन वित्तशाठ्यं कुर्वीत कुर्वन्दोषं समश्नुते।। ७७.१२ ।।"
  },
  {
    "text": "अमृतं पिबतो वक्त्रात् सूर्य्यस्यामृतबिन्दवः।\nनिपेतुर्ये तदुत्थामी शालिमुद्गेक्षवः स्मृताः।। ७७.१३ ।।"
  },
  {
    "text": "शर्करा तु परा तस्मादिक्षुसारोऽमृतात्मवान्।\nइष्टा रवेरतः पुण्या शर्करा हव्यकव्ययोः।। ७७.१४ ।।"
  },
  {
    "text": "शर्करासप्तमी चेयं वाजिमेधफलप्रदा।\nसर्वदुष्टप्रशमनी पुत्रपौत्रप्रवर्द्धिनी।। ७७.१५ ।।"
  },
  {
    "text": "यः कुर्यात् परया भक्त्या स वै सद्गतिमाप्नुयात्।\nकल्पमेकं वसेत् स्वर्गे ततो याति परम्पदम्।। ७७.१६ ।।"
  },
  {
    "text": "इममनघं यः श्रृणोति स्मरेद्वा परिपठतीह सुरेश्वरस्य लोके।\nमतिमपि च ददाति सोऽपि देवैरमरवधूजनमालयाऽभिपूज्यः।। ७७.१७ ।।"
  }
]
[
  {
    "text": "फलसप्तमीव्रतकथनम्।"
  },
  {
    "text": "ईश्वर उवाच।\nअन्यामपि प्रवक्ष्यामि नाम्ना तु फलसप्तमीम्।\nयामुपोष्य नरः पापाद्विमुक्तः स्वर्गभाग्भवेत्।। ७६.१ ।।"
  },
  {
    "text": "मार्गशीर्षे शुभे मासि सप्तम्यां नियतव्रतः।\nतामुपोष्याथ कमलं कारयित्वा तु काञ्चनम्।\nशर्करासंयुतं दद्याद्‌ ब्राह्मणाय कुटुम्बिने।\nरविं कांञ्चनकं कृत्वा पलस्यैकस्य धर्म्मवित्।।\nदद्यात् द्विकालवेलायां भानुर्मे प्रीयतामिति।। ७६.३ ।।"
  },
  {
    "text": "भक्त्या तु विप्रान् संपूज्य चाष्टम्यां क्षीरभोजनम्।\nदत्त्वा कुर्यात् फलयुतं यावत् स्यात् कृष्णसप्तमी।। ६.४ ।।"
  },
  {
    "text": "तामप्युपोष्य विधिवदनेनैव क्रमेण तु।\nतद्वद् हेमफलं दत्त्वा सुवर्णकमलान्वितम्।। ७६.५ ।।"
  },
  {
    "text": "शर्करा पात्रसंयुक्तं वस्त्रमाल्यसमन्वितम्।\nसम्वत्सरञ्च तेनैव विधिनोभयसप्तमीम्।। ७६.६ ।।"
  },
  {
    "text": "उपोष्य दत्त्वा क्रमशः सूर्यमन्त्रमुदीरयेत्।\nभानुरर्कोरविर्ब्रह्मा सूर्यः शक्रो हरिः शिवः।।\nश्रीमान् विभावसुस्त्वष्टा वरुणः प्रीयतामिति।। ७६.७ ।।"
  },
  {
    "text": "प्रतिमासञ्च सप्तम्यामेकैकं नाम कीर्त्तयेत्।\nप्रतिपक्षं फलत्यागमेतत् कुर्वन् समाचरेत्।। ७६.८ ।।"
  },
  {
    "text": "व्रतान्ते विप्रमिथुनं पूजयेद्वस्त्रभूषणैः।\nशर्कराकलशं दद्याद् हेमपद्मदलान्वितम्।। ७६.९ ।।"
  },
  {
    "text": "यथा न विफला कामास्त्वद्भक्तानां सदा रवे।\nतथाऽनन्तफलावाप्तिरस्तु मे सप्तजन्मसु।। ७६.१० ।।"
  },
  {
    "text": "इमामनन्तफलदां यः कुर्य्यात् फलसप्तमीम्।\nसर्वपापविशुद्धात्मा सूर्य्यलोके महीयते।। ७६.११ ।।"
  },
  {
    "text": "सुरापानादिकं किञ्चिद् यदत्रामुत्र वा कृतम्।\nतत्सर्वं नाशमायाति यः कुर्य्यात्‌ फलसप्तमीम्।। ७६.१२ ।।"
  },
  {
    "text": "कुर्वाणः सप्तमीञ्चैमां सततं रोगवर्जितः।\nभूतान् भव्यांश्च पुरुषांस्तारयेदेकविंशतिम्।।\nयः श्रृणोति पठेद्वापि सोऽपि कल्याणभाग्भवेत्।। ७६.१३ ।।"
  }
]
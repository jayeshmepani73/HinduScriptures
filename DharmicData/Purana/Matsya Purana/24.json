[
  {
    "text": "बुधोत्पत्तिवर्णनम्।"
  },
  {
    "text": "सूत उवाच।\nततः संवत्सरस्यान्ते द्वादशादित्यसन्निभः।\nदिव्यपीताम्बरधरो दिव्याभरणभूषितः।। २४.१ ।।"
  },
  {
    "text": "तारोदराद्विनिष्क्रान्तः कुमारश्चन्द्रसन्निभः।\nसर्वार्थशास्त्रविद् धीमान् हस्तिशास्त्रप्रवर्तकः।। २४.२ ।।"
  },
  {
    "text": "नामयद्राजपुत्रीयं विश्रुतं गजवैद्यकम्।\nराज्ञः सोमस्य पुत्रत्वाद्राजपुत्रो बुधः स्मृतः।। २४.३ ।।"
  },
  {
    "text": "जातमात्रः स तेजांसि सर्वाण्येवाजयद् बली।\nब्रह्माद्यास्तत्र चाजग्मु र्देवा देवर्षिभिः सह २४.४ ।।"
  },
  {
    "text": "बृहस्पतिगृहे सर्वे जातकर्मोत्सवे तदा।\nअपृच्छंस्ते सुरास्तारां केन जातः कुमारकः।। २४.५ ।।"
  },
  {
    "text": "ततः सा लज्जिता तेषां न किञ्चिदवदत्तदा।\nपुनः पुनस्तदा पृष्टा लज्जयन्ती वराङ्गना।। २४.६ ।।"
  },
  {
    "text": "सोमस्येति चिरादाह ततोऽगृह्णाद्विधुः सुतम्।\nबुध इत्यकरोन्नाम्ना प्रादाद्राज्यञ्च भूतले।। २४.७ ।।"
  },
  {
    "text": "अभिषेकं ततः कृत्वा युवानमकरोद् विभुः।\nग्रहसाम्यं प्रदायाथ ब्रह्मा ब्रह्मर्षि संयुतः।। २४.८ ।।"
  },
  {
    "text": "पश्यतां सर्वदेवानां तत्रैवान्तरधीयत।\nइलोदरे च धर्मिष्ठं बुधः पुत्रमजीजनत्।। २४.९ ।।"
  },
  {
    "text": "अश्वमेधशतं साग्रमकरोद्यः स्वतेजसा।\nपुरूरवा इति ख्यातः सर्वलोकनमस्कृतः।। २४.१० ।।"
  },
  {
    "text": "हिमवच्छिखरे रम्ये समाराध्य जनार्दनम्।\nलोकैश्वर्यमगाद्राजा सप्तद्वीप पतिस्तदा।। २४.११ ।।"
  },
  {
    "text": "केशिप्रभृतयो दैत्याः कोटिशो येन दारिताः।\nउर्वशी यस्य पत्नीत्वमगमद्रूपमोहिता।। २४.१२ ।।"
  },
  {
    "text": "सप्तद्वीपा वसुमती सशैलवनकानना।\nधर्मेण पालिता तेन सर्वलौक हितैषिणा।। २४.१३ ।।"
  },
  {
    "text": "चामर ग्राहिणीकीर्तिः सदाचैवाङ्गवाहिका।\nविष्णोः प्रसादाद्देवेन्द्रो ददावर्धासनन्तदा।। २४.१४ ।।"
  },
  {
    "text": "धर्मार्थकामान्‌ धर्मेण सममेवाभ्यपालयत्।\nधर्मार्थकामाः सन्द्रष्टुमाजग्मुः कौतुकात्पुरा।। २४.१५ ।।"
  },
  {
    "text": "जिज्ञासवस्तच्चरितं कथं पश्यति नः समम्।\nभक्त्या चक्रे ततस्तेषामर्घ्यं पाद्यादिकं नृपः।। २४.१६ ।।"
  },
  {
    "text": "आसनत्रयमानीय दिव्यं कनकभूषितम्।\nनिवेश्याथाकरोत् पूजामीषद्धर्मेऽदिकां पुनः।। २४.१७ ।।"
  },
  {
    "text": "जग्मतुस्तेन कामार्थवतिकोपं नृपं प्रति।\nअर्थ शापमदात्तस्मै लोभात्त्वं नाशमेष्यसि।। २४.१८ ।।"
  },
  {
    "text": "कामोऽप्याह तवोन्मादो भविता गन्दमादने।\nकुमारवनमाश्रित्य वियोगादुर्वशीभवात्।। २४.१९ ।।"
  },
  {
    "text": "धर्मोऽप्याह चिरायुस्त्वं धार्मिकश्च भविष्यसि।\nसन्ततिस्तव राजेन्द्र यावच्चन्द्रार्क तारकम्।। २४.२० ।।"
  },
  {
    "text": "शतशो वृद्धिमायातु न नाशम्भुवि यास्यति।\nइत्युक्त्वान्तर्दधुः सर्वे राजा राज्यं तदन्वभूत्।। २४.२१ ।।"
  },
  {
    "text": "अहन्यहनि देवेन्द्रं द्रष्टुं याति सराजराट्।\nकदाचिदारुह्य रथं दक्षिणाम्बरचारिणम्।। २४.२२ ।।"
  },
  {
    "text": "सार्द्धमर्केण सोऽपश्यन्नीयमानामथाम्बरे।\nकेशिना दानवेन्द्रेण चित्रलेखामथोर्वशीम्।। २४.२३ ।।"
  },
  {
    "text": "तं विनिर्जित्य समरे विविधायुधपाणिना।\nबुधपुत्रेण वायव्यमस्त्रं मुक्त्वा यशोऽर्थिना।। २४.२४ ।।"
  },
  {
    "text": "तथा शक्रोऽपि समरे येन चैवं विनिर्जितः।\nमित्रत्वमगमद्देवैर्ददाविन्द्राय चोर्वशीम्।। २४.२५ ।।"
  },
  {
    "text": "ततः प्रभृति मित्रत्वमगमत् पाकशासनः।\nसर्वलोकातिशायित्वं बलमूर्जो यशः श्रियम्।। २४.२६ ।।"
  },
  {
    "text": "प्रादाद्वज्रीतु सन्तुष्टो गेयतां भरतेन च।\nसा पुरूरवसः प्रीत्या गायन्तीं चरितं महत्।। २४.२७ ।।"
  },
  {
    "text": "लक्ष्मी स्वयं वरं नाम भरतेन प्रवर्त्तितम्।\nमेनकामुर्वशीं रम्भां नृत्यतेति तदा दिशत्।। २४.२८ ।।"
  },
  {
    "text": "ननर्त्त सलयं तत्र लक्ष्मीरूपेण चोर्वशी।\nसा पुरूरवसं द्रृष्ट्वा नृत्यन्ती कामपीडिता।। २४.२९ ।।"
  },
  {
    "text": "विस्मृताभिनयं सर्वं यत्पुरा भरतोदितम्।\nशशाप भरतः क्रोधाद्वियोगादस्य भूतले।। २४.३० ।।"
  },
  {
    "text": "पञ्चपञ्चाशदब्दानि लता सूक्ष्मा भविष्यसि।\nपुरूरवाः पिशाचत्वं तत्रैवानु भविष्यसि।। २४.३१ ।।"
  },
  {
    "text": "ततस्तमुर्वीशी गत्वा भर्तारमकरोच्चिरम्।\nशापान्ते भरतस्याथ उर्वशी बुधसूनुतः।। २४.३२ ।।"
  },
  {
    "text": "अजीजनत् सुतानष्टौ नामतस्तान्निबोधत।\nआयुर्द्रृढायुरश्वायु धनायुर्धृतिमान्वसुः।। २४.३३ ।।"
  },
  {
    "text": "शुचिविद्यः शतायुश्च सर्वे दिव्यबलौजसः।\nआयुषो नहुषः पुत्रो वृद्धशर्मा तथैव च।। २४.३४ ।।"
  },
  {
    "text": "रजिर्दम्भो विपाप्मा च वीराः पञ्च महारथाः।\nरजेः पुत्रशतं जज्ञे राजेयमिति विश्रुतम्।। २४.३५ ।।"
  },
  {
    "text": "रजिराराधयामास नारायणमकल्मषम्।\nतपसा तोषितो विष्णुर्वरान् प्रादान्महीपतेः।। २४.३६ ।।"
  },
  {
    "text": "देवासुरमनुष्याणामभूत् स विजयी तदा।\nअथ देवासुरं युद्धमभूद्वर्षशतत्रयम्।। २४.३७ ।।"
  },
  {
    "text": "प्रह्लादशक्रयोर्भीमं न कश्चिद्विजयी तयोः।\nततो देवासुरैः पृष्टः प्राह देवश्चतुर्मुखः।। २४.३८ ।।"
  },
  {
    "text": "अनयोर्विजयी कः स्यात्‌ रजिर्यत्रेति सोऽब्रवीत्।\nजयाय प्रार्थितो राजा सहायस्त्वं भवस्व नः।। २४.३९ ।।"
  },
  {
    "text": "दैत्यैः प्राह यदि स्वामी वो भवामि ततस्त्वलम्।\nनासुरैः प्रतिपन्नं तत्‌ प्रतिपन्नं सुरैस्तथा।। २४.४० ।।"
  },
  {
    "text": "स्वामी भव त्वमस्माकं संग्रामे नाशयद्विषः।\nततो विनाशिताः सर्वे येऽवध्या वज्रपाणिना।। २४.४१ ।।"
  },
  {
    "text": "पुत्रत्वमगमत् तुष्टस्तस्येन्द्रः कर्मणा विभुः।\nदत्वेन्द्राय तदा राज्यं जगाम तपसेरजिः।। २४.४२ ।।"
  },
  {
    "text": "रजिपुत्रैस्तदाच्छिन्नं बलादिन्द्रस्य वैभवम्।\nयज्ञभागञ्च राज्यञ्च तपो बल गुणान्वितैः।।२४.४३ ।।"
  },
  {
    "text": "राज्याद्‌भ्रष्टस्तदाशक्रो रजिपुत्रैर्निपीडितः।\nप्राहवाचस्पतिं दीनः पीडितोऽस्मि रजेः सुतैः।। २४.४४ ।।"
  },
  {
    "text": "न यज्ञभागो राज्यं मे निर्जितश्च बृहस्पते।\nराज्यलाभाय मे यत्नं विधत्स्व धिषणाधिप।। २४.४५ ।।"
  },
  {
    "text": "ततो बृहस्पतिः शक्रमकरोद् बलदर्पितम्।\nग्रहशान्तिविधानेन पौष्टिकेन च कर्मणा।। २४.४६ ।।"
  },
  {
    "text": "गत्वाऽथ मोहयामास रजिपुत्रान्‌ बृहस्पतिः।\nजिनधर्मं समास्थाय वेदबाह्यं सवेदवित्।। २४.४७ ।।"
  },
  {
    "text": "वेदत्रयी परिभ्रष्टां श्चकार धिषणाधिपः।\nवेदबाह्यान् परिज्ञाय हेतुवादसमन्वितान्।। २४.४८ ।।"
  },
  {
    "text": "जधान शक्रो वज्रेण सर्वान्‌ धर्मबहिष्कृतान्।\nनहुषस्य प्रवक्ष्यामि पुत्रान्‌ सप्तैव धार्मिकान्।। २४.४९ ।।"
  },
  {
    "text": "ततः प्रभृति मित्रत्वमगमत्पाकशासनः।\nसर्वलोकातिशायित्वं बलमूर्जो यशः श्रियम्।। २४.५० ।।"
  },
  {
    "text": "यतिः कुमारभावेऽपि योगी वैखानसोऽभवत्।\nययातिश्चाकरोद्राज्यं धर्मैक शरणः सदा।। २४.५१ ।।"
  },
  {
    "text": "शर्मिष्ठा तस्य भार्याभूद्‌ दुहिता वृषपर्वणः।\nभार्गवस्यात्मजा तद्वत् देवयानी च सुव्रता।। २४.५२ ।।"
  },
  {
    "text": "ययातेः पञ्च दायादास्तान् प्रवक्ष्यामि नामतः।\nदेवयानी यदुं पुत्रं तुर्वसुञ्चाप्यजीजनत्।। २४.५३ ।।"
  },
  {
    "text": "तथाद्रुह्य मनुं पूरुं शर्मिष्ठाजनयत्‌ सुतान्।\nयदुः पूरुश्चाभवतां तेषां वंशविवर्धनौ।। २४.५४ ।।"
  },
  {
    "text": "ययातिर्नाहुषश्चासीत् राजा सत्यपराक्रमः।\nपालयामास स महीमीजे च विधिवन्मखैः।। २४.५५ ।।"
  },
  {
    "text": "अतिभक्त्या पितॄनर्च्य देवांश्च प्रयतः सदा।\nअथाजयत्‌ प्रजाः सर्वा ययातिरपराजितः।। २४.५६ ।।"
  },
  {
    "text": "स शाश्वतीः समा राजा प्रजाधर्मेण पालयत्।\nजरामार्च्छन्महाघोरं नाहुषो रूपनाशिनीम्।। २४.५७ ।।"
  },
  {
    "text": "जराभिभूतः पुत्रान् स राजा वचनमब्रवीत्।\nयदुं पूरुं तुर्वसुञ्च द्रुह्यं चानुञ्च पार्थिवः।। २४.४८ ।।"
  },
  {
    "text": "यौवनेन चलान्‌ कामान् युवायुवतिभिः सह।\nविहर्तुमहमिच्छामि साहाय्यं कुरुतात्मजाः।। २४.५९ ।।"
  },
  {
    "text": "तं पुत्रो देवयानेयः पूर्वजो यदुरब्रवीत्।\nसाहाय्यं भवतः कार्यमस्माभि र्यौवनेन किम्।। २४.६० ।।"
  },
  {
    "text": "ययातिरब्रवीत् पुत्रान् जरा मे प्रतिगृह्यताम्।\nयौवनेनाथ भवतां चरेयं विषयानहम्।। २४.६१ ।।"
  },
  {
    "text": "यजतो दीर्घसत्रैर्मे शापाच्चोशनसो मुनेः।\nकामार्थः परिहीनो मेऽतृप्तोऽहं तेन पुत्रकाः।। २४.६२ ।।"
  },
  {
    "text": "स्वकीयेन शरीरेण जरामेनां प्रशास्तु वः।\nअहं तन्वाभिनवया युवाकामानवाप्नुयाम्।। २४.६३ ।।"
  },
  {
    "text": "न तेऽस्य प्रत्यगृह्णन्त यदु प्रभृतयो जराम्।\nचतुरस्तान् स राजर्षिरशपच्चेति नः श्रुतम्।। २४.६४ ।।"
  },
  {
    "text": "तमब्रवीत्ततः पूरुः कनीयान् सत्यविक्रमः।\nजरां मा देहि नवया तन्वा मे यौवनात्‌ सुखी।। २४.६५ ।।"
  },
  {
    "text": "अहं जरावन्तमादाय राज्ये स्थास्यामि चाज्ञया।\nएवमुक्तः स राजर्षिस्तपोवीर्य्य समाश्रयात्।। २४.६६ ।।"
  },
  {
    "text": "संस्थापयामास जरां तदा पुत्रे महात्मनि।\nपौरवेणाथ वयसा राजा यौवनमास्थितः।। २४.६७ ।।"
  },
  {
    "text": "ययातेश्चाथ वयसा राज्यं पूरुरकारयत्।\nततो वर्षसहस्रान्ते ययातिरपराजितः।। २४.६८ ।।"
  },
  {
    "text": "अतृप्त इव कामानां पूरुं पुत्रमुवाच ह।\nत्वया दायादवानस्मि त्वं मे वंशकरः सुतः।। २४.६९ ।।"
  },
  {
    "text": "पौस्वो वंश इत्येष ख्यातिं लोके गमिष्यति।\nततः स नृपशार्दूलः पूरुं राज्येऽभिषिच्य च।।\nकालेन महता पश्चात्काल धर्म्ममुपेयिवान्।। २४.७० ।।"
  },
  {
    "text": "पूरुवंशं प्रवक्ष्यामि श्रृणुध्वमृषिसत्तमाः।।\nयत्र ते भारता जाता भरतान्वय वर्द्धनाः।। २४.७१ ।।"
  }
]
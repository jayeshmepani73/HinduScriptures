[
  {
    "text": "वारणस्या माहात्म्यम्\nऋषय ऊचुः।\nश्रुतोऽन्धक वधः सूत! यथावत्त्वदुदीरितः।\nवाराणस्यास्तु महात्म्यं श्रोतुमिच्छाम साम्प्रतम् ।।  १८०.१ ।।"
  },
  {
    "text": "भगवान् पिङ्लः केन गणत्वं समुपागतः।\nअन्नदत्त्वञ्च सम्प्राप्तो वाराणस्यां महाद्युतिः ।।  १८०.२ ।।"
  },
  {
    "text": "क्षेत्रपालः कथं जातः प्रियत्वञ्च कथङ्गतः।\nएतदिच्छाम कथितं श्रोतुं ब्रह्मसुत! त्वया ।।  १८०.३ ।।"
  },
  {
    "text": "सूत उवाच।\nश्रृणुध्वं वै यथा लेभे गणेशत्वं स पिङ्गलः।\nअन्नदत्वं च लोकानां स्थानं वाराणसी त्विह ।।  १८०.४ ।।"
  },
  {
    "text": "पूर्णभद्रसुतः श्रीमानासीद्यज्ञः प्रतापवान्।\nहरिकेश इति ख्यातो ब्रह्मण्यो धार्मिकश्च ह ।।  १८०.५ ।।"
  },
  {
    "text": "तस्य जन्मप्रभृत्यैव सर्वे भक्तिरनुत्तमा।\nतदासीत्तन्नमस्कारस्तन्निष्ठस्तत्परायणः ।।  १८०.६ ।।"
  },
  {
    "text": "आसीनश्च शयानश्च गच्छंस्तिष्ठन्ननुव्रजन्।\nभुञ्जानोऽथ पिबन्वापि रुद्रमेवान्वचिन्तयत् ।।  १८०.७ ।।"
  },
  {
    "text": "तमेवं युक्तमनसम्पूर्णभद्रः पिताब्रवीत्।\nन त्वां पुत्रमहं मन्ये दुर्जातो यस्त्वमन्यथा ।।  १८०.८ ।।"
  },
  {
    "text": "न हि यक्ष कुलीनानामेतद्वृत्तं भवत्युत।\nगुह्यका बत यूयं वै स्वभावात् क्रूरचेतसः ।।  १८०.९ ।।"
  },
  {
    "text": "क्रव्यादाश्चैव किं भक्षा हिंसाशीलाश्च पुत्रक।\nमैवं काषीर्नते वृत्तिरेवं दृष्टा महात्मना ।।  १८०.१० ।।"
  },
  {
    "text": "स्वयम्भुवा यथादिष्टा त्यक्तव्या यदि नो भवेत्।\nआश्रमान्तरजं कर्म न कुर्युर्गृहिणस्तु तत् ।।  १८०.११ ।।"
  },
  {
    "text": "हित्वा मनुष्यभावं च कर्मभिर्विविधैश्चर।\nयत्त्वमेवं विमार्गस्थो मनुष्याज्जात एव च।।  १८०.१२ ।।"
  },
  {
    "text": "यथावद्विविधन्तेषां कर्म तज्जाति संश्रयम्।\nमयापि विहितं पश्य कर्मैतन्नात्र संशयः ।।  १८०.१३ ।।"
  },
  {
    "text": "सूत उवाच।\nएवमुक्त्वा स तं पुत्रं पूर्णभद्रः प्रतापवान्।\nउवाच निष्क्रमन्क्षिप्रं गच्छपुत्र! यथेच्छसि ।।  १८०.१४ ।।"
  },
  {
    "text": "ततः स निर्गतस्त्यक्त्वा गृहं सम्बन्धिनस्तथा।\nवाराणसीं समासाद्य तपस्तेपे सुदुश्चरम् ।।  १८०.१५ ।।"
  },
  {
    "text": "स्थाणुभूतो ह्यनिमिषः शुष्क काष्ठोपलोपमः।\nसन्नियम्येन्द्रियग्राममवतिष्ठत निश्चलः ।।  १८०.१६ ।।"
  },
  {
    "text": "अथ तस्यैवमनिशन्तत्परस्य तदाशिषः।\nसहस्रमेकं वर्षाणां दिव्यमप्यभ्यवर्तत ।।  १८०.१७ ।।"
  },
  {
    "text": "वल्मीकेन समाक्रान्तो भक्ष्यमाणः पिपीलिकैः।\nवज्रसूचीमुखैस्तीक्ष्णैः विध्यमानस्तथैव च ।।  १८०.१८ ।।"
  },
  {
    "text": "निर्मांसरुधिरत्वक्च कुन्दशंखेन्दु सप्रभः।\nअस्थिशेषोऽभवच्छर्वं देवं वै चिन्तयन्नपि ।।  १८०.१९ ।।"
  },
  {
    "text": "एतस्मिन्नन्तरे देवी विज्ञापयत शङ्करम्।\nदेव्युवाच।\nउद्यानं पुनरेवेह द्रष्ट्रमिच्छामि सर्वदा ।।  १८०.२० ।।"
  },
  {
    "text": "क्षेत्रस्य देव माहात्म्यं श्रोतुं कौतूहलं हि मे।\nयतश्च प्रियमेतत्ते तथास्य फलमुत्तमम् ।।  १८०.२१ ।।"
  },
  {
    "text": "इति विज्ञापितो देवः शर्वाण्या परमेश्वरः।\nशर्वः पृष्टोयथातथ्यमाख्यातुमुपचक्रमे ।।  १८०.२२ ।।"
  },
  {
    "text": "निर्जगाम च देवेशः पार्वत्या सह शङ्करः।\nउद्यानं दर्शयामास देव्या देवः पिनाकधृक् ।।  १८०.२३ ।।"
  },
  {
    "text": "देवदेव उवाच।\nप्रोत्फुल्लनानाविध गुल्मशोभितं लताप्रतानावनतं मनोहरम्।\nविरूढपुष्पैः परितः प्रियङ्गुभिः सुपुष्पितैः कण्टकितैश्च केतकैः ।।  १८०.२४ ।।"
  },
  {
    "text": "तमालगुल्मैर्निचितं सुगन्धिभिः सकर्णिकारैर्बकुलैश्च सर्वशः।\nअशोकपुन्नागवरैः सुपुष्पितैर्द्विरेफमालाकुल पुष्पसञ्चयैः ।।  १८०.२५ ।।"
  },
  {
    "text": "क्वचित् प्रफुल्लाम्बुजरेणुरूषितैः विहङ्गमैश्चारुकलप्रणादिभिः।\nविनादितं सारसमण्डनादिभिः प्रमत्तदात्यूहरुतैश्च वल्गुभिः ।।  १८०.२६ ।।"
  },
  {
    "text": "क्वचिच्च चक्राह्वरवोपनादितं क्वचिच्च कादम्ब कदम्बकैर्युतम्।\nक्वचिच्च कारण्डवनादनादितं क्वचिच्च मत्तालिकुलाकुलीकृतम् ।।  १८०.२७ ।।"
  },
  {
    "text": "मदाकुलाभिस्त्वमराङ्गनाभिर्निषेवितञ्चारु सुगन्धिपुष्पम्।\nक्वचित् सुपुष्पैः सहकारवृक्षैर्लतोपगूढैस्तिल कद्रुमैश्च ।।  १८०.२८ ।।"
  },
  {
    "text": "प्रगीतविद्याधरसिद्धचारणं प्रवृत्तनृत्याप्सरसाङ्गणाकुलम्।\nप्रहृष्टनानाविधपक्षिसेवितं प्रमत्तहारीतकुलोपनादितम् ।।  १८०.२९ ।।"
  },
  {
    "text": "मृगेन्द्रनादाकुलसत्वमानसैः क्वचित् क्वचित्द्वन्द्वकदम्बकैर्मृगैः।\nप्रफुल्लनानाविधचारुपङ्कजैः सरस्तटाकैरुपशोभितं क्वचित् ।।  १८०.३० ।।"
  },
  {
    "text": "निबिडनिचुलनीलं नीलकण्ठाभिरामं मदमुदितविहङ्गव्रातनादाभिरामम्।\nकुसुमित तरुशाखा लीनमत्तद्विरेफं नवकिशलय शोभिशोभितप्रान्तशाखम् ।।  १८०.३१ ।।"
  },
  {
    "text": "क्वचिच्च दन्तिक्षतचारुवीरुधं क्वचिल्लतालिङ्गितचारुवृक्षकम्।\nक्वचिद्विलासालसगामिबर्हिणं निषेवितं किं पुरुषव्रजैः क्वचित् ।।  १८०.३२ ।।"
  },
  {
    "text": "पारावतध्वनिविकूजितचारुश्रृङ्गैरभ्रङ्कषैः सितमनोहरचारुरूपैः।\nआकीर्णपुष्पनिकुरम्बविमुक्तहासैर्विभ्राजितं त्रिदशदेवकुलैरनेकैः ।।  १८०.३३ ।।"
  },
  {
    "text": "फुल्लोत्पलागुरुसहस्रवितानयुक्तै स्तोयावयैस्तमनुशोभितदेवमार्गम्।\nमार्गान्तरागलितपुष्पविचित्रभक्ति सम्बद्धगुल्मविटपैर्विहगैरुपेतम् ।।  १८०.३४ ।।"
  },
  {
    "text": "तुङ्गाग्रैर्नीलपुष्पस्तवकभरनतप्रान्तशाखैरशोकै-\nर्मत्तालिव्रातगीतश्रुतिसुखजननैर्भासितान्तर्मनोज्ञैः\nरात्रौ चन्द्रस्य भासा कुसुमिततिलकैरेकतां सम्प्रयातं\nच्छाया सुप्तप्रबुद्धस्थितहरिणकुलालुप्तदर्भाङ्कुराग्रम् ।।  १८०.३५ ।।"
  },
  {
    "text": "हंसानां पक्षपातप्रचलितकमलस्वच्छविस्तीर्णतोयम् ।\nतोयानां तीरजातप्रविकचकदलीवाटनृत्यन्मयूरम्।\nमायुरैः पक्षचन्द्रैः क्वचिदपि पतितै रञ्जितक्ष्मप्रदेशम्\nदेशे देशे विकीर्णप्रमुदितविलसन्मत्तहारीतवृक्षम्।।  १८०.३६ ।।"
  },
  {
    "text": "सारङ्गः क्वचिदपि सेवितप्रदेशं सच्छन्नं कुसुमचयैः क्वचिद्विचित्रैः।\nहृष्टाभिः क्वचिदपि किन्नराङ्गनाभिः क्षीबाभिः समधुरगीतवृक्षखण्डम् ।। १८०.३७ ।।"
  },
  {
    "text": "संसृष्टैः क्वचिदुपलिप्तकीर्णपुष्पैरावासैः परिवृतपादपं मुनीनाम्।\nआमूलात् फलनिचितैः क्वचिद्विशालैरुत्तुङ्गैः पनसमहीरहैरुपेतम् ।।  १८०.३८ ।।"
  },
  {
    "text": "फुल्लातिमुक्तकलतागृहसिद्धलीलं सिद्धाङ्गना-कनकनूपुरनादरम्यम्।\nरम्यप्रियङ्गुतरुमञ्जरिसक्तभृङ्गं भृङ्गावलीषु स्खलिताम्बु कदम्बपुष्पम् ।।  १८०.३९ ।।"
  },
  {
    "text": "पुष्पोत्करानिलविघूर्णितपादपाग्रमग्रेसरे भुवि निपातित वंशगुल्मम्।\nगुल्मान्तरप्रभृतिलीनमृगासमूहं संमुह्यतान्तनुभृतामपवर्गदातृ ।।  १८०.४० ।।"
  },
  {
    "text": "चन्द्रांशुजालधवलैस्तिलकैर्मनोज्ञैः सिन्दूरकुङ्कुमकुसुम्भनिभैरशोकैः।\nचामीकराभनिचयैरथ कर्णिकारैः फुल्लारिविन्दरचितं सुविशालशाखैः ।।  १८०.४१ ।।"
  },
  {
    "text": "क्वचिद्रजतपर्णाभैः क्वचिद्विद्रुमसन्निभैः।\nक्वचित्काञ्चनसङ्काशैः पुष्पैराचितभूतलम् ।।  १८०.४२ ।।"
  },
  {
    "text": "पुन्नागेषु द्विजगणविरुतं रक्ताशोकस्तबकभरनमितम्।\nरम्योपान्तं श्रमहरपवनं फुल्लाब्जेषु भ्रमरविलसितम् ।।  १८०.४३ ।।"
  },
  {
    "text": "सकलभुवनभर्ता लोकनाथस्तदानीन्तुहिनशिखरिपुत्र्याः सार्द्धमिष्टैर्गणेशैः।\nविविधतरुविशालं मत्तहृष्टान्यपुष्टमुपवनतरुरम्यं दर्शयामास देव्याः ।।  १८०.४४ ।।"
  },
  {
    "text": "देव्युवाच।\nउद्यानं दर्शितं देव! शोभया परया युतम्।\nक्षेत्रस्य तु गुणान् सर्वान्पुनर्वक्तुमिहार्हसि ।।  १८०.४५ ।।"
  },
  {
    "text": "अस्य क्षेत्रस्य माहात्म्यमविमुक्तस्य तत्तथा।\nश्रुत्वापि हि न मे तृप्तिरतो भूयो वदस्व मे ।।  १८०.४६ ।।"
  },
  {
    "text": "देवदेव उवाच।\nइदं गुह्यतमं क्षेत्रं सदा वाराणसी मम।\nसर्वेषामेव भूतानां हेतुर्मोक्षस्य सर्वदा ।।  १८०.४७ ।।"
  },
  {
    "text": "अस्मिन् सिद्धाः सदा देवि! मदीयं व्रतमास्थिताः।\nनानालिङ्गधरा नित्यं मम लोकाभिकाङ्क्षिणः ।।  १८०.४८ ।।"
  },
  {
    "text": "अभ्यसन्ति परं योगं मुक्तात्मानो जितेन्द्रियाः।\nनानावृक्षसमाकीर्णे नानाविहगकूजिते।।  १८०.४९ ।।"
  },
  {
    "text": "कमलोत्पलपुष्पाढ्यैः सरोभिः समलङ्कृते।\nअप्सरोगणगन्धर्वैः सदा संसेविते शुभे ।।  १८०.५० ।।"
  },
  {
    "text": "रोचते मे सदा वासो येन कार्येण तच्छृणु।\nमन्मना मम भक्तश्च मयि सर्वार्पितक्रियः ।।  १८०.५१ ।।"
  },
  {
    "text": "यथा मोक्षमिहाप्नोति ह्यन्यत्र न तथा क्वचित्।\nएतन्मम परं दिव्यं गुह्याद्गुह्यतरं महत् ।।  १८०.५२ ।।"
  },
  {
    "text": "ब्रह्मादयस्तु जानन्ति येऽपि सिद्धा मुमुक्षवः।\nअतः प्रियतमं क्षेत्रं तस्माच्चेह रतिर्मम ।।  १८०.५३ ।।"
  },
  {
    "text": "विमुक्तं न मया यस्मान्मोक्ष्यते वा कदाचन।\nमहत् क्षेत्रमिदं तस्मादविमुक्तमिदं स्मृतम् ।।  १८०.५४ ।।"
  },
  {
    "text": "नैमिषेऽथ कुरुक्षेत्रे गङ्गाद्वारे च पुष्करे।\nस्नानात्संसेविताद्वापि न मोक्षः प्राप्यते यतः ।।  १८०.५५ ।।"
  },
  {
    "text": "इह संप्राप्यते येन तत एतद्विशिष्यते।\nप्रयागे च भवेन्मोक्ष इह वा मत्परिग्रहात् ।।  १८०.५६ ।।"
  },
  {
    "text": "प्रयागादपि तीर्थाग्य्रादिदमेव महत् स्मृतम्।\nजैगीषव्यः परां सिद्धिं योगतः स महातपाः ।।  १८०.५७ ।।"
  },
  {
    "text": "अस्य क्षेत्रस्य माहात्म्याद् भक्त्या च मम भावनात्।\nजैगीषव्यो महाश्रेष्ठो योगिनां स्थानमिष्यते ।।  १८०.५८ ।।"
  },
  {
    "text": "ध्यायतस्तत्र मां नित्यं योगाग्निर्दीप्यते भृशम्।\nकैवल्यं परमं याति देवानामपि दुर्लभम् ।।  १८०.५९ ।।"
  },
  {
    "text": "अव्यक्तलिङ्गैर्मुनिभिः सर्वसिद्धान्त वेदिभिः।\nइह संप्राप्यते मोक्षो दुर्लभो देवदानवैः ।।  १८०.६० ।।"
  },
  {
    "text": "तेभ्यश्चाहं प्रयच्छामि भोगैश्वर्यमनुत्तमम्।\nआत्मनश्चैव सायुज्यमीप्सितं स्थानमेव च ।।  १८०.६१ ।।"
  },
  {
    "text": "कुबेरस्तु महायक्षस्तथा शर्वार्पितक्रियः।\nक्षेत्रसम्वसनादेव गणेशत्वमवाप ह ।।  १८०.६२ ।।"
  },
  {
    "text": "सम्वर्तो भविता यश्च सोऽपि भक्त्या ममैव तु।\nइहैवाराध्य मां देवि! सिद्धिं यास्यत्यनुत्तमाम् ।।  १८०.६३ ।।"
  },
  {
    "text": "पराशरसुतो योगी ऋषिर्व्यासो महातपाः।\nधर्मकर्त्ता भविष्यश्च वेदसंस्था प्रवर्तकः ।।  १८०.६४ ।।"
  },
  {
    "text": "रंस्यते सोऽपि पद्माक्षि! क्षेत्रेऽस्मिन् मुनिपुङ्गवः।\nब्रह्मा देवर्षिभिः सार्द्धं विष्णुर्वायुर्दिवाकरः ।।  १८०.६५ ।।"
  },
  {
    "text": "देवराजस्तथा शक्रो येऽपि चान्ये दिवौकसः।\nउपासन्ते महात्मानः सर्वे मामेव सुव्रते ।। १८०.६६ ।।"
  },
  {
    "text": "अन्येऽपि योगिनः सिद्धाश्छन्नरूपा महाव्रताः।\nअनन्यमनसो भूत्वा मामिहोपसते सदा ।।  १८०.६७ ।।"
  },
  {
    "text": "अलर्कश्च पुरीमेतां मत्प्रसाददवाप्स्यति।\nस चैनां पूर्ववत्कृत्वा चातुर्वर्ण्याश्रमाकुलाम् ।।  १८०.६८ ।।"
  },
  {
    "text": "स्फीतां जनसमाकीर्णां भक्त्याच सुचिरं नृपः।\nमयि सर्वार्पितप्राणो मामेव प्रतिपत्स्यते ।।  १८०.६९ ।।"
  },
  {
    "text": "ततः प्रभृति चार्वङ्गि! येऽपि क्षेत्रनिवासिनः।\nगृहिणो लिङ्गिनो वापि मद्भक्ता मत्परायणाः ।।  १८०.७० ।।"
  },
  {
    "text": "मत्प्रसादाद् भजिष्यन्ति मोक्षं परम दुर्लभम्।\nविषयासक्तचित्तोऽपि त्यक्तधर्मरतिर्नरः ।।  १८०.७१ ।।"
  },
  {
    "text": "इह क्षेत्रे मृतः सोऽपि संसारं न पुनर्विशेत्।\nये पुनर्निर्ममा धीराः सत्वस्था विजितेन्द्रियाः ।।  १८०.७२ ।।"
  },
  {
    "text": "व्रतिनश्च निरारम्भाः सर्वे ते मयि भाविताः।\nदेहभङ्गं समासाद्य धीमन्तः सङ्गवर्जिताः ।\nगता एव परं मोक्षं प्रसादान्मम सुव्रते! ।।  १८०.७३ ।।"
  },
  {
    "text": "जन्मान्तरसहस्रेषु युञ्जन् योगमवाप्नुयात्।\nतमिहैव परं मोक्षं मरणादधिगच्छति ।।  १८०.७४ ।।"
  },
  {
    "text": "एतत्सङ्क्षेपतो देवि! क्षेत्रस्यास्य महत्फलम्।\nअविमुक्तस्य कथितं मया ते गुह्यमुत्तमम् ।।  १८०.७५ ।।"
  },
  {
    "text": "अतः परतरं नास्ति सिद्धिगुह्यं महेश्वरि!।\nएतद् बुध्यन्ति योगज्ञा ये च योगेश्वरा भुवि ।।  १८०.७६ ।।"
  },
  {
    "text": "एतदेव परं स्थानमेतदेव परं शिवम्।\nएतदेव परम्ब्रह्म एतदेव परम्पदम् ।।  १८०.७७ ।।"
  },
  {
    "text": "वाराणसी तु भुवनत्रयसारभूता रम्या सदा मम पुरी गिरिराजपुत्रि!।।\nअत्रागता विविध दुष्कृतकारिणोऽपि पापक्षयाद्विरजसः प्रतिभान्ति मर्त्याः ।।  १८०.७८ ।।"
  },
  {
    "text": "एतत्स्मृतं प्रियतमं मम देवि! नित्यं क्षेत्रं विचित्रतरुगुल्मलतासु पुष्पम्।\nअस्मिन्मृतास्तनुभृतः पदमाप्नुवन्ति मूर्खागमेन रहितापि न संशयोऽत्र ।।  १८०.७९ ।।"
  },
  {
    "text": "सूत उवाच।\nएतस्मिन्नन्तरे देवो देवीं प्राह गिरीन्द्रजाम्।\nदातुं प्रसादाद्यक्षाय वरं भक्ताय भामिनि ।।  १८०.८० ।।"
  },
  {
    "text": "भक्तो मम वरारोहे! तपसा हतकिल्बिषः।\nअहो वरमसौ लब्धमस्मत्तो भुवनेश्वरि! ।।  १८०.८१ ।।"
  },
  {
    "text": "एवमुक्त्वा ततो देवः सह देव्या जगत्पतिः।\nजगाम यक्षो यत्रास्ते कृशो धमनिसन्ततः ।।  १८०.८२ ।।"
  },
  {
    "text": "ततस्तं गुह्यकं देवी दृष्टिपातैर्निरीक्षती।\nश्वेतवर्णं विचर्माणं स्नायुबद्धास्थिपञ्जरम् ।।  १८०.८३ ।।"
  },
  {
    "text": "देवी प्राह तदा देवं दर्शयन्ती च गुह्यकम्।\nसत्यं नाम भवानुग्रो देवैरुक्तस्तु शङ्कर!।।  १८०.८४ ।।"
  },
  {
    "text": "ईदृशे चास्य तपसि न प्रयच्छसि यद्वरम्।\nअत्र क्षेत्रे महादेव! पुण्ये सम्यगुपासिते ।।  १८०.८५ ।।"
  },
  {
    "text": "कथमेवं परिक्लेशं प्राप्तो यक्षकुमारकः।\nशीघ्रमस्य वरं यच्छ प्रसादात् परमेश्वर! ।। १८०.८६ ।।"
  },
  {
    "text": "एवं मन्वादयो देव! वदन्ति परमर्षयः।\nरुष्टाद्वा चाथ तुष्टाद्वा सिद्धिस्तूभयतो भवेत् ।।  १८०.८७ ।।"
  },
  {
    "text": "भोगप्राप्रिस्तथा राज्यमन्ते मोक्षः सदाशिवात्।\nएवमुक्तस्ततो देवःसह देव्या जगत्पतिः ।।  १८०.८८ ।।"
  },
  {
    "text": "जगाम यक्षो यत्रास्ते कृशो धमनिसन्ततः।\nतं दृष्ट्वा प्रणतं भक्त्या हरिकेशं वृषध्वजः ।।  १८०.८९ ।।"
  },
  {
    "text": "दिव्यञ्चक्षुरदात्तस्मै येनापश्यत् स शङ्करम्।\nअथ यक्षस्तदा देशाच्छनैरुन्मील्य चक्षुषी ।।  १८०.९० ।।"
  },
  {
    "text": "अपश्यत् सगणं देवं वृषध्वजमुपस्थितम्।\nदेवदेव उवाच।\nवरं ददामि ते पूर्वं त्रैलोक्ये दर्शनं तथा ।।  १८०.९१ ।।"
  },
  {
    "text": "सावर्ण्यं च शरीरस्य पश्य मां विगतज्वरः।\nसूत उवाच।\nततः स लब्ध्वा तु वरं शरीरेणाक्षतेन च ।।  १८०.९२ ।।"
  },
  {
    "text": "पादयोः प्रणतस्तस्थौ कृत्वा शिरसि साञ्जलिम्।\nउवाचाथ तदा तेन वरदोऽस्मीति चोदितः ।।  १८०.९३ ।।"
  },
  {
    "text": "भगवन्! भक्तिमव्यग्रां त्वय्यनन्यां विधत्स्व मे।\nअन्नदत्वं च ते लोकानां गाणपत्यं तथाऽक्षयम् ।।  १८०.९४ ।।"
  },
  {
    "text": "अविमुक्तं च ते स्थानं पश्येयं सर्वदा यथा।\nएतदिच्छामि देवेश त्वत्तो वरमनुत्तमम् ।।  १८०.९५ ।।"
  },
  {
    "text": "देवदेव उवाच।\nजरा मरणसन्त्यक्तः सर्वरोगविवर्जितः।\nभविष्यसि गणाध्यक्षो धनदः सर्वपूजितः ।।  १८०.९६ ।।"
  },
  {
    "text": "अजेयश्चापि सर्वेषां योगैश्वर्यं समाश्रितः।\nअन्नदश्चापि लोकेभ्यः क्षेत्रपालो भविष्यसि ।।  १८०.९७ ।।"
  },
  {
    "text": "महाबलो महासत्वो ब्रह्मण्यो मम च प्रियः।\nत्र्यक्षश्च दण्डपाणिश्च महायोगी तथैव च ।।  १८०.९८ ।।"
  },
  {
    "text": "उद्भ्रमः सम्भ्रमश्चैव गणौतु परिचारकौ।\nतवाज्ञाञ्च करिष्येते लोकस्योद्भ्रमसम्भ्रमौ ।।  १८०.९९व्"
  },
  {
    "text": "सूत उवाच।\nएवं स भगवांस्तत्र यक्षं कृत्वा गणेश्वरम्।\nजगाम वामदेवेशः सह तेनामरेश्वरः ।।  १८०.१०० ।।"
  }
]
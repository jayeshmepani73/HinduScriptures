[
  {
    "text": "सप्तलोकाधिपत्यप्राप्तिव्रतकथनम्।"
  },
  {
    "text": "नारद उवाच।\nभूलोकोऽथभुवर्लोकः स्वर्लोकोऽथमहर्जनः।\nतपः सत्यञ्च सप्तैते देवलोकाः प्रकीर्तिताः।। ६१.१ ।।"
  },
  {
    "text": "पर्यायेण तु सर्वेषामाधिपत्यं कथं भवेत्।\nइह लोके शुभं रूपमायुः सौभाग्यमेव च।\nलक्ष्मीश्च विपुला नाथ! कथं स्यात् पुरसूदन!।। ६१.२ ।।"
  },
  {
    "text": "पुरा हुताशनः सार्द्धं मारुतेन महीतले।\nआदिष्टः पुरुहूतेन विनाशाय सुरद्विषाम्।। ६१.३ ।।"
  },
  {
    "text": "निर्दग्धेषु ततस्तेन दानवेषु सहस्रशः।\nतारकः कमलाक्षश्च कालदंष्ट्रः परावसुः।\nविरोचनश्च संग्रामादपलायं स्तपोधन!।। ६१.४ ।।"
  },
  {
    "text": "अम्भः सामुद्रमाविश्य सन्निवेशमकुर्वत।\nअशक्या इति तेऽप्यग्नि मारुताभ्यामुपेक्षिताः।। ६१.५ ।।"
  },
  {
    "text": "ततः प्रभृति ते देवान् मनुष्यान् सह जङ्गमान्।\nसंपीड्य च मुनीन् प्रविशन्ति पुनर्जलम्।। ६१.६ ।।"
  },
  {
    "text": "एवं वर्षसहस्राणि वीराः पञ्च स सप्त च।\nजलदुर्गबलाद्‌ ब्रह्मन्! पीडयन्ति जगत्त्रयम्।। ६१.७ ।।"
  },
  {
    "text": "ततः परमथो वह्नि मारुतावमराधिपः।\nआदिदेश चिरादम्बु निधिरेष विशोष्यताम्।। ६१.८ ।।"
  },
  {
    "text": "यस्मादस्माद्‌ द्विषामेष शरणं वरुणालयः।\nतस्माद् भवद्भ्यामद्यैव क्षयमेष प्रणीयताम्।। ६१.९ ।।"
  },
  {
    "text": "तावूचतुस्ततः शक्रमुभौ शम्बरसूदनम्।\nअधर्म्म एष देवेन्द्र! सागरस्य विनाशनम्।। ६१.१० ।।"
  },
  {
    "text": "यस्माज्जीवनिकायस्य महतः संक्षयो भवेत्।\nतस्मान्न पापमद्यावाङ्करवावः पुरन्दर!।। ६१.११ ।।"
  },
  {
    "text": "अस्य योजनमात्रेऽपि जीवकोटिशतानि च।\nनिवसन्ति सुरश्रेष्ठ! सकथं नाशमर्हति।। ६१.१२ ।।"
  },
  {
    "text": "एवमुक्तः सुरेन्द्रस्तु कोपात् संरक्तलोचनः।\nउवाचेदं वचो रोषान्निर्दहन्निवपावकम्।। ६१.१३ ।।"
  },
  {
    "text": "न धर्माधर्म्मसंयोगं प्राप्नुवन्त्यमराः क्वचित्।\nभवतस्तु विशेषेण माहात्म्यञ्चाधितिष्ठति।। ६१.१४ ।।"
  },
  {
    "text": "मदाज्ञालङ्घनं यस्मान्‌मारुतेन समन्त्वया।\nमुनिव्रतमहिंसादि परिगृह्य त्वया कृतम्।।\nधर्मार्थशास्त्ररहितं शत्रुं प्रति विभावसो!।। ६१.१५ ।।"
  },
  {
    "text": "तस्मादेकेन वपुषा मुनिरूपेण मानुषे।\nमारुतेन समं लोके तव जन्म भविष्यति।। ६१.१६ ।।"
  },
  {
    "text": "यदा च मानुषत्वेऽपि त्वयाऽगस्त्येन शोषितः।\nभविष्यत्युदधिर्वह्ने! तदा देवत्वमाप्स्यसि।। ६१.१७ ।।"
  },
  {
    "text": "इतीन्द्रशापात् पतितौ तत्क्षणात् तौ महीतले।\nअवाप्तावेकदेहेन कुम्भाज्जन्म तपोधन!।। ६१.१८ ।।"
  },
  {
    "text": "मित्रावरुणयोर्व्वीर्य्याद्वसिष्ठस्यानुजोऽभवत्।\nअगस्त्य इत्युग्रतपाः सम्बभूव पुनर्मुनिः।। ६१.१९ ।।"
  },
  {
    "text": "नारद उवाच।\nसम्भूतः सकथं भ्राता वसिष्ठस्याभवन्मुनिः।\nकथञ्च मित्रावरुणौ पितरावस्य तौ स्मृतौ।।\nजन्मकुम्भादगस्त्यस्य कथं स्यात् पुरसूदन!।। ६१.२० ।।"
  },
  {
    "text": "ईश्वर उवाच।\nपुरा पुराणपुरुषः कदाचिद् गन्धमादने।\nभूत्वा धर्मसुतो विष्णुश्चचार विपुलन्तपः।। ६१.२१ ।।"
  },
  {
    "text": "तपसा तस्य भीतेन विघ्नार्थं प्रेषितावुभौ।\nशक्रेण माधवानङ्गावप्सरोगणसंयुतौ।। ६१.२२ ।।"
  },
  {
    "text": "तदा तद्गीतवाद्येन नाङ्गरागादिना हरिः।\nन काममाधवाभ्याञ्च विषयान् प्रतिचुक्षुभे।। ६१.२३ ।।"
  },
  {
    "text": "तदा काममधुस्त्रीणां विषादमगमद्‌ गणः।\nसंक्षोभाय ततस्तेषां स्वोरुदेशान्नराग्रजः।।\nनारीमुत्पादयामास त्रैलोक्यजनमोहिनीम्।। ६१.२४ ।।"
  },
  {
    "text": "संक्षुब्धास्तु तया देवास्तौ तु देववरावुभौ।\nअप्सरोभिः समक्षं हि देवानामब्रवीद्धरिः।। ६१.२५ ।।"
  },
  {
    "text": "अप्सरा इति सामान्या देवानामब्रवीद्धरिः।\nउर्वशीति च नाम्नेयं लोके ख्यातिं गमिष्यति।। ६१.२६ ।।"
  },
  {
    "text": "ततः कामयमानेन मित्रेणाहूय सोर्वशी।\nउक्ता मां रमयस्वेति बाढमित्यब्रवीत्तु सा।। ६१.२७ ।।"
  },
  {
    "text": "गच्छन्ती चाम्बरं तद्वत् स्तोकमिन्दीवरेक्षणा।\nवरुणेन धृता पश्चात् वरुणां नाभ्यनन्दत ।। ६१.२८ ।।"
  },
  {
    "text": "मित्रेणाहं वृतापूर्वमद्य भार्या न ते विभो!।\nउवाच वरुणश्चित्तं मयि सन्न्यस्य गम्यताम्।। ६१.२९ ।।"
  },
  {
    "text": "गतायां बाढमित्युक्त्वा मित्रः शापमदात्तदा।\nतस्यै मानुषलोके त्वं गच्छ सोमसुतात्मजम्।। ६१.३० ।।"
  },
  {
    "text": "भजस्वेति यतो वेश्या धर्म एष त्वया कृतः\nजलकुम्भे ततो वीर्यं मित्रेण वरुणेन च।\nप्रक्षिप्तमथ सञ्जातौ द्वावेव मुनिसत्तमौ।। ६१.३१ ।।"
  },
  {
    "text": "निमिर्नाम सह स्त्रीभिः पुरा द्यूतमदीव्यतः।\nतत्रान्तरेऽभ्याजगाम वसिष्ठो ब्रह्मसम्भवः।। ६१.३२ ।।"
  },
  {
    "text": "तस्य पूजामकुर्वन्तं शशाप समुनिर्नृपम्।\nविदेहस्त्वं भवस्वेति ततस्तेनाप्यसौ मुनिः।। ६१.३३ ।।"
  },
  {
    "text": "अन्योन्यशापाच्च तयो र्विगते इव चेतसी।\nजग्मतुः शापमानाय ब्रह्माणं जगतः पतिम्।। ६१.६.३४ ।।"
  },
  {
    "text": "अथ ब्रह्मण आदेशाल्लोचनेष्ववसन्निमिः।\nनिमेषाः स्युश्च लोकानां तद्विश्रामाय नारद!।। ६१.३५ ।।"
  },
  {
    "text": "वसिष्ठोऽप्यभवत् तस्मिन् जलकुम्भे च पूर्ववत्।\nततः श्वेतश्चतुर्बाहुः साक्षसूत्रकमण्डलुः।।\nअगस्त्य इति शान्तात्मा बभूव ऋषिसत्तमः।। ६१.३६ ।।"
  },
  {
    "text": "मलयस्यैकदेशे तु वैखानसविधानतः।\nसभार्यः संवृतो विप्रैस्तपश्चक्रे सुदुश्चरम्।। ६१.३७ ।।"
  },
  {
    "text": "ततः कालेन महता तारकादतिपीडितम्।\nजगद्वीक्ष्य स कोपेन पीतवान्वरुणालयम्।। ६१.३८ ।।"
  },
  {
    "text": "ततोऽस्य वरदाः सर्वे बभूवुः शङ्करादयः।\nब्रह्मा विष्णुश्च भगवान् वरदानाय जग्मतुः।\nवरं वृणीष्व भद्रन्ते यदभीष्टञ्च वै मुने!।। ६१.३९ ।।"
  },
  {
    "text": "यावद्‌ ब्रह्मसहस्राणां पञ्चविंशतिकोटयः।\nवैमानिको भविष्यामि दक्षिणाचलवर्त्मनि।। ६१.४० ।।"
  },
  {
    "text": "मद्विमानोदये कुर्याद्यः कश्चित् पूजनं मम।\nस सप्तलोकाधिपतिः पर्यायेण भविष्यति।। ६१.४१ ।।"
  },
  {
    "text": "ईश्वर उवाच।\nएवमस्त्विति तेप्युक्त्वा जग्मुर्देवा यथागतम्।\nतस्मादर्घः प्रदातव्यो ह्यगस्त्यस्य सदा बुधैः।। ६१.४२ ।।"
  },
  {
    "text": "नारद उवाच।\nकथमर्घप्रदानन्तु कर्त्तव्यं तस्य वै विभो!।\nविधानं यदगस्त्यस्य पूजने तद्वदस्व मे।। ६१.४३ ।।"
  },
  {
    "text": "ईश्वर उवाच।\nप्रत्यूषसमये विद्वान् कुर्यादस्योदये निशि।\nस्नानं शुक्लतिलैस्तद्वत् शुक्लमाल्याम्बरो गृही।। ६१.४४ ।।"
  },
  {
    "text": "ख्थापयेदव्रणं कुम्भं माल्यवस्त्रविभूषितम्।\nपञ्चरत्नसमायुक्तं घृतपात्रसमन्वितम्।। ६१.४५ ।।"
  },
  {
    "text": "अङ्गुष्ठमात्रं पुरुषं तथैव सौवर्णमेवायतबाहुदण्डम्।\nचतुर्मुखं कुम्भमुखे निधाय धान्यानि सप्ताम्बरसंयुतानि।। ६१.४६ ।।"
  },
  {
    "text": "सकांस्यपात्राक्षतशुक्तियुक्तं मन्त्रेण दद्यात् द्विजपुङ्गवाय।\nउत्‌क्षिप्य लम्बोदरदीर्घबाहुमनन्यचेता यमदिङ्‌मुखः सन्।। ६१.४७ ।।"
  },
  {
    "text": "श्वेताञ्च दद्याद्यदि शक्तिरस्ति रोप्यैः खुरैर्हेममुखीं सवत्साम्।\nधेनुं नरः क्षीरवतीं प्रणम्य सवत्सघण्टाभरणां द्विजाय।। ६१.४८ ।।"
  },
  {
    "text": "आसप्तरात्रोदयमेतदस्य दातव्यमेतत् सकलं नरेण।\nयावत् समाः सप्तदशाथ वास्युरथोर्ध्वमप्यत्र वदन्ति केचित्।। ६१.४९ ।।"
  },
  {
    "text": "काशपुष्पप्रतीकाश! अग्निमारुतसम्भव।\nमित्रावरुणयोः पुत्र! कुम्भयोने! नमोऽस्तु ते ।\nप्रत्यब्दन्तु फलैर्यागमेवं कुर्वन्न सीदति।। ६१.५० ।।"
  },
  {
    "text": "होमं कृत्वा ततः पश्चाद्वर्जयेन्मानवः फलम्।\nअनेन विधिनायस्तु पुमानर्घ्यं निवेदयेत्।। ६१.५१ ।।"
  },
  {
    "text": "इमं लोकं स चाप्नोति रूपारोग्यसमन्वितः।\nद्वितीयेन भुवर्लोकं स्वर्लोकञ्च ततः परम्।। ६१.५२ ।।"
  },
  {
    "text": "सप्तैव लोकानाप्नोति सप्तार्घ्यान्यः प्रयच्छति।\nयावदायुश्च यः कुर्यात् परं ब्रह्माधिगच्छति।। ६१.५३ ।।\nइह पठति श्रृणोति वा य एतद्युगलमुनिप्रभवार्घ्यसंप्रदानम्।।"
  },
  {
    "text": "मतिमपि च ददाति सोऽपि विष्णोर्भवनगतः परिपूज्यतेऽमरौघैः।। ६१.५४ ।।"
  }
]
[
  {
    "text": "शुक्रकृतदेवयानीसान्त्वनम्।"
  },
  {
    "text": "शुक्र उवाच।\nयः परेषां नरो नित्यमतिवादां स्तितिक्षते।\nदेवयानि! विजानीहि तेन सर्वमिदञ्जितम्।। २८.१ ।।"
  },
  {
    "text": "यः समुत्पतितं क्रोधं निगृह्णाति हयं यथा।\nसंयते त्यज्यते सद्भिर्नयो रश्मिषु लम्बते।। २८.२ ।।"
  },
  {
    "text": "यः समुत्पतितं क्रोधमक्रोधेन नियच्छति।\nदेवयानि विजानीहि तेन सर्वमिदञ्जितम्।। २८.३ ।।"
  },
  {
    "text": "यः समुत्पतितं कोपं क्षमयैव निरस्यति।\nयथोरगस्त्वचं जीर्णां स वै पुरुष उच्यते।। २८.४ ।।"
  },
  {
    "text": "यस्तु भावयते धर्मं योनिमात्रं तितिक्षति।\nयश्च तप्तो न तपति भृशं सोऽर्थस्य भाजनम्।। २८.५ ।।"
  },
  {
    "text": "यो यजेदश्वमेधेन मासि मासि शतं समाः।\nयस्तु कुप्येन्न सर्वस्य तयोरक्रोधनो वरः।। २८.६ ।।"
  },
  {
    "text": "ये कुमाराः कुमार्यश्च वैरं कुर्युरचेतसः।\nनैतत् प्राज्ञस्तु कुर्वीत विदुस्तेन बलाबलम्।। २८.७ ।।"
  },
  {
    "text": "देवयान्युवाच।\nवेदाहन्तात! बालापि कार्याणान्तु गतागतम्।\nक्रोधे चैवातिवादे वा कार्यस्यापि बलाबले।। २८.८ ।।"
  },
  {
    "text": "शिष्यस्याशिष्यवृत्तं हि न क्षन्तव्यं बुभूषुणा।\nअसत्संकीर्णवृत्तेषु वासो मम न रोचते।। २८.९ ।।"
  },
  {
    "text": "पुंसो ये नाभिनन्दन्ति वृत्तेनाभिजनेन च।\nन तेषु निवसेत् प्राज्ञः श्रेयोऽर्थी पापबुद्धिषु।। २८.१० ।।"
  },
  {
    "text": "ये नैनमभिजानन्तु वृत्तेनाभिजनेन च।\nतेषु साधुषु वस्तव्यं स वासः श्रेष्ठ उच्यते।। २८.११ ।।"
  },
  {
    "text": "तन्मे मथ्नाति हृदयमग्निकल्पमिवारणिम्।\nवाग्दुरुक्तं महाघोरं दुहितुर्वृषपर्वणः।। २८.१२ ।।"
  },
  {
    "text": "नह्यतो दुष्करं मन्ये तात लोकेष्वपि त्रिषु।\nया सपत्नश्रियं दीप्तां हीनश्रीः पर्युपासते।। २८.१३ ।।"
  }
]
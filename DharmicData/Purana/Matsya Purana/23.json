[
  {
    "text": "सोमवंशाख्यानम्।"
  },
  {
    "text": "ऋषय ऊचुः।\nसोमः पितॄणामधिपः कथं शास्त्रविशारदः।\nतद्वंश्या ये च राजानो बभूवुः कीर्तिवर्धनाः।। २३.१ ।।"
  },
  {
    "text": "सूत उवाच।\nआदिष्टो ब्रह्मणा पूर्वमत्रिः सर्गविधौ पुरा।\nअनुत्तमं नाम तपः सृष्ट्यर्थं तप्तवान् प्रभुः।। २३.२ ।।"
  },
  {
    "text": "यदानन्दकरं ब्रह्म जगत् क्लेशविनाशनम्।\nब्रह्मविष्ण्वर्करुद्राणामभ्यन्तरमतीन्द्रियम्।। २३.३ ।।"
  },
  {
    "text": "शान्तिकृच्छान्तमनसस्तदन्तर्नयने स्थितम्।\nमाहात्म्यात्तपसा विप्राः परमानन्दकारकम्।। २३.४ ।।"
  },
  {
    "text": "यस्मादुमापतिः सार्द्धमुमया तमधिष्ठितः।\nतं द्रृष्ट्वा चाष्टमांशेन तस्मात् सोमोऽभविच्छिशुः।। २३.५ ।।"
  },
  {
    "text": "अधः सुस्राव नेत्राभ्यां धामतच्चाम्बु सम्भवम्।\nदीपयद्विश्वमखिलं ज्योत्स्नया स चराचरम्।। २३.६ ।।"
  },
  {
    "text": "तद्दिशो जगृहुर्धाम स्त्रीरूपेण सुतेच्छया।\nगर्भोभूत्वोदरे तासामास्थितोऽब्द शतत्रयम्।। २३.७ ।।"
  },
  {
    "text": "आशास्तं मुमुचुर्गर्भमशक्ता धारणे ततः।\nसमादायाथ तं गर्भमेकीकृत्य चतुर्मुखः।। २३.८ ।।"
  },
  {
    "text": "युवानमकरोद् ब्रह्मा सर्वायुधधरं नरम्।\nस्यन्दनेऽथ सहस्राश्वे वेदशक्तिमये प्रभुः।। २३.९ ।।"
  },
  {
    "text": "आरोप्य लोकमनयदात्मीयं सपितामहः।\nतत्र ब्रह्मर्षिभिः प्रोक्तमस्मत्‌ स्वामी भवत्वयम्।। २३.१0 ।।"
  },
  {
    "text": "पितृभिर्देवगन्धर्वैरोषधीभिस्तथैव च।\nतुष्टुवुः सोमदेवत्यैर्ब्रह्माणं मन्त्रसंग्रहैः।। २३.११ ।।"
  },
  {
    "text": "स्तूयमानस्य तस्याभूदधिको धामसम्भवः।\nतेजो वितानादभवद् भुवि दिव्यौषधीगणः।। २३ .१२ ।।"
  },
  {
    "text": "तद्दीप्तिरधिका तस्माद्रात्रौ भवति सर्वदा।\nतेनौषधीशः सोमोऽभूद्‌ द्विजेशश्चापि गद्यते।। २३.१३ ।।"
  },
  {
    "text": "वेदधामरसञ्चापि यदिदं चन्द्रमण्डलम्।\nक्षीयते वर्द्धते चैव शुक्ले कृष्णे च सर्वदा।। २३.१४ ।।"
  },
  {
    "text": "विंशतिञ्च तथा सप्तदक्षः प्राचेतसो ददौ।\nरूपलावण्यसंयुक्तास्तस्मै कन्याः सुवर्चसः।। २३.१५ ।।"
  },
  {
    "text": "ततः पाद्मसहस्राणां सहस्राणि दशैव तु।\nतपश्चचार शीतांशु विष्णुध्यानैकतत्परः।। २३.१६ ।।"
  },
  {
    "text": "ततस्तुष्टस्तु भगवांस्तस्मै नारायणो हरिः।\nवरं वृणीष्व प्रोवाच परमात्मा जनार्दनः।। २३.१७ ।।"
  },
  {
    "text": "ततो वव्रे वरान् सोमः शक्रलोकं जयाम्यहम्।\nप्रत्यक्षमेव भोक्तारो भवन्तु मम मन्दिरे।। २३.१८ ।।"
  },
  {
    "text": "राजसूये सुरगणा ब्रह्माद्याः सन्तु मे द्विजाः।\nरक्षः पालः शिवोऽस्माकमास्तां शूलधरो हरः।। २३.१९ ।।"
  },
  {
    "text": "तथेत्युक्तः स आजह्ने राजसूयन्तु विष्णुना।\nहोतात्रिर्भृगुरध्वर्युरुद्गाताभूच्चतुर्मुखः।। २३.२0 ।।"
  },
  {
    "text": "ब्रह्मत्त्वमगमत्तस्य उपद्रष्टा हरिः स्वयम्।\nसदस्याः सनकाद्यास्तु राजसूय विधौ स्मृता।। २३.२१ ।।"
  },
  {
    "text": "चमसाध्वर्यवस्तत्र विश्वेदेवा दशैव तु।\nत्रैलोक्यं दक्षिणा तेन ऋत्विग्‌भ्यः प्रतिपादितम्।। २३.२२ ।।"
  },
  {
    "text": "ततः समाप्तेऽवभृथे तद्रूपालोकनेच्छवः।\nकामबाणाभि तप्ताङ्ग्यो नवदेव्यः सिषेविरे।। २३.२३ ।।"
  },
  {
    "text": "लक्ष्मीनारायणं त्यक्त्वा सिनीवाली च कर्दमम्।\nद्युतिर्विभावसुं तद्वत्तुष्टिर्धातारमव्ययम्।। २३.२४ ।।"
  },
  {
    "text": "प्रभाप्रभाकरं त्यक्त्वा हविष्मन्तं कुहूः स्वयम्।\nकीर्तिर्जयन्तं भर्तारं वसुर्मारीचकश्यपम्।। २३.२५ ।।"
  },
  {
    "text": "धृतिस्त्यक्त्वा पतिं नन्दिं सोममेवाभजंस्तदा।\nस्वकीया इव सोमोऽपि कामयामास तास्तदा।। २३.२६ ।।"
  },
  {
    "text": "एवं कृतापचारस्य तासाम्भर्तृगणस्तदा।\nन शशाङ्कापचाराय शापैः शस्त्रादिभिः पुनः।। २३.२७ ।।"
  },
  {
    "text": "तथाप्यराजत विधुर्दशधा भावयन्‌ दिशः।\nसोमः प्राप्याथ दुष्प्राप्यमैश्वर्यमृषिसंस्कृतम्।।\nसप्तलोकैकनाथत्वमवाप तपसा तदा ।। २३.२८ ।।"
  },
  {
    "text": "कदाचिदुद्यानगतामपश्यदनेकपुष्पाभरणैश्च शोभितम्।\nबृहन्नितम्बस्तनभारखेदात् पुष्पस्य भङ्गेऽप्यतिदुर्बलाङ्गीम्।। २३.२९ ।।"
  },
  {
    "text": "भार्याञ्च तां देवगुरोरनङ्ग बाणाभिरामायतचारुनेत्राम्।\nतारां स ताराधिपतिः स्मरार्तः केशेषु जग्राह विविक्तभूमौ।। २३.३0 ।।"
  },
  {
    "text": "सापि स्मरार्ता सह तेन रेमे तद्रूपकान्त्या हृतमानसेन।\nचिरं विहृत्याथ जगाम तारां विधुर्गृहीत्वा स्वगृहं ततोऽपि।। २३.३१ ।।"
  },
  {
    "text": "न तृप्तिरासीच्च गृहेऽपि तस्य तारानुरक्तस्य सुखागमेषु।\nबृहस्पतिस्तद्विरहाग्निदग्धस्तद्‌ध्यान निष्ठैकमना बभूव।। २३.३२ ।।"
  },
  {
    "text": "शशाक शापन्न च दातुमस्मै न मन्त्रशस्त्राग्नि विषैरशेषैः।\nतस्यापकर्तुं विविधैरुपायैर्नैवाभिचारैरपि वागदीशः।।। २३.३३ ।।"
  },
  {
    "text": "स याचयामास ततस्तु दैन्यात् सोमं स्वभार्यार्थमनङ्ग तप्तः।\nस याच्यमानोऽपि ददौ न तारां बृहस्पतेस्तत्सुखपाशबद्धः।। २३.३४ ।।"
  },
  {
    "text": "महेश्वरेणाथ चतुर्मुखेन साध्यैर्मरुद्भिः सह लोकपालैः।।\nददौ यदा तान्न कथञ्चिदिन्दुस्तदा शिवः क्रोधपरो बभूव।। २३.३५ ।।"
  },
  {
    "text": "यो वामदेवः प्रथितः पृथिव्यामनेक रुद्रार्चित पादपद्मः।\nततः सशिष्यो गिरिशः पिनाकी बृहस्पतिस्नेहवशानुबद्धः।। २३.३६ ।।"
  },
  {
    "text": "धनुर्गृहीत्वाजगवं पुरारिर्जगाम भूतेश्वरसिद्धजुष्टः।\nयुद्धाय सोमेन विशेषदीप्त तृतीय नेत्रानल भीमवक्त्राः।। २३.३७ ।।"
  },
  {
    "text": "सहैव जग्मुश्च गणेशकाद्या विंशच्चतुः षष्टिगणास्त्रयुक्ताः।\nयक्षेश्वरः कोटिशतैरनेकैर्युतोऽन्वगात्स्यन्दन संस्थितानाम्।। २३.३८ ।।"
  },
  {
    "text": "वेतालयक्षोरगकिन्नराणां पद्मेन चैकेन तथार्बुदेन।\nलक्षैस्त्रिभिर्द्वादशभीरथानां सोमोऽप्यगात्तत्र विवृद्धमन्युः।। २३.३९ ।।"
  },
  {
    "text": "नक्षत्रदैत्यासुरसैन्ययुक्तः शनैश्चराङ्गारकवृद्धतेजाः।\nजग्मुर्भयं सप्त तथैव लोकाश्चचालभूर्द्वीपसमुद्रगर्भा।। २३.४0 ।।"
  },
  {
    "text": "स सोममेवाभ्यगमत्पिनाकी गृहीत दीप्तास्त्र विशालवह्नि।\nअथाभवद् भीषणभीमसेन सैन्यद्वयस्यापि महाहवोऽसौ।। २३.४१ ।।"
  },
  {
    "text": "अशेषसत्वक्षयकृत्प्रवृद्धस्तीक्ष्णायुधास्त्रज्ज्वलनैकरूपः।\nशस्त्रैरथान्योन्यमशेषसैन्यं द्वयोर्जगाम क्षयमुग्रतीक्ष्णैः ।। २३.४२ ।।"
  },
  {
    "text": "पतन्ति शस्त्राणि तथोज्वलानि स्वर्भूमि पातालमथादहन्ति।\nरुद्रः कोपाद् ब्रह्मशीर्षं मुमोच सोमोऽपि सोमास्त्रममोघवीर्यम्।। २३.४३ ।।"
  },
  {
    "text": "तयोर्निपातेन समुद्र भूम्योरथान्तरिक्षस्य च भीतिरासीत्।\nतदस्त्रयुग्मं जगतां क्षयाय प्रवृद्धमालोक्य पितामहोऽपि।। २३.४४ ।।"
  },
  {
    "text": "अन्तः प्रविश्याथ कथं कथञ्चिन्निवारयामास सुरैः सहैव।\nअकारणं किं क्षयकृज्जनानां सोम! त्वयापीत्थमकारिकार्यम्।। २३.४५ ।।"
  },
  {
    "text": "यस्मात् परस्त्री हरणाय सोम!त्वया कृतं युद्धमतीव भीमम्।\nपापग्रहस्त्वं भविता जनेषु शान्तोऽप्यलं नूनमथासितान्ते।। २३.४६ ।।"
  },
  {
    "text": "भार्यामिमामर्पय वाक्‌ पतेस्त्वं न चावमानोऽस्ति परस्वहारे।\nसूत उवाच।\nतथेति चोवाच हिमांशुमाली युद्धादपाक्रामदतः प्रशान्तः।। २३.४७ ।।"
  },
  {
    "text": "बृहस्पतिः स्वामपगृह्य तारां हृष्टो जगाम स्वगृहं स रुद्रः।"
  }
]
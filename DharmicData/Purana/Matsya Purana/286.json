[
  {
    "text": "महाकल्पलताख्यमहादानविधिवर्णनम्।"
  },
  {
    "text": "मत्स्य उवाच।\nअथातः सप्रवक्ष्यामि महादानमनुत्तमम्।\nमहाकल्पलता नाम महापातकनाशनम् ।।  २८६.१"
  },
  {
    "text": "पुण्यां तिथिमथासाद्य कृत्वा ब्राह्मण वाचनम्।\nऋत्विग्मण्डपसम्भार-भूषणाच्छादनादिकम् ।।  २८६.२"
  },
  {
    "text": "तुला पुरुषवत् कुर्यात् लोकेशावाहनं बुधः।\nचामीकरमयीः कुर्याद्दशकल्पलताः समाः ।।  २८६.३"
  },
  {
    "text": "नानापुष्पफलोपेता नानांशुक विभूषिताः।\nविद्याधरसुपर्णानां मिथुनैरुपशोभिताः ।।  २८६.४"
  },
  {
    "text": "हारानादित्सुभिः सिद्धैः फलानि च विहङ्गमै।\nलोकपालानुकारिण्यः कर्तव्यास्तासु देवताः ।।  २८६.५"
  },
  {
    "text": "ब्राह्मीमनन्तशक्तिञ्च लवणस्योपरि न्यसेत्।\nअधस्ताल्लतयोर्मध्ये पद्मशङ्खकरे शुभे ।।  २८६.६"
  },
  {
    "text": "इभासनस्था तु गुड़े पूर्वतः कुलिशायुधा।\nरजनी संस्थिताग्नायी श्रुवपाणिरथानले ।।  २८६.७"
  },
  {
    "text": "याम्ये च महिषारूढा गदिनी तण्डुलोपरि।\nघृते तु नैर्ऋती स्थाप्या सखङ्गा दक्षिणापरे ।।  २८६.८"
  },
  {
    "text": "वारुणे वारुणी क्षीरे झषस्था नागपाशिनी।\nपताकिनी च वायव्ये मृगस्था शर्करोपरि ।।  २८६.९"
  },
  {
    "text": "सौम्या तिलेषु संस्थाप्या शङ्खिनी निधिसंस्थिता।\nमाहेश्वरी वृषारूढा नवनीते त्रिशूलिनी ।।  २८६.१०"
  },
  {
    "text": "मौलिन्यो वरदा तद्वत् कर्तव्या बालकान्विताः।\nशक्त्या पञ्चपलादूर्ध्वमासहस्रात् प्रकल्पयेत् ।।  २८६.११"
  },
  {
    "text": "सर्वासामुपरि स्थाप्यं पञ्चवर्णं वितानकम्।\nधेनवो दशकुम्भाश्च वस्त्रयुग्मानि चैव हि ।।  २८६.१२"
  },
  {
    "text": "मध्यमे द्वे तु गुरवे ऋत्विग्भ्योऽन्यास्तथैव च।\nततो मङ्गलशब्देन स्नातः शुक्लाम्बरो बुधः ।।  २८६.१३"
  },
  {
    "text": "नमो नमः पापविनाशिनीभ्यो ब्रह्माण्डलोकेश्वरपालिनीभ्यः।\nआशंसिताधिक्य फलप्रदाभ्यो दिग्भ्यस्तथा कल्पलतावधूभ्यः ।।  २८६.१४"
  },
  {
    "text": "इति सकलदिगङ्गना प्रदानं भवभयसूदनकारि यः करोति।\nअभिमतफलदे स नागलोके वसति पितामहवत्सराणि त्रिंशत् ।।  २८६.१५"
  },
  {
    "text": "पितृशतमथ तारयेद् भवाब्धेर्भवदुरितौघ विघात शुद्ध देहः।\nसुर पति वनिता सहस्र संख्यैः परिवृतमम्बुज संसदाभिवन्द्यः ।।  २८६.१६"
  },
  {
    "text": "इति विधानमिदं दिगङ्गनानां कनककल्पलता-विनिवेदकम्।\nपठति यः स्मरतीह तथेक्षते स पदमेति पुरन्दरसेवितम् ।।  २८६.१७"
  }
]
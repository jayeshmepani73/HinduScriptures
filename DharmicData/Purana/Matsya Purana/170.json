[
  {
    "text": "मधुकैटभाख्यानवर्णनम्।\nमत्स्य उवाच।\nविघ्नस्तपसि सम्भूतो मधुर्नाम महासुरः।\nतेनैव च सहोद्भूतो रजसा कैटभस्ततः ।।  १७०.१ ।।"
  },
  {
    "text": "तौ रजस्तमसौ विघ्नसम्भूतौ तामसौ गणौ।\nएकार्णवे जगत् सर्वं क्षोभयन्तौ महाबलौ ।।  १७०.२ ।।"
  },
  {
    "text": "दिव्यरक्ताम्बरधरौ श्वेतदीप्ताग्र-दंष्ट्रिणौ।\nकिरीटकुण्डलोदग्रौ केयूरबलयोज्वलौ ।।  १७०.३ ।।"
  },
  {
    "text": "महाविक्रमताम्राक्षौ पीनोरस्कौ महाभुजौ।\nमहागिरेः संहननौ जङ्गमाविव पर्वतौ।।  १७०.४ ।।"
  },
  {
    "text": "नगमेघप्रतीकासावादित्य सदृशाननौ।\nविद्युदाभौ गदाग्राभ्यां कराभ्यामतिभीषणौ ।।  १७०.५ ।।"
  },
  {
    "text": "तौ पादयोस्तु विन्यासादुत्क्षिपन्ताविवार्णवम्।\nकम्पयन्ताविव हरिं शयानं मधुसूदनम् ।।  १७०.६ ।।"
  },
  {
    "text": "तौ तत्र विचरन्तौ स्म पुष्करै विश्वतोमुखम्।\nयोगिनां श्रेष्ठमासाद्य दीप्तं ददृशतुस्तदा ।।  १७०.७ ।।"
  },
  {
    "text": "नारायण समाज्ञातं सृजन्तमखिलाः प्रजाः।\nदैवतानि च विश्वानि मानसानसुरानृषीन् ।।  १७०.८ ।।"
  },
  {
    "text": "ततस्तावूचतुस्तत्र ब्रह्माणमसुरोत्तमौ।\nदीप्तौ मुमूर्षू संक्रुद्धौ रोषव्याकुलितेक्षणी ।।  १७०.९ ।।"
  },
  {
    "text": "कस्त्वं पुष्करमध्यस्थः सितोष्णीषश्चतुर्भुजः।\nआधाय नियमं मोहादास्ते त्वं विगतज्वरः ।।  १७०.१० ।।"
  },
  {
    "text": "एह्यागच्छावयोर्युद्धं देहि त्वं कमलोद्भव!।\nआवाभ्यां परमीशाभ्यामशक्तस्त्वमिहार्णवे ।।  १७०.११ ।।"
  },
  {
    "text": "तत्र कश्चोद्भवस्तुभ्यं केन वासि नियोजितः।\nकः स्रष्टा कश्चते गोप्ता केन नाम्ना विधीयसे ।।  १७०.१२ ।।"
  },
  {
    "text": "ब्रह्मोवाच।\nएक इत्युच्यते लोकैरविचिन्त्यः सहस्रदृक्।\nतत्संयोगेन भवतोः कर्म नामावगच्छताम् ।।  १७०.१३ ।।"
  },
  {
    "text": "मधुकैटभावूचतुः।\nनावयोः परमं लोके किञ्चिदस्ति महामते!।\nआवाभ्यां छाद्यते विश्वं तमसा रजसाथ वै ।।  १७०.१४ ।।"
  },
  {
    "text": "रजस्तमो मयावावामृषीणामवलम्बितौ।\nछाद्यमानो धर्म्मशीलौ दुस्तरौ सर्वदेहिनाम् ।।  १७०.१५ ।।"
  },
  {
    "text": "आवाभ्यामुह्यते लोको दुष्कराभ्यां युगे युगे।\nआवामर्थश्च कामश्च यज्ञः स्वर्गपरिग्रहः ।।  १७०.१६ ।।"
  },
  {
    "text": "सुखं यत्रमुदा युक्तं यत्र श्रीः कीर्तिरेव च।\nयेषां यत्काङ्क्षितं चैव तत्तदावां विचिन्तय ।।  १७०.१७ ।।"
  },
  {
    "text": "ब्रह्मोवाच।\nयत्नाद्योगवतो दृष्ट्या योगः पूर्वं मयार्जितः।\nतं समाधाय गुणवत् सत्वं चास्मि समाश्रितः ।।  १७०.१८ ।।"
  },
  {
    "text": "यः परो योगमतिमान्योगाख्यः सत्वमेव च।\nरजसस्तमसश्चैव यः स्रष्टा विश्वसम्भवः ।।  १७०.१९ ।।"
  },
  {
    "text": "ततो भूतानि जायन्ते सात्विकानीतराणि च।\nस एव हि युवा नाशे वशी देवो हनिष्यति ।।  १७०.२० ।।"
  },
  {
    "text": "स्वपन्नेव ततः श्रीमान् बहुयोजन विस्तृतम्।\nबाहुं नारायणो ब्रह्म कृतवानात्ममायया ।।  १७०.२१ ।।"
  },
  {
    "text": "कृष्यमाणौ ततस्तस्य बाहुना बाहुशालिनः।\nचेरतुस्तौ विगलितौ शकुनाविव पीवरौ ।।  १७०.२२ ।।"
  },
  {
    "text": "ततस्तावाहतुर्गत्वा तदा देवं सनातनम्।\nपद्मनाभं हृषीकेशं प्रणिपत्य स्थितावुभौ ।।  १७०.२३ ।।"
  },
  {
    "text": "जानीवस्त्वां विश्वयोनिं त्वामेकं पुरुषोत्तमम्।\nत्वामावां पाहि हेत्वर्थमिदं नौ बुद्धिकारणम् ।।  १७०.२४ ।।"
  },
  {
    "text": "अमोघदर्शनः सत्वं यतस्त्वां विद्धि शाश्वतम्।\nततस्त्वामागतावावामभितः प्रसमीक्षितुम् ।।  १७०.२५ ।।"
  },
  {
    "text": "तदिच्छामो वरं देव! त्वत्तोऽद्भुतमरिन्दम!।\nअमोघदर्शनोऽसित्वं नमस्ते समितिञ्जय!।।  १७०.२६ ।।"
  },
  {
    "text": "श्रीभगवानुवाच।\nकिमर्थमद्भुतं ब्रूथ वरं ह्यसुरसत्तमौ!।\nदत्तायुष्कौ पुनर्भूयो रहो जीवितुमिच्छथ ।।  १७०.२७ ।।"
  },
  {
    "text": "मधुकैटभावूचतुः।\nयस्मिन्न कश्चिन् मृतवान् देव! तस्मिन् प्रभो! वधम्।\nतमिच्छावो वधं चैव त्वत्तो नोऽस्तु महाव्रत! ।।  १७०.२८ ।।"
  },
  {
    "text": "श्रीभगवानुवाच।\nबाढं युवान्तु प्रवरौ भविष्यत्कालसम्भवे।\nभविष्यतो न सन्देहः सत्यमेतद् ब्रवीमि वाम् ।।  १७०.२९ ।।"
  },
  {
    "text": "वरं प्रदायाथ महासुराभ्यां सनातनो विश्ववरः सुरोत्तमः।\nरजस्तमोवर्ग भवायनौ यमौ ममन्थ तावूरुतलेन वै प्रभुः ।।  १७०.३० ।।"
  }
]
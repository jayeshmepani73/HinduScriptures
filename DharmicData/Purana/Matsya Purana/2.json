[
  {
    "text": "मत्स्य-मनुसंवादवर्णनम्।"
  },
  {
    "text": "सूत उवाच।\nएवमुक्तो मनुस्तेन पप्रच्छ मधुसूदनम्।\nभगवन्! कियद्भिर्वर्षैर्भविष्यत्यन्तरक्षयः।। २.१ ।।"
  },
  {
    "text": "सत्वानि च कथं नाथ! रक्षिष्ये मधुसूदन!।\nत्वया सह पुनर्योगः कथं वा भविता मम।। २.२ ।।"
  },
  {
    "text": "मत्स्य उवाच।\nअद्य प्रभृत्यनावृष्टिर्भविष्यति महीतले।\nयावद्वर्षशतं साग्रं दुर्भिक्षमशुभावहम्।। २.३ ।।"
  },
  {
    "text": "ततोऽल्पसत्वक्षयदा रश्मयः सप्तदारुणाः।\nसतसतेर्भविष्यन्ति प्रतप्ताङ्गारवर्णिनः।। २.४ ।।"
  },
  {
    "text": "(१) सुषुम्ण, (२) हरिकेश, (३) विश्वकर्मा, (४) विश्वव्यचा, (५) सम्यग्वसु, (६) उदग्वलुः (७) सुराहः"
  },
  {
    "text": "और्वानलोऽपि विकृतिङ्गमिष्यति युगक्षये।\nविषाग्निश्चापि पातालात् सङ्कर्षणमुखच्युतः।।\nभवस्यापि ललाटोत्थ तृतीयनयनानलः।। २.५ ।।"
  },
  {
    "text": "त्रिजगन्निर्दहन् क्षोभं समेष्यति महामुने!।\nएवं दग्धा मही सर्वा यदास्याद् भस्मसन्निभा।। २.६ ।।"
  },
  {
    "text": "आकाशमूष्मणा तप्तं भविष्यति परन्तप!।\nततः सदेवनक्षत्रं जगद्यास्यति संक्षयम्‌।। २.७ ।।"
  },
  {
    "text": "संवर्तो भीमनादश्च द्रोणश्चण्डो बलाहकः।\nविद्युत्पताकः शोणस्तु सप्तैते लयवारिदाः।। २.८ ।।"
  },
  {
    "text": "अग्निप्रस्वेदसम्भूतां प्लावयिष्यन्ति मेदिनीम्।\nसमुद्राः क्षोभमागत्य चैकत्वेन व्यवस्थिताः।। २.९ ।।"
  },
  {
    "text": "एतदेकार्णवं सर्वं करिष्यन्ति जगत्त्रयम्।\nवेदनावमिमां गृह्य सत्वबीजानि सर्वशः।। २.१० ।।"
  },
  {
    "text": "आरोप्य रज्जुयोगेन मत्‌प्रदत्तेन सुव्रत।\nसंयम्य नावं मच्छृङ्गे मत्प्रभावाभिरक्षितः।। २.११ ।।"
  },
  {
    "text": "एकः स्थास्यसि देवेषु दग्धेष्वपि परन्तप!।\nसोमसूर्यावहं ब्रह्मा चतुर्लोक समन्वितः।। २.१२ ।।"
  },
  {
    "text": "नर्मदा च नदीपुण्या मार्कण्डेयो महान् ऋषिः।\nभवो वेदाः पुराणाश्च विद्याभिः सर्वतोवृतम्।। २.१३ ।।"
  },
  {
    "text": "त्वया सार्द्धमिदं विश्वं स्थास्यत्यन्तरसंक्षये।\nएवमेकार्णवे जाते चाक्षुषान्तरसंक्षये।। २.१४ ।।"
  },
  {
    "text": "वेदान् प्रवर्तयिष्यामि त्वत्सर्गादौ महीपते।\nएवमुक्त्वा स भगवांस्तत्रैवान्तरधीयत।। २.१५ ।।"
  },
  {
    "text": "मनुरप्यास्थितो योगं वासुदेवप्रसादजम्।\nअभ्यसन् यावदाभूत संप्लवं पूर्वसूचितम्।। २.१६ ।।"
  },
  {
    "text": "काले यथोक्ते संजाते वासुदेवमुखोद्गते।\nश्रृङ्गी प्रादुर्बबूवाथ मत्स्यरूपी जनार्दनः।। २.१७ ।।"
  },
  {
    "text": "भुजङ्गोरज्जुरूपेण मनोः पार्श्वमुपागमत्।\nभूतान्‌ सर्वान्‌ समाकृष्य योगेनारोप्य धर्म्मवित्।। २.१८ ।।"
  },
  {
    "text": "भुजङ्गरज्वा मत्स्यस्य श्रृङ्गे नावमयोजयत्।\nउपर्य्युपस्थितस्तस्याः प्रणिपत्य जनार्दनम्।। २.१९ ।।"
  },
  {
    "text": "आभूतसंप्लवे तस्मिन्नतीते योगशायिना।\nपृष्टेन मनुना प्रोक्तं पुराणं मत्स्यरूपिणा।। २.२० ।।"
  },
  {
    "text": "तदिदानीं प्रवक्ष्यामि श्रृणुध्वमृषिसत्तमाः।।\nयद्भवद्भिः पुरा पृष्टः सृष्ट्यादिकमहँ द्विजाः।। २.२१ ।।"
  },
  {
    "text": "मनुरुवाच।\nउत्पत्ति प्रलयञ्चैव वंशान्मन्वन्तराणि च।\nवंश्यानुचरितञ्चैव भुवनस्य च विस्तरम्।। २.२२ ।।"
  },
  {
    "text": "दानधर्म्मविधिञ्चैव श्राद्धकल्पञ्च शाश्वतम्।\nवर्णाश्रमविभागञ्च तथेष्टापूर्त्तसंज्ञितम्।। २.२३ ।।"
  },
  {
    "text": "देवतानां प्रतिष्ठादि यच्चान्यद्विद्यते भुवि।\nतत्सर्वं विस्तरेण त्वं धर्म्मव्याख्यातुमर्हसि।। २.२४ ।।"
  },
  {
    "text": "महाप्रलयकालान्त एतदासीत्तमोमयम्।\nप्रसुप्तमिव चातर्क्यमप्रज्ञातमलक्षणम्।। २.२५।।"
  },
  {
    "text": "अविज्ञेयमविज्ञातं जगत् स्थास्नु चरिष्णु च।\nततः स्वयम्भूरव्यक्तः प्रभवः पुण्यकर्म्मणाम्।। २.२६ ।।"
  },
  {
    "text": "यः शरीरादभिध्याय सिसृक्षुर्विविधं जगत्।\nनारायण इति ख्यातः स एकः स्वयमुद्‌बभौ।। २.२७ ।।"
  },
  {
    "text": "अथ एव ससर्जादौ तासु बीजमवासृजत्।। २.२८ ।।"
  },
  {
    "text": "तदेवाण्डं् समभवद् हेमरूप्यमयं महत्।\nसंवत्सरसहस्रेण सूर्य्यायुतसमप्रभम्।। २.२९ ।।"
  },
  {
    "text": "प्रविश्यान्तर्महातेजाः स्वयमेवात्मसम्भवः।\nप्रभावादपि तद्‌व्याप्त्या विष्णुत्वमगमत्पुनः।। २.३० ।।"
  },
  {
    "text": "तदन्तर्भगवानेष सूर्य्यः समभवत् पुरा।\nआदित्यश्चादिभूतत्वात् ब्रह्माब्रह्मपठन्नभूत्।। २.३१ ।।"
  },
  {
    "text": "दिवं भूमिं समकरोत्तदण्डशकलद्वयम्।\nसचाकरोद्दिशः सर्व्वा मध्ये व्योम च शाश्वतम्।। २.३२ ।।"
  },
  {
    "text": "जरायुर्मेरुमुख्याश्च शैलास्तस्याभवंस्तदा।\nयदुल्बं तदभून्मेघस्तडित्‌सङ्घातमण्डलम्।। २.३३ ।।"
  },
  {
    "text": "नद्योऽण्डनाम्नः सम्भूताः पितरो मनवस्तथा।\nसप्त येऽमी समुद्राश्च तेऽपि चान्तर्जलोद्भवाः।। २.३४ ।।"
  },
  {
    "text": "लवणेक्षुसुराद्याश्च नानारत्नसमन्विताः।। ३५ ।।"
  },
  {
    "text": "स सिसृक्षुरभूद्देवः प्रजापतिररिन्दम।\nतत्तेजसश्च तत्रैष मार्तण्डःि समजायत।। २.३६ ।।"
  },
  {
    "text": "मृतेऽण्डेच जायते यस्मान्मार्तण्डस्तेन संस्मृतः।\nरजोगुणमयं यत्तद्रूपं तस्य महात्मनः।। २.३७ ।।"
  },
  {
    "text": "चतुर्मुखः स भगवानभूल्लोकपितामहः।। ३८ ।।"
  },
  {
    "text": "येन सृष्टं जगत्सर्वं सदेवासुरमानुषम्।\nतमवेहि रजोरूपं महत्‌ सत्वमुदाहृतम्।। २.३९ ।।"
  },
  {
    "text": "इति श्रीमत्स्यपुराणे मत्स्यमनु संवादवर्णनं नाम द्वितीयोऽध्यायः।।"
  }
]
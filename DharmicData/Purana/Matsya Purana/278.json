[
  {
    "text": "गोसहस्रप्रदानाख्य-महादानविधिवर्णनम्।"
  },
  {
    "text": "मत्स्य उवाच।\nअथातः सम्प्रवक्ष्यामि महादानमनुत्तमम्।\nगोसहस्रप्रदानाख्यं सर्वपापहरं परम् ।।  २७८.१"
  },
  {
    "text": "पुण्यां तिथिं समासाद्य युगमन्वन्तरादिकीम्।\nपयोव्रतं त्रिरात्रं स्यादेकरात्रमथापि वा ।।  २७८.२"
  },
  {
    "text": "लोकेशावाहनं कुर्यात् तुला पुरुषदानवत्।\nपुण्याहवाचनं कुर्याद्धोमः कार्यस्तथैव च।।  २७८.३"
  },
  {
    "text": "गोसहस्रं बहिः कुर्याद् वस्त्रमाल्य विभूषणम्।\nसुवर्णश्रृङ्गाभरणं रौप्यपाद समन्वितम् ।।  २७८.४"
  },
  {
    "text": "अन्तः प्रवेश्य दशकं वस्त्रमाल्यैश्च पूजयेत्।\nसुवर्णघण्टिकायुक्तं कांस्य दोहनकान्वितम् ।।  २७८.५"
  },
  {
    "text": "सुवर्णतिलकोपेतं हेमपट्टैरलङ्कृतम्।\nकौशेयवस्त्रसम्वीतं माल्यगन्धसमन्वितम् ।।  २७८.६"
  },
  {
    "text": "हेमरत्नमयैः श्रुङ्गैः चामरैरुपशोभितम्।\nपादुकोपानहच्छत्र भाजनासन संयुतम् ।।  २७८.७"
  },
  {
    "text": "गवां दशक मध्ये स्यात् काञ्चनो नन्दिकेश्वरः।\nकौशेयवस्त्रसम्वीतो नानाभरणभूषितः ।।  २७८.८"
  },
  {
    "text": "लवणद्रोमशिखरे मालयेक्षु फलसंयुतः।\nकुर्यात् पलशतादूर्ध्वं सर्वमेतदशेषतः ।।  २७८.९"
  },
  {
    "text": "शक्तितः पलसाहस्र त्रितयं यावदेव तु।\nगोशतेऽपि दशांशेन सर्वमेतत् समाचरेत् ।।  २७८.१०"
  },
  {
    "text": "पुण्यकालं समासाद्य गीतमङ्गल निःस्वनैः।\nसर्वौषध्युदकस्नान स्नापितो वेदपुङ्गवैः ।।  २७८.११"
  },
  {
    "text": "इममुच्चारयेन् मन्त्रं गृहीतकुसुमाञ्जलिः।\nनमोऽस्तु विश्वमूर्तिभ्यो विश्वमातृभ्य एव च।।  २७८.१२"
  },
  {
    "text": "लोकाधिवासिनीभ्यश्च रोहिणीभ्यो नमो नमः।\nगवामङ्गेषु तिष्ठन्ति भुवनान्येकविंशतिः ।।  २७८.१३"
  },
  {
    "text": "ब्रह्मादयस्तथा देवा रोहिण्यः पान्तु मातरः।\nगावो मे अग्रतः सन्तु गावः पृष्ठत एव च ।।  २७८.१४"
  },
  {
    "text": "गावः शिरसि मे नित्यं गवां मध्ये वसाम्यहम्।\nयस्मात्त्वं वृषरूपेण धर्म एव सनातनः ।।  २७८.१५"
  },
  {
    "text": "अष्टमूर्तेरधिष्ठानमतः पाहि सनातन!।\nइत्यामन्त्र्य ततो दद्याद् गुरवे नन्दिकेश्वरम् ।।  २७८.१६"
  },
  {
    "text": "सर्वोपकरणोपेतं गोयुतञ्च विचक्षणः।\nऋत्विग्भ्यो धेनुमेकैकां दशकाद्विनिवेदयेत् ।।  २७८.१७"
  },
  {
    "text": "गवाञ्च शतमेकैकं तदर्द्धं वाथ विंशतिम्।\nदश पञ्चाथ वा दद्यादन्येभ्यस्तदनुज्ञया ।।  २७८.१८"
  },
  {
    "text": "नैका बहुभ्यो दातव्या यतो दोषकरी भवेत्।\nबह्व्यश्चैकस्य दातव्या धीमतारोग्यवृद्धये ।।  २७८.१९"
  },
  {
    "text": "पयोव्रतः पुनस्तिष्ठेदेकाहं गोसहस्रदः।\nश्रावयेच्छृणुयाद्वापि महादानानुकीर्तनम् ।।  २७८.२०"
  },
  {
    "text": "तद्दिने ब्रह्मचारी स्यात् यदीच्छेद्विपुलां श्रियम्।\nअनेन विधिनायस्तु गोसहस्रप्रदो भवेत्\nसर्वपाप विनिर्मुक्तः सिद्धचारणसेवितः ।।  २७८.२१"
  },
  {
    "text": "विमानेनार्कवर्णेन किङ्किणीजालमालिना।\nसर्वेषां लोकपालानां लोके संपूज्यतेऽमरैः ।।  २७८.२२"
  },
  {
    "text": "प्रतिमन्वन्तरं तिष्ठेत् पुत्रपौत्रसमन्वितः।\nसप्तलोकानतिक्रम्य ततः शिवपुरं व्रजेत् ।।  २७८.२३"
  },
  {
    "text": "शतमेकोत्तरन्तद्वत् पितॄणां तारयेद् बुधः।\nमातामहानां तद्वच्च पुत्रपौत्रसमन्वितः\nयावत्कल्पशतन्तिष्ठेत् राजराजो भवेत् पुनः ।।  २७८.२४"
  },
  {
    "text": "अश्वमेधशतं कुर्याच्छिवध्यानपरायणः।\nवैष्णवं योगमास्थाय ततो मुच्येत बन्धनात् ।।  २७८.२५"
  },
  {
    "text": "पितरश्चाभिनन्दन्ति गोसहस्रप्रदं सुतम्।\nअपिस्यात्स कुलेऽस्माकं पुत्रो दौहित्र एव वा\nगोसहस्रप्रदो भूत्वा नरकादुद्धरिष्यति ।।  २७८.२६"
  },
  {
    "text": "तस्य कर्मकरो वा स्यादपि द्रष्टा तथैव च।\nसंसारसागरादस्माद्योऽस्मान् सन्तारयिष्यति ।।  २७८.२७"
  },
  {
    "text": "इति पठति य एतत् गोसहस्रप्रदानं।\nसुरभुवनमुपेयात् संस्मरेद्वाथ पश्येत्।\nअनुभवति मुदं वा मुच्यमानो निकामं।\nप्रहतकलुषदेह सोऽपि यातीन्द्रलोकम् ।।  २७८.२८"
  }
]
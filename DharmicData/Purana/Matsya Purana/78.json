[
  {
    "text": "कमलसप्तमीव्रतकथनम्।"
  },
  {
    "text": "ईश्वर उवाच।\nअतः परं प्रवक्ष्यामि तद्वत् कमलसप्तमीम्।\nयस्याः सङ्कीर्तनादेव तुष्यतीह दिवाकरः।। ७८.१ ।।"
  },
  {
    "text": "वसन्तामलसप्तम्यां स्नातः सन् गौरसर्षपैः।\nतिलपात्रे च सौवर्णे विधाय कमलं शुभम्।। ७८.२ ।।"
  },
  {
    "text": "वस्त्रयुग्मावृतं कृत्वा गन्धपुष्पैः समर्चयेत्।\nनमः कमलहस्ताय नमस्ते विश्वधारिणे।। ७८.३ ।।"
  },
  {
    "text": "दिवाकर! नमस्तुभ्यं प्रभाकर! नमोऽस्तुते।\nततो द्विकालवेलायामुदकुम्भसमन्विताम्।। ७८.४ ।।"
  },
  {
    "text": "विप्राय दद्यात् संपूज्य वस्त्रमाल्यविभूषणैः।\nशक्त्या च कपिलां दद्यादलङ्कृत्य विधानतः।। ७८.५ ।।"
  },
  {
    "text": "अहोरात्रे गते पश्चादष्टम्यां भोजयेद्‌द्विजान्।\nयथाशक्याऽथ भुञ्जीत मांसतैलविवर्जितम्।। ७८.६ ।।"
  },
  {
    "text": "अनेन विधिना शुक्लसप्तम्यां मासि मासि च।\nसर्वं समाचरेद् भक्त्या वित्तशाठ्यविवर्जितः।। ७८.७ ।।"
  },
  {
    "text": "व्रतान्ते शयनं दद्यात् सुवर्णं कमलान्वितम्।\nगाञ्च दद्यात् स्वशक्या तु सुवर्णाढ्यां पयस्विनीम्।। ७८.८ ।।"
  },
  {
    "text": "भाजनासनदीपादीन् दद्यादिष्ठानुपस्करान्।\nअनेन विधिना यस्तु कुर्यात् कमलसप्तमीम्।\nलक्ष्मीमनन्तामभ्येति सूर्य्यलोके महीयते।। ७८.९ ।।"
  },
  {
    "text": "कल्पे कल्पे ततो लोकान्सप्त गत्वा पृथक् पृथक्।\nअप्सरोभिः परिवृतस्ततो याति पराङ्गतिम्।। ७८.१० ।।"
  },
  {
    "text": "यः पश्यतीदं श्रृणुयाच्च मर्त्यः पठेच्च भक्त्याऽथ मतिं ददाति।\nसोऽप्यत्र लक्ष्मीमचलामवाप्य गन्धर्वविद्याधरलोकभाक् स्यात्।। ७८.११ ।।"
  }
]
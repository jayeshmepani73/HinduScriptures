[
  {
    "text": "मनुमत्स्यसंवादे राजधर्मवर्णनम्।\nमनुरुवाच।\nरक्षोघ्नानि विषघ्नानि यानि धार्याणि भूभुजा।\nअगदानि समाचक्ष्व तानि धर्मभृताम्वर!।।  २१८.१ ।।"
  },
  {
    "text": "मत्स्य उवाच।\nविल्वाटकी यवक्षारं पाटलावाह्लिकोषणाः।\nश्रीपर्णी शल्लकी-युक्तो निक्वाथः प्रोक्षणं परम् ।।  २१८.२ ।।"
  },
  {
    "text": "सविषं प्रोक्षितं तेन सद्यो भवति निर्विषम्।\nयवसैन्धवपानीय वस्त्रशय्यासनोदकम् ।।  २१८.३ ।।"
  },
  {
    "text": "कवचाभरणं छत्रं बालव्यजनवेश्मनाम्।\nशेलुः पाठलातिविषा शिग्रुमूर्वा पुनर्नवा ।।  २१८.४ ।।"
  },
  {
    "text": "समङ्गावृषमूलञ्च कपित्थवृषशोणितम्।\nमहादन्तशठन्तद्वत् प्रोक्षणं विषनाशनम् ।।  २१८.५ ।।"
  },
  {
    "text": "लाक्षाप्रियंगु मञ्जिष्ठा सममेला हरेणुका।\nयष्ट्याह्वा मधुरा चैव बभ्रुपित्तेन कल्पिताः ।।  २१८.६ ।।"
  },
  {
    "text": "निखनेद् गोविषाणस्थं सप्तरात्रं महीतले।\nततः कृत्वा मणिं हेम्ना बद्धं हस्तेन धारयेत् ।।  २१८.७ ।।"
  },
  {
    "text": "संसृष्टं सविषन्तेन सद्यो भवति निर्विषम्।\nमनोह्वया शमीपत्रं तुम्बिका श्वेतसर्षपाः ।।  २१८.८ ।।"
  },
  {
    "text": "कपित्थकुष्ठमञ्जिष्ठाः पित्तेन श्लक्ष्णकल्पिताः।\nशुनो गोः कपिलाश्च सौम्याक्षिप्तोऽपरोगदः ।।  २१८.९ ।।"
  },
  {
    "text": "विषजित् परमं कार्यं मणिरत्नञ्च पूर्ववत्।\nमूषिका जतुका चापि हस्ते बद्धा विषापहा ।।  २१८.१० ।।"
  },
  {
    "text": "हरेणु मांसी मञ्जिष्ठा रजनी मधुकामधु।\nअक्षत्वक् सुरसं लाक्षा श्वपित्तं पूर्ववद् भुवि ।।  २१८.११ ।।"
  },
  {
    "text": "वादित्राणि पताकाश्च पिष्टैरेताः प्रलोपिताः।\nश्रुत्वा दृष्ट्वा समाघ्राय सद्यो भवति निर्विषः ।।  २१८.१२ ।।"
  },
  {
    "text": "त्र्युषणं पञ्चलवणं मञ्जिष्ठा रजनीद्वयम्।\nसूक्ष्मैला त्रिवृतापत्रं विडङ्गानीन्द्रवारुणी ।।  २१८.१३ ।।"
  },
  {
    "text": "मधुकं वेतसं क्षौद्रं विषाणे च निधापयेत्।\nतस्मादुष्णाम्बुना मात्रं प्रागुक्तं योजयेत्ततः ।।  २१८.१४ ।।"
  },
  {
    "text": "शुक्लं सर्जरसोपेत सर्षपा एलवालुकैः ।।  २१८.१५ ।।"
  },
  {
    "text": "सुवोगा तस्करसुरौ कुसुमैरर्जुनस्य तु।\nधूपो वासगृहे हन्ति विषं स्यावरजङ्गमम् ।।  २१८.१६ ।।"
  },
  {
    "text": "न तत्र कीटा न विषन्दर्दुरा न सरीसृपाः।\nन कृत्या कर्मणाञ्चापि धूपोऽयं यत्र दह्यते ।।  २१८.१७ ।।"
  },
  {
    "text": "कल्पितैश्चन्दनक्षीर पलाश द्रुमवल्कलैः।\nमूर्वैला वालु सरसा नाकुली तण्डुलीयकैः ।।  २१८.१८ ।।"
  },
  {
    "text": "क्वाथः सर्वोदकार्येषु काकमाचीयुतो हितः।\nरोचनापत्रनेपाली कुङ्कुमै स्तिलकान् वहन् ।।  २१८.१९ ।।"
  },
  {
    "text": "विषैर्न बाध्यते स्याच्च नरनारी नृपप्रियः।\nचूर्णै र्हरिद्रा मञ्जिष्ठा किणिही कणनिम्बजैः ।।  २१८.२० ।।"
  },
  {
    "text": "दिग्धं निर्विषतामेति गात्रं सर्वविषार्दितम्।\nशिरीषस्य फलं पत्रं पुष्पं त्वं मूलमेव च ।।  २१८.२१ ।।"
  },
  {
    "text": "गोमूत्रघृष्टो ह्यगदः सर्वकर्मकरः स्मृतः।\nएकवीर! महौषध्यः श्रृणु चातः परं नृप!।।  २१८.२२ ।।"
  },
  {
    "text": "वन्ध्या कर्कोटकी राजन्! विष्णुक्रान्ता तथोत्कटा।\nशतमूली सितानन्दा बला मोचा पटोलिका ।।  २१८.२३ ।।"
  },
  {
    "text": "सोमा पिण्डा निशा चैव तथा दग्धरुहा च या।\nस्थले कमलिनी या च विशाली शङ्कमूलिका ।।  २१८.२४ ।।"
  },
  {
    "text": "चण्डाली हस्तिमगधा गोऽजापर्णो करम्भिका।\nरक्ता चैव महारक्ता तथा बर्हिशिखा च या ।।  २१८.२५ ।।"
  },
  {
    "text": "कोशातकी नक्तमालं प्रियालञ्च सुलोचनी।\nवारुणी वसुगन्धा च तथा वै गन्धनाकुली ।।  २१८.२६ ।।"
  },
  {
    "text": "ईश्वरी शिवगन्धा च श्यामला वंशनालिका।\nजतुकाली महाश्वेता श्वेता च मधुयष्टिका ।।  २१८.२७ ।।"
  },
  {
    "text": "वज्रकः पारिभद्रश्च तथा वै सिन्धुवारकाः।\nजीवानन्दा वसुच्छिद्रा नतनागरकण्टका ।।  २१८.२८ ।।"
  },
  {
    "text": "नालश्च जाली जाती च तथा च वटपत्रिका।\nकार्तस्वरं महानीला कुन्दुरुर्हं सपादिका।।  २१८.२९ ।।"
  },
  {
    "text": "मण्डूकपर्णी वारही द्वे तथा तण्डुलीयके।\nसर्पाक्षी लवली ब्राह्मी विश्वरूपा सुखाकरा ।।  २१८.३० ।।"
  },
  {
    "text": "रुजापहो वृद्धिकरी तथा चैव तु शल्यदा।\nपत्रिका रोहिणी चैव रक्तमाला महौषधी ।।  २१८.३१ ।।"
  },
  {
    "text": "तथामलकवन्दाकं श्यामचित्र फला च या।\nकाकोली क्षीरकाकोली पीलुपर्णी तथैव च ।।  २१८.३२ ।।"
  },
  {
    "text": "केशिनी वृश्चिकालीच महानागा शतावरी।\nगरुडीच तथा वेगा जले कुमुदिनी तथा ।।  २१८.३३ ।।"
  },
  {
    "text": "स्थले चोत्पलिनी या च महाभूमिलता च या।\nउन्मादिनी सोमराजी सर्वरत्नानि पार्थिव ।।  २१८.३४ ।।"
  },
  {
    "text": "विशेषान्मरकतादीनि कीटपक्षं विशेषतः।\nजीवजाताश्च मणयः सर्वे धार्याः प्रयत्नतः ।।  २१८.३५ ।।"
  },
  {
    "text": "रक्षोघ्नाश्च विषघ्नाश्च कृत्या वैतालनाशनाः।\nविशेषान्नरनागाश्च गोखरोष्ट्रसमुद्भवाः ।।  २१८.३६ ।।"
  },
  {
    "text": "सर्पतित्तिरगोमायु वस्त्र(क)मण्डकजाश्च ये।\nसिंहव्याघ्रर्क्षमार्जार द्वीपिवानरसंभवाः ।।\nकपिञ्जला गजा वाजिमहिषैण भवाश्च ये ।।  २१८.३७ ।।"
  },
  {
    "text": "इत्येवमेतैः सकलैरुपेतन्द्रव्यैश्च सर्वैः स्वपुरं सुरक्षितम्।\nराजा वसेत्तत्र गृहं सुशुभ्रं गुणान्वितं लक्षण संप्रयुक्तम् ।।  २१८.३८ ।।"
  }
]
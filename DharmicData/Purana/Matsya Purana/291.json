[
  {
    "text": "मत्स्यपुराणान्तर्गतसम्पूर्ण विषयवर्णनम्।"
  },
  {
    "text": "सूत उवाच।\nएतद्वः कथितं सर्वं यदुक्तं विश्वरूपिणा।\nमात्स्यं पुराणमखिलं धर्मकामार्थसाधनम् ।।  २९१.१"
  },
  {
    "text": "यत्रादौ मनुसंवादो ब्रह्मण्डकथनन्तथा।\nसांख्यं शारीरकं प्रोक्तं चतुर्मुखमुखोद्भवम् ।।  २९१.२"
  },
  {
    "text": "देवासुराणामुत्पत्तिर्मारुतोत्पत्तिरेव च।\nमदनद्वादशी तद्वल्लोकपालाभिपूजनम् ।।  २९१.३"
  },
  {
    "text": "मन्वन्तराणामुद्देशो वैन्यराजाभिवर्णनम्।\nसूर्यवैवस्वतोत्पत्तिः बुधस्यागमनं तथा ।।  २९१४"
  },
  {
    "text": "पितृवंशानुकथनं श्राद्धकालस्तथैव च।\nपितृतीर्थप्रवासश्च सोमोत्पतिस्तथैव च।।  २९१.५"
  },
  {
    "text": "कीर्तनं सोमवंशस्य ययातिचरितं तथा।\nकार्तवीर्यस्य महात्म्यं वृष्णिवंशानुकीर्तनम् ।।  २९१.६"
  },
  {
    "text": "भृगुशापस्तथा विष्णोर्द्दैत्यशापस्तथैव च।\nकीर्तनं पुरुषेशस्य वंशो हौताशनस्तथा ।।  २९१.७"
  },
  {
    "text": "पुराणकीर्तनं तद्वत् क्रियायोगस्तथैव च।\nव्रतं नक्षत्रसंख्याकं मार्तण्डशयनं तथा ।।  २९१.८"
  },
  {
    "text": "कृष्णाष्टमीव्रतं तद्वद्रोहिणीचन्द्रसंज्ञितम्।\nतडागविधिमाहात्म्यं पादपोत्सर्ग एव च ।।  २९१.९"
  },
  {
    "text": "सौभाग्यशयनं तद्वदगस्त्यव्रतमेव च।\nतथानन्ततृतीया तु रसकल्याणिनी तथा ।।  २९१.१०"
  },
  {
    "text": "आर्द्रानन्दकरी तद्वद्व्रतं सारस्वतं पुनः।\nउपरागाभिषेकश्च सप्तमीस्नपनं पुनः ।।  २९१.११"
  },
  {
    "text": "भीमाख्या द्वादशी तद्वदनङ्गशयनं तथा।\nअशून्यशयनं तद्वत्तथैवाङ्गारकव्रतम् ।।  २९१.१२"
  },
  {
    "text": "सप्तमी सप्तकं तद्वद्विशोक द्वादशी तथा।\nमेरु प्रदानं दशधा ग्रहशान्तिस्तथैव च ।।  २९१.१३"
  },
  {
    "text": "ग्रहस्वरूपकथनं तथा शिवचतुर्दशी।\nतथा सर्वफलत्यागः सूर्यवारव्रतं तथा ।।  २९१.१४"
  },
  {
    "text": "संक्रान्तिस्नपनं तद्वद्विभूतिद्वादशीव्रतम्।\nषष्टिव्रतानां माहात्म्यं तता स्नानविधिक्रमः ।।  २९१.१५"
  },
  {
    "text": "प्रयागस्य तु माहात्म्यं सर्वतीर्थानुकीर्तनम्।\nपैलाश्रमफलं तद्वद्द्वीपलोकानुकीर्तनम् ।।  २९१.१६"
  },
  {
    "text": "ततान्तरिक्षचारश्च ध्रुवमाहात्म्यमेव च।\nभुवनानि सुरेन्द्राणां त्रिपुराधोषणं तथा ।।  २९१.१७"
  },
  {
    "text": "पितृपिण्डदमाहात्म्यं मन्वन्तरविनिर्णयम्।\nवज्राङ्गस्य तु संभूतिः तारकोत्पत्तिरेव च ।।  २९१.१८"
  },
  {
    "text": "तारकासुरमाहात्म्यं ब्रह्मदेवानुकीर्तनम्।\nपार्वतीसम्भवस्तद्वत् तथा शिवतपोधनम्।।  २९१.१९"
  },
  {
    "text": "अनङ्गदेहदाहस्तु रतिशोकस्तथैव च।\nगौरी तपोवनं तद्वद्विश्वनाथप्रसादनम् ।।  २९१.२०"
  },
  {
    "text": "पार्वती ऋषिसंवादस्ततैवोद्वाहमङ्गलम्।\nकुमारसम्भवस्तद्वत् कुमारविजयस्तथा ।।  २९१.२१"
  },
  {
    "text": "तारकस्य वधो घोरो नरसिंहोपवर्णनम्।\nपद्मोद्भव विसर्गस्तु तथैवान्धक-घातनम् ।।  २९१.२२"
  },
  {
    "text": "वाराणस्यास्तु माहात्म्यं नर्मदायास्तथैव च।\nप्रवरानुक्रमस्तद्वत् पितृगाथानुकीर्तनम् ।।  २९१.२३"
  },
  {
    "text": "ततोभयमुखीदानं दानं कृष्णाजिनस्य च।\nतथा सावित्र्युपाख्यानं राजधर्मास्तथैव च ।।  २९१.२४"
  },
  {
    "text": "यात्रा निमित्तकथनं स्वप्नमङ्गल्यकीर्तनम्।\nवामनस्य तु माहात्म्यं तथैवाथ वराहजम् ।।  २९१.२५"
  },
  {
    "text": "क्षीरोदमथनं तद्वत् कालकूटाभिशासनम् ।।  २९१.२६"
  },
  {
    "text": "प्रासादलक्षणं तद्वत् मण्डपानान्तु लक्षणम्।\nकल्पानुकीर्तनं तद्वद् ग्रन्थानुक्रमणीं तथा ।।  २९१.२७"
  },
  {
    "text": "तुला दानादि बहुशो महादानानुकीर्तनम्।\nकल्पानुकीर्तनं तद्वत् ग्रन्तानुक्रमणीं तथा ।।  २९१.२८"
  },
  {
    "text": "एतत्पवित्रमायुष्यमेतत्कीर्तिविवर्धनम्।\nएतत्पवित्रं कल्याणं महापापहरं शुभम् ।।  २९१.२९"
  },
  {
    "text": "अस्मात् पुराणादपि पादमेकं पठेत्तु यः सोऽपि विमुक्तपापः।\nनारायणाख्यं पदमेति नूनमनङ्गवद्दिव्यसुखानि भुङ्क्ते ।।  २९१.३०"
  },
  {
    "text": "समाप्तमिदं श्रीमत्स्यमहापुराणम्।\nॐ तत्सद् ब्रह्मार्पणमस्तु।"
  }
]
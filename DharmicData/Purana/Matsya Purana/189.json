[
  {
    "text": "नर्मदामाहात्म्ये कावेरीसंगममाहात्म्यवर्णनम्।\nसूत उवाच।\nपृच्छन्ति ते महात्मानो मार्कण्डेयं महामुनिम्।\nयुधिष्ठिर-पुरोगास्ते ऋषयश्च तपोधनाः ।। १८९.१ ।।"
  },
  {
    "text": "आख्याहि भगवन्। तथ्यं कावेरी सङ्गमो महान्।\nलोकानाञ्च हितार्थाय अस्माकञ्च विवृद्धये ।। १८९.२ ।।"
  },
  {
    "text": "सदा पापरता ये च नरा दुष्कृतकारिणः।\nमुच्यन्ते सर्वपापेभ्यो गच्छन्ति परमं पदम् ।।  १८९.३ ।।"
  },
  {
    "text": "मार्कण्डेय उवाच।\nश्रृण्वन्त्ववहिताः सर्वे युधिष्ठरपुरोगमाः।\nअस्ति वीरो महायक्षः कुबेरः सत्यविक्रमः ।।  १८९.४ ।।"
  },
  {
    "text": "इदं तीर्थमनुप्राप्य राजा यक्षाधिपोऽभवत्।\nसिद्धं प्राप्तो महाराज! तन्मे निगदतः श्रृणु ।।  १८९.५ ।।"
  },
  {
    "text": "कावेरी नर्मदा यत्र सङ्गमो लोकविश्रुतः।\nतत्र स्नात्वा शुचिर्भूत्वा कुबेरः सत्यविक्रमः ।।  १८९.६ ।।"
  },
  {
    "text": "तपोऽतप्यत यक्षेन्द्रो दिव्यं वर्षशतं महत्।\nतस्य तुष्टो महादेवः प्रदातुं वरमुत्तमम् ।।  १८९.७ ।।"
  },
  {
    "text": "भो भो यक्ष! महासत्व! वरं ब्रूहि यथेप्सितम्।\nब्रूहि कार्यं यथेष्टन्तु यद्वा मनसि वर्तते ।।  १८९.८ ।।"
  },
  {
    "text": "कुबेर उवाच।\nयदि तुष्टोऽसि मे देव! यदि देयो वरो मम।\nअद्य प्रभृति सर्वेषां यक्षाणामधिपो भवेत् ।।  १८९.९ ।।"
  },
  {
    "text": "कुबेरस्य वचः श्रुत्वा परितुष्टो महोश्वरः।\nएवमस्तु ततो देवस्तत्रैवान्तर धीयत ।।  १८९.१० ।।"
  },
  {
    "text": "सोऽपि लब्धवरो यक्षः शीघ्रं लब्धफलोदयः।\nपूजितः स तु यक्षैश्च ह्यभिषिक्तस्तु पार्थिव! ।।  १८९.११ ।।"
  },
  {
    "text": "कावेरीसङ्गमं तत्र सर्वपापप्रणाशनम्।\nये नरा नाभिजानन्ति वञ्चितास्ते न संशयः ।।  १८९.१२ ।।"
  },
  {
    "text": "तस्मात् सर्व प्रयत्नेन तत्र स्नायीत मानवः।\nकावेरी च महापुण्या नर्मदा च महानदी ।।  १८९.१३ ।।"
  },
  {
    "text": "तत्र स्नात्वा तु राजेन्द्र! ह्यर्चयेद् वृषभध्वजम्।\nअश्वमेधफलं प्राप्य रुद्रलोके महीयते ।।  १८९.१४ ।।"
  },
  {
    "text": "अग्निप्रवेशं यः कुर्य्याद्यश्च कुर्य्यादनाशकम्।\nअनिवर्त्या गतिस्तस्य यथा मे शङ्करोऽब्रवीत् ।।  १८९.१५ ।।"
  },
  {
    "text": "सेव्यमानो वरस्त्रीमिः क्रीडते दिवि रुद्रवत्।\nषष्टिवर्षसहस्राणि षष्टिकोट्यस्तथापराः ।।  १८९.१६ ।।"
  },
  {
    "text": "मोदते रुद्रलोकस्थो यत्र तत्रैव गच्छति।\nपुण्यक्षयात् परिभ्रष्टो राजा भवति धार्मिकः ।।  १८९.१७ ।।"
  },
  {
    "text": "भोगवान् दानशीलश्च महाकुल समुद्भवः।\nतत्र पीत्वा जलं सम्यक् चान्द्रायणफलं लभेत् ।।  १८९.१८ ।।"
  },
  {
    "text": "स्वर्गं गच्छन्ति ते मर्त्या ये पिबन्ति शुभं जलम्।\nगङ्गायमुनयोर्मध्ये यत् फलं प्राप्नुयान्नरः\nकावेरी सङ्गमे स्नात्वा तत् फलं तस्य जायते ।।  १८९.१९ ।।"
  },
  {
    "text": "एवमादि तु राजेन्द्र! कावेरी सङ्गमे महत्।\nपुण्यं महत्फलं तत्र सर्वपापप्रणाशनम् ।।  १८९.२० ।।"
  }
]
[
  {
    "text": "ब्रह्मण उत्पत्तिवर्णनम्।\nमत्स्य उवाच।\nअथ योगवतां श्रेष्ठमसृजत् भूरि तेजसम्।\nस्रष्टारं सर्वलोकानां ब्रह्माणं सर्वतो मुखम् ।।  १६९.१ ।।"
  },
  {
    "text": "यस्मिन् हिरण्मये पद्मे बहुयोजन विस्तृते।\nसर्वतेजो गुममयं पार्थिवैर्लक्षणैर्वृतम् ।।  १६९.२ ।।"
  },
  {
    "text": "तच्च पद्मं पुराणाज्ञाः पृथिवी रूपमुत्तमम्।\nनारायण समुद्भूतं प्रवदन्ति महर्षयः ।।  १६९.३ ।।"
  },
  {
    "text": "या पद्मा सा रसा देवी पृथिवी परिचक्षते।\nये पद्मसारगुरवस्तान्दिव्यान्पर्वतान् विदुः ।।  १६९.४व ।।"
  },
  {
    "text": "हिमवन्तं च मेरुं च लीलं निषधमेव च।\nकैलासं मुञ्जवन्तं च तथान्यं गन्धमादनम् ।।  १६९.५ ।।"
  },
  {
    "text": "पुण्यं त्रिशिखरञ्चैव कान्तं मन्दरमेव च।\nउदयं पिञ्जरं चैव विन्ध्यवन्तं च पर्वतम् ।।  १६९.६ ।।"
  },
  {
    "text": "एते देवगणानाञ्च सिद्धानाञ्च महात्मनाम्।\nआश्रयाः पुण्यशीलानां सर्वकामफलप्रदाः ।।  १६९.७ ।।"
  },
  {
    "text": "एतेषामन्तरे देशो जम्बूद्वीप इति स्मृतः।\nजम्बूद्वीपस्य संस्थानं यज्ञिया यत्र वै क्रिया ।।  १६९.८ ।।"
  },
  {
    "text": "एभ्यो यत् स्रवते तोयं दिव्यामृतरसोपमम्।\nदिव्यास्तीर्थशताधाराः सुरम्याः सरितः स्मृताः ।।  १६९.९ ।।"
  },
  {
    "text": "स्मृतानि यानि पद्मस्य केसराणिसमन्ततः।\nअसंख्येयाः पृथिव्यास्ते विश्वे वै धातुपर्वताः ।।  १६९.१० ।।"
  },
  {
    "text": "यानि पद्मस्य पर्णानि भूरीणि तु नराधिप।\nते दुर्गमाः शैलचिता म्लेच्छदेशा विकल्पिताः ।।  १६९.११ ।।"
  },
  {
    "text": "यान्यधोभागपर्णानि ते निवासास्तु भागशः।\nदैत्यानामुरगाणाञ्च पतङ्गानाञ्च पार्थिव ।।  १६९.१२ ।।"
  },
  {
    "text": "तेषां महार्णवो यत्र तद्रसेत्यभिसंज्ञितम्।\nमहापातक कर्माणो मज्जन्ते यत्र मानवाः ।।  १६९.१३ ।।"
  },
  {
    "text": "पद्मस्यान्तरतो यत्तदेकार्णवगता मही।\nप्रोक्ताथ दिक्षु सर्वासु चत्वारः सलिलाकराः ।।  १६९.१४ ।।"
  },
  {
    "text": "एवं नारायणस्यार्थे मही पुष्करसम्भवा।\nप्रादुर्भावोऽप्ययं तस्मान्नाम्ना पुष्करसंज्ञितः ।।  १६९.१५ ।।"
  },
  {
    "text": "एतस्मात् कारणात्तज्ज्ञैः पुराणैः परमर्षिभिः।\nयाज्ञियैर्वेददृष्टान्तै र्यज्ञेपद्मविधिः स्मृतः ।।  १६९.१६ ।।"
  },
  {
    "text": "एवं भगवता तेन विश्वया धरया विधिः।\nपर्वतानां नदीनाञ्च ह्रदानां चैव निर्मितः ।।  १६९.१७ ।।"
  },
  {
    "text": "विभुस्तथैवाप्रतिम प्रभावः प्रभाकराभो वरुणासितद्युतिः।\nशनैः स्वयम्भूः शयनं सृजत्तदा जगन्मयं पद्मविधि महार्णवे ।।  १६९.१८ ।।"
  }
]
[
  {
    "text": "ययाति चरित्रम्।"
  },
  {
    "text": "शौनक उवाच।\nययातिः स्वपुरं प्राप्य महेन्द्रपुरसन्निभम्।\nप्रविश्यान्तः पुरं तत्र देवयानीं न्यवेशयत्।। ३१.१ ।।"
  },
  {
    "text": "देवयान्याश्चानुमते सुतां तां वृषपर्वणः।\nअशोकवनिकाभ्यासे गृहं कृत्वा न्यवेशयत्।। ३१.२ ।।"
  },
  {
    "text": "वृतां दासीसहस्रेण शर्मिष्ठामासुरायणीम्।\nवासोभिरन्नपानैश्च संभिज्य सुसंवृताम्।। ३१.३ ।।"
  },
  {
    "text": "देवयान्यातु सहितः स नृपो नहुषात्मजः।\nविजहार बहूनब्दान् देववन्मुदितो भृशम्।। ३१.४ ।।"
  },
  {
    "text": "ऋतुकाले तु संप्राप्ते देवयानी वराङ्गना।\nलेभे गर्भं प्रथमतः कुमारश्च व्यजायत।। ३१.५ ।।"
  },
  {
    "text": "गते वर्षसहस्रे तु शर्मिष्ठा वार्षपर्वणी।\nददर्श यौवनं प्राप्ता ऋतुं सा कमलेक्षणा।। ३१.६ ।।"
  },
  {
    "text": "चिन्तयामास दर्म्मज्ञा ऋतु प्राप्तौ च भामिनी।\nऋतुकालश्च संप्राप्तो न कश्चिन् मे पतिर्वृतः।। ३१.७ ।।"
  },
  {
    "text": "किं प्राप्तं किञ्च कर्तव्यं कथं कृत्वा सुखं भवेत्।\nदेवयानी प्रसूतासौ वृथाऽहं प्राप्तयौवना।। ३१.८ ।।"
  },
  {
    "text": "यथा तथावृतो भर्ता तथैवाहं वृणोमि तम्।\nराज्ञा पुत्रफलं देयमिति मे निश्चिता मतिः।।\nअपीदानीं स धर्मात्मा रहो मे दर्शनं व्रजेत्।। ३१.९ ।।"
  },
  {
    "text": "अथनिष्क्रम्य राजाऽसौ तस्मिन्‌ काले यदृच्छया।\nअशोकवनिकाभ्यासे शार्मिष्ठां प्राप्य धिष्ठितः।। ३१.१० ।।"
  },
  {
    "text": "तमेकं रहसि द्रृष्ट्वा शर्मिष्ठा चारुहासिनी।\nप्रत्युद्गम्याञ्जलिं कृत्वा राजानं वाक्यमब्रवीत्।। ३१.११ ।।"
  },
  {
    "text": "सोमश्चेन्द्रश्च वायुश्च यमश्च वरुणाश्च वा।\nतव वा नाहुषगृहे कः स्त्रियं द्रष्टुमर्हति।। ३१.१२ ।।"
  },
  {
    "text": "रूपाभिजनशीलैर्हि त्वं राजन्! वेत्थ मां सदा।\nसा त्त्वां याचे प्रसाद्येऽहरन्तु मे हि नराधिप!।। ३१.१३ ।।"
  },
  {
    "text": "ययातिरुवाच।\nवेद्मित्वाशीलसम्पन्नां दैत्य कन्यामनिन्दिताम्।\nरूपन्तु ते न पश्यामि सूच्यग्रमपि निन्दितम्।। ३१.१४ ।।"
  },
  {
    "text": "मामब्रवीत्तदा शुक्रो देवयानीं यदावहम्।\nनेयमाह्वयितव्या ते शयने वार्षपर्वणी।। ३१.१५ ।।"
  },
  {
    "text": "शर्मिष्ठोवाच।\nन नर्मयुक्तं वचनं हिनस्ति न स्त्रीषु राजन्नविवाहकाले।\nप्राणात्यये सर्वधनापहारे पञ्चानृतान्याहुरपातकानि।। ३१.१६।।"
  },
  {
    "text": "पृष्ठास्तु साक्ष्ये प्रवदन्ति चान्यथा भवन्ति मिथ्या वचना नरेन्द्र ते।\nएकार्थतायान्तु समाहितायां मिथ्या वदन्तं ह्यनृतं हिनस्ति।। ३१.१७ ।।"
  },
  {
    "text": "ययातिरुवाच।\nराजा प्रमाणं भूतानां स विनश्येत् मृषा वदन्।\nअर्थकृच्छ्रमपि प्राप्य न मिथ्या कर्तुमुत्सहे।। ३१.१८ ।।"
  },
  {
    "text": "शर्मिष्ठोवाच।\nसमावेतौ मतौ राजन्। पतिः सख्याश्च यः पतिः।\nसमं विवाह इत्याहुः सख्यामेऽसि पतिर्यतः।। ३१.१९ ।।"
  },
  {
    "text": "दातव्यं याचमानस्य हीति मे व्रतमाहितम्।\nत्वञ्च याचसि कामं मां ब्रूहि किङ्करवाणि तत्।। ३१.२० ।।"
  },
  {
    "text": "शर्मिष्ठोवाच।\nअधर्मात्‌ त्राहि मां राजन्! धर्मञ्च प्रतिपादय।\nत्वत्तोऽपत्यवती लोके चरेयं धर्ममुत्तमम्।। ३१.२१ ।।"
  },
  {
    "text": "त्रय एवाधना राजन्! भार्या दासस्तथा सुतः।\nयत्ते समघिगच्छन्ति यस्य ते तस्य तद्‌धनम्।। ३१.२२ ।।"
  },
  {
    "text": "देवयान्या भुजिष्यास्मि वश्या च तव भार्गवी।\nस चाहं च त्वया राजन्! भरणीयां भजस्व माम्।। ३१.२३ ।।"
  },
  {
    "text": "शौनक उवाच।\nएव मुक्तस्तया राजा ताड्यमित्यभिजज्ञवान्।\nपूजयामास शर्मिष्ठां धर्मं च प्रतिपादयत्।। ३१.२४ ।।"
  },
  {
    "text": "स समागम्य शर्मिष्ठां यथा काममवाप्य च।\nअन्योन्यं चाभिसंपूज्य जग्मतुस्तौ यथागतम्।। ३१.२५ ।।"
  },
  {
    "text": "तस्मिन् समागमे सुभ्रुः शर्मिष्ठा वार्षपर्वणी।\nलेभे गर्भं प्रथमतः तस्मात् नृपति सत्तमात्।। ३१.२६ ।।"
  },
  {
    "text": "प्रजज्ञे च ततः काले राज्ञी राजीवलोचना।\nकुमारं देवगर्भाभमादित्यसमतेजसम्।। २१.२७ ।।"
  }
]
[
  {
    "text": "दैत्यसैन्यविस्तारवर्णनम्।\nमत्स्य उवाच।\nततो भयं विष्णुवचः श्रुत्वा दैत्याश्च दानवाः।\nउद्योग विपुलं चक्रुर्युद्धाय विजयाय च ।।  १७३.१ ।।"
  },
  {
    "text": "मयस्तु काञ्चनमयं त्रिनल्वायतमक्षयम्।\nचतुश्चक्रं सुविपुलं सुकल्पित महायुगम् ।।  १७३.२ ।।"
  },
  {
    "text": "किङ्किणीजालनिर्घोषं द्वीपिचर्मपरिष्कृतम्।\nरुचिरं रत्नजालैश्च हेमजालैश्च शोभितम् ।।  १७३.३ ।।"
  },
  {
    "text": "ईहामृगगणाकीर्णं पक्षिपङ्क्ति विराजितम्।\nदिव्यास्त्रतूणीरधरं पयोधर विनादितम् ।।  १७३.४ ।।"
  },
  {
    "text": "स्वक्षं रथवरोदारं सूपस्थं गगनोपमम्।\nगदापरिघसंपूर्णं मूर्तिमन्तमिवार्णवम् ।।  १७३.५ ।।"
  },
  {
    "text": "हेमकेयूरवलयं स्वर्णमण्डल कूवरम्।\nसपताक ध्वजोपेतं सादित्यमिव मन्दरम् ।।  १७३.६ ।।"
  },
  {
    "text": "गजेन्द्रा भोगवपुषं क्वचित् केसरि वर्चसम्।\nयुक्तमृक्षसहस्रेण समृद्धाम्बुद नादितम् ।।  १७३.७ ।।"
  },
  {
    "text": "दीप्तमाकाशगं दिव्यं रथं पररथारुजम्।\nअध्यतिष्ठद्रणाकाङ्क्षी मेरुं दीप्तमिवांशुमान् ।।  १७३.८ ।।"
  },
  {
    "text": "तारमुत्क्रोशविस्तारं सर्वं हेममयं रथम्।\nशैलाकारमसम्बाधं नीलाञ्जन च योपमम् ।।  १७३.९ ।।"
  },
  {
    "text": "कार्ष्णायसमयं दिव्यं लोहेषा बद्ध कूबरम्।\nतिमिरोद्गारि किरणं गर्जन्तमिव तोयदम् ।।  १७३.१० ।।"
  },
  {
    "text": "लोहजालेन महता सगवाक्षेण दंशितम्।\nआयसैः परिधैः पूर्णं क्षेपणीयैश्च मुद्गरैः ।।  १७३.११ ।।"
  },
  {
    "text": "प्रासैः पाशैश्च विततैर्नर संयुक्त कण्टकैः।\nशोभितं त्रासयानैश्च तोमरैश्च परश्वधैः ।।  १७३.१२ ।।"
  },
  {
    "text": "उद्यन्तं द्विषतां हेतोर्द्वितीयमिव मन्दरम्।\nयुक्तं खरसहस्रेण सोऽध्यारोहद्रथोत्तमम् ।।  १७३.१३ ।।"
  },
  {
    "text": "विरोचनस्तु संक्रुद्धो गदापाणिरवस्थितः।\nप्रमुखे तस्य सैन्यस्य दीप्तग्रह इवाचलः ।।  १७३.१४ ।।"
  },
  {
    "text": "युक्तं रथसहस्रेण हयग्रीवस्तु दानवः।\nस्यन्दनं वाहयामास सपत्नानीक मर्दनः ।।  १७३.१५ ।।"
  },
  {
    "text": "व्यायतं किष्कु साहस्रं धनुर्विस्फारयन्महत्।\nवाराहः प्रमुखे तस्थौ सप्ररोह इवाचलः ।।  १७३.१६ ।।"
  },
  {
    "text": "खरस्तु विक्षरन्दर्पान्नेत्राभ्यां रोषजं जलम्।\nस्फुरद्दन्तोष्ठ नयनं संग्रामं सोऽभ्यकाङ्क्षत ।।  १७३.१७ ।।"
  },
  {
    "text": "त्वष्टा त्वष्टगजं घोरं यानमास्थाय दानवः।\nव्यूहितुं दानवव्यूहं परिचक्राम वीर्यवान् ।।  १७३.१८ ।।"
  },
  {
    "text": "विप्रचित्ति वपुश्चैव श्वेत कुण्डल भूषणः।\nश्वेतः श्वेतप्रतीकाशो युद्धायाभिमुखे स्थितः ।।  १७३.१९ ।।"
  },
  {
    "text": "अरिष्टो बलिपुत्रश्च वरिष्ठाद्रि शिलायुधः।\nयुद्धायाभिमुखस्तस्थौ धराधर विकम्पनः ।।  १७३.२० ।।"
  },
  {
    "text": "किशोरस्त्वभिसंघर्षात् किशोर इति चोदितः।\nसबला दानवाश्चैव सन्नह्यन्ते यताक्रमम् ।।  १७३.२१ ।।"
  },
  {
    "text": "अभवद्दैत्यसैन्यस्य मध्ये रविरिवोदितः।\nलम्बस्तु नवमेघाभः प्रलम्बाम्बर भूषणः ।।  १७३.२२ ।।"
  },
  {
    "text": "दैत्यव्यूहगतो भाति सनीहार इवांशुमान्।\nस्वर्भानुरास्ययोधी तु दशनौष्ठे क्षणायुधः ।।  १७३.२३ ।।"
  },
  {
    "text": "हसंस्तिष्ठति दैत्यानां प्रमुखे स महाग्रहः।\nअन्ये हयगतास्तत्र गजस्कन्धगताः परे ।।  १७३.२४ ।।"
  },
  {
    "text": "सिंहव्याघ्रगताश्चान्ये वराहर्क्षेषु चापरे।\nकेचित् खरोष्ट्रयातारः केचिच्छ्वापदवाहनाः ।।  १७३.२५ ।।"
  },
  {
    "text": "पतिनस्त्वपरे दैत्या भीषणा विकृताननाः।\nएकपादार्द्धपादाश्च ननृतुर्युद्दकाङ्क्षिणः ।।  १७३.२६ ।।"
  },
  {
    "text": "आस्फोटयन्तो बहवः क्ष्वेडन्तश्च तथापरे।\nहृष्टशार्दूलनिर्घोषा नेदुर्दानव पुङ्गवाः ।।  १७३.२७ ।।"
  },
  {
    "text": "ते गदापरिघैरुग्रैः शिलामुसलपाणयः।\nबाहुभिः परिघाकारैस्तर्जयन्तिस्म देवताः ।।  १७३.२८ ।।"
  },
  {
    "text": "पाशैः प्रासैश्च परिघैस्तोमराङ्कुश पट्टिशैः।\nचिक्रीडुस्ते शतघ्नीभिः शतधारैश्च मुद्गरैः ।।  १७३.२९ ।।"
  },
  {
    "text": "गण्डशैलैश्च शैलैश्च परिघैश्चोत्तमायसैः।\nचक्रैश्च दैत्यप्रवरा श्चक्रुरानन्दितं बलम् ।।  १७३.३० ।।"
  },
  {
    "text": "एतद्दानवसैन्यं तत्सर्वं युद्ध मदोत्कटम्।\nदेवानभिमुखे तस्थौ मेघानीकमिवोद्धतम् ।।  १७३.३१ ।।"
  },
  {
    "text": "तदद्भुतं दैत्यसहस्रगाढं वाय्वग्नि शैलाम्बुद तोयकल्पम्।\nबलं रणौघाभ्युदयेऽभ्युदीर्णं युयुत्सयोन्मत्तमिवावभासे ।।  १७३.३२ ।।"
  }
]
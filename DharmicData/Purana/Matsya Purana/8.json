[
  {
    "text": "आधिपत्याभिषेचनम्।"
  },
  {
    "text": "ऋषय ऊचुः।\nआदिसर्गश्च यः सूत! कथितो विस्तरेण तु।\nप्रतिसर्गञ्च ये येषामधिपास्तान् वदस्व नः।। ८.१ ।।"
  },
  {
    "text": "सूत उवाच।\nयदाभिषिक्तः सकलाधिराज्ये पृथुर्धरित्र्यामधिपो बभूव।\nतदौषधीनामधिपं चकार यज्ञव्रतानां तपसाञ्च चन्द्रम्।। ८.३ ।।"
  },
  {
    "text": "नक्षत्रताराद्विजवृक्षगुल्म लतावितानस्य च रुक्मगर्भः।\nअपामधीशं वरुणं धनानां राज्ञां प्रभुं वैश्रवणञ्च तद्वत्।। ८.३ ।।"
  },
  {
    "text": "विष्णुं रवीणामधिपं वसूनामग्निञ्च लोकाधिपतिश्चकार।\nप्रजापतीनामधिपं च दक्षञ्चकार शक्रं मरुतामधीशम्।। ८.४ ।।"
  },
  {
    "text": "दैत्याधिपानामथ दानवानां प्रह्लादमीशञ्च यमं पितॄणाम्।\nपिशाचरक्षःपशुभूतयक्षवेतालराजन्त्वथ शूलपाणिम्।। ८.५ ।।"
  },
  {
    "text": "प्रालेय शैलञ्च पतिं गिरीणामीशं समुद्रं ससरिन्नदानाम्।\nगन्धर्वविद्याधरकिन्नराणामीशं पुनश्चित्ररथं चकार।। ८.६ ।।"
  },
  {
    "text": "नागाधिपं वासुकिमुग्रवीर्यं सर्पाधिपं तक्षकमादिदेश।\nदिशाङ्गजानामधिपञ्चकार गजेन्द्रमैरावतनामधेयम्।। ८.७ ।।"
  },
  {
    "text": "सुपर्णमीशम्पततामथाश्व राजानमुच्चैःश्रवसञ्चकार।\nसिंहं मृगाणां वृषभं गवाञ्च वृक्षं पुनः सर्ववनस्पतीनाम्।। ८.८ ।।"
  },
  {
    "text": "पितामहः पूर्वमथाभ्यषिञ्चच्चैतान् पुनः सर्वदिशाधिनाथान्।\nपूर्वेण दिक्‌पालमथाभ्यषिञ्चन्नाम्ना सुधर्माणमरातिकेतुम्।। ८.९ ।।"
  },
  {
    "text": "ततोऽधिपं दक्षिणतश्चकार सर्वेश्वरं शङ्खपदाभिधानम्।\nसकेतुमन्तञ्च दिगीशमीशश्चकार पश्चाद् भुवनाण्डागर्भः।। ८.१० ।।"
  },
  {
    "text": "हिरण्यरोमाणमुदग्दिगीशं प्रजापतिर्देवसुतञ्चकार।\nअद्यापि कुर्वन्ति दिशामधीशाः शत्रून् दहन्तस्तु भुवोभिरक्षाम्।। ८.११ ।।"
  },
  {
    "text": "चतुर्भिरेभिः पृथुनामधेयो नृपोऽभिषिक्तः प्रथमं पृथिव्याम्।\nगतेऽन्तरे चाक्षुषनामधेये वैवस्वताख्ये च पुनः प्रवृत्ते\nप्रजापतिः सोऽस्य चराचरस्य बभूव सूर्यान्वयवंशचिह्नः।। ८.१३ ।।"
  }
]
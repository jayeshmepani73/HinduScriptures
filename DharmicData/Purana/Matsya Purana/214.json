[
  {
    "text": "सावित्री तु ततः साध्वी जगाम वरवर्णिनी।\nयथा यथा गतेनैव यत्रासीत्सत्यवान्मृतः ।।  २१४.१ ।।"
  },
  {
    "text": "स समासाद्य भर्तारं तस्योत्सङ्ग गतं शिरः।\nकृत्वा विवेश तन्वङ्गी लम्बमाने दिवाकरे ।।  २१४.२ ।।"
  },
  {
    "text": "सत्यवानपि निर्मुक्तो धर्मराजाच्छनैः शनैः।\nउन्मीलयत नेत्राभ्यां प्रास्फुरच्च नराधिप! ।।  २१४.३ ।।"
  },
  {
    "text": "ततः प्रत्यागतप्राणः प्रियां वचनमब्रवीत्।\nक्वासौ प्रयातः पुरुषो यो मामप्यपकर्षति ।।  २१४.४ ।।"
  },
  {
    "text": "न जानामि वरारोहे! कश्चासौ पुरुषः शुभे।\nवनेऽस्मिन्चारुसर्वाङ्गि! सुप्तस्य च दिनं गतम् ।।  २१४.५ ।।"
  },
  {
    "text": "उपवासपरिश्रान्ता दुःखिता भवती मया।\nअस्मद्दुर्हृदयेनाद्य पितरौ दुःखितौ तथा ।।\nद्रष्टुमिच्छाम्यहं सुभ्रु! गगने त्वरिता भव ।।  २१४.६ ।।"
  },
  {
    "text": "सावित्र्युवाच।\nआदित्येऽस्तमनुप्राप्ते यदि ते रुचितं प्रभो!।\nआश्रमन्तु प्रयास्यावः श्वशुरौ हीन चक्षुषौ ।।  २१४.७ ।।"
  },
  {
    "text": "यथा वृत्तञ्च तत्रैव श्रृणु वक्ष्ये यथाश्रमे।\nएतावदुक्त्वा भर्तारं सह भर्त्रा तदा ययौ ।।  २१४.८ ।।"
  },
  {
    "text": "आससादाश्रमं चैव सह भर्त्रा नृपात्मजा।\nएतस्मिन्नेव काले तु लब्धचक्षुर्महीपतिः ।।  २१४.९ ।।"
  },
  {
    "text": "द्युमत्सेनः सभार्यस्तु पर्यतप्यत भार्गव!।\nप्रियपुत्रमपश्यन्वै स्नुषाञ्चैवाथ कर्शिताम् ।।  २१४.१० ।।"
  },
  {
    "text": "आश्वास्यमानस्तु तथा स तु राजा तपोधनैः।\nददर्श पुत्रमायान्तं स्नुषया सह कानने ।।  २१४.११ ।।"
  },
  {
    "text": "सावित्री तु वरारोहा सह सत्यवता तदा।\nववन्दे तत्र राजानं सभार्यं क्षत्रपुङ्गवम् ।।  २१४.१२ ।।"
  },
  {
    "text": "परिष्वक्तस्तदा पित्रा सत्यवान् राजनन्दनः।\nअभिवाद्य ततः सर्वान् वने तस्मिस्तपोधनान् ।।  २१४.१३ ।।"
  },
  {
    "text": "उवास तत्र मां रात्रिमृषिभिः सर्वधर्मवित्।\nसावित्र्यपि जगादाथ यथावृत्तमनिन्दिता ।।  २१४.१४ ।।"
  },
  {
    "text": "व्रतं समापयामास तस्यामेव यथा निशि।\nततस्तु यस्त्रियामान्ते ससैन्यस्तस्य भूपतेः ।।  २१४.१५ ।।"
  },
  {
    "text": "आजगाम जनः सर्वो राज्यार्थाय निमन्त्रिणे।\nविज्ञापयामास तदा तत्र प्रकृतिशासनम् ।।  २१४.१६ ।।"
  },
  {
    "text": "विचक्षुषस्ते नृपते येन राज्यं पुरा हृतम्।\nअमात्यैः स हतो राजा भवांस्तस्मिन् पुरे नृपः ।।  २१४.१७ ।।"
  },
  {
    "text": "एतच्छ्रत्वा ययौ राजा बलेन चतुरङ्गिणा।\nलेभे च सकलं राज्यं धर्मराजान् महात्मनः ।।  २१४.१८ ।।"
  },
  {
    "text": "भ्रातॄणां तु शतं लेभे सावित्र्यपि वराङ्गना।\nएवम्पतिव्रता साध्वी पितृपक्षं नृपात्मजा ।।  २१४.१९ ।।"
  },
  {
    "text": "उज्जहार वरारोहा भर्तृपक्षं तथैव च।\nमोक्षयामास भर्तारं मृत्युपाशगतं तदा ।।  २१४.२० ।।"
  },
  {
    "text": "तस्मात्साधव्यः स्त्रियः पूज्याः सततं देववन्नरैः।\nतासां राजन्! प्रसादेन धार्यते वै जगत्त्रयम् ।।  २१४.२१ ।।"
  },
  {
    "text": "तासान्तु वाक्यं भवतीह मिथ्या न जातु लोकेषु चराचरेषु।\nतस्मात्सदा ताः परिपूजनीयाः सामान् समग्रानभिकामयानैः ।।  २१४.२२ ।।"
  }
]
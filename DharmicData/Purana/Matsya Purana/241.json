[
  {
    "text": "अङ्गस्फुरणविचारवर्णनम्।"
  },
  {
    "text": "मनुरुवाच।\nब्रूहि मे त्वं निमित्तानि अशुभानि शुभानि च।\nसर्वधर्मभृतां श्रेष्ठ! त्वं हि सर्वविदुच्यते ।। २४१.१ ।।"
  },
  {
    "text": "मत्स्य उवाच।\nअङ्गदक्षिणभागे तु शस्तं प्रस्फुरणम्भवेत्।\nअथ शस्तं तथा वामे पृष्ठस्य हृदयस्य च ।। २४१.२ ।।"
  },
  {
    "text": "मनुरुवाच।\nअङ्गानां स्पन्दनञ्चैव शुभाशुभविचेष्टितम्।\nतन्मे विस्तरतो ब्रूहि येन स्यात्तद्विधो भुवि ।। २४१.३ ।।"
  },
  {
    "text": "मत्स्य उवाच।\nपृथ्वीलाभो भवेन्मूद्र्ध्नि ललाटे रविनन्दन!\nस्थानं विवृद्धिमायाति भ्रूनसोः प्रियसङ्गमः ।। २४१.४ ।।"
  },
  {
    "text": "भृत्यलब्धिश्चाक्षिदेशे भृगुपान्ते धनागमः।\nउत्कण्ठोपगमो मध्ये दृष्टं राजन्! विचक्षणैः ।। २४१.५ ।।"
  },
  {
    "text": "दृग्बन्धने सङ्गरे च जयं शीघ्रमवाप्नुयात्।\nयोषिद् भोगोऽपाङ्गदेशे श्रवणान्ते प्रिया श्रुतिः ।। २४१.६ ।।"
  },
  {
    "text": "नासिकायां प्रीतिसौख्यं प्रजाप्तिरघरोष्ठजे।\nकण्ठे तु भोगलाभः स्याद् भोगवृद्दिरथांसयोः ।। २४१.७ ।।"
  },
  {
    "text": "सुहृत्स्नेहश्च बाहुभ्यां हस्ते चैव धनागमः।\nपृष्ठे पराजयः सद्यः जयो वक्षःस्थले भवेत् ।। २४१.८ ।।"
  },
  {
    "text": "कुक्षिभ्यां प्रीतिरुद्दिष्टा स्त्रियाः प्रजननं स्तने।\nस्थानभ्रंशो नाभिदेशे अन्त्रे चैव धनागमः ।। २४१.९ ।।"
  },
  {
    "text": "जानुसन्धौ परैः सन्धिर्बलवद्भिर्भवेन्नृप!।\nदिशैकदेश-नाशोऽथ जङ्घायां रविनन्दन!।।  २४१.१० ।।"
  },
  {
    "text": "उत्तमं स्थानमाप्नोति पद्भ्यां प्रस्फुरणान्नृप!।\nसलाभञ्चाध्वगमनं भवेत्पादतले नृप! ।। २४१.११ ।।"
  },
  {
    "text": "लाञ्छनं पिटकञ्चैव ज्ञेयं स्फुरणवत्तथा।\nविपर्ययेण विहिता सर्वस्त्रीणां फलागमः।\nदक्षिणेऽपि प्रशस्तेऽङ्गे प्रशस्तं स्याद्विशेषतः ।। २४१.१२ ।।"
  },
  {
    "text": "अतोऽन्यथा सिद्धिप्रजल्पनात्तु फलस्य शस्तस्य च निन्दितस्य।\nअनिष्टचिह्नोपगमे द्विजानां कार्यं सुवर्णेन तु तर्पणं स्यात् ।। २४१.१३ ।।"
  }
]
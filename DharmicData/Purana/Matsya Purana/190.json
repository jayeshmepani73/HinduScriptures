[
  {
    "text": "नर्मदामाहात्म्ये नानाविधतीर्थमाहात्म्यवर्णनम्।\nमार्कण्डेय उवाच।\nनर्मदे चोत्तरे कूले तीर्थं योजनविस्तृतम्।\nमन्त्रेश्वरेति विख्यातं सर्वपापहरं परम् ।।  १९०.१ ।।"
  },
  {
    "text": "तत्र स्नात्वा नरो राजन्! दैवतैः सह मोदते।\nपञ्चवर्षसहस्राणि क्रीडते कामरूप धृक्।।  १९०.२ ।।"
  },
  {
    "text": "गर्जनञ्च ततो गच्छेद्यत्र मेघस्ततोत्थितः।\nइन्द्रजिन्नाम संप्राप्तस्तस्य तीर्थ प्रभावतः ।।  १९०.३ ।।"
  },
  {
    "text": "मेघनादं ततो गच्छेद्यत्र मेघानुगर्जितम्।\nमेघनादो गणस्तत्र परमां गणताङ्गतः ।।  १९०.४ ।।"
  },
  {
    "text": "ततो गच्छेत्तु राजेन्द्र! तीर्थमाम्रातकेश्वरम्।\nतत्र स्नात्वा नरो राजन्! गो सहस्रफलं लभेत् ।।  १९०.५ ।।"
  },
  {
    "text": "नर्मदोत्तरतीरेतु तीर्थन्तु विश्रुतं भवेत्।\nतस्मिंस्तीर्थे नरः स्नात्वा तर्पयेत् पितृदेवताः ।।  १९०.६ ।।"
  },
  {
    "text": "सर्वान् कामानवाप्नोति मनसा ये विचिन्तिताः।\nततो गच्छेत्तु राजेन्द्र! ब्रह्मावर्तमिति स्मृतम् ।।  १८९.७ ।।"
  },
  {
    "text": "तत्र सन्निहितो ब्रह्मा नित्यमेव युधिष्ठिर!।\nतत्र स्नात्वा तु राजेन्द्र! ब्रह्मलोके महीयते ।।  १९०.८ ।।"
  },
  {
    "text": "ततोऽगारेश्वरं गच्छेन्नियतो नियताशनः।\nसर्वपापविनिर्मुक्तो रुद्रलोकं स गच्छति ।।  १९०.९ ।।"
  },
  {
    "text": "ततो गच्छेच्च राजेन्द्र! कपिला तीर्थमुत्तमम्।\nतत्र स्नात्वा नरो राजन्! कपिला दानमाप्नुयात् ।।  १९०.१० ।।"
  },
  {
    "text": "गच्छेत् करजतीर्थन्तु देवर्षिगणसेवितम्।\nतत्र स्नात्वा नरो राजन्! गोलोकं समवाप्नुयात् ।।  १९०.११ ।।"
  },
  {
    "text": "ततो गच्छेत्तु राजेन्द्र! कुण्डलेश्वरमुत्तमम्।\nतत्र सन्निहितो रुद्रस्तिष्ठते ह्युमया सह।।  १९०.१२ ।।"
  },
  {
    "text": "तत्र स्नात्वा तु राजेन्द्र! ह्यवध्यस्त्रिदशैरपि।\nपिप्पलेशन्ततो गच्छेत् सर्वपापप्रणाशनम् ।।  १९०.१३ ।।"
  },
  {
    "text": "तत्र स्नात्वा तु राजेन्द्र! रुद्रलोके महीयते।\nततो गच्छेत्तु राजेन्द्र! विमलेश्वरमुत्तमम् ।।  १९०.१४ ।।"
  },
  {
    "text": "तत्र देवशिला रम्या चेश्वरेण विनिर्मिता।\nतत्र प्राणपरित्यागाद् रुद्रलोकमवाप्नुयात् ।।  १९०.१५ ।।"
  },
  {
    "text": "ततः पुष्करिणीं गच्छेत् तत्र स्नानं समाचरेत्।\nस्नातमात्रो नरस्तत्र हीन्द्रस्यार्द्धासनं लभेत् ।।  १९०.१६ ।।"
  },
  {
    "text": "नर्म्मदा सरितां श्रेष्ठा रुद्रदेहाद्विनिः सृता।\nतारयेत् सर्वभूतानि स्थावराणि चराणि च ।।  १९०.१७ ।।"
  },
  {
    "text": "सर्वदेवाधिदेवेन त्वीश्वरेण महात्मना।\nकथिता ऋषिसङ्घेभ्यो ह्यस्माकञ्च विशेषतः ।।  १९०.१८ ।।"
  },
  {
    "text": "मुनिभिः संस्तुता ह्येषा नर्म्मदा प्रवरा नदी।\nरुद्रदेहाद्विनिष्क्रान्ता लोकानां हित काम्यया ।।  १९०.१९ ।।"
  },
  {
    "text": "सर्वपापहरा नित्यं सर्वदेवनमस्कृता।\nसंस्तुता देवगन्धर्वैरप्सरोभि स्तथैव च ।।  १९०.२० ।।"
  },
  {
    "text": "नमः पुण्यजले ह्याद्ये नमः सागरगामिनी!।\nनमस्ते पापशमनि! नमो देवि! वरानने ! ।।  १९०.२१ ।।"
  },
  {
    "text": "नमोऽस्तु ते ऋषिगणसिद्धसेविते! नमोऽस्तु ते शङ्करदेहनिःसृते!।\nनमोऽस्तु ते धर्म्मभृतां वरप्रदे! नमोऽस्तु ते सर्वपवित्रपावने! ।।  १९०.२२ ।।"
  },
  {
    "text": "यस्त्विदं पठते स्तोत्रं नित्यं श्रद्धासमन्वितः।\nब्राह्मणो वेदमाप्नोति क्षत्रियो विजयी भवेत् ।।  १९०.२३ ।।"
  },
  {
    "text": "वैश्यस्तु लभते लाभं शूद्रश्चैव शूभाङ्गतिम्।\nअर्थार्थी लभते ह्यर्थं स्मरणादेव नित्यशः ।।  १९०.२४ ।।"
  },
  {
    "text": "नर्मदां सेवते नित्यं स्वयं देवो महेश्वरः।\nतेन पुण्या नदी ज्ञेया ब्रह्महत्यापहारिणा ।।  १९०.२५ ।।"
  }
]
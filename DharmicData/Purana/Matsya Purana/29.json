[
  {
    "text": "शुक्रस्य क्रोधोत्पत्तिकथनम्।"
  },
  {
    "text": "शौनक उवाच।\nततः काव्यो भृगुश्रेष्ठः समन्युरुपगम्य ह।\nवृषपर्वाणमासीनमित्युवाचाविचारयन्।। 29.1 ।।"
  },
  {
    "text": "नाधर्मश्चरितो राजन्! सद्यः फलति गौरिव।\nशनैरावर्त्यमानस्तु मूलान्यपि निकृन्तति।। 29.2 ।।"
  },
  {
    "text": "यदि नात्मनि पुत्रेषु न चेत्‌ पश्यति नप्तृषु।\nपापमाचरितं कर्म त्रिवर्गमतिवर्तते।। 29.3 ।।"
  },
  {
    "text": "फलत्येवं ध्रुवं पापं गुरुभुक्तमिवोदरे।\nयदा घातयसे विप्रं कच मां गिरसन्दता।। 29.4 ।।"
  },
  {
    "text": "अपापशीलं धर्मज्ञं शुश्रूषुं मद्‌गृहे रतम्।\nवधादनर्हतस्तस्य वधाच्च दुहितुर्मम।। 29.5 ।।"
  },
  {
    "text": "वृषपर्वन्निबोधत्वं त्यक्ष्यामि त्वां सबान्धवम्।\nस्थातुं त्वद्विषये राजन्! न शक्नोमि त्वया सह।। 29.6 ।।"
  },
  {
    "text": "अद्यैवमभिजानामि दैत्यं मिथ्या प्रलापिनम्।\nयतस्त्वमात्मनोदीर्णां दुहितां किमुपेक्षसे।। 29.7 ।।"
  },
  {
    "text": "वृषपर्वोवच।\nनावद्यं न मृषावादं त्वयि जानामि भार्गव!\nत्वयि सत्यञ्च धर्म्मञ्च तत्प्रसीदतु मां भवान्।। 29.8 ।।"
  },
  {
    "text": "अद्यास्मानपहायत्वमितो वास्यसि भार्गव!।\nसमुद्रं संम्प्रवेश्यामि नान्यदस्ति परायणम्।। 29.9 ।।"
  },
  {
    "text": "शुक्र उवाच।\nसमुद्रं प्रविशध्वं वा दिशो वा व्रजतासुराः।\nदुहितुर्नाप्रियं सोढुं शक्तोऽहं दयिता हि मे।। 29.10 ।।\nप्रसाद्यतां देवयानीं जीवितं यत्र मे स्थितम्।\nयोगक्षेमकरस्तेऽहमिन्द्रस्येव बृहस्पतिः।। 29.11 ।।"
  },
  {
    "text": "वृषपर्वोवाच।\nयत्किञ्चिदसुरेन्द्राणां विद्यते वसु भार्गव!।\nभुवि हस्तिरथाश्वं वा तस्य त्वं मम चेश्वरः।। 29.12 ।।"
  },
  {
    "text": "शुक्र उवाच।\nयत्किञ्चिदस्ति द्रविणं दैत्येन्द्राणां महासुर!।\nतस्येश्वरोऽस्मि यद्येतद्देवयानि! प्रसाद्यताम्।। 29.13 ।।"
  },
  {
    "text": "शौनक उवाच।\nततस्तु त्वरितः शुक्रस्तेन राज्ञा समं ययौ।\nउवाच चैनां सुभगे! प्रतिपन्नं वचस्तव।। 29.14 ।।"
  },
  {
    "text": "देवयान्युवाच।\nयदित्वमीश्वरस्तात! राज्ञो वित्तस्य भार्गव।\nनाभिजानामि तत्तेऽहं राजा वदतु मां स्वयम्।। 29.15 ।।"
  },
  {
    "text": "यं काममभिजानामि देवयानि! शुचिस्मिते।\nतत्तेऽहं संप्रदास्यामि यद्यपि स्यात् सुदुर्लभम्।। 27.16 ।।"
  },
  {
    "text": "देवयान्युवाच।\nदासीं कन्यासहस्रेण शर्मिष्ठामभिकामये।\nअनुयास्यति मां तत्र यत्र दास्यति मे पिता।। 27.17 ।।"
  },
  {
    "text": "वृषपर्वोवाच।\nउत्तिष्ठ धात्रि! गच्छ त्वं शर्मिष्ठां शीघ्रमानय।\nयं च कामयते कामं देवयानी करोतु तम्।। 29.18 ।।"
  },
  {
    "text": "शौनक उवाच।\nततो धात्री तत्र गत्वा शर्मिष्ठामिदमब्रवीत्।\nउत्तिष्ठ भद्रे! शर्मिष्ठे! ज्ञातीनां सुखमावह।। 29.19 ।।"
  },
  {
    "text": "त्यजति ब्राह्मणः शिष्यान् देवयान्या प्रचोदितः।\nयं सा कामयते कामं सकार्योऽत्र त्वयानघे।।\nदासीत्वमभिजातासि देवयान्याः सुशोभने!।। 29.20 ।।"
  },
  {
    "text": "शर्मिष्ठोवाच।\nयं च कामयते कामं करवाण्यहमद्य तम्।\nमागान्मन्युवशं शुक्रो देवयानी च मत्कृते।। 29.21 ।।"
  },
  {
    "text": "शौनक उवाच।\nततः कन्यासहस्रेण वृता शिविकया तदा।\nपितुर्निदेशात्त्वरिता निश्चक्राम पुरोत्तमात्।। 29.22 ।।"
  },
  {
    "text": "शर्मिष्ठोवाच।\nअहं कन्यासहस्रेण दासी ते परिचारिका।\nध्रुवं त्वां तत्र यास्यामि यत्र दास्यति ते पिता।। 29.23 ।।"
  },
  {
    "text": "देवयान्युवाच।\nस्तुवतो दुहिता चाहं याचतः प्रतिगृह्णतः।\nस्तूयमानस्य दुहिता कथं दासी भविष्यसि।। 29.24 ।।"
  },
  {
    "text": "शर्मिष्ठोवाच।\nयेन केनचिदार्तानां ज्ञातीनां सुखमावहेत्।\nअनुयास्याम्यहं तत्र यत्र दास्यति ते पिता।। 29.25 ।।"
  },
  {
    "text": "शौनक उवाच।\nप्रतिश्रुते दासभावे दुहित्रा वृषपर्वणः।\nदेवयानी नृपश्रेष्ठ! पितरं वाक्यमब्रवीत्।। 29.26 ।।"
  },
  {
    "text": "प्रविशामि पुरं तात तुष्टास्मि द्विजसत्तम।\nअमोघं तव विज्ञानमस्ति विद्याबलञ्च ते।। 29.27 ।।"
  },
  {
    "text": "एवमुक्तो द्विजश्रेष्ठो दुहित्रा सुमहायशाः।\nप्रविवेशपुरं हृष्टः पूजितः सर्वदानवैः।। 29.28 ।।"
  }
]
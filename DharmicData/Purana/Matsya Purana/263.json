[
  {
    "text": "लिङ्गलक्षणवर्णनम्।"
  },
  {
    "text": "सूत उवाच।\nअथातः संप्रवक्ष्यामि लिङ्गलक्षणमुत्तमम्।\nसुस्निग्धञ्च सुवर्णञ्च लिङ्गं कुर्याद्विचक्षणः ।।  २६३.१"
  },
  {
    "text": "प्रासादस्य प्रमाणेन लिङ्गमानं विधीयते।\nलिङ्गमानेन वा विद्यात् प्रासादं शुभलक्षणम्।।  २६३.२"
  },
  {
    "text": "चतुरस्रे समे गर्त्ते ब्रह्मसूत्रं निपातयेत्।\nवामेन ब्रह्मसूत्रस्य अर्च्चा वा लिङ्गमेव च ।।  २६३.३"
  },
  {
    "text": "प्रागुत्तरेण लीनन्तु दक्षिणा परया श्रितम्।\nपुरस्यापरदिग्भागे पूर्वद्वारं प्रकल्पयेत् ।।  २६३.४"
  },
  {
    "text": "पूर्वेण चापरं द्वारं माहेन्द्रं दक्षिणोत्तरम्।\nद्वारं विभज्य पूर्वन्तु एकाविंशति भागिकम् ।।  २६३.५"
  },
  {
    "text": "ततो मध्यगतं ज्ञात्वा ब्रह्मसूत्रं प्रकल्पयेत्।\nतस्यार्द्धन्तु त्रिधा कृत्वा भागञ्चोत्तरतस्त्यजेत् ।।  २६३.६"
  },
  {
    "text": "एवं दक्षिणतस्त्यक्त्वा ब्रह्मस्थानं प्रकल्पयेत्।\nभागार्द्धेन तु यल्लिङ्गं कार्यन्तदिह शस्यते ।।  २६३.७"
  },
  {
    "text": "पञ्चभागविभक्ते वा त्रिभागे ज्यैष्ठ्यमुच्यते।\nभाजिते नवधा गर्भे माध्यमं पाञ्चभागिकम् ।।  २६३.८"
  },
  {
    "text": "एकस्मिन्नेव नवधा गर्भे लिङ्गानि कारयेत्।\nसमसूत्रं विभज्याथ नवधा गर्भभाजितम् ।।  २६३.९"
  },
  {
    "text": "ज्येष्ठमर्द्धं कनीयोऽर्धं तथा मध्यम मध्यमम्।\nएवं गर्भः समाख्यातस्त्रिभिर्भागैर्विभाजयेत् ।।  २६३.१०"
  },
  {
    "text": "ज्येष्ठन्तु त्रिविधं ज्ञेयं मध्यमन्त्रिविधन्तथा।\nकनीयं त्रिविधं तद्वत् लिङ्गभेदा नवैव तु ।।  २६३.११"
  },
  {
    "text": "नाभ्यर्धमष्टभागेन विभज्याथ समं बुधैः।\nभागत्रयं परित्यज्य विष्कम्भञ्चतुरस्रकम् ।।  २६३.१२"
  },
  {
    "text": "अष्टास्रं मध्यमं ज्ञेयं भागं लिङ्गस्य वै ध्रुवम्।\nविकीर्णे चेत्ततो गृह्य कोणाभ्यां लाञ्छयेद् बुधः ।।  २६३.१३"
  },
  {
    "text": "अष्टास्रं कारयेत्तद्वदूर्ध्वमप्येवमेव तु।\nषोड़शास्त्रीकृतं पश्चाद्वर्तुलं कारयेत्ततः ।।  २६३.१४"
  },
  {
    "text": "आयामा तस्य देवस्य नाभ्यां वै कुण्डलीकृतम्।\nमाहेश्वरं त्रिभागन्तु ऊर्ध्ववृत्तं त्ववस्थितम् ।।  २६३.१५"
  },
  {
    "text": "अधस्ताद् ब्रह्मभागस्तु चतुरस्रो विधीयते।\nअष्टास्रो वैष्णवो भागो मध्यस्तस्य उदाहृतः ।।  २६३.१६"
  },
  {
    "text": "एवं प्रमाणसंयुक्तं लिङ्गवृद्धिप्रदम्भवेत्।\nतथान्यदपि वक्ष्यामि गर्भमानं प्रमाणतः ।।  २६३.१७"
  },
  {
    "text": "गर्भमानप्रमाणेन यल्लिङ्गमुचितं भवेत्।\nचतुर्धा तद्विभज्याथ विष्कुम्भन्तु प्रकल्पयेत् ।।  २६३.१८"
  },
  {
    "text": "देवतायतने सूत्रं भागत्रयविकल्पितम्।\nअधस्ताच्चतुरस्रन्तु अष्टास्रं मध्यभागतः ।।  २६३.१९"
  },
  {
    "text": "पूज्यभागस्ततोऽर्द्धन्तु नाभिभागस्तथोच्यते।\nआयामे यद्भवेत्सूत्रं नाहस्य चतुरस्रके ।।  २६३.२०"
  },
  {
    "text": "चतुरस्रार्द्धं परित्यज्य अष्टास्रस्यतु यद् भवेत्।\nतस्याप्यर्द्धं परित्यज्य ततो वृत्तन्तु कारयेत् ।।  २६३.२१"
  },
  {
    "text": "शिरः प्रदक्षिणं तस्य संक्षिप्तं मूलतो न्यसेत्।\nज्येष्ठपूज्यं भवेल्लिङ्गमधस्ताद्विपुलञ्च यत् ।।  २६३.२२"
  },
  {
    "text": "शिरसा च सदा निम्नं मनोज्ञं लक्षणान्वितम्।\nसौम्यन्तु दृश्यते लिङ्गन्तद्वै वृद्धिप्रदं भवेत् ।।  २६३.२३"
  },
  {
    "text": "अथ मूले च मध्ये तु प्रमाणे सर्वतः समम्।\nएवम्विधन्तु यल्लिङ्गं भवेत्तत्सार्वकामिकम् ।।  २६३.२४"
  },
  {
    "text": "अन्यथा यद्भवेल्लिङ्गं तदसत् संप्रचक्षते।\nएवं रत्नमयं कुर्यात् स्फाटिकं पार्थिवं तथा ।।  २६३.२५\nशुभं दारुमयञ्चापि यद्वा मनसि रोचते ।।"
  }
]
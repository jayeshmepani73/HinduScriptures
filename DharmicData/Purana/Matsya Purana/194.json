[
  {
    "text": "नर्मदामाहात्म्ये नानाविधतीर्थमाहात्म्यवर्णनम्।"
  },
  {
    "text": "मार्कण्डेय उवाच।\nततो गच्छेत्तु राजेन्द्र! ह्यङ्कुशेखरमुत्तमम्।\nदर्शनात्तस्य देवस्य मुच्यते सर्वपातकैः ।। १९४.१"
  },
  {
    "text": "ततो गच्छेच्च राजेन्द्र! नर्मदेश्वरमुत्तमम्।\nतत्र स्नात्वा नरो राजन्! स्वर्गलोके महीयते ।। १९४.२"
  },
  {
    "text": "अश्वतीर्थं ततो गच्छेत् स्नानं तत्र समाचरेत्।\nसुभगो दर्शनीयश्च भोगवान् जायते नरः ।। १९४.३"
  },
  {
    "text": "पितामहं ततो गच्छेत् ब्रह्मणा निर्मितं पुरा।\nतत्र स्नात्वा नरो भक्त्या पितृपिण्डन्तु दापयेत् ।। १९४.४"
  },
  {
    "text": "तिलदर्भविमिश्रन्तु ह्युदकं तत्र दापयेत्।\nतस्य तीर्थप्रभावेण सर्वं भवति चाक्षयम् ।। १९४.५"
  },
  {
    "text": "सावित्री तीर्थमासाद्य यस्तु स्नानं समाचरेत्।\nविधूय सर्वपापानि ब्रह्मलोके महीयते ।। १९४.६"
  },
  {
    "text": "मनोहरं ततो गच्छेत् तीर्थं परमशोभनम्।\nतत्र स्नात्वा नरो राजन्! पितृलोके महीयते ।। १९४.७"
  },
  {
    "text": "ततो गच्छेत्तु राजेन्द्र! मानसं तीर्थमुत्तमम्।\nतत्र स्नात्वा नरो राजन्! रुद्रलोके महीयते ।। १९४.८"
  },
  {
    "text": "ततो गच्छेच्च राजेन्द्र! कुञ्जतीर्थमनुत्तमम्।\nविख्यातं त्रिषु लोकेषु सर्वपापप्रणाशनम् ।। १९४.९"
  },
  {
    "text": "यान्यान्कामयते कामान् पशुपुत्रधनानि च।\nप्राप्नुयात्तानि सर्वाणि तत्र स्नात्वा नराधिप ।। १९४.१०"
  },
  {
    "text": "ततो गच्छेत्तु राजेन्द्र! त्रिदशज्योति विश्रुतम्।\nयत्र ता ऋषिकन्यास्तु तपोऽतप्यन्त सुव्रताः ।। १९४.११"
  },
  {
    "text": "भर्ता भवतु सर्वासामीश्वरः प्रभुरव्ययः।\nप्रीतस्तासां महादेवो दण्डरूपधरो हरः ।। १९४.१२"
  },
  {
    "text": "विकृताननबीभत्सुर्व्रती तीर्थमुपागतः।\nतत्र कन्यां महाराज! वरयन् परमेश्वरः ।। १९४.१३"
  },
  {
    "text": "कन्यां ऋषेर्वरयतः कन्यादानं प्रदीयताम्।\nतीर्थं तत्र महाराज! ऋषिकन्येति विश्रुतम् ।। १९४.१४"
  },
  {
    "text": "तत्र स्नात्वा नरो राजन्! सर्वपापैः प्रमुच्यते।\nततो गच्छेच्च राजेन्द्र! स्वर्णविन्दुत्विति स्मृतम् ।। १९४.१५"
  },
  {
    "text": "तत्र स्नात्वा नरो राजन्! दुर्गतिं न च पश्यति।\nअप्सरेशं ततो गच्छेत् स्नानं तत्र समाचरेत् ।। १९४.१६"
  },
  {
    "text": "क्रीडते नागलोकस्थो ह्यप्सरैः सह मोदते।\nततो गच्छेत्तु राजेन्द्र! नरकं तीर्थमुत्तमम् ।। १९४.१७"
  },
  {
    "text": "तत्र स्नात्वार्चयेद्देवं नरकं च न पश्यति।\nभारभूति ततो गच्छेदुपवासपरो जनः ।। १९४.१८"
  },
  {
    "text": "एतत्तीर्थं समासाद्य चावतारं तु शाम्भवम्।\nअर्चयित्वा विरूपाक्षं रुद्रलोके महीयते ।। १९४.१९"
  },
  {
    "text": "अस्मिस्तीर्थे नरः स्नात्वा भारभूतौ महात्मनः।\nयत्र तत्र मृतस्यापि ध्रुवं गाणेश्वरी गतिः ।। १९४.२०"
  },
  {
    "text": "कार्तिकस्य तु मासस्य ह्यर्चयित्वा महेश्वरम्।\nअश्वमेधाद्दशगुणं प्रवदन्ति मनीषिणः ।। १९४.२१"
  },
  {
    "text": "दीपकानां शतं तत्र घृतपूर्णन्तु दापयेत्।\nविमानैः सूर्य्यसङ्काशैर्व्रजते यत्र शङ्करः ।। १९४.२२"
  },
  {
    "text": "वृषभं यः प्रयच्छेत्तु शङ्खकुन्देन्दुसप्रभम्।\nवृषयुक्तेन यानेन रुद्रलोकं स गच्छति ।। १९४.२३"
  },
  {
    "text": "धेनुमेकान्तु यो दद्यात्तस्मिंस्तीर्थे नराधिप।\nपायसं मधुसंयुक्तं भक्ष्याणि विविधानि च ।। १९४.२४"
  },
  {
    "text": "यथाशक्त्या च राजेन्द्र! ब्राह्मणान् भोजयेत्ततः।\nतस्य तीर्थप्रभावेण सर्वं कोटिगुणं भवेत् ।। १९४.२५"
  },
  {
    "text": "नर्म्मदाया जलं पीत्वा ह्यर्चयित्वा वृषध्वजम्।\nदुर्गतिञ्च न पश्यति तस्मिंस्तीर्थे नराधिप! ।। १९४.२६"
  },
  {
    "text": "हंसयुक्तेन यानेन रुद्रलोकं स गच्छति।\nयावच्चन्द्रश्च सूर्यश्च हिमवांश्च महोदधिः ।। १९४.२७"
  },
  {
    "text": "गङ्गाद्याः सरितो यावत्तावत् स्वर्गे महीयते।\nअनाशकन्तु यः कुर्यात्तस्मिंस्तीर्थे नराधिप ।। १९४.२८"
  },
  {
    "text": "गर्भवासे तु राजेन्द्र! न पुनर्जायते पुमान्।\nततो गच्छेत्तु राजेन्द्र! आषाढी तीर्थमुत्तमम् ।। १९४.२९"
  },
  {
    "text": "तत्र स्नात्वा नरो राजन्निन्द्रस्यार्द्धासनं लभेत्।\nस्त्रियास्तीर्थं ततो गच्छेत् सर्वपापप्रणाशनम् ।। १९४.३०"
  },
  {
    "text": "तत्रापि स्नातमात्रस्य ध्रुवं गाणेश्वरी गतिः।\nऐरण्डीनर्म्मदायोश्च सङ्गमं लोकविश्रुतम् ।। १९४.३१"
  },
  {
    "text": "तच्च तीर्थं महापुण्यं सर्वपापप्रणाशनम्।\nउपवासपरो भूत्वा नित्यव्रतपरायणः ।। १९४.३२"
  },
  {
    "text": "तत्र स्नात्वा तु राजेन्द्र! मुच्यते ब्रह्महत्यया।\nततो गच्छेच्च राजेन्द्र! नर्म्मदो दधिसङ्गमम् ।। १९४.३३"
  },
  {
    "text": "जामदग्न्यमिति ख्यातं सिद्धो यत्र जनार्दनः।\nयत्रेष्ट्वा बहुभिर्यज्ञैरिन्द्रो देवाधिपोऽभवत् ।। १९४.३४"
  },
  {
    "text": "तत्र स्नात्वा तु राजेन्द्र! नर्म्मदो दधिसङ्गमे।\nत्रिगुणं चाश्वमेधस्य फलं प्राप्नोति मानवः ।। १९४.३५"
  },
  {
    "text": "पश्चिमस्योदधेः सन्धौ स्वर्गद्वारविघट्टनम्।\nतत्र देवाः सगन्धर्वा ऋषयः सिद्धचारणाः ।। १९४.३६"
  },
  {
    "text": "आराधयन्ति देवेशं त्रिसन्ध्यं विमलेश्वरम्।\nतत्र स्नात्वा नरो राजन्! रुद्रलोके महीयते ।। १९४.३७"
  },
  {
    "text": "विमलेशं परं तीर्थं न भूतं न भविष्यति।\nतत्रोपवासं कृत्वा ये पश्यन्ति विमलेश्वरम् ।। १९४.३८"
  },
  {
    "text": "सप्तजन्मकृतं पापं हित्वा यान्त्यमरालयम्।\nततो गच्छेत्तु राजेन्द्र! कौशिकी तीर्थमुत्तमम् ।। १९४.३९"
  },
  {
    "text": "तत्र स्नात्वा नरो राजन् उपवासपरायणः।\nउपोष्य रजनीमेकां नियतो नियताशनः ।। १९४.४०"
  },
  {
    "text": "एतत्तीर्थप्रभावेण मुच्यते ब्रह्महत्यया।\nसर्वतीर्थाभिषेकन्तु यः पश्येत् सागरेश्वरम् ।। १९४.४१"
  },
  {
    "text": "योजनाभ्यन्तरे तिष्ठन्नावर्त्ते संस्थितः शिवः।\nतं दृष्ट्वा सर्वतीर्थानि दृष्टान्येव न संशयः ।। १९४.४२"
  },
  {
    "text": "सर्वपापविनिर्मुक्तो यत्र रुद्रः स गच्छति।\nनर्म्मदासङ्गमं यावद् यावच्चामरकण्टकम् ।। १९४.४३"
  },
  {
    "text": "अत्रान्तरे महाराज! तीर्थकोट्यो दशस्मृताः।\nतीर्थात्तीर्थान्तरं यत्र ऋषिकोटि निषेवितम् ।। १९४.४४"
  },
  {
    "text": "साग्निहोत्रैस्तु विद्वद्भिः सर्वैर्ध्यानपरायणैः।\nसेवितानेन राजेन्द्र! त्वीप्सितार्थप्रदायिका ।। १९४.४५"
  },
  {
    "text": "यस्त्विदं वै पठेन्नित्यं शृणुयाद्वापि भावतः।\nतस्य तीर्थानि सर्वाणि ह्यभिषिञ्चन्ति पाण्डव! ।। १९४.४६"
  },
  {
    "text": "नर्म्मदा च सदा प्रीता भवेद्वै नात्र संश्यः।\nप्रीतस्तस्य भवेद्रुद्रो मार्कण्डेयो महामुनिः ।। १९४.४७"
  },
  {
    "text": "वन्ध्या चैव लभेत् पुत्रान् दुर्भगा सुभगा भवेत्।\nकन्या लभेत भर्तारं यश्च वाञ्छेत् तु यत् फलम् ।। १९४.४८"
  },
  {
    "text": "तदेव लभते सर्वं नात्र कार्या विचारणा।\nब्राह्मणो वेदमाप्नोति क्षत्रियो विजयी भवेत् ।। १९४.४९"
  },
  {
    "text": "वैश्यस्तु लभते लाभं शूद्रः प्राप्नोति सद्गतिम्।\nमूर्खस्तु लभते विद्यां त्रिसन्ध्यं यः पठेन्नरः।\nनरकञ्च न पश्येत्तु वियोगञ्च न गच्छति ।। १९४.५०"
  }
]
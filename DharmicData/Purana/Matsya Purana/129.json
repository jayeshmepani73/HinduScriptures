[
  {
    "text": "ऋषय ऊचुः\nकथं जगाम भगवान्पुरारित्वं महेश्वरः\nददाह च कथं देवस्तन्नो विस्तरतो वद  129.1\nपृच्छामस्त्वां वयं सर्वे बहुमानात्पुनः पुनः\nत्रिपुरं तद्यथा दुर्गं मयमायाविनिर्मितम्\nदेवेनैकेषुणा दग्धं तथा नो वद मानद  2\nसूत उवाच\nशृणुध्वं त्रिपुरं देवो यथा दारितवान्भवः\nमयो नाम महामायो मायानां जनकोऽसुरः  3\nनिर्जितः स तु संग्रामे तताप परमं तपः\nतपस्यन्तं तु तं विप्रा दैत्यावन्यावनुग्रहात्  4\nतस्यैव कृत्यमुद्दिश्य तेपतुः परमं तपः\nविद्युन्माली च बलवांस्तारकाख्यश्च वीर्यवान्  5\nमयतेजःसमाक्रान्तौ तेपतुर्मयपार्श्वगौ\nलोका इव यथा मूर्तास्त्रयस्त्रय इवाग्नयः  6\nलोकत्रयं तापयन्तस्ते तेपुर्दानवास्तपः\nहेमन्ते जलशय्यासु ग्रीष्मे पञ्चतपे तथा  7\nवर्षासु च तथाकाशे क्षपयन्तस्तनूः प्रियाः\nसेवानाः फलमूलानि पुष्पाणि च जलानि च  8\nअन्यदाचरिताहाराः पङ्केनाचितवल्कलाः\nमग्नाः शैवालपङ्केषु विमलाविमलेषु च  9\nनिर्मांसाश्च ततो जाताः कृशा धमनिसंतताः\nतेषां तपःप्रभावेन प्रभावविधुतं यथा  10\nनिष्प्रभं तु जगत्सर्वं मन्दमेवाभिभाषितम्\nदह्यमानेषु लोकेषु तैस्त्रिभिर्दानवाग्निभिः  11\nतेषामग्रे जगद्बन्धुः प्रादुर्भूतः पितामहः\nततः साहसकर्तारः प्राहुस्ते सहसागतम्  12\nस्वकं पितामहं दैत्यास्तं वै तुष्टुवुरेव च\nअथ तान्दानवान्ब्रह्मा तपसा तपनप्रभान्  13\nउवाच हर्षपूर्णाक्षो हर्षपूर्णमुखस्तदा\nवरदोऽहं हि वो वत्सास्तपस्तोषित आगतः  14\nव्रियताम् ईप्सितं यच्च साभिलाषं तदुच्यताम्\nइत्येवमुच्यमानास्तु प्रतिपन्नं पितामहम्  15\nविश्वकर्मा मयः प्राह प्रहर्षोत्फुल्ललोचनः\nदेव दैत्याः पुरा देवैः संग्रामे तारकामये  16\nनिर्जितास्ताडिताश्चैव हताश्चाप्यायुधैरपि\nदेवैर्वैरानुबन्धाच्च धावन्तो भयवेपिताः  17\nशरणं नैव जानीमः शर्म वा शरणार्थिनः\nसोऽहं तपःप्रभावेन तव भक्त्या तथैव च  18\nइच्छामि कर्तुं तद्दुर्गं यद्देवैरपि दुस्तरम्\nतस्मिंश्च त्रिपुरे दुर्गे मत्कृते कृतिनां वर  19\nभूम्यानां जलजानां च शापानां मुनितेजसाम्\nदेवप्रहरणानां च देवानां च प्रजापतेः  20\nअलङ्घनीयं भवतु त्रिपुरं यदि ते प्रियम्\nविश्वकर्मा इतीवोक्तः स तदा विश्वकर्मणा  21\nउवाच प्रहसन्वाक्यं मयं दैत्यगणाधिपम्\nसर्वामरत्वं नैवास्ति असद्वृत्तस्य दानव  22\nतस्माद्दुर्गविधानं हि क्षणादपि विधीयताम्\nपितामहवचः श्रुत्वा तदैवं दानवो मयः  23\nप्राञ्जलिः पुनरप्याह ब्रह्माणं पद्मसम्भवम्\nयस्तदेकेषुणा दुर्गं सकृन्मुक्तेन निर्दहेत्  24\nसमं स संयुगे हन्यादवध्यं शेषतो भवेत्\nएवमस्त्विति चाप्युक्त्वा मयं देवः पितामहः  129.25\nस्वप्ने लब्धो यथार्थो वै तत्रैवादर्शनं ययौ\nगते पितामहे दैत्या गता मयरविप्रभाः  26\nवरदानाद्विरेजुस्ते तपसा च महाबलाः\nस मयस्तु महाबुद्धिर्दानवो वृषसत्तमः  27\nदुर्गं व्यवसितः कर्तुमिति चाचिन्तयत्तदा\nकथं नाम भवेद्दुर्गं तन्मया त्रिपुरं कृतम्  28\nवत्स्यते तत्पुरं दिव्यं मत्तो नान्यैर्न संशयः\nयथाचैकेषुणा तेन तत्पुरं न हि हन्यते  29\nदेवैस्तथा विधातव्यं मया मतिविचारणम्\nविस्तारो योजनशतमेकैकस्य पुरस्य तु  30\nकार्यस्तेषां च विष्कम्भश्चैकैकशतयोजनम्\nपुष्ययोगेण निर्माणं पुराणं च भविष्यति  31\nपुष्ययोगेण च दिवि समेष्यन्ति परस्परम्\nपुष्ययोगेण युक्तानि यस्तान्यासादयिष्यति  32\nपुराण्येकप्रहारेण शतानि निहनिष्यति\nआयसं तु क्षितितले राजतं तु नभस्तले  33\nराजतस्योपरिष्टात्तु सौवर्णं भविता पुरम्\nएवं त्रिभिः पुरैर्युक्तं त्रिपुरं तद्भविष्यति\nशतयोजनविष्कम्भैरन्तरैस्तद्दुरासदम्  34\nअट्टालकैर्यन्त्रशतघ्निभिश्च सचक्रशूलोपलकम्पनैश्च\nद्वारैर्महामन्दरमेरुकल्पैः प्राकारशृङ्गैः सुविराजमानम्  35\nसतारकाख्येन मयेन गुप्तं स्वस्थं च गुप्तं तडिन्मालिनापि\nको नाम हन्तुं त्रिपुरं समर्थो मुक्त्वा त्रिनेत्रं भगवन्तमेकम्  36\nइति श्रीमात्स्ये महापुराणे त्रिपुरोपाख्यान एकोनत्रिंशदधिकशततमोऽध्यायः  129"
  }
]
[
  {
    "text": "सावित्र्युपाख्यानम्।\nसावित्र्युवाच।\nधर्मार्जने सुरश्रेष्ठ! कुतो ग्लानिः क्लमस्तथा।\nत्वपादमूलसेवा च परमं धर्मकारणम् ।। २१२.१ ।।"
  },
  {
    "text": "धर्मार्जनन्तथा कार्यं पुरुषेण विजानता।\nतल्लाभः सर्वलाभेभ्यो यदा देव विशिष्यते ।। २१२.२ ।।"
  },
  {
    "text": "धर्मश्चार्थश्च कामश्च त्रिवर्गो जन्मनः फलम्।\nधर्महीनस्य कामार्थौ वन्ध्यासुतसमौ प्रभो! ।। २१२.३ ।।"
  },
  {
    "text": "धर्मादर्थस्तथा कामो धर्माल्लोकद्वयं तथा।\nधर्मएकोऽनुयात्येनं यत्र क्वचन गामिनम् ।। २१२.४ ।।"
  },
  {
    "text": "शरीरेण समं नाशं सर्वमन्यद्धि गच्छति।\nएको हि जायते जन्तुरेक एव विपद्यते ।। २१२.५ ।।"
  },
  {
    "text": "धर्मस्तमनुयात्येको न सुहृन्न च बान्धवाः।\nक्रिया सौभाग्यलावण्यं सर्वं धर्मेण लभ्यते ।। २१२.६ ।।"
  },
  {
    "text": "ब्रह्मोन्द्रोपेन्द्रशर्वेन्दुर्यमार्काग्न्यनिलाम्भसाम्।\nवस्वश्विधनदाद्यानां ये लोकाः सर्वकामदाः ।। २१२.७ ।।"
  },
  {
    "text": "धर्मेण तानवाप्नोति पुरुषः पुरुषान्तक!।\nमनोहराणि द्वीपानि वर्षाणि सुसुखानि च ।। २१२.८ ।।"
  },
  {
    "text": "प्रयान्ति धर्मेण नरास्तथैव नरगण्डिकाः।\nनन्दनादीनि मुख्यानि देवोद्यानानि यानि च ।। २१२.९ ।।"
  },
  {
    "text": "तानि पुण्येन लभ्यन्ते नाकपृष्ठन्तथा नरैः।\nविमानानि विचित्राणि तथैवाप्सरसः शुभाः ।। २१२.१० ।।"
  },
  {
    "text": "तैजसानि शरीराणि सदा पुण्यवतां फलम्।\nराज्यं नृपतिपूजा च कामसिद्धिस्तथेप्सिता ।। २१२.११ ।।"
  },
  {
    "text": "संस्काराणि च मुख्यानि फलं पुण्यस्य दृश्यते।\nरुर्क्मवैदूर्यदण्डानि चण्डांशुसदृशानिच ।। २१२.१२ ।।"
  },
  {
    "text": "चामराणि सुराध्यक्ष! भवन्ति शुभकर्मणाम्।\nपूर्णोन्दुमण्डलाभेन रत्नांशुकविकाशिना ।। २१२.१३ ।।"
  },
  {
    "text": "धार्यतां याति छत्रेण नरः पुण्येन कर्मणा।\nजयशङ्खस्वरौघेण सूतमागधनिःस्वनैः ।। २१२.१४ ।।"
  },
  {
    "text": "वरासनं सभृङ्गरं फलं पुण्यस्य कर्मणः।\nवरान्नपानं गीतञ्च भृत्यमाल्यानुलेपनम् ।। २१२.१५ ।।"
  },
  {
    "text": "रत्नवस्त्राणि मुख्यानि फलं पुण्यस्य कर्मणः।\nरूपौदार्यगुणोपेतास्त्रियश्चातिमनोहराः ।। २१२.१६ ।।"
  },
  {
    "text": "वासः प्रासादपृष्ठेषु भवन्ति शुभकर्मिणः।\nसुवर्णकिङ्किणीमिश्रचामरापीडधारिणः ।। २१२.१७ ।।"
  },
  {
    "text": "वहन्ति तुरगा देव नरं पुण्येन कर्मणा।\nतस्य द्वाराणि यजनन्तपोदानन्दमः क्षमा।। २१२.१८ ।।"
  },
  {
    "text": "ब्रह्मचर्यं तथा सत्यन्तीर्थानुमरणं शुभम्।\nस्वाध्याय-सेवा-साधूनां सहवासः सुरार्चनम् ।। २१२.१९ ।।"
  },
  {
    "text": "गुरुणां चैव शुश्रूषा ब्राह्मणानां च पूजनम्।\nइन्द्रियाणां जयश्चैव ब्रह्मचर्यममत्सरम् ।। २१२.२० ।।"
  },
  {
    "text": "तस्माद्धर्मः सदा कार्यो नित्यमेव विजानता।\nनहि प्रतीक्षते मृत्युः कृतमस्य च वा कृतम् ।। २१२.२१ ।।"
  },
  {
    "text": "बाल-एव-चरेद्धर्ममनित्यं देव! जीवितम्।\nकोहि जानाति कस्याद्य मृत्युरेवापतिष्यति ।। २१२.२२ ।।"
  },
  {
    "text": "पश्यतोऽप्यस्य लोकस्य मरणं पुरतः स्थितम्।\nअमरस्येव चरितमत्याश्चर्यं सुरोत्तम! ।। २१२.२३ ।।"
  },
  {
    "text": "युवत्वापेक्षया बालो वृद्धत्वापेक्षया युवा।\nमृत्योरुत्सङ्गमारूढः स्थविरः किमपेक्षते ।। २१२.२४ ।।"
  },
  {
    "text": "तत्रापि विन्दतस्त्राणां मृत्युना तस्य का गतिः।\nन भयं मरणञ्चैव प्राणिनामभयं क्वचित् ।। २१२.२५ ।।"
  },
  {
    "text": "यम उवाच।\nतुष्टोऽस्मि ते विशालाक्षि! वचनैर्धर्मसङ्गतैः।\nविना सत्यवतः प्राणान् वरं वरयमाचिरम् ।। २१२.२६ ।।"
  },
  {
    "text": "सावित्र्युवाच।\nवरयामि त्वया दत्तं पुत्राणां शतमौरसम्।\nअनपत्यस्य लोकेषु गतिः किल न विद्यते ।। २१२.२७ ।।"
  },
  {
    "text": "यम उवाच।\nकृतेन कामेन निवर्त भद्रे! भविष्यतीदं सकलं यथोक्तम्।\nममोपरोधस्तव च क्लमः स्यात्तथाऽधुना तेन तव ब्रवीमि ।। २१२.२८ ।।"
  }
]
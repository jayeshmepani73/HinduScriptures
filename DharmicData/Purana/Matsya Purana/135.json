[
  {
    "text": "इलावृतवर्षवर्णनम्।\nसूत उवाच।\nततो रणे देवबलं नारदोऽभ्यगमत् पुनः।\nआगत्य चैव त्रिपुरात्सभायामास्थितः स्वयम्।। १३५.१ ।।"
  },
  {
    "text": "इलावृतमितिख्यातं तद्वर्षं विस्तृतायतम्।\nयत्र यज्ञो बलेर्वृत्तो बलिर्यत्र च संयतः।। १३५.२ ।।"
  },
  {
    "text": "देवानां जन्मभूमिर्या त्रिषु लोकेषु विश्रुता।\nविवाहाः क्रतवश्चैव जातकर्म्मादिकाः क्रियाः।। १३५.३ ।।"
  },
  {
    "text": "देवानां यत्र वृत्तानि कन्यादानानि यानि च।\nरेमे नित्यं भवो यत्र सहायैः पार्षदैर्गणैः।। १३५.४ ।।"
  },
  {
    "text": "लोकपालाः सदा यत्र तस्थुर्मेरुगिरौ यथा।\nमधुपिङ्गलनेत्रस्तु चन्द्रावयवभूषणः।।\nदेवानामधिपं प्राह गणपांश्च महेश्वरः।। १३५.५ ।।"
  },
  {
    "text": "वासवैतदरीणां ते त्रिपुरं परिद्रृश्यते।\nविमानैश्च पताकाभिर्ध्वजैश्च समलङ्कृतम्।। १३५.६ ।।"
  },
  {
    "text": "इदं वृत्रमिदं ख्यातं वह्निवद्भृशतापनम्।\nएते जना गिरिप्रख्याः सकुण्डलकिरीटिनः।। १३५.७ ।।"
  },
  {
    "text": "प्राकारगोपुराट्टेषु कक्षान्ते दानवाः स्थिताः।\nइमे च तोयदाभासा दनुजा विकृताननाः।। १३५.८ ।।"
  },
  {
    "text": "निर्गच्छन्ति पुरो दैत्याः सायुधा विजयैषिणः।\nस त्वं शरशतैः सार्द्धं ससहायो वरायुधः।। १३५.९ ।।"
  },
  {
    "text": "सहद्भिर्मामकैर्भृत्यैर्व्यापादय महासुरान्।। १३५.१० ।।"
  },
  {
    "text": "अहं च रथवर्येण निश्चलाचलवत् स्थितः।\nपुरः पुरस्य रन्ध्रार्थी स्थास्यामि विजयाय वः।। १३५.११ ।।"
  },
  {
    "text": "यदा तु पुष्पयोगेन एकत्वं स्थास्यते परम्।\nतदेतन्निर्दहस्यामि शरेणैकेन वासव!।। १३५.१२ ।।"
  },
  {
    "text": "इत्युक्तो वै भगवता रुद्रेणेह सुरेश्वरः।\nययौ तत् त्रिपुरं जेतुं तेन सैन्येन संवृतः।। १३५.१३ ।।"
  },
  {
    "text": "प्रक्रान्तरथभीमैस्तैः स देवैः पार्षदाङ्गणैः।\nकृतसिंहरवोपेतैरुद्गच्छद्भिरिवाम्बुदैः।। १३५.१४ ।।"
  },
  {
    "text": "तेन नादेन त्रिपुराद्दानवा युद्धलालसाः।\nउत्पत्य दुद्रुवुश्चेलुः सायुधाः खे गणेश्वरान्।। १३५.१५ ।।"
  },
  {
    "text": "अन्ये पयोधरा रावाः पयोधरसमा बभुः।\nससिंहनादं वादित्रं वादयामासुरुद्धताः।। १३५.१६ ।।"
  },
  {
    "text": "देवानां सिंहनादश्च सर्वतूर्यरवो महान्।\nग्रस्तोऽभूद्दैत्यनादैश्च चन्द्रस्तोयधरैरिव।। १३५.१७ ।।"
  },
  {
    "text": "चन्द्रोदयात् समुद्भूतः पौर्णमास इवार्णवः।\nत्रिपुरं प्रभवत्तद्वद्भीमरूपो महासुरैः।। १३५.१८ ।।"
  },
  {
    "text": "प्राकारेषु पुरे तत्र गोपुरेष्वपि चापरे।\nअट्टालकान् समारुह्य केचिच्चलितवादिनः।। १३५.१९ ।।"
  },
  {
    "text": "स्वर्णमालाधराः शूराः प्रभासितकराम्बराः।\nकेचिन्नदन्ति दनुजास्तोयमुक्ता इवाम्बुदाः।। १३५.२० ।।"
  },
  {
    "text": "इतश्चेतश्च धावन्तः केचिदुद्धूतवाससः।\nकिमेतदिति पप्रच्छ्रु रन्योन्यं गृहमाश्रिताः।। १३५.२१ ।।"
  },
  {
    "text": "किमेतन्नैव जानामि ज्ञानमन्तर्हितं हि मे।\nज्ञास्यसे नान्तरेणेति कालो विस्तारतो महान्।। १३५.२२ ।।"
  },
  {
    "text": "सोऽप्यसौ पृथिवीसारं सिंहश्च रथमास्थितः।\nतिष्ठते त्रिपुरं पीड्य देहं व्याधिरवोच्छ्रितः।। १३५.२३ ।।"
  },
  {
    "text": "य एषोऽस्ति स एषोऽस्तु का चिन्ता सम्भ्रमे सति।\nएहि मायुधमादाय क्व मे पृच्छा भविष्यति।। १३५.२४ ।।"
  },
  {
    "text": "इति तेऽन्योन्यमाविद्धा उत्तरोत्तरभाषिणः।\nआसाद्य पृच्छन्ति तदा दानवास्त्रिपुरालयाः।। १३५.२५ ।।"
  },
  {
    "text": "तारकाक्षपुरे दैत्यास्तारकाक्षपुरः सराः।\nनिर्गताः कुपितास्तूर्णं बिलादिवमहोरगाः।। १३५.२६ ।।"
  },
  {
    "text": "निर्द्धावन्तस्तु ते दैत्याः प्रमथाधिपयूथपैः।\nनिरुद्धा गजराजानो यथा केसरियूथपैः।। १३५.२७ ।।"
  },
  {
    "text": "दर्पितानां ततश्चैषां दर्पितानामिवाग्निनाम्।\nरूपाणि जज्वलुस्तेषामग्नीनामिव धम्यताम्।। १३५.२८ ।।"
  },
  {
    "text": "ततो बृहन्ति चापानि भीमनादानि सर्वशः।\nनिकृष्य जघ्नुरन्योन्यमिषुभिः प्राणभोजनैः।। १३५.२९ ।।"
  },
  {
    "text": "मार्जारमृगभीमास्यान् पार्षदान्विकृताननान्।\nद्रृष्ट्वा द्रृष्ट्वा हसन्नुच्चैर्दानवा रूपसम्पदा।। १३५.३० ।।"
  },
  {
    "text": "बाहुभिः परिघाकारैः कृष्यतां धनुषां शराः।\nभटवर्मेषु विविशुस्तड़ागानीव पक्षिणः।। १३५.३१ ।।"
  },
  {
    "text": "मृताः स्थ क्व नु यास्येथ हनिष्यामो निवर्त्तताम्।\nइत्येवं परुषाण्युक्त्वा दानवाः पार्षदर्षभान्।। १३५.३२ ।।"
  },
  {
    "text": "बिभिदुः सायकैस्तीक्ष्णैः सूर्य्यपादा इवाम्बुदान्।\nप्रमथा अपि सिंहाक्षाः सिंहविक्रान्तविक्रमाः।।\nखण्डशैलशिलावृक्षैर्बिभिदुर्दैत्यदानवान्।। १३५.३३ ।।"
  },
  {
    "text": "अम्बुदैराकुलमिव हंसाकुलमिवाम्बरम्।\nदानवाकुलमत्यर्थं तत्पुरं सकलं बभौ।। १३५.३४ ।।"
  },
  {
    "text": "विकृष्टचापा दैत्येन्द्राः सृजन्ति शरदुर्दिनम्।\nइन्द्रचापाङ्कितोरस्का जलदा इव दुर्दिनम्।। १३५.३५ ।।"
  },
  {
    "text": "इषुभिस्ताड्यमानास्ते भूयो भूयो गणेश्वराः।\nचक्रुस्ते देहनिर्यासं स्वर्णधातुमिवाचलाः।। १३५.३६ ।।"
  },
  {
    "text": "तथा वृक्षशिला वज्रशूलपट्टिपरश्वधैः।\nचूर्ण्यन्तेऽभिहता दैत्याः काचाष्टङ्कहता इव।। १३५.३७ ।।"
  },
  {
    "text": "चन्द्रोदयात् समुद्भूतः पौर्णमास इवार्णवः।\nत्रिपुरं प्रभवत्तद्वद्भीमरूपमहासुरैः।। १३५.३८ ।।"
  },
  {
    "text": "तारकाक्षो जयत्येष इति दैत्या व्यघोषयन्।\nजयतीन्द्रश्च रुद्रश्च इत्येव च गणेश्वराः।। १३५.३९ ।।"
  },
  {
    "text": "वारिता दारिता बाणैर्योधास्तस्मिन् बलोभये।\nनिः स्वनन्तोऽम्बुसमये जलगर्भा इवाम्बुदाः।। १३५.४० ।।"
  },
  {
    "text": "करैश्छिन्नैः शिरोभिश्च ध्वजैश्छत्रैश्च पाण्डुरैः।\nयुद्धभूमिर्भयवती मांसशोणितपूरिता।। १३५.४१ ।।"
  },
  {
    "text": "व्योम्नि चोत्प्लुत्य सहसा तालमात्रं वरायुधैः।\nद्रृढ़ाहताः पतन्पूर्वं दानवाः प्रमथास्तथा।। १३५.४२ ।।"
  },
  {
    "text": "सिद्धाश्चाप्सरसश्चैव चारणाश्च नभो गताः।\nद्रृढ़प्रहारहृषिताः साधु साध्विति चुक्रुशुः।। १३५.४३ ।।"
  },
  {
    "text": "अनाहताश्च वियति देवदुन्दुभयस्तथा।\nनदन्तो मेघशब्देन सरमा इव रोषिताः।। १३५.४४ ।।"
  },
  {
    "text": "त तस्मिंस्त्रिपुरे दैत्यानद्यः सिन्धुपताविव।\nविशन्ति क्रुद्धवदना वल्मीकमिवपन्नगाः।। १३५.४५ ।।"
  },
  {
    "text": "तारकाक्षपुरे तस्मिन् सुराः शूराः समन्ततः।\nसशस्त्रा निपतन्तिस्म सपक्षा इव भूधराः।। १३५.४६ ।।"
  },
  {
    "text": "योधयन्ति त्रिभागेन त्रिपुरे तु गणेश्वराः।\nविद्युन्माली मयश्चैव भग्नौ च द्रुमवद्रणे।। १३५.४७ ।।"
  },
  {
    "text": "विद्युन्माली स दैत्येन्द्रो गिरीन्द्रसद्रृशद्युतिः।\nआदाय परिघं घोरं ताड़यामास नन्दिनम्।। १३५.४८ ।।"
  },
  {
    "text": "स नन्दी दानवेन्द्रेण परिघेण द्रृढ़ाहतः।\nभ्रमते मधुना व्यक्तः पुरा नारायणो यथा।। १३५.४९ ।।"
  },
  {
    "text": "नन्दीश्वरे गते तत्र गणपाख्यातविक्रमाः।\nदुद्रुवुर्जातसंरम्भा विद्युन्मालिनमासुरम्।। १३५.५० ।।"
  },
  {
    "text": "घण्टाकर्णः शङ्कुकर्णो महाकालश्च पार्षदाः।। १३५.५१ ।।"
  },
  {
    "text": "ततश्च सायकैः सर्वान् गणपान् गणपाकृतीन्।\nभूयो भूयः स विव्याध गणेश्वरमहत्तमान्।। १३५.५२ ।।"
  },
  {
    "text": "भित्वा भित्वा रुरावोच्चैर्नभस्यम्बुधरो यथा।\nतस्यारम्भित शब्देन नन्दी दिनकरप्रभः।।\nसंज्ञां लभ्य ततः सोऽपि विद्युन्मालिनमाद्रवत्।। १३५.५३ ।।"
  },
  {
    "text": "रुद्रदत्तं तदा दीप्तं दीप्तानलसमप्रभम्।\nवज्रं वज्रनिभाङ्गस्य दानवस्य ससर्जह।। १३५.५४ ।।"
  },
  {
    "text": "तन्नन्दिभुजनिर्मुक्तं मुक्ताफलविभूषितम्।\nपपात वक्षसि तदा वज्रं दैत्यस्य भीषणम्।। १३५.५५ ।।"
  },
  {
    "text": "स वज्रं निहतो दैत्यो वज्रसंहननोपमः।\nपपात वज्राभिहतः शक्रेणाद्रिरिवाहतः।। १३५.५६ ।।"
  },
  {
    "text": "दैत्येश्वरं विनिहतं नन्दिना कुलनन्दिना।\nचुक्रुशुर्दानवाः प्रेक्ष्य दुद्रुवुश्च गणाधिपाः।। १३५.५७ ।।"
  },
  {
    "text": "दुः खामर्षितरोषास्ते विद्युन्मालिनिपातिते।\nद्रुमशैलमहावृष्टिं पयोदाः ससृजुर्यथा।। १३५.५८ ।।"
  },
  {
    "text": "ते पीड्यमाना गुरुभिर्गिरिभिश्च गणेश्वराः।\nकर्त्तव्यं न विदुः किञ्चिद्वन्द्यमधार्मिका इव ।। १३५.५९ ।।"
  },
  {
    "text": "ततोऽसुरवरः श्रीमांस्तारकाक्षः प्रतापवान्।\nस तरूणां गिरीणां वै तुल्यरूपधरो बभौ।। १३५.६० ।।"
  },
  {
    "text": "भिन्नोत्तमाङ्गा गणपा भिन्नपादाङ्किताननाः।\nविरेजुर्भुजगा मन्त्रैर्वार्यमाणा यथा तथा।। १३५.६१ ।।"
  },
  {
    "text": "मयेन मायावीर्येण वध्यमाना गणेश्वराः।\nभ्रमन्ति बहुशब्दालाः पञ्जरे शकुना इव।। १३५.६२ ।।"
  },
  {
    "text": "तथा सुरवरः श्रीमांस्तारकाक्षः प्रतापवान्।\nददाह च बलं सर्वं शुष्केन्धनमिवानलः।। १३५.६३ ।।"
  },
  {
    "text": "तारकाक्षेण वार्यन्ते शरवर्षैस्तदा गणाः।\nमयेन माया निहतास्तारकाख्येण चेषुभिः।। १३५.६४ ।।"
  },
  {
    "text": "गणेशा विधुरा जाता जीर्णमूला यथा द्रुमाः।। १३५.६५ ।।"
  },
  {
    "text": "भूयः सम्पततो चाग्निर्ग्रहान् ग्राहान् भुजङ्गमान्।\nगिरीन्द्रांश्च हरीन् व्याघ्रान् वृक्षान् सृमरवर्णकान्।। १३५.६६ ।।"
  },
  {
    "text": "शरभानष्टपादांश्च आपः पवनमेव च।\nमयो मायाबलेनैव पातयत्येव शत्रुषु।। १३५.६७ ।।"
  },
  {
    "text": "ते तारकाक्षेण मयेन मायया संमुह्यमाना विवशा गणेश्वराः।\nन शक्नुवंस्ते मनसापि चेष्टितुं यथेन्द्रियार्था मुनिनाभिसंयताः।। १३५.६८ ।।"
  },
  {
    "text": "महाजलाग्न्यादि सकुञ्जरोरगैर्हरीन्द्रव्याघ्रर्क्षतरक्षुराक्षसैः।\nविबाध्यमानास्तमसा विमोहिताः समुद्रमध्येष्विव गाधकाङ्क्षिणः।। १३५.६९ ।।"
  },
  {
    "text": "संमर्द्यमानेषु गणेश्वरेषु सन्नर्दमानेषु सुरेतरेषु।\nततः सुराणां प्रवराभिरक्षितुं रिपोर्बलं सम्विविशुः सहायुधाः।। १३५.७० ।।"
  },
  {
    "text": "यनोगदास्रो वरुणश्च भास्करस्तथा कुमारोऽमरकोटिसंयुतः।\nस्वयं च शक्रः सितनागवाहनः कुलीशपाणिः सुरलोकपुङ्गवः।। १३५.७१ ।।"
  },
  {
    "text": "स चोडुनाथः ससुतो दिवाकरा ससान्तकस्त्र्यक्षपतिर्महाद्युतिः।\nएते रिपूणां प्रबलाभिरक्षितं तदा बलं सम्विविशुर्मदोद्धताः।। १३५.७२ ।।"
  },
  {
    "text": "यथा वनं दर्पितकुञ्जराधिपा यथा नभः साम्बुधरं दिवाकरः।\nयथा च सिंहैर्विजनेषु गोकुलं तथा बलं तत्त्रिदशैरभिद्रुतम्।। १३५.७३ ।।"
  },
  {
    "text": "कृतप्रहारा-तुरदीनदानवं ततस्त्वभज्यन्त बलं हि पार्षदाः।\nस्वर्ज्योतिषां ज्योतिरिवोष्मवान् हरिर्यथा तमो घोरतरं नराणाम्।। १३५.७४ ।।"
  },
  {
    "text": "विशान्तयामास यथा सदैव निशाकरः सञ्चितशार्वरन्तमः।\nततोऽपकृष्टे च तमः प्रभावे अस्त्रप्रभावे च विवर्द्धमाने।। १३५.७५ ।।"
  },
  {
    "text": "दिग्लोकपालैर्गणनायकैश्च कृतो महान् सिंहरवो मुहूर्त्तम्।\nसंख्ये विभग्ना विकरा विपादाश्छिन्नोत्तमाङ्गाः शरपूरिताङ्गाः।। १३५.७६ ।।"
  },
  {
    "text": "देवेतरा देववरैर्विभिन्नाः सीदन्ति पङ्केषु यथा गजेन्द्राः।\nवज्रेण भीमेन च वज्रपाणिः शक्त्या च शक्त्या च मयूरकेतुः।। १३५.७७ ।।"
  },
  {
    "text": "दण्डेन चोग्रेण च धर्मराजः पाशेन चोग्रेण च वारिगोप्ता।\nशूलेन कालेन च यक्षराजो वीर्येण तेजस्वितया सुकेशः।। १३५.७८ ।।"
  },
  {
    "text": "गणेश्वरास्ते सुरसन्निकाशाः पूर्णाहुतीसिक्तशिखिप्रकाशाः।\nउत्सादयन्ते दनुपुत्रवृन्दान्यथैव इन्द्राशनयः पतन्त्यः।। १३५.७९ ।।"
  },
  {
    "text": "मयस्तु देवान् परिरक्षितारमुमात्मजं देववरं कुमारम्।\nशरेण भित्वा स हि तारकासुतं सतारकाख्यासुरमाबभाषे।। १३५.८० ।।"
  },
  {
    "text": "कृत्वा प्रहारं प्रविशामिवीरं पुरं हि दैत्येन्द्र बलेन युक्तः।\nविश्राममूर्जस्करमप्यवाप्य पुनः करिष्यामि रणं प्रपन्नैः।। १३५.८१ ।।"
  },
  {
    "text": "वयं हि शस्त्रक्षतवीक्षिताङ्गा विशीर्णशस्त्रध्वजवर्मवाहाः।\nजयैषिणस्ते जयकाशिनश्च गणेश्वरा लोकवराधिपाश्च।। १३५.८२ ।।"
  },
  {
    "text": "मयस्य श्रुत्वा दिवि तारकाख्यो वचोभिकाङ्क्षन् क्षतजोपमाक्षः।\nविवेश तूर्णं त्रिपुरन्दितेः सुतैः सुतैरदित्या युधि वृद्धहर्षैः।। १३५.८३ ।।"
  },
  {
    "text": "ततः सशङ्खानकभेरिभीमं ससिंहनादं हरसैन्यमाबभौ।।\nमयानुगन्धोरगभीरगह्वरं यथा हिमाद्रेर्गजसिंहनादितम्।। १३५.८४ ।।"
  }
]
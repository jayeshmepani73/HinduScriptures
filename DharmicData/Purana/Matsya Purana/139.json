[
  {
    "text": "मयस्य युद्धार्थं दानवान्प्रति प्रोत्साहनम्।"
  },
  {
    "text": "सूत उवाच।\nतारकाख्ये हते युद्धे उत्सार्य प्रमथान् मयः।\nउवाच दानवान् भूयो भूयः स तु भयावृतान्।। १३९.१ ।।"
  },
  {
    "text": "भोः सुरेन्द्राधुना सर्वे निबोधध्वं प्रभाषितम्।\nयत् कर्त्तव्यं मया चैव युष्माभिश्च महाबलैः।। १३९.२ ।।"
  },
  {
    "text": "पुष्यं समेष्यते काले चन्द्र चन्द्रश्च निभाननाः।\nयदैकं त्रिपुरं सर्वं क्षणमेकं भविष्यति।। १३९.३ ।।"
  },
  {
    "text": "कुरुध्वं निर्भया! काले कोकिलाशंसितेन च।\nसकालः पुष्ययोगस्य पुरस्य च मया कृतः।। १३९.४ ।।"
  },
  {
    "text": "काले तस्मिन् पुरे यस्तु सम्भावयति संहतिम्।\nस एनं कारयेच्चूर्णं बलिनैकेषुणा सुरः।। १३९.५ ।।"
  },
  {
    "text": "योधां प्राणो बलं यच्च या च वो वैरिता सुराः।!।\nतत् कृत्वा हृदये चैव पालयध्वमिदं पुरम्।। १३९.६ ।।"
  },
  {
    "text": "महेश्वररथं ह्येकं सर्वप्राणेन भीषणम्।\nविमुखीकुर्वर्तात्यर्थं यथा नोत्‌सृजते शरम्।। १३९.७ ।।"
  },
  {
    "text": "तत एवं कृतेऽस्माभिस्त्रिपुरस्यापि रक्षणे।\nप्रतीक्षिष्यन्ति विवशाः पुष्ययोगं दिवौकसः।। १३९.८ ।।"
  },
  {
    "text": "निशम्य तन्मयस्यैवं दानवास्त्रिपुरालयाः।\nमुहुः सिंहरवं कृत्वा मयमूचुर्यमोपमाः।। १३९.९ ।।"
  },
  {
    "text": "प्रयत्नेन वयं सर्वे कुर्मस्तव प्रभाषितम्।\nतथा कुर्मो यथा रुद्रो न मोक्ष्यति पुरे शरम्।। १३९.१० ।।"
  },
  {
    "text": "अद्य यास्यामः संग्रामे तद्रुद्रस्य जिघांसवः।\nकथयन्ति हितेः पुत्रा हृष्टा भिन्नतनूरुहाः।। १३९.११ ।।"
  },
  {
    "text": "कल्पं स्थास्यन्ति वा खस्थं त्रिपुरं शाश्वतं ध्रुवम्।\nअदानवं वा भविता नारायणपदत्रयम्।। १३९.१२ ।।"
  },
  {
    "text": "वयं स्थास्यन्ति वा खस्थं त्रिपुरं शाश्वतं ध्रुवम्।\nअदैवतमदैत्यं वा लोकं द्रक्ष्यन्ति मानवाः।। १३९.१३ ।।"
  },
  {
    "text": "इति संमन्त्र्य हृष्टास्ते पुरान्तर्विबुधारयः।\nप्रदोषे मुदिता भूत्वा चेरुर्मन्‌मथचारताम्।। १३९.१४ ।।"
  },
  {
    "text": "मुहुर्मुक्तोदयो भ्रान्त उदयाग्रं महामणिः\nतमांस्युत्सार्य भगवांश्चंद्रो जृम्भति सोऽम्बरम्।। १३९.१५ ।।"
  },
  {
    "text": "कुमुदालङ्‌कृते हंसो यथा सरसि विस्तृते।\nसिंहो यथा चोपविष्टो वैढूर्यशिखरे महान्।। १३९.१६ ।।"
  },
  {
    "text": "विष्णोर्यथा च विस्तीर्णे हारश्चोरसि संस्थितः।\nतथावगाढे नभसि चन्द्रो त्रिनयनोद्भवः।।\nभ्राजते भ्राजयन् लोकान् सृजत् ज्योत्स्नारसं बलात्।। १३९.१७ ।।"
  },
  {
    "text": "शीतांशावुदिते चन्द्रे ज्योत्स्नापूर्णेपुरे सुराः।\nप्रदोषे ललितं चक्रुर्गृहमात्मनमेव च।। १३९.१८ ।।"
  },
  {
    "text": "रथ्यासु राजमार्गेषु प्रासादेषु गृहेषु च।\nदीपाश्चम्पकपुष्पाभा नाल्पस्नेहप्रदीपिताः।।\nतदा मठेषु ते दीपाः स्नेहपूर्णाः प्रदीपिताः।। १३९.१९ ।।"
  },
  {
    "text": "गृहाणि वसुमन्त्येषां सर्वरत्नमयानि च।\nज्वलतो दीपयन्दीपान् चन्द्रोदयमिव ग्रहाः।। १२९.२० ।।"
  },
  {
    "text": "चन्द्रांशुभिर्भासमानमन्तर्दीपैः सुदीपितम्।\nउपद्रवैः कुलमिव पीयते त्रिपुरे तमः।। १३९.२१ ।।"
  },
  {
    "text": "तस्मिन् पुरे वै तरुणप्रदोषे चन्द्राट्टहासे तरुणप्रदोषे।\nरत्यर्थिनो वै दनुजा गृहेषु सहाङ्गनाभिः सुचिरं विरेमुः।। १३९.२२ ।।"
  },
  {
    "text": "विनोदिता ये तु वृषध्वजस्य पञ्चेषवस्ते मकरध्वजेन।\nतत्रासुरेष्वासुरपुङ्गवेषु स्वाङ्गाङ्गनाः स्वेदयुता बभूवुः।। १३९.२३ ।।"
  },
  {
    "text": "कलप्रलापेषु च दानवीनां वीणाप्रलापेषु च मूर्च्छितांस्तु।\nमत्तप्रलापेषु च कोकिलानां स चापबाणो मदनो ममन्थ।। १३९.२४ ।।"
  },
  {
    "text": "तमांसि नैशानि द्रुतं निहत्य ज्योत्स्ना वितानेन जगद्वितत्य।\nखे रोहिणीं ताञ्च प्रियां समेत्य चन्द्रः प्रभाभिः कुरुतेऽधिराज्यम्।। १३९.२५ ।।"
  },
  {
    "text": "स्थित्वैव कान्तस्य तु पादमूले काचिद्वरस्त्रीस्वकपोलमूले।\nधत्ते विशोकं रुदती करोति तेनाननं स्वं समलङ्करोति।। १३९.२६ ।।"
  },
  {
    "text": "द्रृष्ट्वाननं मण्डलदर्पणस्थं महाप्रभा मे मुखजेति जप्त्वा।\nस्मृत्वा वरङ्गीरमणेरितानि तेनैव भावेन रतीमवाप।। १३९.२७ ।।"
  },
  {
    "text": "रोमाञ्चितैर्गात्रवरैर्युवभ्यो रतानुरागाद्रमणेन चान्याः।\nस्वयं द्रुतं यान्ति मदाभिभूताः क्षपा यथा चार्क्कदिनावसाने।। १३९.२८ ।।"
  },
  {
    "text": "पेपीयते चातिरसानुविद्धा विमार्गितान् या च प्रियं प्रसन्ना।\nकाचित्प्रियस्यातिचिरात्प्रसन्ना आसीत्प्रलापेषु च सम्प्रसन्ना।। १३९.२९ ।।"
  },
  {
    "text": "गोशीर्षयुक्तैर्हरिचन्दनैश्च पङ्काङ्किताक्षीरधरा सुरीणाम्।\nमनोज्ञरूपा रुचिरा बभूवुः पूर्णामृतस्येव सुवर्णकुम्भाः।। १३९.३० ।।"
  },
  {
    "text": "क्षताधरोष्ठा द्रुतदोषरक्ता ललन्ति दैत्या दयितासु रक्ताः।\nतन्त्रीप्रलापा स्त्रिपुरेषु रक्ताः स्त्रीणां प्रलापेषु पुनर्विरक्ताः।। १३९.३१ ।।"
  },
  {
    "text": "क्वचित् प्रवृत्तं मधुराभिगानं कामस्य बाणैः सुकृतं निधानम्।\nआपानभूमीषु सुखप्रमेयं गेयं प्रवृत्तन्त्वत साधयन्ति।। १३९.३२ ।।"
  },
  {
    "text": "गेयं प्रवृत्तं त्वथ शोधयन्ति केचित् प्रियां तत्र च साधयन्ति।\nकेचित्‌ प्रियां सम्प्रति बोधयन्ति सम्बुध्य सम्बुध्य च रामयन्ति।। १३९.३३ ।।"
  },
  {
    "text": "चूतप्रसूनप्रभवः सुगन्धः सूर्ये गते वै त्रिपुरे बभूव।\nसमर्मरी नूपुरमेखलानां शब्दश्च सम्बाधति कोकिलानाम्।। १३९.३४ ।।"
  },
  {
    "text": "प्रियावगूढा दयितोपगूढा काचित्प्ररूढाङ्गरुहापि नारी।\nसुचारुबाष्पाङ्कुरपल्लवानां नवाम्बुसिक्ता इव भूमिरासीत्।। १३९.३५ ।।"
  },
  {
    "text": "शशाङ्कपादैरुपशोभितेषु प्रासादवर्येषु वराङ्गनानाम्।\nपानेन खिन्नादयितातिवेलङ्कपोलमाघ्रासि च किं ममेदम्।। १३९.३६ ।।"
  },
  {
    "text": "आरोह मे श्रोणिमिमां विशालां पीनोन्नताङ्काञ्चनमेखलाढ्याम्।। १३९.३७ ।।"
  },
  {
    "text": "रथ्यासु चन्द्रोदयभासितासु सुरेन्द्रमार्गेषु च विस्तृतेषु।\nदैत्याङ्गना यूथगता विभान्ति तारा यथा चन्द्रमसो दिवान्ते।। १३९.३८ ।।"
  },
  {
    "text": "घण्टाट्टहासेषु च चामरेषु प्रेङ्खासु चान्यामदलोलभावात्।।\nसन्दोलयन्ते कलसम्प्रहासाः प्रोवाच काञ्चीगुण-सूक्ष्मनादा।। १३९.३९ ।।"
  },
  {
    "text": "अम्लानमालान्वितसुन्दरीणाम् पर्याय एषोऽस्ति च हर्षितानाम्।\nश्रूयन्ति वाचः कलधौतकल्पा वापीषु चान्ये कलहंसशब्दाः।। १३९.४० ।।"
  },
  {
    "text": "काञ्चीकलापश्च सहाङ्गरागः प्रेङ्खासुत-द्रासकृताश्च भावाः।\nछिन्दन्ति तासामसुराङ्गनानाम् प्रियालयान्मन्मथमार्गणानाम्।। १३९.४१ ।।"
  },
  {
    "text": "चित्राम्बरश्चोद्धृतकेशपाशः सन्दोल्यमानः शुशुभेऽसुरीणाम्।\nसुचारुवेषाभरणैरुपेतस्तारागणैर्ज्योतिरिवास चन्द्रः।। १३९.४२ ।।"
  },
  {
    "text": "सन्दोलनादुच्छसितैश्चिन्नसूत्रैः कालीभ्रष्टैर्मणिभिर्विप्रकीर्णैः।\nदोलाभूमिस्तैर्विचित्रा विभाति चन्द्रस्य पार्श्वोपगतैर्विचित्रा।। १३९.४३ ।।"
  },
  {
    "text": "सचन्द्रिके सोपवने प्रदोषे रुतेषु वृन्देषु च कोकिलानाम्।\nशरव्ययं प्राप्य पुरेऽसुराणां प्रक्षीणवाणो मदनश्चचार।। १३९.४४ ।।"
  },
  {
    "text": "इति तत्र पुरेऽभविष्यतां सपदि हि पश्चिमकौमुदी तदासीत्।\nरणशिरसि पराभविष्यतां वै भवतुरगैः कृतसङ्क्षया अरीणाम्।। १३९.४५ ।।"
  },
  {
    "text": "चन्द्रोऽथकुन्दकुसुमाकरहारवर्णो ज्योत्स्ना वितान रहितोऽभ्र समानवर्णः।\nविच्छायतां हि समुपेत्य न भाति तद्वद्भाग्यक्षये धनपतिश्च नरो विवर्णः।। १३९.४६ ।।"
  },
  {
    "text": "चन्द्रप्रभामरुणसारथिनाभिभूय सन्तप्तकाञ्चनरथाङ्गसमानबिम्बः।\nस्थित्वोदयाग्रमुकुटे बहुरेव सूर्य्यो भात्यम्बरे तिमिरतोयवहान्तरिष्यन्।। १३९.४७।।"
  }
]
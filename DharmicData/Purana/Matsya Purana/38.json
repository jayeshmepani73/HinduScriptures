[
  {
    "text": "ययात्यष्टकसम्वादवर्णनम्।"
  },
  {
    "text": "ययातिरुवाच।\nअहं ययातिर्नहुषस्य पुत्रः पूरो पिता सर्वभूतावमानात्।\nप्रभ्रंशितोऽहं सुरसिद्धलोकात् परिच्युतः प्रपताम्यल्पपुण्यः।। ३८.१ ।।"
  },
  {
    "text": "अहं हि पूर्वो वयसा भवद्भ्य स्तेनाभिवादं भवतां प्रयुञ्जे।\nयो विद्यया तपसा जन्मना वा वृद्धः स वै सम्भवति द्विजानाम्।। ३८.२ ।।"
  },
  {
    "text": "अष्टक उवाच।\nअवदीस्त्वं वयसास्मि वृद्ध इति वै राजन्नधिकः कथञ्चित्।\nयो वै विद्वांस्तपसा च वृद्धः स एव पूज्यो भवति द्विजानाम्।। ३८.३ ।।"
  },
  {
    "text": "ययातिरुवाच।\nप्रतिकूलं कर्म्मणां पापमाहुस्तद्वर्तिनां प्रवणं पापलोकम्।\nसन्तो सतो नानुवर्तन्त ते वै यदात्मनैषां प्रतिकूलवादी।। ३८.४ ।।"
  },
  {
    "text": "अभूद्धनं मे विपुलं महद्वै विचेष्टमानोऽधिगन्ता तदस्मि।\nएवं प्रधार्य्यात्महिते निविष्टो यो वर्तते सविजानाति धीरः।। ३८.५ ।।"
  },
  {
    "text": "नानाभावा बहवो जीवलोके दैवाधीना नष्टचेष्टाधिकाराः।\nतत्तत् प्राप्य न विहन्येन धीरो दिष्टं बलीय इति मत्वात्मबुध्या।। ३८.६ ।।"
  },
  {
    "text": "सुखं हि जन्तुर्यदिवापि दुःखं दैवाधीनं विन्दन्ति नात्मशक्त्या।\nतस्मादिष्टं बलवन्मन्यमानो न संज्वरेन्नापि हृष्येत् कदाचित्।। ३८.७ ।।"
  },
  {
    "text": "भवेन मुह्याम्यष्टकाहं कदाचित् सन्तापो मे मानसो नास्ति कश्चित्\nधाता यथा मां विदधाति लोके ध्रुवं तथाहं भवितेति मत्वा।। ३८.८ ।।"
  },
  {
    "text": "संस्वेदजा ह्यण्डजा ह्युद्भिदश्च सरीसृपाः कृमयोऽप्यप्सु मत्स्याः।\nतथाश्मानस्तृणकाष्ठञ्च सर्वं दिष्टक्षये स्वां प्रकृतिं भजन्ते।। ३८.९ ।।"
  },
  {
    "text": "अनित्यतां सुखदुःखस्य बुध्वा कस्मात्सन्तापमष्टकाहं भजेयम्।\nकिं कुर्य्यां वै किञ्च कृत्वा न तप्ये तस्मात्सन्तापं वर्जयाम्यप्रमत्तः।। ३८.१०।।"
  },
  {
    "text": "शौनक उवाच।\nएवं ब्रुवाणं नृपतिं ययातिमथाष्टकः पुनरेवान्वपृच्छत्।\nमातामहं सर्वगुणोपपन्नं यत्र स्थितं स्वर्गलोके यथावत्।। ३८.११ ।।"
  },
  {
    "text": "अष्टक उवाच।\nये ये लोकाः पार्थिवेन्द्रप्रधाना स्त्वया भुक्ता यञ्च कालं यथा च।\nतन्मे राजन् ब्रूहि सर्वं यथावत् क्षेत्रज्ञवद् भाषसे त्वं हि धर्मम्।। ३८.१२ ।।"
  },
  {
    "text": "ययातिरुवाच।\nराजाहमासन्त्विह सार्वभौमस्ततो लोकान् महतश्चार्जयं वै।\nतत्राव संवर्षसहस्रमात्रं ततो लोकान् परमानभ्युपेतः।। ३८.१३ ।।"
  },
  {
    "text": "ततः पुरीं पुरुहूतस्य रम्यां सहस्रद्वारां शतयोजनान्ताम्।\nअध्यावसं वर्षसहस्रमात्रं ततो लोकान् परमानभ्युपेतः।। ३८.१४ ।।"
  },
  {
    "text": "ततो दिव्यमजरं प्राप्यलोकं प्रजापतेर्लोकपतेर्दुरापम्।\nतत्रावसं वर्षसहस्रमात्रं ततो लोकान् परमानभ्युपेतः।। ३८.१५ ।।"
  },
  {
    "text": "देवस्य देवस्य निवेशने च विजित्य लोकान् न्यवसं यथेष्टम्।\nसंपूज्यमानस्त्रिदशैः समस्तै स्तुल्य प्रभावद्युतिरीश्वराणाम्।। ३८.१६ ।।"
  },
  {
    "text": "तथा वसन्नन्दनकामरूपी संवत्सराणामयुतं शतानाम्।\nसहाप्सरोभिर्विचरन् पुण्यगन्धान् पश्यन्नगान् पुष्पितांश्चारुरूपान्।। ३८.१७ ।।"
  },
  {
    "text": "तत्र स्थितं मां देवसुखेषु सक्तं कालेऽतीते महति ततोऽतिमात्रम्।\nदूतो देवानामब्रवीदुग्ररूपो ध्वंसेत्युच्चैस्त्रिः प्लुतेन स्वरेण।। ३८.१८ ।।"
  },
  {
    "text": "एतावन्मे विदितं राजसिंह ततो भ्रष्टोऽहं नन्दनात् क्षीणपुण्यः।\nवाचोऽश्रौषञ्चान्तरिक्षे सुराणामनुक्रोशाच्छोचतां मां नरेन्द्र।। ३८.१९ ।।"
  },
  {
    "text": "अकस्माद्वै क्षीणपुण्यो ययातिः पतत्यसौ पुण्यकृत् पुण्यकीर्त्तिः।\nतानब्रुवं पतमानस्तदाहं सतां मध्ये निपतेयं कथन्नु।। ३८.२० ।।"
  },
  {
    "text": "तैराख्यातां भवतां यज्ञभूमिं समीक्ष्य चैनामहमागतोऽस्मि।\nहविर्गन्धैर्दर्शितां यज्ञभूमिं धूमापाङ्गं परिगृह्य प्रतीताम्।। ३८.२१ ।।"
  }
]
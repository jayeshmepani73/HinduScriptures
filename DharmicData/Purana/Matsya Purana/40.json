[
  {
    "text": "ययात्यष्टकसम्वादवर्णनम्।"
  },
  {
    "text": "अष्टक उवाच।\nचरन् गृहस्थः कथमेति देवान् कथं भिक्षः कथमाचार्य्यकर्म्मा।\nवानप्रस्थः सत्पथे सन्निविष्टो बहून्यस्मिन् संप्रति वेदयन्ति।। ४०.१ ।।"
  },
  {
    "text": "ययातिरुवाच।\nआहूताध्यायी गुरुकर्मसु चोद्यतः पूर्वोत्थायी चरमञ्चाथशायी।\nमृदुर्दान्तो धृतिमानप्रमत्तः स्वाध्यायशीलः सिद्ध्यति ब्रह्मचारी।। ४०.२ ।।"
  },
  {
    "text": "धर्मागतं प्राप्य धनं यजेत दद्यात्सदैवातिथीन् भोजयेच्च।\nअनाददानश्च परैरदत्तं सैषा गृहस्थोपनिषत् पुराणी।। ४०.३ ।।"
  },
  {
    "text": "स्ववीर्य्यजीवी वृजिनान्निवृत्तो दाता परेभ्यो न परोपतापी।\nताद्रृङ्मुनिः सिद्धिमुपैति मुख्या वसन्नरण्ये नियताहारचेष्टः।। ४०.४ ।।"
  },
  {
    "text": "अशिल्पजीवी विगृहश्च नित्यं जितेन्द्रियः सर्वतो विप्रमुक्तः।\nअनोकशायी लघु लिप्समान श्चरन् देशामेकाम्वरः स भिक्षुः।। ४०.५ ।।"
  },
  {
    "text": "रात्र्या यया चाभिरताश्च लोका भवन्ति कामाभिजिताः सुखेन च।\nतामेव रात्रिं प्रयतेत विद्वानरण्यसंस्थो भवितुं यतात्मा।। ४०.६ ।।"
  },
  {
    "text": "दशैव पूर्वान् दश चापरांस्तु ज्ञातींस्तथात्मानमथैकविंशम्।\nअरण्यवासी सुकृतं दधाति मुक्त्वा त्वरण्ये स्वशरीरधातून्।। ४०.७ ।।"
  },
  {
    "text": "अष्टक उवाच।\nकतिस्विद्देवमुनयो मौनानि कति चाप्युत।\nभवन्तीति तदाचक्ष्व श्रोतुमिच्छामहे वयम्।। ४०.८ ।।"
  },
  {
    "text": "ययातिरुवाच।\nअरण्ये वसतो यस्य ग्रामो भवति पृष्ठतः।\nग्रामे वा वसतोऽरण्यं स मुनिः स्याज्जनाधिप।। ४०.९ ।।"
  },
  {
    "text": "अष्टक उवाच।\nकथं स्विद्वसतोऽरण्ये ग्रामो भवति पृष्ठतः।\nग्रामे वा वसतोऽरण्यं कथं भवति पृष्ठतः।। ४०.१० ।।"
  },
  {
    "text": "ययातिरुवाच।\nन ग्राम्यमुपयुञ्जीत य आरण्यो मुनिर्भवेत्।\nतथास्य वसतोऽरण्ये ग्रामो भवति पृष्ठतः।। ४०.११ ।।"
  },
  {
    "text": "अनग्निरनिकेतश्चाप्यगोत्रचरणो मुनिः।\nकौपीनाच्छादनं यावत्तावदिच्छेच्च चीवरम्।। ४०.१२ ।।"
  },
  {
    "text": "यावत्प्राणाधिसन्धानं तावदिच्छेच्च भोजनम्।\nतदास्य वसतो ग्रामेऽरण्यं भवति पृष्ठतः।। ४०.१३ ।।"
  },
  {
    "text": "यस्तुकामान् परित्यज्य त्यक्तकर्मा जितेन्द्रियः।\nआतिष्ठेत मुनिर्मौनं सलोके सिद्धिमाप्नुयात्।। ४०.१४ ।।"
  },
  {
    "text": "धौतदन्तं कृत्तनखं सदा स्नातमलङ्कृतम्।\nअसितं सितकर्मस्थं कस्तन्नार्चितुमर्हति।। ४०.१५ ।।"
  },
  {
    "text": "तपसाकर्शितः क्षामः क्षीण मांसास्थिशोणितः।\nयदा भवति निर्द्वन्द्वो मुनिमौनं समास्थितः।। ४०.१६ ।।"
  },
  {
    "text": "अथलोकमिमं जित्वा लोकञ्चापि जयेत्परम्।\nआस्येन तु यदाहारं गोवन्मृगयते मुनिः ।\nअथास्य लोकः सर्वो यः सोऽमृतत्वाय कल्पते।। ४०.१७ ।।"
  }
]
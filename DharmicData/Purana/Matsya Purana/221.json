[
  {
    "text": "दैवे पुरुषकारे च किं ज्याय्य इति मनुप्रश्ने मत्स्योत्तरम्।"
  },
  {
    "text": "मनुरुवाच।\nदैवे पुरुषकारे च किं ज्यायस्तद् ब्रवीहि मे।\nअत्र मे संशयो देव! च्छेतुमर्हस्य शेषतः ।।  २२१.१ ।।"
  },
  {
    "text": "मत्स्य उवाच।\nत्वमेव कर्म दैवाख्यं विद्धि देहान्तरार्जितम्।\nतस्मात्पौरुषमेवेह श्रेष्ठमाहुर्मनीषिणः ।।  २२१.२ ।।"
  },
  {
    "text": "प्रतिकूलन्तथा दैवं पौरुषेण विहन्यते।\nमङ्गलाचार युक्तानां नित्यमुत्थान शालिनाम् ।।  २२१.३ ।।"
  },
  {
    "text": "येषां पूर्वकृतं कर्म सात्विकं मनुजोत्तम!।\nपौरुषेण विना तेषां केषाञ्चिद्दृश्यते फलम् ।।  २२१.४ ।।"
  },
  {
    "text": "कर्मणा प्राप्यते लोके राजसस्य तथा फलम्।\nकृच्छ्रेण कर्मणा विद्धि तामसस्य तथा फलम् ।।  २२१.५ ।।"
  },
  {
    "text": "पौरुषेणाप्यते राजन्! प्रार्थितव्यं फलं नरैः।\nदैवमेव विजानन्ति नराः पौरुषवर्जिताः ।।  २२१.६ ।।"
  },
  {
    "text": "तस्मात्त्रिकालं संयुक्तं दैवन्तु सफलं भवेत्।\nपौरुषं दैवसम्पत्त्या काले फलति पार्थिव!।  २२१.७ ।।"
  },
  {
    "text": "दैवं पुरुषकारश्च कालश्च पुरुषोत्तम!।\nत्रयमेतन्मनुष्यस्य पिण्डितं स्यात् फलावहम् ।।  २२१.८ ।।"
  },
  {
    "text": "कृष्टि वृष्टि समा योगा दृश्यन्ते फलसिद्धयः।\nतास्तु काले प्रदृश्यन्ते नैव काले कथञ्चन ।।  २२१.९ ।।"
  },
  {
    "text": "तस्मात्सदैव कर्तव्यं सधर्मं पौरुषं नरैः।\nविपत्तावपि यस्येह परलोके ध्रुवं फलम् ।।  २२१.१० ।।"
  },
  {
    "text": "नालसाः प्राप्नुवन्त्यर्थान् न च दैवपरायणाः।\nतस्मात्सर्वप्रयत्नेन आचरेद्धर्ममुत्तमम् ।।  २२१.११ ।।"
  },
  {
    "text": "त्यक्त्वाऽलसान् दैवपरान् मनुष्यानुत्थानयुक्तान् पुरुषान् हि लक्ष्मीः।\nअन्विष्य यत्नाद् वृणुयान्नृपेन्द्र! तस्मात्सदोत्थानवता हि भाव्यम् ।।  २२१.१२ ।।"
  }
]
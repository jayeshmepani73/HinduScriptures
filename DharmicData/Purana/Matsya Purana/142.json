[
  {
    "text": "चतुर्युगमानवर्णनम्।"
  },
  {
    "text": "ऋषय ऊचुः।\nचतुर्युगानि यानि स्युः पूर्वे स्वायम्भुवेऽन्तरे।\nएषां निसर्गं संख्याञ्च श्रोतुमिच्छाम विस्तरात्।। १४२.१ ।।"
  },
  {
    "text": "सूत उवाच।\nएतच्चतुर्युगं त्वेवं तद्वक्ष्यामि निबोधत।\nतत्प्रमाणं प्रसंख्याय विस्तराच्चैव कृत्स्नशः।। १४२.२ ।।"
  },
  {
    "text": "लौकिकेन प्रमाणेन निष्पाद्याब्दन्तु मानुषम्।\nतेनापीह प्रसंख्याय वक्ष्यामि तु चतुर्यगम्।। १४२.३ ।।"
  },
  {
    "text": "काष्ठा निमेषा दश पञ्च चैव त्रिंशच्च काष्ठाङ्गणयेत् कलान्तु।\nत्रिंशत्कलाश्चैव भवेन् मुहूर्तस्तैस्त्रिंशता रात्र्यहनी समेते।। १४१.४ ।।"
  },
  {
    "text": "अहोरात्रे विभजते सूर्यो मानुषलौकिके।\nरात्रिः स्वप्नाय भूतानाञ्चेष्टायै कर्म्मणामहः।। १४२.५ ।।"
  },
  {
    "text": "पित्र्ये रात्र्यहनी मासः प्रविभागस्तयोः पुनः।\nकृष्णपक्षस्त्वहस्तेषां शुक्लः स्वप्नाय शर्वरी।। १४२.६ ।।"
  },
  {
    "text": "त्रिंशद्ये मानुषा मासाः पैत्रो मासः स उच्यते।\nशतानि त्रीणि मासानां षष्ठ्या चाभ्यधिकानि तु।।"
  },
  {
    "text": "पैत्रः संवत्सरो ह्येष मानुषेण विभाव्यते।। १४२.७ ।।\nमानुषेणैव मानेन वर्षाणां यच्छतं भवेत्।"
  },
  {
    "text": "पितॄणां तानि वर्षाणि संख्यातानि तु त्रीणि वै।\nदश च ह्यधिका मासाः पितृसंख्येह कीर्तिताः।। १४२.८ ।।"
  },
  {
    "text": "लौकिकेन प्रमाणेन अब्दो यो मानुषः स्मृतः।\nएतद्दिव्यमहोरात्रमित्येषा वैदिकी श्रुतिः।। १४२.९ ।।"
  },
  {
    "text": "दिव्ये रात्र्यहनी वर्षं प्रविभागस्तयोः पुनः।\nअहस्तु यदुदक् चैव रात्रिर्या दक्षिणायनम्।।\nएते रात्र्यहनी दिव्ये प्रसंख्याते तयोः पुनः।। १४२.१० ।।"
  },
  {
    "text": "त्रिंशद्यानि तु वर्षाणि दिव्यो मासस्तु स स्मृतः।\nमानुषाणां शतं यच्च दिव्या मासास्त्रयस्तु वै।\nतथैव सह संख्यातो दिव्य एष विधिः स्मृतः।। १४२.११ ।।"
  },
  {
    "text": "त्रीणि वर्षशतान्येवं षष्टिवर्षस्तथैव च।\nदिव्यः सम्वत्सरोह्येष मानुषेण प्रकीर्तितः।। १४२.१२ ।।"
  },
  {
    "text": "त्रीणि वर्षसहस्राणि मानुषेण प्रमाणतः।\nत्रिंशदन्यानि वर्षाणि स्मृतः सप्तर्षिवत्सरः।। १४२.१३ ।।"
  },
  {
    "text": "नव यानि सहस्राणि वर्षाणां मानुषाणि च।\nवर्षाणि नवतिश्चैव ध्रुवसम्वत्सरः स्मृतः।।\nषट्‌त्रिंशत्तु सहस्राणि वर्षाणां मानुषाणि च।। १४२.१४ ।।"
  },
  {
    "text": "षष्टिश्चैव सहस्राणि संख्यातानि तु संख्यया।\nदिव्यं वर्षसहस्रन्तु प्राहुः संख्याविदो जनाः।। १४२.१५ ।।"
  },
  {
    "text": "इत्येतद्रृषिभिर्गीतं दिव्यया संख्यया द्विजाः।\nदिव्येनैव प्रमाणेन युगसंख्या प्रकल्पिता।। १४२.१६ ।।"
  },
  {
    "text": "चत्वारि भारते वर्षे युगानि ऋषयोऽब्रुवन्।\nकृतत्रेता द्वापरञ्च कलिश्चैवं चतुर्युगम्।। १४२.१७ ।।"
  },
  {
    "text": "पूर्वं कृतयुगं नाम ततस्त्रेताभिधीयते।\nद्वापरञ्च कलिश्चैव युगानि परिकल्पयेत्।। १४२.१८ ।।"
  },
  {
    "text": "चत्वार्याहुः सहस्राणि वर्षाणां तत् कृतं युगम्।\nतस्य तावच्छती सन्ध्या सन्ध्यांशश्च तथाविधः।। १४२.१९ ।।"
  },
  {
    "text": "इतरेषु ससन्ध्येषु ससन्ध्यांशेषु च त्रिषु।\nएकपादे निवर्तन्ते सहस्रणि शतानि च।। १४२.२० ।।"
  },
  {
    "text": "त्रेता त्रीणि सहस्राणि युगसंख्याविदो विदुः।\nतस्यापि त्रिशती सन्ध्या सन्ध्यांशः सन्ध्यया समः।। १४२.२१ ।।"
  },
  {
    "text": "द्वे सहस्रे द्वापरन्तु सन्ध्यांशौ तु चतुः शतम्।\nसहस्रमेकं वर्षाणां कलिरेव प्रकीर्तितः।"
  },
  {
    "text": "द्वेशते च तथान्ये च सन्ध्या सन्ध्यांशयोः स्मृते।। १४२.२२ ।।\nएषा द्वादशसाहस्री युगसंख्या तु संज्ञिका।"
  },
  {
    "text": "कृतत्रेता द्वापरञ्च कलिश्चेति चतुष्टयम्।। १४२.२३ ।।\nतत्र सम्वत्सराः सृष्टा मानुषास्तान्निबोधत।"
  },
  {
    "text": "नियुतानि दश द्वे च पञ्च चैवात्र संख्यया।।\nअष्टाविंशत्सहस्राणि कृतं युगमथोच्यते।। १४२.२४ ।।"
  },
  {
    "text": "प्रयुतन्तु तथा पूर्णं द्वे चान्ये नियुते पुनः।\nषण्णवतिसहस्राणि संख्या तानि च संख्यया।। १४२.२५ ।।"
  },
  {
    "text": "त्रेतायुगस्य संख्यैषा मानुषेण तु संज्ञिता।\nअष्टौ शतसहस्राणि वर्षाणां मानुषाणि तु।।\nचतुः षष्टिसहस्राणि वर्षाणां द्वापरं युगम्।। १४२.२६ ।।"
  },
  {
    "text": "चत्वारि नियुतानि स्युर्वर्षाणि तु कलिर्युगम्।\nद्वात्रिंशच्च तथान्यानि सहस्राणि तु संख्यया।\nएतत्कलियुगं प्रोक्तं मानुषेण प्रमाणतः।। १४२.२७ ।।"
  },
  {
    "text": "एषा चतुर्युगावस्था मानुषेण प्रकीर्तिता।\nचतुर्युगस्य संख्याता सन्ध्या सन्ध्यांशकैः सह।। १४२.२८ ।।"
  },
  {
    "text": "एषा चतुर्युगाख्या तु साधिका त्वेकसप्ततिः।\nकृतत्रेतादियुक्ता सा मनोरन्तरमुच्यते।। १४२.२९ ।।"
  },
  {
    "text": "मन्वन्तरस्य संख्या तु मानुषेण निबोधत।\nएकत्रिंशत्तथाकोट्य संख्याताः संख्यया द्विजैः।। १४२.३० ।।"
  },
  {
    "text": "तथा शतसहस्राणि दशचान्यानि भागशः।\nसहस्राणि ते द्वात्रिंशच्छतान्यष्टाधिकानि च।। १४२.३१ ।।"
  },
  {
    "text": "अशीतिश्चैव वर्षाणि मासाश्चैवाधिकास्तु षट्।\nमन्वन्तरस्य संख्यैषा मानुषेण प्रकीर्तिता।। १४२.३२ ।।"
  },
  {
    "text": "दिव्येन च प्रमाणेन प्रवक्ष्याम्यन्तरं मनोः।\nसहस्राणां शतान्याहुः स च वै परिसंख्यया।। १४२.३३ ।।"
  },
  {
    "text": "चत्वारिंशत् सहस्राणि मनोरन्तरमुच्यते।\nमन्वन्तरस्य कालस्तु युगैः सह प्रकीर्तितः।। १४२.३४ ।।"
  },
  {
    "text": "एषा चतुर्युगाख्या तु साधिका ह्येकसप्ततिः।\nक्रमेण परिवृत्ता सा मनोरन्तरमुच्यते।। १४२.३५ ।।"
  },
  {
    "text": "एतच्चतुर्दशगुणं कल्पमाहुस्तु तद्विदः।\nततस्तु प्रलयः कृत्स्नः स तु संप्रलयो महान्।। १४२.३६ ।।"
  },
  {
    "text": "कल्पप्रमाणो द्विगुणो यथा भवति संख्यया।\nचतुर्युगाख्या व्याख्याता कृतं त्रेतायुगञ्च वै।। १४२.३७ ।।"
  },
  {
    "text": "त्रेतासृष्टिं प्रवक्ष्यामि द्वापरं कलिमेव च।\nयुगपत्समवेतौ द्वौ द्विधा वक्तुं न शक्यते।। १४२.३८ ।।"
  },
  {
    "text": "क्रमागतं मयाप्येतत्तुभ्यं नोक्तं युगद्वयम्।\nऋषिवंशप्रसङ्गेन व्याकुलत्वात्तथा क्रमात्।। १४२.३९ ।।"
  },
  {
    "text": "नोक्तं त्रेतायुगे शेषं तद्वक्ष्यामि निबोधत।\nअथ त्रेतायुगस्यादौ मनुः सप्तर्षयश्च ये।।\nश्रौतस्मार्तं ब्रुवन्धर्मं ब्रह्मणा तु प्रचोदिताः।। १४२.४० ।।"
  },
  {
    "text": "दाराग्निहोत्रसम्बन्धं ऋग्यजुः सामसंहिताः।\nइत्यादिबहुलं श्रौतं धर्मं सप्तर्षयोऽब्रुवन्।। १४२.४१ ।।"
  },
  {
    "text": "परम्परागतं धर्मं स्मार्तत्वाचारलक्षणम्।\nवर्णाश्रमाचारयुक्तं मनुः स्वायम्भुवोऽब्रवीत्।। १४२.४२ ।।"
  },
  {
    "text": "सत्येन ब्रह्मचर्येण श्रुतेन तपसा तथा।\nतेषां सुतप्ततपसा मार्गेणानुक्रमेण ह।। १४२.४३ ।।"
  },
  {
    "text": "सप्तर्षीणां मनोश्चैव आदौ त्रेतायुगे ततः।\nअबुद्धिपूर्वकं तेन सकृत् पूर्वकमेव च।। १४२.४४ ।।"
  },
  {
    "text": "अभिवृत्तास्तु ते मन्त्रा दर्शनैस्तारकादिभिः।\nआदिकल्पे तु देवानां प्रादुर्भूतास्तु ते स्वयम्।। १४२.४५ ।।"
  },
  {
    "text": "प्रमाणेष्वथ सिद्धानामन्येषाञ्च प्रवर्तते।\nमन्त्रयोगो व्यतीतेषु कल्पेष्वथ सहस्रशः।\nते मन्त्रा वै पुनस्तेषां प्रतिमायामुपस्थिताः।। १४२.४६ ।।"
  },
  {
    "text": "ऋचो यजूंषि सामानि मन्त्राश्चाथर्वणास्तु ये।\nसप्तर्षिभिश्च ये प्रोक्ताः स्मार्त्तन्तु मनुरबवीत्।। १४२.४७ ।।"
  },
  {
    "text": "त्रेतादौ संहिता वेदाः केवलं धर्म्मसेतवः।\nसंरोधादायुषश्चैव व्यस्यन्ते द्वापरे च ते।।\nऋषयस्तपसा वेदानहोरात्रमधीयत।। १४२.४८ ।।"
  },
  {
    "text": "अनादिनिधना दिव्याः पूर्वं प्रोक्ताः स्वयम्भुवा।\nस्वधर्म्मसंवृताः साङ्गा यथा धर्मं युगे युगे।\nविक्रियन्ते स्वधर्म्मन्तु वेदवादाद्यथायुगम्।। १४२.४९ ।।"
  },
  {
    "text": "आरम्भयज्ञः क्षत्रहविर्यज्ञा विशः स्मृताः।\nपरिचारयज्ञाः शूद्राश्च जपयज्ञाश्च ब्राह्मणाः।। १४२.५० ।।"
  },
  {
    "text": "ततः समुदिता वर्णास्त्रेतायां धर्म्मशालिनः।\nक्रियावन्तः प्रजावन्तः समृद्धिसुखिनश्च वै।। १४२.५१ ।।"
  },
  {
    "text": "ब्राह्मणैश्च विधीयन्ते क्षत्रियाः क्षत्रियैर्विशः।\nवैश्यान् शूद्रानुवर्तन्ते शूद्रान् परमनुग्रहात्।। १४२.५२ ।।"
  },
  {
    "text": "शुभाः प्रकृतयस्तेषां दर्मा वर्णाश्रमाश्रयाः।\nसङ्कल्पितेन मनसा वाचा वा हस्तकर्म्मणा।।\nत्रेतायुगे ह्यविकले कर्मारम्भः प्रसिध्यति।। १४२.५३ ।।"
  },
  {
    "text": "आयुरूपं बलं मेधा आरोग्यं धर्म्मशीलता।\nसर्वसाधारणं ह्येतदासीत्त्रेतायुगे तु वै।। १४२.५४ ।।"
  },
  {
    "text": "वर्णाश्रमव्यवस्थानमेषां ब्रह्म तथा करोत्।\nसंहिताश्च तथा मन्त्रा आरोग्यं धर्मशीलता।। १४२.५५ ।।"
  },
  {
    "text": "संहिताश्च तथा मन्त्रा ऋषिभिर्ब्रह्मणः सुतैः।\nयज्ञः प्रवर्तितश्चैव तदा ह्येव तु दैवतैः।। १४२.५६ ।।"
  },
  {
    "text": "यामै शुक्लैर्जयैश्चैव सर्वसाधनसंभृतैः।\nविश्वसृड्भिस्तथा सार्द्धं देवेन्द्रेण महौजसाः।।\nस्वायम्भुवेन्तरे देवैस्ते यज्ञाः प्राक्‌प्रवर्तिताः।। १४२.५७ ।।"
  },
  {
    "text": "सत्यं जपस्तपोदानां पूर्वं धर्मोऽयमुच्यते।\nयदा धर्म्मस्य ह्रसते शाखा धर्म्मस्य वर्द्धते।। १४२.५८ ।।"
  },
  {
    "text": "जायन्ते च तदा शूरा आयुष्मन्तो महाबलाः।\nन्यस्तदण्डा महायोगा यज्वानो ब्रह्मवादिनः।। १४२.५९ ।।"
  },
  {
    "text": "पद्मपत्रायताक्षाश्च पृथुवक्त्रः सुसंहताः।\nसिंहोरस्का महासत्वा मत्तमातङ्गगामिनः।। १४२.६० ।।"
  },
  {
    "text": "महाधनुर्द्धराश्चैव त्रेतायां चक्रवर्त्तिनः।\nसर्वलक्षणपूर्णास्ते न्यग्रोधपरिमण्डलाः।। १४२.६१ ।।"
  },
  {
    "text": "न्यग्रोधौ तु स्मृतौ बाहू व्यामो न्यग्रोध उच्यते।\nव्यामेन तूच्छ्रयो यस्य अत ऊर्द्ध्वन्तु देहिनः।।\nसमुच्छ्रयो परीणाहो न्यग्रोधपरिमण्डलः।। १४२.६२ ।।"
  },
  {
    "text": "चक्रं रथो मणिर्मार्या निधिरश्वो गजस्तथा।\nप्रोक्तानि सप्तरत्नानि पूर्वं स्वायम्भुवेऽन्तरे।। १४२.६३ ।।"
  },
  {
    "text": "विष्णोरंशेन जायन्ते पृथिव्यां चक्रवर्तिनः।\nमन्वन्तरेषु सर्वेषु ह्यतीतानागतेषु वै।। १४२.६४ ।।"
  },
  {
    "text": "भूतभव्यानि यानीह वर्तमानानि यानि च।\nत्रेतायुगानि तेष्वत्र जायन्ते चक्रवर्तिनः।। १४२.६५ ।।"
  },
  {
    "text": "भद्राणीमानि तेषाञ्च विभाव्यन्ते महीक्षिताम्।\nअत्यद्भुतानि चत्वारि बलं धर्मसुखं धनम्।। १४२.६६ ।।"
  },
  {
    "text": "अन्योन्यस्याविरोधेन प्राप्यन्ते नृपतेः समम्।\nअर्थोधर्म्मश्च कामश्च यशो विजय एव च।। १४२.६७ ।।"
  },
  {
    "text": "ऐश्वर्येणाणिमाद्येन प्रभुशक्तिबलान्विताः।\nश्रुतेन तपसा चैव ऋषींस्तेऽभिभवन्ति हि।। १४२.६८ ।।"
  },
  {
    "text": "बलेनाभिभवन्त्येते तेन दानवमानवान्।\nलक्षणैश्चैव जायन्ते शरीरस्थैरमानुषाः।। १४२.६९ ।।"
  },
  {
    "text": "केशास्थिता ललाटेन जिह्वा च परिमार्जनी।\nश्यामप्रभाश्चतुर्दंष्ट्राः श्रवसाश्चोद्‌र्ध्वरेतसः।। १४२.७० ।।"
  },
  {
    "text": "आजानुबाहवश्चैव तालहस्तौ वृषाकृती।\nपरिणाहप्रमाणाभ्यां सिंहस्कन्धाश्च मेधिनः।। १४२.७१ ।।"
  },
  {
    "text": "पादयोश्चक्रमत्स्यौ तु शङ्खपद्मे च हस्तयोः।\nपञ्चाशीति सहस्राणि जीवन्ति ह्यजरामयाः।। १४२.७२ ।।"
  },
  {
    "text": "असङ्गा गतयस्तेषां चतस्रश्चक्रवर्तिनाम्।\nअन्तरिक्षे समुद्रेषु पाताले पर्वतेषु च।। १४२.७३ ।।"
  },
  {
    "text": "इज्यादानन्तपः सत्यन्त्रेताधर्मास्तु वै स्मृताः।\nतदा प्रवर्तते धर्मो वर्णाश्रमविभागशः।। १४२.७४ ।।"
  },
  {
    "text": "मर्यादास्थापनार्थञ्च दण्डनीतिः प्रवर्तते।\nहृष्टपुष्टा जनाः सर्वे आरोगाः पूर्णमानसाः।। १४२.७५ ।।"
  },
  {
    "text": "एको वेदश्चतुष्पादस्त्रेतायान्तु विधिः स्मृतः।\nत्रीणि वर्षसहस्राणि जीवन्तो तत्रताः प्रजाः।। १४२.७६ ।।"
  },
  {
    "text": "पुत्रपौत्रसमाकीर्णा म्रियन्ते च क्रमेण ताः।\nएते त्रेतायुगे भावास्त्रेता संख्यां निबोधत।। १४२.७७ ।।"
  },
  {
    "text": "त्रेतायुगस्वभावेन सन्ध्या पादेन वर्तते।\nसन्ध्या पादः स्वभावाच्च योंऽशः पादेन तिष्ठति।। १४२.७८ ।।"
  }
]
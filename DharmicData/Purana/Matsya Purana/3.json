[
  {
    "text": "सृष्टिप्रकरणम्।"
  },
  {
    "text": "मनुरुवाच।\nचतुर्मुखत्वमगमत् कस्माल्लोकपितामहः।\nकथं तु लोकानसृजत् ब्रह्मा ब्रह्मविदाम्वरः।। ३.१ ।।"
  },
  {
    "text": "तपश्चचार प्रथमममराणां पितामहः।\nआविर्भूतास्ततो वेदाः साङ्गोपाङ्गपदक्रमाः।। ३.२ ।।"
  },
  {
    "text": "पुराणं सर्वशास्त्राणं प्रथमं ब्रह्मणा स्मृतम्।\nनित्यं शब्दमयं पुण्यं शतकोटिप्रविस्तरम्।। ३.३ ।।"
  },
  {
    "text": "अनन्तरञ्च वक्त्रेभ्यो वेदास्तस्य विनिःसृताः।\nमीमांसान्यायविद्याश्च प्रमाणाष्टक संयुताः।। ३.४ ।।"
  },
  {
    "text": "वेदाभ्यासरतस्यास्य प्रजाकामस्य मानसाः।\nमनसः पूर्वसृष्टा वै जातायत्तेन मानसाः।। ३.५ ।।"
  },
  {
    "text": "मरीचिरभवत्‌ पूर्व ततोऽत्रिर्भगवान् ऋषिः।\nअङिगराश्चाभवत्पश्चात् पुलस्त्यस्तदनन्तरम्।। ३.६ ।।"
  },
  {
    "text": "ततः पुलहनामा वै ततः क्रतुरजायत।\nप्रचेताश्च ततः पुत्रो वशिष्ठश्चाभवत् पुनः।। ३.७ ।।"
  },
  {
    "text": "पुत्रो भृगुरभूत्तद्वन्नारदोऽप्यचिरादभूत्।\nदशेमान्‌ मानसान्‌ ब्रह्मा मुनीन् पुत्रानजीजनत्।। ३.८ ।।"
  },
  {
    "text": "शारीरानथ वक्ष्यामि मातृहीनान् प्रजापतेः।\nअङ्गुष्ठाद्दक्षिणाद्दक्षः प्रजापतिरजायतः।। ३.९ ।।"
  },
  {
    "text": "धर्मस्तनान्तादभवत् हृदयात्‌ कुसुमायुधः।\nभ्रूमध्यादभवत्‌ क्रोधो लोभश्चाधरसम्भवः।। ३.१० ।।"
  },
  {
    "text": "बुद्धे र्मोहः समभवदहङ्कारादभून्मदः।\nप्रमोदश्चाभवत्कण्ठान्‌ मृत्युर्लोचनतो नृप।। ३.११ ।।"
  },
  {
    "text": "भरतः करमध्यात्तु ब्रह्मसूनुरभूत्ततः।\nएते नव! सुताः राजन्! कन्या च दशमी पुनः।।\nअङ्गजा इति विख्याता दशमी ब्रह्मणः सुता।। ३.१२ ।।"
  },
  {
    "text": "मनुरुवाच।\nबुद्धेर्मोहः समभवदिति यत्परिकीर्त्तितम्।\nअहङ्कारः स्मृतः क्रोधो बुद्धिर्नाम किमुच्यते।। ३.१३ ।।"
  },
  {
    "text": "मत्स्य उवाच।\nसत्वं रजस्तमश्चैव गुणत्रयमुदाहृतम्।\nसाम्यावस्थितिरेतेषां प्रकृतिः परिकीर्तिता।। ३.१४ ।।"
  },
  {
    "text": "केचित् प्रधानमित्याहुरव्यक्तमपरै जगुः।\nएतदेव प्रजासृष्टिं करोति विकरोति च।। ३.१५ ।।"
  },
  {
    "text": "गुणेभ्यः क्षोभमाणेभ्य स्त्रयो देवा विजज्ञिरे।\nएकामूर्तिस्त्रयो भागा ब्रह्मविष्णुमहेश्वराः।। ३.१६ ।।"
  },
  {
    "text": "स विकारात् प्रधानात्तु महत्तत्त्वं प्रजायते।\nमहानिति यतः ख्यातिर्लोकानां जायते सदा।। ३.१७ ।।"
  },
  {
    "text": "अहङ्कारश्च महतो जायते मानवर्धनः।\nइन्द्रियाणि ततः पञ्च वक्ष्ये बुद्धिवशानि तु।।\nप्रादुर्भवन्ति चान्यानि तथा कर्म्मवशानि तु।। ३.१८ ।।"
  },
  {
    "text": "श्रोत्रं त्वक्‌ चक्षुषी जिह्वा नासिका च यथाक्रमम्।\nपायूपस्थं हस्तपादं वाक्‌चेतीन्द्रियसंग्रहः।। ३.१९ ।।"
  },
  {
    "text": "शब्दः स्पर्शश्च रूपञ्च रसोगन्धश्च पञ्चमः।\nउत्सर्गानन्दनादान गत्यालापाश्च तत्क्रियाः।। ३.२० ।।"
  },
  {
    "text": "मन एकादशं तेषां कर्म्मबुद्धिगुणान्वितम्।\nइन्द्रियावयवाः सूक्ष्मास्तस्य मूर्तिमनीषिणः।। ३.२१ ।।"
  },
  {
    "text": "श्रयन्ति यस्मात्तन्मात्राः शरीरं तेन संस्मृतम्।\nशरीरयोगाज्जीवोऽपि शरीरीगद्यतेबुधैः।। ३.२२ ।।"
  },
  {
    "text": "मनः सृष्टिं विकुरुते चोद्यमानं सिसृक्षया।\nआकाशं शब्दतन्मात्रादभूच्छव्दगुणात्मकम्।। ३.२३ ।।"
  },
  {
    "text": "आकाशविकृतेर्वायुः शब्दस्पर्शगुणोऽभवत्।\nवायोश्च स्पर्शतन्मात्रात्तेजश्चाविरभूत्ततः।। ३.२४ ।।"
  },
  {
    "text": "त्रिगुणं तद्विकारेण तच्छब्दस्पर्शरूपवत्।\nतेजोविकारादभवद्वारि राजं श्चतुर्गुणम्।। ३.२५ ।।"
  },
  {
    "text": "रसतन्मात्रसम्भूतं प्रायो रसगुणात्मकम्।\nभूमिस्तु गन्धतन्मात्रादभूत्पञ्चगुणान्विता।। ३.२६ ।।"
  },
  {
    "text": "प्रायो गन्धगुणा सा तु बुद्धिरेषा गरीयसी।\nएभिः सम्पादितं भुङ्क्ते पुरुषः पञ्चविंशकः।। ३.२७ ।।"
  },
  {
    "text": "ईश्वरेच्छावशः सोऽपि जीवात्मा कथ्यते बुधैः।\nएवं षड्‌विंशकं प्रोक्तं शरीर इह मानवे।। ३.२८ ।।"
  },
  {
    "text": "सांख्यं संख्यात्मकत्वाच्च कपिलादिभिरुच्यते।\nएतत्तत्त्वात्मकं कृत्वा जगद्वेधा अजीजनत्।। ३.२९ ।।"
  },
  {
    "text": "सावित्रीं लोकसृष्ट्यर्थं हृदि कृत्वा समास्थितः।\nततः सञ्जपतस्तस्य भित्वा देहमकल्मषम्।। ३.३० ।।"
  },
  {
    "text": "स्त्रीरूपमर्द्धमकरोदर्द्धं पुरुषरुपवत्।\nशतरूपा च सा ख्याता सावित्री च निगद्यते।। ३.३१ ।।"
  },
  {
    "text": "सरस्वत्यथ गायत्री ब्रह्माणी च परन्तप!।\nततः स्वदेहसम्भूतामात्मजामित्यकल्पयत्।। ३.३२ ।।"
  },
  {
    "text": "दृष्ट्वा तां व्यथितस्तावत्कामबाणार्दितो विभुः।\nअहो रूपमहोरूपमितिचाह प्रजापतिः।। ३.३३ ।।"
  },
  {
    "text": "ततो वशिष्ठप्रमुखाः भगिनीमिति चुक्रुशुः।\nब्रह्मा न किञ्चिद्ददृशे तन्मुखालोकनादृते।। ३.३४ ।।"
  },
  {
    "text": "अहो रूपमहोरूपमिति प्राह पुनः पुनः।\nततः प्रणामनम्रान्तां पुनरेवाभ्यलोकयत्।। ३.३५ ।।"
  },
  {
    "text": "अथ प्रदक्षिणं चक्रे सा पितुर्वरवर्णिनी।\nपुत्रेभ्यो लज्जितस्यास्य तद्रूपालोकनेच्छया।। ३.३६ ।।"
  },
  {
    "text": "आविर्भूतं ततो वक्त्रं दक्षिणं पाण्डुगण्डवत्।\nविस्मयस्फुरदोष्ठञ्च पाश्चात्यमुदगात्ततः।। ३.३७।।"
  },
  {
    "text": "चतुर्थमभवत्पश्चाद्वामं कामशरातुरम्।\nततोऽन्यदभवत्तस्य कामातुर तया तथा।। ३.३८ ।।"
  },
  {
    "text": "उत्पतन्त्यास्तदाकारा आलोकन कुतूहलात्।\nसृष्ट्यर्थं यत् कृतं तेन तपः परमदारुणम्।। ३.३९ ।।"
  },
  {
    "text": "तत्‌ सर्वं नाशमगमत् स्वसुतोपगमेच्छया।\nतेनोर्ध्वं वक्त्रमभवत् पञ्चमं तस्य धीमतः।।\nआविर्भवज्जटाभिश्च तद्वक्त्रंञ्चावृणोत्प्रभुः।। ३.४०।।"
  },
  {
    "text": "ततस्तानब्रवीत् ब्रह्मा पुत्रानात्मसमुद्भवान्।\nप्रजाः सृजध्वमभितः सदेवासुरमानुषी।। ३.४१ ।।"
  },
  {
    "text": "एवमुक्तास्ततः सर्वे ससृजुर्विविधाः प्रजाः।\nगतेषु तेषु सृष्ट्यर्थं प्रणामावनतामिमाम्।। ३.४२ ।।"
  },
  {
    "text": "उपयेमे स विश्वात्मा शतरूपामनिन्दिताम्।\nसम्बभूव तया सार्द्धमतिकामातुरो विभुः।।\nसलज्जाञ्चकमे देवः कमलोदरमन्दिरे।। ३.४३ ।।"
  },
  {
    "text": "यावदब्दशतं दिव्यं यथान्यः प्राकृतो जनः।\nततः कालेन महता तस्याः पुत्रोऽभवन्मनुः।।३.४४"
  },
  {
    "text": "स्वायम्भुव इति ख्यातः स विराडिति नः श्रुतम्।\nतद्रूपगुणसामान्यादधिपूरुष उच्यते।। ३.४५ ।।"
  },
  {
    "text": "वैराजा यत्र ते जाता बहवः शंसितव्रताः।\nस्वायम्भुवा महाभागाः सप्त सप्त तथापरे।। ३.४६ ।।"
  },
  {
    "text": "स्वारोचिषाद्याः सर्वे ते ब्रह्मतुल्यस्वरूपिणः।\nऔत्तमिप्रमुखास्तद्वद्येषान्त्वं सप्तमोऽधुना।। ३.४९ ।।"
  }
]
[
  {
    "text": "हिमवद्‌वर्णनम्।\nसूत उवाच।\nआलोकयन्नदीं पुण्यान्तत्समीपहृतश्रमः।\nस गच्छन्नेव दद्रृशे हिमवन्तं महागिरिम्।। ११७.१ ।।"
  },
  {
    "text": "खमुल्लिखद्भिः बहुभिर्वृतं श्रृङ्गैस्तु पाण्डुरैः।\nपक्षिणामपि सञ्चारैर्विना सिद्धगतिं शुभम्।। ११७.२ ।।"
  },
  {
    "text": "नदीप्रवाहसञ्जातमहाशब्देः समन्ततः।\nअसंश्रुतान्यशब्दन्तं शीततोयं मनोरमम्।। ११७.३ ।।"
  },
  {
    "text": "देवदारुवनैर्नीलैः कृताधोवसनं शुभम्।\nमेघोत्तरीयकं शैलं दद्रृशे स नराधिपः।। ११७.४ ।।"
  },
  {
    "text": "श्वेतमेघकृतोष्णीषं चन्द्रार्कमुकुटं क्वचित्।\nहिमानुलिप्तसर्वाङ्गं क्वचिद्धातुविमिश्रितम्।। ११७.५ ।।"
  },
  {
    "text": "चन्दनेनानुलिप्ताङ्गं दत्तपञ्चाङ्गुलं यथा।\nशीतप्रदं निदाघेऽपि शिलाविकटसङ्कटम्।।\nसालक्तकैरप्सरसां मुद्रितं चरणैः क्वचित्।। ११७.६ ।।"
  },
  {
    "text": "क्वचित्संपृष्टसूर्य्यांशुं क्वचिच्च तमसावृतम्।\nदरीमुखैः क्वचिद्भीमैः पिबन्तं सलिलं महत्।। ११७.७ ।।"
  },
  {
    "text": "क्वचिद्विद्याधरगणैः क्रीड़द्भिरुपशोभितम्।\nउपगीतं तथा मुख्यैः किन्नराणाङ्गणैः क्वचित्।। ११७.८ ।।"
  },
  {
    "text": "आपानभूमौ गलितैर्गन्धर्वाप्सरसां क्वचित्।\nपुष्पैः सन्तानकादीनां दिव्यैस्तमुपशोभितम्।। ११७.९ ।।"
  },
  {
    "text": "सुप्तोत्थिताभिः शय्याभिः कुसुमानां तथा क्वचित्।\nमृदिताभिः समाकीर्णं गन्धर्वाणां मनोरमम्।। ११७.१० ।।"
  },
  {
    "text": "निरुद्धपवनैर्देशैर्नीलशाद्वलमण्डितैः।\nक्वचिच्च कुसुमैर्युक्तमत्यन्तरुचिरं शुभम्।। ११७.११ ।।"
  },
  {
    "text": "तपस्विशरणं शैलं कामिनामतिदुर्लभम्।\nमृगैर्यथानुचरितन्दन्तिभिन्नमहाद्रुमम्।। ११७.१२ ।।"
  },
  {
    "text": "यत्र सिंहनिनादेन त्रस्तानां भैरवं रवम्।\nद्रृश्यते न च संस्रान्तं गजानामाकुलं कुलम्।। ११७.१३ ।।"
  },
  {
    "text": "तटाश्च तापसैर्यत्र कुञ्जदेशैरलङ्‌कृताः।\nरत्नैर्यस्यसमुत्पन्नैस्त्रैलोक्यं समलङ्‌कृतम्।। ११७.१४ ।।"
  },
  {
    "text": "अहीनशरणं नित्यमहीनजनसेवितम्।\nअहीनः पश्यति गिरिमहीनं रत्नसम्पदा।। ११७.१५ ।।"
  },
  {
    "text": "अल्पेन तपसा यत्र सिद्धिं प्राप्स्यन्ति तापसाः।\nयस्य दर्शनमात्रेण सर्वकल्मषनाशनम्।। ११७.१६ ।।"
  },
  {
    "text": "महाप्रपातसम्पातप्रपातादिगताम्बुभिः।\nवायुनीतैः सदा तृप्तिकृतदेशं क्वचित् क्वचित्।। ११७.१७ ।।"
  },
  {
    "text": "समालब्धजलैः शृङ्गैः क्वचिच्चापि समुच्छ्रितैः।\nनित्यर्क ताप विषमैरगम्यैर्मनसा युतम्।। ११७.१८ ।।"
  },
  {
    "text": "देवदारुमहावृक्षव्रजशाखानिरन्तरैः।\nवंशस्तम्बवनाकारैः प्रदेशेरुपशोभितम्।। ११७.१९ ।।"
  },
  {
    "text": "हिमच्छत्रमहाशृङ्गं प्रपातशतनिर्झरम्।\nशब्दलभ्याम्बुविषमं हिमसंरुद्धकन्दरम्।। ११७.२० ।।"
  },
  {
    "text": "द्रृष्टैव तं चारुनितम्बभूमिं महानुभावः स तु मद्रनाथः।\nबभ्राम तत्रैव मुदा समेतस्थानं तदा किञ्चिदथाससाद।। ११७.२१ ।।"
  }
]
[
  {
    "text": "ययातिशक्रसम्वादवर्णनम्।"
  },
  {
    "text": "इन्द्र उवाच।\nसर्वाणि कार्याणि समाप्य राजन्!\nगृहान् परित्यज्य वनं गतोऽसि।।\nतत्त्वां पृच्छामि नहुषस्य पुत्र!\nकेनापि तुल्यस्तपसा ययाते।। ३७.१।।"
  },
  {
    "text": "ययातिरुवाच।\nनाहं देवमनुष्येषु न गन्धर्वमहर्षिषु।\nआत्मनस्तपसा तुल्यं कञ्चित् पश्यामि वासव।। ३७.२।।"
  },
  {
    "text": "इन्द्र उवाच।\nयदावमंस्थाः सदृशः श्रेयसश्च पापीयसश्चाविदितप्रभावः।\nतस्माल्लोकाऽह्यन्तवन्तस्तवेमे क्षीणे पुण्ये पतितोऽस्यद्य राजन्।। ३७.३ ।।"
  },
  {
    "text": "ययातिरुवाच।\nसुरर्षि गन्धर्व नरावमानात् क्षयं गता मे यदि शक्रलोकाः।\nइच्छाम्यहं सुरलोकाद्विहीनः सतां मध्ये पतितुं देवराज।। ३७.४ ।।"
  },
  {
    "text": "इन्द्र उवाच।\nसतां सकाशे पतितोऽसि राजन्! श्च्युतः प्रतिष्ठां यत्र लब्धासि भूयः।\nएवं विदित्वा तु पुनर्ययाति न तेऽवमान्याः सद्रृशः श्रेयसे च।। ३७.५ ।।"
  },
  {
    "text": "शौनक उवाच।\nततः पपातामरराजजुष्टात् पुण्याल्लोकात्पतमानं ययातिम्।\nसंप्रेक्ष्य राजर्षिवरोष्टकस्तमुवाच सद्धर्मविधानगोप्ता।। ३७.६ ।।"
  },
  {
    "text": "अष्टक उवाच।\nकस्त्वं युवा वासवतुल्यरूपः स्वतेजसा दीप्यमानो यथाग्निः।\nपतस्युदीर्णोऽम्बुधरप्रकाशः खे खेचराणां प्रवरो यथाऽर्कः।। ३७.७ ।।"
  },
  {
    "text": "द्रृष्ट्वा च त्वां सूर्यपथात् पतन्तं वैश्वानरार्कद्युतिमप्रमेयम्।\nकिन्नु स्विदे तत् पततीव सर्वे वितर्कयन्तः परिमोहिताः स्मः।। ३७.८ ।।"
  },
  {
    "text": "द्रृष्ट्वा च त्वा धिष्ठितं देवमार्गे शक्रार्कविष्णुप्रतिमप्रभावम्।\nप्रत्युद्गतास्त्वां वयमद्यसर्वे तस्मात्पाते तव जिज्ञासमानाः।। ३७.९ ।।"
  },
  {
    "text": "न चापि त्वां धृष्णवः प्रष्टुमग्रे न च त्वमस्मान् पृच्छसि के वयं स्म।\nतत्त्वां पृच्छामि स्पृहणीयरूपं कस्य त्वं वा किन्निमित्तं त्वमागाः।। ३७.१० ।।"
  },
  {
    "text": "भयन्तु तेऽव्येतु विषादमोहौ त्यजाशु देवेन्द्रसमानरूप!।।\nत्वां वर्तमानं हि सतां सकाशे नालं प्रसोढुं बलहापि शक्तः।। ३७.११ ।।"
  },
  {
    "text": "सन्तः प्रतिष्ठा हि सुखच्युतानां सतां सदैवामरराजकल्प!।।\nते सङ्गताः स्थावरजङ्गमेशाः प्रतिष्ठितस्त्वं सद्रृशेषु सत्सु।। ३७.१२।।"
  },
  {
    "text": "प्रभुरग्निः प्रतपने भूमिरावपने प्रभुः।\nप्रभुः सूर्य्य प्रकाशाच्च सतां चाभ्यागतः प्रभुः।। ३७.१३ ।।"
  }
]
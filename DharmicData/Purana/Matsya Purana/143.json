[
  {
    "text": "त्रेतायुगे यज्ञविधिप्रवृत्तिः।"
  },
  {
    "text": "ऋषय ऊचुः।\nकथं त्रेतायुगमुखे यज्ञस्यासीत् प्रवर्तनम्।\nपूर्वे स्वायम्भुवे स्वर्गे यथावत् प्रब्रवीहि नः।। 143.1 ।।"
  },
  {
    "text": "अन्तर्हितायां सन्ध्यायां सार्द्धं कृतयुगेन हि।\nकालाख्यायां प्रवृत्तायां प्राप्ते त्रेतायुगे तथा।। 143.2 ।।"
  },
  {
    "text": "औषधीषु च जातासु प्रवृत्ते वृष्टिसर्जने।\nप्रतिष्ठितायां वार्तायां ग्रामेषु च परेषु च।। 143.3 ।।"
  },
  {
    "text": "वर्णाश्रमप्रतिष्ठान्नं कृत्वा मन्त्रैश्च तैः पुनः।\nसंहितास्तु सुसंहृत्य कथं यज्ञः प्रवर्त्तितः।।\nएतच्छ्रुत्वाब्रवीत् सूतः श्रूयतां तत्प्रचोदितम्।। 143.4 ।।"
  },
  {
    "text": "सूत उवाच।\nमन्त्रान्वै योजयित्वा तु इहामुत्र च कर्म्मसु।\nतथा विश्वभुगिन्द्रस्तु यज्ञं प्रावर्त्तयत्प्रभुः।। 143.5 ।।"
  },
  {
    "text": "दैवतैः सह संहृत्य सर्वसाधनसंवृतः।\nतस्याश्वमेधे वितते समाजग्मुर्महर्षयः।। 143.6 ।।"
  },
  {
    "text": "यज्ञकर्म्मण्यवर्तन्त कर्म्मण्यग्रे तथर्त्विजः।\nहूयमाने देवहोत्रे अग्नौ बहुविधं हविः।। 143.7 ।।"
  },
  {
    "text": "सम्प्रतीतेषु देवेषु सामगेषु च सुस्वरम्।\nपरिक्रान्तेषु लघुषु अध्वर्युपुरुषेषु च।। 143.8 ।।"
  },
  {
    "text": "आलब्धेषु च मध्ये तु तथा पशुगुणेषु वै।\nआहूतेषु च देवेषु यज्ञभुक्षु ततस्तदा।। 143.9 ।।"
  },
  {
    "text": "य इन्द्रियात्मका देवा यज्ञभागभुजस्तु ते।\nतान्यजन्ति तदा देवाः कल्पादिषु भवन्ति ये।। 143.10 ।।"
  },
  {
    "text": "अध्वर्युप्रैषकाले तु व्युत्थिता ऋषयस्तथा।\nमहर्षयश्च तान् द्रृष्ट्वा दीनान् पशुगणांस्तदा।\nविश्वभुजन्तेत्वपृच्छन् कथं यज्ञविधिस्तवः।। 143.11 ।।"
  },
  {
    "text": "अधर्मो बलवानेष हिंसा धर्मेप्सया तव।\nनवः पशुविधिस्त्वष्टस्तव यज्ञे सुरोत्तम!।। 143.12 ।।"
  },
  {
    "text": "अधर्मा धर्म्मघाताय प्रारब्धः पशुभिस्त्वया।\nनायं धर्मो ह्यधर्मोऽयं न हिंसा धर्म्म उच्यते।\nआगमेन भवान् धर्मं प्रकरोतु यदीच्छति।। 143.13 ।।"
  },
  {
    "text": "विधिद्रृष्टेन यज्ञेन धर्मेणाव्यसनेन तु।\nयज्ञबीजैः सुरश्रेष्ठ! त्रिवर्गपरिमोषितैः।। 143.14 ।।"
  },
  {
    "text": "एष यज्ञो महानिन्द्रः स्वयम्भुविहितः पुनः।\nएवं विश्वभुगिन्द्रस्तु ऋषिभिस्तत्वदर्शिभिः।।\nउक्तो न प्रति जग्राह मानमोहसमन्वितः।। 143.15 ।।"
  },
  {
    "text": "तेषां विवादः सुमहान् जज्ञे इन्द्रमहर्षिणम्।\nजङ्गमैः स्थावरैः केन यष्टव्यमिति चोच्यते।। 143.16 ।।"
  },
  {
    "text": "ते तु खिन्ना विवादेन शक्त्या युक्ता महर्षयः।\nसन्धाय सममिन्द्रेण पप्रच्छुः खचरं वसुम्।। 143.17 ।।"
  },
  {
    "text": "ऋषय ऊचुः।\nमहाप्राज्ञ! त्वया द्रृष्टः कथं यज्ञविधिर्नृप!।\nऔत्तानपादे प्रब्रूहि संशयं नस्तुद प्रभो!।। 143.18 ।।"
  },
  {
    "text": "सूत उवाच।\nश्रुत्वा वाक्यं वसुस्तेषामविचार्य बलाबलम्।\nवेदशास्त्रमनुस्मृत्य यज्ञतत्त्वमुवाच ह।। 143.19 ।।"
  },
  {
    "text": "यथोपनीतैर्यष्टव्यमिति होवाच पार्थिवः।\nयष्टव्यं पशुभिर्मेध्यैरथ मूलफलैरपि।। 143.20 ।।"
  },
  {
    "text": "हिंसास्वभावो यज्ञस्य इति मे दर्शनागमः।\nतथैते भविता मन्त्रा हिंसालिङ्गामहर्षिभिः।। 143.21 ।।"
  },
  {
    "text": "दीर्घेण तपसा युक्तैस्तारकादिनिदर्शिभिः।\nतत्प्रमाणं मया चोक्तं तस्माच्छमितुमर्हथ।। 143.22 ।।"
  },
  {
    "text": "यदि प्रमाणं स्वान्येव मन्त्रवाक्यानि वो द्विजाः!।\nतथा प्रवर्त्ततां यज्ञो ह्यन्यथा मानृतं वचः।। 143.23 ।।"
  },
  {
    "text": "एवं कृतोत्तरास्ते तु युञ्ज्यात्मानं ततो धिया।\nअवश्यम्भाविनं द्रृष्ट्वा तमधोह्यशपंस्तदा।। 143.24 ।।"
  },
  {
    "text": "इत्युक्तमात्रो नृपतिः प्रविवेश रसातलम्।\nऊद्‌र्ध्वचारी नृपो भूत्वा रसातलचरोऽभवत्।। 143.25 ।।"
  },
  {
    "text": "वसुधातलचारी तु तेन वाक्येन सोऽभवत्।\nधर्माणां संशयच्छेत्ता राजा वसुधरो गतः।। 143.26 ।।"
  },
  {
    "text": "तस्मान्नवाच्यो ह्येकेन बहुज्ञेनापि संशयः।\nबहुधारस्य धर्म्मस्य सूक्ष्मा दुरनुगागातिः।। 143.27 ।।"
  },
  {
    "text": "तस्मान्न निश्चयाद्वक्तुं धर्म्मः शक्तो हि केनचित्।\nदेवानृषीनुपादाय स्वायम्भुवमृते मनुम्।। 143.28 ।।"
  },
  {
    "text": "तस्मान्न हिंसा यज्ञे स्याद्यदुक्तमृषिभिः पुरा।\nऋषिकोटिसहस्राणि स्वैस्तपोभिर्दिवङ्गताः।। 143.29 ।।"
  },
  {
    "text": "तस्मान्न हिंसा यज्ञञ्च प्रशंसन्ति महर्षयः।\nउञ्छो मूलं फलं शाकमुदपात्रे तपोधनाः।। 143.30 ।।"
  },
  {
    "text": "एतद्दत्वा विभवतः स्वर्गलोके प्रतिष्ठिताः।\nअद्रोहश्चाप्यलोभश्च दमोभूतदया शमः।। 143.31 ।।"
  },
  {
    "text": "ब्रह्मचर्यं तपः शौचमनुक्रोशं क्षमा धृतिः।\nसनातनस्य धर्म्मस्य मूलमेव दुरासदम्।। 143.32 ।।"
  },
  {
    "text": "द्रव्यमन्त्रात्मको यज्ञस्तपश्च समतात्मकम्।\nयज्ञैश्च देवानाप्नोति वैराजं तपसा पुनः।। 143.33 ।।"
  },
  {
    "text": "ब्रह्मणः कर्म्मसंन्यासाद् वैराग्यात्प्रकृतेर्लयम्।\nज्ञानात् प्राप्नोति कैवल्यं पञ्चैता गतयः स्मृताः।। 142.34 ।।"
  },
  {
    "text": "एवं विवादः सुमहान् यज्ञस्यासीत् प्रवर्त्तते।\nऋषीणां देवतानाञ्च पूर्वे स्वायम्भुवेऽन्तरे।। 142.35 ।।"
  },
  {
    "text": "ततस्ते ऋषयो द्रृष्ट्वा हृतं धर्मं बलेन ते।\nवसोर्वाक्यमनाद्रृत्य जग्मुस्ते वै यथागतम्।। 143.36 ।।"
  },
  {
    "text": "गतेषु ऋषिसङ्घेषु देवायज्ञमवाप्नुयुः।\nश्रूयन्ते हि तपः सिद्धा ब्रह्मक्षत्रादयो नृपाः।। 143.37 ।।"
  },
  {
    "text": "प्रियव्रतोत्तानपादौ ध्रुवो मेधातिथिर्वसुः।\nसुधामा विरजाश्चैव शङ्कपाद्राजसस्तथा।। 143.38 ।।"
  },
  {
    "text": "प्राचीनबर्हिः पर्ज्जन्यो हविर्धानादयो नृपाः।\nएते चान्ये च बहवस्ते तपोभिर्दिवङ्गताः।। 143.39 ।।"
  },
  {
    "text": "राजर्षयो महात्मानो येषां कीर्त्तिः प्रतिष्ठिताः।\nतस्माद्विशिष्यते यज्ञात्तपः सर्वैस्तु कारणैः।। 143.40 ।।"
  },
  {
    "text": "ब्रह्मणा तपसा सृष्टं जगद्विश्वमिदं पुरा।\nतस्मान्नाप्नोति तद्यज्ञात्तपो मूलमिदं स्मृतम्।। 143.41 ।।"
  },
  {
    "text": "यज्ञप्रवर्तनं ह्येवमासीत् स्वायम्भुवेऽन्तरे।\nतदा प्रभृति यज्ञोऽयं युगैः सार्द्धं प्रवर्तितः।। 143.42 ।।"
  }
]
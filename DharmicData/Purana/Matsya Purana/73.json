[
  {
    "text": "शुक्रगुरुप्रशान्तिकथनम्।"
  },
  {
    "text": "पिप्पलाद उवाच।\nअथातः श्रृणु भूपाल! प्रति शुक्रं प्रशान्तये।\nयत्रारम्भेऽवसाने च तथा शुक्रोदये त्विहा।। ७३.१ ।।"
  },
  {
    "text": "राजतेवाथ सौवर्णे कांस्यपात्रेऽथ वा पुनः।\nशुक्लपुष्पाम्बरयुते सिततण्डुलपूरिते।। ७३.२ ।।"
  },
  {
    "text": "विधाय राजतं शुक्रं शुचि मुक्ताफलान्वितम्।\nमन्त्रेणानेन तत्सर्वं सामगाय निवेदयेत्।। ७३.३ ।।"
  },
  {
    "text": "नमस्ते सर्वलोकेश! नमस्ते भृगुनन्दन!\nकवे! सर्वार्थसिद्ध्यर्थं गृहाणार्घ्यं नमोऽस्तु ते।। ७३.४ ।।"
  },
  {
    "text": "एवमस्योदये कुर्वन् यात्रादिषु च भारत!।\nसर्वान् कामानवाप्नोति विष्णुलोकेमहीयते।। ७३.५ ।।"
  },
  {
    "text": "यावच्छुकस्य न हृता पूजा सापाल्यकैः शुभैः।\nवटकैः पूरिकाभिश्च गोधूमैश्चणकैरपि।\nतावदन्नं नचाश्नीयात् त्रिभिः कामार्थसिद्धये।। ७३.६ ।।"
  },
  {
    "text": "तद्वद्वाचस्पतेः पूजां प्रवक्ष्यामि युधिष्ठिर!।\nसुवर्णपात्रे सौवर्णममरेशपुरोहितम्।। ७३.७ ।।"
  },
  {
    "text": "पीतपुष्पाम्बरयुतं कृत्वा स्नात्वाथ सर्षपैः।\nपलाशाश्वत्थयोगेन पञ्चगव्यजलेन च।। ७३.८ ।।"
  },
  {
    "text": "पीताङ्गरागवसनो घृतहोमन्तु कारयेत्।\nप्रणम्य च गवा सार्द्धं ब्राह्मणाय निवेदयेत्।। ७३.९ ।।"
  },
  {
    "text": "नमस्तेऽङ्गिरसान्नाथ! वाक्‌पते! च बृहस्पते!।\nक्रूरग्रहैः पीडितानाममृताय नमो नमः।। ७३.१० ।।"
  },
  {
    "text": "संक्रान्तावस्य कौन्तेय! यात्रास्वभ्युदयेषु च।\nकुर्वन्‌ बृहस्पतेः पूजां सर्वान्‌ कामान्‌ समश्नुते।। ७३.११ ।।"
  }
]
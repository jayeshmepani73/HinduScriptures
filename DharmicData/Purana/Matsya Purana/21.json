[
  {
    "text": "श्राद्धमाहात्म्ये पिपीलिकावहासवर्णनम् |"
  },
  {
    "text": "ऋषय ऊचुः।\nकथं सत्वरुतज्ञोऽभूद् ब्रह्मदत्तो धरातले।\nतच्चाभवत् कस्य कुले चक्रवाक चतुष्टयम्।। २१.१ ।।"
  },
  {
    "text": "तस्मिन्नेवपुरे जातास्ते च चक्राह्वयास्तदा।\nवृद्धद्विजस्य दायादा विप्रा जातिस्मराः पुरा।। २१.२ ।।"
  },
  {
    "text": "धृतिमांस्तत्त्वदर्शी च विद्या चण्डस्तपोत्सुकः।\nनामतः कर्म्मतश्चैते सुदरिद्रस्य ते सुताः।। २१.३ ।।"
  },
  {
    "text": "तपसे बुद्धिरभवत्तदा तेषां द्विजन्मनाम्।\nयास्यामः परमां सिद्धिमित्यूचुस्ते द्विजोत्तमाः।। २१.४ ।।"
  },
  {
    "text": "ततस्तद्वचनं श्रुत्वा सुदरिद्रो महातपाः।\nउवाच दीनया वाचा किमेतदिति पुत्रकाः।। २१.५ ।।"
  },
  {
    "text": "अधर्म्म एष इति वः पिता तानभ्यवारयत्।\nवृद्धं पितरमुत्सृज्य दरिद्रं वनवासिनः।। २१.६ ।।"
  },
  {
    "text": "कोनुधर्मोऽत्रभवितामत्त्यगाद्‌ गतिरेव वा।\nऊचुस्ते कल्पिता वृत्तिस्तवतात! वदस्व तत्।। २१.७ ।।"
  },
  {
    "text": "वित्तमेतत् पुरो राज्ञः स ते दास्यति पुष्कलम्।\nधनं ग्रामसहस्रापि प्रभाते पठतस्तव।। २१.८ ।।"
  },
  {
    "text": "ये विप्रमुख्याः कुरुजाङ्गलेषु दासास्तथा दासपुरे मृगाश्च।\nकालञ्जरे सप्त च चक्रवाका ये मानसे ते वयमत्र सिद्धाः।। २१.९ ।।"
  },
  {
    "text": "इत्युक्त्वा पितरं जग्मुस्ते वनं तपसे पुनः।\nवृद्धोऽपि राजभवनं जगामात्मार्थ सिद्धये।। २१.१० ।।"
  },
  {
    "text": "अनघो नाम वैभ्राजः पाञ्चालाधिपतिः पुरा।"
  },
  {
    "text": "पुत्रार्थी देवदेवेशं हरिं नारायणं प्रभुम्।। २१.११ ।।"
  },
  {
    "text": "आराधयामास विभुं तीव्र व्रतपरायणः।\nततः कालेन महता तुष्टस्तस्य जनार्दनः।। २१.१२ ।।"
  },
  {
    "text": "वरं वृणीष्व भद्रं ते हृदयेनेप्सितं नृप!\nएवमुक्तस्त देवेन वव्रे स वरमुत्तमम्।। २१.१३ ।।"
  },
  {
    "text": "पुत्रं मे देहि देवेश! महाबलपराक्रमम्।\nपारगं सर्वशास्त्राणां धार्मिकं योगिनां परम्।। २१.१४ ।।"
  },
  {
    "text": "सर्वसत्वरुतज्ञं मे देहि योगिनमात्मजम्।\nएवमस्त्विति विश्वात्मा तमाह परमेश्वरः।। २१.१५ ।।"
  },
  {
    "text": "पश्यतां सर्वदेवानां तत्रैवान्तरधीयत।\nततः स तस्य पुत्रोऽभूत् ब्रह्मदत्तः प्रतापवान्।। २१.१६ ।।"
  },
  {
    "text": "सर्वसत्वानुकम्पी च सर्वसत्व बलाधिकः।\nसर्वसत्त्वरुतज्ञश्च सर्वसत्वेश्वरेश्वरः।। २१.१७ ।।"
  },
  {
    "text": "अहसत्तेन योगात्मा स पिपीलिकरागतः।\nयत्र तत् कीटमिथुनं रममाणमवस्थितम्।। २१.१८ ।।"
  },
  {
    "text": "ततः सा सन्नतिर्द्रृष्ट्वा तं हसन्तं सुविस्मिता।\nकिमप्याशङ्क्य मनसा तमपृच्छन्नरेश्वरम्।। २१.१९ ।।"
  },
  {
    "text": "अकस्मात्‌ इतिहासस्ते किमर्थमभवन्नृप!।\nहास्यहेतुं न जानामि यदकाले कृतं त्वया।। २१.२० ।।"
  },
  {
    "text": "सूत उवाच।\nअवदद्राजपुत्रोऽपि स पिपीलिकभाषितम्।\nरागवाग्भिः समुत्पन्नमेतद्धास्यं वरानने!।। २१.२१ ।।"
  },
  {
    "text": "न चान्यत्‌ कारणं किञ्चिद्धास्यहेतौ शुचिस्मिते।\nन सामन्यत्तदा देवी प्राहालीकमिदं वचः।। २१.२२ ।।"
  },
  {
    "text": "अहमेवाद्यहसिता न जीविष्ये त्वयाऽधुना।\nकथं पिपीलिकालापं मर्त्यो वेत्ति विना सुरान्।। २१.२३ ।।"
  },
  {
    "text": "तस्मात्त्वयाहमेवेह हसिता किमतः परम्।\nततो निरुत्तरो राजा जिज्ञासुस्तत्‌ पुरो हरेः।। २१.२४ ।।"
  },
  {
    "text": "आस्थाय नियमन्तस्थौ सप्तरात्रमकल्मषः।\nस्वप्ने प्राह हृषीकेशः प्रभाते पर्यटन् पुरम्।। २१.२५ ।।"
  },
  {
    "text": "वृद्धद्विजोयस्तद्वाक्यात्‌ सर्वं ज्ञास्यस्यशेषतः।\nइत्युक्त्वान्तर्दधो विष्णुः प्रभातेऽथ नृपः पुरात्।। २१.२६ ।।"
  },
  {
    "text": "निर्गच्छन्मन्त्रिसहितः सभार्यो वृद्धमग्रतः।\nगदन्तं विप्रमायान्तं तं वृद्धं सन्ददर्श ह।। २१.२७ ।।"
  },
  {
    "text": "ये विप्रमुख्याः कुरुजाङ्गलेषु दासास्तथा दासपुरे मृगाश्च।\nकालञ्जरे सप्त च चक्रवाका ये मानसे ते वयमन्त्र सिद्धाः।। २१.२८ ।।"
  },
  {
    "text": "सूत उवाच।\nइत्याकर्ण्य वचस्ताभ्यां स पपात शुचा ततः।\nजातिस्मरत्वमगमत्तौ च मन्त्रिवरावुभौ।। २१.२९ ।।"
  },
  {
    "text": "कामशास्त्रप्रणेता च वाभ्रव्यस्तु सुबालकः।\nपाञ्चाल इति लोकेषु विश्रुतः सर्वशास्त्रवित्।। २१.३० ।।"
  },
  {
    "text": "कण्डरीकोऽपि धर्मात्मा वेदशास्त्रप्रवर्तकः।\nभूत्वा जातिस्मरौ शोकात् पतितावग्रतस्तदा।। २१.३१ ।।"
  },
  {
    "text": "हा वयं योगविभ्रष्टाः कामतः कर्मबन्धनाः।\nएवं विलप्य बहुशस्त्रयस्ते योगपारगाः।। २१.३२ ।।"
  },
  {
    "text": "विस्मयाच्छ्राद्धमाहात्म्यमभिनंद्य पुनः पुनः।\nततस्तस्मै धनं दत्त्वा प्रभूतग्रामसंयुतम्।। २१.३३ ।।"
  },
  {
    "text": "विसृज्य ब्राह्मणन्तञ्च वृद्धं धन मुदान्वितम्।\nआत्मीयं नृपतिः पुत्रं नृपलक्षणसंयुतम्।। २१.३४ ।।"
  },
  {
    "text": "विष्वक् सेनाभिधानन्तु राजा राज्येऽभ्यषेचयत्।\nमानसे मिलिताः सर्वे ततस्ते योगिनो वराः।। २१.३५ ।।"
  },
  {
    "text": "ब्रह्मदत्तादयस्तस्मिन् पितृसक्ता विमत्सराः।\nसन्नतिश्चाभवद्‌ भ्रष्टा मयैतत् किल कारितम्।। २१.३६ ।।"
  },
  {
    "text": "राज्यत्यागफलं सर्वं यदेतदभिलष्यते।\nतथेति प्राह राजा तु पुनस्तामभिनन्दयन्।। २१.३७ ।।"
  },
  {
    "text": "त्वत् प्रसादादिदं सर्वं मयैतत् प्राप्यते फलम्।\nततस्ते योगमास्थाय सर्व एव वनौकसः।। २१.३८ ।।"
  },
  {
    "text": "ब्रह्मरन्ध्रेण परमं पदमापुस्तपोधनाः।\nएवमायुर्धनं विद्यां स्वर्गं मोक्षं सुखानि च।। २१.३९ ।।"
  },
  {
    "text": "प्रयच्छन्ति सुतान् राज्यं नृणां प्रीताः पितामहाः।\nय इदं पितृमाहात्म्यं ब्रह्मदत्तस्य च द्विजाः।। २१.४० ।।"
  },
  {
    "text": "द्विजेभ्यः श्रावयेद्यो वा श्रृणोत्यथ पठेत वा।\nकल्पकोटिशतं साग्रं ब्रह्मलोके महीयते।। २१.४१ ।।"
  }
]
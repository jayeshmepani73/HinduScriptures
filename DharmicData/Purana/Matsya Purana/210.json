[
  {
    "text": "सावित्र्युपाख्यानम्।\nमत्स्य उवाच।\nतस्य पाटयतः काष्ठं जज्ञे शिरसि वेदना।\nस वेदनार्तः सङ्गम्य भार्या वचनमब्रवीत् ।।  २१०.१ ।।"
  },
  {
    "text": "आयासेन ममानेन जाता शिरसि वेदना।\nतमश्च प्रविशामीव न च जानामि किञ्चन ।।  २१०.२ ।।"
  },
  {
    "text": "त्वदुत्सङ्गे शिरः कृत्वा स्वप्तुमिच्छामि सांप्रतम्।\nराजपुत्रीमेवमुक्त्वा तदा सुष्वाप पार्थिवः ।।  २१०.३ ।।"
  },
  {
    "text": "तदुत्सङ्गे शिरः कृत्वा निद्रयाविललोचनः।\nपतिव्रता महाभागा ततः सा राजकन्यका ।।  २१०.४ ।।"
  },
  {
    "text": "ददर्श धर्मराजं तु स्वयं तं देशमागतम्।\nनीलोत्पलदलश्यामं पीताम्बरधरं प्रभुम् ।।  २१०.५ ।।"
  },
  {
    "text": "विद्युल्लतानिबद्धाङ्गं सतोयमिव तोयदम्।\nकिरीटेनार्कवर्णेन कुण्डलैश्च विरजितम् ।।  २१०.६ ।।"
  },
  {
    "text": "हारभारर्पितोरस्कं तथाङ्गद विभूषितम्।\nतथानुगम्यमानं च कालेन सह मृत्युना ।।  २१०.७ ।।"
  },
  {
    "text": "स तु संप्राप्य तं देशं देहात्सत्यवतस्तदा।\nअंगुष्ठमात्रं पुरुषं पाशबद्धं वशंगतम् ।।  २१०.८ ।।"
  },
  {
    "text": "आकृष्य दक्षिणामाशां प्रययौ सत्वरं तदा।\nसावित्र्यपि वरारोहा दृष्ट्वा तं गतजीवितम् ।।  २१०.९ ।।"
  },
  {
    "text": "अनुवव्राज गच्छन्तन्धर्मराजमतन्द्रिता।\nकृताञ्जलिरुवाचाथ हृदयेन प्रवेपता ।।  २१०.१० ।।"
  },
  {
    "text": "इमं लोकं मातृभक्त्या पितृभक्त्यातु मध्यमम्।\nगुरुं शुश्रूषया चैव ब्रह्मलोकं समश्नुते ।।  २१०.११ ।।"
  },
  {
    "text": "सर्वे तस्यादृता धर्मा यस्यै ते त्रय आदृताः।\nअनादृतास्तु यस्यैते सर्वास्तस्याफलाः क्रियाः।।  २१०.१२ ।।"
  },
  {
    "text": "यावत्त्रयस्ते जीवेयुस्तावन्नान्यं समाचरेत्।\nतेषां च नित्यं शुश्रूषां कुर्यात् प्रिय हिते रतः ।।  २१०.१३ ।।"
  },
  {
    "text": "तेषामनुपरोधेन पारतन्त्र्यं यदाऽऽचरेत्।\nतत्तन्निवेदयेत्तेभ्यो मनोवचनकर्मभिः।\nत्रिष्वप्येतेषु कृत्यं हि पुरुषस्य समस्यते ।।  २१०.१४ ।।"
  },
  {
    "text": "यम उवाच।\nकृतेन कामेन निवर्त्तयाशु धर्मा न तेभ्योऽपि हि उच्यते च।\nममोपरोधस्तव चक्लमः स्यात्तथाऽधुना तेन तव ब्रवीमि ।।  २१०.१५ ।।"
  },
  {
    "text": "गुरुपूजरतिर्भक्ता त्वञ्च साध्वी पतिव्रता।\nविनिवर्तस्व धर्मज्ञे! ग्लानिर्भवति तेऽधुना ।।  २१०.१६ ।।"
  },
  {
    "text": "सावित्र्युवाच।\nपतिर्हि दैवतं स्त्रीणां पतिरेव परायणम्।\nअनुगम्यः स्त्रिया साध्व्या पतिः प्राणधनेश्वरः ।।  २१०.१७ ।।"
  },
  {
    "text": "मितन्ददाति हि पिता मितं भ्राता मितं सुतः।\nअमितस्य च दातारं भर्त्तारं का न पूजयेत् ।।  २१०.१८ ।।"
  },
  {
    "text": "नीयते यत्र भर्त्ता मे स्वयं वा यत्र गच्छति।\nमयापि तत्र गन्तव्यं यथाशक्ति सुरोत्तम! ।।  २१०.१९ ।।"
  },
  {
    "text": "पतिमादाय गच्छन्तमनुगन्तुमहं यदा।\nत्वां देव! न हि शक्ष्यामि तदा त्यक्ष्यामि जीवितम् ।।  २१०.२० ।।"
  },
  {
    "text": "मनस्विनी तु या काचित् वैधव्याक्षरदूषिता।\nमुहूर्त्तमपि जीवेत मण्डनार्हा ह्यमण्डिता ।।  २१०.२१ ।।"
  },
  {
    "text": "यम उवाच\nपतिव्रते! महाभागे! परितुष्टोऽस्मि ते शुभे!।\nविना सत्यव्रतः प्राणैर्वरं वरय माचिरम् ।।  २१०.२२ ।।"
  },
  {
    "text": "सावित्र्युवाच।\nविनष्टचक्षुषो राज्यं चक्षुषा सह कारय।\nच्युतराष्ट्रस्य धर्मज्ञ! श्वशुरस्य महात्मनः ।।  २१०.२३ ।।"
  },
  {
    "text": "यम उवाच।\nदूरे पथे गच्छ निवर्त भद्रे! भविष्यतीदं सकलं त्वयोक्तम्।\nममोपरोधस्तव च क्लमः स्यात्तथाधुना तेन तव ब्रवीमि ।।  २१०.२४ ।।"
  }
]
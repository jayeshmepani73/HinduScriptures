[
  {
    "text": "राजधर्मवर्णने दण्डोपायवर्णनम्।"
  },
  {
    "text": "मत्स्य उवाच।\nन शक्या ये वशे कर्तुमुपायत्रितयेन तु।\nदण्डेन तान् वशीकुर्यात् दण्डो हि वशकृन्नृणाम् ।। २२५.१ ।।"
  },
  {
    "text": "सम्यक् प्रणयनं तस्य तथा कार्यं महीक्षिता।\nधर्मशास्त्रानुसारेण स सहायेन धीमता ।। २२५.२ ।।"
  },
  {
    "text": "तस्य सम्यक् प्रणयनं यथाकार्यं महीक्षिता।\nवानप्रस्थाश्च धर्मज्ञान्निर्ममान्निष्परिग्रहान् ।। २२५.३ ।।"
  },
  {
    "text": "स्वदेशे परदेशे वा धर्मशास्त्रविशारदान्।\nसमीक्ष्य प्रणयेद्दण्डं सर्वं दण्डे प्रतिष्ठितम् ।। २२५.४ ।।"
  },
  {
    "text": "आश्रमी यदि वा वर्णी पूज्यो वाऽथ गुरुर्महान्।\nनादण्ड्यो नाम राज्ञोऽस्ति यः स्वधर्मेण तिष्ठति ।।  २५.५ ।।"
  },
  {
    "text": "अदण्ड्यान् दण्डयेद्राजा दण्ड्यां श्चैवाप्यदण्डयन्।\nइह राज्यात्परिभ्रष्टो नरकञ्च प्रपद्यते ।।  २२५.६ ।।"
  },
  {
    "text": "तस्माद्राज्ञा विनीतेन धर्मशास्त्रानुसारतः।\nदण्डप्रणयनं कार्यं लोक्रानुग्रह काम्यया ।। २२५.७ ।।"
  },
  {
    "text": "यत्र श्यामो लोहिताक्षो दण्डश्चरति निर्भयः।\nप्रजास्तत्र न मुह्यन्ति नेता चेत् साधु पश्यति ।। २२५.८ ।।"
  },
  {
    "text": "बाल-वृद्धातुर-यति द्विज स्त्री विधवायतः।\nमत्स्य न्यायेन भक्ष्येरन् यदि दण्डं न पातयेत् ।। २२५.९ ।।"
  },
  {
    "text": "देवदैत्योरगगणाः सर्वे भूतपतित्रिणः।\nउत्क्रामयेयुर्मर्यादां यदि दण्डं न पायतेत् ।। २२५.१० ।।"
  },
  {
    "text": "एष ब्रह्माभिशापेषु सर्वप्रहरणेषु च।\nसर्वविक्रमकोपेषु व्यवसाये च तिष्ठति ।। २२५.११ ।।"
  },
  {
    "text": "पूज्यन्ते दण्डिनो देवैर्न पूज्यन्ते त्वदण्डिनः।\nन ब्रह्माणं विधातारं न पूषार्यमणावपि ।। २२५.१२ ।।"
  },
  {
    "text": "यजन्ते मानवाः केचित् प्रशान्ताः सर्वकर्मसु।\nरुद्रमग्निञ्च शक्रञ्च सूर्याचन्द्रमसौ तथा ।। २२५.१३ ।।"
  },
  {
    "text": "विष्णुं देवगणांश्चान्यान् दण्डिनः पूजयन्ति च।\nदण्डः शास्ति प्रजाः सर्वा दण्ड एवाभिरक्षति ।। २२५.१४ ।।"
  },
  {
    "text": "दण्डः सुप्तेषु जागर्ति दण्डं धर्मं विदुर्बुधाः।\nराजदण्डभयादेव पापाः पापं न कुर्वते ।। २२५.१५ ।।"
  },
  {
    "text": "यमदण्डभयादेके परस्परभयादपि।\nएवं सांसिद्धिके लोके सर्वं दण्डे प्रतिष्ठितम् ।। २२५.१६ ।।"
  },
  {
    "text": "अन्धे तमसि मज्जेयुर्यदि दण्डं न पातयेत्।\nयस्माद्दण्डो दमयति अदण्ड्यान्दमयत्यपि\nदमनाद्दण्डनाच्चैव तस्माद्दण्डं विदुर्बुधाः ।। २२४.१७ ।।"
  },
  {
    "text": "दण्डस्य भीतैस्त्रिदशैः समेतैर्भागो धृतः शूलधरस्य यज्ञे।\nदत्तं कुमारे ध्वजिनी पतित्वं वरं शिशूनाञ्च भयाद् बलस्य ।। २२५.१८ ।।"
  }
]
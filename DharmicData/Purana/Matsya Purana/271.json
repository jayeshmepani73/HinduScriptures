[
  {
    "text": "कलौ भाविनृपान्वयवर्णनम्।"
  },
  {
    "text": "ऋषय ऊचुः।\nपूरोर्वंशस्त्वया सूत! सभविष्यो निवेदितः।\nसूर्य वंशे नृपाये तु भविष्यन्ति हि तान् वद ।।  २७१.१"
  },
  {
    "text": "तथैव यादवे वंशे राजानः कीर्तिवर्धनाः।\nकलौ युगे भविष्यन्ति तानपीह वदस्व नः ।।  २७१.२"
  },
  {
    "text": "वंशान्ते ज्ञातयो याश्च राज्यं प्राप्स्यन्ति सुव्रताः।\nब्रूहि संक्षेपतस्तासां यथा भाव्यमनुक्रमात् ।।  २७१.३"
  },
  {
    "text": "सूत उवाच।\nबृहद् बलस्य दायादो वीरो राजा ह्युरुक्षयः।\nउरुक्षयसुतश्चापि वत्स द्रोहो महायशाः ।।  २७१.४"
  },
  {
    "text": "वत्सद्रोहात् प्रतिव्योमस्तस्य पुत्रो दिवाकरः।\nतस्यैव मध्यदेशे तु अयोध्या नगरी शुभा ।।  २७१.५"
  },
  {
    "text": "दिवाकरस्य भविता सहदेवो महायशाः।\nसहदेवाच्च भविता ध्रुवाश्वो वै महामनाः ।।  २७१.६"
  },
  {
    "text": "तस्य भाव्यो महाभागः प्रतीपाश्वश्च तत्सुतः।\nप्रतीपाश्वसुतश्चापि सुप्रतीपो भविष्यति ।।  २७१.७"
  },
  {
    "text": "मरुदेवः सुतस्तस्य सुनक्षत्रस्ततोऽभवत्।\nकिन्नराश्वः सुनक्षत्राद् भविष्यति परन्तपः ।।  २७१.८"
  },
  {
    "text": "किन्नराश्वादन्तरिक्षो भविष्यति महामनाः ।\nसुषेणश्चान्तरिक्षाच्च सुमित्रश्चाप्यमित्रजित् ।।  २७१.९"
  },
  {
    "text": "सुमित्रजो बृहद्राजः बृहद्राजस्य वीर्यवान् ।\nपुत्र कृतञ्जयो नाम धार्मिकश्च भविष्यति ।।  २७१.१०"
  },
  {
    "text": "कृतञ्जयसुतो विद्वान् भविष्यति रणे जयः।\nभविता सञ्जयश्चापि वीरो राजा रणे जयात् ।।  २७१.११"
  },
  {
    "text": "सञ्जयस्य सुतः शाक्यः शाक्याच्छुद्धौदनो नृपः।\nशुद्धौदनस्य भविता सिद्धार्थः पुष्कलः सुतः ।।  २७१.१२"
  },
  {
    "text": "प्रसेनजित् ततो भाव्यः क्षुद्रको भविता ततः।\nक्षुद्रकात् कुलको भाव्यः कुलकात् सुरथः स्मृतः ।।  २७१.१३"
  },
  {
    "text": "सुमित्रसुरथाज्जातो अन्यस्तु भविता नृपः।\nएतेचैक्ष्वाकवः प्रोक्ता भविष्या ये कलौ युगे ।।  २७१.१४"
  },
  {
    "text": "बृहद्वलान्ववाये तु भविष्याः कुलवर्द्धनाः।\nअत्रानुवंशश्लोकोऽयं विप्रैर्गीतः पुरातनैः ।।  २७१.१५"
  },
  {
    "text": "इक्ष्वाकूणामयं वंशः सुमित्रान्तो भविष्यति।\nसुमित्रं प्राप्य राजानं संस्थां प्राप्स्यति वै कलौ ।।  २७१.१६"
  },
  {
    "text": "इत्येवं मानवो वंशः प्रागेव समुदाहृतः।\nअत ऊर्ध्वं प्रवक्ष्यामि मागधा ये बृहद्रथाः ।।  २७१.१७"
  },
  {
    "text": "पूर्वेण ये जरासन्धात् सहदेवान्वये नृपाः।\nअतीता वर्त्तमानाश्च भविष्यांश्च निबोधत ।।  २७१.१८"
  },
  {
    "text": "संग्रामे भारते वृत्ते सहदेवे निपातिते।\nसोमाधिस्तस्य दायादो राजाऽभूत् सगिरिव्रजे ।।  २७१.१९"
  },
  {
    "text": "पञ्चाशतं तताष्टौ च समा राज्यमकारयत्।\nश्रुतश्रवाः चतुःषष्टिं समास्तस्यान्वयेऽभवत् ।।  २७१.२०"
  },
  {
    "text": "अप्रतीपी च षट्त्रिंशत् समा राज्यमकारयत्।\nचत्वारिंशत् समास्तस्य निरमित्रो दिवङ्गतः ।।  २७१.२१"
  },
  {
    "text": "पञ्चाशतं समाः षट् च सुरक्षः प्राप्तवान् महीम्।\nबृहत् कर्मा त्रयोविंशदब्दं राज्यमकारयत् ।।  २७१.२२"
  },
  {
    "text": "सेनाजित् सम्प्रयातश्च भुक्त्वा पञ्चशतं महीम्।\nश्रुतञ्जयस्तु वर्षाणि चत्वारिंशद् भविष्यति ।।  २७१.२३"
  },
  {
    "text": "अष्टाविंशति वर्षाणि महीं प्राप्स्यति वै विभुः।\nअष्टपञ्चाशतं षट् च राज्ये स्थास्यति वै शुचिः ।।  २७१.२४"
  },
  {
    "text": "अष्टाविंशत् समा राजा क्षेमो भोक्ष्यति वै महीम्।\nअनुव्रतश्चतुःषष्टि राज्यं प्राप्स्यति वीर्यवान् ।।  २७१.२५"
  },
  {
    "text": "पञ्चत्रिंशतिवर्षाणि सुनेत्रो भोक्ष्यते महीम्।\nभोक्ष्यते निर्वृतिश्चेमामष्टपञ्चाशतं समाः ।।  २७१.२६"
  },
  {
    "text": "अष्टाविंशत् समाराज्यं त्रिनेत्रो भोक्ष्यते ततः।\nचत्वारिंशत्तथाष्टौ च द्युमत्सेनो भविष्यति ।।  २७१.२७"
  },
  {
    "text": "त्रयस्त्रिंशत्तु वर्षाणि महीनेत्रः प्रकाश्यते।\nद्वात्रिंशत्तु समा राजा ह्यचलस्तु भविष्यति ।।  २७१.२८"
  },
  {
    "text": "रिपुञ्जयस्तु वर्षाणि पञ्चाशत् प्राप्स्यते महीम्।\nद्वात्रिंशति नृपाह्येते भवितारो बृहद्रथाः ।।  २७१.२९"
  },
  {
    "text": "पूर्णं वर्षसहस्रन्तु तेषां राज्यं भविष्यति।\nजयतां क्षत्रियाणाञ्च बालकः पुलको भवेत् ।।  २७१.३०"
  }
]
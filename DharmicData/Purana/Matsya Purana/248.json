[
  {
    "text": "वराहावतारचरित्रवर्णनम्।\nशौनक उवाच।\nजगदण्डमिदं पूर्वमासीद्दिव्यं हिरण्मयम्।\nप्रजापतेरियं मूर्तिरितीयं वैदिकी श्रुतिः ।। २४८.१ ।।"
  },
  {
    "text": "तत्तु वर्षसहस्रान्ते बिभेदोर्घ्वमुखं विभुः।\nलोकसर्जनहेतोस्तु बिभेदाधोमुखं नृप!।। २४८.२ ।।"
  },
  {
    "text": "भूयोऽष्टदा बिभेदाण्डं विष्णुर्वै लोकजन्मकृत्।\nचकार जगतश्चात्र विभागं सविभागकृत् ।। २४८.३ ।।"
  },
  {
    "text": "यच्छिद्रमूर्ध्वमाकाशं विवराकृतितां गतम्।\nविहितं विश्वयोगेन यदधस्तद्रसातलम् ।। २४८.४ ।।"
  },
  {
    "text": "यदण्डमकरोत्पूर्वं देवो लोकचिकीर्षया।\nतत्र यत्सलिलं स्कन्नं सोऽभवत्काञ्चनो गिरिः ।। २४८.५ ।।"
  },
  {
    "text": "शैलैः सहस्रैर्महती मेदिनी विषमाभवत्।\nतैश्च पर्वतजालौघैर्बहुयोजनविस्तृतैः ।। २४८.६ ।।"
  },
  {
    "text": "पीडिता गुरुभिर्देवी व्यथिता मेदिनी तदा।\nमहामते भूरि बलं दिव्यं नारायणात्मकम् ।। २४८.७ ।।"
  },
  {
    "text": "हिरण्मयं समुत्सृज्य तेजो वै जातरूपिणम्।\nअशक्ता वै धारयितुमधस्तात् प्राविशत्तदा ।। २४८.८ ।।"
  },
  {
    "text": "पीड्यमाना भगवतस्तेजसा तस्य सा क्षितिः।\nपृथ्वीं विशन्तीं दृष्ट्वा तु तामधोमधुसूदनः ।। २४८.९ ।।"
  },
  {
    "text": "उद्धारार्थं मनश्चक्रे तस्या वै हितकाम्यया ।। २४८.१० ।।"
  },
  {
    "text": "भगवानुवाच।\nमत्तेज एषा वसुधा समासाद्य तपस्विनी।\nरसातलं प्रविशति पङ्के गौरिव दुर्बला ।। २४८.११ ।।"
  },
  {
    "text": "पृथिव्युवाच।\nत्रिविक्रमायामितविक्रमाय महावराहाय सुरोत्तमाय।\nश्रीशार्ङ्गचक्रासिगदाधराय नमोऽस्तु ते देववर! प्रसीद ।। २४८.१२ ।।\nतव देहाज्जगज्जातं पुष्करद्वीपमुत्थितम्।\nब्रह्माणमिह लोकानां भूतानां शाश्वतं विदुः ।। २२४८.१३ ।।"
  },
  {
    "text": "तव प्रसादाद्देवोऽयं दिवं भुङ्क्ते पुरन्दरः।\nतव क्रोधाद्धि बलवान् जनार्दन जितो बलिः।। २४८.१४ ।।"
  },
  {
    "text": "धाता विधाता संहर्ता त्वयि सर्वं प्रतिष्ठितम्।\nमनुः कृतान्तोऽधिपतिर्ज्वलनः पवनो घनः ।। २४८.१५ ।।"
  },
  {
    "text": "वर्णाश्चाश्रमधर्माश्च सागरास्तरवो जलम्।\nनद्यो धर्मश्च कामश्च यज्ञा यज्ञस्य च क्रियाः ।। २४८.१६ ।।"
  },
  {
    "text": "विद्यावेद्यञ्च सत्वञ्च ह्रीः श्रीः कीर्तिर्धृतिः क्षमा।\nपुराणं वेदवेदाङ्गं सांख्ययोगौ भवाभवौ ।। २४८.१७ ।।"
  },
  {
    "text": "जङ्गमं स्थावरञ्चैव भविष्यञ्च भवच्च यत्।\nसर्वन्तच्च त्रिलोकेषु प्रभावोपहितन्तव ।। २४८.१८ ।।"
  },
  {
    "text": "त्रिदशोदारफलदः स्वर्गस्त्री चारुपल्लवः।\nसर्वलोकमनः कान्तः सर्वसत्वमनोहरः ।। २४८.१९ ।।"
  },
  {
    "text": "वमानानेकविटपस्तोयदाम्बुमधुस्रवः।\nदिव्यलोकमहास्कन्धसत्यलोकप्रशाखवान् ।। २४८.२० ।।"
  },
  {
    "text": "सागराकारनिर्यासो रसातलजलाश्रयः।\nनागेन्द्रपादपोपेतो जन्तुपक्षिनिषेवितः ।। २४८.२१ ।।"
  },
  {
    "text": "शीलाचारार्यगन्धस्त्वं सर्वलोकमयोद्रुमः।\nद्वादशार्कमयद्वीपो रुद्रैकादशपत्तनः ।। २४८.२२ ।।"
  },
  {
    "text": "वस्वष्टाचलसंयुक्त स्त्रैलोक्याम्भो महोदधिः।\nसिद्धसाध्योर्मिसलिल सुपर्णानिलसेवित ।। २४८.२३ ।।"
  },
  {
    "text": "दैत्यलोकमहाग्राहो रक्षोरगरुषाकुलः।\nपितामहमहाधैर्यः स्वर्गस्त्रीरत्नभूषितः ।। २४८.२४ ।।"
  },
  {
    "text": "धीश्रीह्रीकान्तिभिः नित्यं नदीभिरुपशोभितः।\nकालयोग महापर्व प्रयागगति वेगवान् ।। २४८.२५ ।।"
  },
  {
    "text": "त्वं स्वयोगमहावीर्यो नारायणमहार्णवः।\nकालो भूत्वा प्रसन्नाभिरद्भिर्ह्रादयसे पुनः ।। २४८.२६ ।।"
  },
  {
    "text": "त्वया सृष्टास्त्रयो लोकास्त्वयैव प्रतिसंहृताः।\nविशन्ति योगिनः सर्वे त्वामेव प्रतियोजिताः ।। २४८.२७ ।।"
  },
  {
    "text": "युगे युगे युगान्ताग्निः कालमेघो युगे युगे।\nमहाभारावताराय देव! त्वं हि युगे युगे ।। २४८.२८ ।।"
  },
  {
    "text": "त्वं हि शुक्लः कृतयुगे त्रेतायां चम्पकप्रभः।\nद्वापरे रक्तसङ्काशः कृष्णः कलियुगे भवान् ।। २४८.२९ ।।"
  },
  {
    "text": "वैवर्ण्यमभिधत्सेत्वं प्राप्तेषु युगसन्धिषु।\nवैवर्ण्यं सर्वधर्माणामुत्पादयसि वेदवित् ।। २४८.३० ।।"
  },
  {
    "text": "भासि वासिप्रतपसि त्वञ्च पासि विचेष्टसे।\nक्रुध्यसि क्षान्तिमायासि त्वं दीपयसि वर्षसि ।। २४८.३१ ।।"
  },
  {
    "text": "त्वं हास्यसि न निर्यासि निर्वापयसि जाग्रसि।\nनिःशेषयसि भूतानि कालो भूत्वा युगक्षये ।। २४८.३२ ।।"
  },
  {
    "text": "शेषमात्मानमालोक्य विशेषयसि त्वं पुनः।\nयुगान्ताग्नावलीढेषु सर्वभूतेषु किञ्चन ।। २४८.३३ ।।"
  },
  {
    "text": "यातेषु शेषो भवसि तस्माच्छेषोऽसि कीर्तितः।\nच्यवनोत्पत्तियुक्तेषु ब्रह्मेन्द्र वरुणादिषु ।। २४८.३४ ।।"
  },
  {
    "text": "यस्मान्न च्यवसे स्थानात्तस्मात्सङ्कीर्त्यसेऽच्युतः।\nब्रह्माणमिन्द्रञ्च यमं रुद्रं वरुणमेव च ।। २४८.३५ ।।"
  },
  {
    "text": "निगृह्य हरसे यस्मात् तस्माद्धरिरिहोच्यसे।\nसम्मानयसि भूतानि वपुषा यशसा श्रिया ।। २४८.३६ ।।"
  },
  {
    "text": "परेण वपुषा देव! तस्माच्चासि सनातनः।\nयस्माद् ब्रह्मादयो देवा मुनयश्चोग्रतेजसः ।। २४८.३७ ।।"
  },
  {
    "text": "न तेऽन्तं त्वधिगच्छन्ति तेनानन्तस्त्वमुच्यसे।\nन क्षीयसे न क्षरसे कल्पकोटिशतैरपि ।। २४८.३८ ।।"
  },
  {
    "text": "तस्मात्त्वमक्षरत्वाच्च विष्णुरित्येव कीर्त्यसे।\nविष्टब्धं यत्त्वया सर्वं जगत् स्थावरजङ्गमम् ।। २४८.३९ ।।"
  },
  {
    "text": "जगद्विष्टम्भनाच्चैव विष्णुरेवेति कीर्त्यसे।\nविष्टभ्य तिष्ठसे नित्यं त्रैलोक्यं सचराचरम् ।। २४८.४० ।।"
  },
  {
    "text": "यक्षगन्धर्वनगरं सुमहद्भूतपन्नगम्।\nव्याप्तं त्वयैव विशता त्रैलोक्यं सचराचरम् ।। २४८.४१ ।।"
  },
  {
    "text": "तस्माद्विष्णुरिति प्रोक्तः स्वयमेव स्वयम्भुवा।\nनारा इत्युच्यते ह्यापो ऋषिभिस्तत्वदर्शिभिः ।। २४८.४२ ।।"
  },
  {
    "text": "अयनन्तस्यताः पूर्वन्तेन नारायणः स्मृतः।\nयुगे युगे प्रनष्टाङ्गां विष्णो! विन्दसि तत्वतः ।। २४८.४३ ।।"
  },
  {
    "text": "गोविन्देति ततो नाम्ना प्रोच्यसे ऋषिभिस्तथा।\nहृषीकाणीन्द्रियाण्याहुस्तत्वज्ञान विशारदाः ।। २४८.४४ ।।"
  },
  {
    "text": "ईशिता च त्वमेतेषां हृषीकेशस्तथोच्यते।\nवसन्ति त्वयि भूतानि ब्रह्मादीनि युगक्षये ।। २४८.४५ ।।"
  },
  {
    "text": "त्वं वा वससि भूतेषु वासुदेवस्तथोच्यसे।\nसङ्कर्षयसि भूतानि कल्पे कल्पे पुनः पुनः ।। २४८.४६ ।।"
  },
  {
    "text": "ततः सङ्कर्षणः प्रोक्तस्तत्वज्ञान विशारदैः।\nप्रतिव्यूहेन तिष्ठन्ति सदेवासुरराक्षसाः ।। २४८.४७ ।।"
  },
  {
    "text": "प्रविद्युः सर्वधर्माणां प्रद्युम्नस्तेन चोच्यसे।\nनिरोद्धा विद्यते यस्मान्न ते भूतेषु कश्चन ।। २४८.४८ ।।"
  },
  {
    "text": "अनिरुद्धस्ततः प्रोक्तः पूर्वमेव महर्षिभिः।\nयत्त्वया धार्यते विश्वं त्वया संह्रियते जगत् ।। २४८.४९ ।।"
  },
  {
    "text": "त्वं धारयसि भूतानि भवनं त्वं बिभर्षि च।\nयत्त्वया धार्यते किञ्चित्तेजसा च बलेन च ।। २४८.५० ।।"
  },
  {
    "text": "मया हि धार्यते पश्चान्नाधृतं धारये त्वया।\nन हि तद्विद्यते भूतं त्वया यन्नात्र धार्यते ।। २४८.५१ ।।"
  },
  {
    "text": "त्वमेव कुरुषे! देव! नारायण युगे युगे।\nमहाभारावतरणं जगतो हितकाम्यया ।। २४८.५२ ।।"
  },
  {
    "text": "तवैव तेजसाक्रान्तां रसातलतलङ्गतम्।\nत्रायस्व मां सुरश्रेष्ठ! त्वामेव शरणंगताम् ।। २४८.५३ ।।"
  },
  {
    "text": "दानवैः पीड्यमानाहं राक्षसैश्च दुरात्मभिः।\nत्वामेव शरणं नित्यमुपयामि सनातनम् ।। २४८.५४ ।।"
  },
  {
    "text": "तावन्मेऽस्ति भयं देव! यावन्न त्वां ककुद्मिनम्।\nशरणं यामि मनसा शतशोऽप्युपलक्षये ।। २४८.५५ ।।"
  },
  {
    "text": "उपमानं न ते शक्ताः कर्तु सेन्द्रा दिवौकसः।\nतत्त्वं त्वमेव तद्वेत्सि निरुत्तरमतः परम् ।। २४८.५६ ।।"
  },
  {
    "text": "शौनक उवाच।\nततः प्रीतः स भगवान् पृथिव्यै शार्ङ्ग चक्रधृक्।\nकाममस्या यथाकाममभिपूरितवान् हरिः ।। २४८.५७ ।।"
  },
  {
    "text": "अब्रवीच्च महादेवि! माधवीयं स्तवोत्तमम्।\nधारयिष्यति यो मर्त्यो नास्ति तस्य पराभवः।। २४८.५८ ।।"
  },
  {
    "text": "लोकान्निष्कल्मषां श्चैव वैष्णवान् प्रतिपत्स्यते।\nएतदाश्चर्य सर्वस्वं माधवीयं स्तवोत्तमम् ।। २४८.५९ ।।"
  },
  {
    "text": "अधीतवेदः पुरुषो मुनिः प्रीतमना भवेत् ।। २४८.६० ।।"
  },
  {
    "text": "मा भैर्धरणि! कल्याणि! शान्तिं व्रज ममाग्रतः।\nएष त्वामुचितं स्थानं प्रापयामि मनीषितम् ।। २४८.६१ ।।"
  },
  {
    "text": "ततो महात्मा मनसा दिव्यं रूपमचिन्तयत्।\nकिन्नु रूपमहं कृत्वा उद्धरेयं धरामिमाम् ।। २४८.६२ ।।"
  },
  {
    "text": "जलक्रीड़ारुचिस्तस्माद्वाराहं वपुरास्थितः।\nअदृश्यं सर्वभूतानां वाङ्मयं ब्रह्म संस्थितम् ।। २४८.६३ ।।"
  },
  {
    "text": "शतयोजनविस्तीर्णमुच्छ्रितं द्विगुणं ततः।\nनीलजीमूतसङ्काशं मेघस्तनितनिस्वनम् ।। २४८.६४ ।।"
  },
  {
    "text": "गिरिसंहननं भीमं श्वेततीक्ष्णाग्रदंष्ट्रिणम्।\nविद्युदग्निप्रतीकाशमादित्य समतेजसम् ।। २४८.६५ ।।"
  },
  {
    "text": "पीनोन्नतकटीदेशे वृषलक्षणपूजितम्।\nरूपमास्थाय विपुलं वाराहमजितो हरिः ।। २४८.६६ ।।"
  },
  {
    "text": "पृथिव्युद्धरणायैव प्रविवेश रसातलम्।\nवेदपादो यूपदंष्ट्र क्रतुदन्तश्चितीमुखः ।। २४८.६७ ।।"
  },
  {
    "text": "अग्निजिह्वो दर्भलोमा ब्रह्मशीर्षो महातपाः।\nअहोरात्रेक्षणधरो वेदाङ्गश्रुतिभूषणः ।। २४८.६८ ।।"
  },
  {
    "text": "आज्यनासः स्रुवतुण्डः सामघोषस्वनो महान्।\nसत्यधर्ममयः श्रीमान् कर्मविक्रम सत्क्रमः ।। २४८.६९ ।।"
  },
  {
    "text": "प्रायश्चित्त नखो घोरः पशुजानुर्मखाकृतिः।\nउद्गाथा होमलिङ्गोऽथ बीजौषधि महाफलः ।। २४८.७० ।।"
  },
  {
    "text": "वाय्वन्तरात्मा यज्ञास्थि विकृतिः सोमशोणितः।\nवेदस्कन्धो हविर्गन्धो हव्यकव्यविभागवान् ।। २४८.७१ ।।"
  },
  {
    "text": "प्राग्वंशकायो द्युतिमान् नानादीक्षाभिरन्वितः।\nदक्षिणा हृदयो योगी महासत्रमयो महान् ।। २४८.७२ ।।"
  },
  {
    "text": "उपाकर्मोष्ठरुचकः प्रवर्ग्यावर्तभूषणः।\nनानाच्छन्दोगतिपथो गुह्योपनिषदासनः ।। २४८.७३ ।।"
  },
  {
    "text": "छाया पत्नी सहायो वै मणिश्रृङ्ग इवोच्छ्रितः।\nरसातलतले मग्नां रसातलतलङ्गताम् ।। २४८.७४ ।।"
  },
  {
    "text": "प्रभुर्लोकहितार्थाय दष्ट्रांग्रेणोज्जहार ताम्।\nततः स्वस्थानमानीय वराहः पृथिवीधरः ।। २४८.७५ ।।"
  },
  {
    "text": "मुमोच पूर्वं मनसा धारिताञ्च वसुन्धराम्।\nततो जगाम निर्वाणं मेदिनी तस्य धारणात् ।। २४८.७६ ।।"
  },
  {
    "text": "चकार च नमस्कारं तस्मै देवाय शम्भवे।\nएवं यज्ञवराहेण भूत्वा भूतहितार्थिना ।। २४८.७७ ।।"
  },
  {
    "text": "उद्धृता पृथिवी देवी सागराम्बुगता पुरा।\nअथोद्धृत्य क्षितिं देवो जगतः स्थापनेच्छया\nपृथिवी प्रविभागाय मनश्चक्रेऽम्बुजेक्षणः ।। २४८.७८ ।।"
  },
  {
    "text": "रसाङ्गतामवनिमचिन्तविक्रमः सुरोत्तमः प्रवरवराहरूपधृक्।\nवृषाकपिः प्रसभमथैकदंष्ट्रया समुद्धरद्धरणिमतुल्यपौरुषः ।। २४८.७९ ।।"
  }
]
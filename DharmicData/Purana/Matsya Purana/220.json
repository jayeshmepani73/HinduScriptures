[
  {
    "text": "राजधर्मवर्णनम्।\nमत्स्य उवाच।\nराजन्! पुत्रस्य रक्षा च कर्तव्या पृथिवीक्षिता।\nआचार्यश्चात्र कर्तव्यो नित्ययुक्तश्च रक्षिभिः ।।  २२०.१ ।।"
  },
  {
    "text": "धर्मकामार्थशास्त्राणि धनुर्वेदञ्च शिक्षयेत्।\nरथे च कुञ्चरे चैनं व्यायामङ्कारयेत्सदा ।।  २२०.२ ।।"
  },
  {
    "text": "शिल्पानि शिक्षयेच्चैनं नाप्तो मिथ्या प्रियं वदेत्।\nशरीररक्षाव्याजेन रक्षिणोऽस्य नियोजयेत् ।।  २२०.३ ।।"
  },
  {
    "text": "न चास्य सङ्गो जातव्यः क्रुद्धलुब्धावमानितैः।\nतथा च विनयेदेनं यथा यौवनगोचरै ।।  २२०.४ ।।"
  },
  {
    "text": "इन्द्रियैर्नापकृष्येत सतां मार्गात्सुदुर्गमात्।\nगुणाधानमशक्यन्तु यस्य कर्तुं स्वभावयः ।।  २२०.५ ।।"
  },
  {
    "text": "बन्धनं तस्य कर्तव्यं गुप्तदेशे सुखान्वितम्।\nअविनीतकुमारं हि कुलमाशु विशीर्यते ।।  २२०.६ ।।"
  },
  {
    "text": "अधिकारेषु सर्वेषु विनीतं विनियोजयेत्।\nआदौ स्वल्पे ततः पश्चात्क्रमेणाथ महात्स्वपि ।।  २२०.७ ।।"
  },
  {
    "text": "मृगया पानमक्षांश्च वर्जयेत् पृथिवीपतिः।\nएतान्ये सेवमानास्तु विनष्टाः पृथिवीक्षितः ।।  २२०.८ ।।"
  },
  {
    "text": "बहवो नरशार्दूल! तेषां सङ्ख्या न विद्यते।\nदिवा स्वापं क्षितीशस्तु विशेषेण विवर्जयेत् ।।  २२०.९ ।।"
  },
  {
    "text": "वाक्यारुष्यं न कर्तव्यं दण्डपारुष्यमेव च।\nपरोक्षनिन्दा च तथा वर्जनीया महीक्षिता।।  २२०.१० ।।"
  },
  {
    "text": "अर्थस्य दूषणं राजा द्विप्रकारं विवर्जयेत्।\nअर्थानां दूषणञ्चैकं तथार्थेषु च दूषणम् ।।  २२०.११ ।।"
  },
  {
    "text": "प्राकाराणां समुच्छेदो दुर्गादीनामसत्क्रिया।\nअर्थानां दूषणं प्रोक्तं विप्रकीर्णत्वमेव च ।।  २२०.१२ ।।"
  },
  {
    "text": "अदेशकाले यद्दानमपात्रे दानमेव च।\nअर्थेषु दूषणं प्रोक्तमसत्कर्म प्रवर्तनम् ।।  २२०.१३ ।।"
  },
  {
    "text": "कामः क्रोधो मदो मानो लोभो हर्षस्तथैव च।\nएते वर्ज्याः प्रयत्नेन सादरं पृथिवीक्षिता ।।  २२०.१४ ।।"
  },
  {
    "text": "एतेषां विजयं कृत्वा कार्यो भृत्य-जयस्ततः।\nकृत्वा भृत्यजयं राजा पौरान् जानपदान् जयेत् ।।  २२०.१५ ।।"
  },
  {
    "text": "कृत्वा च विजयन्तेषां शत्रून् बाह्यांस्ततो जयेत्।\nबाह्याश्च विविधा ज्ञेयास्तुल्याभ्यन्तरकृत्रिमाः ।।  २२०.१६ ।।"
  },
  {
    "text": "गुरवस्ते यथा पूर्वं तेषु यत्नपरो भवेत्।\nपितृपैतामहं मित्रममित्रञ्च तथा रिपोः ।।  २२०.१७ ।।"
  },
  {
    "text": "कृत्रिमञ्च महाभाग! मित्रं त्रिविधमुच्यते।\nतथापि च गुरुः पूर्वं भवेत्तत्रापि चादृतः ।।  २२०.१८ ।।"
  },
  {
    "text": "स्वाम्यमात्यो जनपदो दुर्गं दण्डस्तथैव च।\nकोशो मित्रञ्च धर्मज्ञ! सप्ताङ्गं राज्यमुच्यते ।।  २२०.१९ ।।"
  },
  {
    "text": "सप्ताङ्गस्यापि राज्यस्य मूलं स्वामी प्रकीर्तितः।\nतन्मूलत्वात्तथाङ्गानां स तुरक्ष्यः प्रयत्नतः ।।  २२०.२० ।।"
  },
  {
    "text": "षडङ्गरक्षा कर्तव्या तथा तेन प्रयत्नतः।\nअङ्गेभ्यो यस्तथैकस्तु द्रोहमाचरतेऽल्पधीः ।।  २२०.२१ ।।"
  },
  {
    "text": "बन्धस्तस्य तु कर्तव्यः शीघ्रमेव महीक्षिता।\nन राज्ञा मृदुना भाव्यं मृदुर्हि परिभूयते ।।  २२०.२२ ।।"
  },
  {
    "text": "न भाव्यं दारुणेनापि तीक्ष्णादुद्विजते जनः।\nकाले भृदुर्यो भवति काले भवति दारुणः ।।  २२०.२३ ।।"
  },
  {
    "text": "राजा लोकद्वयापेक्षी तस्य लोकद्वयं भवेत्।\nभृत्यैः सह महीपालः परिहासं विवर्जयेत् ।।  २२०.२४ ।।"
  },
  {
    "text": "भृत्याः परिभवन्तीह नृपं हर्षवशङ्गतम्।\nव्यसनानि च सर्वाणि भूपतिः परिवर्जयेत् ।।  २२०.२५ ।।"
  },
  {
    "text": "लोकसंग्रहणार्थाय कृतकव्यसनी भवेत्।\nशौण्डीरस्य नरेन्द्रस्य नित्यमुद्रिक्तचेतसः ।।  २२०.२६ ।।"
  },
  {
    "text": "जना विरागमायान्ति सदा दुःसेव्यभावतः।\nस्मितपूर्वाभिभाषीस्यात् सर्वस्यैव महीपतिः ।।  २२०.२७ ।।"
  },
  {
    "text": "बध्येष्वपि महाभाग! भ्रुकुटिं न समाचरेत्।\nभाव्यं धर्मभृतां श्रेष्ठ! स्थूल्लक्ष्येण भूभुजा ।।  २२०.२८ ।।"
  },
  {
    "text": "स्थूललक्ष्यस्य वशगा सर्वा भवति मेदिनी।\nअदीर्घसूत्रश्च भवेत् सर्वकर्मसु पार्थिवः ।।  २२०.२९ ।।"
  },
  {
    "text": "दीर्घसूत्रस्य नृपतेः कर्महानिर्ध्रुवम्भवेत्।\nरागे दर्पे च माने च द्रोहे पापे च कर्मणि ।।  २२०.३० ।।"
  },
  {
    "text": "अप्रिये चैव कर्तव्ये दीर्घसूत्रः प्रशस्यते।\nराज्ञा संवृतमन्त्रेण सदा भाव्यं नृपोत्तम!।।  २२०.३१ ।।"
  },
  {
    "text": "तस्यासंवृतमन्त्रस्य राज्ञः सर्वापदो ध्रुवम्।\nकृतान्येव तु कार्याणि ज्ञायन्ते यस्य भूपतेः ।।  २२०.३२ ।।"
  },
  {
    "text": "नारब्धानि महाभाग! तस्य स्याद्वसुधावशे।\nमन्त्रमूलं सदा राज्यं तस्मान्मन्त्रः सुरक्षितः ।।  २२०.३३ ।।"
  },
  {
    "text": "कर्तव्यः पृथिवीपालैर्मन्त्रभेद भयात् सदा।\nमन्त्रवित्साधितो मन्त्रः सम्पत्तीनां सुखावहः ।।  २२०.३४ ।।"
  },
  {
    "text": "मन्त्रच्छलेन बहवो विनष्टाः पृथिवीक्षितः।\nआकारैरिङ्गितैर्गत्या चेष्टया भाषितेन च ।।  २२०.३५ ।।"
  },
  {
    "text": "नेत्रवक्त्रविकारैश्च गृह्यतेऽन्तर्गतं मनः।\nन यस्य कुशलैस्तस्य वशे सर्वा वसुन्धरा।।  २२०.३६ ।।"
  },
  {
    "text": "भवतीह महीपाले सदा पार्थिवनन्दन!।\nनैकस्तु मन्त्रयेन्मन्त्रं राजा न बहुभिः सह ।।  २२०.३७ ।।"
  },
  {
    "text": "नारोहेद्विषमां नावमपरीक्षितनाविकम्।\nये चास्य भूमिजयिनो भवेयुः परिपन्थिनः ।।  २२०.३८ ।।"
  },
  {
    "text": "तानानयेद्वशे सर्वान् सामादिभिरुपक्रमैः।\nयथा न स्यात् कृशीभावः प्रजानामनवेक्षया ।।  २२०.३९\t।।"
  },
  {
    "text": "तथा राज्ञा प्रकर्तव्यं स्वराष्ट्रं परिरक्षता।\nमोहाद्राजा स्वराष्ट्रं यः कर्षयत्यनवेक्षया ।।  २२०.४० ।।"
  },
  {
    "text": "सोऽचिराद् भ्रश्यते राज्याज्जीविताच्च सबान्धवः।\nभृतो वत्सो जातबलः कर्मयोग्यो यथा भवेत् ।।  २२०.४१ ।।"
  },
  {
    "text": "तथा राष्ट्रं महाभाग! भृतं कर्मसहम्भवेत्।\nयो राष्ट्रमनुघृह्णाति राज्यं स परिरक्षति ।।  २२०.४२ ।।"
  },
  {
    "text": "सञ्जातमुपजीवेत्तु विन्दते स महत्फलम्।\nगृह्याद्धिरण्यं धान्यञ्च महीं राजासु रक्षिताम् ।।  २२०.४३ ।।"
  },
  {
    "text": "महता तु प्रयत्नेन स्वाराष्ट्रस्य च रक्षिता।\nनित्यं स्वेभ्यः परेभ्यश्च यथा माता यथा पिता ।।  २२०.४४ ।।"
  },
  {
    "text": "गोपितानि सदा कुर्यात् संयतानीन्द्रियाणि च।\nअजस्रमुपयोक्तव्यं फलन्तेभ्यस्तथैव च ।।  २२०.४५ ।।"
  },
  {
    "text": "सर्वं कर्मेदमायत्तं विधाने दैवमानुषे।\nतयोर्देवमचिन्त्यञ्च पौरुषे विद्यते क्रिया ।।  २२०.४६ ।।"
  },
  {
    "text": "एवं महीं पालयतोऽस्य भर्तुर्लोकानुरागः परमो भवेत्तु।\nलोकानुरागप्रभवा च लक्ष्मीर्लक्ष्मीवतश्चापि परा च लक्ष्मीः ।।  २२०.४७ ।।"
  }
]
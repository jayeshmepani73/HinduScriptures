[
  {
    "text": "ययातिपुत्राणामन्वयवर्णनम्।\nसूत उवाच।\nतुर्वसोस्तु सुतो गर्भो गोभानुस्तस्य चात्मजः।\nगो भानोस्तु सुतो वीर स्त्रिसारिरपराजितः॥ ४८.१ ॥"
  },
  {
    "text": "करन्धमस्तु त्रैसारिर्भरतस्तस्य चात्मजः।\nदुष्यन्तः पौरवस्यापि तस्य पुत्रो ह्यकल्मषः॥ ४८.२ ॥"
  },
  {
    "text": "एवं ययाति शापेन जरा संक्रमणे पुरा।\nतुर्वसोः पौरवं वंशं प्रविवेश पुरा किलः॥ ४८.३ ॥"
  },
  {
    "text": "दुष्यन्तस्य तु दायादो वरूथो नाम पार्थिवः।\nवरूथात्तु तथा वीरः सन्धानस्तस्य चात्मजः॥ ४८.४ ॥"
  },
  {
    "text": "पाण्ड्यश्च केरलश्चैव चोलः कर्णस्तथैव च।\nतेषां जनपदास्फीताः पाण्ड्याश्चोलाः सकेरलाः॥ ४८.५ ॥"
  },
  {
    "text": "द्रुह्योस्तु तनयौ शूरौ सेतुः केतुस्तथैव च।\nसेतुपुत्रः शरद्वांस्तु गन्धारस्तस्य चात्मजः॥ ४८.६ ॥"
  },
  {
    "text": "ख्यायते यस्य नाम्नासौ गन्धारविषयो महान्।\nआरट्टदेशजास्तस्य तुरगा वाजिनां वराः॥ ४८.७ ॥"
  },
  {
    "text": "गन्धारपुत्रो धर्म्मस्तु घृतस्तस्यात्मजोऽभवत्।\nघृताच्च विदुषो जज्ञे प्रचेतास्तस्य चात्मजः॥ ४८.८ ॥ *"
  },
  {
    "text": "प्रचेतसः पुत्रशतं राजानः सर्व एव ते।\nम्लेच्छराष्ट्राधिपाः सर्वे उदीचीं दिशमाश्रिताः॥ ४८.९ ॥"
  },
  {
    "text": "अनोश्चैव सुता वीरास्त्रयः परमधार्मिकाः।\nसभानरश्चाक्षुषश्च परमेषु तथैव च॥ ४८.१० ॥"
  },
  {
    "text": "सभानरस्य पुत्रस्तु विद्वान् कोलाहलो नृपः।\nकोलाहलस्य धर्मात्मा सञ्जयो नाम विश्रुतः॥ ४८.११ ॥"
  },
  {
    "text": "सञ्जयस्याभवत् पुत्रो वीरो नाम पुरञ्जयः।\nजनमेजयो महाराज! पुरञ्जय सुतोऽभवत्॥ ४८.१२ ॥"
  },
  {
    "text": "जनमेजयस्य राजर्षे महाशालोऽभवत् सुतः।\nआसीदिन्द्रसमो राजा प्रतिष्ठित यशाभवत्॥ ४८.१३ ॥"
  },
  {
    "text": "महामना) सुतस्तस्य महाशालस्य धार्मिकः।\nसप्तद्वीपेश्वरो जज्ञे चक्रवर्त्ती महामनाः॥ ४८.१४ ॥"
  },
  {
    "text": "महामनास्तु द्वौ पुत्रौ जनयामास विश्रुतौ।\nउशीनरञ्च धर्मज्ञं तितिक्षुं चैव तावुभौ॥ ४८.१५ ॥"
  },
  {
    "text": "उशीनरस्य पुत्रस्तु पञ्चराजर्षि सम्भवाः।\nभृशा कृशानवा दर्शा या च देवी द्रृषद्वती॥ ४८.१६ ॥"
  },
  {
    "text": "उशीनरस्य पुत्रास्तु तासु जाताः कुलोद्वहाः।\nतपसा ते तु महता जाता वृद्धस्य धार्मिकाः॥ ४८.१७ ॥"
  },
  {
    "text": "भृशायास्तु नृगः पुत्रो नवाया नव एव च।\nकृशायास्तु कृशो जज्ञे दर्शायाः सुव्रतोऽभवत्॥\nद्रृषद्वत्याः सुतश्चापि शिबिरौशीनरो नृपः॥ ४८.१८ ॥"
  },
  {
    "text": "शिवेस्तु शिवयः पुत्राश्चत्वारो लोकविश्रुताः।\nपृथुदर्भः सुवीरश्च केकयो भद्रकस्तथा॥ ४८.१९ ॥"
  },
  {
    "text": "तेषां जनपदाः स्फीताः केकयाभद्रकास्तथा।\nसौवीराश्चैव पौराश्च नृगस्य केकयास्तथा॥ ४८.२० ॥"
  },
  {
    "text": "सुव्रतस्य तथाम्बष्ठा कृशस्य वृषला पुरी।\nनवस्य नवराष्ट्रन्तु तितिक्षोस्तु प्रजां श्रृणु॥ ४८.२१ ॥"
  },
  {
    "text": "तितिक्षुरभवद्राजा पूर्वस्यां दिशि विश्रुतः।\nवृषद्रथः सुतस्तस्य तस्य सेनोऽभवत् सुतः॥ ४८.२२ ॥"
  },
  {
    "text": "सेनस्य सुतपा जज्ञे सुतपस्तनयो बलिः।\nजातो मानुषयोन्यान्तु क्षीणे वंशे प्रजेच्छया॥ ४८.२३ ॥"
  },
  {
    "text": "महायोगी तु स बलिर्बद्धो बन्धैर्महात्मना।\nपुत्रानुत्पादयामास क्षेत्रजान् पञ्च पार्थिवान्॥ ४८.२४ ॥"
  },
  {
    "text": "अङ्गं स जनयामास वङ्गं सह्यं तथैव च।\nपुण्ड्रं कलिङ्गं च तथा बालेयं क्षेत्रमुच्यते॥\nबालेया ब्राह्मणाश्चैव तस्य वंशकराः प्रभौ॥ ४८.२५ ॥"
  },
  {
    "text": "बलेश्च ब्रह्मणा दत्तो वरः प्रीतेन धीमतः।\nमहायोगित्वमायुश्च कल्पस्य परिमाणकम्॥ ४८.२६ ॥"
  },
  {
    "text": "संग्रामे चाप्यजेयत्वं धर्मे चैवोत्तमा मतिः।\nत्रैकाल्यदर्शनं चैव प्राधान्यं प्रसवे तथा॥ ४८.२७ ॥"
  },
  {
    "text": "जयञ्चाप्रतिमं युद्धे धर्मे तत्त्वार्थ दर्शनम्।\nचतुरो नियतान् वर्णान् स वै स्थापयिता प्रभुः॥ ४८.२८ ॥"
  },
  {
    "text": "तेषाञ्च पञ्च दायादावङ्गाङ्गाः सुह्यकास्तथा।\nपुण्ड्राः कलिङ्गाश्च तथा अङ्गस्य तु निबोधत॥ ४८.२९ ॥"
  },
  {
    "text": "मुनय ऊचुः।\nकथं बलेः सुता जाताः पञ्च तस्य महात्मनः।\nकिं नाम्नी महिषी तस्य जनिता कतमो ऋषिः॥ ४८.३० ॥"
  },
  {
    "text": "कथं चोत्पादितास्तेन तन्नः प्रब्रूहि पृच्छताम्।\nमाहात्म्यञ्च प्रभावञ्च निखिलेन वदस्व तत्॥ ४८.३१ ॥"
  },
  {
    "text": "सूत उवाच।\nअथोशिज इति ख्यात आसीद्विद्वानृषिः पुरा।\nपत्नी वै ममता नाम बभूवास्य महात्मनः॥ ४८.३२ ॥"
  },
  {
    "text": "उशिजस्य यवीयान् वै भ्रातृपत्नीमकामयत्।\nबृहस्पतिर्म्महातेजा ममतामेत्य कामतः॥ ४८.३३ ॥"
  },
  {
    "text": "उवाच मम तातन्तु देवरं वरवर्णिनी।\nअन्तर्वन्यस्मि ते भ्रातुर्ज्येष्ठस्य तु विरम्यताम्॥ ४८.३४ ॥"
  },
  {
    "text": "अयं तु मे महाभाग! गर्भः कुप्येत् बृहस्पते !।\nऔशिजो भ्रातृजन्यस्ते सोपाङ्गं वेदमुद्गिरन्॥ ४८.३५ ॥"
  },
  {
    "text": "अमोघरेतास्त्वञ्चापि न मां भजितुमर्हसि।\nअस्मिन्नेव गते काले यथा वा मन्यसे प्रभो!॥ ४८.३६ ॥"
  },
  {
    "text": "एवमुक्तस्तथा सम्यक् बृहत्तेजा बृहस्पतिः।\nकामात्मा स महात्मापि नमनः सोऽभ्यवारयत्॥ ४८.३७ ॥"
  },
  {
    "text": "सम्बभूवैव धर्मात्मा तया सार्द्धमकामया।\nउत्सृजन्तं तु तद्रेतो वाचं गर्भोऽभ्यभाषत॥ ४८.३८ ॥"
  },
  {
    "text": "भो तात! वाचामधिप! द्वयोर्नास्तीह संस्थितिः।\nअमोघरेतास्त्वञ्चापि पूर्वं चाहमिहागतः॥ ४८.३९ ॥"
  },
  {
    "text": "सोऽशपत्तं ततः क्रुद्ध एवमुक्तो बृहस्पतिः।\nपुत्रं ज्येष्ठस्य वै भ्रातुर्गर्भस्थं भगवानृषिः॥ ४८.४० ॥"
  },
  {
    "text": "यस्मात्त्वमीद्रृशे काले गर्भस्थोऽपि निषेधसि।\nमामेव मुक्तवांस्तस्मात् तमो दीर्घं प्रवेक्ष्यसि॥ ४८.४१ ॥"
  },
  {
    "text": "ततो दीर्घतमा नाम शापाद्रृषिरजायत।\nअतोंऽशजो बृहत्कीर्त्ति बृहस्पतिरिवोजसा॥ ४८.४२ ॥"
  },
  {
    "text": "ऊर्ध्वरेतास्ततोऽसौ वै वसते भ्रातुराश्रमे।\nस धर्मान् सौरभेयास्तु वृषभाच्छ्रुतवांस्ततः॥ ४८.४३ ॥"
  },
  {
    "text": "तस्य भ्राता पितृव्यो श्चकार भरणं तथा।\nतस्मिन्निवसतस्तस्य यद्रृच्छैवागतो वृषः॥ ४८.४४ ॥"
  },
  {
    "text": "यज्ञार्थमाहृतान् दर्भां श्चषाद सुरभीकृतः।\nजग्राह तं दीर्घतमाः श्रृङ्गयोस्तु चतुष्पदम्॥ ४८.४५ ॥"
  },
  {
    "text": "तेनासौ निगृहीतश्च न चचाल पदात्पदम्।\nततोऽब्रवीद् वृषस्तं वै मुञ्च मां बलिनां वर॥ ४८.४६ ॥"
  },
  {
    "text": "न मया सादितस्तात! बलवांस्त्वत्समः क्वचित्।\nमम चान्यः समोवापि न हि मे बलसंख्यया॥\nमुञ्च तातेति च पुनः प्रीतस्तेऽहं वरं वृणु॥ ४८.४७ ॥"
  },
  {
    "text": "एवमुक्तोऽब्रवीदेनं जीवन्मे त्वं क्व यास्यसि।\nएष त्वां न विमोक्ष्यामि परस्वादं चतुष्पदम्॥ ४८.४८ ॥"
  },
  {
    "text": "वृषभ उवाच।\nनास्माकं विद्यते। तात! पातकं स्तेयमेव च।\nभक्ष्याभक्ष्यं तथा चैव पेयापेयं तथैव च॥ ४८.४९ ॥"
  },
  {
    "text": "द्विपदां बहवो ह्येते धर्म एष गवां स्मृतः।\nकार्याकार्ये न वा गम्यागमनञ्च तथैव च॥ ४८.५० ॥"
  },
  {
    "text": "सूत उवाच।\nगवां धर्म्मन्तु वै श्रुत्वा सम्भ्रान्तस्तु विसृज्यतम्।\nशक्त्यान्नपानदानात्तु गोपतिं सम्प्रसादयन्॥ ४८.५१ ॥"
  },
  {
    "text": "प्रसादिते गते तस्मिन् गोधर्मं भक्तितस्तु सः।\nमनसैव समादध्यौ तन्निष्ठस्तत्परो हि सः॥ ४८.५२ ॥"
  },
  {
    "text": "ततो यवीयसः पत्नीं गौतमस्याभ्यपद्यत।\nकृतावलोपान्तां मत्वा सोऽनड्वानिव न क्षमे॥ ४८.५३ ॥"
  },
  {
    "text": "गोधर्म्मन्तु परं मत्वा स्नुषान्तामभ्यपद्यत।\nनिर्भर्त्स्य चैनं रुद्ध्वा च बाहुभ्यां सम्प्रगृह्य च॥ ४८.५४ ॥"
  },
  {
    "text": "भाव्यमर्थन्तु तं ज्ञात्वा माहात्म्यात्तमुवाच सा।\nविपर्ययन्तु त्वं लब्ध्वा अनड्वानिव वर्त्तसे॥ ४८.५५ ॥"
  },
  {
    "text": "गम्यागम्यं न जानीषे गोधर्मात् प्रार्थयन् सुताम्।\nदुर्वृत्तं त्वान्त्यजाम्यद्य गच्छ त्वं स्वेन कर्म्मणा॥ ४८.५६ ॥"
  },
  {
    "text": "काष्ठे समुद्रे प्रक्षिप्य गङ्गाम्भसि समुत्सृजत्।\nयस्मात्त्वमन्धोवृद्धश्च भर्त्तव्योदुरधिष्ठितः॥ ४८.५७ ॥"
  },
  {
    "text": "तमुह्यमानं वेगेन स्रोतसोऽभ्यासमागतः।\nजग्राह तं स धर्मात्मा बलिर्वैरोचनिस्तदा॥ ४८.५८ ॥"
  },
  {
    "text": "अन्तः पुरे जुगोप्यैनं भक्ष्यभोज्यैश्च तर्पयन्।\nप्रीतश्चैवं वरेणैवच्छन्दयामास वै बलिम्॥ ४८.५९ ॥"
  },
  {
    "text": "तस्माच्च स वरं वव्रे पुत्रार्थे दानवर्षभः।\nसन्तानार्थं महाभाग! भार्य्यायां मम मानद॥\nपुत्रान् धर्मार्थतत्त्वज्ञानुत्पादयितुमर्हसि॥ ४८.६० ॥"
  },
  {
    "text": "एवमुक्तोऽर्थ देवर्षिस्तथास्त्वित्युक्तवान् प्रभुः।\nस तस्य राजा स्वां भार्य्यां सुदेष्णां नाम प्राहिणोत्।\nअन्धं वृद्धञ्च तं ज्ञात्वा न सा देवी जगाम ह॥ ४८.६१ ॥"
  },
  {
    "text": "शूद्रान्धात्रेयिकां तस्मै अन्धाय प्राहिणोत्तदा।\nतस्यां काक्षीवदादींश्च शूद्रयोनावृषिर्वशी॥ ४८.६२ ॥"
  },
  {
    "text": "जनयामास धर्मात्मा शूद्रानित्येवमादिकम्।\nउवाच तं बली राजा द्रृष्ट्वा काक्षीवदादिकान्॥ ४८.६३ ॥"
  },
  {
    "text": "प्रवीणानृषिधर्म्मस्य चेश्वरान् ब्रह्मवादिनः।\nविद्वान् प्रत्यक्षधर्माणां बुद्धिमान् वृत्तिमान् शुचीन्॥ ४८.६४ ॥"
  },
  {
    "text": "ममैवचेति होवाच तं दीर्घतमसं बलिः।\nनेत्युवाच मुनिस्तं वै ममैवमितिचाब्रवीत्॥ ४८.६५ ॥"
  },
  {
    "text": "उत्पन्नाः शूद्रयोनौ तु भवच्छन्दे सुरोत्तम।\nअन्धं वृद्धञ्च मां ज्ञात्वा सुदेष्णा महिषी तव॥\nप्राहिणोदवमानान् मे शूद्रां धात्रेयिकां नृप॥ ४८.६६ ॥"
  },
  {
    "text": "ततः प्रसादयामास बलिस्तमृषिसत्तमम्।\nबलिः सुदेष्णान्तां भार्य्यां भर्त्सयामास दानवः॥ ४८.६७ ॥"
  },
  {
    "text": "पुनश्चैनामलङ्कृत्य ऋषये प्रत्यपादयत्।\nतां स दीर्घतमा देवीं तथा कृतवतीं तदा॥ ४८.६८ ॥"
  },
  {
    "text": "दध्ना लवणमिश्रेण स्वसक्तं मधुकेन तु।\nलिहमाम जुगुप्सन्ती आपादतलमस्तकम्॥\nततस्त्वं प्राप्स्यसे देवि! पुत्रान् वै मनसेप्सितान्॥ ४८.६९ ॥"
  },
  {
    "text": "तस्य सा तद्वचो देवी सर्वं कृतवती तदा।\nतस्य सा पानमासाद्य देवी परिहरत्तदा॥ ४८.७० ॥"
  },
  {
    "text": "तामुवाच ततः सोऽथ यत्ते परिहृतं शुभे।\nविना पानं कुमारन्तु जनयिष्यसि पूर्वजम्॥ ४८.७१ ॥"
  },
  {
    "text": "सुदेष्णोवाच।\nनार्हसि त्वं महाभाग! पुत्रं मे दातुमीद्रृशम्।\nतोषितश्च यथाशक्त्या प्रसादं कुरु मे प्रभो॥ ४८.७२ ॥"
  },
  {
    "text": "तथापचाराद्देव्येष नान्यथा भविता शुभे।\nनैव दास्यति पुत्रस्ते पौत्रो वै दास्यते फलम्॥ ४८.७३ ॥"
  },
  {
    "text": "तस्यापानं विना चैव योग्यभावो भविष्यति।\nतस्माद्दीर्गतमाङ्गेषु कुक्षौ स्पृष्ट्वेदमब्रवीत्॥ ४८.७४ ॥"
  },
  {
    "text": "प्राशितं यद्यदग्रेषु न सोपस्थं शुचिस्मिते।\nतेन तिष्ठन्ति ते गर्भो पौर्णमास्यामि वोडुराट्॥ ४९.७५ ॥"
  },
  {
    "text": "भविष्यन्ति कुमारास्ते पञ्चदेवसुतोपमाः।\nतेजस्विनः सुवृत्ताश्च यज्वानो धार्मिकाश्चते॥ ४८.७६ ॥"
  },
  {
    "text": "सूत उवाच।\nतदंशस्तु सुदेष्णाया ज्येष्ठः पुत्रो व्यजायत।\nअङ्गस्तथा कलिङ्गश्च पुण्ड्रः सुह्मस्तथैव च॥ ४८.७७ ॥"
  },
  {
    "text": "वङ्गराजस्तु पञ्चैते बलेः पुत्राश्च क्षेत्रजाः।\nइत्येते दीर्घतमसा बलेर्दत्ताः सुतास्तथा॥ ४८.७८ ॥"
  },
  {
    "text": "प्रतिष्ठामागतानां हि ब्राह्मण्यं कारयंस्ततः।\nततो मानुषयोन्यां स जनयामास वै प्रजाः॥ ४८.७९ ॥"
  },
  {
    "text": "ततस्तं दीर्घतमसं सुरभिर्वाक्यमब्रवीत्।\nविचार्य यस्माद् गोधर्मं प्रमाणन्ते कृतं विभो॥ ४८.८० ॥"
  },
  {
    "text": "भक्त्या चानन्ययाऽस्मासु तेन प्रीतास्मि तेऽनघ।\nतस्मात्तुभ्यन्तमोदीर्घमाघ्रायापनुदामि वै॥ ४८.८१ ॥"
  },
  {
    "text": "बार्हस्पत्यस्तथैवैष पाप्मा वै तिष्ठति त्वयि।\nजरां मृत्युं तमश्चैव आघ्रायापनुदामि ते॥ ४८.८२ ॥"
  },
  {
    "text": "सद्यः स घ्रातमात्रस्तु असितोमुनिसत्तम!।\nआयुष्यमांश्च वपुष्मांश्च चक्षुष्मांश्च ततोऽभवत्॥ ४८.८३ ॥"
  },
  {
    "text": "गोभ्याहते तमसि वै गौतमस्तु ततोऽभवत्।\nकाक्षीवांस्तु ततो गत्वा सहपित्रा गिरिव्रजम्॥ ४८.८४ ॥"
  },
  {
    "text": "द्रृष्ट्वा स्पृष्ट्वा पितुः सो वै ह्युपविष्टश्चिरन्तपः।\nततः कालेन महता तपसा भावितस्तु सः॥ ४८.८५ ॥"
  },
  {
    "text": "विधूय मातृजं कायं ब्राह्मण्यं प्राप्तवान् विभुः।\nततोऽब्रवीत्पिता तं वै पुत्रवानस्म्यहं त्वया ॥ ४८.८६ ॥"
  },
  {
    "text": "सत्पुत्रेण तु धर्मज्ञ! कृतार्थोऽहं यशस्विना।\nमुक्त्वात्मानं ततोऽसौ वै प्राप्तवान् ब्रह्मणः क्षयम्॥ ४८.८७ ॥"
  },
  {
    "text": "ब्राह्मण्यं प्राप्य काक्षीवान् सहस्रमसृजत् सुतान्।\nकौष्माण्डा गौतमाश्चैव स्मृताः काक्षीवतः सुताः॥ ४८.८८ ॥"
  },
  {
    "text": "इत्येष दीर्घतमसो बलेर्वैरोचनस्य च।\nसमागमो वः कथितः सन्ततिश्चोभयोस्तथा॥ ४८.८९ ॥"
  },
  {
    "text": "बलिस्तानभिनन्द्याह पञ्चपुत्रानकल्मषान्।\nकृतार्थः सोऽपि धर्मात्मा योगमायावृतः स्वयम्॥ ४८.९० ॥"
  },
  {
    "text": "अद्रृश्यः सर्वभूतानां कालापेक्षः स वै प्रभुः।\nतत्राङ्गस्य तु दायादो राजासीद्दधिवाहनः॥ ४८.९१ ॥"
  },
  {
    "text": "दधिवाहनपुत्रस्तु राजा दिविरथः स्मृतः।\nआसीद्दिविरथापत्यं विद्वान् धर्मरथोनृपः॥ ४८.९२ ॥"
  },
  {
    "text": "स हि धर्मरथः श्रीमांस्तेन विष्णुपदे गिरौ।\nसोमः शुक्रेण वै राज्ञा सहपीतो महात्मना॥ ४८.९३ ॥"
  },
  {
    "text": "अथ धर्मरथस्याभूत् पुत्रश्चित्ररथः किल।\nतस्य सत्यरथः पुत्रस्तस्माद्दशरथः किल॥ ४८.९४ ॥"
  },
  {
    "text": "लोमपाद इति ख्यातस्तस्य शान्ता सुताभवत्।\nअथ दाशरथिर्वीरश्चतुरङ्गो महायशाः॥ ४८.९५ ॥"
  },
  {
    "text": "ऋष्यश्रृङ्गप्रसादेन जज्ञे स्वकुलवर्धनः।\nचतुरङ्गस्य पुत्रस्तु पृथुलाक्ष इति स्मृतः॥ ४८.९६ ॥"
  },
  {
    "text": "पृथुलाक्षसुतश्चापि चम्पनामा बभूव ह।\nचम्पस्य तु पुरी चम्पा पूर्व या मालिनोऽभवत्॥ ४८.९७ ॥"
  },
  {
    "text": "पूर्णभद्रप्रसादेन हर्यङ्गोऽस्य सुतोऽभवत्।\nजज्ञे विभाण्डकाच्चास्य वारणः शत्रुवारणः॥ ४८.९८ ॥"
  },
  {
    "text": "अवतारयामास महीं मन्त्रैर्वाहनमुत्तमम्।\nहर्यङ्गस्य तु दायादो जातो भद्ररथः किलः॥ ४८.९९ ॥"
  },
  {
    "text": "अथ भद्ररथस्यासीत् बृहत् कर्मा जनेश्वरः।\nबृहद्भानुः सुतस्तस्य तस्माज्जज्ञे महात्मवान्॥ ४८.१०० ॥"
  },
  {
    "text": "बृहद्भानुस्तु राजेन्द्रो जनयामास वै सुतम्।\nनाम्ना जयद्रथं नाम तस्मात् बृहद्रथो नृपः॥ ४८.१०१ ॥"
  },
  {
    "text": "आसीत् बृह्द्रथाच्चैव विश्वजिज्जनमेजयः।\nदायादस्तस्य चाङ्गो वै तस्मात् कर्णोऽभवन्नृपः॥ ४८.१०२ ॥"
  },
  {
    "text": "कर्णस्य वृषसेनस्तु पृथुसेनस्तथात्मजः।\nएतेऽङ्गस्यात्मजाः सर्वे राजानः कीर्तिता मया॥\nविस्तरेणानुपूर्व्याच्च पूरोस्तु श्रृणुत द्विजाः॥ ४८.१०३ ॥"
  },
  {
    "text": "ऋषय ऊचुः।\nकथं सूतात्मजः कर्णः कथमङ्गस्य चात्मजः।\nएतदिच्छामहे श्रोतुमत्यन्तकुशलोह्यसि॥ ४८.१०४ ॥"
  },
  {
    "text": "सूत उवाच।\nबृहद्भानुसुतो जज्ञे राजा नाम्ना बृहन्मनाः।\nतस्य पत्नीद्वयं ह्यासीच्छैव्यस्य तनये ह्युभे॥\nयशोदेवी च सत्या च तयोर्वंशञ्च मे श्रृणु॥ ४८.१०५ ॥"
  },
  {
    "text": "जयद्रथन्तु राजानं यशोदेवी ह्यजीजनत्।\nसा बृहन्मनसः सत्या विजयं नाम विश्रुतम्॥ ४८.१०६ ॥"
  },
  {
    "text": "विजयस्य बृहत्पुत्रस्तस्य पुत्रो बृहद्रथः।\nबृहद्रथस्य पुत्रस्तु सत्यकर्मा महामनाः॥ ४८.१०७ ॥"
  },
  {
    "text": "सत्यकर्मणोऽधिरथः सूतश्चाऽधिरथः स्मृतः।\nयः कर्णं प्रतिजग्राह तेन कर्णस्तु सूतजः॥\nतच्चेदं सर्वमाख्यातं कर्णं प्रति यथोदितम्॥ ४८.१०८ ॥"
  }
]
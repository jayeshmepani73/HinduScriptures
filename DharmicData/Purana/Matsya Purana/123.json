[
  {
    "text": "गोमेदकपुष्करद्वीपयोर्वर्णनम्।\nसूत उवाच।\nगोमेदकं प्रवक्ष्यामि षष्ठं द्वीपं तपोधनाः।!।\nसुरोदकसमुद्रस्तु गोमेदेन समावृतः।। १२३.१ ।।"
  },
  {
    "text": "शाल्मलस्य तु विस्ताराद्‌द्विगुणस्तस्य विस्तरः।\nतस्मिन्‌ द्वीपे तु विज्ञेयौ पर्वतौ द्वौ समाहितौ।। १२३.२ ।।"
  },
  {
    "text": "प्रथमः सुमना नाम जात्यञ्जनमयो गिरिः।\nद्वितीयः कुमुदो नाम सर्वौषधिसमन्वितः।। १२३.३ ।।"
  },
  {
    "text": "शातकौम्भमयः श्रीमान् विज्ञेयः सुमहाचितः।\nसमुद्रेक्षरसोदेन वृतो गोमेदकश्च सः।। १२३.४ ।।"
  },
  {
    "text": "षष्ठेन तु समुद्रेण सुरोदाद् द्विगुणेन च।\nधातकी कुमुदश्चैव हव्यपुत्रौ सुविस्तृतौ।। १२३.६ ।।"
  },
  {
    "text": "सौमनं प्रथमं वर्षं धातकीखण्डमुच्यते।\nधातकिनः स्मृतं तद्वै प्रथमं प्रथमस्य तु।। १२३.५ ।।"
  },
  {
    "text": "गोमेदं यत् स्मृतं वर्षं नाम्ना सर्वसुखन्तु तत्।\nकुमुदस्य द्वितीयस्य द्वितीयं कुमुदं ततः।। १२३.७ ।।"
  },
  {
    "text": "एतौ द्वौ पर्वतौ वृत्तौ शेषौ सर्वसमुच्छ्रितौ।\nपूर्वेण तस्य द्वीपस्य सुमनाः पर्वतः स्थितः।। १२३.८ ।।"
  },
  {
    "text": "प्राक्‌पश्चिमायतैः पादैरासमुद्रादिति स्थितः।\nपश्चार्द्धे कुमुदस्तस्य एवमेव स्थितस्तु वै।। १२३.९ ।।"
  },
  {
    "text": "एतैः पर्वतपादैस्तु स देशो वै द्विधाकृतः।\nदक्षिणार्द्धे तु द्वीपस्य धातकीखण्डमुच्यते।। १२३.१० ।।"
  },
  {
    "text": "कुमुदन्तूत्तरे तस्य द्वितीयं वर्षमुत्तमम्।\nएतौ जनपदौ द्वौ तु गोमेदस्य तु विस्तृतौ।। १२३.११ ।।"
  },
  {
    "text": "अतः परं प्रवक्ष्यामि सप्तमं द्वीपमुत्तमम्।\nसमुद्रेक्षुरसं चैव गोमेदाद्‌द्विगुणं हि सः।। १२३.१२ ।।"
  },
  {
    "text": "आवृत्य तिष्ठति द्वीपः पुष्करः पुष्करैर्वृतः।\nपुष्करेण वृतः श्रीमांश्चित्रसानुर्महागिरिः।। १२३.१३ ।।"
  },
  {
    "text": "कूटैश्चित्रैर्मणिमयैः शिलाजालसमुद्भवैः।\nद्वीपस्यैव तु पूर्वार्द्धे चित्रसानुः स्थितो महान्।। १२३.१४ ।।"
  },
  {
    "text": "परिमण्डलसहस्राणि विस्तीर्णः पञ्चविंशतिः।\nऊद्‌र्ध्वं स वै चतुर्विशद्योजनानां महाबलः।। १२३.१५ ।।"
  },
  {
    "text": "द्वीपार्द्धस्य परिक्षिप्तः पश्चिमे मानसो गिरिः।\nस्थितो वेला समीपे तु पूर्णचन्द्र इवोदितः।। १२३.१६ ।।"
  },
  {
    "text": "योजनानां सहस्राणि सार्द्धं पञ्चाशदुच्छ्रितः।\nतस्य पुत्रो महावीतः पश्चिमार्द्धस्य रक्षिता।। १२३.१७ ।।"
  },
  {
    "text": "पूर्वार्द्धे पर्वतस्यापि द्विधा देशस्तु स स्मृतः।\nस्वादूदकेनोदधिना पुष्करः परिवारितः।। १२३.१८ ।।"
  },
  {
    "text": "विस्तारान्‌मण्डलाच्चैव गोमेदाद्‌द्विगुणेन तु।\nत्रिंशद्वर्षसहस्राणि तेषु जीवन्ति मानवाः।। १२३.१९ ।।"
  },
  {
    "text": "विपर्ययो न तेष्वस्ति एतत् स्वाभाविकं स्मृतम्।\nआरोग्यं सुखबाहुल्यं मानसीं सिद्धिमास्थिताः।। १२३.२० ।।"
  },
  {
    "text": "सुखमायुश्च रूपञ्च त्रिषु द्वीपेषु सर्वशः।\nअधमोत्तमौ न तेष्वास्तां तुल्यास्ते वीर्य्यरूपतः।। १२३.२१ ।।"
  },
  {
    "text": "न तत्र वध्यवधकौ नेर्ष्यासूया भयं तथा।\nन लोभो न च दम्भो वा न द्वेषः परिग्रहः।। १२३.२२ ।।"
  },
  {
    "text": "सत्यानृतेन तेष्वास्तां धर्माधर्मौ तथैव च.\nवर्णाश्रमाणां वार्ता च पाशुपाल्यं वणिक्‌कृषिः।। १२३.२३ ।।"
  },
  {
    "text": "त्रयीविद्या दण्डनीतिः शुश्रूषा दण्ड एव च।\nन तत्र वर्ष नद्यो वा शीतोष्णञ्च न विद्यते।। १२३.२४ ।।"
  },
  {
    "text": "उद्भिदान्युदकानि स्युर्गिरिप्रस्रवणानि च।\nतुल्योत्तरकुरूणान्तु कालस्तत्र तु सर्वदा।। १२३.३५ ।।"
  },
  {
    "text": "सर्वतः सुखकालोऽसौ जराक्लेशविवर्जितः।\nसर्गस्तु धातकीखण्डे महावीते तथैव च।। १२३.२६ ।।"
  },
  {
    "text": "एवं द्वीपाः समुद्रैस्तु सप्तसप्तभिरावृताः।\nद्वीपस्यानन्तरो यस्तु समुद्रस्तत् समस्तु वै।। १२३.२७ ।।"
  },
  {
    "text": "एवं द्वीपसमुद्राणां वृद्धिर्ज्ञेया परस्परम्।\nअपाञ्चैव समुद्रेकात् समुद्र इति संज्ञितः।। १२३.२८ ।।"
  },
  {
    "text": "ऋषद्वसन्त्यो वर्षेषु प्रजा यत्र चतुर्विधाः।\nऋषिरित्येव रमणे वर्षन्त्वेतेन तेषु वै।। १२३.२९ ।।"
  },
  {
    "text": "उदयतीन्दौ पूर्वे तु समुद्रः पूर्यते सदा।\nप्रक्षीयमाणे बहुले क्षीयतेऽस्तमिते च वै।। १२३.३० ।।"
  },
  {
    "text": "आपूर्यमाणो ह्युदधिरात्मनैवापि पूर्यते।\nततो वै क्षीयमाणे तु स्वात्मन्येव ह्यपां क्षयः।। १२३.३१ ।।"
  },
  {
    "text": "उदयात् पयसां योगात् पुष्णन्त्यापो यथा स्वयम्।\nतथा स तु समुद्रोऽपि वर्द्धते शशिनोदये।। १२३.३२ ।।"
  },
  {
    "text": "अन्यूनानतिरिक्तात्मा वर्द्धन्त्यापोह्रसन्ति च।\nउदयेऽस्तमये चेन्द्रोः पक्षयोः शुक्लकृष्णयोः।। १२३.३३ ।।"
  },
  {
    "text": "क्षयवृद्धी समुद्रस्य शशिवृद्धिक्षये तथा।\nदशोत्तराणि पञ्चाहुरङ्गुलानां शतानि च।। १२३.३४ ।।"
  },
  {
    "text": "अपां वृद्धिः क्षयोद्रृष्टः समुद्राणान्तु पर्वसु।\nद्विरापत्वात् स्मृतो द्वीपो दधनाच्चोदधिः स्मृतः।। १२३.३५ ।।"
  },
  {
    "text": "अपशीर्णात्तु गिरयो पर्वबन्धाच्च पर्वताः।\nशाकद्वीपे तु वैशाकः पर्वतस्तेन चोच्यते।। १२३.३६ ।।"
  },
  {
    "text": "कुशद्वीपे कुशस्तम्बो मध्ये जनपदस्य तु।\nक्रौञ्चद्वीपे गिरिः क्रौञ्चस्तस्य नाम्ना निगद्यते।। १२३.३७ ।।"
  },
  {
    "text": "शाल्मलिः शाल्मलद्वीपे पूज्यते स महाद्रुमः।\nगोमेदके तु गोमेदः पर्वतस्तेन चोच्यते।। १२३.३८ ।।"
  },
  {
    "text": "न्यग्रोधः पुष्करद्वीपे पद्मवत्तेन सः स्मृतः।\nपूज्यते स महादेवैर्ब्रह्मांशो व्यक्तसम्भवः।। १२३.३९ ।।"
  },
  {
    "text": "तस्मिन् स वसति ब्रह्मा साध्यैः सार्द्धं प्रजापतिः।\nतत्र देवा उपासन्ते त्रयस्त्रिंशन्महर्षिभिः।। १२३.४० ।।"
  },
  {
    "text": "स तत्र पूज्यते देवो देवैर्महर्षिसत्तमैः।\nजम्बूद्वीपात्प्रवर्तन्ते रत्नानि विविधानि च।। १२३.४१ ।।"
  },
  {
    "text": "द्वीपेषु तेषु सर्वेषु प्रजानां क्रमशस्तु वै।\nआर्जवात् ब्रह्मचर्येण सत्येन च दमेन च।। १२३.४२ ।।"
  },
  {
    "text": "आरोग्यायुः प्रमाणाभ्यां द्विगुणं द्विगुणं ततः।\nद्वीपेषु तेषु सर्वेषु यथोक्तं वर्षकेषु च।। १२३.४३ ।।"
  },
  {
    "text": "गोपायन्ते प्रजास्तत्र सर्वैः सहजपण्डितैः।\nभोजनञ्चाप्रयत्नेन सदा स्वयमुपस्थितम्।। १२३.४४ ।।"
  },
  {
    "text": "षड्रसं तन्महावीर्यं तत्र ते भुञ्जते जनाः।\nपरेण पुष्करस्याथ आवृत्यावस्थितो महान्।। १२३.४५ ।।"
  },
  {
    "text": "स्वादूदकसमुद्रस्तु स समन्तादवेष्टयत्।\nस्वादूदकस्य पतितः शैलस्तु परिमण्डलः।। १२३.४६ ।।"
  },
  {
    "text": "प्रकाशश्चाप्रकाशश्च लोकालोकः स उच्यते।\nआलोकस्तत्र चार्वाक् च निरालोकस्ततः परम्।। १२३.४७ ।।"
  },
  {
    "text": "लोकविस्तारमात्रन्तु पृथिव्यार्द्धन्तु बाह्यतः।\nप्रतिच्छन्नं समन्तात्तु उदकेनावृतं महत्।। १२३.४८ ।।"
  },
  {
    "text": "भूमेर्दशगुणाश्चापः समन्तात् पालयन्ति गाम्।\nअद्‌भ्यो दशगुणश्चाग्निः सर्वतो धारयत्यपः।। १२३.४९ ।।"
  },
  {
    "text": "अग्नेर्दशगुणोवायुर्धारयन्‌ ज्योतिरास्थितः।\nतिर्य्यक्‌ च मंडलो वायुर्भूतान्यावेष्ट्य धारयन्।। १२३.५० ।।"
  },
  {
    "text": "दशाधिकं तथाकाशं वायोर्भूतान्यधारयत्।\nभूतादिधारयन् व्योम तस्माद्दशगुणस्तु वै।। १२३.५१ ।।"
  },
  {
    "text": "भूतादितो दशगुणं महद्‌भूतान्यधारयत्।\nमहत्तत्वं ह्यनन्तेन अव्यक्तेन तु धार्य्यते।। १२३.५२ ।।"
  },
  {
    "text": "आधाराधेयभावेन विकारास्ते विकारिणाम्।। १२३.५३ ।।"
  },
  {
    "text": "पृथ्व्यादयो विकारास्ते परिच्छिन्नाः परस्परम्।\nपरस्पराधिकाश्चैव प्रविष्टाश्च परस्परम्।। १२३.५४ ।।"
  },
  {
    "text": "एवं परस्परोत्पन्ना धार्यन्ते च परस्परम्।\nयस्मात्प्रविष्टास्तेऽन्योन्यं तस्मात्ते स्थिरतां गतः।।\nआसंस्ते ह्यविशेषाश्च विशेषा अन्यवेशनात् ।। १२३.५५ ।।"
  },
  {
    "text": "पृथ्व्यादयस्तु वाय्व्यन्ताः परिच्छिन्नास्तु तत्र ते।\nभूतेभ्यः परतस्तेभ्यो ह्यलोकः सर्वतः स्मृतः।। १२३.५६ ।।"
  },
  {
    "text": "तथा ह्यालोक आकाशे परिच्छिन्नानि सर्वशः।\nपात्रे महति पत्राणि यथा ह्यन्तगतानि च।। १२३.५७ ।।"
  },
  {
    "text": "भवन्त्यन्योन्यहीनानि परस्परसमाश्रयात्।\nतथा ह्यालोकः आकाशे भेदास्त्वन्तर्गता गताः।। १२३.५८ ।।"
  },
  {
    "text": "कृतान्येतानि तत्त्वानि अन्योन्यस्याधिकानि तु।\nयावदेतानि तत्त्वानि तावदुत्पत्तिरुच्यते।। १२३.५९ ।।"
  },
  {
    "text": "जन्तूनामिह संस्कारो भूतेष्वन्तर्गतेषु वै।\nप्रत्याख्यायेह भूतानि कार्य्योत्पत्तिर्न विद्यते।। १२३.६० ।।"
  },
  {
    "text": "तस्मात्परिमिताभेदाः स्मृता कार्य्यात्मकास्तु वै।\nते कारणात्मकाश्चैव स्युर्भेदा महदादयः।। १२३.६१ ।।"
  },
  {
    "text": "इत्येवं सन्निवेशोऽयं पृथ्व्याक्रान्तस्तु भागशः।\nसप्तद्वीपसमुद्राणां याथातथ्येन वै मया ।। १२३.६२ ।।"
  },
  {
    "text": "विस्तारान् मण्डलाच्चैव प्रसंख्यानेन चैव हि।\nविश्वरूपं प्रधानस्य परिमाणैकदेशिनः।। १२३.६३ ।।"
  },
  {
    "text": "एतावत्सन्निवेशस्तु मया सम्यक् प्रकाशितः।। १२३.६४ ।।"
  },
  {
    "text": "एतावदेव श्रोतव्यं सन्निवेशस्य पार्थिव।\nअत ऊद्‌र्ध्व प्रवक्ष्यामि सूर्य्याचन्द्रमसोर्गतिम्।। १२३.६५ ।।"
  }
]
[
  {
    "text": "मयस्य महेश्वररूपस्य कालस्य प्रशंसावर्णनम्।"
  },
  {
    "text": "सूत उवाच।\nमयः प्रहारं कृत्वा तु मायावी दानवर्षभः।\nविवेश तूर्णं त्रिपुरमभ्रं नीलमिवाम्बरम्।। १३६.१ ।।"
  },
  {
    "text": "सदीर्घमुष्णं निःश्वस्य दानवान्‌ वीक्ष्य मध्यगान्।\nदध्यौ लोकक्षये प्राप्ते कालं काल इवापरः।। १३६.२ ।।"
  },
  {
    "text": "इन्द्रोऽपि बिभ्यते यस्य स्थितो युद्धेप्सुरग्रतः।\nस चापि निधनं प्राप्तो विद्युन्माली महायशाः।। १३६.३ ।।"
  },
  {
    "text": "दुर्गं वै त्रिपुरस्यास्य न समं विद्यते पुरम्।\nतस्याप्येषो नयः प्राप्तो न दुर्गं कारणं क्वचित्।। १३६.४ ।।"
  },
  {
    "text": "कालस्यैव वशे सर्वं दुर्गं दुर्गतरञ्च यत्।\nकाले क्रुद्धे कथं कालात्त्राणं नोऽद्य भविष्यति।। १३६.५ ।।"
  },
  {
    "text": "लोकेषु त्रिषु यत् किञ्चिद्‌बलं वै सर्वजन्तुषु।\nकालस्य तद्वशं सर्वमिति पैतामहो विधिः।। १३६.६ ।।"
  },
  {
    "text": "अस्मिन् कः प्रभवोद्योगोह्यसन्धार्ये मितात्मनि।\nलङ्घने कः समर्थः स्याद् ऋते देवं महेश्वरम्।। १३६.७ ।।"
  },
  {
    "text": "बिभेमि नेन्द्राद्धि यमाद् वरुणान्न च वित्तपात्।\nस्वामी चैषान्तु देवानां दुर्जयः स महेश्वरः।। १३६.८ ।।"
  },
  {
    "text": "ऐश्वर्यस्य फलं यत्तत् प्रभुत्वस्य च यत् फलम्।\nतदद्य दर्शयिष्यामि यावद्वीराः समन्ततः।। १३६.९ ।।"
  },
  {
    "text": "वापीममृततोयेन पूर्णा स्रक्ष्ये वरौषधीः।\nजीविष्यन्ति तदा दैत्याः सञ्जीवनवरौषधीः।। १३६.१० ।।"
  },
  {
    "text": "इति सञ्चित्य बलवान् मयो मायाविनां वरः।\nमायया ससृजे वापीं रम्भामिव पितामहः।। १३६.११ ।।"
  },
  {
    "text": "द्वियोजनायतां दीर्घां पूर्णयोजनविस्तृताम्।\nआरोहसंक्रमवतीं चित्ररूपां तथैव च।। १३६.१२ ।।"
  },
  {
    "text": "इन्दोः किरणकल्पेन मृष्टेनामृतगन्धिना।\nपूर्णां परमतोयेन गुणपूर्णामिवाङ्गनाम्।। १३६.१३ ।।"
  },
  {
    "text": "उत्पलैः कुमुदैः पद्मैर्वृतां कादम्बकैस्तथा।\nचन्द्रभास्करवर्णाभैर्भीमैरावरणैर्वृताम्।। १३६.१४ ।।"
  },
  {
    "text": "खगैमधुररावैश्च चारुचामीकरप्रभैः।\nकामैषिभिरिवाकीर्णां जीवानामरणीमिव।। १३६.१५ ।।"
  },
  {
    "text": "तां वापीं सृज्य स मयो गङ्गामिव महेश्वरः।\nतस्यां प्रक्षापयामास विद्युन्मालिनमादितः।। १३६.१६ ।।"
  },
  {
    "text": "स वाप्यां मज्जितो दैत्यो देवशत्रुर्महाबलः।\nउत्तस्थाविन्धनैरिद्धः सद्यो हुत इवानलः।। १३६.१७ ।।"
  },
  {
    "text": "मयस्य चाञ्जलिं कृत्वा तारकाख्योऽभिवादितः।\nविद्युन्मालीति वचनं मयमुत्थाय चाब्रवीत्।। १३६.१८ ।।"
  },
  {
    "text": "क्व नन्दी सह रुद्रेण वृतः प्रथकजम्बुकैः।\nयुद्‌ध्यामो नन्दिनं पीड्य दया देहेषु का हि नः।। १३६.१९ ।।"
  },
  {
    "text": "अन्वास्यैव च रुद्रस्य भवामः प्रभविष्णवः।\nतैर्वा विनिहता युद्धे भविष्यामो यमाशनाः।। १३६,२० ।।"
  },
  {
    "text": "विद्युन्‌मालेः निशम्यैतन्मयोवचनमूर्जितम्।\nतं परिष्वज्य सार्द्राक्ष इदमाह महासुरः।। १३६.२१ ।।"
  },
  {
    "text": "विद्युन्‌मालिन्न मे राज्यमभिप्रेतन्न जीवितम्।\nत्वया विना महाबाहो! किमन्येन महासुर!।। १३६.२२ ।।"
  },
  {
    "text": "महामृतमयी वापी ह्येषा मायाभिरीश्वर!।\nसृष्टा दानवदैत्यानां हतानां जीववर्द्धिनी।। १३६.२३ ।।"
  },
  {
    "text": "दिष्ट्या त्वां दैत्य! पश्यामि यमलोकादिहागतम्।\nदुर्गतावनयग्रस्तं भोक्ष्यामोऽद्य महानिधिम्।। १३६.२४ ।।"
  },
  {
    "text": "द्रृष्ट्वा द्रृष्ट्वा च तां वापीं मायया मयनिर्मिताम्।\nहृष्टाननाक्षा दैत्येन्द्रा इदं वचनमब्रुवन्।। १३६.२५ ।।"
  },
  {
    "text": "दानवा! युद्‌द्यतेदानीं प्रमथैः सहनिर्भयाः।\nमयेन निर्मितावापी हतान् सञ्जीवयिष्यति।। १३६.२६ ।।"
  },
  {
    "text": "ततः क्षुब्धाम्बुनिधिभा भेरीसानु भयङ्करी।\nवाद्यमाना ननादोच्चै रौरवी सा पुनः पुनः।। १३६.२७ ।।"
  },
  {
    "text": "श्रुत्वा भेरीरवं घोरं मेघारम्भित सन्निभम्।\nन्यपतन्नसुरास्तूर्णं त्रिपुराद्युद्धलालसाः।। १३६.२८ ।।"
  },
  {
    "text": "लोहरायतसौवर्णैः कटकैर्मणिराजितैः।\nआमुक्तैः कुण्डलैहारैर्मुकुटैरपि चोत्कटैः।। १३६.२९ ।।"
  },
  {
    "text": "धूमायिता ह्यविरमा ज्वलन्त इव पावकाः।\nआयुधानि समादाय काशिनो द्रृढविक्रमाः।। १३६.३० ।।"
  },
  {
    "text": "नृत्यमाना इव नटा गर्जंन्त इव तोयदा।\nकरोच्छ्राया इव गजा सिंहा इव च निर्भयाः।। १३६.३१ ।।"
  },
  {
    "text": "ह्रदा इव च गम्भीराः सूर्य्या इव प्रतापिताः।\nद्रुमा इव च दैत्येन्द्रा त्रासयन्ते बलं महत्।। १३६.३२ ।।"
  },
  {
    "text": "प्रमथा अपि सोत्साहा गरुड़ोत्पात पातिनः।\nयुयुत्सवोऽभिधावन्ति दानवान् दानवारयः।। १३६.३३ ।।"
  },
  {
    "text": "नन्दीश्वरेण प्रमथास्तारकाख्येण दानवाः।\nचक्रुः संहत्य संग्रामञ्चोद्यमाना बलेन च।। १३६.३४ ।।"
  },
  {
    "text": "तेऽसिभिश्चन्द्रसङ्काशैः शूलैश्चानलपिंगलैः।\nबाणैश्च द्रृढनिर्मुक्तैरभिजघ्नुः परस्परम्।। १३०.३५ ।।"
  },
  {
    "text": "शराणां सृज्यमानानामसीनाञ्च निपात्यताम्।\nरूपाण्यासन्‌ महोल्कानां पतन्तीनामिवाम्बरात्।। १३०.३६ ।।"
  },
  {
    "text": "शक्तिभिर्भिन्नहृदया निर्दया इव पातिताः।\nनिरयेष्विव निर्मग्नाः कूजन्ते प्रमथासुराः।। १३६.३७ ।।"
  },
  {
    "text": "हेमकुण्डलयुक्तानि किरीटोत्कटवन्तिच।\nशिरांस्युर्व्या पतन्तिस्म गिरिकूटानिवात्यये।। १३६.३८ ।।"
  },
  {
    "text": "परश्वधैः पट्टिशैश्च खङ्गैश्च परिघैस्तथा।\nछिन्नाः करिवराकारा निपेतुस्ते धरातले।। १३६.३९ ।।"
  },
  {
    "text": "गर्जन्ति सहसा हृष्टाः प्रमथा भीमगर्जनाः।\nसाधयन्त्यपरे सिद्धा युद्धगान्धर्वमद्भुतम्।। १३६.४० ।।"
  },
  {
    "text": "बलवान्‌ भासि प्रमथ दर्पितो भासि दानव!।\nइति चोच्चारयन्वाचं वारणा रणधूर्गताः।। १३६.४१ ।।"
  },
  {
    "text": "परिघैराहता केचिद्दानवैः शङ्करानुगाः।\nवमन्ते रुधिरं वक्त्रैः स्वर्णधातुमिवाचलाः।। १३६.४२ ।।"
  },
  {
    "text": "प्रमधैरपि नाराचैरसुराः सुरशत्रवः।\nद्रुमैश्च गिरिश्रृङ्गैश्च गाढ़मेवाहवे हताः।। १३६.४३ ।।"
  },
  {
    "text": "सूदितानथ तान् दैत्यानन्ये दानवपुङ्गवाः।\nउत्‌क्षिप्य चिक्षिपुर्वाप्यां मयदानव नोदिताः।। १३६.४४ ।।"
  },
  {
    "text": "ते चापि भास्वरैर्देहैः स्वर्गलोक इवामराः।\nउत्तस्थुर्वापीमासाद्य सद्रूपा भरणाम्बराः।। १३६.४५ ।।"
  },
  {
    "text": "अथैके दानवाः प्राप्य वापी प्रक्षेपणादसून्।\nआस्फोट्य सिंहनादञ्च कृत्वा धावंस्तथा सुराः।। १३६.४६ ।।"
  },
  {
    "text": "दानवाः प्रमथानेतान् प्रसर्पत किमासथ।\nहतानपि हि वो वापी पुनरुज्जीवयिष्यति।। १३६.४७ ।।"
  },
  {
    "text": "एवं श्रुत्वा शङ्कुकर्णो वचोऽग्रग्रहसन्निभः।\nद्रुतमेवेत्य देवेशमिदं वचनमब्रवीत्।। १३६.४८ ।।"
  },
  {
    "text": "सूदिताः सूदिता देव! प्रमथैरसुराह्यमी।\nउत्तिष्ठन्ति पुनर्भीमाः सस्या इव जलोक्षिताः।। १३६.४९ ।।"
  },
  {
    "text": "अस्मिन् किल पुरे वापी पूर्णामृतरसाम्भसा।\nनिहता निहता यत्र क्षिप्ता जीवन्ति दानवाः।। १३६.५० ।।"
  },
  {
    "text": "इति विज्ञापयेद्देवं शङ्कुकर्णो महेश्वरम्।\nअभवन् दानवबल उत्पाता वै सुदारुणाः।। १३६.५१ ।।"
  },
  {
    "text": "तारकाख्यः सुभीमाक्षो दारितास्यो हरिर्यथा।\nअभ्यधावत् सुसंक्रुद्धो महादेवरथं प्रति।। १३६.५२ ।।"
  },
  {
    "text": "त्रिपुरे तु महान्घोरो भेरीशङ्खरवो बभौ।\nदानवा निः सृता द्रृष्ट्वा देवदेवरथे सुरम्।। १३६.५३ ।।"
  },
  {
    "text": "भूकम्पश्चाभवत्तत्र शताङ्गो भूगतोऽभवत्।\nद्रृष्ट्वा क्षोभमगाद्रुद्रः स्वयम्भूश्च पितामहः।। १३६.५४ ।।"
  },
  {
    "text": "ताभ्यां देववरिष्ठाभ्यामन्वितः स रथोत्तमः।\nअनायतनमासाद्य सीदते गुणवानिव।। १३६.५५ ।।"
  },
  {
    "text": "धातुक्षये देह इव ग्रीष्मे चाल्पमिवोदकम्।\nशैथिल्यं याति स रथः स्नेहो विप्रकृतो यथा।। १३६.५६ ।।"
  },
  {
    "text": "रथादुत्पत्यात्मभूर्वै सीदन्तं तु रथोत्तमम्।\nवृषरूपं महत् कृत्वा रथं जग्राह दुर्धरम्।। १३६.५७ ।।"
  },
  {
    "text": "तदा शराद्विनिष्पत्य पीतवासा जनार्दनः।\nवृषरूपं महत् कृत्वा रथं जग्राह दुर्धरम्।। १३६.५८ ।।"
  },
  {
    "text": "सविषाणाभ्यां त्रैलोक्यं रथमेव महारथः।\nप्रगृह्योद्वहते सज्जं कुलं कुलवहो यथा।। १३६.५९ ।।"
  },
  {
    "text": "तारकाख्योऽपि दैत्येन्द्रो गिरीन्द्र इव पक्षवान्।\nअभ्यद्रवत्तदा देवं ब्रह्माणं हतवांश्च सः।। १३६.६० ।।"
  },
  {
    "text": "स तारकाख्याभिहतः प्रतोदं न्यस्य कूबरे।\nविजज्वाल मुहुर्ब्रह्मा श्वासं वक्त्रात् समुद्गिरन्।। १३६.६१ ।।"
  },
  {
    "text": "तत्र दैत्यैर्महानादो दानवैरपि भैरवः।\nतारकाख्यस्य पूजार्थं कृतो जलधरोपमः।। १३६.६२ ।।"
  },
  {
    "text": "रथचरणकरोऽथ महामृधे वृषभवपुर्वृषभेन्द्रपूजितः।\nदितितनयबलं विमर्द्य सर्वं त्रिपुरपुरं प्रविवेश केशवः।। १३६.६३ ।।"
  },
  {
    "text": "सजलजलदराजिता समस्तां कुमुदवरोपलफुल्लपङ्कजाढ्याम्।\nसुरगुरुरपिबत्पयोऽमृतन्तद्रविरिव सञ्चितशार्वरन्तमोऽन्धम्।। १३६.६४ ।।"
  },
  {
    "text": "वापीं पीत्वा सुरेन्द्राणां पीतवासाजनार्दनः।\nनर्दमानो महाबाहुः प्रविवेश शरन्ततः।। १३६.६५ ।।"
  },
  {
    "text": "ततोऽसुरा भीमगणेश्वरैर्हताः प्रहारसम्बर्द्धितशोणितापगाः।\nपराङ्मुखाभीममुखैः कृतारणे यथा नयाभ्युद्यततत्परैर्नरः।। १३६.६६ ।।"
  },
  {
    "text": "स तारकाख्यस्तडिमालिरेव च मयेन सार्द्धं प्रमथैरभिद्रुता।\nपुरं परा वृत्यनुतेशरार्दिता यथा शरीरं पवनोदये गता।। १३६.६७ ।।"
  },
  {
    "text": "गणेश्वराभ्युद्यतदर्पकाशिनो महेन्द्रनन्दीश्वरषण्मुखायुधि।\nविनेदुरुच्चैर्जहसुश्च दुर्मदा जयेम चन्द्रादि दिगीश्वरैः सह।। १३६.६८ ।।"
  }
]
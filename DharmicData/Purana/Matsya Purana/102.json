[
  {
    "text": "नन्दिकेश्वर उवाच।\nनैर्मल्यं भावशुद्धिश्च विना स्नानं न विद्यते।\nतस्मान्मनोविशुद्ध्यर्थं स्नानमादौ विधीयते।। १०२.१ ।।"
  },
  {
    "text": "अनुद्धृतैरुद्धृतैर्वा जलैः स्नानं समाचरेत्।\nतीर्थञ्च कल्पयेद् विद्वान्मूलमन्त्रेण मन्त्रवित्\nनमो नारायणायेति मूलमन्त्र उदाहृतः।। १०२.२ ।।"
  },
  {
    "text": "दर्भपाणिस्तु विधिना आचान्तः प्रयतः शुचिः।\nचतुर्हस्तसमायुक्तं चतुरस्रं समन्ततः।।\nप्रकल्प्यावाहयेद्गङ्गामेभिर्मन्त्रैर्विचक्षणः।। १०२.३ ।।"
  },
  {
    "text": "विष्णोः पादप्रसूतासि वैष्णवी विष्णुदेवता।\nत्राहि नस्त्वेनसस्तस्मादाजन्ममरणान्तिकात्।। १०२.४ ।।"
  },
  {
    "text": "तिस्रः कोट्योऽर्द्धकोटी च तीर्थानां वायुरब्रवीत्।\nदिवि भूम्यन्तरिक्षे च तानि ते सन्तु जाह्नवि।। १०२.५ ।।"
  },
  {
    "text": "नन्दिनीत्येव ते नाम देवेषु नलिनीति च।\nदक्षा पृथ्वी च विहगा विश्वकायाऽमृता शिवा।। १०२.६ ।।"
  },
  {
    "text": "विद्याधरी सुप्रशान्ता तथा विश्वप्रसादिनी।\nक्षेमा च जाह्नवी चैव शान्ता शान्तिप्रदायिनी।। १०२.७ ।।"
  },
  {
    "text": "एतानि पुण्यनामानि स्नानकाले प्रकीर्तयेत्।\nभवेत्सन्निहिता तत्र गङ्गा त्रिपथगामिनी।। १०२.८ ।।"
  },
  {
    "text": "सप्तवाराभिजप्तेन करसंपुटयोजितः।\nमूद्र्ध्नि कुर्य्याज्जलं भूयस्त्रिचतुः पञ्चसप्तकम्।।\nस्नानं कुर्यान्मुदा तद्वदामन्त्र्य तु विधानतः।। १०२.९ ।।"
  },
  {
    "text": "अश्वक्रान्ते रथक्रान्ते विष्णुक्रान्ते वसुन्धरे।\nमृत्तिके! हर मे पापं यन्मया दुष्कृतं कृतम्।। १०२.१० ।।"
  },
  {
    "text": "उद्धृतासि वराहेण कृष्णेन शतबाहुना।\nनमस्ते सर्वलोकानां प्रभवारणि सुव्रते!।। १०२.११ ।।"
  },
  {
    "text": "एवं स्नात्वा ततः पश्चादाचम्य च विधानतः।\nउत्थाय वाससी शुक्ले शुद्धे तु परिधाय वै।\nततस्तु तर्पणं कुर्य्यात्त्रैलोक्याप्यायनाय वै।। १०२.१२ ।।"
  },
  {
    "text": "देवा यक्षास्तथानागा गन्धर्वाप्सरसः सुराः।\nक्रूराः सर्पाः सुपर्णाश्च तरवो जम्बुकाः खगाः।। १०२.१३ ।।"
  },
  {
    "text": "वाय्वाधारा जलाधारास्तथैवाकाशगामिनः।\nनिराधाराश्च ये जीवा ये तु धर्म्मरतास्तथा।। १०२.१४ ।।"
  },
  {
    "text": "तेषामाप्यायनायैतद्दीयते सलिलं मया।\nकृतोपवीती देवेभ्यो निवीती च भवेत्ततः।। १०२.१५ ।।"
  },
  {
    "text": "मनुष्यांस्तर्पयेद्भक्त्या ब्रह्मपुत्रानृषींस्तथा।\nसनकश्च सनन्दश्च तृतीयश्च सनातनः।। १०२.१६ ।।"
  },
  {
    "text": "कपिलश्चासुरिश्चैव वोढुः पञ्चशिखस्तथा।\nसर्वे ते तृप्तिमायान्तु मद्दत्तेनाम्बुना सदा।। १०२.१७ ।।"
  },
  {
    "text": "मरीचिमत्र्यङ्गिरसं पुलस्त्यं पुलहं क्रतुम्।\nप्रचेतसं वशिष्ठञ्च भृगुन्नारदमेव च।\nदेवब्रह्मऋषीन् सर्वांस्तर्पयेदक्षतोदकैः।। १०२.१८ ।।"
  },
  {
    "text": "अपसव्यं ततः कृत्वा सव्यं जान्वाच्य भूतले।\nअग्निष्वात्तास्तथा सौम्या हविष्मन्तस्तथोष्मपाः।। १०२.१९ ।।"
  },
  {
    "text": "सुकालिनो बर्हिषदस्तथान्ये वाज्यपाः पुनः।\nसन्तर्प्य पितरो भक्त्या सतिलोदकचन्दनैः।। १०२.२० ।।"
  },
  {
    "text": "यमाय धर्मराजाय मृत्यवे चान्तकाय च।\nवैवस्वताय कालाय सर्वभूतक्षयाय च।। १०२.२१ ।।"
  },
  {
    "text": "औदुम्बराय दध्नाय नीलाय परमेष्ठिने।\nवृकोदराय चित्राय चित्रगुप्ताय वै नमः।।\nदर्भपाणिस्तु विधिना पितॄन् सन्तर्पयेद् बुधः।। १०२.२२ ।।"
  },
  {
    "text": "पित्रादीन्नामगोत्रेण तथा मातामहानपि।\nसन्तर्प्य विधिना भक्त्या इमं मन्त्रमुदीरयेत्।। १०२.२३ ।।"
  },
  {
    "text": "ये बान्धवाः बान्धवेया येऽन्यजन्मनि बान्धवाः।\nते तृप्तिमखिला यान्तु यश्चास्मत्तोऽभिवाञ्छति।। १०२.२४ ।।"
  },
  {
    "text": "ततश्चाचम्य विधिवदालिखेत्पद्ममग्रतः।\nअक्षताभिः सपुष्पाभिः सजलारुणचन्दनम्।\nअर्घ्यं दद्यात्प्रयत्नेन सूर्य्यनामानि कीर्तयेत्।। १०२.२५ ।।"
  },
  {
    "text": "नमस्ते विष्णुरूपाय नमो विष्णुमुखाय वै।\nसहस्ररश्मये नित्यं नमस्ते सर्वतेजसे।। १०२.२६ ।।"
  },
  {
    "text": "नमस्ते शिव! सर्वेश! नमस्ते सर्ववत्सल।\nजगत्स्वामिन्नमस्तेऽस्तु दिव्यचन्दनभूषित।। १०२.२७ ।।"
  },
  {
    "text": "पद्मासन! नमस्तेऽस्तु कुण्डलाङ्गदभूषित।\nनमस्ते सर्वलोकेश! जगत्सर्वं विबोधसे।। १०२.२८ ।।"
  },
  {
    "text": "सुकृतं दुष्कृतं चैव सर्वं पश्यसि सर्वग।\nसत्यदेव! नमस्तेऽस्तु प्रसीद मम भास्कर।। १०२.२९ ।।"
  },
  {
    "text": "दिवाकर! नमस्तेऽस्तु प्रभाकर! नमोऽस्तुते।\nएवं सूर्य्यं नमस्कृत्य त्रिः कृत्वाथ प्रदक्षिणम्।।\nद्विजङ्गां काञ्चनं स्पृष्ट्वा ततो विष्णुगृहं व्रजेत्।। १०२.३० ।।"
  }
]
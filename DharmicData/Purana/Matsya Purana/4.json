[
  {
    "text": "सृष्टिप्रकरणम्।"
  },
  {
    "text": "मनुरुवाच।\nअहो कष्टतरञ्चैतदङ्गजागमनं विभो!।\nकथं न दोषमगमत् कर्मणानेन पद्मभूः।। ४.१ ।।"
  },
  {
    "text": "परस्परञ्च सम्बन्धः सगोत्राणामभूत्कथम्।\nवैवाहिकस्तत्सुतानाच्छिन्धि मे संशयं विभो।। ४.२ ।।"
  },
  {
    "text": "दिव्येयमादिसृष्टिस्तु रजोगुणसमुद्भवा।\nअतीन्द्रियेन्द्रिया तद्वदतीन्द्रिय शरीरिका।४.३"
  },
  {
    "text": "दिव्यतेजोमयी भूप! दिव्यज्ञानसमुद्भवा।\nन मर्त्यैरभितः शक्त्या वक्तुं वै मांसचक्षुभिः।। ४.४ ।।"
  },
  {
    "text": "यथा भुजङ्गाः सर्पाणामाकाशं विश्वपक्षिणाम्।\nविदन्ति मार्गं दिव्यानां दिव्या एव न मानवाः।। ४.६ ।।"
  },
  {
    "text": "कार्य्याकार्ये न देवानां शुभाशुभफलप्रदे।\nयस्मात्तस्मान्न राजेन्द्र! तद्विचारो नृणां शुभः।। ४.६ ।।"
  },
  {
    "text": "अन्यच्च सर्ववेदानामधिष्ठाता चतुर्मुखः।\nगायत्री ब्रह्मणस्तद्वदङ्गभूता निगद्यते।। ४.७ ।।"
  },
  {
    "text": "अमूर्तं मूर्तिमद्वापि मिथुनं तत्प्रचक्षते।\nविरिञ्चिर्यत्र भगवांस्तत्र देवी सरस्वती।।\nभारती यत्र यत्रैव तत्र तत्र प्रजापतिः।। ४.८ ।।"
  },
  {
    "text": "यथा तपो न रहितश्छायया दृश्यते क्वचित्।\nगायत्री ब्रह्मणः पार्श्वं तथैव न विमुञ्चति।। ४.९ ।।"
  },
  {
    "text": "वेदराशिः स्मृतो ब्रह्मा सावित्री तदधिष्ठिता।\nतस्मान्नकश्चिद्दोषः स्यात् सावित्री गमने विभो।। ४.१० ।।"
  },
  {
    "text": "तथापि लज्जावनतः प्रजापतिरभूत् पुरा।\nस्वसुतोपगमात् ब्रह्मा शशाप कुसुमायुधम्।। ४.११ ।।"
  },
  {
    "text": "यस्मान्ममापि भवता मनः संक्षोभितं शरैः।\nतस्मात्वद्देहमचिराद्रुद्रो भस्मीकरिष्यति।। ४.१२ ।।"
  },
  {
    "text": "ततः प्रसादयामास कामदेवश्चतुर्मुखम्।\nन मामकारणे शप्तुं त्वमिहार्हसि मानद!।। ४.१३ ।।"
  },
  {
    "text": "अहमेवंविधः सृष्टस्त्वयैव चतुरानन!।\nइन्द्रियक्षोभजनकः सर्वेषामेव देहिनाम्।। ४.१४ ।।"
  },
  {
    "text": "स्त्रीपुंसोरविचारेण मया सर्वत्र सर्वदा।\nक्षोभ्यं मनः प्रयत्नेन त्वयैवोक्तं पुरा विभो।। ४.१६ ।।"
  },
  {
    "text": "तस्मादनपराधेन त्वयाशप्तस्तथा विभो!।\nकुरु प्रसादं भगवन्! स्वशरीराप्तये पुनः।। ४.१६ ।।"
  },
  {
    "text": "ब्रह्मोवाच।\nवैवस्वतेऽन्तरे प्राप्ते यादवान्वयसम्भवः।\nरामो नाम यदा मर्त्यो मत्सत्वबलमाश्रितः।। ४.१७ ।।"
  },
  {
    "text": "अवतीर्य्यासुरध्वंसी द्वारकामधिवत्स्यति।\nतद्‌ भ्रातुस्तत्समस्य त्वन्तदा पुत्रत्वमेष्यसि।। ४.१८ ।।"
  },
  {
    "text": "एवं शरीरमासाद्य भुक्त्वा भोगानशेषतः।\nततो भरतवंशान्ते भूत्वा वत्स नृपात्मजः।। ४.१९ ।।"
  },
  {
    "text": "विद्याधराधिपत्वं च यावदाभूतसंप्लवम्।\nसुखानि धर्म्मतः प्राप्य मत्समीपङ्गमिष्यसि।। ४.२० ।।"
  },
  {
    "text": "एवं शापप्रसादाभ्यामुपेतः कुसुमायुधः।\nशोकप्रमोदाभियुतो जगाम स यथागतम्।। ४.२१ ।।"
  },
  {
    "text": "मनुरुवाच।\nकोऽसौ यदुरिति प्रोक्तो यद्वंशे कामसम्भवः।\nकथञ्च दग्धो रुद्रेण किमर्थं कुसुमायुधः।। ४.२२ ।।"
  },
  {
    "text": "भरतस्यान्वये कस्य का च सृष्टिः पुराभवत्।\nएतत्सर्वं समाचक्ष्व मूलतः संशयो हि मे।। ४.२३ ।।"
  },
  {
    "text": "मत्स्य उवाच।\nया सा देहार्घसम्भूता गायत्री ब्रह्मवादिनी।\nजननी या मनोर्देवी शतरूपा शतेन्द्रिया।। ४.२४ ।।"
  },
  {
    "text": "रतिर्मनस्तपो बुद्धि महदादि समुद्भवः।\nततः स शतरूपायां सप्तापत्यान्यजीजनत्।। ४.२६ ।।"
  },
  {
    "text": "ये मरीच्यादयः पुत्रा मानसास्तस्य धीमतः।\nतेषामयमभूल्लोकः सर्वज्ञानात्मकः पुरा।। ४.२६ ।।"
  },
  {
    "text": "ततोऽसृजद्वामदेवं त्रिशूलवरधारिणम्!।\nसनत्कुमारं च विभुं पूर्वेषामपि पूर्वजम्।। ४.२७ ।।"
  },
  {
    "text": "वामदेवस्तु भगवानसृजन् मुखतो द्विजान्।\nराजन्यानसृजद्‌ बाह्वोर्विट्‌शूद्रानूरुपादयोः।। ४.२८ ।।"
  },
  {
    "text": "विद्युतोऽशनिमेघाश्च रोहितेन्द्रधनूंषि च।\nछन्दांसि च ससर्जादौ पर्जन्यं च ततः परम्।। ४.२९ ।।"
  },
  {
    "text": "ततः साध्यगणानीशस्त्रिनेत्रानसृजत् पुनः।\nकोटयश्चतुराशीतिर्जरामरणवर्जिताः।। ४.३० ।।"
  },
  {
    "text": "वामोऽसृजन्नमर्त्यांस्तान् ब्रह्मणाविनिवारितः।\nनैवंविधाभवेत् सृष्टिर्जरामरणवर्जिता।। ४.३१ ।।"
  },
  {
    "text": "शुभाशुभात्मिका यातु सैव सृष्टिः प्रशस्यते।\nएवं स्थितः स तेनादौ सृष्टौ स्थाणुरतोऽभवत्।। ४.३२ ।।"
  },
  {
    "text": "स्वायम्भुवो मनुर्धीमांस्तपस्तप्त्वा सुदुश्चरम्।\nपत्नीमेवापरूपाढ्यामनन्तीं नाम नामतः।। ४.३३ ।।"
  },
  {
    "text": "प्रियव्रतोत्तानपादौ मनुस्तस्यामजीजनत्।\nधर्मस्य कन्या चतुरा सूनृता नाम भामिनी।। ४.३४ ।।"
  },
  {
    "text": "उत्तानपादात्तनयान् प्राप मन्थरगामिनी।\nअपस्यतिमपस्यन्तं कीर्तिमन्तं ध्रुवं तथा।।४.३६"
  },
  {
    "text": "उत्तानपादोऽजनयत् सूनृतायां प्रजापतिः।\nध्रुवो वर्षसहस्राणि त्रीणि कृत्वातपः पुरा।। ४.३६ ।।"
  },
  {
    "text": "दिव्यमाप ततः स्थानमचलं ब्रह्मणो वरात्।\nमतेव पुरतः कृत्वा ध्रुवं सप्तर्षयः स्थिताः।। ४.३७ ।।"
  },
  {
    "text": "धन्या नाम मनोः कन्या ध्रुवाच्छिष्टमजीजनत्।\nअग्निकन्या तु सुच्छाया शिष्टात्मा सुषुवे सुतान्।। ४.३८ ।।"
  },
  {
    "text": "कृपं रिपुं जयं वृत्तं वृकं च वृकतेजसम्।\nचक्षुषं ब्रह्मदौहित्र्यां वीरिण्यां स रिपुञ्जयः।। ४.३९ ।।"
  },
  {
    "text": "वीरणस्यात्मजायान्तु चक्षुर्मनुमजीजनत्।\nमनु र्वैराजकन्यायां नड्‌वलायां स चाक्षुषः।। ४.४० ।।"
  },
  {
    "text": "जनयामास तनयान्दश शूरानकल्मषान्।\nऊरुः पूरुः शतद्युग्न स्तपस्वी सत्यवाक्‌ हविः।। ४.४१ ।।"
  },
  {
    "text": "अग्निष्टुदतिरात्रश्च सुद्युम्नश्चापराजितः।\nअभिमन्युस्तु दशमो ऩड्वलायामजायत।। ४.४२ ।।"
  },
  {
    "text": "ऊरोरजनयत् पुत्रान् षडाग्नेयी तु सुप्रभान्।\nअग्निं सुमनसं ख्यातिं क्रतुमङ्गिरसं गयम्।। ४.४३ ।।"
  },
  {
    "text": "पितृकन्या सुनीथा तु वेनमङ्गादजीजनत्।\nवेनमन्यायितं विप्रा ममन्थुस्तत्करादभूत्।।\nपृथुर्नाम महातेजाः स पुत्रौ द्वावजीजनत्।। ४.४४ ।।"
  },
  {
    "text": "अन्तर्धानस्तु मारीचं शिखण्डिन्यामजीजनत्।\nहविर्धानात् ष़डाग्नेयी धिषणाऽजनयत् सुतान्।।\nप्राचीनबर्हिषं साङ्गं यमं शुक्रं बलं शुभम्।। ४.४६ ।।"
  },
  {
    "text": "प्राचीनबर्हिर्भगवान् महानासीत्प्रजापतिः।\nहविर्धानाः प्रजास्तेन बहवः सम्प्रवर्त्तिताः।। ४.४६ ।।"
  },
  {
    "text": "सवर्णायान्तु सामुद्र्यान्दशाधत्त सुतान्‌ प्रभुः।\nसर्वे प्रचेतसो नाम धनुर्वेदस्य पारगाः।। ४.४७ ।।"
  },
  {
    "text": "तत्तपो रक्षिता वृक्षा बभुर्लोके समन्ततः।\nदेवादेशाश्च तानग्निरदहद्रविनन्दन!।। ४.४८ ।।"
  },
  {
    "text": "सोमकन्याऽभवत्पत्नी मारिषा नाम विश्रुता।\nतेभ्यस्तु दक्षमेकं सा पुत्र मग्र्‌यमजीजनत्।। ४.४९ ।।"
  },
  {
    "text": "दक्षादनन्तरं वृक्षानौषधानि च सर्वशः।\nअजीजनत्सोमकन्या नन्दीं चन्द्रवतीं तथा।। ४.६० ।।"
  },
  {
    "text": "सोमांशस्य च तस्यापि दक्षस्याशीतिकोटयः।\nतासां तु विस्तरं वक्ष्ये लोके यः सुप्रतिष्ठितः।। ४.६१ ।।"
  },
  {
    "text": "द्विपदश्चाभवन् केचित् केचिद्‌ बहुपदा नराः।\nबलीमुखाः शङ्कुकर्णाः कर्णप्रावरणास्तथा।। ४.६२ ।।"
  },
  {
    "text": "अश्वऋक्षमुखाः केचित् केचित् सिंहाननास्तथा।\nश्वशूकरमुखाः केचित् केचिदुष्ट्रमुखास्तथा।। ४.६३ ।।"
  },
  {
    "text": "जनयामास धर्मात्मा म्लेच्छान् सर्व्वाननेकशः।\nससृष्ट्वा मनसा दक्षः स्त्रियः पश्चादजीजनत्।। ४.६४ ।।"
  },
  {
    "text": "ददौ स दश दर्माय कश्यपाय त्रयोदश।\nसप्तविंशतिः सोमाय ददौ नक्षत्रसंज्ञिताः।।\nदेवासुरमनुष्यादि ताभ्यः सर्वमभूज्जगत्।। ४.६६ ।।"
  }
]
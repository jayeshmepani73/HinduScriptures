[
  {
    "text": "ययात्यष्टकसम्वादवर्णनम्।\nअष्टक उवाच।\nयदा वसन्नन्दने कामरूपे संवत्सराणामयुतं शतानाम्।\nकिं कारणं कार्तयुगप्रधान हित्वा तद्वै वसुधामन्वपद्यः।। ३९.१ ।।"
  },
  {
    "text": "ययातिरुवाच।\nज्ञाति सुहृत् स्वजनो यो यथेह क्षीणे वित्ते त्यज्यते मानवैर्हिः।\nतथा स्वर्गे क्षीणपुण्यं मनुष्यन्त्यजन्ति सद्यः खेचरा देवसंघाः।। ३९.२ ।।"
  },
  {
    "text": "अष्टक उवाच।\nकथं तस्मिन् क्षीणपुण्या भवन्ति संमुह्यते मेऽत्रमनोऽतिमात्रम्।\nकिं विशिष्टाः कस्य धामोपयान्ति तद्वै ब्रूहि क्षेत्रवित्त्वं मतो मे।। ३९.३ ।।"
  },
  {
    "text": "ययातिरुवाच।\nइमं भौमं नरकन्ते पतन्ति लालप्यमाना नरदेव!सर्वे।\nते कङ्कगोमायुपलाशनार्थं क्षितौ विवृद्धिं बहुधा प्रयान्ति।। ३९.४ ।।"
  },
  {
    "text": "तस्मादेवं वर्जनीयं नरेन्द्र दुष्टं लोके गर्हणीयञ्च कर्म्म।\nआख्यातं ते पार्थिव सर्वमेतत् भूयश्चेदानीं वद किन्ते वदामि।। ३९.५ ।।"
  },
  {
    "text": "अष्टक उवाच।\nयदा तु तांस्ते वितुदन्ते वयांसि तथा गृध्राः शितिकण्ठाः पतङ्गाः।\nकथं भवन्ति कथमा भवन्ति त्वत्तो भीमं नरकमहं श्रृणोमि।। ३९.६ ।।"
  },
  {
    "text": "ययातिरुवाच।\nऊर्ध्वं देहा कर्म्मणो जृम्भमाणात् व्यक्तं पृथिव्यामनुसञ्चरन्ति।\nइमं भौमं नरकन्ते पतन्ति नावेक्षन्ते वर्षपूगाननेकान्।। ३९.७ ।।"
  },
  {
    "text": "षष्टिं सहस्राणि पतन्ति व्योम्नि तथाशीतिञ्चैव तु वत्सराणाम्।\nतान्वै तुदन्ते प्रपतन्तः प्रयातान् भीमा भौमा राक्षसास्तीक्ष्णदंष्ट्राः।। ३९.८ ।।"
  },
  {
    "text": "अष्टक उवाच।\nयदेतांस्ते संपततस्तुदन्ति भीमा भौमा राक्षसास्तीक्ष्णदंष्ट्राः।\nकथं भवन्ति कथमाभवन्ति कथं भूगर्बभूता भवन्ति।। ३९.९ ।।"
  },
  {
    "text": "ययातिरुवाच।\nअसृग्रेतः पुष्परसानुयुक्तं अन्वेति सद्यः पुरुषेण सृष्टम्।\nतद्वै तस्यारज आपद्यते च स गर्भभूतः समुपैति तत्र।। ३९.१० ।।"
  },
  {
    "text": "वनस्पतीनोषधींश्चाविशन्ति अपो वायुं पृथिवीञ्चान्तरिक्षम्।\nचतुष्पदं द्विपदञ्चापि सर्व एवं भूता गर्भभूता भवन्ति।। ३९.११ ।।"
  },
  {
    "text": "अन्यद्वपुर्विदधातीह गर्भे उताहो स्वित् स्वेन कामेन याति।\nआपद्यमानो नरयोनिमेतामाचक्ष्व मे संशयात् पृच्छतस्त्वम्।। ३९.१२ ।।"
  },
  {
    "text": "शरीरदेहादिसमुच्छ्रयञ्च चक्षुः श्रोत्रे लभते केन संज्ञाम्।\nएतत् सर्वं तात आचक्ष्व पृष्टः क्षेत्रज्ञं त्वां मन्यमाना हि सर्वे।। ३९.१३ ।।"
  },
  {
    "text": "ययातिरुवाच।\nवायुः समुत्कर्षति गर्भयोनिमृतौ रेतः पुष्परसानुयुक्तम्।\nस तत्र तन्मात्रकृताधिकारः क्रमेण संवर्धयतीह गर्भम्।। ३९.१४ ।।"
  },
  {
    "text": "स जायमानोऽथ गृहीतगात्रः संज्ञामधिष्ठाय ततो मनुष्यः।\nस श्रोत्राभ्यां वेदयतीह शब्दं स वै रूपं पश्यति चक्षुषा च।। ३९.१५ ।।"
  },
  {
    "text": "घ्राणेन गन्धं जिह्वयाथो रसञ्च त्वचा स्पर्शमनसा देवभावम्।\nइत्यष्टके होपचितं हि विद्धि महात्मनः प्राणभृतः शरीरे।। ३९.१६ ।।"
  },
  {
    "text": "अष्टक उवाच।\nयः संस्थितः पुरुषो दह्यते वा निखन्यते वापि निकृष्यते वा।\nअभावभूतः स विनाशमेत्य केनात्मानं चेतयते पुरस्तात्।। ३९.१७ ।।"
  },
  {
    "text": "ययातिरुवाच।\nहित्वा सोऽसून् सुप्तवन्निष्ठितत्वात् पुरोधाय सुकृतं दुष्कृतञ्च।\nअन्यं योनिं पुण्यपापानुसारां हित्वा देहं भजते राजसिंह।। ३९.१८ ।।"
  },
  {
    "text": "पुण्यां योनिं पुण्यकृतो विशन्ति पापां योनिं पापकृतो व्रजन्ति।\nकीटाः पतङ्गाश्च भवन्ति पापान्न मे विवक्षास्ति महानुभाव।। ३९.१९ ।।"
  },
  {
    "text": "चतुष्पदा द्विपदाः पक्षिणश्च तथा भूता गर्भभूता भवन्ति।\nआख्यातमेतन्निखिलं हि सर्वं भूयस्तु किं पृच्छसि राजसिंह।। ३९.२० ।।"
  },
  {
    "text": "अष्टक उवाच।\nकिंस्वित् कृत्वा लभते तात संज्ञां मर्त्यः श्रेष्ठां तपसा विद्यया वा।\nतन्मे पृष्टः शंस सर्वं यथावच्छुभान् लोकान् येन गच्छेत् क्रमेण।। ३९.२१ ।।"
  },
  {
    "text": "ययातिरुवाच।\nतपश्च दानञ्च शमो दमश्च ह्रीरार्जवं सर्वभूतानुकम्पा।\nस्वर्गस्य लोकस्य वदन्ति सन्तो द्वाराणि सप्तैव महान्ति पुसांम्।। ३९.२२ ।।"
  },
  {
    "text": "सर्वाणि चैतानि यथोदितानि तपः प्रधानान्यभिमर्शकेन।\nनश्यन्ति मानेन तमोऽभिभूताः पुंसः सदैवेति वदन्ति सन्तः।। ३९.२३ ।।"
  },
  {
    "text": "अधीयानः पण्डितं मन्यमानो यो बिद्यया हन्ति यशः परस्य।\nतस्यान्तवन्तः पुरुषस्य लोकानचास्य तद् ब्रह्मफलं ददाति।। ३९.२४ ।।"
  },
  {
    "text": "चत्वारि कर्माणि भयङ्कराणि भयं प्रयच्छन्त्ययथाकृतानि।\nमानाग्निहोत्रमुतमानमौनं मानेनाधीतमुतमानयज्ञः।। ३९.२५ ।।"
  },
  {
    "text": "न मन्यमानो मुदमाददीत न सन्तापं प्राप्नुयाच्चावमानात्।\nसन्तः सतः पूजयन्तीह लोके नासाधवः साधु बुद्धिं लभन्ते।। ३९.२६ ।।"
  },
  {
    "text": "इति दद्यादिति यजेदित्यधीयीत मे श्रुतम्।\nइत्येतान्यभयान्याहुस्तान्यवर्जानि नित्यशः।। ३९.२७ ।।"
  },
  {
    "text": "येनाश्रयं वेदयन्ते पुराणां मनीषिणो मानसे मानयुक्तम्।\nतन्निःश्रेयस्तेन संयोगमेत्य परां शान्तिं प्राप्नुयुः प्रेत्य चेह।। ३९.२८ ।।"
  }
]
[
  {
    "text": "बलिशुक्रमन्त्रणम्।\nशैनक उवाच।\nसपर्वतमनामूर्वीं दृष्ट्वा संक्षोभितां बलिः।\nपप्रच्छोशनसं शुद्धं प्रणिपत्य कृताञ्जलिः ।। २४६.१ ।।"
  },
  {
    "text": "आचार्य! क्षोभमायाता साब्धिभूभृद्वना मही।\nकस्माच्च नासुरान् भागान् प्रतिगृह्णन्ति वह्नयः ।। २४६.२ ।।"
  },
  {
    "text": "इति पृष्टोऽथ बलिना काव्यो वेदविदाम्वरः।\nउवाच दैत्याधिपति चिरन् ध्यात्वा महामतिः ।। २४६.३ ।।"
  },
  {
    "text": "अवतीर्णो जगद्योनिः कश्यपस्य गृहे हरिः।\nवामनेनेह रूपेण जगदात्मा सनातनः ।। २४६.४ ।।"
  },
  {
    "text": "स एष यज्ञमायाति तव दानवपुङ्गव!।\nतत्पादन्यासविक्षोभादियं प्रचलिता मही ।। २४६.५ ।।"
  },
  {
    "text": "कम्पन्ते गिरयश्चामी क्षुभितो मकरालयः।\nनैनं भूतपतिं भूमिः सर्वार्था वोढुमीश्वरम् ।। २४६.६ ।।"
  },
  {
    "text": "सदेवासुरगन्धर्वा यक्षराक्षसकिन्नरा।\nअनेनैव धृता भूमिरापोग्निः पवनो नभः ।। २४६.७ ।।"
  },
  {
    "text": "धारयत्यखिलान् देवो मन्त्रादींश्च महासुरः।\nइयमेव जगद्धेतो_ माया कृष्णस्य गह्वरी ।। २४६.८ ।।"
  },
  {
    "text": "धार्यधारकभावेन यया संपीड़ितं जगत्।\nतत्सन्निधानादसुरा भागार्हा नासुरोत्तम!\nभुञ्जते नासुरान् भागानमी ते नैव चाग्नयः ।। २४६.९ ।।"
  },
  {
    "text": "बलिरुवाच।\nधन्योऽहं कृतपुण्यश्च यन्मे यज्ञपतिः स्वयम्।\nयज्ञमभ्यागतो ब्रह्मन्! मत्तः कोऽन्योधिकः पुमान् ।। २४६.१० ।।"
  },
  {
    "text": "यं योगिनः सदा युक्ताः परमात्मानमव्ययम्।\nद्रष्टुमिच्छन्ति देवेशं स मेऽध्वसमुपैष्यति ।। २४६.११ ।।"
  },
  {
    "text": "होता भागप्रदोऽयञ्च यमुद्गाता च गायति।\nतमध्वरेश्वरं विष्णुं मत्तः कोऽन्य उपैष्यति ।। २४६.१२ ।।"
  },
  {
    "text": "सर्वेश्वरेश्वरे कृष्णे मदध्वरमुपागते।\nयन्मया काव्य! कर्तव्यं तन्ममादेष्टुमर्हसि ।। २४६.१३ ।।"
  },
  {
    "text": "शुक्र उवाच।\nयज्ञभागभुजो देवा वेदप्रामाण्यतोऽसुर!\nत्वया तु दानवा दैत्या मखभागभुजः कृताः ।। २४६.१४ ।।"
  },
  {
    "text": "अयञ्च देवः सत्यस्थः करोति स्थितिपालनम्।\nविसृष्टेरनुचान्नेन स्वयमत्ति प्रजाः प्रभुः ।। २४६.१५ ।।"
  },
  {
    "text": "त्वत्कृते भविता नूनं देवो विष्णुः स्थितौ स्थितः।\nविदित्वेतन्महाभाग! कुरुयत्नमनागतम् ।। २४६.१६ ।।"
  },
  {
    "text": "त्वया हि दैत्यादिपते! स्वल्पकेऽपि हि वस्तुनि।\nप्रतिज्ञा न हि वोढव्या वाच्यं साम-वृथा-फलम् ।। २४६.१७ ।।"
  },
  {
    "text": "नालन्दातुमहं देव! दैत्य! वाच्यं त्वया वचः।\nकृष्णस्य देवभूत्यर्थं प्रवृत्तस्य महासुर!।। २४६.१८ ।।"
  },
  {
    "text": "बलिरुवाच।\nब्रह्मन्! कथमहं ब्रूयामन्येनापि हि याचितः।\nनास्तीति किमु देवेन संसार अघहारिणा ।। २४६.१९ ।।"
  },
  {
    "text": "व्रतोपवासैर्विविधैः प्रतिसंग्राह्यते हरिः।\nस चेद्वक्ष्यति देहीति गोविन्दः किमतोऽधिकम् ।। २४६.२० ।।"
  },
  {
    "text": "यदर्थमुपहाराद्या तपः शौचगुणान्वितैः।\nयज्ञाः क्रियन्ते देवेशः स मां देहीति वक्ष्यति ।। २४६.२१ ।।"
  },
  {
    "text": "तत्साधु सुकृतं कर्म तपः सुचरितं मम।\nयन्मया दत्तमीशेषः स्वयमादास्यते हरिः ।। २४६.२२ ।।"
  },
  {
    "text": "नास्ति नास्तीत्यहं वक्ष्ये तमप्यागतमीश्वरम्।\nयदा वञ्चामि तं प्राप्तं वृथा तज्जन्मनः फलम् ।। २४६.२३ ।।"
  },
  {
    "text": "यज्ञेऽस्मिन्यदि यज्ञेशो याचते मां जनार्दनः।\nनिजमूर्द्धानमप्यत्र तद्दास्याम्यविचारितम् ।। २४६.२४ ।।"
  },
  {
    "text": "नास्तीति यन्मया प्रोक्तमन्येषामपि याचताम्।\nवक्ष्यामि कथमायाते तदनभ्यस्तमुच्यते ।। २४६.२५ ।।"
  },
  {
    "text": "श्लाघ्य एव हि वीराणां दानादापत्समागमः।\nनाबाधकारि यद्दानं तदमङ्गलवत्स्मृतम् ।। २४६.२६ ।।"
  },
  {
    "text": "मद्राज्येनासुखी कश्चिन्न दरिद्रो न चातुरः।\nनाभूषितो न चोद्विग्नो नस्रगादि विवर्जितः ।। २४६.२७ ।।"
  },
  {
    "text": "हृष्टस्तुष्टः सुगन्धिश्च तृप्तः सर्वसुखान्वितः।\nजनः सर्वो महाभाग! किमुताहं सदा सुखी ।। २४६.२८ ।।"
  },
  {
    "text": "एतद्विशिष्टपात्रोऽयं दानबीजफलं मम।\nविदितं भृगुशार्दूल! मयैतत्त्वत्प्रसादतः ।। २४६.२९ ।।"
  },
  {
    "text": "एतद्विजानता जानबीजं पतति चेद् गुरो!।\nजनार्दनमहापात्रे किन्न प्राप्तन्ततो मया ।। २४६.३० ।।"
  },
  {
    "text": "मत्तो दानमवाप्येशो यदि पुष्णाति देवताः\nउपभोगाद्दशगुणं दानं श्लाघ्यतमं मम ।। २४६.३१ ।।"
  },
  {
    "text": "मत्प्रसादपरो नूनं यज्ञेनाराधितो हरिः।\nतैनाभ्येति न सन्देहो दर्शनादुपकारकृत् ।। २४६.३२"
  },
  {
    "text": "अथ कोपेन चाभ्येति देवभागोपरोधिनम्।\nमां निहन्तुमनाश्चैव वधः श्लाघ्यतरोऽच्युतात् ।। २४६.३३ ।।"
  },
  {
    "text": "तन्मयं सर्वमेवेदं नाप्राप्यं यस्य विद्यते।\nस मां याचितुमभ्येति नानुग्रहमृते हरिः ।। २४६.३४ ।।"
  },
  {
    "text": "यः सृजत्यात्मभूः सर्वञ्चेतसैव च संहरेत्।\nस मां हन्तुं हृषीकेशः कथं यत्नं करिष्यति ।। २४६.३५ ।।"
  },
  {
    "text": "एतद्विदित्वा न गुरो! दानविघ्नकरेण च।\nत्वया भाव्यं जगन्नाथे गोविन्दे समुपस्थिते ।। २४६.३६ ।।"
  },
  {
    "text": "शौनक उवाच\nइत्येवं वदतस्तस्य संप्राप्तः स जगत्पतिः।\nसर्वदेवमयो चिन्त्यो मायावामन रूपधृक् ।। २४६.३७ ।।"
  },
  {
    "text": "तं दृष्ट्वा यज्ञवाटान्तः प्रविष्टमसुराः प्रभुम्।\nजग्मुः सभासदः क्षोभन्तेजसा तस्य निष्प्रभाः ।। २४६.३८ ।।"
  },
  {
    "text": "जेपुश्च मुनयस्तत्र ये समेता महाध्वरे।\nबलिश्चैवाखिलं जन्म मेने सफलमात्मनः ।। २४६.३९ ।।"
  },
  {
    "text": "ततः संक्षोभमापन्नो न कश्चित्किञ्चिदुक्तवान्।\nप्रत्येकं देवदेवेशं पूजयामास चेतसा।। २४६.४० ।।"
  },
  {
    "text": "अथासुरपतिं प्रह्वं दृष्ट्वा मुनिवरांश्च तान्।\nदेवदेवपतिः साक्षी विष्णुर्वामन रूपधृक् ।। २४६.४१ ।।"
  },
  {
    "text": "तुष्टाव यज्ञवह्निञ्च यजमानमथर्त्विजः।\nयज्ञकर्माधिकारस्थान् सदस्यान् द्रव्यसम्पदः ।। २४६.४२ ।।"
  },
  {
    "text": "ततः प्रसन्नमखिलं वामनं प्रतितत्क्षणात्।\nयज्ञवाटस्थितं वीरः साधु साध्वित्युदीरयन् ।। २४६.४३ ।।"
  },
  {
    "text": "स चार्घ्यमादाय बलिः प्रोद्भूतपुलकस्तदा।\nपूजयामास गोविन्दं प्राह चेदं महासुरः ।। २४६.४४ ।।"
  },
  {
    "text": "बलिरुवाच।\nसुवर्णरत्नसंघातं गजाश्वममितन्तथा।\nस्त्रियोवस्त्राण्यलङ्कारांस्तथा ग्रामाश्च पुष्कलान् ।। २४६.४५ ।।"
  },
  {
    "text": "सर्वस्वं सकलामुर्वीं भवतो वा यदीप्सितम्।\nतद्ददामि श्रृणष्व त्वं येनार्थी वामनः प्रियः ।। २४६.४६ ।।"
  },
  {
    "text": "इत्युक्तो दैत्यपतिना प्रीतिगर्भान्वितं वचः।\nप्राह सस्मितगम्भीरं भगवान् वामनाकृतिः ।। २४६.४७ ।।"
  },
  {
    "text": "ममाग्निशरणार्थाय देहि राजन्! पदत्रयम्।\nसुवर्णग्रामरत्नानि तदर्थिभ्यः प्रदीयताम् ।। २४६.४८ ।।"
  },
  {
    "text": "बलिरुवाच।\nत्रिभिः प्रयोजनं किन्ते पादैः पदवताम्वर!।\nशतं शतसहस्राणां पदानां मार्गतां भवान् ।। २४६.४९ ।।"
  },
  {
    "text": "वामन उवाच।\nएतावतैव दैत्येन्द्र! कृतकृत्योऽस्मि मार्गताम्।\nअन्येषामर्थिनां वित्तमीहितं दास्यते भवान् ।। २४६.५० ।।"
  },
  {
    "text": "एतत्च्छ्रुत्वा तु गदितं वामनस्य महात्मनः।\nददौ तस्मै महाबाहु वामनाय पदत्रयम् ।। २४६.५१ ।।"
  },
  {
    "text": "पाणौतु पतिते तोये वामनोऽभूदवामनः।\nसर्वदेवमयं रूपं दर्शयामास तत्क्षणात् ।। २४६.५२ ।।"
  },
  {
    "text": "चन्द्रसूर्यौ च नयने द्यौर्मूर्द्धा चरणौ क्षितिः।\nपादाङ्गुल्यः पिशाचास्तु हस्ताङ्गुल्यश्च गुह्यकाः ।। २४६.५३ ।।"
  },
  {
    "text": "विश्वेदेवाश्च जानुस्था जङ्घे साध्याः सुरोत्तमाः।\nयक्षा नखेषु सम्भूता रेखाश्चाप्सरसस्तथा ।। २४६.५४ ।।"
  },
  {
    "text": "दृष्टौ ऋक्षाण्यशेषाणि केशाः सूर्यांशवः प्रभोः।\nतारकारोमकूपाणि रोमाणि च महर्षयः ।। २४६.५५ ।।"
  },
  {
    "text": "बाहवो विदिशस्तस्य दिशः श्रोत्रे महात्मनः।\nअश्विनौ श्रवणे तस्य नासावायुर्महात्मनः ।। २४६.५६ ।।"
  },
  {
    "text": "प्रसादश्चन्द्रमा देवो मनोधर्मः समाश्रितः।\nसत्यं तस्याभवद्वाणी जिह्वा देवी सरस्वती ।। २४६.५७ ।।"
  },
  {
    "text": "ग्रीवा दितिर्देवमाता विद्यस्तद्वलयस्तथा।\nस्वर्गद्वारमभून्मैत्रं त्वष्टा पूषा च वै भ्रुवौ ।। २४६.५८ ।।"
  },
  {
    "text": "मुखं वैश्वनारश्चास्य वृषणौ तु प्रजापतिः।\nहृदयञ्च परं ब्रह्म पुंस्त्वं वै कश्यपो मुनिः ।। २४६.५९ ।।"
  },
  {
    "text": "पृष्ठेऽस्य वसवो देवा मरुतः सर्वसन्धिषु।\nसर्वसूक्तानि दशनाज्योतींषि विमलप्रभाः ।। २४६.६० ।।"
  },
  {
    "text": "वक्षस्थले महादेवो धैर्ये चास्य महार्णवाः।\nउदरेवास्यगन्धर्वाः सम्भूताश्च महाबलाः ।। २४६.६१ ।।"
  },
  {
    "text": "लक्ष्मीर्मेधाधृतिः कान्तिः सर्वविद्याश्च वै कटिः।\nसर्वज्योतींषि जानीहि तस्य तत्परमं महः ।। २४६.६२ ।।"
  },
  {
    "text": "तस्य देवाधिदेवस्य तेजः प्रोद्भूतमुत्तमम्।\nस्तनौ कुक्षी च वेदाश्च उदरञ्च महामखाः ।। २४६.६३ ।।"
  },
  {
    "text": "इष्टयः पशुबन्धाश्च द्विजानां वीक्षितानि च।\nतस्य देवमयं रूपं दृष्ट्वा विष्णोर्महाबलाः ।। २४६.६४ ।।"
  },
  {
    "text": "उपासर्पन्त दैत्येन्द्राः पतङ्गा इव पावकम्।\nप्रमथ्य सर्वानसुरान् पादहस्ततलैर्विभुः ।। २४६.६५ ।।"
  },
  {
    "text": "कृत्वा रूपं महाकायं जहाराशु स मेदिनीम्।\nतस्य विक्रमतो भूमिं चन्द्रादित्यौ स्तनान्तरे ।। २४६.६६ ।।"
  },
  {
    "text": "नाभौ विक्रममाणस्य रिक्थदेशस्थितावुभौ।\nपरं विक्रमतस्तस्य जानुमूले प्रभाकरौ ।। २४६.६७ ।।"
  },
  {
    "text": "विष्णोरास्तं महीपाल! देवपालन-कर्मणि।\nजित्वा लोकत्रयं कृत्स्नं हत्वा चासुरपुङ्गवान् ।। २४६.६८ ।।"
  },
  {
    "text": "पुरन्दराय त्रैलोक्यं ददौ विष्णुर्जगत्पत्ति।\nसुतलं नाम पातालमधस्ताद्वसुधातलात् ।। २४६.६९ ।।"
  },
  {
    "text": "बलेर्दत्तं भगवता विष्णुना प्रभविष्णुना।\nअथ दैत्येश्वरं प्राह विष्णुः सर्वेश्वरेश्वरः ।। २४६.७० ।।"
  },
  {
    "text": "यत्त्वया सलिलं दत्तं गृहीतं पाणिना मया।\nकल्पप्रमाणं तस्मात्ते भविष्यत्यायुरुत्तमम् ।। २४६.७१ ।।"
  },
  {
    "text": "वैवस्वते तथातिते बले! मन्वन्तरेह्यथ।\nसावर्णिके तु संप्राप्ते भवानिन्द्रो भविष्यति ।। २४६.७२ ।।"
  },
  {
    "text": "साम्प्रतं देवराजाय त्रैलोक्यं सकलं मया।\nदत्तं चतुर्युगानाञ्च साधिका ह्येकसप्ततिः ।। २४६.७३ ।।"
  },
  {
    "text": "नियन्तव्या मया सर्वे ये तस्य परिपन्थिनः।\nतेनाहं परया भक्त्या पूर्वमाराधितो बले! ।। २४६.७४ ।।"
  },
  {
    "text": "सुतलं नाम पातालं त्वमासाद्य मनोरमम्।\nवसासुरे! ममादेशं यथावत्परिपालयन् ।। २४६.७५ ।।"
  },
  {
    "text": "तत्र दिव्यवनोपेते प्रासादशतसङ्कुले।\nप्रोत्फुल्लपद्मसरसि स्रवच्छुद्धसरिद्वरे ।। २४६.७६ ।।"
  },
  {
    "text": "सुगन्धिधूपस्रग्वस्त्र वराभरणभूषितः।\nस्रक्चन्दनादिमुदितो गेयनृत्यमनोरमे ।। २४६.७७ ।।"
  },
  {
    "text": "पानान्नबोगान् विविधान् उपभुङ्क्ष्व महासुर!।\nममाज्ञया कालमिमं तिष्ठ त्वं सततं वृतः ।। २४६.७८ ।।"
  },
  {
    "text": "यावत्सुरैश्च विप्रैश्च न विरोधं करिष्यसि।\nतावदेतान् महाभोगानवाप्स्यसि महासुर! ।। २४६.७९ ।।"
  },
  {
    "text": "यदा च देवविप्राणां विरोधं त्वं करिष्यसि।\nबन्धिष्यन्ति तदापाशा वारुणास्त्वामसंशयम् ।। २४६.८० ।।"
  },
  {
    "text": "एतद्विदित्वा भवता मयाज्ञप्तमशेषतः।\nन विरोधः सुरैः कार्य्यो विप्रै र्वा दैत्यसत्तम! ।। २४६.८१ ।।"
  },
  {
    "text": "इत्येवमुक्तो देवेन विष्णुना प्रभविष्णुना।\nबलिः प्राह महाराज! प्रणिपत्य मुदायुतः ।। २४६.८२ ।।"
  },
  {
    "text": "बलिरुवाच।\nतत्रासतो मे पाताले भगवन्! भवदाज्ञया।\nकिं भविष्यत्युपादानमुपभोगोपपादकम् ।। २४६.८३ ।।"
  },
  {
    "text": "श्रीभगवानुवाच।\nदानान्यविधिदत्तानि श्राद्धान्यश्रोत्रियाणि च।\nहुतान्यश्रद्धया यानि तानि दास्यन्ति ते फलम् ।। २४६.८४ ।।"
  },
  {
    "text": "अदक्षिणास्तथा यज्ञाः क्रियाश्चाविधिना कृताः।\nफलानि तव दास्यन्ति अधीतान्यव्रतानि च ।। २४६.८५ ।।"
  },
  {
    "text": "शौनक उवाच।\nबलेर्वरमिमं दत्त्वा शक्राय त्रिदिवं तथा।\nव्यापिना तेन रूपेण जगामादर्शनं हरिः ।। २४६.८६ ।।"
  },
  {
    "text": "प्रशशास यथापूर्वमिन्द्रस्त्रैलोक्यपूजितः।\nसिषेवे च परान् कामान्बलिः पाताल संस्थितः ।। २४६.८७ ।।"
  },
  {
    "text": "इहैव देवदेवेन बद्धोऽसौ दानवोत्तमः।\nदेवानां कार्य्यकरणे भूयोऽपि जगति स्थितः ।। २४६.८८ ।।"
  },
  {
    "text": "सम्बन्धी ते महाभाग! द्वारकायां व्यवस्थितः।\nदानवानां विनाशाय भारावतरणाय च ।। २४६.८९ ।।"
  },
  {
    "text": "यतो यदुकुले कृष्णो भवतः शत्रुनिग्रहे।\nसहायभूतः सारथ्यं करिष्यति बलानुजः ।। २४६.९० ।।"
  },
  {
    "text": "एतत्सर्वं समाख्यातं वामनस्य च धीमतः।\nअवतारं महावीर! श्रोतुमिच्छेस्तवार्जुन! ।। २४६.९१ ।।"
  },
  {
    "text": "अर्जुन उवाच।\nश्रुतवानिह ते पृष्टं माहात्म्यं केशवस्य च।\nगङ्गाद्वारमितो यास्याम्यनुज्ञां देहि मे विभो\nएवमुक्त्वा ययौ पार्थो नैमिषं शौनको गतः ।। २४६.९२ ।।"
  },
  {
    "text": "सूत उवाच।\nइत्येतद्देवदेवस्य विष्णोर्माहात्म्यमुत्तमम्।\nवामनस्य पठेद्यस्तु सर्वपापैः प्रमुच्यते ।। २४६.९३ ।।"
  },
  {
    "text": "बलिप्रह्लादसंवादं मन्त्रितं बलिशुक्रयोः।\nबलेर्विष्णोश्च कथितं यः स्मरिष्यति मानवः ।। २४६.९४ ।।"
  },
  {
    "text": "नाधयोव्याधयस्तस्य न च मोहाकुलं मनः।\nभविष्यति कुरु श्रेष्ठ! पुंसस्तस्य कदाचन ।। २४६.९५ ।।"
  },
  {
    "text": "च्युतराज्यो निजं राज्यमिष्टाप्तिञ्च वियोगवान्।\nअवाप्नोति महाभागो नरः श्रुत्वा कथामिमाम् ।। २४६.९६ ।।"
  }
]
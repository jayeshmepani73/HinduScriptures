[
  {
    "text": "शाकद्वीपवर्णनम्।\nसूत उवाच।\nशाकद्वीपस्य वक्ष्यामि यथावदिह निश्चयम्।\nकथ्यमानं निबोधध्वं शाकं द्वीपं द्विजोत्तमाः!।। १२२.१ ।।"
  },
  {
    "text": "जम्बूद्वीपस्य विस्ताराद्‌द्विगुणस्तस्य विस्तरः।\nविस्तारात् त्रिगुणाश्चापि परीणाहः समन्ततः।। १२२.२ ।।"
  },
  {
    "text": "तेनावृतः समुद्रोऽयं द्वितीयो लवणोदकः।\nतत्र पुण्या जनपदा चिराच्च म्रियते जनः।। १२२.३ ।।"
  },
  {
    "text": "कुत एव च दुर्भिक्षं क्षमातेजोयुतेष्विह।\nतत्रापि पर्वताः शुभ्राः सप्तैव मणिभूषिताः।। १२२.४ ।।"
  },
  {
    "text": "शाकद्वीपादिषु त्वेषु सप्त सप्त नगास्त्रिषु।\nऋज्वायताः प्रतिदिशं निविष्टाः पर्वतोत्तमाः।। १२२.५ ।।"
  },
  {
    "text": "रत्नाकाराद्रिनामानः सानुमन्तो महाचिताः।\nसमोदिताः प्रतिदिशं द्वीपविस्तारमानतः।। १२२.६ ।।"
  },
  {
    "text": "उभयत्रावगाढौ च लवणक्षीरसागरौ।\nशाकद्वीपे तु वक्ष्यामि सप्तदिव्यान् महाचलान्।। १२२.७ ।।"
  },
  {
    "text": "देवर्षिगन्धर्वयुतः प्रथमो मेरुरुच्यते।\nप्रागायतः स सौवर्ण उदयो नाम पर्वतः।। १२२.८ ।।"
  },
  {
    "text": "तत्र मेघास्तु वृष्ट्यर्थं प्रभवन्त्यपयान्ति च।\nतस्यापरेण सुमहान् जलधारो महागिरिः।। १२२.९ ।।"
  },
  {
    "text": "स वै चन्द्रः समाख्यातः सर्वौषधिसमन्वितः।\nतस्मान्नित्यमुपादत्ते वासवः परमञ्जलम्।। १२२.१० ।।"
  },
  {
    "text": "नारदो नाम चैवोक्तो दुर्गशैलो महाचितः।\nतत्राचलौ समुत्पन्नौ पूर्वं नारदपर्वतौ।। १२२.११ ।।"
  },
  {
    "text": "तस्यापरेण सुमहान् श्यामो नाम महागिरिः।\nयत्र श्यामत्वमापन्नाः प्रजाः पूर्वमिमाः किल।। १२२.१२ ।।"
  },
  {
    "text": "स एव दुन्दुभिर्नाम श्यामपर्वतसन्निभः।\nशब्दमृत्युः पुरा तस्मिन् दुन्दुभिस्ताड़ितः सुरैः ।। १२२.१३ ।।"
  },
  {
    "text": "रत्नमालान्तरमयः शाल्मलश्चान्तरालकृत्।\nतस्यापरेण रजतो महानस्तो गिरिः स्मृतः।। १२२.१४ ।।"
  },
  {
    "text": "स वै सोमक इत्युक्तो देवैर्यत्रामृतं पुरा।\nसंभृतञ्च हृतञ्चैव मातुरर्थे गरुत्मता।। १२२.१५ ।।"
  },
  {
    "text": "तस्यापरे चाम्बिकेयः सुमनाश्चैव स स्मृतः।\nहिरण्याक्षो वराहेण तस्मिन्‌ शैले निषूदितः।। १२२.१६ ।।"
  },
  {
    "text": "आम्बिकेयात् परो रम्यः सर्वौषधिनिषेवितः।\nविभ्राजस्तु समाख्यातः स्फाटिकस्तु महान् गिरिः।। १२२.१७ ।।"
  },
  {
    "text": "यस्माद्विभ्राजते वह्निर्विभ्राजस्तेन स स्मृतः।\nसैवेह केशवेत्युक्तो यतो वायुः प्रवाति च।। १२२.१८ ।।"
  },
  {
    "text": "तेषां वर्षाणि वक्ष्यामि पर्वतानां द्विजोत्तमाः!।\nश्रृणुध्वं नामतस्तानि यथावदनुपूर्वशः।। १२२.१९ ।।"
  },
  {
    "text": "द्विनामान्येव वर्षाणि यथैव गिरयस्तथा।\nउदयस्योदयं वर्षं जलधारेति विश्रुतम्।। १२२.२० ।।"
  },
  {
    "text": "नाम्नागतभयं नाम वर्षं तत् प्रथमं स्मृतम्।\nद्वितीयं जलधारस्य सुकुमारमिति स्मृतम्।। १२२.२१ ।।"
  },
  {
    "text": "तदेव शैशिरं नाम वर्षं तत् परिकीर्त्तितम्।\nनारदस्य च कौमारन्तदेव च सुखोदयम्।। १२२.२२ ।।"
  },
  {
    "text": "श्यामपर्वतवर्षं तदनीचकमिति स्मृतम्।\nआनन्दकमितिप्रोक्तं तदेव मुनिभिः शुभम्।। १२२.२३ ।।"
  },
  {
    "text": "सोमकस्य शुभं वर्षं विज्ञेयं कुसुमोत्करम्।\nतदेवासितमित्युक्तं वर्षं सोमकसंज्ञितम्।। १२२.२४ ।।"
  },
  {
    "text": "आंबिकेयस्य मैनाकं क्षेमकञ्चैव तत् स्मृतम्।\nतदेव ध्रुवमित्युक्तं वर्षं विभ्राजसंज्ञितम्।। १२२.२५ ।।"
  },
  {
    "text": "द्वीपस्य परिणाहञ्च ह्रस्वदीर्घत्वमेव च।\nजम्बूद्वीपेन संख्यातं तस्य मध्ये वनस्पतिम्।। १२२.२६ ।।"
  },
  {
    "text": "शाको नाम महावृक्षः प्रजास्तस्य महानुगाः।\nएतेषु देवगन्धर्वाः सिद्धाश्च सह चारणैः।। १२२.२७ ।।"
  },
  {
    "text": "विहरन्ति रमन्ते च द्रृश्यमानाश्च तैः सह।\nतत्र पुण्या जनपदाश्चातुर्वर्ण्यसमन्विताः।। १२२.२८ ।।"
  },
  {
    "text": "तेषु नद्यश्च सप्तैव प्रतिवर्षं समुद्रगाः।\nद्विनाम्ना चैव ताः सर्वा गङ्गा सप्तविधा स्मृता।। १२२.२९ ।।"
  },
  {
    "text": "प्रथमा सुकुमारीति गङ्गा शिवजला शुभा।\nमुनितप्ता च नाम्नैषा नदी सम्परिकीर्त्तिता।। १२२.३० ।।"
  },
  {
    "text": "सुकुमारी तपः सिद्धा द्वितीया नामतः सतो।\nनन्दाच पावनी चैव तृतीया परिकीर्त्तिता।। १२२.३१ ।।"
  },
  {
    "text": "शिविका च चतुर्थी स्यात् द्विविधा च पुनः स्मृता।\nइक्षुश्च पञ्चमी ज्ञेया तथैव च पुनः कुहूः।। १२२.३२ ।।"
  },
  {
    "text": "वेणुका चामृता चैव षष्ठी सम्परिकीर्त्तिता।\nसुकृता च गभस्ती च सप्तमी परिकीर्त्तिता।। १२२.३३ ।।"
  },
  {
    "text": "एताः सप्त महाभागाः प्रतिवर्षं शिवोदकाः।\nभावयन्ति जनं सर्वं शाकद्वीपनिवासिनम्।। १२२.३४ ।।"
  },
  {
    "text": "अभिगच्छन्ति ताश्चान्या नदनद्यः सरांसि च।\nबहूदकपरिस्रावा यतो वर्षति वासवः।। १२२.३५ ।।"
  },
  {
    "text": "तासान्तु नामधेयानि परिमाणं तथैव च।\nन श्क्यं परिसंख्यातुं पुण्यास्ताः सरिदुत्तमाः।। १२२.३७ ।।"
  },
  {
    "text": "ताः पिबन्ति सदा हृष्टा नदीर्जनपदास्तु ते।\nएते शान्तभयाः प्रोक्ताः प्रमोदा ये च वै शिवाः।।\nआनन्दाश्च सुखाश्चैव क्षेमकाश्च नवैः सह।\nवर्णाश्रमाचारयुता देशास्तु सप्त विश्रुताः।। १२२.३८ ।।"
  },
  {
    "text": "आरोग्या बलिनश्चैव सर्वे मरणवर्जिताः।\nअवसर्पिणी न तेष्वस्ति तथैवोत्सर्पिणी पुनः।। १२२.३९ ।।"
  },
  {
    "text": "न तत्रास्ति युगावस्था चतुर्युगकृता क्वचित्।\nत्रेतायुगसमः कालस्तथा तत्र प्रवर्त्तते।। १२२.४० ।।"
  },
  {
    "text": "शाकद्वीपादिषु ज्ञेयं पञ्चस्वेतेषु सर्वशः।\nदेशस्य तु विचारेण कालः स्वाभाविकः स्मृतः।\nन तेषु सङ्करः कश्चित् वर्णाश्रमकृतः क्वचित्।। १२२.४१ ।।"
  },
  {
    "text": "धर्म्मस्य चाव्यभीचारादेकान्तसुखिनः प्रजाः।। १२२.४२ ।।"
  },
  {
    "text": "न तेषु माया लोभो वा ईर्ष्यासूया भयं कुतः।\nविपर्ययो न तेष्वस्ति तद्वै स्वाभाविकं स्मृतम्।। १२२.४३ ।।"
  },
  {
    "text": "कालो नैव च तेष्वस्ति न दण्डो न च दाण्डिकः।\nस्वधर्मेण च धर्मज्ञास्ते रक्षन्ति परस्परम्।। १२२.४४ ।।"
  },
  {
    "text": "परिमण्डलस्तु सुमहान् द्वीपो वै कुशसंज्ञकः।\nनदीजलैः परिवृतः पर्वतैश्चाभ्रसन्निभैः।। १२२.४५ ।।"
  },
  {
    "text": "सर्वधातुविचित्रैश्च मणिविद्रुमभूषितैः।\nअन्यैश्च विविधाकारै रम्यैर्जनपदैस्तथा।। १२२.४६ ।।"
  },
  {
    "text": "वृक्षैः पुष्पफलोपेतैः सर्वतो धनधान्यवान्।\nनित्यं पुष्पफलोपेतः सर्वरत्नसमावृतः।। १२२.४७ ।।"
  },
  {
    "text": "आवृतः पशुभिः सर्वैर्ग्रामारण्यैश्च सर्वशः।\nआनुपूर्वात् समासेन कुशद्वीपं निबोधत।। १२२.४८ ।।"
  },
  {
    "text": "अथ तृतीयं वक्ष्यामि कुशद्वीपञ्च कृत्स्नशः।\nकुशद्वीपेन क्षीरोदः सर्वतः परिवारितः।। १२२.४९ ।।"
  },
  {
    "text": "शाकद्वीपस्य विस्तारो द्विगुणेन समन्वितः।\nतत्रापि पर्वताः सप्त विज्ञेया रत्नयोनयः।। १२२.५० ।।"
  },
  {
    "text": "रत्नाकारस्तथा नद्यस्तेषां नामानि मे श्रृणु।\nद्विनामानश्च ते सर्वे शाकद्वीपे यथा तथा।। १२२.५१ ।।"
  },
  {
    "text": "प्रथमः सूर्य्यसङ्काशः कुमुदो नाम पर्वतः।\nविद्रुमोच्चय इत्युक्तः स एव च महीधरः।। १२२.५२ ।।"
  },
  {
    "text": "सर्वधातुमयैः श्रृङ्गैः शिलाजालसमन्वितैः।\nद्वितीय पर्वतस्तत्र उन्नतो नाम विश्रुतः।। १२२.५३ ।।"
  },
  {
    "text": "हेमपर्वत इत्युक्तः स एव च महीधरः।\nहरितालमयैः श्रृङ्गै र्द्वीपमावृत्य सर्वशः।। १२२.५४ ।।"
  },
  {
    "text": "बलाहकस्तृतीयस्तु जात्यञ्जनमयो गिरि।\nद्युतिमान्नामतः प्रोक्तः स एव च महीधरः।। १२२.५५ ।।"
  },
  {
    "text": "चतुर्थः पर्वतो द्रोणो यत्रौषध्यो महागिरौ।\nविशल्यकरणी चैव मृतसञ्जीवनी तथा।। १२२.५६ ।।"
  },
  {
    "text": "पुष्पवान्नाम सैवोक्तः पर्वतः सुमहाचितः।\nकङ्कस्तु पञ्चमस्तेषां पर्वतो नाम सारवान्।। १२२.५७ ।।"
  },
  {
    "text": "कुशेशय इति प्रोक्तः पुनः स पृथिवीधरः।\nदिव्यपुष्पफलोपेतो दिव्यवीरुत्समन्वितः।। १२२.५८ ।।"
  },
  {
    "text": "षष्ठस्तु पर्वतस्तत्र महिषो मेघसन्निभः।\nस एव तु पुनः प्रोक्तो हरिरित्यभिविश्रुतः।। १२२.५९ ।।"
  },
  {
    "text": "तस्मिन् सोऽग्निर्निवसति महिषो नाम योऽप्सुजः।\nसप्तमः पर्वतस्तत्र ककुद्मान् स हि भाषते।। १२२.६० ।।"
  },
  {
    "text": "मन्दरः सैव विज्ञेयः सर्वधातुमयः शुभः।\nमन्द इत्येष यो धातुरपामर्थे प्रकाशकः।। १२२.६१ ।।"
  },
  {
    "text": "अपां विदारणाच्चैव मन्दरः स निगद्यते।\nतत्र रत्नान्यनेकानि स्वयं रक्षति वासवः।। १२२.६२ ।।"
  },
  {
    "text": "प्रजापतिमुपादाय प्रजाभ्यो विदधत् स्वयम्।\nतेषामन्तरविष्कम्भो द्विगुणः समुदाहृतः।। १२२.६३ ।।"
  },
  {
    "text": "इत्येते पर्वतः सप्त कुशद्वीपे प्रभाषिताः।\nतेषां वर्षाणि वक्ष्यामि सप्तैव तु विभागशः।। १२२.६४ ।।"
  },
  {
    "text": "कुमुदस्य स्मृतः श्वेत उन्नतश्चैव स स्मृतः।\nउन्नतस्य तु विज्ञेयं वर्षं लोहितसंज्ञकम्।। १२२.६५ ।।"
  },
  {
    "text": "वेणुमण्डलकञ्चैव तथैव परिकीर्त्तितम्।\nबलाहकस्य जीमूतः स्वैरथाकारमित्यपि।। १२२.६६ ।।"
  },
  {
    "text": "द्रोणस्य हरिकं नाम लवणञ्च पुनः स्मृतम्।\nकङ्कस्यापि ककुन्नाम धृतिमच्चैव तत् स्मृतम्।। १२२.६७ ।।"
  },
  {
    "text": "महिषं महिषस्यापि पुनश्चापि प्रभाकरम्।\nककुद्मिनस्तु यद्वर्षं कपिलं नाम विश्रुतम्।। १२२.६८ ।।"
  },
  {
    "text": "एतान्यपि विशिष्टानि सप्त सप्त पृथक् पृथक्।\nवर्षाणि पर्वताश्चैव नदीस्तेषु निबोधत।। १२२.६९ ।।"
  },
  {
    "text": "तत्रापि नद्यः सप्तैव प्रतिवर्षं हि ताः स्मृताः।\nद्विनामवत्यस्ताः सर्वाः सर्वाः पुण्यजलाः स्मृताः।। १२२.७० ।।"
  },
  {
    "text": "धूतपापा नदी नाम योनिश्चैव पुनः स्मृता।\nसीता द्वितीया विज्ञेया सा चैव हि निशा स्मृता।। १२२.७१ ।।"
  },
  {
    "text": "पवित्रा तृतीया ज्ञेया वितृष्णापि च या पुनः।\nचतुर्थी ह्लादिनीत्युक्ता चन्द्रभा इति च स्मृता।। १२२.७२ ।।"
  },
  {
    "text": "विद्युच्च पञ्चमी प्रोक्ता शुक्लाचैव विभाव्यते।\nपुण्ड्रा षष्ठी तु विज्ञेया पुनश्चैव विभावती।। १२२.७३ ।।"
  },
  {
    "text": "महती सप्तमी प्रोक्ता पुनश्चैषा धृतिः स्मृता।\nअन्यास्ताभ्योऽपि सञ्जाताः शतशोऽथ सहस्रशः।। १२२.७४ ।।"
  },
  {
    "text": "अभिगच्छन्ति ता नद्यो यतो वर्षति वासवः।\nइत्येष सन्निवेशो वः कुशद्वीपस्य वर्णितः।। १२२.७५ ।।"
  },
  {
    "text": "शाकद्वीपेन विस्तारः प्रोक्तस्तस्य सनातनः।\nकुशद्वीपः समुद्रेण घृतमण्डोदकेन च।। १२२.७६ ।।"
  },
  {
    "text": "सर्वतः सुमहान् द्वीपश्चन्द्रवत् परिवेष्टितः।\nविस्तारान्‌ मण्डलाच्चैव क्षीरोदाद्‌द्विगुणोमतः।। १२२.७७ ।।"
  },
  {
    "text": "ततः परं प्रवक्ष्यामि क्रौञ्चद्वीपं यथा तथा।\nकुशद्वीपस्य विस्ताराद् द्विगुणस्तस्य विस्तरः।। १२२.७८ ।।"
  },
  {
    "text": "घृतोदकः समुद्रो वै क्रौञ्चद्वीपेन संवृतः।\nचक्रनेमिप्रमाणेन वृतो वृत्तेन सर्वशः।। १२२.७९ ।।"
  },
  {
    "text": "तस्मिन् द्वीपे नराः श्रेष्ठा देवनो गिरिरुच्यते।\nदेवनात्‌ परतश्चापि गोविन्दो नाम पर्वतः।। १२२.८० ।।"
  },
  {
    "text": "गोविन्दात् परतश्चापि क्रोञ्चस्तु प्रथमो गिरिः।\nक्रौञ्चात्परे पावनकः पावनादन्धकारकः।। १२२.८१ ।।"
  },
  {
    "text": "अन्धकारात्परे चापि देवावृन्नाम पर्वतः।\nदेवावृतः परेणापि पुण्डरीको महान् गिरिः।। १२२.८२ ।।"
  },
  {
    "text": "एते रत्नमयाः सप्त क्रौञ्चद्वीपस्य पर्वता।\nपरस्परस्य द्विगुणो विष्कम्भो वर्षपर्वतः।। १२२.८३ ।।"
  },
  {
    "text": "वर्षाणि तस्य वक्ष्यामि नामतस्तु निबोधत।\nक्रौञ्चस्य कुशलो देशो वामनस्य मनोऽनुगः।। १२२.८४ ।।"
  },
  {
    "text": "मनोऽनुगात्परे चोष्णस्तृतीयोऽपि स उच्यते।\nउष्णात्परे पावनकः पावनादन्धकारकः।। १२२.८५ ।।"
  },
  {
    "text": "अन्धकारकदेशात्तु मुनिदेशस्तथापरः।\nमुनिदेशात् परे चापि प्रोच्यते दुन्दुभिस्वनः।। १२२.८६ ।।"
  },
  {
    "text": "सिद्धचारणसङ्कीर्णो गौरप्रायः शुचिर्जनः।\nश्रुतास्तत्रैव नद्यस्तु प्रतिवर्षङ्गताः शुभाः।। १२२.८७ ।।"
  },
  {
    "text": "नारी कुमुद्वती चैव सन्ध्या रात्रिर्मनोजवा।\nख्याती च पुण्डरीका च गङ्गाः सप्तविधाः स्मृताः।। १२२.८८ ।।"
  },
  {
    "text": "तासां सहस्रशश्चान्या नद्यः पार्श्वसमीपगाः।\nअभिगच्छन्ति ता नद्यो बहुलाश्च बहूदकाः।। १२२.८९ ।।"
  },
  {
    "text": "तेषां निसर्गो देशानामानुपूर्वेण सर्वशः।\nन शक्यो विस्तराद्वक्तुमपि वर्षशतैरपि।। १२२.९० ।।"
  },
  {
    "text": "सर्गायश्च प्रजानान्तु संहारो यश्च तेषु वै।\nअत ऊद्‌र्ध्वं प्रवक्ष्यामि शाल्मलस्य निबोधत।। १२२.९१ ।।"
  },
  {
    "text": "शाल्मलो द्विगुणो द्वीपः क्रौञ्चद्वीपस्य विस्तरात्।\nपरिवार्य्य समुद्रन्तु दधिमण्डोदकं स्थितम्।। १२२.९२ ।।"
  },
  {
    "text": "तत्र पुण्या जनपदाश्चिराच्च म्रियते जनः।\nकुत एव तु दुर्भिक्षं क्षमातेजोयुता हि ते।। १२२.९३ ।।"
  },
  {
    "text": "प्रथमः सूर्य्यसङ्काशः सुमना नाम पर्वतः।\nपीतस्तु मध्यमश्चासीत्ततः कुम्भमयो गिरिः।। १२२.९४ ।।"
  },
  {
    "text": "नाम्ना सर्वसुखो नाम दिव्यौषधिसमन्वितः।\nतृतीयश्चैव सौवर्णो भृङ्गपत्रनिभो गिरिः।। १२२.९५ ।।"
  },
  {
    "text": "सुमहान् रोहितो नाम दिव्यो गिरिवरो हि सः।\nसुमनाः कुशलो देशः सुखोदर्कः सुखोदयः। १२२.९६ ।।"
  },
  {
    "text": "रोहितो यस्तृतीयस्तु रोहिणो नाम विश्रुतः।\nतत्र रत्नान्यनेकानि स्वयं रक्षति वासवः।। १२२.९७ ।।"
  },
  {
    "text": "प्रजापतिमुपादाय प्रसन्नो विदधत् स्वयम्।\nन तत्र मेघा वर्षन्ति शीतोष्णञ्च न तद्विधम्।। १२२.९८ ।।"
  },
  {
    "text": "वर्णाश्रमाणां वार्ता वा त्रिषु द्वीपेषु विद्यते।\nन ग्रहो न च चन्द्रोऽस्ति ईर्ष्याऽसूया भयं तथा।। १२२.९९ ।।"
  },
  {
    "text": "उद्भिदान्युदकान्यत्र गिरिप्रस्रवणानि च।\nभोजनं षड्रसं तत्र तेषां स्वयमुपस्थितम्।। १२२.१०० ।।"
  },
  {
    "text": "अधमोत्तमं न तेष्वस्ति न लोभो न परिग्रहः।\nआरोग्यबलवन्तश्च एकान्तसुखिनो नराः।। १२२.१०१ ।।"
  },
  {
    "text": "त्रिंशद्वर्षसहस्राणि मानसीं सिद्धिमास्थिताः।\nसुखमायुश्च रूपञ्च धर्मैश्वर्य्यन्तथैव च।। १२२.१०२ ।।"
  },
  {
    "text": "शाल्मलान्तेषु विज्ञेयं द्वीपेषु त्रिषु सर्वतः।\nव्याख्यातः शाल्मलान्तानां द्वीपानान्तु विधिः शुभः ।। १२२.१०३ ।।"
  },
  {
    "text": "परिमण्‍डस्तु द्वीपस्य चक्रवत् परिवेष्टितः।\nसुरोदेन समुद्रेण द्विगुणेन समन्वितः।। १२२.१०४ ।।"
  }
]
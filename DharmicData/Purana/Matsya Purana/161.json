[
  {
    "text": "नरसिंहमाहात्म्यवर्णनम्।"
  },
  {
    "text": "ऋषय ऊचुः।\nइदानीं श्रोतुमिच्छामो हिरण्यकशिपोर्वधम्।\nनरसिंहस्य माहात्म्यं तथा पापविनाशनम् ।। १६१.१"
  },
  {
    "text": "सूत उवाच।\nपुरा कृतयुगे विप्रा हिरण्यकशिपुः प्रभुः।\nदैत्यानामादिपुरुषश्चकार स महत्तपः ।। १६१.२"
  },
  {
    "text": "दशवर्षसहस्राणि दशवर्ष शतानि च।\nजलवासी समभवत् स्नानमौन घृतव्रतः ।। १६१.३"
  },
  {
    "text": "ततः शमदमाभ्याञ्च ब्रह्मचर्येण चैव हि।\nब्रह्मा प्रीतोऽभवत्तस्य तपसा नियमेन च ।। १६१.४"
  },
  {
    "text": "ततः स्वयम्भूर्भगवान् स्वयमागम्य तत्र ह।\nविमानेनार्कवर्णेन हंसयुक्तेन भास्वता ।। १६१.५"
  },
  {
    "text": "आदित्यैर्वसुभिः साध्यैर्मरुद्भिर्दैवतैस्तथा।\nरुद्रैर्विश्वसहायैश्च यक्षराक्षस पन्नगैः ।। १६१.६"
  },
  {
    "text": "दिग्भिश्चैव विदिग्भिश्च नदीभिः सागरैस्तथा।\nनक्षत्रैश्च मुहूर्तैश्च खेचरैश्च महाग्रहैः ।। १६१.७"
  },
  {
    "text": "देवैर्ब्रह्मर्षिभिः सार्द्धं सिद्धैः सप्तर्षिभिस्तथा।\nराजर्षिभिः पुण्यकृद्भिर्गन्धर्वाप्सरसाङ्गणैः ।। १६१.८"
  },
  {
    "text": "चराचरगुरुः श्रीमान् वृतः सर्वैर्दिवौकसैः।\nब्रह्मा ब्रह्मविदां श्रेष्ठो दैत्यं वचनमब्रवीत् ।। १६१.९"
  },
  {
    "text": "प्रीतोऽस्मि तव भक्तस्य तपसाऽनेन सुव्रत!।\nवरं वरय भद्रं ते यथेष्टं काममाप्नुहि ।। १६१.१०"
  },
  {
    "text": "हिरण्यकशिपुरुवाच।\nन देवासुरगन्धर्वा न यक्षोरगरक्षसाः।\nन मानुषाः पिशाचा वा हन्युर्मां देव सत्तम!।। १६१.११"
  },
  {
    "text": "ऋषयो वा न मा शापैः शपेयुः प्रपितामह।\nयदि मे भगवान्प्रीतो वर एष वृतो मया ।। १६१.१२"
  },
  {
    "text": "न चास्त्रेण न शस्त्रेण गिरिणा पादपेन च।\nन शुष्केण न चार्द्रेण न दिवा न निशाऽथवा ।। १६१.१३"
  },
  {
    "text": "भवेयमहमेवार्कः सोमो वायुर्हुताशनः।\nसलिलञ्चान्तरिक्षञ्च नक्षत्राणि दिशो दश ।। १६१.१४"
  },
  {
    "text": "अहं क्रोधश्च कामश्च वरुणो वासवो यमः।\nधनदश्च धनाध्यक्षो यक्षः किंपुरुषाधिपः ।। १६१.१५"
  },
  {
    "text": "ब्रह्मोवाच।\nएते दिव्या वरास्तात! मया दत्तास्तवाद्भुताः।\nसर्वान् कामान् सदा वत्स! प्राप्स्यसे त्वं न संशयः ।। १६१.१६"
  },
  {
    "text": "एवमुक्त्वा स भगवान् जगामाकाश एव हि।\nवैराजं ब्रह्मसदनं ब्रह्मर्षि गणसेवितम् ।। १६१.१७"
  },
  {
    "text": "ततो देवाश्च नागाश्च गन्धर्वा ऋषिभिः सह।\nवरप्रदानं श्रुत्वैव पितामहमुपस्थिताः ।। १६१.१८"
  },
  {
    "text": "देवा ऊचुः।\nवरप्रदानाद् भगवन्! वधिष्यति स नोऽसुरः।\nतत्प्रसीदाशु भगवन्! वदोऽप्यस्य विचिन्त्यताम् ।। १६१.१९"
  },
  {
    "text": "भगवन्। सर्वभूतानां आदिकर्ता स्वयं प्रभुः।\nस्रष्टा त्वं हव्यकव्यानामव्यक्त प्रकृतिर्बुधः ।। १६१.२०"
  },
  {
    "text": "सर्वलोकहितं वाक्यं श्रुत्वा देवः प्रजापतिः।\nआश्वासयामास सुरान् सुशीतैर्वचनाम्बुभिः ।। १६१.२१"
  },
  {
    "text": "अवश्यं त्रिदशास्तेन प्राप्तव्यं तपसः फलम्।\nतपसोऽन्तेऽस्य भगवान् वधं विष्णुः करिष्यति ।। १६१.२२"
  },
  {
    "text": "तच्छ्रुत्वा विबुधा वाक्यं सर्वे पङ्कज जन्मनः।\nस्वानि स्तानानि दिव्यानि विप्रा जग्मुर्मुदान्विताः ।। १६१.२३"
  },
  {
    "text": "लब्धमात्रे वरे चाथ सर्वाः सोऽबाधत प्रजाः।\nहिरण्यकशिपुर्दैत्यो वरदानेन दर्पितः ।।  १६१.२४"
  },
  {
    "text": "आश्रमेषु महाभागान् स मुनीन्शंसितव्रतान्।\nसत्यधर्मपरान् दान्तान् धर्षयामासदानवः ।। १६१.२५"
  },
  {
    "text": "देवांस्त्रिभुवनस्थांश्च पराजित्य महासुरः।\nत्रैलोक्यं वशमानीय स्वर्गे वसति दानवः ।। १६१.२६"
  },
  {
    "text": "यदा वरमदोत्सिक्तश्चोदितः कालधर्मतः।\nयज्ञियानकरोद्दैत्यानयज्ञियांश्च देवताः ।। १६१.२७"
  },
  {
    "text": "तदादित्याश्च साध्याश्च विश्वे च वसवस्तथा।\nसेन्द्रा देवगणा यक्षाः सिद्ध द्विजमहर्षयः ।। १६१.२८"
  },
  {
    "text": "शरणं शरणं विष्णुमुपतस्थुर्महाबलम्।\nदेवदेवं यज्ञमयं वासुदेवं सनातनम् ।। १६१.२९"
  },
  {
    "text": "देवा ऊचुः।\nनारायण! महाभाग! देवास्त्वां शरणं गताः।\nत्रायस्व जहि दैत्येन्द्रं हिरण्यकशिपुं प्रभो! ।। १६१.३०"
  },
  {
    "text": "त्वं हि नः परमो धाता त्वं हि न परमो गुरुः।\nत्वं हि नः परमो देवो ब्रह्मादीनां सुरोत्तम ।। १६१.३१"
  },
  {
    "text": "विष्णुरुवाच।\nभयन्त्यजध्वममरा अभयं वो ददाम्यहम्।\nतथैव त्रिदिवं देवाः प्रतिपद्यत मा चिरम् ।। १६१.३२"
  },
  {
    "text": "एषोऽहं सगणं दैत्यं वरदानेन दर्पितम्।\nअवध्यममरेन्द्राणां दानवेन्द्रं निहन्म्यहम् ।। १६१.३३"
  },
  {
    "text": "एवमुक्त्वा तु भगवान् विसृज्य त्रिदशेश्वरान्।\nवधं सङ्कल्पयामास हिरण्यकशिपोः प्रभुः ।। १६१.३४"
  },
  {
    "text": "सहायश्च महाबाहुरोङ्कारं गृह्य सत्वरम्।\nअथोङ्कारसहायस्तु भगवान् विष्णुरव्ययः ।। १६१.३५"
  },
  {
    "text": "हिरण्यकशिपुस्थानं जगाम हरिरीश्वरः।\nतेजसा भास्कराकारः शशी कान्त्येव चापरः ।। १६१.३६"
  },
  {
    "text": "नरस्य कृत्वार्द्धतनुं सिंहस्यार्द्धतनुं तथा।\nनारसिंहेन वपुषा पाणिं संस्पृश्य पाणिना ।। १६१.३७"
  },
  {
    "text": "ततोऽपश्यत विस्तीर्णां दिव्यां रम्यां मनोरमाम्।\nसर्वकामयुतां शुभ्रां हिरण्यकशिपोः सभाम् ।। १६१.३८"
  },
  {
    "text": "विस्तीर्णां योजनशतं शतमध्यर्द्धमायताम्।\nवैहायसीङ्कामगमां पञ्चयोजनविस्तृताम् ।। १६१.३९"
  },
  {
    "text": "जराशोकक्लमोपेतां निष्प्रकम्पां शिवां सुखाम्।\nवेश्महर्म्यवतीं रम्यां ज्वलन्तीमिव तेजसा ।। १६१.४०"
  },
  {
    "text": "अन्तः सलिल संयुक्तां विहितां विश्वकर्म्मणा।\nदिव्यरत्नमयैर्वृक्षैः फलपुष्पप्रदैर्युताम् ।। १६१.४१"
  },
  {
    "text": "नीलपीतसितश्यामैः कृष्णैर्लोहितकैरपि।\nअवतानैस्तथा गुल्मैर्मञ्जरी शतधारिभिः ।। १६१.४२"
  },
  {
    "text": "सिताभ्रघनसङ्काशा प्लवन्तीव व्यदृश्यत।\nरश्मिवती भास्वरा च दिव्यगन्ध मनोरमा ।। १६१.४३"
  },
  {
    "text": "सुसुखा न च दुखा स न शीता न च घर्मदा।\nन क्षुत्पिपासे ग्लानिं वा प्राप्यतां प्राप्नुवन्ति ते ।। १६१.४४"
  },
  {
    "text": "नानारूपैरुपकृतां विचित्रैरति भास्वरैः।\nस्तम्भैर्न विभृता सा वै शाश्वती चाक्षपा सदा ।। १६१.४५"
  },
  {
    "text": "सर्वे च कामाः प्रचुरा ये दिव्या ये च मानुषाः।\nरसयुक्तं प्रभूतञ्च भक्ष्य भोज्यमनन्तकम् ।। १६१.४६"
  },
  {
    "text": "पुण्यगन्ध स्रजश्चात्र नित्यपुष्पफलद्रुमाः।\nउष्णे शीतानि तोयानि शीते चोष्णानि संति च ।। १६१.४७"
  },
  {
    "text": "पुष्पिताग्रा महाशाखाः प्रवालाङ्कुरदारिणः।\nलतावितानसंच्छन्ना नदीषु च सरःसु च ।। १६१.४८"
  },
  {
    "text": "वृक्षान् बहुविधांस्तत्र मृगेन्द्रो ददृशे प्रभुः।\nगन्धवन्ति च पुष्पाणि रसवन्ति फलानि च ।। १६१.४९"
  },
  {
    "text": "नातिशीतानि नोष्णानि तत्र तत्र सरांसि च।\nअपश्यत् सर्वतीर्थानि सभायां तस्य सो विभुः ।। १६१.५०"
  },
  {
    "text": "नलिनैः पुण्डरीकैश्च शतपत्रैः सुगन्धिभिः।\nरक्तैः कुवलयैर्नींलैः कुमुदैः संवृतानि च ।। १६१.५१"
  },
  {
    "text": "सुकान्तैर्धार्तराष्ट्रैश्च राजहंसैश्च सुप्रियः।\nकारण्डवैश्चक्रवाकैः सारसैः कुररैरपि ।। १६१.५२"
  },
  {
    "text": "विमलैः स्फाटिकाभैश्च पाण्डुरैश्च दनैर्द्विजैः।\nबहु हंसोपगीतानि सारसाभिरुतानि च ।। १६१.५३"
  },
  {
    "text": "गन्धवत्यः शुभास्तत्र पुष्टमञ्जरि धारिणीः।\nदृष्टवान् पर्वताग्नेषु नागपुष्पधरा लताः ।। १६१.५४"
  },
  {
    "text": "केतक्यशोकसरलाः पुन्नाग तिलकार्जुनाः।\nचूता नीपाः प्रस्थपुष्पाः कदम्वा बकुलाधवाः ।। १६१.५५"
  },
  {
    "text": "प्रियङ्गु पाटलावृक्षाः शाल्मल्यः सहरिद्रकाः।\nसालास्तालास्तमालाश्च पञ्चकाश्च मनोरमाः ।। १६१.५६"
  },
  {
    "text": "तथैवान्ये व्यराजन्त सभायां पुष्पिता द्रुमाः।\nविद्रुमाश्च द्रुमाश्चैव ज्वलिताग्निसमप्रभाः ।। १६१.५७"
  },
  {
    "text": "स्कन्धवन्तः सुशाखाश्च बहुतालसमुच्छ्रयाः।\nअर्जुनाशोकवर्णाश्च बहवश्चित्रका द्रुमाः ।। १६१.५८"
  },
  {
    "text": "वरुणो वत्सनाभश्च पनसाः सह चन्दनैः।\nनीलाः सुमनसश्चैव निम्बा अश्वत्थतिन्दुकाः ।। १६१.५९"
  },
  {
    "text": "पारिजाताश्च लोघ्राश्च मल्लिका भद्रदारवः।\nआमलक्यस्तथाजम्बु लकुचाः शैलवालुकाः।। १६१.६०"
  },
  {
    "text": "कालीयकाद्रुकालाश्च हिङ्गवः पारियात्रकाः।\nमन्दारकुन्दलक्ताश्च पतङ्गाः कुटजास्तथा ।। १६१.६१"
  },
  {
    "text": "रक्ताः कुरण्टकाश्चैव नीलाश्चागरुभिः सह।\nकदम्बाश्चैव भव्याश्च दाडिमा वीजपूरकाः ।। १६१.६२"
  },
  {
    "text": "सप्तपर्णाश्च बिल्वाश्च मधुपैरावतास्तथा।\nअशोकाश्च तमालाश्च नाना गुल्मलतावृताः ।। १६१.६३"
  },
  {
    "text": "मधूकाः सप्तपर्णाश्च बहवस्तीरगा द्रुमाः।\nलताश्च विविधाकाराः पत्रपुष्पफलोपगाः ।। १६१.६४"
  },
  {
    "text": "एते चान्ये च बहवस्तत्र काननजा द्रुमाः।\nनानापुष्पफलोपेता व्यराजन्त समन्ततः ।। १६१.६५"
  },
  {
    "text": "चकोराः शतपत्राश्च मत्तकोकिल सारिकाः।\nपुष्पिताः पुष्पिताग्रैश्च सम्पतन्ति महाद्रुमाः ।। १६१.६६"
  },
  {
    "text": "रक्तपीतारुणास्तत्र पादपाग्रगताः खगाः।\nपरस्परमवेक्षन्ते प्रहृष्टा जीवजीवकाः ।। १६१.६७"
  },
  {
    "text": "तस्यां सभायां दैत्येन्द्रो हिरण्यकशिपुस्तदा।\nस्त्रीसहस्रैः परिवृतो विचित्राभरणाम्वरः ।। १६१.६८"
  },
  {
    "text": "अनर्घ्यमणिवज्रार्चि शिखा ज्वलितकुण्डलः।\nआसीनश्चासने चित्रे दश नल्वप्रमाणतः ।। १६१.६९"
  },
  {
    "text": "दिवाकरनिभे दिव्ये दिव्यास्तरण संस्तृते।\nदिव्यगन्धवहस्तत्र मारुतः सुसुखो ववौ ।। १६१.७०"
  },
  {
    "text": "हिरण्यकशिपुर्दैत्य आस्ते ज्वलितकुण्डलः।\nउपचेरुर्महार्दैत्यं हिरण्यकशिपुं तदा ।। १६१.७१"
  },
  {
    "text": "दिव्यतानेन गीतानि जगुर्गन्धर्वसत्तमाः।\nविश्वाची सहजन्याच प्रम्लोचेत्यभिविश्रुता ।। १६१.७२"
  },
  {
    "text": "दिव्याथ सौरभेयीच समीची पुञ्चिकस्थली।\nमिश्रकेशीचरम्भा च चित्रलेखा शुचिस्मिता ।। १६१.७३"
  },
  {
    "text": "चारुकेशी घृताची च मेनका चोर्वशी तथा।\nएताः सहस्रशश्चान्या नृत्यगीत विशारदाः ।। १६१.७४"
  },
  {
    "text": "उपतिष्ठन्त राजानं हिरण्यकशिपुं प्रभुम्।\nतत्रासीनं महाबाहुं हिरण्यकशिपुं प्रभुम् ।। १६१.७५"
  },
  {
    "text": "उपासन्त दितेः पुत्राः सर्वे लब्धवरास्तथा।\nतमप्रतिमकर्माणं शतशोऽथ सहस्रशः ।। १६१.७६"
  },
  {
    "text": "बलिर्विरोचनस्तत्र नरकः पृथिवीसुतः।\nप्रह्लादो विप्रचित्तिश्च गविष्ठश्च महासुरः ।। १६१.७७"
  },
  {
    "text": "सुरहन्ता दुःखहन्ता सुनामा सुमतिर्वरः।\nघटोदरो महापार्श्वः क्रथनः कठिनस्तथा ।। १६१.७८"
  },
  {
    "text": "विश्वरूपः सुरूपश्च स्वबलश्च महाबलः।\nदशग्रीवश्च वालीच मेघवासा महासुरः ।। १६१.७९"
  },
  {
    "text": "घटास्यो कम्पनश्चैव प्रजनश्चेन्द्र तापनः।\nदैत्यदानवसंघास्ते सर्वे ज्वलितकुण्डलाः ।। १६१.८०"
  },
  {
    "text": "स्रग्विणो वाग्मिनः सर्वे सदैव चरितव्रताः।\nसर्वे लब्धवराः शूराः सर्वे विगतमृत्यवः ।। १६१.८१"
  },
  {
    "text": "एते चान्ये च बहवो हिरण्यकशिपुं प्रभुम्।\nउपासन्ति महात्मानं सर्वे दिव्यपरिच्छदाः ।। १६१.८२"
  },
  {
    "text": "विमानैर्विविधाकारैर्भ्राजमानैरिवाग्निभिः।\nमहेन्द्रवपुषः सर्वे विचित्राङ्गदवाहवः ।। १६१.८३"
  },
  {
    "text": "भूषिताङ्गा दितेः पुत्रास्तमुपासन्त सर्वशः।\nतस्यां सभायान्दिव्यायामसुराः पर्वतोपमाः ।। १६१.८४"
  },
  {
    "text": "हिरण्यवपुषः सर्वे दिवाकरसमप्रभाः।\nन श्रुतन्नैव दृष्टं हि हिरण्यकशिपोर्यथा ।। १६१.८५"
  },
  {
    "text": "ऐश्वर्यं दैत्यसिंहस्य यथा तस्य महात्मनः।\nकनकरजतचित्रवेदिकायां परिहृतरत्न विचित्रवीथिकायाम्। १६१.८६"
  },
  {
    "text": "स ददर्श मृगाधिपः सभायां सुरचितरत्न गवाक्षशोभितायाम् ।। १६१.८७"
  },
  {
    "text": "कनकविमलहारविभूषिताङ्गं दितितनयं स मृगाधिपो ददर्श।\nदिवसकर महाप्रभालसं तन्दितिजसहस्रशतैः निषेव्यमाणम् ।। १६१.८८"
  }
]
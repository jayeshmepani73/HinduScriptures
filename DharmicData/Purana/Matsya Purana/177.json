[
  {
    "text": "कालनेमिवृत्तान्तवर्णनम्।"
  },
  {
    "text": "मत्स्य उवाच।\nदानवानामनीकेषु कालनेमिर्महासुरः।\nविवर्द्धितमहातेजास्तपान्ते जलदो यथा ।। १७७.१"
  },
  {
    "text": "तं त्रैलोक्यान्तरगतं दृष्ट्वा ते दानवेश्वराः।\nउत्तस्थुरपरिश्रान्ताः पीत्वामृतमनुत्तमम् ।। १७७.२"
  },
  {
    "text": "ते वीतभयसन्त्रासा मयतारपुरोगमाः।\nतारकामयसंग्रामे सततं जितकाशिनः ।। १७७.३"
  },
  {
    "text": "रेजुरायोधनगता दानवाः युद्धकाङ्क्षिणः।\nमन्त्रमभ्यसतान्तेषां व्यूहञ्च परिधावताम्।। १७७.४"
  },
  {
    "text": "प्रेक्षताञ्चाभवत् प्रीतिर्दानवं कालनेमिनम्।\nये तु तत्र मयस्यासन् मुख्या युद्धपुरःसराः ।। १७७.५"
  },
  {
    "text": "ते तु सर्वे भयन्त्यक्त्वा हृष्टा योद्धुमुपस्थिताः।\nमयस्तारो वराहश्च हयग्रीवश्च वीर्यवान् ।। १७७.६"
  },
  {
    "text": "विप्रचित्तिसुतः श्वेनः खरलम्बावुभावपि।\nअरिष्टो बलिपुत्रश्च किशोराख्यस्तथैव च ।। १७७.७"
  },
  {
    "text": "स्वर्भानुश्चामर प्रख्यो वक्त्रयोधी महासुरः।\nएतेऽस्त्रवेदिनः सर्वे सर्वे तपसि सुस्थिताः ।। १७७.८"
  },
  {
    "text": "दानवाः कृतिनो जग्मुः कालनेमिं तमुद्धतम्।\nते गदाभिर्भुशुण्डीभिश्चक्रैरथ परश्वधैः ।। १७७.९"
  },
  {
    "text": "कालकल्पैश्च मुसलैः क्षेपणीयैश्च मुद्गरैः।\nअश्मभिश्चाद्रिसदृशैः गण्डशैलैश्च दारुणैः ।। १७७.१०"
  },
  {
    "text": "पट्टिशैर्भिन्दिपालैश्च परिघैश्चोत्तमायसैः।\nघातनीभिः सुगुर्वीभिः शतघ्नीभिस्तथैव च ।। १७७.११"
  },
  {
    "text": "युगैर्यन्त्रैश्च निर्मुक्तैर्मार्गणैरुग्रताडितैः।\nदौर्भिश्चायतदीप्तैश्च प्रासैः पाशैश्च मूर्च्छनैः ।। १७७.१२"
  },
  {
    "text": "भुजङ्गवक्त्रैर्लेलिहानैर्विसर्पद्भिश्च सायकैः।\nवज्रैः प्रहरणीयैश्च दीव्यमानैश्च तोमरैः ।। १७७.१३"
  },
  {
    "text": "विकोशैरसिभिस्तीक्ष्णैः शूलैश्च शितनिर्मलैः।\nदैत्याः संदीप्तमनसः प्रगृहीतशरासनाः ।। १७७.१४"
  },
  {
    "text": "ततः पुरस्कृत्य तदा कालनेमिं महाहवे।\nसा दीप्तशस्तप्रवरा दैत्यानां रुरुचे चमूः ।। १७७.१५"
  },
  {
    "text": "द्यौर्निमीलितसर्वाङ्ग घना नीलाम्बुदागमे।\nदेवतानामपि चमूः मुमुदे शक्रपालिता ।। १७७.१६"
  },
  {
    "text": "उपेता सितकृष्णाभ्यां ताराभ्यां चन्द्रसूर्ययोः।\nवायुवेगवती सौम्या तारागणपताकिनी ।। १७७.१७"
  },
  {
    "text": "तोयदाविद्धवसना ग्रहनक्षत्रहासिनी।\nयमेन्द्रवरुणैर्गुप्ता धनदेव च धीमता ।। १७७.१८"
  },
  {
    "text": "सम्प्रदीप्ताग्नि नयना नारायण परायणा।\nसा समुद्रौघसदृशी दिव्या देवमहाचमूः ।। १७७.१९"
  },
  {
    "text": "रराजास्त्रवती भीमा यक्षगन्धर्व शालिनी।\nतयोश्चम्वोस्तदानीन्तु बभूव स समागमः ।। १७७.२०"
  },
  {
    "text": "द्यावापृथिव्योः संयोगो यथा स्याद्युगपर्यये।\nतद्युद्धमभवद् घोरं देवदानवसङ्कलम् ।। १७७.२१"
  },
  {
    "text": "क्षमा पराक्रमपरं दर्पस्य विनयस्य च।\nनिश्चक्रमुर्बलाभ्यान्तु भीमास्तत्र सुरासुराः ।। १७७.२२"
  },
  {
    "text": "पूर्वा पराभ्यां संरब्धाः सागराभ्यामिवाम्बुदाः।\nताभ्यां बलाभ्यां संदृष्टाश्चेरुस्ते देवदानवाः ।। १७७.२३"
  },
  {
    "text": "वनाभ्यां पार्वतीयाभ्यां पुष्पिताभ्यां यथा गजाः।\nसमाजघ्नुस्ततोभेरीः शङ्खान्दध्मुरनेकशः ।। १७७.२४"
  },
  {
    "text": "स शब्दोद्यां भुवं खञ्च दिशश्च समपूरयत्।\nज्याघात तलनिर्घोषो धनुषां कूजितानि च ।। १७७.२५"
  },
  {
    "text": "दुन्दुभीनाञ्च निनदो दैत्यमन्तर्दधुः स्वनम्।\nतेऽन्योन्यमभिसम्पेतुः पातयन्तः परस्परम् ।। १७७.२६"
  },
  {
    "text": "बभञ्जुर्बाहुभिर्बाहून् द्वन्द्वमन्ये युयुत्सवः।\nदेवास्तु चाशनिं घोरं परिघांश्चोत्तमायसान् ।। १७७.२७"
  },
  {
    "text": "निस्त्रिंशान् ससृजुः संख्ये गदागुर्वीश्च दानवाः।\nगदानिपातैर्भग्नाङ्गा बाणैश्च शकलीकृताः ।। १७७.२८"
  },
  {
    "text": "परिपेतुर्भृशं केचित् पुनः केचित्तु जघ्निरे।\nततो रथैः सतुरगैः र्विमानैश्चाशुगामिभिः ।। १७७.२९"
  },
  {
    "text": "समीयुस्ते सुसंरब्धा रोषादन्योन्यमाहवे।\nसंवर्तमानाः समरे सन्दष्टौष्ठ पुटाननाः ।। १७७.३०"
  },
  {
    "text": "रथारथैर्निरुध्यन्ते पादाताश्च पदातिभिः।\nतेषां रथानान्तुमुलः स शब्दः शब्दवाहिनाम् ।। १७७.३१"
  },
  {
    "text": "नभोनभश्च हि यथा नभस्यैर्जलदस्वनैः।\nबभञ्जुस्तु रथान् केचित् केचित् सम्पाटितारथैः ।। १७७.३२"
  },
  {
    "text": "सम्बाधमन्ये सम्प्राप्य न शेकुश्चलितुं रथान्।\nअन्योन्यमन्ये समरे दोर्भ्यामुत्क्षिप्य दंशिताः ।। १७७.३३"
  },
  {
    "text": "संह्रादमानाभरणा जघ्नुस्तत्रापि चर्मिणः।\nअस्त्रैरन्ये विनिर्भिन्ना वेमू रक्तं हतायुधि।। १७७.३४"
  },
  {
    "text": "क्षरज्जलानां सदृशाः जलदानां समागमे।\nतैरस्त्रशस्त्रग्रथितं क्षिप्तोत्क्षिप्तगदाविलम् ।। १७७.३५"
  },
  {
    "text": "देवदानव संक्षुब्धं सङ्कुलं युद्धमाबभौ।\nतद्दानव महामेघं देवायुध विराजितम् ।। १७७.३६"
  },
  {
    "text": "अन्योन्यबाणवर्षेण युद्धदुर्दिनमाबभौ।\nएतस्मिन्नन्तरे क्रुद्धः कालनेमिः स दानवः ।। १७७.३७"
  },
  {
    "text": "व्यवर्धत समुद्रौघैः पूर्यमाण इवाम्बुदः।\nतस्य विद्युच्चलापीडैः प्रदीप्त शनिवर्षिणः ।। १७७.३८"
  },
  {
    "text": "गात्रैर्नागगिरिप्रख्या विनिपेतुर्बलाहकाः\nक्रोधान्निश्वसतस्तस्य भ्रूभेद स्वेदवर्षिणः ।। १७७.३९"
  },
  {
    "text": "साग्निस्फुलिङ्गप्रतता मुखान्निष्पेतुरर्चिषः।\nतिर्यगूर्ध्वञ्च गगने ववृधुस्तस्य बाहवः।। १७७.४०"
  },
  {
    "text": "पर्वतादिव निष्क्रान्ताः पञ्चास्या इव पन्नगाः।\nसोऽस्त्रजालैर्बहुविधैर्धनुभिः परिघैरपि ।। १७७.४१"
  },
  {
    "text": "दिव्यमाकाशमावव्रे पर्वतैरुच्छ्रितैरिव।\nसोऽनिलोद्धूतवसनस्तस्थौ संग्रामलालसः ।। १७७.४२"
  },
  {
    "text": "सन्ध्या तपग्रस्तशिलः साक्षान्मेरुरिवाचलः।\nऊरुवेग प्रमथितैः शैलश्रृङ्गाग्र पादपैः ।। १७७.४३"
  },
  {
    "text": "अपातयद् देवगणान् वज्रेणेव महागिरीन्।\nबहुभिः शस्त्रनिस्त्रिंश्छिन्नभिन्न शिरोरुहाः ।। १७७.४४"
  },
  {
    "text": "न शेकुश्चलितुं देवाः कालनेमिहता युधि।\nमुष्टिभिर्निहताः केचित् केचित्तु विदलीकृताः ।। १७७.४५"
  },
  {
    "text": "यक्षगन्धर्व पतयः पेतुः सह महोरगैः।\nतेन वित्रासिता देवाः समरे कालनेमिना ।। १७७.४६"
  },
  {
    "text": "न शेकुर्यत्नवन्तोऽपि यत्नं कर्तुं विचेतसः।\nतेन शक्रः सहस्राक्षः स्पन्दितः शरबन्धनैः ।। १७७.४७"
  },
  {
    "text": "ऐरावतगतः संख्ये चलितुं न शशाक ह।\nनिर्जलाम्भोद सदृशो निर्जलार्णव सप्रभः ।। १७७.४८"
  },
  {
    "text": "निर्व्यापारः कृतस्तेन विपाशो वरुणो मृधे।\nरणो वैश्रवणस्तेन परिघैः कामरूपिणा।। १७७.४९"
  },
  {
    "text": "वित्तदोऽपि कृतः संख्ये निर्जितः कालनेमिना।\nयमः सर्वहरस्तेन मृत्युप्रहरणे रणे ।। १७७.५०"
  },
  {
    "text": "याम्यामवस्थां सन्त्यज्य भीतः स्वन्दिशमाविशत्।\nस लोकपालानुत्सार्य कृत्वा तेषाञ्च कर्म्म तत् ।। १७७.५१"
  },
  {
    "text": "दिक्षु सर्वासु देहं स्वं चतुर्धा विदधे तदा।\nस नक्षत्र पथड्गत्वा दिव्यं स्वर्भानुदर्शनम् ।। १७७.५२"
  },
  {
    "text": "जहार लक्ष्मीं सोमस्य तं चास्य विषयं महत्।\nचालयामास दीप्ताशं स्वर्गद्वारात् स भास्करम् ।। १७७.५३"
  },
  {
    "text": "सायनञ्चास्य विषयं जहार दिनकर्म्म च।\nसोऽग्ने देवमुखं दृष्ट्वा चकारात्म मुखाश्रयम् ।। १७७.५४"
  },
  {
    "text": "वायुञ्च तरसा जित्वा चकारात्म वशानुगम्।\nस समुद्रान् समानीय सर्वाश्च सरितो बलात् ।। १७७.५५"
  },
  {
    "text": "चकारात्ममुखे वीर्याद्देहभूताश्च सिन्धवः।\nअपः स्ववशगाः कृत्वा दिविजा याश्च भूमिजाः ।। १७७.५६"
  },
  {
    "text": "स स्वयम्भुवि वा भाति महाभूत पतिर्यथा।\nसर्वलोकमयो दैत्यः सर्वभूत भयावहः ।। १७७.५७"
  },
  {
    "text": "स लोकपालैकवपुश्चन्द्रादित्य ग्रहात्मवान्।\nस्तापयामास जगतीं सुगुप्तां धरणीधरैः ।। १७७.५८"
  },
  {
    "text": "पावकानिलसम्पातो रराज युधि दानवः।\nपारमेष्ठ्ये स्थितः स्थाने लोकानां प्रभवोपमे ।\nतं तुष्टुवुर्दैत्यगणा देवा इव पितामहम् ।। १७७.५९"
  }
]
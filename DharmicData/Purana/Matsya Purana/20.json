[
  {
    "text": "श्राद्धमाहात्म्ये कौशिकसूनुकथानकम्।"
  },
  {
    "text": "ऋषय ऊचुः।\nकथं कौशिकदायादाः प्राप्तास्ते योगमुत्तमम्।\nपञ्चभिर्जन्मसम्बन्धैः कथं कर्म्मक्षयोऽभवत्।। २०.१ ।।"
  },
  {
    "text": "कौशिको नाम धर्म्मात्मा कुरुक्षेत्रे महान्‌ ऋषिः।\nनामतः कर्म्मतस्तस्य सूतान्‌ सप्त निबोधत।। २०.२ ।।"
  },
  {
    "text": "स्वसृपः क्रोधनो हिंस्रः पिशुनः कविरेव च।\nवाग्दुष्टः पितृवर्ती च गर्गशिष्यास्तदाभवन्।। २०.३ ।।"
  },
  {
    "text": "पितर्य्युपरते तेषामभूद्‌ दुर्भिक्षमुल्बणम्।\nअनावृष्टिश्च महती सर्वलोकभयङ्करी।। २०.४ ।।"
  },
  {
    "text": "गर्गादेशाद्वने दोग्‌ध्रीं रक्षन्तस्ते तपोधनाः।\nखादामः कपिलामेता वयं क्षुत्‌पीड़िता भृशम्। २०.५ ।।"
  },
  {
    "text": "इति चिन्तयतां पापं लघुः प्राह तदानुजः।\nयद्यवश्यमियं बध्या श्राद्धरूपेण योज्यताम्।। २०.६ ।।"
  },
  {
    "text": "श्राद्धे नियोज्यमानेयं पापात् त्रास्यति नोध्रुवम्।\nएवं कुर्वित्यनुज्ञातः पितृवर्ती तदानुजैः।। २०.७ ।।"
  },
  {
    "text": "चक्रे समाहितः श्राद्धमुपयुज्य च तां पुनः।\nद्वौ देवे भ्रातरौ कृत्वा पित्रे त्रीनप्यनुक्रमात्।। २०.८ ।।"
  },
  {
    "text": "तथैकमतिथिं कृत्वा श्राद्धदः स्वयमेव तु।\nचकार मन्त्रवच्छ्राद्धं स्मरन् पितृपरायणः।। २०.९ ।।"
  },
  {
    "text": "विना गवा वत्सकोऽपि गुरवे विनिवेदितः।\nव्याघ्रेण निहता धेनुर्वत्सोऽयं प्रतिगृह्यताम्।। २०.१० ।।"
  },
  {
    "text": "एवं साभक्षिताधेनुः सप्तभिस्तैस्तपोधनैः।\nवैदिकं बलमाश्रित्य क्रूरे कर्म्मणि निर्भयाः।। २०.११ ।।\nततः कालावकृष्टास्ते व्याधा दासपुरेऽभवन्।\nजातिस्मरत्वं प्राप्तास्ते पितृभावेन भाविताः।। २०.१२ ।।"
  },
  {
    "text": "यत् कृतं क्रूरकर्म्मापि श्राद्धरूपेण तैस्तदा।\nतेन ते भवने जाता व्याधानां क्रूरकर्मिणाम्।। २०.१३ ।।"
  },
  {
    "text": "पितॄणाञ्चैव माहात्म्याज्जाता जातिस्मरास्तु ते।\nते तु वैराग्ययोगेन आस्थायानशनं पुनः।। २०.१४ ।।"
  },
  {
    "text": "जातिस्मराः सप्तजाता मृगाः कालञ्जरे गिरौ।\nनीलकण्ठस्य पुरतः पितृभावानुभाविताः।। २०.१५ ।।"
  },
  {
    "text": "तत्रापि ज्ञानवैराग्यात् प्राणानुत्सृज्य धर्म्मतः।\nलोकैरवेक्ष्यमाणास्ते तीर्थान्तेऽनशनेन तु।। २०.१६ ।।"
  },
  {
    "text": "मानसे चक्रवाकास्ते सञ्जाताः सप्तयोगिनः।\nनामतः कर्मतः सर्व्वान् श्रृणुध्वं द्विजसत्तमाः।। २०.१७ ।।"
  },
  {
    "text": "सुमनाः कुमुदः शुद्धश्छिद्रदर्शी सुनेत्रकः।\nसुनेत्रश्चांशुमांश्चैव सप्तैते योगपारगाः।। २०.१८ ।।"
  },
  {
    "text": "योगभ्रष्टास्त्रय स्तेषां वभ्रमुश्चाल्पचेतनाः।\nद्रृष्ट्वा विभ्राजमानं तमुद्याने स्त्रीभिरन्वितम्।। २०.१९ ।।"
  },
  {
    "text": "क्रीड़न्तं विविधैर्भावै र्महाबलपराक्रमम्।\nपाञ्चालान्वयसम्भूतं प्रभूतबलवाहनम्।। २०.२० ।।"
  },
  {
    "text": "राज्यकामोभवच्चैकस्तेषां मध्ये जलौकसाम्।\nपितृवर्ती च यो विप्रः श्राद्धकृत्‌ पितृवत्सलः।। २०.२१ ।।"
  },
  {
    "text": "अपरौ मन्त्रिणौ द्रृष्ट्वा प्रभूतबलवाहनौ।\nमन्त्रित्वे च क्रतुश्चेच्छामस्मिन्मर्त्ये द्विजोत्तमाः।। २०.२२ ।।"
  },
  {
    "text": "तन्मध्ये ये तु निष्कामास्ते बभूवुर्द्विजोत्तमाः।\nविभ्राजमानस्त्वेकोऽभूत् ब्रह्मदत्त इति स्मृतः।। १०.२३ ।।\nमन्त्रिपुत्रौ तथा चोभौ कण्डरीकसुबालकौ।\nब्रह्मदत्तोऽभिषिक्तः सन् पुरोहितविपश्चिता।। २०.२४ ।।"
  },
  {
    "text": "पाञ्चालराजो विक्रान्तः सर्वशास्त्रविशारदः।\nयोगवित् सर्वजन्तूनां रुतवेत्ताऽभवत्तदा।। २०.२५ ।।"
  },
  {
    "text": "तस्य राज्ञोऽभवद् भार्य्या देवलस्यात्मजा शुभा।\nसन्नतिर्नामविख्याता कपिलायाभवत्‌ पुरा।। २०.२६ ।।"
  },
  {
    "text": "पितृकार्यो नियुक्तत्वादभवद्‌ ब्रह्मवादिनी।\nतया चकार सहितः सराज्यं राजनन्दनः।। २०.२७ ।।"
  },
  {
    "text": "कदाचिदुद्यानगः तया सह स पार्थिवः।\nददर्श कीटमिथुनमनङ्ग कलहाकुलम्।। २०.२८ ।।"
  },
  {
    "text": "पिपीलकामनुनयन् परितः कीटकामुकः।\nपञ्चबाणाभितप्ताङ्गः स गद्गदमुवाच ह।। २०.२९ ।।"
  },
  {
    "text": "न त्वयासद्रृशी लोके कामिनी विद्यते क्वचित्।\nमध्यक्षामातिजघना बृहद्वक्षोऽभिगामिनी।। २०.३०।।"
  },
  {
    "text": "सुवर्णवर्णा सुश्रोणी मञ्जूक्ता चारुहासिनी।\nसुलक्षनेत्ररसना गुड़शर्करवत्सला।। २०.३१ ।।"
  },
  {
    "text": "भोक्ष्यसे मयि भुंक्ते त्वं स्नासि स्नाते तथा मयि।\nप्रोषिते सति दीनत्वं क्रुद्धेऽपि भयचञ्चला।। २०.३२ ।।"
  },
  {
    "text": "किमर्थं वद कल्याणि! सरोषवदनास्थिता।\nसा तमाह सकोपा तु किमालपसि मां शठ।। ३०.३३ ।।"
  },
  {
    "text": "त्वया मोदकचूर्णन्तु मां विहाय विनेष्यता।\nप्रदत्तं समतिक्रान्ते दिनेऽन्यस्याः समन्मथ!।। २०.३४ ।।"
  },
  {
    "text": "त्वत्साद्रृशान् मया दत्तमन्यस्यै वरवर्णिनि!।\nतदेकमपराधं मे क्षन्तुमर्हसि भामिनि!।। ३०.३५ ।।\nनैतदेवं करिष्यामि पुनः क्वापीह सुव्रते!।\nस्पृशामि पादौ सत्येन प्रसीद प्रणतस्य मे।। २०.३६ ।।"
  },
  {
    "text": "सूत उवाच।\nइति तद्वचनं श्रुत्वा सा प्रसन्नाऽभवत्ततः।\nआत्मानमर्पयामास मोहनाय पिपीलिका।। २०.३७ ।।"
  },
  {
    "text": "ब्रह्मदत्तोऽप्यशेषन्तं ज्ञात्वा विस्मयमागमत्।\nसर्वसत्वरुतज्ञत्वात् प्रसादाच्चक्रपाणिनः।। २०.३८ ।।"
  }
]
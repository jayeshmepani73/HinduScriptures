[
  {
    "text": "chapter ccxlv.\nबलिप्रह्लादसंवादवर्णनम्।"
  },
  {
    "text": "शौनक उवाच।\nनिस्तेजसोऽसुरान् दृष्ट्वा समस्तानसुरेश्वरः।\nप्रह्लादमथ पप्रच्छ बलिरात्मपितामहम् ।। २४५.१ ।।"
  },
  {
    "text": "बलिरुवाच।\nतात! निस्तेजसो दैत्या निर्दग्धा इव वह्निना।\nकिमेते सहसैवाद्य ब्रह्मदण्डहता इव ।। २४५.२ ।।"
  },
  {
    "text": "दुरिष्टं किन्नु दैत्यानां किं कृत्या वैरिनिर्मिता।\nनाशायैषा समुद्भूता यया निस्तेजसोऽसुराः ।। २४५.३ ।।"
  },
  {
    "text": "शौनक उवाच।\nइति दैत्यपतिर्धीरः पृष्टः पौत्रेण पार्थिव!।\nचिरन्ध्यात्वा जगादैनमसुरेन्द्रं बलिन्तदा ।। २४५.४ ।।"
  },
  {
    "text": "चलन्ति गिरयो भूमिर्जहाति सहसा धृतिम्।\nसर्वे समुद्राः क्षुभिता दैत्या निस्तेजसः कृताः ।। २४५.५ ।।"
  },
  {
    "text": "सूर्योदयो यथा पूर्वं तथा गच्छन्ति न ग्रहाः।\nदेवानाञ्च परा लक्ष्मीः कारणैरनुमीयते।। २४५.६ ।।"
  },
  {
    "text": "महदेतन्महाबाहो! कारणं दानवेश्वर!।\nन ह्यल्पमिति मन्तव्यं त्वया कार्यं सुरार्दन! ।। २४५.७ ।।"
  },
  {
    "text": "शौनक उवाच।\nइत्युक्त्वा दानवपतिं प्रह्लादः सोऽसुरोत्तमः।\nअत्यन्तभक्तो देवेशं जगाम मनसा हरिम् ।। २४५.८ ।।"
  },
  {
    "text": "स ध्यानयोगं कृत्वाऽथ प्रह्लादः सुमनोहरम्।\nविचारयामास ततो यतो देवजनार्दनः ।। २४५.९ ।।"
  },
  {
    "text": "स ददर्शोदरेऽदित्या प्रह्लादो वामनाकृतिम्।\nअन्तस्थान् बिभ्रतं सप्त लोकानादिप्रजापतिम् ।। २४५.१० ।।"
  },
  {
    "text": "तदन्तस्थान् वसून् रुद्रानश्विनौ मरुतस्तथा।\nसाध्यान् विश्वांस्तथादित्यान् गन्धर्वोरगराक्षसान् ।। २४५.११ ।।"
  },
  {
    "text": "विरोचनं स्वतनयं बलिञ्चासुरनायकम्।\nजम्भं कुजम्भं नरकं तत्रैवान्यान्महासुरान् ।। २४५.१२ ।।"
  },
  {
    "text": "आत्मानमुर्वीङ्गगनं वायुमम्भो हुताशनम्।\nसमुद्रान्वै द्रुमसरित् सरांसि च पशून्मृगान्\nवयोमनुष्यानशिलांस्तथैव च सरीसृपान् ।। २४५.१३ ।।"
  },
  {
    "text": "प्रह्लाद उवाच।\nवत्स! ज्ञातं मया सर्वं यदर्थं भवतामियम्।\nतेजसोहानिरुत्पन्ना तच्छृणु त्वमशेषतः ।। २४५.१४ ।।"
  },
  {
    "text": "देवदेवो जगद्योनिरयोनिर्जगदादिकृत्।\nअनादिरादिर्विश्वस्य वरेण्यो वरदो हरिः ।। २४५.१५ ।।"
  },
  {
    "text": "परम्पराणां परमः परः परवतामपि।\nप्रमाणञ्च प्रमाणानां सप्तलोकगुरोर्गुरुः ।। २४५.१६ ।।"
  },
  {
    "text": "प्रभुः प्रभूणां परमः पराणामनादिमध्यो भगवाननन्तः।\nत्रैलोक्यमंशेन सनाथमेष कर्तुं महात्माऽदितिजोऽवतीर्णः ।। २४५.१७ ।।"
  },
  {
    "text": "न तस्य रुद्रो न च पद्मयोनिर्नेन्द्रो न सूर्येन्दुमरीचिमुख्याः।\nजानन्ति दैत्याधिप! यत्स्वरूपं स वासुदेवः कलयावतीर्णः ।। २४५.१८ ।।"
  },
  {
    "text": "योऽसौ कलांशेन नृसिंहरूपी जघान पूर्वं पितरं ममेशः।\nयः सर्वयोगी शमनो निवासः स वासुदेवः कलयावतीर्णः ।। २४५.१९ ।।"
  },
  {
    "text": "यमक्षरं वेदविदो विदित्वा विशन्ति यं ज्ञानविधूतपापाः।\nयस्मिन् प्रविष्टा न पुनर्भवन्ति तं वासुदेवं प्रणमामि नित्यम् ।। २४५.२० ।।"
  },
  {
    "text": "भूतान्यशेषाणि यतो भवन्ति यथोर्मयस्तोयनिधेरजस्रम्।\nलयञ्च यस्मिन् प्रलये प्रयान्ति तं वासुदेवं प्रणमाम्यचिन्त्यम् ।। २४५.२१ ।।"
  },
  {
    "text": "न यस्य रूपं न बलप्रभावौ न यस्य भावः परमस्य पुंसः।\nविज्ञायते शर्वपितामहाद्यैस्तं वासुदेवं प्रणमाम्यजस्रम् ।। २४५.२२ ।।"
  },
  {
    "text": "रूपस्य चक्षुर्ग्रहणे त्वगिष्टा स्पर्शे ग्रहित्री रसना रसस्य।\nश्रोत्रञ्च शब्दग्रहणे नराणां घ्राणञ्च गन्धग्रहणे नियुक्तम् ।। २४५.२३ ।।"
  },
  {
    "text": "येनैकदंष्ट्राग्रसमुद्धृतेयं धराचलान् धारयतीह सर्वान्।\nयस्मिंश्च शेते सकलं जगच्च तमीशमाद्यं प्रणतोऽस्मि विष्णुम् ।। २४५.२४ ।।"
  },
  {
    "text": "न घ्राणग्राह्यः श्रवणादिभिर्यः सर्वेश्वरो वेदितुमक्षयात्मा।\nशक्यस्तमीड्यं मनसैव देवं ग्राह्यन्ततोऽहं हरिमीशितारम् ।। २४५.२५ ।।"
  },
  {
    "text": "अंशावतीर्णेन च येन गर्भे हृतानि तेजांसि महासुराणाम्।\nनमामि तं देवमनन्तमीशमशेषसंसारतरोः कुठारम् ।। २४५.२६ ।।"
  },
  {
    "text": "देवो जगद्योनिरयं महात्मा स षोड़शांशेन महासुरेन्द्र!।\nस देवमातुर्जठरं प्रविष्टो हृतानि वस्तेन बलाद्वपूंषि ।। २४५.२७ ।।"
  },
  {
    "text": "बलिरुवाच।\nतात! कोऽयं हरिर्नाम यतो नोभयमागतम्।\nसन्ति मे शतशो दैत्या वासुदेवबलाधिकाः ।। २४५.२८ ।।"
  },
  {
    "text": "विप्रचित्तिः शिविः शङ्कुरयः शङ्कुस्तथैव च।\nअयः शिराश्चाश्वशिरा भङ्गकारो महाहनुः ।। २४५.२९ ।।"
  },
  {
    "text": "प्रतापः प्रघसः शम्भुः ककुरश्च सुदुर्जयः।\nएते चान्ये च मे सन्ति दैतेया दानवास्तथा।। २४५.३० ।।"
  },
  {
    "text": "महाबला महावीर्या भूभारोद्धरणक्षमाः।\nएषामेकैकशः कृष्णो न वीर्यार्द्धेन सम्मितः ।। २४५.३१ ।।"
  },
  {
    "text": "शौनक उवाच।\nपौत्रस्यैतद्चः श्रुत्वा प्रह्लादो दैत्यपुङ्गवः।\nधिग्धिगित्याह स बलिं वैकुण्ठाक्षेपवादिनम् ।। २४५.३२ ।।"
  },
  {
    "text": "प्रह्लाद उवाच।\nविनाशमुपयास्यन्ति मन्ये दैतेयदानवाः!।\nयेषां त्वमीदृशो राजा दुर्बुद्धिरविवेकवान् ।। २४५.३३ ।।"
  },
  {
    "text": "देवदेवं महाभागं वासुदेवमजं विभुम्।\nत्वामृते पापसङ्कल्पः कोऽन्य एवं वदिष्यति ।। २४५.३४ ।।"
  },
  {
    "text": "य एते भवता प्रोक्ताः समस्ता दैत्यदानवाः।\nसब्रह्मकास्तथा देवाः स्थावरानन्तभूमयः।। २४५.३५ ।।"
  },
  {
    "text": "त्वञ्चाहञ्च जगच्चेदं साद्रिद्रुमनदीनदम्।\nसमुद्रद्वीपलोकाश्च न समं केशवस्य हि ।। २४५.३६ ।।"
  },
  {
    "text": "यस्यातिवन्द्य-वन्द्यस्य व्यापिनः परमात्मनः।\nएकांशेन जगत्सर्वं कस्तमेवं प्रवक्ष्यति ।। २४५.३७ ।।"
  },
  {
    "text": "ऋते विनाशाभिमुखं त्वामेकमविवेकिनम्।\nकुबुद्धिमजितात्मानं वृद्धानां शासनातिगम् ।। २४५.३८ ।।"
  },
  {
    "text": "शोच्योऽहं यस्य मे गेहे जातस्तव पिताधमः।\nयस्य त्वमीदृशः पुत्रो देवदेवस्य निन्दकः ।। २४५.३९ ।।"
  },
  {
    "text": "तिष्ठत्येषा हि संसार सम्भृताघ विनाशिनी।\nकृष्णो भक्तिरहन्तावदवेक्ष्य भवता नु किम्।। २४५.४० ।।"
  },
  {
    "text": "न मे प्रियतमः कृष्णादपि देहो महात्मनः।\nइति जानात्ययं लोको न भवान्दितिजाधम!।। २४५.४१ ।।"
  },
  {
    "text": "न जानासि प्रियतरं प्राणेभ्योऽपि हरिं मम।\nनिन्दां करोषि तस्य त्वमकुर्वन्गौरवं मम ।। २४५.४२ ।।"
  },
  {
    "text": "विरोचनस्तव गुरुर्गुरुस्तस्याप्यहं बले!।\nममापि सर्वजगतां गुरोर्नारायणो गुरुः ।। २४५.४३ ।।"
  },
  {
    "text": "निन्दां करोषि यस्तस्मिन् कृष्णे गुरुगुरोर्गुरौ।\nयस्मात्तस्मादिहैश्वर्यादचिराद् भ्रंशमेष्यसि ।। २४५.४४ ।।"
  },
  {
    "text": "मम देवो जगन्नाथो बले! तस्माज्जनार्दनः।\nभवत्वहमुपेक्ष्यस्ते प्रीतिमानस्तु मे गुरुः ।। २४५.४५ ।।"
  },
  {
    "text": "एतावन्मात्रमप्येवं निन्दितो जगतो गुरुः।\nनावेक्षितं त्वया यस्मात् तस्मात् शापन्ददामि ते ।। २४५.४६ ।।"
  },
  {
    "text": "यथा मे शिरसः च्छेदादिदं गुरुतरं वचः।\nत्वयोक्तमच्युताक्षेपि राज्यभ्रष्टस्तथा पत ।। २४५.४७ ।।"
  },
  {
    "text": "यथा च कृष्णान्न परं परित्राणं भवार्णवे।\nतथाऽचिरेण पश्येयं भवन्तं राज्यविच्युतम् ।। २४५.४८ ।।"
  },
  {
    "text": "शौनक उवाच।\nइति दैत्यपतिः श्रुत्वा गुरोर्वचनमप्रियम्।\nप्रसादयामास गुरुं प्रणिपत्य पुनः पुनः ।। २४५.४९ ।।"
  },
  {
    "text": "बलिरुवाच।\nप्रसीद तात! मा कोपं कुरु मोहहते मयि।\nबलावलेपमत्तेन मयैतद्वाक्यमीरितम् ।। २४५.५० ।।"
  },
  {
    "text": "मोहोपहतविज्ञानः पापोऽहं दितिजोत्तम!।\nयच्छप्तोऽस्मि दुराचरास्तत्साधु भवता कृतम् ।। २४५.५१ ।।"
  },
  {
    "text": "राज्यभ्रंशं वसुभ्रंशं प्राप्यैव न तथाप्यहम्।\nविषण्णोऽस्मि यथा तात! तथैवाविनये कृते ।। २४५.५२ ।।"
  },
  {
    "text": "त्रैलोक्यराज्यमैश्वर्यमन्यद्वा नातिदुर्लभम्।\nसंसारे दुर्लभास्ते तु गुरवो ये भवद्विधाः ।। २४५.५३ ।।"
  },
  {
    "text": "तत्प्रसीद न मे कोपं कर्तुमर्हसि दैत्यप!।\nत्वत्कोपदृष्ट्या ताताहं परितप्ये न शापतः।। २४५.५४ ।।"
  },
  {
    "text": "प्रह्लाद उवाच।\nवत्स! कोपो न मोहेन जनितस्तेन ते मया।\nशापो दत्तो विवेकश्च मोहेनापहृतो मम।। २४५.५५ ।।"
  },
  {
    "text": "यदि मोहेन मे ज्ञानं न क्षिप्तं स्यान्महासुर!।\nतत्कथं सर्वगं जानन् हरिं किञ्चिच्छपाम्यहम् ।। २४५.५६ ।।"
  },
  {
    "text": "योऽयं शापो मया दत्तो भवतोऽसुरपुङ्गव!।\nभाव्यमेतेन नूनन्ते तस्मान्मा त्वं विषीद वै ।। २४५.५७ ।।"
  },
  {
    "text": "अद्य प्रभृति देवेशे भगवत्यच्युते हरौ।\nभवेथा भक्तिमानीशे स ते त्राता भविष्यति ।। २४५.५८ ।।"
  },
  {
    "text": "शापं प्रप्याथ मां वीर! संस्मरेथाः स्मृतस्त्वया।\nतथा तथा यतिष्येऽहं श्रेयसा योज्यसे यथा ।। २४५.५९ ।।"
  },
  {
    "text": "एवमुक्त्वा स दैत्येन्द्रं विरराम महाद्युतिः।\nअजायत सगोविन्दो भगवान् वामनाकृतिः ।। २४५.६० ।।"
  },
  {
    "text": "अवतीर्णे जगन्नाथे तस्मिन् सर्वामरेश्वरे।\nदेवाश्च मुमुचुर्दुःखं देवमाताऽदितिस्तथा ।। २४५.६१ ।।"
  },
  {
    "text": "ववुर्वाताः सुखस्पर्शा विरजस्कमभून्नभः।\nधर्मे च सर्वभूतानां तदा मतिरजायत ।। २४५.६२ ।।"
  },
  {
    "text": "नोद्वेगश्चाप्यभूत्तत्र मनुजेन्द्रासुरेष्वपि।\nतदादि सर्वभूतानां भूम्यम्बरदिवौकसाम् ।। २४५.६३ ।।"
  },
  {
    "text": "तं जातमात्रं भगवान् ब्रह्मा लोकपितामहः।\nजातकर्मादिकं कृत्वा कृष्णं दृष्ट्वा च पार्थिव!\nतुष्टाव देवदेवेशमृषीणाञ्चैव श्रृण्वताम् ।। २४५.६४ ।।"
  },
  {
    "text": "ब्रह्मेवाच।\nजयाद्येश! जयाजेय! जय सर्वात्मकात्मक।\nजय जन्मजरापेत! जयानन्त! जयाच्युत! ।। २४५.६५ ।।"
  },
  {
    "text": "जयाजित! जयामेय! जयाव्यक्तस्थिते! जय।\nपरमार्थार्थसर्वज्ञ! ज्ञानज्ञेयात्म निःसृत! ।। २४५.६६ ।।"
  },
  {
    "text": "जयाशेष! जगत्साक्षिन्! जगत्कर्त्तः! जगद्गुरो!\nजगतोऽस्यान्तकृद्देव स्थितिं पालयितुं जय ।। २४५.६७ ।।"
  },
  {
    "text": "जयाशेष! जयाशेष! जयाखिल! हृदि स्थित!।\nजयादिमध्यान्त! जय सर्वज्ञाननिधे! जय ।। २४५.६८ ।।"
  },
  {
    "text": "मुमुक्षुभिरनिर्देश्य! स्वयं हृष्टजनेश्वर!।\nयोगिना मुक्तिफलद! दमादिगुणभूषण! ।। २४५.६९ ।।"
  },
  {
    "text": "जयातिसूक्ष्म! दुर्ज्ञेय! जयस्थूल! जगन्मय!।\nजय स्थूलातिसूक्ष्म! त्वं जयातीन्द्रिय! सेन्द्रिय! ।। २४५.७० ।।"
  },
  {
    "text": "जय स्वमाया योगस्थ! शेषभोग! जयाक्षर!।\nजयैकदंष्ट्रा प्रान्ताग्र समुद्धृतवसुन्धर! ।। २४५.७१ ।।"
  },
  {
    "text": "नृकेसरिन्! जयाराति वक्षस्थलविदारण!।\nसाम्प्रतं जय विश्वात्मन्! जय वामन! केशव! ।। २४५.७२ ।।"
  },
  {
    "text": "निजमायापटच्छन्न! जगन्मूर्त्ते! जनार्दन!।\nययाजित! जयानेक स्वरूपैकविध! प्रभो! ।। २४५.७३ ।।"
  },
  {
    "text": "वर्द्धस्व वर्धिताशेष विकारप्रकृते! हरे!।\nत्वय्येषा जगतामीशे संस्थिता धर्मपद्धतिः ।। २४५.७४ ।।"
  },
  {
    "text": "न त्वामहं न चेशानो नेन्द्राद्या स्त्रिदशा हरे!।\nन ज्ञातुमीशा मुनयः सनकाद्या नयोगिनः ।। २४५.७५ ।।"
  },
  {
    "text": "त्वन्मायापटसम्वीते जगत्यत्र जगत्पते!।\nकस्त्वा वेत्स्यति सर्वेश त्वत्प्रसादं विना नरः ।। २४५.७६ ।।"
  },
  {
    "text": "त्वमेवाराधितो येन प्रसादसुमुख!प्रभो!।\nस एकः केवलो देव! वेत्ति त्वां नेतरे जनाः ।। २४५.७७ ।।"
  },
  {
    "text": "नन्दीश्वरेश्वरेशान! प्रभो! वर्धस्व वामन!।\nप्रभवायास्य विश्वस्य विश्वात्मन्! पृथुलोचन! ।। २४५.७८ ।।"
  },
  {
    "text": "शौनक उवाच।\nएवं स्तुतो हृषीकेशः स तदा वामनाकृतिः।\nप्रहस्य भावगम्भीरमुवाचाब्जसमुद्भवम् ।। २४५.७९ ।।"
  },
  {
    "text": "स्तुतोऽहं भवता पूर्वमिन्द्राद्यैः कश्यपेन च।\nमया च वः प्रतिज्ञातमिन्द्रस्य भुवनत्रयम् ।। २४५.८० ।।"
  },
  {
    "text": "भूयश्चाहं स्तुतो देव्या तस्याश्चापि प्रतिश्रुतम्।\nयथाशक्राय दास्यामि त्रैलोक्यं हतकण्टकम् ।। २४५.८१ ।।"
  },
  {
    "text": "सोऽहन्तथा करिष्यामि महेन्द्रो जगतः पतिः।\nभविष्यति सहस्राक्षः सत्यमेतद् ब्रवीमि वः ।। २४५.८२ ।।"
  },
  {
    "text": "ततः कृष्णाजिनं ब्रह्मा हृषीकेशाय दत्तवान्।\nयज्ञोपवीतं भगवान् ददौ तस्मै बृहस्पतिः ।। २४५.८३ ।।"
  },
  {
    "text": "आषाढ़मददाद्दण्डं मरीचिर्ब्रह्मणः सुतः।\nकमण्डलुं वसिष्ठञ्च कौशं वेदमथाङ्गिराः ।। २४५.८४ ।।"
  },
  {
    "text": "अक्षसूत्रञ्च पुलहः पुलस्त्यः सितवाससी।\nउपतस्थुश्च तं वेदाः प्रणवोच्चारभूषणाः ।। २४५.८५ ।।"
  },
  {
    "text": "शास्त्राण्यशेषाणि तथा सांख्ययोगोक्तयश्च याः।\nसवामनो जटी दण्डी छत्री धृतकमण्डलुः ।। २४५.८६ ।।"
  },
  {
    "text": "सर्वदेवमयो भूत्वा बलेरध्वरमभ्यगात्।\nयत्र यत्र पदम्भूयो भूभागे वामनो ददौ ।। २४५.८७ ।।"
  },
  {
    "text": "ददाति भूमिर्विवरं तत्र तत्रातिपीड़िता।\nस वामनो जड़गतिर्मृदु गच्छन् सपर्वताम् ।।\nसाब्धिद्वीपवतीं सर्वाञ्चालयामास मेदिनीम् ।। २४५.८८ ।।"
  }
]
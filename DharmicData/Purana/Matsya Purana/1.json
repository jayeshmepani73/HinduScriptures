[
  {
    "text": "श्री गणेशाय नमः।।"
  },
  {
    "text": "ॐ नमो भगवते वासुदेवाय।।"
  },
  {
    "text": "प्रचण्डताण्डवाटोपे प्रक्षिप्ता येन दिग्गजाः।\nभवन्तु विघ्नभङ्गाय भवस्य चराणाम्बुजा।। १.१ ।।"
  },
  {
    "text": "पातालादुत्पतिष्णोर्मकरवसतयो यस्य पुच्छाभिघाता-\nदूर्ध्वं ब्रह्माण्डमव्यतिकरविहितव्यत्यनेनापतन्ति।।\nविष्णोर्म्मत्स्यावतारै सकलवसुमतीमण्डलं व्यंशुमानं,\nतस्यास्योदीरितानां ध्वनिरपहरतादश्रियम्बः श्रुतीनाम्।। १.२ ।।"
  },
  {
    "text": "यदा यदाहि धर्मस्य ग्लानिर्भवति भारत।\nअभ्युत्थानमधर्मस्य तदात्मानं सृजाम्यहम्।।\"\n\"धर्म संस्थापनार्थाय सम्भवामि युगे युगे।।\"\nनारायणं नमस्कृत्य नरञ्चैव नरोत्तमम्।\nदेवीं सरस्वतीं व्यासं ततो जयमुदीरयेत्।। १.३ ।।"
  },
  {
    "text": "अजोऽपि यः क्रियायोगान्नारायण इति स्मृतः।\nत्रिगुणाय त्रिवेदाय नमस्तस्मै स्वयम्भुवे।। १.४ ।।"
  },
  {
    "text": "सूतमेकान्तमासीनं नैमिषारण्यवासिनः।\nमुनयो दीर्घसत्रान्ते पप्रच्छु र्दीर्घसंहिताम्।। १.५ ।।"
  },
  {
    "text": "प्रवृत्तासु पुराणीषु धर्म्यासु ललितासु च।\nकथासु शौनकाद्यास्तु अभिनन्द्य मुहुर्मुहुः।। १.६ ।।"
  },
  {
    "text": "कतितानि पुराणानि यान्यस्माकं त्वयानघ\nतान्येवामृतकल्पानि श्रोतुमिच्छामहे पुनः।। १.७ ।।"
  },
  {
    "text": "कथं ससर्ज भगवान् लोकनाथश्चराचरम्।\nकस्माच्च भगवान् विष्णुर्मत्स्यरूपत्वमाश्रितः।।१.८ ।।"
  },
  {
    "text": "भैरवत्वं भवस्यापि पुरारित्वञ्च गद्यते।\nकस्य हेतोः कपालित्वं जगाम वृषभध्वजः।। १.९ ।।"
  },
  {
    "text": "सर्वमेतत्समाचक्ष्व सूत! विस्तरशः क्रमात्।\nत्वद्वाक्येनामृतस्येव न तृप्तिरिहजायते।। १.१० ।।"
  },
  {
    "text": "सूत उवाच।\nपुण्यं पवित्रमायुष्यमिदानीं श्रुणुत द्विजाः।\nमात्स्यं पुराणमखिलं यज्जगाद गदाधरः।। १.११ ।।"
  },
  {
    "text": "पुरा राजा मनुर्नाम चीर्णवान् विपुलन्तपः।\nपुत्रे राज्यं समारोप्य क्षमावान् रविनन्दनः।। १.१२ ।।"
  },
  {
    "text": "मलयस्यैकदेशे तु सर्वात्मगुणसंयुतः।\nसमदुःखसुखोवीरः प्राप्तवान् योगमुत्तमम्।। १.१३ ।।"
  },
  {
    "text": "बभूव वरदश्चास्य वर्षायुतशते गते।\nवरम्वृणीष्व प्रोवाच प्रीतः स कमलासनः।। १.१४ ।।"
  },
  {
    "text": "एवमुक्तोऽब्रवीद्राजा प्रणम्य स पितामहम्।\nएकमेवाहमिच्छामि त्वत्तो वरमनुत्तमम्।। १.१५ ।।"
  },
  {
    "text": "भूतग्रामस्य सर्वस्य स्थावरस्य चरस्य च।\nभवेयं रक्षणायालं प्रलये समुपस्थिते।। १.१६ ।।"
  },
  {
    "text": "एवमस्त्विति विश्वात्मा तत्रैवान्तरधीयत।\nपुष्पवृष्टिः सुमहती खात्पपात सुरार्पिता।। १.१७ ।।"
  },
  {
    "text": "कदाचिदाश्रमे तस्य कुर्वतः पितृतर्पणम्।\nपपात पाण्योरुपरि शफरी जलसंयुता।। १.१८ ।।"
  },
  {
    "text": "दृष्ट्वा तच्छफरीरूपं स दयालुर्महीपतिः।\nरक्षणायाकरोद्यत्नं स तस्मिन् करकोदरे।। १.१९ ।।"
  },
  {
    "text": "अहो रात्रेण चैकेन षोडशाङ्गुलविस्तृतः।\nसोऽभवन्मत्स्यरूपेण पाहि पाहीति चाब्रवीत्।। १.२० ।।\nस तमादाय मणिके प्राक्षिपज्जलचारिणम्।\nतत्रापि चैकरात्रेण हस्तत्रयमवर्धत।। १.२१ ।।"
  },
  {
    "text": "पुनः प्राहार्तनादेन सहस्रकिरणात्मजम्।\nसमत्स्यः पाहि पाहीति त्वामहं शरणङ्गतः।। १.२२ ।।"
  },
  {
    "text": "ततः स कूपे तं मत्स्यं प्राहिणोद्रविनन्दनः।\nयदा न माति तत्रापि कूपे मत्स्यः सरोवरे।। १.२३ ।।"
  },
  {
    "text": "क्षिप्तोऽसौ पृथुतामागात् पुनर्योजनसम्मिताम्।\nतत्राप्याह पुनर्दीनः पाहि पाहि नृपोत्तम।। १.२४ ।।"
  },
  {
    "text": "ततः स मनुना क्षिप्तो गङ्गायामप्यवर्धत।\nयदा तदा समुद्रे तं प्राक्षिपन्मेदिनीपतिः।। १.२५ ।।"
  },
  {
    "text": "यदा समुद्रमखिलं व्याप्यासौ समुपस्थितः।\nतदा प्राह मनुर्भीतः कोऽपि त्वमसुरेतरः।। १.२६।।"
  },
  {
    "text": "अथवा वासुदेवस्त्वमन्य ईदृक्कथं भवेत्।\nयोजनायुतविंशत्या कस्य तुल्यं भवेद्वपुः।। १.२७ ।।"
  },
  {
    "text": "ज्ञातस्त्वं मत्स्यरूपेण मां खेदयसि केशव!\nहृषीकेश! जगन्नाथ! जगद्धाम! नमोऽस्तुते।। १.२८ ।।"
  },
  {
    "text": "एवमुक्तः स भगवान् मत्स्यरूपी जनार्दनः।\nसाधु साध्विति प्रोवाच सम्यग् ज्ञातस्त्वयाऽनघ।। १.२९ ।।"
  },
  {
    "text": "अचिरेणैव कालेन मेदिनी मेदिनीपते ।\nभविष्यति जले मग्ना सशैलवनकानना।। १.३० ।।"
  },
  {
    "text": "नौरियं सर्वदेवानां निकायेन विनिर्मिता।\nमहाजीवनिकायस्य रक्षणार्थं महीपते!।। १.३१ ।।"
  },
  {
    "text": "स्वेदाण्डाजोद्भिजो ये वै ये च जीवाजरायुजाः।\nअस्यां निधाय सर्वांस्ताननाथान् पाहि सुव्रत।। १.३२ ।।"
  },
  {
    "text": "युगान्तवाताभिहता यदा भवति नौर्नृप!।\nश्रृङ्गेऽस्मिन्मम राजेन्द्र! तदेमां संयमिष्यसि।। १.३३ ।।"
  },
  {
    "text": "ततो लयान्ते सर्वस्य स्थावरस्य चरस्य च।\nप्रजापतिस्त्वं भविता जगतः पृथिवीपते!।। १.३४ ।।"
  },
  {
    "text": "एवं कृतयुगस्यादौ सर्वज्ञो धृतिमान्नृपः।\nमन्वन्तराधिपश्चापि देवपूज्यो भविष्यसि।। १.३५ ।।"
  },
  {
    "text": "इति श्रीमत्स्यपुराणे मत्स्यावतारवर्णनं नाम प्रथमोऽध्यायः॥"
  }
]
[
  {
    "text": "सूत उवाच\nअथ ग्रसनमालोक्य यमः क्रोधविमूर्छितः\nववर्ष शरवर्षेण विशेषेणाग्निवर्चसा  150.1\nस विद्धो बहुभिर्बाणैर्ग्रसनोऽतिपराक्रमः\nकृतप्रतिकृताकाङ्क्षी धनुरानम्य भैरवम्  2\nशतैः पञ्चभिरत्युग्रैः शराणां यममर्दयत्\nस विचिन्त्य यमो बाणान्ग्रसनस्यातिपौरुषम्  3\nबाणवृष्टिभिरुग्राभिर्यमो ग्रसनमर्दयत्\nकृतान्तशरवृष्टिं तां वियति प्रतिसर्पिणीम्  4\nचिछेद शरवर्षेण ग्रसनो दानवेश्वरः\nविफलां तां समालोक्य यमस्तां शरसंततिम्  5\nस विचिन्त्य शरव्रातं ग्रसनस्य रथं प्रति\nचिक्षेप मुद्गरं घोरं तरसा तस्य चान्तकः  6\nस तं मुद्गरमायान्तमुत्प्लुत्य गगनस्थितम्\nजग्राह वामहस्तेन याम्यं दानवनन्दनः  7\nतमेव मुद्गरं गृह्य यमस्य महिषं रुषा\nपातयामास वेगेन स पपात महीतले  8\nउत्प्लुत्याथ यमस्तस्मान्महिषान्निष्पतिष्यतः\nप्रासेन ताडयामास ग्रसनं वदने दृढम्  9\nस तु प्रासप्रहारेण मूर्छितो न्यपतद्भुवि\nग्रसनं पतितं दृष्ट्वा जम्भो भीमपराक्रमः  10\nयमस्य भिन्दिपालेन प्रहारमकरोद्धृदि\nयमस्तेन प्रहारेण सुस्राव रुधिरं मुखात्  11\nकृतान्तं मर्दितं दृष्ट्वा गदापाणिर्धनाधिपः\nवृतो यक्षायुतशतैर्जम्भं प्रत्युद्ययौ रुषा  12\nजम्भो रुषा तमायान्तं दानवानीकसंवृतः\nउवाच प्राज्ञो वाक्यं तु यथा स्निग्धेन भाषितम्  13\nग्रसनो लब्धसंज्ञोऽथ यमस्य प्राहिणोद्गदाम्\nमणिहेमपरिष्कारां गुर्वीमरिविमर्दिनीम्  14\nतामप्रतर्क्यां सम्प्रेक्ष्य गदां महिषवाहनः\nगदायाः प्रतिघातार्थं जगद्दलनभैरवम्  15\nदण्डं मुमोच कोपेन ज्वालामालासमाकुलम्\nस गदां वियति प्राप्य ररासाम्बुधरो यथा  16\nसंघट्टमभवत्ताभ्यां शैलाभ्यामिव दुःसहम्\nताभ्यां निष्पेषनिर्ह्रादजडीकृतदिगन्तरम्  17\nजगद् व्याकुलतां यातं प्रलयागमशङ्कया\nक्षणात्प्रशान्तनिर्ह्रादं ज्वलदुल्कासमाचितम्  18\nनिष्पेषणे तयोर्भीममभूद्गगनगोचरम्\nनिहत्याथ गदां दण्डस्ततो ग्रसनमूर्धनि  19\nहृत्वा श्रियमिवानर्थो दुर्वृत्तस्यापतद्दृढः\nस तु तेन प्रहारेण दृष्ट्वा सतिमिरा दिशः  20\nपपात भूमौ निःसंज्ञो भूमिरेणुविभूषितः\nततो हाहारवो घोरः सेनयोरुभयोरभूत्  21\nततो मुहूर्तमात्रेण ग्रसनः प्राप्य चेतनाम्\nअपश्यत्स्वां तनुं ध्वस्तां विलोलाभरणाम्बराम्  22\nस चापि चिन्तयामास कृते प्रतिकृतिक्रियाम्\nमद्विधे वस्तुनि पुंसि प्रभोः परिभवोदयात्  23\nमय्याश्रितानि सैन्यानि जिते मयि विनाशिता\nअसंभावित एवास्तु जनः स्वच्छन्दचेष्टितः  24\nन तु व्यर्थशतोद्घुष्टसंभावितधनो नरः\nएवं संचिन्त्य वेगेन समुत्तस्थौ महाबलः  150.25\nमुद्गरं कालदण्डाभं गृहीत्वा गिरिसंनिभः\nग्रसनो घोरसंकल्पः संदष्टौष्ठपुटच्छदः  26\nरथेन त्वरितो गच्छन्नाससादान्तकं रणे\nसमासाद्य यमं युद्धे ग्रसनो भ्राम्य मुद्गरम्  27\nवेगेन महता रौद्रं  चिक्षेप यममूर्धनि\nविलोक्य मुद्गरं दीप्तं यमः संभ्रान्तलोचनः  28\nवञ्चयामास दुर्धर्षं मुद्गरं स महाबलः\nतस्मिन्नपसृते दूरं चण्डानां भीमकर्मणाम्  29\nयाम्यानां किंकराणां तु सहस्रं निष्पिपेष ह\nततस्तां निहतां दृष्ट्वा घोरां किंकरवाहिनीम्  30\nअगमत्परमं क्षोभं नानाप्रहरणोद्यतः\nग्रसनस्तु समालोक्य तां किंकरमयीं चमूम्  31\nमेने यमसहस्राणि सृष्टानि यममायया\nनिग्राह्य ग्रसनः सेनां विसृजन्नस्त्रवृष्टयः  32\nकल्पान्तघोरसंकाशो बभूव क्रोधमूर्छितः\nकांश्चिद्बिभेद शूलेन कांश्चिद्बाणैरजिह्मगैः  33\nकांश्चित्पिपेष गदया कांश्च मुद्गरवृष्टिभिः\nकेचित्प्रासप्रहारैश्च दारुणैस्ताडितास्तदा  34\nअपरे बहुशस्तस्य ललम्बुर्बाहुमण्डले\nशिलाभिरपरे जघ्नुर्द्रुमैरन्यैर्महोच्छ्रयैः  35\nतस्यापरे तु गात्रेषु दशनैरप्यदंशयन्\nअपरे मुष्टिभिः पृष्ठं किंकराः प्रहरन्ति च  36\nअभिद्रुतस्तथा घोरैर्ग्रसनः क्रोधमूर्छितः\nउत्सृज्य गात्रं भूपृष्ठे निष्पिपेष सहस्रशः  37\nकांश्चिदुत्थाय मुष्टिभिर्जघ्ने किंकरसंश्रयान्\nस तु किंकरयुद्धेन ग्रसनः श्रममाप्तवान्  38\nतमालोक्य यमः श्रान्तं निहतां च स्ववाहिनीम्\nआजगाम समुद्यम्य दण्डं महिषवाहनः  39\nग्रसनस्तु समायान्तमाजघ्ने गदयोरसि\nअचिन्तयित्वा तत्कर्म ग्रसनस्यान्तकोऽरिहा  40\nजघ्ने रथस्य मूर्धन्यान्व्याघ्रान्दण्डेन कोपनः\nस रथो दण्डमथितैर्व्याघ्रैरर्धैर्विकृष्यते  41\nसंशयः पुरुषस्येव चित्तं दैत्यस्य तद्र थम्\nसमुत्सृज्य रथं दैत्यः पदातिर्धरणीं गतः  42\nयमं भुजाभ्यामादाय योधयामास दानवः\nयमोऽपि शस्त्राण्युत्सृज्य बाहुयुद्धेष्ववर्तत  43\nग्रसनः कटिवस्त्रैस्तु यमं गुह्य बलोद्धतः\nभ्रामयामास वेगेन प्रचित्तमिव सम्भ्रमः  44\nयमोऽपि कण्ठेऽवष्टभ्य दैत्यं बाहुयुगेन तु\nवेगेन भ्रामयामास समुत्कृष्य महीतलात्  45\nततो मुष्टिभिरन्योन्यं निर्दयौ तौ निजघ्नतुः\nदैत्येन्द्रस्यातिकायत्वात्ततः श्रान्तभुजो यमः  46\nस्कन्धे निधाय दैत्यस्य मुखं विश्रान्तिमैच्छत\nतमालक्ष्य ततो दैत्यः श्रान्तमन्तकमोजसा  47\nनिष्पिपेष महीपृष्ठे बहुशः पार्ष्णिपाणिभिः\nयावद्यमस्य वदनात्सुस्राव रुधिरं बहु  48\nनिर्जीवितं यमं दृष्ट्वा ततः संत्यज्य दानवः\nजयं प्राप्योद्धतं दैत्यो नादं मुक्त्वा महास्वनः  49\nस्वयं सैन्यं समासाद्य तस्थौ गिरिरिवाचलः\nधनाधिपस्य जम्भेन सायकैर्मर्मभेदिभिः  150.50\nदिशोऽवरुद्धाः क्रुद्धेन सैन्यं चास्य निकृन्तितम्\nततः क्रोधपरीतस्तु धनेशो जम्भदानवम्  51\nहृदि विव्याध बाणानां सहस्रेणाग्निवर्चसाम्\nसारथिं च शतेनाजौ ध्वजं दशभिरेव च  52\nहस्तौ च पञ्चसप्तत्या मार्गणैर्दशभिर्धनुः\nमार्गणैर्बर्हिपत्त्राङ्गैस्तैलधौतैरजिह्मगैः  53\nसिंहमेकेन तं तीक्ष्णैर्विव्याध दशभिः शरैः\nजम्भस्तु कर्म तद्दृष्ट्वा धनेशस्यातिदुष्करम्  54\nहृदि धैर्यं समालम्ब्य किंचित्संत्रस्तमानसः\nजग्राह निशितान्बाणाञ् छत्रुमर्मविभेदिनः  55\nआकर्णाकृष्टचापस्तु जम्भः क्रोधपरिप्लुतः\nविव्याध धनदं तीक्ष्णैः शरैर्वक्षसि दानवः  56\nसारथिं चास्य बाणेन दृढेनाभ्यहनद्धृदि\nचिछेद ज्यामथैकेन तैलधौतेन दानवः  57\nततस्तु निशितैर्बाणैर्दारुणैर्मर्मभेदिभिः\nविव्याधोरसि वित्तेशं दशभिः क्रूरकर्मकृत्  58\nमोहं परमतो गच्छन्दृढविद्धो हि वित्तपः\nस क्षणाद्धैर्यमालम्ब्य धनुराकृष्य भैरवम्  59\nकिरन्बाणसहस्राणि निशितानि धनाधिपः\nदिशः खं विदिशो भूमीरनीकान्यसुरस्य च  60\nपूरयामास वेगेन संछाद्य रविमण्डलम्\nजम्भोऽपि परमेकैकं शरैर्बहुभिराहवे  61\nचिछेद लघुसंधानो धनेशस्यातिपौरुषात्\nततो धनेशः संक्रुद्धो दानवेन्द्र स्य कर्मणा  62\nव्यधमत्तस्य सैन्यानि नानासायकवृष्टिभिः\nतद्दृष्ट्वा दुष्कृतं कर्म धनाध्यक्षस्य दानवः  63\nगृहीत्वा मुद्गरं भीममायसं हेमभूषितम्\nधनदानुचरान्यक्षान्निष्पिपेष सहस्रशः  64\nते वध्यमाना दैत्येन मुञ्चन्तो भैरवान्रवान्\nरथं धनपतेः सर्वे परिवार्य व्यवस्थिताः  65\nदृष्ट्वा तानर्दितान्देवः शूलं जग्राह दारुणम्\nतेन दैत्यसहस्राणि सूदयामास सत्वरः  66\nक्षीयमाणेषु दैत्येषु दानवः क्रोधमूर्छितः\nजग्राह परशुं दैत्यो मर्दनं दैत्यविद्विषाम्  67\nस तेन शितधारेण धनभर्तुर्महारथम्\nचिछेद शतशो दैत्यो ह्याखुः स्निग्धमिवाम्बरम्  68\nपदातिरथ वित्तेशो गदामादाय भैरवीम्\nमहाहवविमर्देषु दृप्तशत्रुविनाशिनीम्  69\nअधृष्यां सर्वभूतानां बहुवर्षगणार्चिताम्\nनानाचन्दनदिग्धाङ्गां दिव्यपुष्पविवासिताम्  70\nनिर्मलायोमयीं गुर्वीममोघां हेमभूषणाम्\nचिक्षेप मूर्ध्नि संक्रुद्धो जम्भस्य तु धनाधिपः  71\nआयान्तीं तां समालोक्य तडित्संघातमण्डिताम्\nदैत्यो गदाभिघातार्थं शस्त्रवृष्टिं मुमोच ह  72\nचक्राणि कुणपान्प्रासान्भुशुण्डीः पट्टिशानपि\nहेमकेयूरनद्धाभ्यां बाहुभ्यां चण्डविक्रमः  73\nव्यर्थीकृत्य तु तान्सर्वानायुधान्दैत्यवक्षसि\nप्रस्फुरन्ती पपातोग्रा महोल्केवाद्रि कन्दरे  74\nस तयाभिहतो गाढं पपात रथकूबरे\nस्रोतोभिश्चास्य रुधिरं सुस्राव गतचेतसः  150.75\nजम्भं तु निहतं मत्वा कुजम्भो भैरवस्वनः\nधनाधिपस्य संक्रुद्धो वाक्येनातीव कोपितः  76\nचक्रे बाणमयं जालं दिक्षु यक्षाधिपस्य तु\nचिच्छेद बाणजालं तदर्धचन्द्रैः शितैस्ततः  77\nमुमोच शरवृष्टिं तु तस्मै यक्षाधिपो बली\nस तं दैत्यः शरव्रातं चिछेद निशितैः शरैः  78\nव्यर्थीकृतां तु तां दृष्ट्वा शरवृष्टिं धनाधिपः\nशक्तिं जग्राह दुर्धर्षां हेमघण्टाट्टहासिनीम्  79\nबाहुना रत्नकेयूरकान्तिसंतानहासिना\nस तां निरूप्य वेगेन कुजम्भाय मुमोच ह  80\nसा कुजम्भस्य हृदयं दारयामास दारुणम्\nवित्तेहा स्वल्पसत्त्वस्य पुरुषस्येव भाविता  81\nअथास्य हृदयं भित्त्वा जगाम धरणीतलम्\nततो मुहूर्तादस्वस्थो दानवो दारुणाकृतिः  82\nजग्राह पट्टिशं दैत्यः प्रांशुं शितशिलामुखम्\nस तेन पट्टिशेनाजौ धनदस्य स्तनान्तरम्  83\nवाक्येन तीक्ष्णरूपेण मर्मान्तरविसर्पिणा\nनिर्बिभेदाभिजातस्य हृदयं दुर्जनो यथा  84\nतेन पट्टिशघातेन धनेशः परिमूर्छितः\nनिपपात रथोपस्थे जर्जरो धूर्वहो यथा  85\nतथागतं तु तं दृष्ट्वा धनेशं नरवाहनम्\nखड्गास्त्रो निरृतिर्देवो निशाचरबलानुगः  86\nअभिदुद्रा व वेगेन कुजम्भं भीमविक्रमम्\nअथ दृष्ट्वा तु दुर्धर्षं कुजम्भो राक्षसेश्वरम्  87\nचोदयामास सैन्यानि राक्षसेन्द्र वधं प्रति\nस दृष्ट्वा चोदितां सेनां भल्लनानास्त्रभीषणाम्  88\nरथादाप्लुत्य वेगेन भूषणद्युतिभास्वरः\nखड्गेन कमलानीव विकोशेनाम्बरत्विषा  89\nचिछेद रिपुवक्त्राणि विचित्राणि समन्ततः\nतिर्यक्पृष्ठमधश्चोर्ध्वं दीर्घबाहुर्महासिना  90\nसंदष्टौष्ठपुटाटोपभ्रुकुटीविकटाननः\nप्रचण्डकोपरक्ताक्षो न्यकृन्तद्दानवान्रणे  91\nततो निःशेषितप्रायां विलोक्य स्वामनीकिनीम्\nमुक्त्वा कुजम्भो धनदं राक्षसेन्द्र मभिद्र वन्  92\nलब्धसंज्ञोऽथ जम्भस्तु धनाध्यक्षपदानुगान्\nजीवग्राहान्स जग्राह बद्ध्वा पाशैः सहस्रशः  93\nमूर्तिमन्ति तु रत्नानि विविधानि च दानवाः\nवाहनानि च दिव्यानि विमानानि सहस्रशः  94\nधनेशो लब्धसंज्ञोऽथ तामवस्थां विलोक्य तु\nनिःश्वसन्दीर्घमुष्णं च रोषात्ताम्रविलोचनः  95\nध्यात्वास्त्रं गारुडं दिव्यं बाणं संधाय कार्मुके\nमुमोच दानवानीके तं बाणं शत्रुदारणम्  96\nप्रथमं कार्मुकात्तस्य निश्चेरुर्धूमराजयः\nअनन्तरं स्फुलिङ्गानां कोटयो दीप्तवर्चसाम्  97\nततो ज्वालाकुलं व्योम चकारास्त्रं समन्ततः\nततः क्रमेण दुर्वारं नानारूपं तदाभवत्  98\nअमूर्तश्चाभवल्लोको ह्यन्धकारसमावृतः\nततोऽन्तरिक्षे शंसन्ति तेजस्ते तु परिष्कृतम्  99\nकुजम्भस्तत्समालोच्य दानवोऽतिपराक्रमः\nअभिदुद्रा व वेगेन पदातिर्धनदं नदन्  150.100\nअथाभिमुखमायान्तं दैत्यं दृष्ट्वा धनाधिपः\nबभूव सम्भ्रमाविष्टः पलायनपरायणः  101\nततः पलायतस्तस्य मुकुटं रत्नमण्डितम्\nपपात भूतले दीप्तं रविबिम्बमिवाम्बरात्  102\nशूराणामभिजातानां भर्तर्यपसृते रणात्\nमर्तुं संग्रामशिरसि युक्तं तद्भूषणाग्रतः  103\nइति व्यवस्य दुर्धर्षा नानाशस्त्रास्त्रपाणयः\nयुयुत्सवः स्थिता यक्षा मुकुटं परिवार्य तम्  104\nअभिमानधना वीरा धनदस्य पदानुगाः\nतानमर्षाच्च सम्प्रेक्ष्य दानवश्चण्डपौरुषः  105\nभुशुण्डीं भैरवाकारां गृहीत्वा शैलगौरवाम्\nरक्षिणो मुकुटस्याथ निष्पिपेष निशाचरान्  106\nतान्प्रमथ्याथ दनुजो मुकुटं तत्स्वके रथे\nसमारोप्यामररिपुर्जित्वा धनदमाहवे  107\nधनानि रत्नानि च मूर्तिमन्ति तथा निधानानि शरीरिणश्च\nआदाय सर्वाणि जगाम दैत्यो जम्भः स्वसैन्यं दनुजेन्द्र सिंहः\nधनाधिपो वै विनिकीर्णमूर्धजो जगाम दीनः सुरभर्तुरन्तिकम्  108\nकुजम्भेनाथ संसक्तो रजनीचरनन्दनः\nमायाममोघामाश्रित्य तामसीं राक्षसेश्वरः  109\nमोहयामास दैत्येन्द्रं  जगत्कृत्वा तमोमयम्\nततो विफलनेत्राणि दानवानां बलानि तु  110\nन शेकुश्चलितं तत्र पदादपि पदं तदा\nततो नानास्त्रवर्षेण दानवानां महाचमूम्  111\nजघान घननीहारतिमिरातुरवाहनाम्\nवध्यमानेषु दैत्येषु कुजम्भे मूढचेतसि  112\nमहिषो दानवेन्द्र स्तु कल्पान्ताम्भोदसंनिभः\nअस्त्रं चकार सावित्रमुल्कासंघातमण्डितम्  113\nविजृम्भत्यथ सावित्रे परमास्त्रे प्रतापिनि\nप्रणाशमगमत्तीव्रं तमो घोरमनन्तरम्  114\nततोऽस्त्रं विस्फुलिङ्गाङ्कं तमः कृत्स्नं व्यनाशयत्\nप्रफुल्लारुणपद्मौघं शरदीवामलं सरः  115\nततस्तमसि संशान्ते दैत्येन्द्रा ः! प्राप्तचक्षुषः\nचक्रुः क्रूरेण मनसा देवानीकैः सहाद्भुतम्  116\nशस्त्रैरमर्षान्निर्मुक्तैर्भुजंगास्त्रं विनोदितम्\nअथादाय धनुर्घोरमिषूंश्चाशीविषोपमान्  117\nकुजम्भोऽधावत क्षिप्तं रक्षोराजबलं प्रति\nराक्षसेन्द्र स्तमायान्तं विलोक्य सपदानुगः  118\nविव्याध निशितैर्बाणैः क्रूराशीविषभीषणैः\nतदादानं च संधानं न मोक्षश्चापि लक्ष्यते  119\nचिछेदास्य शरव्रातान्स्वशरैरतिलाघवात्\nध्वजं परमतीक्ष्णेन चित्रकर्मामरद्विषः  120\nसारथिं चास्य भल्लेन रथनीडादपातयत्\nकुजम्भः कर्म तद्दृष्ट्वा राक्षसेन्द्र स्य संयुगे  121\nरोषरक्तेक्षणयुतो रथादाप्लुत्य दानवः\nखड्गं जग्राह वेगेन शरदम्बरनिर्मलम्  122\nचर्म चोदयखण्डेन्दुदशकेन विभूषितम्\nअभ्यद्र वद्र णे दैत्यो रक्षोऽधिपतिमोजसा  123\nतं रक्षोऽधिपतिः प्राप्तं मुद्गरेणाहनद्धृदि\nस तु तेन प्रहारेण क्षीणः संभ्रान्तमानसः  124\nतस्थावचेष्टो दनुजो यथा धीरो धराधरः\nस मुहूर्तं समाश्वस्तो दानवेन्द्रो ऽतिदुर्जयः  150.125\nरथमारुह्य जग्राह रक्षो वामकरेण तु\nकेशेषु निरृतिं दैत्यो जानुनाक्रम्य धिष्ठितम्  126\nततः खड्गेन च शिरश्छेत्तुमैच्छदमर्षणः\nतस्मिंस्तदन्तरे देवो वरुणोऽपांपतिर्द्रुतम्  127\nपाशेन दानवेन्द्र स्य बबन्ध च भुजद्वयम्\nततो बद्धभुजं दैत्यं विफलीकृतपौरुषम्  128\nताडयामास गदया दयामुत्सृज्य पाशभृत्\nस तु तेन प्रहारेण स्रोतोभिः क्षतजं वमन्  129\nदधार रूपं मेघस्य विद्युन्मालालतावृतम्\nतदवस्थागतं दृष्ट्वा कुजम्भं महिषासुरः  130\nव्यावृत्तवदनेऽगाधे ग्रस्तुमैच्छत्सुरावुभौ\nनिरृतिं वरुणं चैव तीक्ष्णदंष्ट्रोत्कटाननः  131\nतावभिप्रायमालक्ष्य तस्य दैत्यस्य दूषितम्\nत्यक्त्वा रथपथं भीतौ महिषस्यातिरंहसा  132\nभृशं द्रुतौ जवाद्दिग्भ्यामुभाभ्यां भयविह्वलौ\nजगाम निरृतिः क्षिप्रं शरणं पाकशासनम्  133\nक्रुद्धस्तु महिषो दैत्यो वरुणं समभिद्रुतः\nतमन्तकमुखासक्तमालोक्य हिमवद्द्युतिः  134\nचक्रे सोमास्त्रनिःसृष्टं हिमसंघातकण्टकम्\nवायव्यं चास्त्रमतुलं चन्द्र श्चक्रे द्वितीयकम्  135\nवायुना तेन चन्द्रे ण संशुष्केण हिमेन च\nव्यथिता दानवाः सर्वे शीतोच्छिन्ना विपौरुषाः  136\nन शेकुश्चलितुं पद्भ्यां नास्त्राण्यादातुमेव च\nमहाहिमनिपातेन शस्त्रैश्चन्द्र प्रचोदितैः  137\nगात्राण्यसुरसैन्यानामदह्यन्त समन्ततः\nमहिषो निष्प्रयत्नस्तु शीतेनाकम्पिताननः  138\nकक्षावालम्ब्य पाणिभ्यामुपविष्टो ह्यधोमुखः\nसर्वे ते निष्प्रतीकारा दैत्याश्चन्द्र मसा जिताः  139\nरणेच्छां दूरतस्त्यक्त्वा तस्थुस्ते जीवितार्थिनः\nतत्राब्रवीत्कालनेमिर्दैत्यान्कोपेन दीपितः  140\nभो भोः शृङ्गारिणः शराः सर्वे शस्त्रास्त्रपारगाः\nएकैकोऽपि जगत्सर्वं शक्तस्तुलयितुं भुजैः  141\nएकैकोऽपि क्षमो ग्रस्तुं जगत्सर्वं चराचरम्\nएकैकस्यापि पर्याप्ता न सर्वेऽपि दिवौकसः  142\nकलां पूरयितुं यत्नात् षोडशीमतिविक्रमाः\nकिं प्रयाताश्च तिष्ठध्वं समरेऽमरनिर्जिताः  143\nन युक्तमेतच्छूराणां विशेषाद्दैत्यजन्मनाम्\nराजा चान्तरितोऽस्माकं तारको लोकमारकः  144\nविरतानां रणादस्मात्क्रुद्धः प्राणान्हरिष्यति\nशीतेन नष्टश्रुतयो भ्रष्टवाक्पाटवास्तथा  145\nमूकास्तदाभवन्दैत्या रणद्दशनपङ्क्तयः\nतान्दृष्ट्वा नष्टचेतस्कान्दैत्याञ्छीतेन सादितान्  146\nमत्वा कालक्षमं कार्यं कालनेमिर्महासुरः\nआश्रित्य दानवीं मायां वितत्य स्वं महावपुः  147\nपूरयामास गगनं दिशो विदिश एव च\nनिर्ममे दानवेन्द्रे शः शरीरे भास्करायुतम्  148\nदिशश्च मायया चण्डैः पूरयामास पावकैः\nततो ज्वालाकुलं सर्वं त्रैलोक्यमभवत्क्षणात्  149\nतेन ज्वालासमूहेन हिमांशुरगमच्छमम्\nततः क्रमेण विभ्रष्टं शीतदुर्दिनमाबभौ  150.150\nतद्बलं दानवेन्द्रा णां मायया कालनेमिनः\nतद्दृष्ट्वा दानवानीकं लब्धसंज्ञं दिवाकरः\nउवाचारुणमुद्भ्रान्तः कोपाल्लोकैकलोचनः  151\nदिवाकर उवाच\nनयारुण रथं शीघ्रं कालनेमिरथो यतः\nविमर्दस्तत्र विषमो भविता शूरसंक्षयः  152\nजित एष शशाङ्कोऽत्र यद्बलं वयमाश्रिताः\nइत्युक्तश्चोदयामास रथं गरुडपूर्वजः  153\nप्रयत्नविधृतैरश्वैः सितचामरमालिभिः\nजगद्दीपोऽथ भगवाञ् जग्राह विततं धनुः  154\nशरौ च द्वौ महाभागो दिव्यावाशीविषद्युती\nसंचारास्त्रेण संधाय बाणमेकं ससर्ज सः  155\nद्वितीयमिन्द्र जालेन योजितं प्रमुमोच ह\nसंचारास्त्रेण रूपाणां क्षणाच्चक्रे विपर्ययम्  156\nदेवानां दानवं रूपं दानवानां च दैविकम्\nमत्वा सुरान्स्वकानेव जघ्ने घोरास्त्रलाघवात्  157\nकालनेमी रुषाविष्टः कृतान्त इव संक्षये\nकांश्चित्खड्गेन तीक्ष्णेन कांश्चिन्नाराचवृष्टिभिः\nकांश्चिद्गदाभिर्घोराभिः कांश्चिद्घोरैः परश्वधैः  158\nशिरांसि केषांचिदपातयच्च भुजान्रथान्सारथींश्चोग्रवेगः\nकांश्चित्पिपेषाथ रथस्य वेगात्कांश्चित्क्रुधा चोद्धतमुष्टिपातैः  159\nरणे विनिहतान्दृष्ट्वा नेमिः स्वान्दानवाधिपः\nरूपं स्वं तु प्रपद्यन्त ह्यसुराः सुरधर्षिताः  160\nकालनेमी रुषाविष्टस्तेषां रूपं न बुद्धवान्\nनेमिदैत्यस्तु तान्दृष्ट्वा कालनेमिमुवाच ह  161\nअहं नेमिः सुरो नैव कालनेमे विदस्व माम्\nभवता मोहितेनाजौ निहता भूरिविक्रमाः  162\nदैत्यानां दशलक्षाणि दुर्जयानां सुरैरिह\nसर्वास्त्रवारणं मुञ्च ब्राह्ममस्त्रं त्वरान्वितः  163\nस तेन बोधितो दैत्यः सम्भ्रमाकुलचेतनः\nयोजयामास बाणं हि ब्रह्मास्त्रविहितेन तु  164\nमुमोच चापि दैत्येन्द्र ः! स स्वयं सुरकण्टकः\nततोऽस्त्रतेजसा व्याप्तं त्रैलोक्यं सचराचरम्  165\nदेवानां चाभवत्सैन्यं सर्वमेव भयान्वितम्\nसंचरास्त्रं च संशान्तं स्वयमायोधने बभौ  166\nतस्मिन्प्रतिहते ह्यस्त्रे भ्रष्टतेजा दिवाकरः\nमहेन्द्र जालमाश्रित्य चक्रे स्वां कोटिशस्तनुम्  167\nविस्फूर्जत्करसम्पातसमाक्रान्तजगत्त्रयम्\nतताप दानवानीकं गतमज्जौघशोणितम्  168\nततश्चावर्षदनलं समन्तादतिसंहतम्\nचक्षूंषि दानवेन्द्रा णां चकारान्धानि च प्रभुः  169\nगजानामगलन्मेदः पेतुश्चाप्यरवा भुवि\nतुरगा निःश्वसन्तश्च घर्मार्ता रथिनोऽपि च  170\nइतश्चेतश्च सलिलं प्रार्थयन्तस्तृषातुराः\nप्रच्छायविटपांश्चैव गिरीणां गह्वराणि च  171\nतेषां प्रार्थयतां शीतं द्रुमान्तरविसर्पिणाम्\nदावाग्निः प्रज्वलंश्चैव घोरार्चिर्दग्धपादपः\nतोयार्थिनः पुरो दृष्ट्वा तोयं कल्लोलमालिनम्  172\nपुरःस्थितमपि प्राप्तुं न शेकुरवमर्दिताः\nअप्राप्य सलिलं भूमौ व्यात्तास्या गतचेतसः  173\nतत्र तत्र व्यदृश्यन्त मृता दैत्येश्वरा भुवि\nरथा गजाश्च पतितास्तुरगाश्च समापिताः  174\nस्थिता वमन्तो धावन्तो गलद्र क्तवसासृजः\nदानवानां सहस्राणि व्यदृश्यन्त मृतानि तु  150.175\nसंक्षये दानवेन्द्रा णां तस्मिन्महति वर्तिते\nप्रकोपोद्भूतताम्राक्षः कालनेमी रुषातुरः  176\nअभवत्कल्पमेघाभः स्फुरद्भूरिशतह्रदः\nगम्भीरास्फोटनिर्ह्रादजगद्धृदयघट्टकः  177\nप्रच्छाद्य गगनाभोगं रविमायां व्यनाशयत्\nशीतं ववर्ष सलिलं दानवेन्द्र बलं प्रति  178\nदैत्यास्तां वृष्टिमासाद्य समाश्वस्तास्ततः क्रमात्\nबीजाङ्कुरा इवाम्लानाः प्राप्य वृष्टिं धरातले  179\nततः स मेघरूपी तु कालनेमिर्महासुरः\nशस्त्रवृष्टिं ववर्षोग्रां देवानीकेषु दुर्जयाम्  180\nतया वृष्ट्या बाध्यमाना दैत्येन्द्रा णां महौजसाम्\nगतिं कां च न पश्यन्तो गावः शीतार्दिता इव  181\nपरस्परं व्यलीयन्त पृष्ठेषु व्यस्त्रपाणयः\nस्वेषु बाधे व्यलीयन्त गजेषु तुरगेषु च  182\nरथेषु त्वमरास्त्रस्तास्तत्र तत्र निलिल्यिरे\nअपरे कुञ्चितैर्गात्रैः स्वहस्तपिहिताननाः  183\nइतश्चेतश्च संभ्रान्ता बभ्रमुर्वै दिशो दश\nएवंविधे तु संग्रामे तुमुले देवसंक्षये  184\nदृश्यन्ते पतिता भूमौ शस्त्रभिन्नाङ्गसंधयः\nविभुजा भिन्नमूर्धानस्तथा छिन्नोरुजानवः  185\nविपर्यस्तरथासङ्गा निष्पिष्टध्वजपङ्क्तयः\nनिर्भिन्नाङ्गैस्तुरंगैस्तु गजैश्चाचलसंनिभैः  186\nस्रुतरक्तह्रदैर्भूमिर्विकृताविकृता बभौ\nएवमाजौ बली दैत्यः कालनेमिर्महासुरः  187\nजघ्ने मुहूर्तमात्रेण गन्धर्वाणां दशायुतम्\nयक्षाणां पञ्च लक्षाणि रक्षसामयुतानि षट्  188\nत्रीणि लक्षाणि जघ्ने स किंनराणां तरस्विनाम्\nजघ्ने पिशाचमुख्यानां सप्त लक्षाणि निर्भयः  189\nइतरेषामसंख्याताः सुरजातिनिकायिनाम्\nजघ्ने स कोटीः संक्रुद्धश्चित्रास्त्रैरस्त्रकोविदः  190\nएवं परिभवे भीमे तदा त्वमरसंक्षये\nसंक्रुद्धावश्विनौ देवौ चित्रास्त्रकवचोज्ज्वलौ  191\nजघ्नतुः समरे दैत्यं कृतान्तानलसंनिभम्\nतमासाद्य रणे घोरमेकैकः षष्टिभिः शरैः  192\nजघ्ने मर्मसु तीक्ष्णाग्रैरसुरं भीमदर्शनम्\nताभ्यां बाणप्रहारैः स किंचिदायस्तचेतनः  193\nजग्राह चक्रमष्टारं तैलधौतं रणान्तकम्\nतेन चक्रेण सोऽश्विभ्यां चिछेद रथकूबरम्  194\nजग्राहाथ धनुर्दैत्यः शरांश्चाशीविषोपमान्\nववर्ष भिषजो मूर्ध्नि संछाद्याकाशगोचरम्  195\nतावप्यस्त्रैश्चिछिदतुः शितैस्तैर्दैत्यसायकान्\nतच्च कर्म तयोर्दृष्ट्वा विस्मितः कोपमाविशत्  196\nमहता स तु कोपेन सर्वायोमयसादनम्\nजग्राह मुद्गरं भीमं कालदण्डविभीषणम्  197\nस ततो भ्राम्य वेगेन चिक्षेपाश्विरथं प्रति\nतं तु मुद्गरमायान्तमालोक्याम्बरगोचरम्  198\nत्यक्त्वा रथौ तु तौ वेगादाप्लुतौ तरसाश्विनौ\nतौ रथौ स तु निष्पिष्य मुद्गरोऽचलसंनिभः  199\nदारयामास धरणीं हेमजालपरिष्कृतः\nतस्य कर्माश्विनौ दृष्ट्वा भिषजौ चित्रयोधिनौ  150.200\nवज्रास्त्रं तु प्रकुर्वाते दानवेन्द्र निवारणम्\nततो वज्रमयं वर्षं प्रावर्तदतिदारुणम्  201\nघोरवज्रप्रहारैस्तु दैत्येन्द्र ः! स परिष्कृतः\nरथो ध्वजो धनुश्चक्रं कवचं चापि काञ्चनम्  202\nक्षणेन तिलशो जातं सर्वसैन्यस्य पश्यतः\nतद्दृष्ट्वा दुष्करं कर्म सोऽश्विभ्यां भीमविक्रमः  203\nनारायणास्त्रं बलवान्मुमोच रणमूर्धनि\nवज्रास्त्रं शमयामास दानवेन्द्रो ऽस्त्रतेजसा  204\nतस्मिन्प्रशान्ते वज्रास्त्रे कालनेमिरनन्तरम्\nजीवग्राहं ग्राहयितुमश्विनौ तु प्रचक्रमे  205\nतावश्विनौ रणाद्भीतौ सहस्राक्षरथं प्रति\nप्रयातौ वेपमानौ तु पदा शस्त्रविवर्जितौ  206\nतयोरनुगतो दैत्यः कालनेमिर्महाबलः\nप्राप्येन्द्र स्य रथं क्रूरो दैत्यानीकपदानुगः  207\nतं दृष्ट्वा सर्वभूतानि वित्रेसुर्विह्वलानि तु\nदृष्ट्वा दैत्यस्य तत्क्रौर्यं सर्वभूतानि मेनिरे  208\nपराजयं महेन्द्र स्य सर्वलोकक्षयावहम्\nचेलुः शिखरिणो मुख्याः पेतुरुल्का नभस्तलात्  209\nजगर्जुर्जलदा दिक्षु ह्युद्भूताश्च महार्णवाः\nतां भूतविकृतिं दृष्ट्वा भगवान्गरुडध्वजः  210\nव्यबुध्यताहिपर्यङ्के योगनिद्रां विहाय तु\nलक्ष्मीकरयुगाजस्रलालिताङ्घ्रिसरोरुहः  211\nशरदम्बरनीलाब्जकान्तदेहछविर्विभुः\nकौस्तुभोद्भासितोरस्कः कान्तकेयूरभास्वरः  212\nविमृश्य सुरसंक्षोभं वैनतेयं समाह्वयत्\nआहूतेऽवस्थिते तस्मिन्नागावस्थितवर्ष्मणि  213\nदिव्यनानास्त्रतीक्ष्णार्चिरारुह्यागात्सुरान्स्वयम्\nतत्रापश्यत देवेन्द्र मभिद्रुतमभिप्लुतैः  214\nदानवेन्द्रै र्नवाम्भोदसच्छायैः पौरुषोत्कटैः\nयथा हि पुरुषं घोरैरभाग्यैर्वंशशालिभिः  215\nपरित्राणायाशु कृतं सुक्षेत्रे कर्म निर्मलम्\nअथापश्यन्त दैतेया वियति ज्योतिर्मण्डलम्  216\nस्फुरन्तमुदयाद्रि स्थं सूर्यमुष्णत्विषा इव\nप्रभावं ज्ञातुमिच्छन्तो दानवास्तस्य तेजसः  217\nगरुत्मन्तमपश्यन्तः कल्पान्तानलसंनिभम्\nतमास्थितं च मेघौघद्युतिमक्षयमच्युतम्  218\nतमालोक्यासुरेन्द्रा स्तु हर्षसम्पूर्णमानसाः\nअयं वै देवसर्वस्वं जितेऽस्मिन्निर्जिताः सुराः  219\nअयं स दैत्यचक्राणां कृतान्तः केशवोऽरिहा\nएनमाश्रित्य लोकेषु यज्ञभागभुजोऽमराः  220\nइत्युक्त्वा दानवाः सर्वे परिवार्य समन्ततः\nनिजघ्नुर्विविधैरस्त्रैस्ते तमायान्तमाहवे  221\nकालनेमिप्रभृतयो दश दैत्या महारथाः\nषष्ट्या विव्याध बाणानां कालनेमिर्जनार्दनम्  222\nनिमिः शतेन बाणानां मथनोऽशीतिभिः शरैः\nजम्भकश्चैव सप्तत्या शुम्भो दशभिरेव च  223\nशेषा दैत्येश्वराः सर्वे विष्णुमेकैकशः शरैः\nदशभिश्चैव यत्तास्ते जघ्नुः सगरुडं रणे  224\nतेषाममृष्य तत्कर्म विष्णुर्दानवसूदनः\nएकैकं दानवं जघ्ने षड्भिः षड्भिरजिह्मगैः  150.225\nआकर्णकृष्टैर्भूयश्च कालनेमिस्!त्रिभिः शरैः\nविष्णुं विव्याध हृदये क्रोधाद्र क्तविलोचनः  226\nतस्याशोभन्त ते बाणा हृदये तप्तकाञ्चनाः\nमयूखानीव दीप्तानि कौस्तुभस्य स्फुटत्विषः  227\nतैर्बाणैः किंचिदायस्तो हरिर्जग्राह मुद्गरम्\nसततं भ्राम्य वेगेन दानवाय व्यसर्जयत्  228\nदानवेन्द्र स्तमप्राप्तं वियत्येव शतैः शरैः\nचिछेद तिलशः क्रुद्धो दर्शयन्पाणिलाघवम्  229\nततो विष्णुः प्रकुपितः प्रासं जग्राह भैरवम्\nतेन दैत्यस्य हृदयं ताडयामास गाढतः  230\nक्षणेन लब्धसंज्ञस्तु कालनेमिर्महासुरः\nशक्तिं जग्राह तीक्ष्णाग्रां हेमघण्टाट्टहासिनीम्  231\nतया वामभुजं विष्णोर्बिभेद दितिनन्दनः\nभिन्नः शक्त्या भुजस्तस्य स्रुतशोणित आबभौ  232\nपद्मरागमयेनेव केयूरेण विभूषितः\nततो विष्णुः प्रकुपितो जग्राह विपुलं धनुः  233\nसप्तदश च नाराचांस्तीक्ष्णान्मर्मविभेदिनः\nदैत्यस्य हृदयं षड्भिर्विव्याध च त्रिभिः शरैः  234\nचतुर्भिः सारथिं चास्य ध्वजं चैकेन पत्त्रिणा\nद्वाभ्यां ज्याधनुषी चापि भुजं सव्यं च पत्त्रिणा  235\nस विद्धो हृदये गाढं दैत्यो हरिशिलीमुखैः\nस्रुतरक्तारुणप्रांशुः पीडाकुलितमानसः  236\nचकम्पे मारुतेनेव नोदितः किंशुकद्रुमः\nतमाकम्पितमालक्ष्य गदां जग्राह केशवः  237\nतां च वेगेन चिक्षेप कालनेमिरथं प्रति\nसा पपात शिरस्युग्रा विपुला कालनेमिनः  238\nसंचूर्णितोत्तमाङ्गस्तु निष्पिष्टमुकुटोऽसुरः\nस्रुतरक्तौघरन्ध्रस्तु स्रुतधातुरिवाचलः  239\nप्रापतत्स्वे रथे भग्ने विसंज्ञः शिष्टजीवितः\nपतितस्य रथोपस्थे दानवस्याच्युतोऽरिहा  240\nस्मितपूर्वमुवाचेदं वाक्यं चक्रायुधः प्रभुः\nगच्छासुर विमुक्तोऽसि साम्प्रतं जीव निर्भयः  241\nततः स्वल्पेन कालेन अहमेव तवान्तकः\nएतच्छ्रुत्वा वचस्तस्य सारथिः कालनेमिनः\nअपवाह्य रथं दूरमनयत्कालनेमिनः  242"
  }
]
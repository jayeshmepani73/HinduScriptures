[
  {
    "text": "सावित्र्युपाख्यानम्।\nसत्यवानुवाच।\nवनेऽस्मिन् शाद्वलाकीर्णे सहकारं मनोहरम्।\nनेत्रघ्राणसुखं पश्य वसन्तं रतिवर्धनम् ।।  २०९.१ ॥"
  },
  {
    "text": "वनेऽप्यशोकं दृष्ट्वैनं रागवन्तं सुपुष्पितम्।\nवसन्तो हसतीवायं मामेवायतलोचने!।।  २०९.२ ॥"
  },
  {
    "text": "दक्षिणे दक्षिणेनैतां पश्य रम्यां वनस्थलीम्।\nपुष्पितैः किंशुकैर्युक्तां ज्वलितानलसप्रभैः ।।  २०९.३ ॥"
  },
  {
    "text": "सुगन्धिकुसुमामोदो वनराजिविनिर्गतः।\nकरोति वायुर्दाक्षिण्यमावयोः कल्मनाशनम् ।।  २०९.४ ॥"
  },
  {
    "text": "पश्चिमेन विशालाक्षि! कणिकारैः सुपुष्पितैः।\nकाञ्चनेन विभात्येषा वनराजी मनोरमा ।।  २०९.५ ॥"
  },
  {
    "text": "अतिमुक्तलताजालरुद्धमार्गा वनस्थली।\nरम्या सा चारुसर्वाङ्गी कुसुमोत्करभूषणा ।।  २०९.६ ॥"
  },
  {
    "text": "मधुमत्तालि झङ्कार व्याजेन वरवर्णिनी।\nचापाकृष्टिं करोतीव कामः पार्श्वे जिघांसया ।।  २०९.७ ॥"
  },
  {
    "text": "फलास्वादलसद्वक्त्र पुस्कोकिल विनादिता।\nविभाति चारुतिलका त्वमिवैषा वनस्थली ।।  २०९.८ ॥"
  },
  {
    "text": "कोकिलश्चूतशिखरे मञ्जरीरेणुपिञ्जरः।\nगदितैर्व्यक्ततां याति कुलीनश्चेष्टितैरिव ।।  २०९.९ ॥"
  },
  {
    "text": "पुष्परेणुविलिप्ताङ्गी प्रियामनु सरिद्वने।\nकुसुमं कुसुमं याति कूजन् कामी शिलीमुखः।।  २०९.१० ॥"
  },
  {
    "text": "मञ्जरी सहकारस्य कान्तावच्चाग्रपीडिताम्।\nस्वदते बहुपुष्पेऽपि पुंस्कोकिलयुवा वने ।।  २०९.११ ॥"
  },
  {
    "text": "काकः प्रसूतां वृक्षाग्रे स्वामेकाग्रेण चञ्चुना।\nकाकीं सम्भावयत्येष पक्षाच्छादितपुत्रिकाम् ।।  २०९.१२ ॥"
  },
  {
    "text": "शुभाङ्गनिम्नमासाद्य दयिता सहितो युवा।\nनाहारमपि चादत्ते कामाक्रान्तः कपिञ्जल ।।  २०९.१३ ॥"
  },
  {
    "text": "कलविङ्कस्तु रमयन् प्रियोत्सङ्गं समास्थितः।\nमुहुर्मुहुर्विशालाक्षि! उत्कण्ठयति कामिनः ।।  २०९.१४ ॥"
  },
  {
    "text": "वृक्षशाखां समारूढः शुकोऽयं सह भार्यया।\nकरेण लम्बयन् शाखां करोति सफलं शिरः ।।  २०९.१५ ॥"
  },
  {
    "text": "वनेऽत्र पिशितास्वाद तृप्तो निद्रामुपागतः।\nशेते सिंहयुवा कान्ता चरणान्तरगामिनी ।।  २०९.१६ ॥"
  },
  {
    "text": "व्याघ्रयोर्मिथुनं पश्य शैलकन्दर संस्थितम्।\nययोर्नेत्र प्रभालोके गुहाभिन्नेव लक्ष्यते ।।  २०९.१७ ॥"
  },
  {
    "text": "अयं द्वीपी प्रियां लेढि जिह्वाग्रेण पुनः पुनः।\nप्रीतिमायाति च तया लिह्यमानः स्वकान्तया ।।  २०९.१८ ॥"
  },
  {
    "text": "उत्सङ्गकृतमूर्धानं निद्रापहृतचेतसम्।\nजन्तूद्धरणतः कान्तं सुखयत्येव वानरी ।।  २०९.१९ ॥"
  },
  {
    "text": "भूमौ निपतितां रामां मार्जारो दर्शितोदरीम्।\nनखैर्दन्तैर्दशत्येष न च पीडयते तथा ।।  २०९.२० ॥"
  },
  {
    "text": "शशकः शशकी चोभे संसुप्ते पीडिते इमे।\nसंलोनगात्रचरणे कर्णैर्व्यक्तिमुपागते ।।  २०९.२१ ॥"
  },
  {
    "text": "स्नात्वा सरसि पद्माढ्ये नागस्तु मदनप्रियः।\nसम्भावयति तन्वङ्गीमृणालकबलैः प्रियाम् ।।  २०९.२२ ॥"
  },
  {
    "text": "कान्त प्रोथसमुत्थानैः कान्तमार्गानुगामिनी।\nकरोति कवलं मस्तैर्वराही पोतकानुगा ।।  २०९.२३ ॥"
  },
  {
    "text": "दृढाङ्गसन्धिर्महिषः कर्दमाक्ततनुर्वने।\nअनुव्रजति धावन्तीं प्रियबद्धचतुष्करः ।।  २०९.२४ ॥"
  },
  {
    "text": "पश्य चार्वङ्गि! सारङ्गं त्वं कटाक्षविभावनैः।\nसभार्यं मां हि पश्यन्तं कौतूहल समन्वितम् ।।  २०९.२५ ॥"
  },
  {
    "text": "पश्य पश्चिमपादेन रोही कण्डूयते मुखम्।\nस्नेहार्द्रभावात्कर्षन्ती भर्त्तारं श्रृङ्गकोटिना ।।  २०९.२६ ॥"
  },
  {
    "text": "द्रागिमाञ्चमरीं पश्य सितबालामगच्छतीम्।\nअन्वास्ते चमरः कामी माञ्च पश्यति गर्वितः ।।  २०९.२७ ॥"
  },
  {
    "text": "आतपे गवयं पश्य प्रकृष्टं भार्यया सह।\nरोमन्थनं प्रकुर्वाणं काकङ्ककुदि वारयन् ।।  २०९.२८ ॥"
  },
  {
    "text": "पश्येमं भार्यया सार्द्धं न्यस्ताग्र चरणद्वयम्।\nविपुले बदरीस्कन्धे बदराशनकाम्यया ।।  २०९.२९ ॥"
  },
  {
    "text": "हंसं सभार्यं सरसि विचरन्तं सुनिर्मलम्।\nसुमुक्तस्येन्दुबिम्बस्य पश्य वै श्रियमुद्वहन् ।।  २०९.३० ॥"
  },
  {
    "text": "सभार्यश्चक्रवाकोऽयं कमलाकरमध्यगः।\nकरोति पद्मिनीं कान्तां सुपष्पामिव सुन्दरी ।।  २०९.३१ ॥"
  },
  {
    "text": "मया फलोच्चयः सुभ्रु! त्वया पुष्पोच्चयः कृतः।\nइन्धनं न कृतं सुभ्रु! तत्करिष्यामि सांप्रतम् ।।  २०९.३२ ॥"
  },
  {
    "text": "त्वमस्य सरसस्तीरे द्रुमच्छायां समाश्रिता।\nक्षणमात्रं प्रतीक्षस्व विश्रमस्व च भामिनि ।।  २०९.३३ ॥"
  },
  {
    "text": "सावित्र्युवाच।\nएवमेतत्करिष्यामि मम दृष्टिपथस्त्वया।\nदूरं कान्त!न कर्तव्यो बिभेमि गहने वने ।।  २०९.३४ ॥"
  },
  {
    "text": "मत्स्य उवाच।\nततः स काष्ठानि चकार तस्मिन्वने तदा राजसुता समक्षम्।\nतस्या ह्यदूरे सरसस्तदानीं मेने च सा तं मृतमेव राजन् ।।  २०९.३४ ॥"
  }
]
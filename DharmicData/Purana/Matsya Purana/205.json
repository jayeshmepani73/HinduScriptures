[
  {
    "text": "धेनुदानविधिवर्णनम्।\nमनुरुवाच।\nप्रसूयमाना दातव्या धेनुर्ब्राह्मणपुङ्गवे।\nविधिना केन धर्मज्ञ! दानं दद्याच्च किं फलम् ।।  २०५.१ ।।"
  },
  {
    "text": "मत्स्य उवाच।\nस्वर्णश्रृङ्गी रौप्यखुरां मुक्तालाड्गूलभूषिताम्।\nकांस्योपदोहनां राजन् सवत्सां द्विजपुङ्गवे ।।  २०५.२ ।।"
  },
  {
    "text": "प्रसूयमानां गां दत्वा महत्पुण्यफलं लभेत्।\nयावद् वत्सो योनिगतो यावद् गर्भं न मुञ्चति ।।  २०५.३ ।।"
  },
  {
    "text": "तावद्वै पृथिवी ज्ञेया सशैलवनकानना।\nप्रसूयमानां यो दद्याद्धेनुं द्रविणसंयुताम् ।।  २०५.४ ।।"
  },
  {
    "text": "ससमुद्रगुहा तेन सशैलवनकानना।\nचतुरन्ता भवेद्दत्ता पृथिवी नात्र संशयः ।।  २०५.५ ।।"
  },
  {
    "text": "यावन्ति धेनुरोमाणि वत्स्यस्य च नराधिप।\nतावत्सङ्ख्यं युगगणं देवलोके महीयते ।।  २०५.६ ।।"
  },
  {
    "text": "पितॄन् पितामहांश्चैव तथैव प्रपितामहान्।\nउद्धरिष्यत्यसंदेहान्नरकाद् भूरिदक्षिणः ।।  २०५.७ ।।"
  },
  {
    "text": "घृतक्षीरवहाः कुल्या दधिपायसकर्दमाः।\nयत्र तत्र गतिस्तस्य द्रुमाश्चेप्सितकामदाः ।\nगोलकः सुलभस्तस्य ब्रह्मलोकश्च पार्थिव ।।  २०५.८ ।।"
  },
  {
    "text": "स्त्रियश्च तं चन्द्रसमानवक्त्राः प्रतप्तजाम्बूनदतुल्यरूपाः।\nमहानितम्बास्तनुवृत्तमध्या भजन्त्यजस्रं नलिनाभनेत्राः ।।  २०५.८ ।।"
  }
]
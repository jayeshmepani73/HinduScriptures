[
  {
    "text": "ययाति चरित्रम्।"
  },
  {
    "text": "शौनक उवाच।\nश्रुत्वा कुमारञ्जातं सा देवयानी शुचिस्मिता।\nचिन्तायाविष्टदुःखार्ता शर्मिष्ठां प्रत्यभाषत।। ३२.१।।"
  },
  {
    "text": "ततोऽभिगम्य शर्मिष्ठां देवयान्ब्रवीदिदम्।\nकिमर्थं वृजिनं सुभ्रु! कृतन्ते कामलुब्धया।। ३२.२ ।।"
  },
  {
    "text": "शर्मिष्ठोवाच।\nऋषिरभ्यागतः कश्चिद्धर्मात्मा वेदपारगः।\nसमया तु वरः कामं याचितो धर्म्मसंहतम्।। ३२.३ ।।"
  },
  {
    "text": "नाहमन्यायतः काममाचरामि शुचिस्मिते।\nतस्माद्रृषेर्ममापत्यमिति सत्यं ब्रवीमि ते।। ३२.४ ।।"
  },
  {
    "text": "देवयान्युवाच।\nयद्येतदेवं शर्मिष्ठे न मन्युर्विद्यते मम।\nअपत्यं यदि ते लब्धं ज्येष्ठा च्छ्रेष्ठाच्च वै द्विजात्।। ३२.५ ।।"
  },
  {
    "text": "शोभनं भीरु! सत्यं चेत्‌ कथं स ज्ञायते द्विजः।\nगोत्रनामाभिजनंतः श्रोतुमिच्छामि तं द्विजम्।। ३२.६ ।।"
  },
  {
    "text": "शर्मिष्ठोवाच।\nओजसा तेजसा चैव दीप्यमानं रविं यथा।\nतं द्रृष्ट्वा मम संप्रष्टु शक्तिर्नासीच्छुचिस्मृते।। ३२.७ ।।"
  },
  {
    "text": "शौनक उवाच।\nअन्योन्यमेवमुक्त्वा च संप्रहस्य च ते मिथः।\nजगाम भार्गवी वेश्म तथ्यमित्यभिजानती।। ३२.८ ।।"
  },
  {
    "text": "ययातिर्देवयान्यासु पुत्रावजनयन् नृपः।\nयदुञ्च तुर्वसुञ्चैव शक्रविष्णू इवापरौ।। ३२.९ ।।"
  },
  {
    "text": "तस्मादेव तु राजर्षेः शर्मिष्ठावार्षपर्वणी।\nद्रुह्यां चानुञ्च पूरुञ्च त्रीन् कुमारानजीजनत्।। ३२.१० ।।"
  },
  {
    "text": "ततः काले च कस्मिंश्चित् देवयानी शुचिस्मिता।\nययाति सहिता राजन्! जगाम हरितं वनम्।। ३२.११ ।।"
  },
  {
    "text": "ददर्श च तदा तत्र कुमारान्देवरूपिणः।\nक्रीडमानान् सुविश्रब्धान् विस्मिता चेदमब्रवीत्।। ३२.१२ ।।"
  },
  {
    "text": "कस्यैते दारका राजन्! देवपुत्रोपमाः शुभाः।\nवर्चसा रूपतश्चैव द्रृश्यन्ते सद्रृशास्तव।। ३२.१३ ।।"
  },
  {
    "text": "एवं पृष्ट्वा तु राजानं कुमारान् पर्यपृच्छत।\nकिं नामधेय गोत्रे वः पुत्रका ब्राह्मणः पिता।। ३२.१४ ।।"
  },
  {
    "text": "बिब्रूत मे यथातथ्यं श्रोतुकामास्म्यतो ह्यहम्।\nते दर्शयन् प्रदेशिन्या तमेव नृपसत्तमम्।। ३२.१५ ।।"
  },
  {
    "text": "शर्मिष्ठां मातरञ्चैव तस्या ऊचुः कुमारकाः।\nइत्युक्ताः सहितास्तेन राजानमुपचक्रमु।। ३२.१६ ।।"
  },
  {
    "text": "नाभ्यनन्दत तान्‌ राजा देवयान्यास्तदान्तिके।\nरुदन्तस्तेऽथ शर्मिष्ठामभ्ययुर्वालकास्तदा।। ३२.१७ ।।"
  },
  {
    "text": "द्रृष्ट्वा तेषान्तु बालानां प्रणयं पार्थिवं प्रति।\nबुध्वा च तत्वतो देवी शर्मिष्ठामिदमब्रवीत्।। ३२.१८ ।।"
  },
  {
    "text": "मदधीना सती कस्मादकार्षी र्विप्रियं मम।\nतमेवासुरधर्मत्वमास्थिता न बिभेषि किम्।। ३२.१९ ।।"
  },
  {
    "text": "शर्मिष्ठोवाच।\nयदुक्तमृषिरित्येव तत् सत्यञ्चारुहासिनि!।\nन्यायतो धर्मतश्चैव चरन्ती न बिभेमि ते।। ३२.२० ।।"
  },
  {
    "text": "यदा त्वया वृता राजो वृत एव तदा मया।\nसखिभर्ता हि धर्मेण भर्ता भवति शोभने!।। ३२.२१ ।।"
  },
  {
    "text": "पूज्यासि मम मान्या च श्रेष्ठा ज्येष्ठा च ब्राह्मणी।\nत्वत्तो हि मे पूज्यतरो राजर्षिः किन्न वेत्सि तत्। ३२.२२ ।।"
  },
  {
    "text": "शौनक उवाच।\nश्रुत्वा तस्या स्ततो वाक्यं देवयान्यब्रवीदिदम्।\nराजन्नाद्येह वत्स्यामि विप्रियं मे त्वया कृतम्।। ३२.२३ ।।"
  },
  {
    "text": "सहसोत्पतितां श्यामां द्रृष्ट्वा तां साश्रुलोचनाम्।\nतूर्णां सकाशं काव्यस्य प्रस्थितां व्यथितस्तदा।। ३२.२४ ।।"
  },
  {
    "text": "अनुवव्राज सम्भ्रान्तः पृष्ठतः सान्त्वयन् नृपः।\nन्यवर्तत न सा चैव क्रोधसंरक्तलोचना।। ३२.२५ ।।"
  },
  {
    "text": "अपि ब्रुवन्ती किञ्चिच्च राजानं साश्रुलोचना।\nअचिरादेव संप्राप्तः काव्यस्योशनशोऽन्तिकम्।। ३२.२६ ।।"
  },
  {
    "text": "सातु द्रृष्ट्वैव पितरमभिवाद्याग्रतः स्थिता।\nअनन्तरं ययातिस्तु पूजयामास भार्गवम्।। ३२.२७ ।।"
  },
  {
    "text": "देवयान्युवाच।\nअधर्मेण जितोधर्मः प्रवृत्तमधरोत्तरम्।\nशर्मिष्ठा याति वृत्तास्ति दुहिता वृषपर्वणः।। ३२.२८ ।।"
  },
  {
    "text": "त्रयोऽस्याञ्जनिताः पुत्रा राज्ञानेन ययातिना।\nदुर्भगाया मम द्वौ तु पुत्रौ तात!ब्रवीमि ते।। ३२.२९ ।।"
  },
  {
    "text": "धर्मज्ञ इति विख्यात एष राजा भृगूद्वह!।\nअतिक्रान्तश्च मर्यादां काव्यैतत्कथयामि ते।। ३२.३० ।।"
  },
  {
    "text": "शुक्र उवाच।\nधर्मज्ञस्त्वं महाराज! योऽधर्ममकृथाः प्रियम्।\nतस्माज्जरात्वामचिराद् दूषयिष्यति दुर्जया।। ३२.३१ ।।"
  },
  {
    "text": "ययातिरुवाच।\nऋतुं यो याच्यमानाया न ददाति पुमान्‌ वृतः\nभ्रूणहेत्युच्यते ब्रह्मन्!स चेह ब्रह्मवादिभिः।। ३२.३२ ।।"
  },
  {
    "text": "ऋतुकामां स्त्रियं यस्तु गम्यां रहसि याचितः।\nनयाति योहि धर्मेण ब्रह्महेत्युच्यते बुधैः।। ३२.३३ ।।"
  },
  {
    "text": "इत्येतानि समीक्ष्याहं कारणानि भृगूद्वह!\nअधर्म्मभयसंविग्नः शर्मिष्ठामुपजग्मिवान्।। ३२.३४ ।।"
  },
  {
    "text": "शुक्र उवाच।\nन त्वहं प्रत्यवेक्ष्यस्ते मदधीनोऽसि पार्थिव!।\nमिथ्याचरणधर्मेषु चौर्यं भवति नाहुष।। ३२.३५ ।।"
  },
  {
    "text": "शौनक उवाच।\nक्रोधेनोशनसा शप्तो ययाति नाहुषस्तथा।\nपूर्वं वयः परित्यज्य जरां सद्योन्वपद्यत।। ३२.३६ ।।"
  },
  {
    "text": "ययारिरुवाच।\nअतृप्तो यौवनस्याहं देवयान्यां भृगूद्वह!।\nप्रसादं कुरु मे ब्रह्मन्! जरेयं माविशेत माम्।। ३२.३७ ।।"
  },
  {
    "text": "शुक्र उवाच।\nनाहं मृषा वदाम्येतज्जरां प्राप्तोऽसि भूमिप!\nजरान्त्वेतां त्वमन्यस्मिन्‌ संक्रमाय यदीच्छसि।। ३२.३८ ।।"
  },
  {
    "text": "ययातिरुवाच।\nराज्यभाक् स भवेद् ब्रह्मन्! पुण्यभाक् कीर्तिभाक् तथा।\nयो दद्यान्‌ मे वयः शुक्र तद् भवाननुमन्यताम्।। ३२.३९ ।।"
  },
  {
    "text": "शुक्र उवाच।\nसंक्रामयिष्यसि जरां यथेष्टं नहुषात्मजः।\nमामनुध्याय तत्वेन न च पापमवाप्स्यसि ।। ३२.४० ।।"
  },
  {
    "text": "वयो दास्यति ते पुत्रो यः सराजाभिविष्यति।\nआयुष्मान् कीर्तिमांश्चैव बह्वपत्यस्तथैव च।। ३२.४१ ।।"
  }
]
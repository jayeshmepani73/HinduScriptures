[
  {
    "text": "नर्मदामाहात्म्ये नानाविधतीर्थमाहात्म्यवर्णनम्।"
  },
  {
    "text": "मार्कण्डेय उवाच।\nततस्त्वनरकं गच्छेत् स्नानं तत्र समाचरेत्।\nस्नातमात्रो नरस्तत्र नरकञ्च न पश्यति।। १९३.१"
  },
  {
    "text": "तस्य तीर्थस्य माहात्म्यं श्रृणु त्वं पाण्डुनन्दन!।\nतस्मिंस्तीर्थे तु राजेन्द्र! यस्यास्थीनि विनिक्षिपेत् ।। १९३.२"
  },
  {
    "text": "विलयं यान्ति सर्वाणि रूपवान् जायते नरः।\nगोतीर्थन्तु ततो गत्वा सर्वपापात् प्रमुच्यते ।। १९३.३"
  },
  {
    "text": "ततो गच्छेत्तु राजेन्द्र कपिलातीर्थमुत्तमम्।\nतत्र गत्वा नरो राजन्! गोसहस्रफलं लभेत् ।। १९३.४"
  },
  {
    "text": "ज्यैष्ठमासे तु संप्राप्ते चतुर्दश्यां विशेषतः।\nतत्रोपोष्य नरो भक्त्या कपिलां यः प्रयच्छति ।। १९३.५"
  },
  {
    "text": "घृतेन दीपं प्रज्वाल्य घृतेन स्नापयेच्छिवम्।\nसघृतं श्रीफलं जग्ध्वा दत्त्वा चान्ते प्रदक्षिणम् ।। १९३.६"
  },
  {
    "text": "घण्टाभरणसंयुक्तां कपिलां यः प्रयच्छति।\nशिवतुल्यबलो भूत्वा नैवासौ जायते पुनः ।। १९३.७"
  },
  {
    "text": "अङ्गारकदिने प्राप्ते चतुर्थ्यां तु विशेषतः।\nपूजयेत्तु शिवं भक्त्या ब्राह्मणेभ्यश्च भोजनम् ।। १९३.८"
  },
  {
    "text": "अङ्गारकनवम्यां तु अमायाञ्च विशेषतः।\nस्नापयेत्तत्र यत्नेन रूपवान् सुभगो भवेत् ।। १३३.९"
  },
  {
    "text": "घृतेन स्नापयेल्लिङ्गं पूजयेद् भक्तितो द्विजान्।\nपुष्पकेण विमानेन सहस्रैः परिवारितः ।। १९३.१०"
  },
  {
    "text": "शैवं पदमवाप्नोति यत्र चाभिमतं भवेत्।\nअक्षयं मोदते कालं यथा रुद्रस्तथैव सः ।। १९३.११"
  },
  {
    "text": "यदा तु कर्मसंयोगान्मर्त्यलोकमुपागतः।\nराजा भवति धर्मिष्ठो रूपवान् जायते कुले ।। १९३.१२"
  },
  {
    "text": "ततो गच्छेच्च राजेन्द्र! ऋषितीर्थमनुत्तमम्।\nतृणबिन्दुर्नाम ऋषिः पापदग्धो व्यवस्थितः ।। १९३.१३"
  },
  {
    "text": "तत्तीर्थस्य प्रभावेण शापमुक्तोऽभवद्द्विजः।\nतथा गच्छेत्तु राजेन्द्र! गङ्गेश्वरमनुत्तमम् ।। १९३.१४"
  },
  {
    "text": "श्रावणे तर्पणं कृत्वा मुच्यते च ऋणत्रयात्।\nगङ्गेश्वरसमीपे तु गङ्गावदनमुत्तमम् ।। १९३.१५"
  },
  {
    "text": "पितॄणां तर्पणं कृत्वा मुच्यते च ऋणत्रयात्।\nगङ्गेश्वरसमीपे तु गङ्गावदनमुत्तमम् ।। १९३.१६"
  },
  {
    "text": "अकामो वा सकामो वा तत्र स्नात्वा तु मानवः।\nआजन्मजनितैः पापैर्मुच्यते नात्र संशयः ।। १९३.१७"
  },
  {
    "text": "तत्र तीर्थे नरः स्नात्वा व्रजेद्वै यत्र शङ्करः।\nसर्वदा पर्वदिवसे स्नानं तत्र समाचरेत् ।। १९८.१८"
  },
  {
    "text": "पितॄणां तर्पणं कृत्वा ह्यश्वमेधफलं लभेत्।\nप्रयागे यत् फलं दृष्टं शङ्करेण महात्मना ।। १९३.१९"
  },
  {
    "text": "तदेव निखिलं दृष्टं गङ्गावदनसङ्गमे।\nतस्यैव पश्चिमे स्थाने समीपे नातिदूरतः ।। १९३.२०"
  },
  {
    "text": "दशाश्वमेधजननं त्रिषु लोकेषु विश्रुतम्।\nउपोष्य रजनीमेकां मासि भाद्रपदे तथा ।। १९३.२१"
  },
  {
    "text": "अमायाञ्च नरः स्नात्वा व्रजते यत्र शङ्करः।\nसर्वदा पर्वदिवसे स्नानं तत्र समाचरेत् ।। १९३.२२"
  },
  {
    "text": "पितॄणां तर्पणं कृत्वा चाश्वमेधफलं लभेत्।\nदशाश्वमेधात् पश्चिमतो भृगुर्ब्राह्मणसत्तमः ।। १९३.२३"
  },
  {
    "text": "दिव्यं वर्षसहस्रन्तु ईस्वरं पर्युपासत।\nवल्मीकवेष्टितश्चासौ पक्षिणाञ्च निकेतनः ।। १९३.२४"
  },
  {
    "text": "आश्चर्यं सुमहज्जातमुमायाः शङ्करस्य च।\nगौरी पप्रच्छ देवेशं कोऽयमेवन्तु संस्थिता(तः) ।। १९३.२५"
  },
  {
    "text": "देवो वा दानवो वाथ कथयस्व महेश्वर!।\nमहेश्वर उवाच।\nभृगुर्नाम द्विजश्रेष्ठ ऋषीणां प्रवरो मुनिः ।। १९३.२६"
  },
  {
    "text": "मान्ध्यायते समाधिस्थो वरं प्रार्थयते प्रिये!।\nततः प्रहसिता देवी ईश्वरं प्रत्यभाषत।। १९३.२७"
  },
  {
    "text": "धूमवत्तच्छिखाजाता ततोऽद्यापि न तुष्यसे।\nदुराराध्योऽसि तेन त्वं नात्र कार्या विचारणा ।। १९३.२८"
  },
  {
    "text": "महेश्वर उवाच।\nन जानासि महादेवि ह्ययं क्रोधेन वेष्टितः।\nदर्शयामि यथातथ्यं प्रत्ययं ते करोम्यहम् ।। १९३.२९"
  },
  {
    "text": "ततः स्मृतोऽथ देवेन धर्म्मरूपो वृषस्तदा।\nस्मरणात्तस्य देवस्य वृषः शीघ्रमुपस्थितः ।। १९३.३०"
  },
  {
    "text": "वदंस्तु मानुषीं वाचमादेशो दीयतां प्रभो!।\nवल्मीकं त्वं खनस्वैनं विप्रं भूमौ निपातय ।। १९३.३१"
  },
  {
    "text": "योगस्थस्तु ततो ध्यायन् भृगुस्तेन निपातितः।\nतत्क्षणात् क्रोधसन्तप्तो हस्तमुत्क्षिप्य सोऽशपत् ।। १९३.३२"
  },
  {
    "text": "एवं स भाषमाणस्तु कुत्र गच्छसि भो वृष!।\nअद्याहं संप्रकोपेन प्रलयं त्वान्नये वृष! ।। १९३.३३"
  },
  {
    "text": "धर्षितस्तु तदा विप्रश्चान्तरिक्षङ्गतो वृषम्।\nआकाशे प्रेक्षते विप्र एतदद्भुतमुत्तमम् ।। १९३.३४"
  },
  {
    "text": "तत्र प्रहसिते रुद्र ऋषिरग्रे व्यवस्थितः।\nतृतीयलोचनं दृष्ट्वा वैलक्ष्यात् पतितो भुवि ।। १९३.३५"
  },
  {
    "text": "प्रणम्य दण्डवद् भूमौ तुष्टाव परमेश्वरम्।\nप्रणिपत्य भूतनाथं भवोद्भवं त्वामहं दिव्यरूपम्\nभवातीतो भुवनपते प्रभो! तु विज्ञापये किञ्चित् ।। १९३.३६"
  },
  {
    "text": "त्वद्गुणनिकरान् वक्तुं कः शक्तो भवति मानुषो नाम।\nवासुकिरपि हि कदाचिद्वदनसहस्रं भवेद्यस्य ।। १९३.३७"
  },
  {
    "text": "भक्त्या तथापि शङ्कर भुवनपते! त्वत्सुतो मुखरः।\nवदतः क्षमस्व भगवन्! प्रसीद मे तव चरणपतितस्य ।। १९३.३८"
  },
  {
    "text": "सत्वं रजस्तमस्त्वं स्थित्युत्पत्योर्विनाशने देव!।\nत्वां मुक्त्वा भुवनपते! भुवनेश्वर नैव दैवतं किञ्चित् ।। १९३.३९"
  },
  {
    "text": "यमनियमयज्ञदानवेदाभ्यासाश्च धारणा योगः।\nत्वद्भक्तेः सर्वमिदं नार्हति हि कलासहस्रांशम् ।। १९३.४०"
  },
  {
    "text": "उच्छिष्टरसरसायनखड्गाजनपादुका विवरसिद्धिर्वा।\nचिह्नं भवव्रतानां दृश्यति चेह जन्मनि प्रकटम् ।। १९३.४१"
  },
  {
    "text": "शाठ्येन नमति यद्यपि ददासि त्वं भूतिमिच्छतो देव!।\nभक्तिर्भवभेदकरी मोक्षाय विनिर्मिता नाथ ।। १९३.४२"
  },
  {
    "text": "परदारपरस्वरतं परपरिभवदुःखशोकसन्तप्तम्।\nपरवदनवीक्षणपरं परमेश्वर!। मां परित्राहि ।। १९३.४३"
  },
  {
    "text": "मिथ्याभिमानदग्धं क्षणभङ्गुरविभवविलसन्तम्।\nक्रूरं कुपथ्याभिमुखं पतितं मां पाहि देवेश! ।। १९३.४४"
  },
  {
    "text": "दीने द्विजगणसार्थे बन्धुजनेनैव दूषिता ह्याशा।\nतृष्णा तथाऽपि शङ्कर! किं मूढ़ं मां विडम्बयति ।। १९३.४५"
  },
  {
    "text": "तृष्णा हरस्व शीघ्रं लक्ष्मीं प्रदस्व यावदासिनीं नित्यम्।\nछिन्धि मदमोहपाशानुत्तारय मां महादेव! ।। १९३.४६"
  },
  {
    "text": "करुणाभ्युदयं नाम स्तोत्रमिदं सर्वसिद्धिदं दिव्यम्।\nयः पठति भक्तियुक्तस्तस्य तुष्येत् भृगोर्यथा च शिवः ।। १९३.४७"
  },
  {
    "text": "ईश्वर उवाच।\nअहं तुष्टोऽस्मि ते वत्स! प्रार्थयस्वेप्सितं वरम्।\nउमया सहितो देवो वरं तस्य ह्यदापयत् ।। १९३.४८"
  },
  {
    "text": "भृगुरुवाच।\nयदि तुष्टोसि देवेश! यदि देयो वरो मम।\nरुद्रवेदी भवेदेवमेतत्सम्पादयस्व मे ।। १९३.४९"
  },
  {
    "text": "ईश्वर उवाच।\nएवं भवतु विप्रेन्द्र! क्रोधस्त्वा न भविष्यति।\nन पितापुत्रयोश्चैव त्वैकमत्यं भविष्यति ।। १९३.५०"
  },
  {
    "text": "तदा प्रभृति ब्रह्माद्या सर्वदेवाः सकिन्नराः।\nउपासन्ते भृगोस्तीर्थं तुष्टो यत्र महेश्वरः ।। १९३.५१"
  },
  {
    "text": "दर्शनात्तस्य तीर्थस्य सद्यः पापत् प्रमुच्यते।\nअवशाः स्ववशा वापि म्रियन्ते यत्र मानवाः ।। १९३.५२"
  },
  {
    "text": "गुह्यातिगुह्यासु गतिस्तेषां निःसंशयं भवेत्।\nएतत् क्षेत्रं सुविपुलं सर्वपापप्रणाशनम् ।। १९३.५३"
  },
  {
    "text": "तत्र स्नात्वा दिवं यान्ति ये मृतास्ते पुनर्भवाः।\nउपानहौच छत्रञ्च देवमन्नञ्च काञ्चनम् ।। १९३.५४"
  },
  {
    "text": "भोजनञ्च यथाशक्त्या ह्यक्षयञ्च तथा भवेत्।\nसूर्योपरागे यो दद्याद्दानं चैव यथेच्छया ।। १९३.५५"
  },
  {
    "text": "दीयमानस्तु तद्दानमक्षयं तस्य तद् भवेत्।\nचन्द्रसूर्योपरागेषु यत् फलं त्वमरकण्टके ।। १९३.५६"
  },
  {
    "text": "तदेव निखिलं पुण्यं भृगुतीर्थे न संश्यः।\nक्षरन्ति सर्वदानानि यज्ञदानतपः क्रियाः ।। १९३.५७"
  },
  {
    "text": "न क्षरेत्तु तपस्तप्तं भृगुतीर्थे युधिष्ठिरः।\nयस्य वै तपसोग्रेण तुष्टेनैव तु शम्भुना ।। १९३.५८\nसान्निध्यं तत्र कथितं भृगुतीर्थे नराधिप!।\nप्रख्यातं त्रिषु लोकेषु यत्र तुष्टो महेश्वरः ।। १९३.५९"
  },
  {
    "text": "एवं तु वदतो देवीं भृगुतीर्थमनुत्तमम्।\nन जानन्ति नरा मूढा विष्णुमाया विमोहिताः ।। १९३.६०"
  },
  {
    "text": "नर्म्मदायां स्थितं दिव्यं भृगुतीर्थं नराधिप!।\nभृगुतीर्थस्य माहात्म्यं यः श्रृणोति नरः क्वचित् ।। १९३.६१"
  },
  {
    "text": "विमुक्तः सर्वपापेभ्यो रुद्रलोकं स गच्छति।\nततो गच्छेत्तु राजेन्द्र! गौतमेश्वरमुत्तमम् ।। १९३.६२"
  },
  {
    "text": "तत्र स्नात्वा नरो राजन्नुपवासपरायणः।\nकाञ्चनेन विमानेन ब्रह्मलोके महीयते ।। १९३.६३"
  },
  {
    "text": "धौतपापं ततो गच्छेत् क्षेत्रं यत्र वृषेण तु।\nनर्म्मदायां कृतं राजन्! सर्वपातकनाशनम् ।। १९३.६४"
  },
  {
    "text": "तत्र तीर्थे नरः स्नात्वा ब्रह्महत्यां विमुञ्चति।\nतस्मिंस्तीर्थे तु राजेन्द्र! प्राणत्यागं करोति यः ।। १९३.६५"
  },
  {
    "text": "चतुर्भुजस्त्रिनेत्रश्च शिवतुल्यबलो भवेत्।\nवसेत् कल्पायुतं साग्रं शिवतुल्यपराक्रमः ।। १९३.६६"
  },
  {
    "text": "कालेनमहता प्राप्तः पृथिव्यामेकराट् भवेत्।\nततो गच्छेच्च राजेन्द्र! ऐरण्डी तीर्थमुत्तमम् ।। १९३.६७\nप्रयागे यत् फलं दृष्टं मार्कण्डेयेन भाषितम्।\nतत् फलं लभते राजन्! स्नातमात्रो हि मानवः ।। १९३.६८"
  },
  {
    "text": "मासि भाद्रपदे चैव शुक्लपक्षे चतुर्दशी।\nउपोष्य रजनीमेकां तस्मिन् स्नानं समाचरेत् ।। १९३.६९"
  },
  {
    "text": "यमदूतैर्न बाध्येत रुद्रलोकं स गच्छति।\nततो गच्छेत्तु राजेन्द्र! सिद्धो यत्र जनार्दनः ।। १९३.७०"
  },
  {
    "text": "हिरण्यदीपेति विख्यातं सर्वपापप्रणाशनम्।\nतत्र स्नात्वा नरो राजन्! धनवान् रूपवान् भवेत् ।। १९३.७१"
  },
  {
    "text": "ततो गच्छेत्तु राजेन्द्र! तीर्थङ्कनखलं महत्।\nगरुडेन तपस्तप्तं तस्मिंस्तीर्थे नराधिप ।। १९३.७२"
  },
  {
    "text": "प्रख्यातं त्रिषु लोकेषु योगिनी तत्र तिष्ठति।\nक्रीडते योगिभिः सार्द्धं शिवेन सह नृत्यति ।। १९३.७३"
  },
  {
    "text": "तत्र स्नात्वा नरो राजन्! रुद्रलोके महीयते।\nततो गच्छेत्तु राजेन्द्र! हंसतीर्थमनुत्तमम् ।। १९३.७४"
  },
  {
    "text": "हंसास्तत्र विनिर्मुक्ता गता ऊद्‌र्ध्वं न संशयः।\nततो गच्छेत्तु राजेन्द्र! सिद्धो यत्र जनार्दनः ।। १९३.७५"
  },
  {
    "text": "वाराहं रुपमास्थाय अर्चितः परमेश्वरः।\nवराहतीर्थे नरः स्नात्वा द्वादश्यान्तु विशेषतः ।। १९३.७६"
  },
  {
    "text": "विष्णुलोकमवाप्नोति नरकं न च पश्यति।\nततो गच्छेत्तु राजेन्द्र! चन्द्रदीर्थमनुत्तमम् ।। १९३.७७"
  },
  {
    "text": "पौर्णमास्यां विशेषेण स्नानं तत्र समाचरेत्।\nस्नातमात्रो नरस्तत्र चन्द्रलोके महीयते ।। १९३.७८"
  },
  {
    "text": "दक्षिणेन तु तीरेण कन्यातीर्थन्तु विश्रुतम्।\nशुक्लपक्षे तृतीयायां स्नानं तत्र समारेत् ।। १९३.७९"
  },
  {
    "text": "प्रणिपत्य तु चेशानं बलिस्तेन प्रसीदति।\nहरिश्चन्द्रपुरं दिव्यमन्तरिक्षे च दृश्यते ।। १९३.८०"
  },
  {
    "text": "शक्रध्वजे समावृत्ते सुप्ते नागरिके जने।\nनर्मदा सलिलौघेन तरून् संप्लावयिष्यति ।। १९३.८१"
  },
  {
    "text": "अस्मिन् स्थाने निवासः स्यात् विष्णुः शङ्करमब्रबीत्।\nदीपेश्वरे नरः स्नात्वा लभेद् बहु सुवर्णकम् ।। १९३.८२"
  },
  {
    "text": "ततो गच्छेत्तु राजेन्द्र! कन्यातीर्थे सुसङ्गमे।\nस्नातमात्रो नरस्तत्र देव्याः स्थानमवाप्नुयात् ।। १९३.८३"
  },
  {
    "text": "देवतीर्थं ततो गच्छेत् सर्वतीर्थमनुत्तमम्।\nतत्र स्नात्वा तु राजेन्द्र! दैवतैः सह मोदते ।। १९३.८४"
  },
  {
    "text": "ततो गच्छेच्च राजेन्द्र! शिखि तीर्थमनुत्तमम्‍।\nयत्तत्र दीयते दानं सर्वं कोटिगुणं भवेत् ।। १९३.८५"
  },
  {
    "text": "अपरपक्षे त्वमायान्तु स्नानं तत्र समाचरेत्।\nब्राह्मणं भोजयेदेकं कोटिर्भवति भोजिता ।। १९३.८६"
  },
  {
    "text": "भृगुतीर्थन्तु राजेन्द्र! तीर्थकोटिर्व्यवस्थिता।\nआकामो व सकामो वा तत्र स्नानं समाचरेत् ।। १९३.८७"
  },
  {
    "text": "अश्वमेधमवाप्नोति दैवतैः सह मोदते।\nतत्र सिद्धिं परां प्राप्तो भृगुस्तु मुनिपुङ्गवः।\nअवतारः कृतस्तत्र शङ्करेण महात्मना ।। १९३.८८"
  }
]
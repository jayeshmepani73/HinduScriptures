[
  {
    "text": "यात्राकालविधानवर्णनम्।"
  },
  {
    "text": "मनुरुवाच।\nइदानीं सर्वधर्मज्ञ! सर्वशास्त्रविशारद!।\nयात्राकालविधानं मे कथयस्व महीक्षिताम् ।। २४०.१ ।।"
  },
  {
    "text": "मत्स्य उवाच।\nयदा मन्येत नृपतिराक्रन्देन बलीयसा।\nपार्ष्णिग्राहाभिभूतोऽयं तदा यात्रां प्रयोजयेत् ।। २४०.२ ।।"
  },
  {
    "text": "दुष्टा योधा भृता भृत्याः साम्प्रतञ्च बलं मम।\nमूलरक्षासमर्थोऽस्मि तदा यात्रां प्रयोजयेत् ।। २४०.३ ।।"
  },
  {
    "text": "अशुद्धपार्ष्णिनृपतिर्न तु यात्रां प्रयोजयेत्।\nपार्ष्णिग्राहाधिकं सैन्यं मूले निक्षिप्य च व्रजेत् ।। २४०.४ ।।"
  },
  {
    "text": "चैत्र्यां वा मार्गशीर्ष्यां वा यात्रां यायान्नराधिपः।\nचैत्र्यां पश्येच्च नैदाघं हन्ति पुष्टिञ्च शारदीम् ।। २४०.५ ।।"
  },
  {
    "text": "एतदेव विपर्यस्तं मार्गशीर्ष्यां नराधिपः।\nशत्रोर्वा व्यसने यायात् काल एव सुदुर्लभः ।। २४०.६ ।।"
  },
  {
    "text": "दिव्यान्तरिक्षक्षितिजैरुत्पातैः पीडितं परम्।\nषडक्ष पीड़ा सन्तप्तं पीड़ितञ्च तथा ग्रहैः ।। २४०.७ ।।"
  },
  {
    "text": "ज्वलन्ती च तथैवोल्का दिशं याञ्च प्रपद्यते।\nभूकम्पोल्का दिशं याति याञ्चकेतुः प्रसूयते ।। २४०.८ ।।"
  },
  {
    "text": "निर्घातश्च पतेद्यत्र तां यायाद्वसुधाधिपः।\nस बलव्यसनोपेतं तथा दुर्भिक्षपीड़ितम् ।। २४०.९ ।।"
  },
  {
    "text": "सम्भूतान्तरकोपञ्च क्षिप्रं प्रायादरिं नृपः।\nयूकामाक्षीकबहुलं बहुपङ्कन्तथा बिलम् ।। २४०.१० ।।"
  },
  {
    "text": "नास्तिकं भिन्नमर्यादं तथा मङ्गलवादिनम्।\nअपेतप्रकृतिञ्चैव निःसारञ्च तथा जयेत् ।। २४०.११ ।।"
  },
  {
    "text": "विद्विष्टनायकं सैन्यं तथा भिन्नं परस्परम्।\nव्यसनाशक्तनृपतिं बलं राजाभियोजयेत् ।। २४०.१२ ।।"
  },
  {
    "text": "सैनिकानां न शास्त्राणि स्फुरन्त्यङ्गानि यत्र च।\nदुःस्वप्नानि च पश्यन्ति बलन्तदभियोजयेत् ।। २४०.१३ ।।"
  },
  {
    "text": "उत्साहबलसम्पन्नः स्वानुरक्त बलस्तथा।\nतुष्टपुष्टबलो राजा परानभिमुखो व्रजेत् ।। २४०.१४ ।।"
  },
  {
    "text": "शरीरस्फुरणे धन्ये तथा दुःस्वप्न नाशने।\nनिमित्ते शकुने धन्ये जाते शत्रुपुरं व्रजेत् ।। २४०.१५ ।।"
  },
  {
    "text": "ऋक्षेषु षट्सु शुद्धेषु ग्रहेष्वनुगुणेषु च।\nप्रश्नकाले शुभे जाते परान् यायान्नराधिपः ।। २४०.१६ ।।"
  },
  {
    "text": "एवन्तु दैवसम्पन्नस्तथा पौरुषसंयुतः।\nदेशकालोपपन्नान्तु यात्रां कुर्यान्नराधिपः ।। २४०.१७ ।।"
  },
  {
    "text": "स्थले नक्रस्तु नागस्य तस्यापि सजले वशे।\nउलूकस्य निशि ध्वाङ्क्षः स च तस्य दिवा वशे ।। ४०.१८ ।।"
  },
  {
    "text": "एवं देशञ्च कालञ्च ज्ञात्वा यात्रां प्रयोजयेत् ।। २४०.१९ ।।"
  },
  {
    "text": "पदाति साग बहुलां सेनां प्रावृषि योजयेत्।\nहेमन्ते शिशिरे चैव रथवाजिसमाकुलाम्\nखरोष्ट्रबहुलां सेनां तथा ग्रीष्मे नराधिपः ।। २४०.२० ।।"
  },
  {
    "text": "चतुरङ्गबलोपेतां वसन्ते वा शरद्यथ।\nसेना पदातिबहुला यस्य स्यात्पृथिवीपतेः ।। २४०.२१ ।।"
  },
  {
    "text": "अभियोज्यो भवेत्तेन शत्रुर्विषममाश्रितः।\nगम्ये वृक्षावृते देशे स्थितं शत्रुन्तथैव च ।। २४०.२२ ।।"
  },
  {
    "text": "किञ्चित् पङ्के तथा यायाद् बहुनागो नराधिपः।\nतथाश्वबहुलो यायाच्छत्रुं समं पथिस्थितम् ।। २४०.२३ ।।"
  },
  {
    "text": "तमाश्रयन्तो बहुलास्तांस्तु राजा प्रपूजयेत्।\nखरोष्ट्रबहुलो राजा शत्रूर्बन्धेन संस्थितः ।। २४०.२४ ।।"
  },
  {
    "text": "बन्धनस्थोऽभियोज्योऽरिस्तथा प्रावृषिभूभृजा।\nहिमपातयुते देशे स्थितं ग्रीष्मेऽभियोजयेत् ।। २४०.२५ ।।"
  },
  {
    "text": "यवसेन्धनसंयुक्त कालः पार्थिव! हैमनः।\nशरद्वसन्तौ धर्मज्ञ! कालौ साधारणौ स्मृतौ ।। २४०.२६ ।।"
  },
  {
    "text": "विज्ञाय राजा हितदेशकालौ दैवं त्रिकालञ्च तथैव बुद्ध्वा।\nयायात् परं कालविदां मतेन सञ्चिन्त्य सार्द्धं द्विजमन्त्रविद्भिः ।। २४०.२७ ।।"
  }
]
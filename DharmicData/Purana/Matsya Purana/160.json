[
  {
    "text": "तारकोपाख्यानम्।"
  },
  {
    "text": "सूत उवाच।\nश्रुत्वैतत्तारकः सर्वमुद्घुष्टं देववन्दिभिः।\nसस्मार ब्रह्मणो वाक्यं वधं बालादुपस्थितम्।। १६०.१"
  },
  {
    "text": "स्मृत्वा धर्मं ह्यवर्माङ्गः पदातिरपदानुगः।\nमन्दिरान्निर्जगामाशु शोकग्रस्तेन चेतसा ।। १६०.२"
  },
  {
    "text": "कालनेमिमुखा दैत्याः संरम्भाद् भ्रान्तचेतसः।\nयोधा! धावतगृह्णीत योजयध्वं वरूथिनीम् ।। १६०.३"
  },
  {
    "text": "कुमारं तारको दृष्ट्वा बभाषे भीषणाकृतिः।\nकिं बाल! योद्धुकामोऽसि क्रीड कन्दुकलीलया ।। १६०.४"
  },
  {
    "text": "त्वया न दानवा दृष्टा यत् सङ्गर विभीषकाः।\nबालत्वादथ ते बुद्धिरेवं स्वल्पार्थदर्शिनी ।। १६०.५"
  },
  {
    "text": "कुमारोऽपि तमग्रस्थं बभाषे हर्षयन् सुरान्।\nश्रृणु तारक! शास्त्रार्थस्तव चैव निरूप्यते ।। १६०.६"
  },
  {
    "text": "शास्त्रैरर्था न दृश्यन्ते समये निर्भये भटैः।\nशिशुत्वं मावमंस्था मे शिशुः कालभुजङ्गमः ।। १६०.७"
  },
  {
    "text": "दुष्प्रेक्ष्यो भास्करो बालस्तथाहं दुर्जयः शिशुः।\nअल्पाक्षरो न मन्त्रः किं सुस्फुरो दैत्य! दृश्यते ।। १६०.८"
  },
  {
    "text": "कुमारे प्रोक्तवत्येवं दैत्यश्चिक्षेप मुद्गरम्।\nकुमारस्तं निरस्याथ वज्रेणामोघवर्चसा ।। १६०.९"
  },
  {
    "text": "ततश्चिक्षेप दैत्येन्द्रो भिन्दि पालमयोमयम्।\nकरेण तच्च जग्राह कार्तिकेयोऽमरारिहा ।। १६०.१०"
  },
  {
    "text": "गदां मुमोच दैत्याय षण्मुखोऽपि खरस्वनाम्।\nतया हतस्ततो देत्यश्चकम्पेऽचलराडिव ।। १६०.११"
  },
  {
    "text": "मेने च दुर्जयं दैत्यस्तदा षड्वदनं रणे।\nचिन्तयामास बुद्ध्या वै प्राप्तः कालो न संशयः ।। १६०.१२"
  },
  {
    "text": "कुपितन्तु तमालोक्य कालनेमि पुरोगमाः।\nसर्वे दैत्येश्वरा जघ्नुः कुमारं रणदारुणम् ।। १६०.१३"
  },
  {
    "text": "स तैः प्रहारैरस्स्पृष्टो वृथा क्लेशो महाद्युतिः।\nरणशौण्डास्तु दैत्येन्द्राः पुनः प्रासैः शिलीमुखैः ।। १६०.१४"
  },
  {
    "text": "कुमारं सामरञ्जघ्नुर्बलिनो देवकण्टकाः।\nकुमारस्य व्यथा नाभूद्दैत्यास्त्रनिहतस्य तु।। १६०.१५"
  },
  {
    "text": "प्राणान्तकरणो जातो देवानां दानवाहवः।\nदेवान्निपीडितान् दृष्ट्वा कुमारः कोपमाविशत् ।। १६०.१६"
  },
  {
    "text": "ततोऽस्त्रैर्वारयामास दानवानामनीकिनीम्।\nतैरस्त्रैर्निष्प्रतीकारै स्ताडिताः सुरकण्टकाः ।। १६०.१७"
  },
  {
    "text": "कालनेमिमुखाः सर्वे रणादासन् पराङ्मुखाः।\nविद्रुतेष्वथ दैत्येषु हतेषु च समन्ततः ।। १६०.१८"
  },
  {
    "text": "ततः क्रुद्धो महादैत्य स्तारकोऽसुरनायकः।\nजग्राह च गदां दिव्यां हेमजाल परिष्कृताम् ।। १६०.१९"
  },
  {
    "text": "जघ्ने कुमारं गदया निष्टप्त कनकाङ्गदः।\nशरैर्मयूरं चित्रैश्च चकार विमुखं रणे ।। १६०.२०"
  },
  {
    "text": "दृष्ट्वा पराङ्मुखं देवो मुक्त रक्तं स्ववाहनम्।\nजग्राह शक्तिं विमलां रणे कनकभूषणाम् ।। १६०.२१"
  },
  {
    "text": "बाहुना हेमकेयूररुचिरेण षडाननः।\nततो जवान्महासेनस्तारकं दानवाधिपम् ।। १६०.२२"
  },
  {
    "text": "तिष्ठ तिष्ठ सुदुर्बुद्धे! जीवलोकं विलोकय।\nहतोऽस्यद्य मया शक्त्या स्मर शस्त्रं सुशिक्षितम् ।। १६०.२३"
  },
  {
    "text": "इत्युक्त्वा च ततः शक्ति मुमोच दितिजम्प्रति।\nसा कुमारभुजोत्सृष्टा तत्केयूररवानुगा ।। १६०.२४"
  },
  {
    "text": "बिभेद दैत्यहृदयं वज्रशैलेन्द्र कर्कशम्।\nगतासुः स पपातोर्व्या प्रलये भूधरो यथा ।। १६०.२५"
  },
  {
    "text": "विकीर्णमुकुटोष्णीषो विस्रस्ताखिल भूषणः।\nतस्मिन् विनिहते दैत्ये त्रिदशानां महोत्सवे ।। १६०.२६"
  },
  {
    "text": "नाभूत् कश्चित्तदा दुःखी नरकेष्वपि पापकृत्।\nस्तुवन्तः षण्मुखं देवाः क्रीडन्त श्चाङ्गनायुताः ।। १६०.२७"
  },
  {
    "text": "जग्मुः स्वानेव भवनान् भूरिधामान उत्सुकाः।\nददुश्चापि वरं सर्वे देवाः स्कन्दमुखं प्रति।।\nतुष्टा संप्राप्त सर्वेच्छः सह सिद्धैस्तपोधनैः। १६०.२८"
  },
  {
    "text": "देवा ऊचुः।\nयः पठेत् स्कन्दसंबद्धां कथां मर्त्यो महामतिः ।। १६०.२९"
  },
  {
    "text": "श्रृणुयाच्छ्रावयेद्वापि स भवेत् कीर्तिमान् नरः।\nबह्वायुः सुभगः श्रीमान् कान्तिमान् शुभदर्शनः ।। १६०.३०"
  },
  {
    "text": "भूतेभ्यो निर्भयश्चापि सर्वदुःख विवर्जितः।\nसन्ध्यामुपास्य वै पूर्वां स्कन्दस्य चरितं पठेत् ।। १६०.३१"
  },
  {
    "text": "स मुक्तः किल्बिषैः सर्वैर्महाधन पतिर्भवेत्।\nबालानां व्याधिजुष्टानां राजद्वारञ्च सेवताम् ।। १६०.३२"
  },
  {
    "text": "इदं तत्परमन्दिव्यं सर्वदा सर्वकामदम्।\nतनु क्षये च सायुज्यं षण्मुखस्य व्रजेन्नरः ।। १६०.३३"
  }
]
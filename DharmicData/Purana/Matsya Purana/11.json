[
  {
    "text": "आदित्याख्यानम्।\nआदित्यवंशमखिलं वद सूत! यथाक्रमम्।\nसोमवंशञ्च तत्वज्ञ! यथावद्वक्तुमर्हसि।। ११.१ ।।"
  },
  {
    "text": "विवस्वान् कश्यपात् पूर्वमदित्यामभवत्सुतः।।\nतस्य पत्नीत्रयं तद्वत् संज्ञा राज्ञी प्रभा तथा।\nरैवतस्य सुता राज्ञी रेवतं सुषुवे तनुम्।\nप्रभा प्रभातं सुषुवे त्वाष्ट्री संज्ञा तथा मनुम्।। ११.२ ।।"
  },
  {
    "text": "यमश्च यमुना चैव यमलौ तु बभूवतुः।\nततस्तेजोमयं रूपमसहन्ती विवस्वतः।। ११.३ ।।"
  },
  {
    "text": "नारीमुत्पादयामास स्वशरीरादनिन्दिताम्।\nत्वाष्ट्री स्वरूपेण नाम्ना छायेतिभामिनी तदा।। ११.४ ।।"
  },
  {
    "text": "किङ्करोमीति पुरतः स्थितां तामभ्यभाषत।\nछाये! त्वं भज भर्तारमस्मदीयं वरानने!।। ११ .५ ।।"
  },
  {
    "text": "अपत्यानि मदीयानि मातृस्नेहेन पालय।\nतथेत्युक्ता तु सा देवमगमत् क्वापि सुव्रता।। ११.६ ।।"
  },
  {
    "text": "कामयामास देवोऽपि संज्ञेयमिति चादरात्।\nजनयामास तस्यां तु पुत्रञ्च मनुरूपिणम्।। ११.७ ।।"
  },
  {
    "text": "सवर्णत्वाच्च सावर्णिम् मनोर्वैवस्वतस्य च।\nततः शनिञ्च तपतीं विष्टिं चैव क्रमेण तु।। ११.८ ।।"
  },
  {
    "text": "छायायां जनयामास संज्ञेयमिति भास्करः।\nछाया स्वपुत्रेऽभ्यधिकं स्नेहं चक्रे मनौ तथा।। ११.९ ।।"
  },
  {
    "text": "पूर्वो मनुस्तु चक्षाम न यमः क्रोधमूर्च्छितः।\nसन्तर्जयामास तदा पादमुद्यम्य दक्षिणम्।। ११.१० ।।"
  },
  {
    "text": "शशाप च यमं छाया सक्षतः कृमिसंयुतः।\nपादोऽयमेको भविता पूय शोणित विस्रवः।। ११.११ ।।"
  },
  {
    "text": "निवेदयामास पितुर्धर्म्मः शापादमर्षितः।\nनिष्कारणमहं शप्तो मात्रा देव! सकोपया।। ११.१२ ।।"
  },
  {
    "text": "बालभावान् मया किञ्चिदुद्यतश्चरणः सकृत्।\nमनुना वार्यमाणापि मम शापमदाद्विभो।। ११.१३ ।।"
  },
  {
    "text": "प्रायेण माता सास्माकं शापेनाहं यतो हतः।\nदेवोऽप्याह यमं भूयः किङ्करोमि महामते।। ११.१४ ।।"
  },
  {
    "text": "मौर्ख्यात् कस्य न दुःखं स्यादथवा कर्म्म सन्ततेः।\nअनिवार्याभवस्यापि का कथान्येषु जन्तुषु।। ११.१५ ।।"
  },
  {
    "text": "कृकवाकुर्म्मया दत्तो यः कृमीन् भक्षयिष्यति।\nक्लेदञ्च रुधिरञ्चैव वत्सायमपनेष्यति।। ११.१६ ।।"
  },
  {
    "text": "एवमुक्तस्तपस्तेपे यमस्तीव्रं महायशाः।\nगोकर्णतीर्थे वैराग्यात् फलपत्रानिलाशनः।। ११.१७ ।।"
  },
  {
    "text": "आराधयन् महादेवं यावद्वर्षायुतायुतम्।\nवरं प्रादान् महादेवः सन्तुष्टः शूलभृत्तदा।। ११.१८ ।।"
  },
  {
    "text": "वव्रे सलोकपालत्वं पितृलोके नृपालयम्।\nधर्म्माधर्म्मात्मकस्यापि जगतस्तु परीक्षणम्।। ११.१९ ।।"
  },
  {
    "text": "एवं स लोकपालत्वमगमच्छूलपाणिनः।\nपितॄणाञ्चाधिपत्यञ्च धर्म्माधर्म्मस्य चानघ।। ११.२० ।।"
  },
  {
    "text": "विवस्वानथ तज्ज्ञात्वा संज्ञायाः कर्म्मचेष्टितम्।\nत्वष्टुः समीपमगमदाचचक्षे च रोषवान्।। ११.२१ ।।"
  },
  {
    "text": "तमुवाच ततस्त्वष्टा सान्त्वपूर्वं द्विजोत्तामाः।\nतवासहन्ती भगवन्!महस्तीव्रं तमोनुदम्।। ११.२२ ।।"
  },
  {
    "text": "व़डवारूपमास्थाय मत्सकाशमिहागता।\nनिवारिता मया सातु त्वया चैव दिवाकर!।। ११.२३ ।।"
  },
  {
    "text": "यस्मादविज्ञाततया मत्सकाशमिहागता।\nतस्मान्मदीयं भवनं प्रवेष्टुं न त्वमर्हसि।। ११.२४ ।।"
  },
  {
    "text": "एवमुक्ता जगामाथ मरुदेशमनिन्दिता।\nव़डवा रूपमास्थाय भूतले सम्प्रतिष्ठिता।। ११.२५ ।।"
  },
  {
    "text": "तस्मात्प्रसादं कुरु मे यद्यनुग्रह भागहम्।\nअपनेष्यामि ते तेजो यन्त्रे कृत्वा दिवाकर!।। ११.२६ ।।"
  },
  {
    "text": "रूपं तव करिष्यामि लोकानन्दकरं प्रभो!।\nतथेत्युक्तः स रविणा भ्रमौ कृत्वा दिवाकरम्।। ११.२७ ।।"
  },
  {
    "text": "पृथक् चकार तत्तेजश्चक्रं विष्णोरकल्पयत्।\nत्रिशूलञ्चापि रुद्रस्य वज्रमिन्द्रस्य चाधिकम्।।११.२८।।"
  },
  {
    "text": "दैत्यदानवसंहर्तुः सहस्र किरणात्मकम्।\nरूपञ्चाप्रतिमञ्चक्रे त्वष्टा पद्भ्यामृते महत्।। ११.२९ ।।"
  },
  {
    "text": "न  शशाकाथ तद् द्रष्टुं पादरूपं रवेः पुनः।\nअर्चास्वपि ततः पादौ न कश्चित् कारयेत् क्वचित्।। ११.३० ।।"
  },
  {
    "text": "यः करोति स पापिष्ठां गतिमाप्नोति निन्दिताम्।\nकुष्ठरोगमवाप्नोति लोकेऽस्मिन् दुःखसंयुतः।। ११.३१ ।।"
  },
  {
    "text": "तस्माच्च धर्म्मकामार्थी चित्रेष्वायतनेषु च।\nन क्वचित्कारयेत्पादौ देवदेवस्य धीमतः।। ११.३२ ।।"
  },
  {
    "text": "ततः स भगवान्! गत्वा भूर्लोकममराधिपः।\nकामयामास कामार्तो मुख एव दिवाकरः।। ११.३३ ।।"
  },
  {
    "text": "अश्वरूपेण महता तेजसा च समावृतः।\nसंज्ञा च मनसा क्षोभमगमद्भयविह्वला।। ११.३५ ।।\nनासा पुटाभ्यामुत्सृष्टं परोऽयमितिशङ्कया।\nतद्रेतसस्ततो जातावश्विनावितिनिश्चितम्।। ११.३६ ।।"
  },
  {
    "text": "दस्रौ सुतत्वात् सञ्जातौ नासत्यौ नासिकाग्रतः।\nज्ञात्वाचिराच्च तं देवं सन्तोषमगमत्परम्।।\nविमानेनागमत् स्वर्गं पत्या सह मुदान्विता।। ११.३७ ।।"
  },
  {
    "text": "सावर्णोऽपि मनुर्मेरावद्याप्यास्ते तपोधनः।\nशनिस्तपोबलादाप ग्रहसाम्यं ततः पुनः।। ११.३८ ।।"
  },
  {
    "text": "यमुना तपती चैवपुनर्नद्यौ बभूवतुः।\nविष्टिर्घोरात्मिका तद्वत् कालत्वेन व्यवस्थिता।। ११.३९ ।।"
  },
  {
    "text": "मनोर्वैवस्वतस्यासन् दशपुत्रा महाबलाः।\nइलस्तु प्रथमस्तेषां पुत्रेष्ट्यां समजायत।। ११.४० ।।"
  },
  {
    "text": "इक्ष्वाकुः कुशनाभश्च अरिष्टो धृष्ण एव च।\nनरिष्यतः करूपश्च शर्य्यातिश्च महाबलः।।\nपृषध्रश्चाथ नाभागः सर्वे ते दिव्यमानुषाः।। ११.४१ ।।"
  },
  {
    "text": "अभिषिच्य मनुः पुत्रमिलं ज्येष्ठं स धार्मिकः।\nजगाम तपसे भूयः स महेन्द्रवनालयम्।। ११.४२ ।।"
  },
  {
    "text": "अथ दिग्जयसिध्यर्थमिलः प्रायान् महीमिमाम्।\nभ्रमन् द्वीपानि सर्वाणि क्ष्माभृतः संप्रधर्षयन्।। ११.४३ ।।"
  },
  {
    "text": "जगामोपवनं शम्भोरश्वाकृष्टः प्रतापवान्।\nकल्पद्रुमलताकीर्णं नाम्ना शरवणं महत्।। १०.४४ ।।"
  },
  {
    "text": "रमते यत्र देवेशः शम्भुः सोमार्द्धशेखरः।\nउमया समयस्तत्र पुरा शरवणे कृतः।। ११.४५ ।।"
  },
  {
    "text": "पुन्नामसत्त्वं यत् किञ्चिदागमिष्यति ते वने।\nस्त्रीत्वमेष्यति तत्सर्वं दश योजन मण्डले।। ११.४६ ।।"
  },
  {
    "text": "अज्ञातसमयो राजा इलः शरवणे पुरा।\nस्त्रीत्वमाप विशन्नेव व़डवात्त्वं हयस्तदा।। ११.४७ ।।"
  },
  {
    "text": "पुरुषत्वं हृतं सर्वं स्त्रीरूपे विस्मितो नृप।\nइलेति साभवन्नारी पीनोन्नत घनस्तनी।। ११.४८ ।।"
  },
  {
    "text": "उन्नतश्रोणिजघना पद्म पत्रायतेक्षणा।\nपूर्णेन्दुवदना तन्वी विलासोल्लासितेक्षणा।। ११.४९ ।।"
  },
  {
    "text": "मूलोन्नतायतभुजा नीलकुञ्चितमूर्धजा।\nतनुलोमा सुदशना मृदुगम्भीरभाषिणी।। ११.५० ।।"
  },
  {
    "text": "श्यामगौरेण वर्णेन हंसवारणगामिनी।\nकार्मुक भ्रू युगोपेता तनु ताम्र नखाङ्करा।। ११.५१ ।।"
  },
  {
    "text": "भ्रमन्ती च वने तस्मिन् चिन्तयामास भामिनी।\nको मे पिताऽथवा भ्राता का मे माता भवेदिह।। ११.५२ ।।"
  },
  {
    "text": "कस्य भर्तुरहं दत्ता कियद्वत्स्यामि भूतले।\nइति चिन्तयती दृष्टा सोमपुत्रेण साङ्गना।। ११.५३ ।।"
  },
  {
    "text": "इलारूपसमाक्षिप्त मनसा वरवर्णिनीम्।\nबुधस्तदाप्तये यत्नमकरोत् कामपीड़ितः।। ११.५४ ।।"
  },
  {
    "text": "विशिष्टाकारवान् दण्डी सकमण्डलु पुस्तकः।\nवेणुदण्डकृतानेक पवित्रक गणित्रकः।। ११.५५ ।।"
  },
  {
    "text": "द्विजरूपः शिखी ब्रह्मनिगदन् कर्णकुण्डलः।\nवटुभिश्चान्वितोयुक्तैः समित्पुष्पकुशोदकैः।। ११.५६ ।।"
  },
  {
    "text": "किलान्विषन्वने तस्मिन्नाजुहाव स तामिलाम्।\nबहिर्वनस्यान्तरितः किल पादप मण्डले।। ११.५७ ।।"
  },
  {
    "text": "ससम्भ्रममकस्मात्तां सोपालम्भमिवावदत्।\nत्यक्त्वाग्नि होत्रशुश्रूषां क्व गता मन्दिरान्मम।। ११.५८ ।।\nइयं विहारवेला ते ह्यतिक्रामति साम्प्रतम्।\nएह्येहि पृथुसुश्रोणि! सम्भ्रान्ता केन हेतुना ।। ११.५९ ।।"
  },
  {
    "text": "इयं सायन्तनीवेला विहारस्येह वर्तते।\nकृत्वोपलेपनं पुष्पैरलंकुरु गृहं मम।। ११.६० ।।"
  },
  {
    "text": "सात्त्वब्रवीद्विस्मृताहं सर्वमेतत्तपोधन!।\nआत्मानं त्वाञ्च भर्तारं कुलञ्च वद मेऽनघ।। ११.६१ ।।"
  },
  {
    "text": "बुधः प्रोवाच तां तन्वीमिला त्वं वरवर्णिनि!।\nअहञ्च कामुको नाम बहुविद्योबुधः स्मृतः।। ११.६२ ।।"
  },
  {
    "text": "तेजस्विनः कुले जातः पिता मे ब्राह्मणाधिपः।\nइति सा तस्य वचनात् प्रविष्टा बुधमन्दिरम्।। ११.६३ ।।"
  },
  {
    "text": "रत्नस्तम्भसमायुक्तं दिव्यमाया विनिर्मितम्।\nइला कृतार्थमात्मानं मेने तद्भवनस्थिता।। ११.६४ ।।"
  },
  {
    "text": "अहोवृत्तमहोरूपमहोधनमहोकुलम्।\nमम चास्य च मे भर्तुरहोलावण्यमुत्तमम्।। ११.६५ ।।"
  },
  {
    "text": "रेमे च सा तेन सममतिकालमिला ततः।\nसर्वभोगमये गेहे यथेन्द्रभवने तथा।। ११.६६ ।।"
  }
]
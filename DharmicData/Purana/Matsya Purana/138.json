[
  {
    "text": "त्रिपुरे देवदानवयुद्धम्।"
  },
  {
    "text": "सूत उवाच।\nमघवा तु निहन्तुं तानसुरानमरेश्वरः।\nलोकपाला ययुः सर्वे गणपालाश्च सर्वशः।। १३८.१ ।।"
  },
  {
    "text": "ईश्वरामोदिताः सर्व उत्पेतुश्चाम्बरे तदा।\nखगतास्तु विरेजुस्ते पक्षवन्त इवाचलाः।। १३८.२ ।।"
  },
  {
    "text": "प्रययुस्तत्परं हन्तुं शरीरमिव व्याधयः।\nशङ्खाडम्बरनिर्घोषैः पणवान् पटहानपि।।\nनादयन्तः पुरो देवा द्रृष्टास्त्रिपुरवासिभिः।। १३८.३ ।।"
  },
  {
    "text": "हरः प्राप्त इतीवोक्त्वा बलिनस्ते महासुराः।\nआजग्मुः परमं क्षोभमत्ययेष्विवसागराः।। १३८.४ ।।"
  },
  {
    "text": "सुरतूर्य्यरवं श्रुत्वा दानवा भीमदर्शनाः।\nनिनेदुर्वादयन्तश्च नानावाद्यान्यनेकशः।। १३८.५ ।।"
  },
  {
    "text": "भूयोदीरितवीर्य्यास्ते परस्परकृतागसः।\nपूर्वदेवैश्च देवाश्च सूदयन्तः परस्परम्।। १३८.६ ।।"
  },
  {
    "text": "आक्रोशेऽपि समप्रख्ये तेषां देहनिकृन्तनम्।\nप्रवृत्तं युद्धमतुलं प्रहारकृतनिस्वनम्।। १३८.७ ।।"
  },
  {
    "text": "श्वसन्त इव नागेन्द्रा भ्रमन्त इव पक्षिणः।\nगिरीन्द्रा इव कम्पन्तो गर्जन्त इव तोयदाः।। १३८.८ ।।"
  },
  {
    "text": "जृम्भन्त इव शार्दूलाः प्रवान्त इव वायवः।\nप्रवृद्धोर्मि तरङ्गालाः क्षुभ्यन्त इव सागराः।। १३८.९ ।।"
  },
  {
    "text": "प्रमथाश्च महाशूरा दानवाश्च महाबलाः।\nयुयुधुर्निश्चला भूत्वा वज्रा इव महाचलैः।। १३९.१० ।।"
  },
  {
    "text": "कार्मुकाणां निकृष्टानां बभूवुर्दारुणा रवाः।।\nकालानुगानां मेघानां यथा वियति वायुना।। १३८.११ ।।"
  },
  {
    "text": "आहुश्च युद्धे मा भैषीः क्व यास्यसि मृतोह्यसि।\nप्रहराशुस्थितोऽस्म्यत्र एहि दर्शय पौरुषम्।। १३८.१२ ।।"
  },
  {
    "text": "गृहाण च्छिन्धि भिन्धीति खाद मारय दारय।\nइत्यन्योऽन्यमनूच्चार्य्य प्रययुर्यमसादनम्।। १३८.१३ ।।"
  },
  {
    "text": "खङ्गापवर्जिताः केचित्केचिच्छिन्नाः परश्वधैः।\nकेचिन्‌मुद्गरछूर्णाश्च केचिद्‌बाहुभिराहताः।। १३८.१४ ।।"
  },
  {
    "text": "पट्टिशैः सूदिताः केचित्केचिच्छूलविदारिताः।"
  },
  {
    "text": "दानवाः शरपुष्पाभाः सवना इव पर्वताः।\nनिपतन्त्यर्णवजले भीमनक्रतिमिङ्गिले।। १३८.१५ ।।"
  },
  {
    "text": "व्यसुभिः सुनिबद्धाङ्गैः पतमानैः सुरेतरैः।\nसम्बभूवार्णवे शब्दः सजलाम्बुदनिस्वनः।। १३८.१६ ।।"
  },
  {
    "text": "तेन शब्देन मकरा नक्रास्तिमितिमिङिगलाः।\nमत्ता लोहित गन्धेन क्षोभयन्तो महर्णवम्।। १३८.१७ ।।"
  },
  {
    "text": "परस्परेण कलहं कुर्वाणा भीममूर्त्तयः।\nभ्रमन्ते भक्षयन्तश्च दानवानाञ्च लोहितम्।। १३८.१८ ।।"
  },
  {
    "text": "सरथान् सायुधान् साश्वान् सवस्त्राभारणावृतान्।\nजग्रसुस्तिमयो दैत्यान् द्रावयन्तो जलेचरान्।। १३८.१९ ।।"
  },
  {
    "text": "मृधं यथा सुराणाञ्च प्रमथानां प्रवर्त्तते।\nअम्बरेऽम्भसि च तथा युद्धं चक्रुर्जलेचराः।। १३८.२० ।।"
  },
  {
    "text": "यथा भ्रमन्ति प्रमथाः सदैत्यास्तथा भ्रमन्ते तिमयः सनक्राः।\nयथैव छिन्दन्ति परस्परन्तु तथैव क्रन्दन्ति विभिन्नदेहाः।। १३८.२१ ।।"
  },
  {
    "text": "व्रणाननैरङ्गरसं स्रवद्भिः सुरासुरैर्नक्रतिमिङ्गिलैश्च।\nकृतो मुहूर्त्तेन समुद्रदेशः सरक्ततोयः समुदीर्णतोयः।। १३८.२२ ।।"
  },
  {
    "text": "पूर्वं महाम्भोधरपर्वताभं द्वारं महान्तं त्रिपुरस्य शक्रः।\nनिपीड्य तस्थौ महता बलेन युक्तोऽमराणां महता बलेन।। १३८.२३ ।।"
  },
  {
    "text": "तथोत्तरं सस्तनुजो हरस्य बालार्कजाम्बूनदतुल्यवर्णः।\nस्कन्दः पुरद्वारमथारुरोह वृद्धोऽस्तश्रृङ्गां प्रपतन्निवार्कः।। १३८.२४ ।।"
  },
  {
    "text": "यमश्च वित्ताधिपतिश्च देवो दण्डान्वितः पाशवरायुधश्च।\nदेवारिणस्तस्य पुरस्य द्वारं ताभ्यां तु तत्पश्चिमतो निरुद्धम्।। १३८.२५ ।।"
  },
  {
    "text": "दक्षारिरुद्रस्तपनायुताभः स भास्वता देवरथेन देवः।\nतद्दक्षिणद्वारमरेः पुरस्य रुद्धावतस्थौ भगवांस्त्रिनेत्रः।। १३८.२६ ।।"
  },
  {
    "text": "तुङ्गानि देश्यानि सगोपुराणि स्वर्णानि कैलासशशिप्रभाणि।\nप्रह्लादरूपाः प्रमथावरुद्धा ज्योतींषि मेघा इव चाश्मवर्षाः। १३८.२७ ।।"
  },
  {
    "text": "उत्पाट्य चोत्पाट्य गृहाणि तेषाम् सशैलमालासमवेदिकानि।\nप्रक्षिप्य प्रक्षिप्य समुद्रमध्ये कालाम्बुदाभाः प्रमथा विनेदुः।। १३८.२८ ।।"
  },
  {
    "text": "रक्तानि चाशेषवनैर्युतानि साशोकखण्डानि सकोकिलानि।\nगृहाणि हे नाथ! पितः! सुतेति भ्रातेति कान्तेति प्रियेति चापि।\nउत्पाट्यमानेषु गृहेषु नार्य आनार्यशब्दान्विविधान् प्रचक्रुः।। १३८.२९ ।।"
  },
  {
    "text": "कलत्रपुत्रक्षयप्राणनाशे तस्मिन् पुरे युद्धमति प्रवृत्ते।\nमहासुराः सागरतुल्यवेगा गणेश्वराः कोपवृताः प्रतीयुः।। १३८.३० ।।"
  },
  {
    "text": "परश्वधैस्तत्र शिलोपलैश्च त्रिशूलवज्रोत्तमकम्पनैश्च।\nशरीरसद्मक्षपणं सुघोरं युद्धं प्रवृत्तं द्रृढ़वैरबद्धम्।। १३८.३१ ।।"
  },
  {
    "text": "अन्योन्यमुद्दिश्य विमर्दता च प्रधावतां चैव विनिघ्नताञ्च।\nशब्दो बभूवामरदानवानां युगान्तकालेष्विव सागरान्तः।। १३८.३२ ।।"
  },
  {
    "text": "मार्गाः पुरे लोहितकर्दमालाः स्वर्णेकास्फाटिकभिन्नचित्राः।\nकृता मुहूर्त्तेन सुखेन गन्तुं छिन्नोत्तमाङ्गाङ्‌घ्रिकराः करालाः।। १३८.३३ ।।"
  },
  {
    "text": "कोपावृताक्षः स तु तारकाख्यः संख्ये सवृक्षः सगिरिर्निलीनः।\nतस्मिन् क्षणे द्वारवरं रिरक्षो रुद्धं भवेनाद्भुतविक्रमेण।। १३८.३४ ।।"
  },
  {
    "text": "स तत्र प्राकारगतांश्च भूतान् छातन्महानद्भुतवीर्य्यसत्वः।\nचचार चाप्तेन्द्रियगर्वद्रृप्तः पुराद्‌विनिष्क्रम्य ररास घोरम्।। १३८.३५ ।।"
  },
  {
    "text": "ततः स दैत्योत्तम पर्वताभो यथाञ्जसा नाग इवाभिमत्तः।\nनिवारितो रुद्ररथं जिघृक्षुर्यथार्णवः सर्पति चातिवेलः।। १३८.३६ ।।"
  },
  {
    "text": "शेषः सुधन्वा गिरिशश्च देवश्चतुर्मुखो यः सत्रिलोचनश्च।\nते तारकाख्याभिगता गताजौ क्षोभं यथा वायुवशात् समुद्राः।। १३८.३७ ।।"
  },
  {
    "text": "शेषो गिरीशः सपितामहेशश्चोत्क्षुभ्यमाणः स रथेऽम्बरस्थः।\nत्रिभेद सन्धीषु बलाभिपन्नः कूजन्निनादांश्च करोति घोरान्।। १३८.३८ ।।"
  },
  {
    "text": "एकन्तु ऋग्वेदतुरङ्गमस्य पृष्ठे पदं न्यस्य वृषस्य चैकम्।\nतस्थौ भवः सोद्यतबाणचापः पुरस्य तत्सङ्गमभीक्षमाणः।। १३८.३९ ।।"
  },
  {
    "text": "तदा भवपदन्यासाद्धयस्य वृषभस्य च।\nपेतुस्तनाश्च दन्ताश्च पीडिताभ्यां त्रिशूलिना।। १३८.४० ।।"
  },
  {
    "text": "ततः प्रभृतिचाश्वानां स्तनादन्ता गवान्तथा।\nगूढाः समभवंस्तेन चाद्रृश्यत्वमुपागताः।। १३८.४१ ।।"
  },
  {
    "text": "तारकाख्यस्तु भीमाख्यो रौद्ररक्तान्तरे क्षणः।\nरुद्रान्तिके सुसंरुद्धो नन्दिना कुलनन्दिना।। १३८.४२ ।।"
  },
  {
    "text": "परश्वधेन तीक्ष्णेन स नन्दी दानवेश्वरम्।\nतक्षयामास वै तक्षा चन्दनं गन्धदो यथा।। १३८.४३ ।।"
  },
  {
    "text": "परश्वधहतः शूरः शैलादिः शरभो यथा।\nदुद्राव खङ्गं निष्कृष्य तारकाख्यो गणेश्वरम्।। १३८.४४ ।।"
  },
  {
    "text": "यज्ञोपवीतमादाय चिच्छेद च निनाद च।\nततः सिंहरवो घोरः शङ्खशब्दश्च भैरवः।।\nगणेश्वरैः कृतस्तत्र तारकाख्ये निषूदिते।। १३८.४५ ।।"
  },
  {
    "text": "प्रमथा रसितं श्रुत्वा वादित्रस्वनमेव च।\nपार्श्वस्थः सुमहापार्श्वं विद्युन्मालिं मयोऽब्रवीत्।। १३८.४६ ।।"
  },
  {
    "text": "बहुवदनवतां किमेव शब्दो नदतां श्रूयते भिन्नसागराभः।\nवद वचनन्तडिमालिन् किङ्किमे तद्रणपाला युयुधुर्ययुर्गजेन्द्राः।। १३८.४७ ।।"
  },
  {
    "text": "इति मयवचनाङ्कुशार्दितस्तन्तडिमाली रविरिवांशुमाली।\nरणशिरसि समागतः सुराणां निजगादेदमरिन्दमोऽतिहर्षात्।। १३८.४८ ।।"
  },
  {
    "text": "यमवरुणमहेन्द्र रुद्रवीर्यस्तवयशसो निधिर्धीरतारकाख्यः।\nसकलसमरशीर्षपर्वतेन्द्रो युद्‌ध्वा यस्तपति हि तारको गणेन्द्रैः।। १३८.४९ ।।"
  },
  {
    "text": "मृदितमुपनिशम्य तारकाख्यम् रविदीप्तानलभीषणायताक्षम्।\nहृषितसकलनेत्रलोमसत्वाः प्रमथास्तोयमुचो यथा नदन्ति।। १३८.५० ।।"
  },
  {
    "text": "इति सुहृदो वचनं निशम्य तत्वं तडिमालेः स मयस्तु वर्णमाली।\nरणशिरस्यसिताञ्जनाचलाभो जगदे वाक्यमिदं नवेन्दुमालिम्।। १३८.५१ ।।"
  },
  {
    "text": "विद्युन्मालिन्न नः कालः साधितुं ह्यवहेलया।\nकरोमि विक्रमेणैतत् पुरं व्यसनवर्जितम्।। १३८.५२ ।।"
  },
  {
    "text": "विद्युन्माली ततः क्रुद्धो मयश्च त्रिपुरेश्वरः।\nगणान् जघ्नुस्तु द्राघिष्ठाः सहितास्तैर्महासुरैः।। १३८.५३ ।।"
  },
  {
    "text": "येन येन ततो विद्युन्माली याति मयश्च सः।\nतेन तेन पुरं शून्यं प्रमथोपहृतङ्‌कृतम्।। १३८.५४ ।।"
  },
  {
    "text": "अथ यमवरुणमृदङ्गघोषैः पणव डिण्डिम ज्या स्वन प्रघोषैः।\nसकरतलपुटैश्च सिंहनादैर्भवमभिपूज्य सुरावतस्थुः।। १३८.५५ ।।"
  },
  {
    "text": "संपूज्यमानो दितिजैर्महात्मभिः सहस्ररश्मिप्रतिमौजसैर्विभुः।\nअभिष्टुतः सत्यरतैस्तपोधनैर्यथास्तश्रृङ्गाभिगतो दिवाकरः।। १३८.५६ ।।"
  }
]
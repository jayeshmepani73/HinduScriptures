[
  {
    "text": "षोड़शमहादानानांवर्णनम्।"
  },
  {
    "text": "ऋषय ऊचुः।\nन्यायेनार्जनमर्थानां वर्द्धनञ्चाभिरक्षणम्।\nसत्पात्रप्रतिपत्तिश्च सर्वशास्त्रेषु पठ्यते ।।  २७४.१"
  },
  {
    "text": "कृतकृत्यो भवेत् केन मनस्वी धनवान् बुधः।\nमहादानेन दत्तेन तन्नो विस्तरतो वद ।।  २७४.२"
  },
  {
    "text": "सूत उवाच।\nअथातः सम्प्रवक्ष्यामि महादानानुकीर्तनम्।\nदानधर्मेऽपि यन्नोक्तं विष्णुना प्रभविष्णुना ।।  २७४.३"
  },
  {
    "text": "तदहं सम्प्रक्ष्यामि महादानमनुत्तमम्।\nसर्वपापक्षयकरं नृणां दुःस्वप्न नाशनम् ।।  २७४.४"
  },
  {
    "text": "यत्तत् षोड़शदा प्रोक्तं वासुदेवेन भूतले।\nपुण्यं पवित्रमायुष्यं सर्वपापहरं शुभम् ।।  २७४.५"
  },
  {
    "text": "पूजितं देवताभिश्च ब्रह्मविष्णु शिवादिभिः।\nआद्यन्तु सर्वदानानां तुला पुरुषसंज्ञकम् ।।  २७४.६"
  },
  {
    "text": "हिरण्यगर्भदानञ्च ब्रह्माण्डं तदनन्तरम्।\nकल्पपादपदानञ्च गोसहस्रञ्च पञ्चमम् ।।  २७४.७"
  },
  {
    "text": "हिरण्यकामधेनुश्च हिरण्याश्वस्तथैव च।\nहिरण्याश्वरथस्तद्वत् हेमहस्तिरथस्तथा ।।  २७४.८"
  },
  {
    "text": "पञ्चलाङ्गलकं तद्वद् धरादानं तथैव च।\nद्वादशं विश्वचक्रन्तु ततः कल्पलतात्मकम् ।।  २७४.९"
  },
  {
    "text": "सप्तसागरदानञ्च रत्नधेनुस्तथैव च।\nमहाभूतघटस्तद्वत् षोड़शं परिकीर्तितम्।।  २७४.१०"
  },
  {
    "text": "सर्वाण्येतानि कृतवान् पुरा शम्वरसूदनः।\nवासुदेवस्तु भगवान् अम्बरीषोऽथ भार्गवः ।।  २७४.११"
  },
  {
    "text": "कार्तवीर्य्यार्जुनो नाम प्रह्लादः पृथुरेव च।\nकुर्युरन्ये महीपालाः केचिच्च भरतादयः ।।  २७४.१२"
  },
  {
    "text": "यस्माद्विघ्नसहस्रेण महादानानि सर्वदा।\nरक्षन्ते देवताः सर्वा एकैकमपि भूतले ।।  २७४.१३"
  },
  {
    "text": "एषामन्यतमं कुर्य्याद्वासुदेव प्रसादतः।\nन शक्यमन्यथा कर्तुमपि शक्रेण भूतले ।।  २७४.१४"
  },
  {
    "text": "तस्मादाराध्य गोविन्दमुमापतिविनायकौ।\nमहादानमुखं कुर्य्याद्विप्रैश्चैवानुमोदितः ।।  २७४.१५"
  },
  {
    "text": "एतदेवाह मनवे परिपृष्टो जनार्दनः।\nयथावदनुवक्ष्यामि श्रृणुध्वमृषिसत्तमाः! ।।  २७४.१६"
  },
  {
    "text": "मनुरुवाच।\nमहादानानि यानीह पवित्राणि शुभानि च।\nरहस्यानि प्रदेयानि तानि मे कथयाच्युत ।।  २७४.१७"
  },
  {
    "text": "मत्स्य उवाच।\nयानि नोक्तानि गुह्यानि महादानानि षोड़श।\nतानि ते कथयिष्यामि यथावदनुपूर्वशः ।।  २७४.१८"
  },
  {
    "text": "तुलापुरुष यागोऽयं येषामादौ विधीयते।\nअयने विषुवे पुण्ये व्यतीपाते दिनक्षये ।।  २७४.१९"
  },
  {
    "text": "युगादिषु परागेषु तथा मन्वन्तरादिषु।\nसङ्क्रान्तौ तौ वैधृतिदिने चतुर्दश्यष्टमीषु च ।।  २७४.२०"
  },
  {
    "text": "सितपञ्चदशीपर्व द्वादशीष्वष्टकासु च।\nयज्ञोत्सवविवाहेषु दुःस्वप्नाद्भुतदर्शने ।।  २७४.२१"
  },
  {
    "text": "द्रव्यब्राह्मणलाभे वा श्रद्धा वा यत्र जायते।\nतीर्थे वायतने गोष्ठे कूपारामसरित्सु च ।।  २७४.२२"
  },
  {
    "text": "गृहे वायतने वापि तडागे रुचिरे तथा।\nमहादानानि देयानि संसारभयभीरुणा ।।  २७४.२३"
  },
  {
    "text": "अनित्यं जीवितं यस्मात् वसुचातीव चञ्चलम्।\nकेशेष्वेवगृहीतः सन् मृत्युनाधर्ममाचरेत् ।।  २७४.२४"
  },
  {
    "text": "पुण्यां तिथिमथासाद्य कृत्वा ब्राह्मणवाचनम्।\nषोड़शारत्निमात्रन्तु दशद्वादशवाकरान् ।।  २७४.२५"
  },
  {
    "text": "मण्डपं कारयेद्विद्वान् चतुर्भद्रासनं बुधः।\nसप्तहस्ता भवेद्वेदी मध्ये पञ्चकरा तथा ।।  २७४.२६"
  },
  {
    "text": "तन्मध्ये तोरणं कुर्य्यात् सारदारुमयं बुधः।\nकुर्य्यात् कुण्डानि चत्वारि चतुर्दिक्षु विचक्षणः ।।  २७४.२७"
  },
  {
    "text": "समेखला योनि युतानि कुर्यात् सम्पूर्णकुम्भानि सहासनानि।\nसुताम्रपात्रद्वयसंयुतानि सयज्ञपात्राणि सुविष्टराणि ।।  २७४.२८"
  },
  {
    "text": "हस्तप्रमाणानि तिलाज्य धूप पुष्पोपहाराणि सुशोभनानि।\nपूर्वोत्तरे हस्तमिताऽथ वेदी ग्रहादि देवेश्वरपूजनाय ।।  २७४.२९"
  },
  {
    "text": "अत्रार्चनं ब्रह्मशिवाच्युतानां तत्रैव कार्य्यं फलमाल्यवस्त्रैः।\nलोकेशवर्णाः परितः पताका मध्ये ध्वजः किङ्किणिकायुतः स्यात् ।।  २७४.३०"
  },
  {
    "text": "द्वारेषु कार्याणि च तोरणानि चत्वार्य्यपि क्षीरवनस्पतीनाम्।\nद्वारेषु कुम्भद्वयमत्रकार्य्यं स्रग्गन्धधूपाम्बररत्नयुक्तम् ।।  २७४.३१"
  },
  {
    "text": "शालेङ्गुदीचन्दनदेवदारुश्रीपर्णिबिल्वप्रियकाञ्चनोत्थम्।\nस्तम्भद्वयं हस्तयुगावखातं कृत्वा दृढं पञ्चकरोच्छ्रितञ्च ।।  २७४.३२"
  },
  {
    "text": "तदन्तरं हस्तचतुष्टयं स्यादथोदरङ्गश्च तदङ्गमेव।\nसमानजातिश्च तुलावलम्भ्या हैमेन मध्ये पुरुषेण युक्ता ।।  २७४.३३"
  },
  {
    "text": "दैर्घ्येण सा हस्तचतुष्टयं स्यात् पृथुत्वमस्यास्तु दशांगुलानि।\nसुवर्णपट्टाभरणा तु कार्य्या सा लोहपाशद्वयश्रृङ्गलाभिः ।।  २७४.३४"
  },
  {
    "text": "युता सुवर्णेन तु रत्नमाला विभूषितामाल्यविलेपनाभ्याम्।"
  },
  {
    "text": "चक्रं लिखेद्वारिजगर्भयुक्तं नानारजोभिः भुविपुष्पकीर्णम् ।।  २७४.३५\nविमानकञ्चोपरि पञ्चवर्णं संस्थापयेत् पुष्पफलोपशोभम्।"
  },
  {
    "text": "अथर्त्विजो वेदविदश्च कार्य्याः सुरूपवेशान्वयशीलयुक्ताः ।।  २७४.३६\nविधानदक्षाः पटवोऽनुकूला ये चार्य्यदेशप्रभवा द्विजेन्द्राः।"
  },
  {
    "text": "गुरुश्च वेदान्तविदार्य्यवंश समुद्भवः शीलकुलाभिरूपः ।।  २७४.३७\nपुराणशास्त्राभिरतोऽतिदक्षः प्रसन्नगम्भीरसरस्वतीकः।"
  },
  {
    "text": "सिताम्बरः कुण्डलहेमसूत्रकेयूरकण्ठाभरणाभिरामः ।।  २७४.३८"
  },
  {
    "text": "पूर्वेण ऋग्वेदविदावथास्तां यजुर्विदौ दक्षिणतश्च शस्तौ।\nस्थाप्यौ द्विजौ सामविदौ तु पश्चादाथर्वणावुत्तरतस्तु कार्यौ ।।  २७४.३९"
  },
  {
    "text": "विनायकादिग्रहलोकपालवस्वष्टकादित्यमरुद्गणानाम्।\nब्रह्माच्युते सार्कंवनस्पतीनां स्वमन्त्रतो होमचतुष्टयं स्यात् ।।  २७४.४०"
  },
  {
    "text": "जप्यानि सूक्तानि तथैव चैषामनुक्रमेणापि यथा स्वरूपम्।\nहोमावसाने कृततूर्य्यनादो गुरुर्गृहीत्वा बलिपुष्पधूपम्।"
  },
  {
    "text": "आवाहयेल्लोकपतीन् क्रमेण मन्त्रैरमीभिर्यजमानयुक्तः ।।  २७४.४१\nएह्येहि सर्वामरसिद्धसाध्यैरभिष्टुतो वज्रधरोऽमरेशः।"
  },
  {
    "text": "संवीज्यमानोऽप्सरसाङ्गणेन रक्षाध्वरन्नो भगवन्नमस्ते ।।  २७४.४२\nएह्येहि सर्वामरहव्यवाह! मुनिप्रवीरैरभितोऽभिजुष्टः।"
  },
  {
    "text": "तेजस्विता लोकगणेन सार्द्धं ममाध्वरं रक्ष कवे! नमस्ते ।।  २७४.४३\nएह्येहि वैवस्वत धर्मराज! सर्वामरैरर्चितदिव्यमूर्ते!।"
  },
  {
    "text": "शुभाशुभानन्दशुचामधीश! शिवाय नः पाहि मखं नमस्ते ।।  २७४.४४\nएह्येहि रक्षोगणनायकस्त्वं सर्वैस्तु बेतालपिशाचसङ्घैः।"
  },
  {
    "text": "ममाध्वरं पाहि शुभादिनाथ! लोकेश्वरस्त्वं भगवन्नमस्ते ।।  २७४.४५\nएह्येहि यादोगणवारिधीनाङ्गणेन पर्जन्यमहाप्सरोभिः।"
  },
  {
    "text": "विद्याधरेन्द्रामरगीयमान! पाहि त्वमस्मान् भगवन्नमस्ते ।।  २७४.४६\nएह्येहि यज्ञे मम रक्षणाय मृगाधिरूढः महसिद्धसङ्घैः।"
  },
  {
    "text": "प्राणाधिपः कालकवेः सहायः गृहाण पूजां भगवन्नमस्ते ।।  २७४.४७"
  },
  {
    "text": "एह्येहि यज्ञेश्वर! यज्ञरक्षां विधत्स्व नक्षत्रगणेन सार्द्धम्।\nसर्वौषधीभिः पितृभिः सहैव गृहाण पूजां भगवन्नमस्ते ।।  २७४.४८"
  },
  {
    "text": "एह्येहि विश्वेश्वर! नस्त्रिशूलकपालखट्वाङ्गधरेण सार्द्धम्।\nलोकेशयज्ञेश्वर यज्ञसिद्ध्यै गृहाण पूजां भगवन्नमस्ते ।।  २७४.४९"
  },
  {
    "text": "एह्येहि पातालधराधरेन्द्र! नागाङ्गनाकिन्नरगीयमान!।\nयक्षोरगेन्द्रामरलोकसार्द्धमनन्त! रक्षाध्वरमस्मदीयम् ।।  २७४.५०"
  },
  {
    "text": "एह्येहि विश्वाधिपते! मुनीन्द्र! लोकेन सार्द्धं पितृदेवताभिः।\nसर्वस्य धातास्यमितप्रभाव विशाध्वरन्नो भगवन्नमस्ते ।।  २७४.५१"
  },
  {
    "text": "त्रैलोक्ये यानि भूतानि स्थावराणि चराणि च।\nब्रह्मविष्णुशिवैः सार्द्धं रक्षां कुर्वन्तु तानि मे ।।  २७४.५२"
  },
  {
    "text": "देवदानवगन्धर्वा यक्षराक्षसपन्नगाः।\nऋषयो मनवो गावो देवमातर एव च।।  २७४.५३"
  },
  {
    "text": "सर्वे ममाध्वरे रक्षां प्रकुर्वन्तु मुदान्विताः।\nइत्यावाह्य सुरान्दद्यादृत्विग्भ्यो हेमभूषणम् ।।  २७४.५४"
  },
  {
    "text": "कुण्डलानिच हैमानि सूत्राणि कटकानिच।\nअंगुलीयपवित्राणि वासांसि शयनानि च ।।  २७४.५५"
  },
  {
    "text": "द्विगुणं गुरवे दद्याद् भूषणाच्छादनानि च।\nजपेयुः शान्तिकाध्यायं जापकाः सर्वतोदिशम् ।।  २७४.५६"
  },
  {
    "text": "तत्रोषितास्तु ते सर्व्वे कृत्वैवमधिवासनम्।\nआदावन्तेच मध्ये च कुर्य्याद् ब्राह्मणवाचनम् ।।  २७४.५७"
  },
  {
    "text": "ततो मङ्गलशब्देन स्नापितो वेदपुङ्गवैः।\nत्रिः प्रदक्षिणमावृत्य गृहीतकुसुमाञ्जलिः ।।  २७४.५८"
  },
  {
    "text": "शुक्लमाल्याम्बरो भूत्वा तां तुलामभिमन्त्रयेत्।\nनमस्ते सर्वदेवानां शक्तिस्त्वं सत्यमास्थिता ।।  २७४.५९"
  },
  {
    "text": "साक्षिभूता जगद्धात्री निर्मिता विश्वयोनिना।\nएकतः सर्वसत्यानि तथानृतशतानि च ।।  २७४.६०"
  },
  {
    "text": "धर्माधर्मकृतां मध्ये स्थापितासि जगद्धिते।\nत्वं तुले! सर्वभूतानां प्रमाणमिह कीर्तिता ।।  २७४.६१"
  },
  {
    "text": "मां तोलयन्ती संसारादुद्धरस्व नमोऽस्तुते।\nयोऽसौ तत्वाधिपो देवः पुरुषः पञ्चविंशकः ।।  २७४.६२"
  },
  {
    "text": "स एकोऽधिष्ठितो देवि! त्वयि तस्मान्नमो नमः।\nनमो नमस्ते गोविन्द! तुलापुरुष संज्ञक! ।।  २७४.६३"
  },
  {
    "text": "त्वं हरे! तारयस्वास्मान्नस्मात् संसारकर्दमात्।\nपुण्यकालं समासाद्य कृत्वैवमधिवासनम् ।।  २७४.६४"
  },
  {
    "text": "पुनः प्रदक्षिणां कृत्वा तुलामारोहयेद् बुधः।\nस खड्गचर्मकवचः सर्वाभरणभूषितः ।।  २७४.६५"
  },
  {
    "text": "धर्मराजमथादाय हैमं सूर्य्येण संयुतम्।\nकराभ्यां बद्धमुष्टिभ्यामास्ते पश्यन् हरेर्मुखम्।।  २७४.६६"
  },
  {
    "text": "ततोऽपरे तुला भागे न्यसेयुर्द्विजपुङ्गवाः।\nसमादभ्यधिकं यावत् काञ्चनं चातिनिर्मलम् ।।  २७४.६७"
  },
  {
    "text": "पुष्टिकामस्तु कुर्वीत भूमिसंस्थं नरेश्वरः।\nक्षणमात्रं ततः स्थित्वा पुनरेवमुदीरयेत् ।।  २७४.६८"
  },
  {
    "text": "नमस्ते सर्वभूतानां साक्षिभूते! सनातनि! ।\nपितामहेन देवि! त्वं निर्मिता परमेष्ठिना ।।  २७४.६९"
  },
  {
    "text": "त्वया धृतं जगत्सर्वं सहस्थावरजङ्गमम्।\nसर्वभूतात्मभूतस्थे! नमस्ते विश्वधारिणि!।।  २७४.७०"
  },
  {
    "text": "ततोऽवतीर्य्य गुरवे पूर्वमर्द्धं निवेदयेत्।\nऋत्विग्भ्यो परमर्धन्तु दद्यादुदकपूर्वकम् ।।  २७४.७१"
  },
  {
    "text": "गुरवे ग्रामरत्नानि ऋत्विग्भ्यश्च निवेदयेत्।\nप्राप्य तेषामनुज्ञां तु तथान्येभ्योऽपि दापयेत् ।।  २७४.७२"
  },
  {
    "text": "दीनानाथ विशिष्टादीन् पूजयेद् ब्राह्मणैः सह।\nन चिरं धारयेद् गेहे सुवर्णं प्रोक्षितं बुधः ।।  २७४.७३"
  },
  {
    "text": "तिष्ठेद् भयावहं यस्माच्छोकव्याधिकरं नृणाम्।\nशीघ्रं परस्वीकरणाच्छ्रेयः प्राप्नोति मानवः ।।  २७४.७४"
  },
  {
    "text": "अनेन विधिना यस्तु तुलापुरुषमाचरेत्।\nप्रतिलोकाधिपस्थाने प्रतिमन्वन्तरं वसेत् ।।  २७४.७५"
  },
  {
    "text": "विमानेनार्कवर्णेन किङ्किणीजालमालिना।\nपूज्यमानोऽप्सरोभिश्च ततो विष्णुपुरं व्रजेत्\nकल्पकोटिशतं यावत्तस्मिन् लोके महीयते ।।  २७४.७६"
  },
  {
    "text": "कर्मक्षयादिह पुनर्भुवि राजराजो भूपालमौलिमणिरञ्चितपादपीठः।\nश्रद्धान्वितो भवति यज्ञसहस्रयाजी दीप्तप्रतापजितसर्वमहीपलोकः ।।  २७४.७७"
  },
  {
    "text": "यो दीयमानमपि पश्यति भक्तियुक्तः कालान्तरे स्मरति वाचयतीह लोके ।।\nयो वा श्रृणोति पठतीन्द्रसमानरूपः प्राप्नोति धाम सपुरन्दरदेवजुष्टम् ।।  २७४.७८"
  }
]
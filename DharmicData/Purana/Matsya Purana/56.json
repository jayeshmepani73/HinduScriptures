[
  {
    "text": "कृष्णाष्टमीव्रतकथनम्।"
  },
  {
    "text": "श्रीभगवानुवाच।\nकृष्णाष्टमीमथो वक्ष्ये सर्वपापाप्रणाशिनीम्।\nशान्तिर्मुक्तिश्च भवति जयः पुंसां विशेषतः।। ५६.१ ।।"
  },
  {
    "text": "शङ्करं मार्गशिरसि शम्भुं पौषेऽभिपूजयेत्।\nमाघे महेश्वरं देवं महादेवञ्च फाल्गुने।। ५६.२ ।।"
  },
  {
    "text": "स्थाणुं चैत्रे शिवं तद्वद्वैशाखे त्वर्चयेन्नरः।\nज्यैष्ठे पशुपतिं चार्चेदाषाढ़े उग्रमर्चयेत्।। ५६.३ ।।"
  },
  {
    "text": "पूजयेत् श्रावणे सर्वं नभस्ये त्र्यम्बकं तथा।\nहरमाश्वयुजे मासि तथेशानञ्च कार्तिके।। ५६.४ ।।"
  },
  {
    "text": "कृष्णाष्टमीषु सर्वासु शक्तः सम्पूजयेद्‌ द्विजान्।\nगो भूहिरण्यवासोभिः शिवभक्तानुपोषितः।। ५६.५ ।।"
  },
  {
    "text": "गोमूत्रघृतगोक्षीर तिलान् यवकुशोदकम्।\nगोश्रृङ्गोदशिरीषार्क बिल्वपत्रदधीनि च।।\nपञ्चगव्यञ्च सम्प्राश्य शङ्करं पूजयेन्निशि।। ५६.६ ।।"
  },
  {
    "text": "अश्वत्थं च वटं चैवोदुम्बरं प्लक्षमेव च।\nपलाशं जम्बुवृक्षञ्च विदुषञ्च महर्षयः।। ५६.७ ।।"
  },
  {
    "text": "मार्गशीर्षाढमासाभ्यां द्वाभ्यां द्वाभ्यामितिक्रमात्।\nएकैकं दन्तपवनं वृक्षेष्वेतेषु भक्षयेत्।। ५६.८ ।।"
  },
  {
    "text": "देवाय दद्यादर्घ्यं च कृष्णाङ्गं कृष्णवाससम्।\nदद्यात्समाप्ते दध्यन्नं वितानध्वजचामरम् ।। ५६.९ ।।"
  },
  {
    "text": "द्विजानामुदकुम्भांश्च पञ्चरत्न समन्वितान्।\nगावः कृष्णाः सुवर्णञ्च वासांसि विविधानि च\nअशक्तस्तु पुनर्दद्याद् नामेकामपि शक्तितः।। ५६.१० ।।"
  },
  {
    "text": "न वित्तशठ्यं कुर्वीत कुर्वन्‌ दोषमवाप्नुयात्।\nकृष्णाष्टमीमुपोष्येव सप्तकल्पशतत्रयम्।।\nपुमान् स्रम्पूजितो देवैः शिवलोके महीयते।। ५६.११ ।।"
  }
]
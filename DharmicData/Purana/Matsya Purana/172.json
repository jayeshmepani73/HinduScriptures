[
  {
    "text": "विष्णोः\tप्रादुर्भाव वर्णनम्।\nमत्स्य उवाच।\nविष्णुत्वं श्रृणु विष्णोश्च हरित्वञ्च कृते युगे।\nवैकुण्ठत्वञ्च देवेषु कृष्णत्वं मानुषेषु च ।। १७२.१ ।।"
  },
  {
    "text": "ईश्वरस्य हितस्यैषा कर्म्मणां गहनागतिः।\nसंप्रत्यतीतान् भव्यांश्च श्रृणु राजन्! यथातथम् ।। १७२.२ ।।"
  },
  {
    "text": "अव्यक्तो व्यक्तलिङ्गस्थो य एष भगवान् प्रभुः।\nनारायणोह्यनन्तात्मा प्रभवोऽव्यय एव च ।। १७२.३ ।।"
  },
  {
    "text": "एष नारायणो भूत्वा हरिरासीत् सनातनः।\nब्रह्मा वायुश्च सोमश्च धर्म्मः शक्रो बृहस्पतिः ।। १७२.४ ।।"
  },
  {
    "text": "अदितेरपि पुत्रत्वं समेत्य रविनन्दन!।\nएष विष्णुरितिख्यात इन्द्रस्यावरजो विभुः ।। १७२.५ ।।"
  },
  {
    "text": "प्रसादजं ह्यस्य विभोरदित्याः पुत्रकारणम्।\nवधार्थं सुरशत्रूणां दैत्यदानवरक्षसाम् ।। १७२.६ ।।"
  },
  {
    "text": "प्रधानात्मा पुरा ह्येष ब्रह्माणमसृजत् प्रभुः।\nसोऽसृजत् पूर्वपुरुषः पुराकल्पे प्रजापतीन् ।। १७२.७ ।।"
  },
  {
    "text": "असृजन्मानवांस्तत्र ब्रह्मवंशाननुत्तमान्।\nतेभ्योऽभवन्महात्मभ्यो बहुधा ब्रह्म शाश्वतम् ।। १७२.८ ।।"
  },
  {
    "text": "एतदाश्चर्यभूतस्य विष्णोः कर्मानुकीर्तनम्।\nकीर्तनीयस्य लोकेषु कीर्त्यमानं निबोध मे ।। १७२.९ ।।"
  },
  {
    "text": "वृत्ते वृत्रवधे तत्र वर्तमाने कृते युगे।\nआसीत्त्रैलोक्य विख्यातः संग्रामस्तारकामयः ।। १७२.१० ।।"
  },
  {
    "text": "यत्र ते दानवा घोराः सर्वे संग्रामदुर्जयाः।\nघ्नन्तिदेवगणान् सर्वान् सयक्षोरगराक्षसान् ।। १७२.११ ।।"
  },
  {
    "text": "ते वध्यमाना विमुखाः क्षीणप्रहरणा रणे।\nत्रातारं मनसा जग्मुर्देवं नारायणं प्रभुः ।। १७२.१२ ।।"
  },
  {
    "text": "एतस्मिन्नन्तरे मेघा निर्वाणाङ्गारवर्चसः।\nसार्कचन्द्रग्रहगणं छादयन्तोः नभस्तलम् ।। १७२.१३ ।।"
  },
  {
    "text": "वेणुर्विद्युद् गणोपेता घोरनिह्राद कारिणः।\nअन्योन्य- वेगांभिहताः प्रववुः सप्त मारुताः ।। १७२.१४ ।।"
  },
  {
    "text": "दीप्त तोयाशनिघनैर्वज्रवेगानलानिलैः।\nरवैः सुघोरैरुत्पातैर्दह्यमानमिवाम्बरम् ।। १७२.१५ ।।"
  },
  {
    "text": "तत उल्कासहस्राणि निपेतुः खगतान्यपि।\nदिव्यानि च विमानानि प्रपतन्त्युत्पतन्ति च ।। १७२.१६ ।।"
  },
  {
    "text": "चतुर्युगान्ते पर्याये लोकानां यद्भयं भवेत्।\nअरूपवन्ति रूपाणि तस्मिन्नुत्पात लक्षणे ।। १७२.१७ ।।"
  },
  {
    "text": "जातञ्च निष्प्रभं सर्वं न प्राज्ञायत किञ्चन।\nतिमिरौघपरिक्षिप्ता न रेजुश्च दिशो दश ।। १७२.१८ ।।"
  },
  {
    "text": "विवेश रूपिणी काली कालमेघावगुण्ठिता।\nद्यौर्न भात्यभिभूतार्का घोरेण तमसा वृता ।। १७२.१९ ।।"
  },
  {
    "text": "तान् घनौघान् सतिमिरान् दोर्भ्यामाक्षिप्य स प्रभुः।\nवपुः सर्वं दर्शयामास दिव्यं कृष्णवपुर्हरिः ।। १७२.२० ।।"
  },
  {
    "text": "बलाहकाञ्जनमिमं बलाहकतनूरुहम्।\nतेजसा वपुषा चैव कृष्णं कृष्णमिवाचलम् ।। १७२.२१ ।।"
  },
  {
    "text": "दीप्ता पीताम्बरधरं तप्तकाञ्चन भूषणम्।\nधूमान्धकारवपुषं युगान्ताग्निमिवोत्थितम् ।। १७२.२२ ।।"
  },
  {
    "text": "चतुर्द्विगुणपीनांसं किरीटच्छन्नमूर्द्धजम्।\nबभौ चामीरप्रख्यै रायुधैरुपशोभितम् ।। १७२.२३ ।।"
  },
  {
    "text": "चन्द्रार्क किरणोद्योतं गिरिकूटमिवोच्छ्रितम्।\nनन्दकानन्दितकरं शराशी विष धारिणम्।। १७२.२४ ।।"
  },
  {
    "text": "शक्तिचित्रफलोदग्र शङ्ख चक्र गदाधरम्।\nविष्णुशैलं क्षमामूलं श्रीवृक्षं शार्ङ्गधन्विनम् ।। १७२.२५ ।।"
  },
  {
    "text": "त्रिदशोदारफलदं स्वर्गस्त्रीचारुपल्लवम्।\nसर्वलोकमनः कान्तं सर्वसत्वमनोहरम् ।। १७२.२६ ।।"
  },
  {
    "text": "नानाविमानविटपन्तोयदाम्बु मधुस्रवम्।\nविद्याहङ्कारसाराद्यं महाभूत प्ररोहणम् ।। १७२.२७ ।।"
  },
  {
    "text": "विशेषपत्रैर्निचितं ग्रहनक्षत्र पुष्पितम्।\nदैत्यलोकमहास्कन्धं मर्त्यलोके प्रकाशितम् ।। १७२.२८ ।।"
  },
  {
    "text": "सागराकारनिर्हादं रसातल महाश्रयम्।\nमृगेन्द्रपाशैर्विततं पक्षजन्तु निषेवितम् ।। १७२.२९ ।।"
  },
  {
    "text": "शीलार्थ चारु गन्धाढ्यं सर्वलोकमहाद्रुमम्।\nअव्यक्तानन्तसलिलं व्यक्ताहङ्कारफेनिलम् ।। १७२.३० ।।"
  },
  {
    "text": "महाभूततरङ्गौघं ग्रहनक्षत्र बुद्बुदम्।\nविमानगरुतव्याप्तं तोयदाडम्बरा कुलम् ।। १७२.३१ ।।"
  },
  {
    "text": "जन्तुमत्सजनाकीर्णं शैल शङ्ख कुलैर्युतम्।\nत्रैगुण्यविषयावर्तं सर्वलोक तिमिङ्गिलम् ।। १७२.३२ ।।"
  },
  {
    "text": "वीरवृक्षलतागुल्मं भुजगोत्कृष्ट शैवलम्।\nद्वादशार्कमहाद्वीपं रुद्रैकादश पत्तनम् ।। १७२.३३ ।।"
  },
  {
    "text": "वस्वष्ट पर्वतोपेतं त्रैलोक्याम्भो महोदधिम्।\nसन्ध्या सङ्ख्योर्मि सलिलं सुपर्णानिल सेवितम् ।। १७२.३४ ।।"
  },
  {
    "text": "दैत्यरक्षोगणग्राहं यक्षोरग झषाकुलम्।\nपितामहमहावीर्य्यं सर्वस्त्री रत्नशोभितम् ।। १७२.३५ ।।"
  },
  {
    "text": "श्रीर्कीर्तिकान्तिलक्ष्मीभिर्नदीभिरुपशोभितम्।\nकालयोगि महापर्व प्रलयोत्पत्ति वेगिनम् ।। १७२.३६ ।।"
  },
  {
    "text": "तन्तु योगमहापारं नारायणमहार्णवम्।\nदेवाधिदेवं वरदं भक्तानां भक्ति वत्सलम् ।। १७२.३७ ।।"
  },
  {
    "text": "अनुग्रहकरं देवं प्रशान्तिकरणं शुभम्।\nहर्यश्वरथसंयुक्ते सुपर्णध्वजसेविते ।। १७२.३८ ।।"
  },
  {
    "text": "ग्रहचन्द्रार्करचिते मन्दराक्ष-वरावृते।\nअनन्तरश्मिभिर्युक्ते विस्तीर्णे मेरुगह्वरे ।। १७२.३९ ।।"
  },
  {
    "text": "तारकाचित्रकुसुमे ग्रहनक्षत्रबन्धुरे।\nभयेष्वभयदं व्योम्नि देवा दैत्यपराजिताः ।। १७२.४० ।।"
  },
  {
    "text": "ददृशुस्तेस्थितं देवं दिव्ये लोकमये रथे।\nते कृताञ्जलयः सर्वे देवाः शक्रपुरोगमाः ।। १७२.४१ ।।"
  },
  {
    "text": "जयशब्दं पुरस्कृत्य शरण्यं शरणङ्गताः।\nस तेषां ताङ्गिरं श्रुत्वा विष्णुर्दैवत दैवतम् ।। १७२.४२ ।।"
  },
  {
    "text": "मनश्चक्रे विनाशाय दानवानां महामृधे।\nआकाशे तु स्थितो विष्णुरुत्तमं वपुरास्थितः ।। १७२.४३ ।।"
  },
  {
    "text": "उवाच देवताः सर्वाः सप्रतिज्ञमिदं वचः।\nशान्तिं व्रजत भद्रं वो मा भैष्ट मरुताङ्गणाः ।। १७२.४४ ।।"
  },
  {
    "text": "जिता मे दानवाः सर्वे त्रैलोक्यं परिगृह्यताम्।\nते तस्य सत्यसन्धस्य विष्णोर्वाक्येन तोषिताः ।। १७२.४५ ।।"
  },
  {
    "text": "देवाः प्रीतिं समाजग्मुः प्राश्यामृतमनुत्तमम्।\nततस्तमः संहृतं तद्विनेशुश्च बलाहकाः ।। १७२.४६ ।।"
  },
  {
    "text": "प्रववुश्च शिवा वाताः प्रशान्ताश्च दिशो दश।\nशुद्धप्रभाणि ज्योतींषि सोमञ्चक्रुः प्रदक्षिणम् ।। १७२.४७ ।।"
  },
  {
    "text": "न विग्रहं ग्रहाश्चक्रुः प्रशान्ताश्चापि सिन्धवः।\nविरजस्का भवन्मार्गा नाकवर्गादयस्त्रयः ।। १७२.४८ ।।"
  },
  {
    "text": "यथार्थमूहुः सरितो नापि चुक्षुभिरेऽर्णवाः।\nआसंश्छुभानीन्द्रियाणि नराणामन्तरात्मसु ।। १७२.४९ ।।"
  },
  {
    "text": "महर्षयो वीतशोका वेदानुच्चैरधीयत।\nयज्ञेषु च हविः पाकं शिवमाप च पावकः ।। १७२.५० ।।"
  },
  {
    "text": "प्रवृत्तधर्माः संवृत्ता लोका मुदितमानसाः।\nविष्णोर्दत्तप्रतिज्ञस्य श्रुत्वारि-निधने गिरम् ।। १७२.५१ ।।"
  }
]
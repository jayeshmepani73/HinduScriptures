[
  {
    "text": "शुभसप्तमीव्रतकथनम्।"
  },
  {
    "text": "श्रीभगवानुवाच।\nअथान्यामपि वक्ष्यामि शोभनां शुभसप्तमीम्।\nयामुपोष्य नरो रोगशोकदुःखैः प्रमुच्यते।। ८०.१ ।।"
  },
  {
    "text": "पुण्ये चाश्वयुजेमासिकृतस्नानजपः शुचिः।\nवाचयित्वा ततो विप्रानारभेच्छुभसप्तमीम्।। ८०.२ ।।"
  },
  {
    "text": "कपिलां पूजयेद्‌भक्त्या गन्धमाल्यानुलेपनैः।\nनमामि सूर्य्यसम्भूतामशेषभुवनालयाम्।।\nत्वामहं शुभकल्याणशरीरां सर्वसिद्धये।। ८०.३ ।।"
  },
  {
    "text": "अथ कृत्वा तिलप्रस्थं ताम्रपात्रेण संयुतम्।\nकाञ्चनं वृषभं तद्वद्गन्धमाल्यगुड़ान्वितैः।। ८०.४ ।।"
  },
  {
    "text": "फलैर्नानाविधैर्भक्ष्यै र्घृतपायससंयुतैः।\nदद्याद्विकालवेलायामर्यमा प्रीयतामिति।। ८०.५ ।।"
  },
  {
    "text": "पञ्चगव्यञ्च संप्राश्य स्वपेद्‌भूमौ विमत्सरः।\nततः प्रभाते सञ्जाते भक्त्या संपूजयेद्‌द्विजान्।। ८०.६ ।।"
  },
  {
    "text": "अनेन विधिना दद्यान्मासि मासि यदा नरः।\nवाससी वृषभं हैमं तद्वद्गां काञ्चनोद्भवाम्।। ८०.७ ।।"
  },
  {
    "text": "सम्वत्सरान्ते शयनमिक्षुदण्डगुड़ान्वितम्।\nसोपधानकविश्रामं भाजनासनसंयुतम्।। ८०.८ ।।"
  },
  {
    "text": "ताम्रपात्रे तिलप्रस्थं सौवर्णं वृषभं तथा।\nदद्याद्वेदविदे सर्वं विश्वात्मा प्रीयतामिति।। ८०.९ ।।"
  },
  {
    "text": "अनेन विधिना विद्वान् कुर्य्याद्यः शुभसप्तमीम्।\nतस्य श्रीर्विपुला कीर्तिर्भवेज्जन्मनि जन्मनि।। ८०.१० ।।"
  },
  {
    "text": "अप्सरोगणगन्धर्वैः पूज्यमानः सुरालये।\nवसेद् गणाधिपो भूत्वा यावदाभूतसंप्लवम्।।\nकल्पादाववतीर्णस्तु सप्तद्वीपाधिपो भवेत्।। ८०.११ ।।"
  },
  {
    "text": "ब्रह्महत्या सहस्रस्य भ्रूणहत्या शतस्य च।\nनाशायालमियं पुण्या पठ्यते शुभसप्तमी।। ८०.१२ ।।"
  },
  {
    "text": "इमां पठेद्यः श्रृणुयान्मुहूर्तं पश्येत्प्रसङ्गादपि दीयमानम्।\nसोऽप्यत्र सर्वाघविमुक्तदेहः प्राप्नोति विद्याधरनायकत्वम्।। ८०.१३ ।।"
  },
  {
    "text": "यावत्समाः सप्त नरः करोति यः सप्तमीं सप्तविधानयुक्ताम्।\nस सप्तलोकाधिपतिः क्रमेण भूत्वा पदं याति परं मुरारे।। ८०.१४ ।।"
  }
]
[
  {
    "text": "शान्तिविघानवर्णनम् ।"
  },
  {
    "text": "मनुरुवाच।\nअद्भुतानां फलं देव! शमनञ्च तथा वद।\nत्वं हि वेत्सि विशालाक्ष! ज्ञेयं सर्वमशेषतः ।। २२९.१ ।।"
  },
  {
    "text": "मत्स्य उवाच।\nअत्र ते वर्णयिष्यामि यदुवाच महातपाः।\nअत्र ये वृद्धगर्भस्तु सर्वधर्मभृतां वरः ।। २२९.२ ।।"
  },
  {
    "text": "सरस्वत्याः सुखासीनं गर्गं श्रोतसि पार्थिव!।\nपप्रच्छासौ महातेजा अत्रिर्मुनिजनप्रियम् ।। २२९.३ ।।"
  },
  {
    "text": "अत्रिरुवाच।\nनश्यतां पूर्वरूपाणि जनानां कथयस्व मे।\nनगराणां तथा राज्ञा त्वं हि सर्वं वदस्व माम् ।। २२९.४ ।।"
  },
  {
    "text": "गर्ग उवाच।\nपुरुषापचारान्नियतमपरज्यन्ति देवताः।\nततोऽपरागाद्देवानामुपसर्गः प्रवर्तते ।। २२९.५ ।।"
  },
  {
    "text": "दिव्यान्तरिक्षभौमञ्च त्रिविधं संप्रकीर्तितम्।\nग्रहर्क्षवैकृतं दिव्यमान्तरिक्षं निबोध मे ।। २२९.६ ।।"
  },
  {
    "text": "उल्कापातो दिशान्दाहः परिवेषस्तथैव च।\nगन्धर्वनगरञ्चैव वृष्टिश्च विकृता तु या ।। २२९.७ ।।"
  },
  {
    "text": "एवमादीनि लोकेऽस्मिन्नान्तरिक्षं विनिर्दिशेत्।\nचरस्थिर-भवभौमो भूकम्पश्चापि भूमिजः ।। २२९.८ ।।"
  },
  {
    "text": "जलाशयानां वैकृत्यं भौमं तदपि कीर्तितम्।\nभौमे त्वल्पफलं ज्ञेयं चिरेण च विपच्यते ।। २२९.९ ।।"
  },
  {
    "text": "अभ्रजं मध्यफलदं मध्यकालफलप्रदम्।\nअद्भुते तु समुत्पन्ने यदि वृष्टिः शिवा भवेत् ।। २२९.१० ।।"
  },
  {
    "text": "सप्ताहाभ्यन्तरे ज्ञेयमद्भुतं निष्फलं भवेत्।\nअद्भुतस्य विपाकश्च विना शान्त्या न दृश्यते ।। २२९.११ ।।"
  },
  {
    "text": "त्रिभिर्वर्षैस्तथा ज्ञेयं सुमहद् भयकारकम्।\nराज्ञः शरीरे लोके च पुरुद्वारे पुरोहिते ।। २२९.१२ ।।"
  },
  {
    "text": "पाकमायाति पुत्रेषु तथा वै कोशवाहने।\nऋतुस्वभावाद्राजेन्द्र! भवन्त्यद्भुतसंज्ञिताः ।। २२९.१३ ।।"
  },
  {
    "text": "शुभावहास्ते विज्ञेयास्तांश्च मे गदतः श्रृणु।\nवज्राशनिमहीकम्पसस्यानिर्घातनिःस्वना ।। २२९.१४ ।।"
  },
  {
    "text": "परिवेषरजोधूम रक्तार्कास्तमयोदयाः।\nद्रुमोद्भेदकरस्नेहो बहुशः सफलद्रुमः ।। २२९.१५ ।।"
  },
  {
    "text": "गोपक्षिमधुवृद्धिश्च शुभानि मधु माधवे।\nऋक्षोल्कापातकलुषे कपिलार्केन्दुमण्डलम् ।। २२९.१६ ।।"
  },
  {
    "text": "कृष्णश्वेतं तथा पीतं धूसर ध्वान्त लोहितम्।\nरक्तपुष्पारुणं साध्यं नभः क्षुब्धार्णवोपमम् ।। २२९.१७ ।।"
  },
  {
    "text": "सरिताञ्चाम्बु संशोषं दृष्ट्वा ग्रीष्मे शुभं वदेत्।\nशक्रायुधपरीवेषं विद्युदल्काधिरोहणम् ।। २२९.१८ ।।"
  },
  {
    "text": "कम्पोद्वर्तन वैकृत्यं हसनं दारणं क्षिते।\nनद्योदपानं सरसां विधूनतरणप्लवाः ।। २२९.१९ ।।"
  },
  {
    "text": "श्रृङ्गिणाञ्च वराहाणां वर्षासु शुभमिष्यते।\nशीतानिलतुषारत्वं नर्द्दनं मृगपक्षिणाम् ।। २२९.२० ।।"
  },
  {
    "text": "रक्षोभूतपिशाचानां दर्शनं वागमानुषी।\nदिशो धूमान्धकाराश्च स नभो-वन-पर्वताः ।। २२९.२१ ।।"
  },
  {
    "text": "उच्चैः सूर्यादयास्तौ च हेमन्ते शोभनाः स्मृताः ।\nदिव्यस्त्रीरूपगन्धर्व विमानाद्भुतदर्शनम् ।। २२९.२२ ।।"
  },
  {
    "text": "ग्रहनक्षत्रताराणां दर्शनं वागमानुषी।\nगीतवादित्रनिर्घोषो वनपर्वतसानुषु ।। २२९.२३ ।।"
  },
  {
    "text": "सस्यवृद्धी रसोत्पत्तिः शरत्काले शुभाः स्मृताः।\nहिमपातानिलोत्पात विरूपाद्भुतदर्शनम् ।। २२९.२४ ।।"
  },
  {
    "text": "कृष्णाञ्जनाभमाकाशं तारोल्कापातपिञ्जरम्।\nचित्रगर्भोद्भवः स्त्रीषु गोऽजाश्वमृगपक्षिषु\nपत्राङ्कुर-लतानाञ्च विकारा शिशिरे शुभाः ।। २२९.२५ ।।"
  },
  {
    "text": "ऋतुस्वभावेन विनाद्भुतस्य जातस्य दृष्टस्य तु शीघ्रमेव ।।\nयतागमं शान्तिरनन्तरन्तु कार्या यथोक्ता वसुधाधिपेन ।। २२९.२६ ।।"
  }
]
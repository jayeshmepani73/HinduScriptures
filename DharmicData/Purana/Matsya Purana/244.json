[
  {
    "text": "वामनावतारचरित्रवर्णनम्।"
  },
  {
    "text": "ऋषय ऊचुः।\nराजधर्मस्त्वया सूत! कथितो विस्तरेण तु।\nतथैवाद्भुतमङ्गल्यं स्वप्नदर्शनमेव च ।। २४४.१ ।।"
  },
  {
    "text": "विष्णोरिदानीं माहात्म्यं पुनर्वक्तुमिहार्हसि।\nकथं स वामनो भूत्वा बबन्ध बलिदानवम् ।। २४४.२ ।।\nक्रमतः कीदृशं रुपमासील्लोकत्रये हरेः।"
  },
  {
    "text": "सूत उवाच।\nएतदेव पुरा पृष्टः कुरुक्षेत्रे तपोधनः ।। २४४.३ ।।"
  },
  {
    "text": "शौनकस्तीर्थयात्रायां वामनायतने पुरा।\nयदा समयभेदित्वं द्रौपद्याः पार्थिवं प्रति ।। २४४.४ ।।"
  },
  {
    "text": "अर्जुनेन कृतन्तत्र तीर्थयात्रां तदा ययौ।\nधर्मक्षेत्रे कुरुक्षेत्रे वामनायतने स्थितः ।। २४४.५ ।।"
  },
  {
    "text": "दृष्ट्वा स वामनस्तत्र अर्जुनो वाक्यमब्रवीत्।"
  },
  {
    "text": "अर्जुन उवाच।\nकिन्निमित्तमयं देवो वामनाकृतिरिज्यते ।। २४४.६ ।।"
  },
  {
    "text": "वराहरूपी भगवान् कस्मात्पूज्योऽभवत्पुरा।\nकस्माच्च वामनस्येदमिष्टं क्षेत्रमजायत ।। २४४.७ ।।"
  },
  {
    "text": "शौनक उवाच।\nवामनस्य च वक्ष्यामि वराहस्य च धीमतः।\nपुरा निवारिते शक्रे सुरेषु विजितेषु च ।। २४४.८ ।।"
  },
  {
    "text": "चिन्तयामास देवानां जननी पुनरुद्भवम्।\nअदितिर्देवमाता च परमं दुश्चरं तपः ।। २४४.९ ।।"
  },
  {
    "text": "तीव्रञ्च चारवर्षाणां सहस्रं पृथिवीपते!।\nआराधनाय कृष्णस्य वाताहारा ह्यभोजना ।। २४४.१० ।।"
  },
  {
    "text": "दैत्यैर्निराकृतान् दृष्ट्वा तनयान् कुरुनन्दन!।\nवृथा पुत्राहमस्मीति निर्वेदात्प्रणताहरिम् ।। २४४.११ ।।"
  },
  {
    "text": "तुष्टाव वाग्भिरिष्टाभिः परमार्थनिबोधने।\nदेवदेवं हृषीकेशं नत्वा सर्वगतं हरिम् ।। २४४.१२ ।।"
  },
  {
    "text": "अदितिरुवाच।\nनमः स्मृतार्तिनाशाय नमः पुष्करमालिने।\nनमः परमकल्याण कल्याणायादिवेधसे ।। २४४.१३ ।।"
  },
  {
    "text": "नमः पङ्कजनेत्राय नमः पङ्गजनाभये।\nश्रियः कान्ताय दान्ताय दान्तदृश्याय चक्रिणे ।। २४४.१४ ।।"
  },
  {
    "text": "नमः पङ्कजसम्भूति सम्भवायात्मयोनये।\nनमः शङ्खासिहस्ताय नमः कनकरेतसे ।। २४४.१५ ।।"
  },
  {
    "text": "तथात्मज्ञातविज्ञात योगिचिन्त्यात्म योगिने।\nनिर्गुणायाविशेषाय हरये ब्रह्मरूपिणे ।। २४४.१६ ।।"
  },
  {
    "text": "जगत्प्रतिष्ठितं यत्र जगता यो न दृश्यते।\nनमः स्थूलातिसूक्ष्माय तस्मै देवाय शङ्खिने ।। २४४.१७ ।।"
  },
  {
    "text": "यन्न पश्यन्ति पश्यन्तो जगदप्यखिलन्नराः।\nअपश्यद्भिर्जगत्यत्र न देवो हृदि संस्थितः ।। २४४.१८ ।।"
  },
  {
    "text": "यस्मिन्नन्नं पयश्चैव नद्यश्चैवाखिलं जगत्।\nतस्मै समस्तजगतामाधाराय नमो नमः ।। २४४.१९ ।।"
  },
  {
    "text": "आद्यः प्रजापतिपतिः यः प्रभूणां पतिः परः।\nपतिः सुराणां यस्तस्मै नमः कृष्णाय वेधसे ।। २४४.२० ।।"
  },
  {
    "text": "यः प्रवृत्तौ निवृत्तौ च इज्यते कर्मभिः स्वकैः।\nस्वर्गापवर्गफलदो नमस्तस्मै गदाभृते ।। २४४.२१ ।।"
  },
  {
    "text": "यश्चिन्त्यमानो मनसा सद्यः पापं व्यपोहति।\nनमस्तस्मै विशुद्धाय पराय हरिवेधसे ।। २४४.२२ ।।"
  },
  {
    "text": "यं बुद्ध्वा सर्वभूतानि देवदेवेशमव्ययम्।\nन पुनर्जन्ममरणे प्राप्नुवन्ति नमामि तम् ।। २४४.२३ ।।"
  },
  {
    "text": "यो यज्ञे यज्ञपरमैरिज्यते यज्ञसंज्ञितः।\nतं यज्ञपुरुषं विष्णुं नमामि प्रभुमीश्वरम् ।। २४४.२४ ।।"
  },
  {
    "text": "गीयते सर्वदेवेषु वेदविद्भिर्विदां पतिः।\nयस्तस्मै वेदवेद्याय विष्णवे जिष्णवे नमः ।। २४४.२५ ।।"
  },
  {
    "text": "यतो विश्वं समुत्पन्नं यस्मिंश्च लयमेष्यति।\nविश्वागम प्रतिष्ठाय नमस्तस्मै महात्मने ।। २४४.२६ ।।"
  },
  {
    "text": "ब्रह्मादि स्तम्बपर्यन्तं येन विश्वमिदं ततम्।\nमायाजालं समुत्तर्तुं तमुपेन्द्रं नमाम्यहम् ।। २४४.२७ ।।"
  },
  {
    "text": "यस्तु तोयस्वरूपस्थो बिभर्त्यखिलमीश्वरः।\nविश्वं प्रजापतिं विष्णुं तं नमामि प्रजापतिम् ।। २४४.२८ ।।"
  },
  {
    "text": "यमाराध्य विशुद्धेन मनसा कर्मणा गिरा।\nतरन्त्यविद्यामखिलान्तमुपेन्द्रं नमाम्यहम् ।। २४४.२९ ।।"
  },
  {
    "text": "विषादतोषरोषद्यैः योऽजस्रं सुखदुःखजैः।\nनृत्यत्यखिलभूतस्थस्तमुपेन्द्रं नमाम्यहम् ।। २४४.३० ।।"
  },
  {
    "text": "मूर्तं तमो सुरमयन्तद्वधात् विनिहन्ति यः।\nरात्रिरूपी सूर्यरूपी तमुपेन्द्रं नमाम्यहम् ।। २४४.३१ ।।"
  },
  {
    "text": "यस्याक्षिणी चन्द्रसूर्यौ सर्वलोकशुभाशुभम्।\nपश्यतः कर्म सततमुपेन्द्रं तं नमाम्यहम् ।। २४४.३२ ।।"
  },
  {
    "text": "यस्मिन् सर्वेश्वरे सर्वं सत्यमेतन्मयोदितम्।\nनानृतं तमजं विष्णुं नमामि प्रभवाव्ययम् ।। २४४.३३ ।।"
  },
  {
    "text": "यच्चैतत्सत्यमुक्तं मे भूयांश्चातो जनार्दनः।\nसत्येन तेन सकलाः पूर्यन्तां मे मनोरथाः ।। २४४.३४ ।।"
  },
  {
    "text": "एवंस्तुतः स भगवान् वासुदेव उवाच ताम्।\nअदृश्यः सर्वभूतानां तस्याः सन्दर्शने स्थितः ।। २४४.३५ ।।"
  },
  {
    "text": "मनोरथां स्त्वमदिते! यानिच्छस्यभिवाञ्छितान्।\nतांस्त्वं प्राप्स्यसि धर्मज्ञे! मत्प्रसादान्न संशयः ।। २४४.३६ ।।"
  },
  {
    "text": "श्रृणुष्व सुमहाभागे वरो यस्ते हृदि स्थितः।\nतमाशु व्रियतां कामं श्रेयस्ते सम्भविष्यति\nमद्दर्शनं हि विफलं न कदाचिद्भविष्यति ।। २४४.३७ ।।"
  },
  {
    "text": "अदितिरुवाच।\nयदि देव! प्रसन्नस्त्वं मद्भक्त्या भक्तवत्सल!।\nत्रैलोक्याधिपतिः पुत्रस्तदस्तु मम वासवः ।। २४४.३८ ।।"
  },
  {
    "text": "हृतं राज्यं हृताश्चास्य यज्ञभागा महासुरैः।\nत्वयि प्रसन्ने वरदे तान् प्राप्नोतु सुतो मम ।। २४४.३९ ।।"
  },
  {
    "text": "हृतं राज्यं न दुःखाय मम पुत्रस्य केशव!।\nसापन्त्याद्दायनिर्भ्रंशो बाधां न कुरुते हृदि ।। २४४.४० ।।"
  },
  {
    "text": "श्रीभगवानुवाच।\nकृतः प्रसादो हि मया तव देवि! यथेप्सितः।\nस्वांशेन चैव ते गर्भे सम्भविष्यामि कश्यपात् ।। २४४.४१ ।।"
  },
  {
    "text": "तव गर्भसमुद्भूतस्ततस्ते ये सुरारयः।\nतानहं निहनिष्यामि निवृत्ता भव नन्दिनि! ।। २४४.४२ ।।"
  },
  {
    "text": "अदितिरुवाच।\nप्रसीद देव! देवेश! नमस्ते विश्वभावन!।\nनाहं त्वामुदरे देव!वोढुं शक्ष्यामि केशव!।।  २४४.४३ ।।"
  },
  {
    "text": "यस्मिन् प्रतिष्ठितं विश्वं यो विश्वं स्वयमीश्वरः।\nतमहं नोदरेण त्वां वोढुं शक्ष्यामि दुर्धरम् ।। २४४.४४ ।।"
  },
  {
    "text": "श्रीभगवानुवाच।\nसत्यमात्थ महाभागे! मयि सर्वमिदं जगत्।\nप्रतिष्ठितं न मां शक्तावोढुं सेन्द्रा दिवौकसः ।। २४४.४५ ।।"
  },
  {
    "text": "किं त्वहं सकलान् लोकान् सदेवासुरमानुषान्।\nजङ्गमान् स्थावरान् सर्वान् त्वाञ्च देवि! सकश्यपाम् ।। २४४.४६ ।।"
  },
  {
    "text": "धारयिष्यामि भद्रन्ते तदलं सम्भ्रमेण ते।\nन ते ग्लानिर्न ते स्वेदो गर्भस्थे भविता मयि ।। २४४.४७ ।।"
  },
  {
    "text": "दाक्षायणि! प्रसादन्ते करोम्यन्यैः सुदुर्लभम्।\nगर्भस्थे मयि पुत्राणां तव योऽभिभविष्यति\nतेजसस्तस्य हानिञ्च करिष्ये मा व्यथां कृथाः ।। २४४.४८ ।।"
  },
  {
    "text": "शैनक उवाच।\nएवमुक्त्वा ततः सद्यो यातोऽन्तर्धानमीश्वरः।\nसापि कालेन तं गर्भमवाप कुरुसत्तम! ।। २४४.४९ ।।"
  },
  {
    "text": "गर्भस्थिते ततः कृष्णे चचाल सकला क्षितिः।\nचकम्पिरे महाशैलाः क्षोभञ्जग्मुस्तथाब्धयः ।। २४४.५० ।।"
  },
  {
    "text": "यतो यतोऽदितिर्याति ददाति ललितं पदम्।\nततस्ततः क्षितिः स्वेदात् ननाम वसुधाधिप! ।। २४४.५१ ।।"
  },
  {
    "text": "दैत्यानामथ सर्वेषां गर्भस्थे मधुसूदने।\nबभूव तेजसां हानिर्यथोक्तं परमेष्ठिना ।। २४४.५२ ।।"
  }
]
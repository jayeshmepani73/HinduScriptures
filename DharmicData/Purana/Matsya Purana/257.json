[
  {
    "text": "वास्तुविद्यानुकीर्तनम्"
  },
  {
    "text": "सूत उवाच।\nअथातः संप्रवक्ष्यामि दार्वाहरणमुत्तमम्।\nधनिष्ठा पञ्चके मुक्त्वा विष्ट्यादिकमतः परम् ।। २५७.१"
  },
  {
    "text": "ततः सांवत्सरादिष्टे दिने यायाद्वनं बुधः।\nप्रथमं बलिपूजाञ्च कुर्य्याद्वृक्षस्य सर्वदा ।। २५७.२"
  },
  {
    "text": "पूर्वोत्तरेण पतितं गृहदारु प्रशस्यते।\nअन्यथा न शुभं विन्द्यात् याम्योपरि निपातनम् ।। २५७.३"
  },
  {
    "text": "क्षीरवृक्षोद्भवं दारु न गृहे विनिवेशयेत्।\nकृताधिवासं विहगैरनिलानलपीड़ितम् ।। २५७.४"
  },
  {
    "text": "गजावरुग्णञ्च तथा विद्युन्निर्घातपीड़ितम्।\nअर्द्धशुष्कं तथा दारुभग्नशुष्कं तथैव च ।। २५७.५"
  },
  {
    "text": "चैत्यदेवालयोत्पन्नं नदीसङ्गमजन्तथा।\nश्मशानकूपनिलयं तड़ागादि समुद्भवम् ।। २५७.६"
  },
  {
    "text": "वर्जयेत् सर्वथा दारु यदीच्छेद्विपुलां श्रियम्।\nतथा कण्टकिनो वृक्षान् नीपनिम्ब विभीतकान् ।। २५७.७"
  },
  {
    "text": "श्लेष्मातका नाम्रतरून् वर्जयेत् गृहकर्मणि।\nआसनाशोकमधुकसर्जशालाः शुभावहाः ।। २५७.८"
  },
  {
    "text": "चन्दनं पनसन्धन्यं सुरदारुहरिद्रवः।\nद्वाभ्यामेकेन वा कुर्यात् त्रिभिर्वा भवनं शुभम् ।। २५७.९"
  },
  {
    "text": "बहुभिः कारितं यस्मादनेकभयदं भवेत्।\nएकैव शिंशपा धन्या श्रीपर्णा तिन्दुकी तथा ।। २५७.१०"
  },
  {
    "text": "एता नान्यसमायुक्ताः कदाचिच्छुभकारकाः।\nस्यन्दनः पनसस्तद्वत् सरलार्जुनपद्मकाः ।। २५७.११"
  },
  {
    "text": "एते नान्यसमायुक्ता वास्तुकार्यफलप्रदाः।\nतरुच्छेदे महापीते गोधा विन्द्याद्विचक्षणः ।। २५७.१२"
  },
  {
    "text": "माञ्चिष्ठवर्णे भेकः स्यान्नीले सर्पादि निर्दिशेत्।\nअरुणे सरठं विद्यान्मुक्ताभे शुकमादिशेत् ।। २५७.१३"
  },
  {
    "text": "कपिले मूषकान्विद्यात् खड्गाभे जलमादिशेत् ।\nएवं विधं सगर्भन्तु वर्जयेद्वास्तु कर्मणि ।। २५७.१४"
  },
  {
    "text": "पूर्वच्छिन्नन्तु गृह्णीयान्निमित्तशकुनैः शुभैः।\nव्यासेन गुणिते दैर्घ्य अष्टाभिर्वैहृते तथा ।। २५७.१५"
  },
  {
    "text": "यच्छेषमायतं विद्यादष्टभेदं वदामि वः।\nध्वजो धूमश्च सिंहश्च वृषभः खर एव च।। २५७.१६"
  },
  {
    "text": "हस्तीध्वांक्षश्च पूर्वाद्याः करशेषाभवन्त्यमी।\nध्वजः सर्वमुखो धन्यः प्रत्यग्द्वारो विशेषतः ।। २५७.१७"
  },
  {
    "text": "उदङ्मुखो भवेत्सिंहः प्राङ्मुखो वृषभो भवेत्।\nदक्षिणाभिमुखो हस्ती सप्तभिः समुदाहृतः ।। २५७.१८"
  },
  {
    "text": "एकेन ध्वज उद्धिष्टस्त्रिभिः सिंहः प्रकीर्तितः।\nपञ्चभिर्वृषभः प्रोक्तो विकोणस्थाश्च वर्जयेत् ।। २५७.१९"
  },
  {
    "text": "तमेवाष्टगुणं कृत्वा करराशिं विचक्षणः।\nसप्तविंशाहृते भागे ऋक्षं विद्याद्विचक्षणः ।। २५७.२०"
  },
  {
    "text": "अष्टभिर्भाजिते ऋक्षे यः शेषः सव्ययो मतः।\nव्याधिकं न कुर्वीत यतो दोषकरम्भवेत् ।।\nआयाधिके भवेच्छान्तिरित्याह भगवान् हरिः ।। २५७.२१"
  },
  {
    "text": "कृत्वाग्रतो द्विजवरानथ पूर्णकुम्भं दध्यक्ष ताम्र दल पुष्प फलोपशोभम्।\nकृत्वा हिरण्यवसनानि तदा द्विजेभ्यो मङ्गल्यशान्तिनिलयाय गृहं विशेत्तु ।। २५७.२२"
  },
  {
    "text": "गृह्योक्तहोमविधिना बलिकर्म कुर्यात् प्रासादवास्तुशमने च विधिर्य उक्तः।\nसन्तर्पयेद्द्विजवरानथ भक्ष्यभोज्यैः शुक्लाम्बरः स्वभवनं प्रविशेत्सधूपम् ।। २५७.२३"
  }
]
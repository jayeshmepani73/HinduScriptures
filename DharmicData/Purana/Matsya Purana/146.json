[
  {
    "text": "ऋषय ऊचुः।\nकथं मत्स्येन कथितस्तारकस्य वधो महान् ।\nकस्मिन् काले विनिर्वृत्ता कथेयं सूतनन्दन!।। १४६.१ ।।"
  },
  {
    "text": "त्वन्मुखक्षीरसिन्धूत्था कथेयममृतात्मिका ।\nकर्णाभ्यां पिबतां तृप्तिरस्माकं न प्रजायते।। १४६.२ ।।"
  },
  {
    "text": "इदं मुने! समाख्याहि महाबुद्धे! मनोगतम्।।\nसूत उवाच।\nपृष्टस्तु मनुना देवो मत्स्यरूपी जनार्दनः।। १४६.३ ।।"
  },
  {
    "text": "कथं शरवने जातो देवः षड्‌वदनो विभो!।\nएतत्तु वचनं श्रुत्वा पार्थिवस्यामितौजसः।। १४६.४ ।।"
  },
  {
    "text": "उवाच भगवान् प्रीतो ब्रह्मसूनुर्महामतिम्।\nमत्स्य उवाच।\nवज्राङ्गो नाम दैत्योऽभूत् तस्य पुत्रस्तु तारकः।। १४६.५ ।।"
  },
  {
    "text": "सुरानुद्वासयामास पुरेभ्यः स महाबलः।\nततस्ते ब्रह्मणोऽभ्यासं जाग्मुर्भयनिपीडिताः।। १४६.६ ।।"
  },
  {
    "text": "भीताश्च त्रिदशात् द्रृष्ट्वा ब्रह्मा तेषामुवाच ह।\nसन्त्यज्यध्वं भयं देवाः! शङ्करस्यात्मजः शिशुः।। १४६.७ ।।"
  },
  {
    "text": "तुहिनाचलदौहित्रस्तं हनिष्यति दानवम्।\nततः काले तु कस्मिंश्चिद्दृष्ट्वा वै शैलजां शिवः।। १४६.८ ।।"
  },
  {
    "text": "स्वरेतो वह्निवदने व्यसृजत्कारणान्तरे।\nतत्प्राप्तं वह्निवदने रेतो देवानतर्पयत्।। १४६.९ ।।"
  },
  {
    "text": "विदार्य जठराण्येषामजीर्णं निर्गतं मुने!।\nपतितं तत्सरिद्वारे ततस्तु शरकानने।। १४६.१० ।।"
  },
  {
    "text": "तस्मात्तु स समुद्‌भूतो गुहो दिनकरप्रभः।\nस सप्तदिवसो बालो निजघ्ने तारकासुरम्।। १४६.११ ।।"
  },
  {
    "text": "एवं श्रुत्वा ततो वाक्यं तमूचुर्ऋषिसत्तमाः।\nऋषय ऊचुः।\nअत्याश्चर्यवती रम्या कथेयं पापनाशिनी।। १४६.१२ ।।"
  },
  {
    "text": "विस्तरेण हि नो ब्रूहि यथातथ्येन श्रृण्वताम्।\nवज्राङ्गो नाम दैत्येन्द्रः कस्य वंशोद्भवः पुरा।। १४६.१३ ।।"
  },
  {
    "text": "तस्याभूत्तारकः पुत्रः सुरप्रमथनो बली।\nनिर्मितः को वधे चाभूत्तस्यः दैत्येश्वरस्य तु।। १४६.१४ ।।"
  },
  {
    "text": "गुहजन्म तु कात्र्स्न्येन अस्माकं ब्रूहि मानद!।।\nसूत उवाच।\nमानसो ब्रह्मणः पुत्रो दक्षो नाम प्रजापतिः।। १४६.१५ ।।"
  },
  {
    "text": "षष्टिं सोऽजनयत्कान्या वैरिण्यामेव नः श्रुतम्।\nददौ स दश धर्माय कश्यपाय त्रयोदश।। १४६.१६ ।।"
  },
  {
    "text": "सप्तविंशति सोमाय चतस्रोऽरिष्टनेमये।\nद्वौ वौ बाहुकपुत्राय द्वौ चान्येऽङ्गिरसे तथा।। १४६.१७ ।।"
  },
  {
    "text": "द्वे कृशाश्वाय विदुषे प्रजापतिसुतः प्रभुः।\nअदितिर्दितिर्दनुर्विश्वा ह्यरिष्टा सुरसा तथा।। १४६.१८ ।।"
  },
  {
    "text": "सुरभिर्विनता चैव ताम्रा क्रोधवशा इरा।\nकर्द्रूर्मुनिश्च लोकस्य मातरो गोषु मातरः।। १४६.१९ ।।"
  },
  {
    "text": "तासां सकाशाल्लोकानां जङ्गमस्थावरात्मनाम्।\nजन्म नाना प्रकाराणां ताभ्योऽन्ये देहिनः स्मृताः।। १४६.२० ।।"
  },
  {
    "text": "देवेन्द्रोपेन्द्रपूजाद्याः सर्वेते दितिजा मताः।\nदितेः सकाशाल्लोकास्तु हिरण्यकशिपादयः।। १४६.२१ ।।"
  },
  {
    "text": "दानवाश्च दनोः पुत्रा गावश्च सुरभीसुताः।\nपक्षिणो विनतापुत्रागरुड़प्रमुखाः सुताः।। १४६.२२ ।।"
  },
  {
    "text": "नागाः कद्रूसुता ज्ञेयाः सेषाश्चान्येऽपि जन्तवः।\nत्रैलोक्यनाथं शक्रन्तु सर्वामरगणप्रभुम्।। १४६.२३ ।।"
  },
  {
    "text": "हिरण्यकशिपुश्चक्रे नीत्वा राज्यं महाबलः।\nततः केनापि कालेन हिरण्यकशिपादयः।। १४६.२४ ।।"
  },
  {
    "text": "निहता विष्णुना सङ्ख्ये शेषाश्चेन्द्रेण दानवाः।\nततो निहतपुत्राभूद्दितिर्वरमयाचत।। १४६.२५ ।।"
  },
  {
    "text": "भर्त्तारं कश्यपं देवं पुत्रमन्यं महाबलम्।\nसमरे शक्रहन्तारं स तस्या अददात् प्रभुः।। १४६.२६ ।।"
  },
  {
    "text": "नियमे वर्त हे देवि! सहस्रं शुचिमानसा।\nवर्षाणां लप्स्यसे पुत्रमित्युक्ता सा तथा करोत्।। १४६.२७ ।।"
  },
  {
    "text": "वर्त्तन्त्या नियमे तस्याः सहस्राक्षः समाहितः।\nउपासामाचरत्तस्याः सा चैनमन्वमन्यत।। १४६.२८ ।।"
  },
  {
    "text": "दशसम्वत्सरशेषस्य सहस्रस्य तदा दितिः।\nउवाच शक्रं सुप्रीता वरदा तपसि स्थिता।। १४६.३० ।।"
  },
  {
    "text": "दितिरुवाच।\nपुत्रोत्तीर्णव्रतां प्रायः विद्धि मां पाकशासन!।\nभविष्यति च ते भ्राता तेन सार्द्धमिमां श्रियम्।। १४६.३० ।।"
  },
  {
    "text": "भुङ्‌क्ष्व वत्स! यथाकामं त्रैलोक्यं हतकण्टकम्।\nइत्युक्त्वा निद्रयाविष्टा चरणाक्रान्तमूर्द्धजाः।। १४६.३१ ।।"
  },
  {
    "text": "स्वयं सुष्वापनियता भाविनोऽर्थस्य गौरवात्।\nतत्तु रन्ध्रं समासाद्य जठरं पाकशासनः।। १४६.३२ ।।"
  },
  {
    "text": "चकार सप्तधा गर्भं कुलिशेन तु देवराट्।"
  },
  {
    "text": "एकैकन्तु पुनः खण्डं चकार मघवा ततः।। १४६.३३ ।।"
  },
  {
    "text": "सप्तधा सप्तधा कोपात् प्रबुध्यत ततोऽदितिः।\nविबुध्योवाच मा शक्र! घातयेथाः प्रजां मम।। १४६.३४ ।।"
  },
  {
    "text": "तच्छ्रुत्वा निःर्गतः शक्रः स्थित्वा प्राञ्जलिरग्रतः।\nउवाच वाक्यं सन्त्रस्तो मातुर्वै वदनेरितम्।। १४६.३५ ।।"
  },
  {
    "text": "शक्र उवाच।\nदिवा स्वप्नपरा मातः! पादाक्रान्तशिरोरुहा।\nसप्त सप्तभिरेवातस्तव गर्भः कृतो मया।। १४६.३६ ।।"
  },
  {
    "text": "एकोनपञ्चाशत्‌ कृता भागा वज्रेण ते सुताः।\nदास्यामि तेषां स्थानानि दिवि दैवतपूजिते।। १४६.३७ ।।"
  },
  {
    "text": "इत्युक्ता सा तदा देवी सैवमस्त्वित्यभाषत।\nपुनश्च देवी भर्तारमुवाचासितलोचना।। १४६.३८ ।।"
  },
  {
    "text": "पुत्रं प्रजापते! देहि शक्रजेतारमूर्जितम्।\nयो नास्त्रशस्त्रैर्बध्यत्वं गच्छेत्‌ त्रिदिववासिनाम्।। १४६.३९ ।।"
  },
  {
    "text": "इत्युक्तः स तथोवाच तां पत्नीमतिदुःखिताम्।\nदशवर्षसहस्राणि तपः कृत्वा तु लप्स्यसे।। १४६.४० ।।"
  },
  {
    "text": "वज्रसारमयैरङ्गैरच्छेद्यैरायसैर्द्रृढ़ैः।\nवज्राङ्‌गो नाम पुत्रस्ते भविता पुत्रवत्सले!।। १४६.४१ ।।"
  },
  {
    "text": "सा तु लब्धवरा देवी जगाम तपसे वनम्।\nदशवर्षसहस्राणि सा तपो घोरमाचरत्।। १४६.४२ ।।"
  },
  {
    "text": "तपसोऽन्ते भगवती जनयामास दुर्जयम्।\nपुत्रमप्रतिकर्माणमजेयं वज्रदुश्छिदम्।। १४६.४३ ।।"
  },
  {
    "text": "सजातस्तत्र एवाभूत् सर्वशस्त्रास्त्रपारगः।\nउवाच मातरं भक्त्या मातः! किङ्करवाण्यहम्।। १४६.४४ ।।"
  },
  {
    "text": "तमुवाच ततो हृष्टा दितिर्दैत्याधिपञ्च सा।\nबहवो मे हताः पुत्राः सहस्राक्षेण पुत्रक!।। १४६.४५ ।।"
  },
  {
    "text": "तेषां त्वं प्रतिकर्तुं वै गच्छ शक्रवधाय च।\nबाढ़मित्येव तामुक्त्वा जगाम त्रिदिवं बली।। १४६.४६ ।।"
  },
  {
    "text": "बद्‌ध्वा ततः सहस्राक्षं पाशेनामोघवर्चसाः।\nमातुरन्तिकमागच्छद्व्याघ्रः क्षुद्रमृगं यथा।। १४६.४७ ।।"
  },
  {
    "text": "एतस्मिन्नन्तरे ब्रह्मा कश्यपश्च महातपाः।\nआगतो तत्र यत्रास्तां मातापुत्रावभीतकौ।। १४६.४८ ।।"
  },
  {
    "text": "द्रृष्ट्वा तु तमुवाचेदं ब्रह्मा कश्यप एव च।\nमुञ्चैनं पुत्र! देवेन्द्रं किमनेन प्रयोजनम्।। १४६.४९ ।।"
  },
  {
    "text": "अपमानो वधः प्रोक्तः पुत्रसम्भावितस्य च।\nअस्मद्वाक्येन यो मुक्तो विद्धि तं मृतमेव च।। १४६.५० ।।"
  },
  {
    "text": "परस्य गौरवान् मुक्तः शत्रूणां भारमावहेत्।\nजीवन्नेव मृतो वत्स! दिवसे दिवसे स तु।। १४६.५१ ।।"
  },
  {
    "text": "महतां वशमायाते वैरं नैवास्ति वैरिणि।\nएतच्छ्रुत्वा तु वज्राङ्गः प्रणतो वाक्यमब्रव्रीत्।। १४६.५२ ।।"
  },
  {
    "text": "न मे कृत्यमनेनास्ति मातुराज्ञा कृता मया।\nत्वं सुरासुरनाथो वै मम च प्रपितामहः।। १४६.५३ ।।"
  },
  {
    "text": "करिष्ये त्वद्वचो देव! एष मुक्तः शतक्रतुः।\nतपसे मे रतिर्देव! निर्विघ्नं चैव मे भवेत्।। १४६.५४ ।।"
  },
  {
    "text": "त्वत्प्रसादेन भगवन्नित्युक्त्वा विरराम सः।\nतस्मिंस्तूष्णीं स्थिते दैत्ये प्रोवाचेदं पितामहः।। १४६.५५ ।।"
  },
  {
    "text": "ब्रह्मोवाच।\nतपस्त्वं क्रूरमापन्नो अस्मच्छासनसंस्थितः।\nअनया चित्तशुद्ध्या ते पर्याप्तं जन्मनः फलम्।। १४६.५६ ।।"
  },
  {
    "text": "इत्युक्त्वा पद्मजः कन्यां ससर्जायतलोचनाम्।\nतामस्मै प्रददौ देवः पत्न्यर्थं पद्मसम्भवः।। १४६.५७ ।।"
  },
  {
    "text": "वराङ्गेति च नामास्याः कृत्वा यातः पितामहः।\nवज्राङ्गोऽपि तया सार्द्धं जगाम तपसे वनम्।। १४६.५८ ।।"
  },
  {
    "text": "ऊद्‌र्ध्वं बाहुः स दैत्येन्द्रोऽचरदब्द सहस्रकम्।\nकालं कमलपत्राक्षः शुद्ध बुद्धिर्महातपाः।। १४६.५९ ।।"
  },
  {
    "text": "तावच्चावाङ्‌मुखः कालं तावत् पञ्चाग्निमध्यगः।\nनिराहारो घोरतपाः तपोराशिरजायत।। १४६.६० ।।"
  },
  {
    "text": "ततः सोऽन्तर्जले चक्रे कालं वर्षसहस्रकम्।\nजलान्तरं प्रविष्टस्य तस्य पत्नी महाव्रता।। १४६.६१ ।।"
  },
  {
    "text": "तस्यैव तीरे सरसस्तपस्यन्ती मौनमास्थिता।\nनिराहारा तपो घोरं प्रविवेश महाद्युतिः।। १४६.६२ ।।"
  },
  {
    "text": "तस्यां तपसि वर्त्तन्त्यामिन्द्रश्चक्रे विभीषिकाम्।\nभूत्वा तु मर्कटस्तत्र तदाश्रमपदं महत्।। १४६.६३ ।।"
  },
  {
    "text": "चक्रे विलोलं निः शेषं तुम्वी घटकरण्डकम्।\nततस्तु मेषरूपेण कम्पं तस्याकरोन्महान्।। १४६.६४ ।।"
  },
  {
    "text": "ततो भुजङ्गरूपेण बध्वा च चरणद्वयम्।\nअपकृष्टा ततो दूरं भ्रमंस्तस्या महीमिमाम्।। १४६.६५ ।।"
  },
  {
    "text": "तपो बलाढ्या सा तस्य न वध्यत्वं जगाम ह।\nततो गोमायुरूपेण तस्या दूषयदाश्रमम्।। १४६.६६ ।।"
  },
  {
    "text": "ततस्तु मेघरूपेण तस्याः क्लेदयदाश्रमम्।\nभीषिकाभिरनेकाभिस्तां क्लिश्यन् पाकशासनः।। १४६.६७ ।।"
  },
  {
    "text": "विरराम यदा नैवं वज्राङ्गमहिषी तदा।\nशैलस्य दुष्टतां मत्वा शापन्दातुं व्यवस्थिता।। १४६.६८ ।।"
  },
  {
    "text": "स शापाभिमुखां द्रृष्ट्वा शैलः पुरुषविग्रहः।\nउवाच तां वरारोहां वराङ्गीं भीरुचेतनः।। १४६.६९ ।।"
  },
  {
    "text": "नाहं वराङ्गने! दुष्टः सेव्योऽहं सर्वदेहिनाम्।\nविभ्रमन्तु करोत्येष रुषितः पाकशासनः।। १४६.७० ।।"
  },
  {
    "text": "एतस्मिन्नन्तरे जातः काल वर्षसहस्रिकः।\nतस्मिन् गते तु भगवान् काले कमलसम्भवः।\nतुष्टः प्रोवाच वज्राङ्गं तमागम्य जलाश्रयम्।। १४६.७१ ।।"
  },
  {
    "text": "ब्रह्मावाच।\nददामि सर्वकामांस्ते उत्तिष्ठ दितिनन्दन!।\nएवमुक्तस्तदोत्थाय दैत्येन्द्रस्तपसां निधिः।।\nउवाच प्राञ्जलिर्वाक्यं सर्वलोक पितामहम्।। १४६.७२ ।।"
  },
  {
    "text": "वज्राङ्ग उवाच।\nआसुरो मास्तु मे भावः सन्तु लोका ममाक्षयाः।\nतपस्येव रतिर्मेऽस्तु शरीरस्यास्तु वर्तनम्।। १४६.७३ ।।"
  },
  {
    "text": "एवमस्त्विति तन्देवो जगाम स्वकमालयम्।\nवज्राङ्गोऽपि समाप्ते तु तपसि स्थिरसंयमः।। १४६.७४ ।।"
  },
  {
    "text": "आहारमिच्छन् भार्यां स्वान्न ददर्शाश्रमे स्वके।\nक्षुधाविष्टः स शैलस्य गहनम्प्रविवेश ह।। १४६.७५ ।।"
  },
  {
    "text": "आदातुं फलमूलानि स च तस्मिन्‌ व्यलोकयत्।\nरुदन्तीं तां प्रियां दीनां तनुप्रच्छादिताननाम्।। १४६.७६ ।।"
  },
  {
    "text": "तां विलोक्य स दैत्येन्द्रः प्रोवाच परिसान्त्वयन्।"
  },
  {
    "text": "वज्राङ्ग उवाच।\nकेन तेऽपकृतं भीरु! यमलोकं यियासुना।। १४६.७७ ।।\nकम्वा कामं प्रयच्छामि शीघ्रं मे ब्रूहि मानिनि!।।"
  }
]
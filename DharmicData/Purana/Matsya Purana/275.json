[
  {
    "text": "हिरण्यगर्भाख्यमहादानविधिवर्णनम्।"
  },
  {
    "text": "मत्स्य उवाच।\nअथातः सम्प्रवक्ष्यामि महादानमनुत्तमम्।\nनाम्ना हिरण्यगर्भाख्यं महापातकनाशनम् ।।  २७५.१"
  },
  {
    "text": "पुण्यं दिनमथासाद्य तुला पुरुषदानवत्।\nऋत्विग् मण्डपसम्भार भूषणाच्छादानादिकम्।।  २७५.२"
  },
  {
    "text": "कुर्य्यादुपोषितस्तद्वत् लोकेशावाहनं बुधः।\nपुण्याहवाचनं कृत्वा तद्वत् कृत्वाधिवासनम् ।।  २७५.३"
  },
  {
    "text": "ब्राह्मणैरानयेत्कुम्भं तपनीयमयं शुभम्।\nद्विसप्तत्यंगुलोच्छ्रायं हेमपङ्गजगर्भवत् ।।  २७५.४"
  },
  {
    "text": "त्रिभागहीनविस्तारमाज्यक्षीराभिपूरितम्।\nदशास्त्राणि च रत्नानि दात्रीं सूचीं तथैव च ।।  २७५.५"
  },
  {
    "text": "हेमनालं सपिठकं बहिरादित्य संयुतम्।\nतथैवावरणं नाभेरुपवीतञ्च काञ्चनम् ।।  २७५.६"
  },
  {
    "text": "पार्श्वतः स्थापयेत्तद्वत् हैमदण्डकमण्डलू।\nपद्माकारं पिधानं स्यात् समन्तादंगुलाधिकम् ।।  २७५.७"
  },
  {
    "text": "मुक्तावली समोपेतं पद्मरागसमन्वितम्।\nतिलद्रोणोपरिगतं वेदमध्ये व्यवस्थितम् ।।  २७५.८"
  },
  {
    "text": "ततो मङ्गलशब्देन ब्रह्मघोषरवेण च।\nसर्वौषध्युदकस्नान स्नापितो वेदपुङ्गवैः ।।  २७५.९"
  },
  {
    "text": "शुक्लमाल्याम्बरधरः सर्वाभरणभूषितः ।\nइममुच्चारयेन् मन्त्रं गृहीत कुसुमाञ्जलिः ।।  २७५.१०"
  },
  {
    "text": "नमो हिरण्यगर्भाय हिरण्यकवचाय च।\nसप्तलोकसुराध्यक्ष जगद्वात्रे नमो नमः ।।  २७५.११"
  },
  {
    "text": "भूर्लोकप्रमुखा लोका स्तवगर्भे व्यवस्थिताः।\nब्रह्मादयस्तथा देवाः नमस्ते विश्वधारिणे ।।  २७५.१२"
  },
  {
    "text": "नमस्ते भुवनाधार! नमस्ते भुवनाश्रय!।\nनमो हिरण्यगर्भाय गर्भे यस्य पितामहः ।।  २७५.१३"
  },
  {
    "text": "यतस्त्वमेव भूतात्मा भूते भूते व्यवस्थितः।\nतस्मान् मामुद्धराशेष दुःखसंसारसागरात् ।।  २७५.१४"
  },
  {
    "text": "एवमामन्त्र्य तन्मध्यमाविश्यास्त उद्ङ्मुखः।\nमुष्टिभ्यां परिसंगृह्य धर्मराजचतुर्मुखौ ।।  २७५.१५"
  },
  {
    "text": "जानुमध्ये शिरः कृत्वा तिष्ठेदुच्छ्वासपञ्चकम्।\nगर्भाधानं पुंसवनं सीमन्तोन्नयनं तथा ।।  २७५.१६"
  },
  {
    "text": "कुर्युर्हिरण्यगर्भस्य ततस्ते द्विजपुङ्गवाः।\nगीतमङ्गलघोषेण गुरुरुत्थापयेत् ततः ।।  २७५.१७"
  },
  {
    "text": "जातकर्मादिकाः कुर्युः क्रियाः षोडश चापराः।\nसूच्यादिकञ्च गुरवे दद्यात् मन्त्रमिमं जपेत् ।।  २७५.१८"
  },
  {
    "text": "नमो हिरण्यगर्भाय विश्वगर्भाय वै नमः।\nचराचरस्य जगतो गृहभूताय वै नमः ।।  २७५.१९"
  },
  {
    "text": "यथाहं जनितः पूर्वं मर्त्यधर्मा सुरोत्तम!।\nत्वद् गर्भसम्भवादेष दिव्यदेहो भवाम्यहम्।।  २७५.२०"
  },
  {
    "text": "चतुर्भिः कलशैर्भूयः ततस्ते द्विजपुङ्गवाः।\nस्नापयेयुः प्रसन्नागाः सर्वाभरयणभूषिताः ।।  २७५.२१"
  },
  {
    "text": "देवस्यत्वेति मन्त्रेण स्थितस्य कनकासने।\nअद्य जातस्यतेऽङ्गनि अभिषेक्ष्यामहे वयम् ।।  २७५.२२"
  },
  {
    "text": "दिव्येनानेन वपुषा चिरं जीव सुखी भव।\nततो हिरण्यगर्भं तन्तेभ्यो दद्याद्विचक्षणः ।।  २७५.२३"
  },
  {
    "text": "ते पूज्याः सर्वभावेन बहवो वा तदाज्ञया।\nतत्रोपकरणं सर्वं गुरवे विनिवेदयेत् ।।  २७५.२४"
  },
  {
    "text": "पादुकोपानहच्छत्रचामरासनभाजनम्।\nग्रामं वा विषयं वापि यदन्यदपि सम्भवेत् ।।  २७५.२५"
  },
  {
    "text": "अनेन विधिना यस्तु पुण्येऽहनि निवेदयेत्।\nहिरण्यगर्भदानं स ब्रह्मलोके महीयते ।।  २७५.२६"
  },
  {
    "text": "पुरेषु लोकपालानां प्रतिमन्वन्तरं वसेत्।\nकल्पकोटिशतं यावद् ब्रह्मलोके महीयते ।।  २७५.२७"
  },
  {
    "text": "कलि कलुषविमुक्तं पूजितः सिद्धसाध्यैरमरचमरमालावीज्यमानोप्सरोभिः।\nपितृशतमथ बन्धून् पुत्रपौत्रान् प्रपौत्रान् अपि नरकनिमग्नां स्तारयेदेक एव ।।  २७५.२८"
  },
  {
    "text": "इति पठति य इत्थं यःश्रृणोतीह सम्यक् मधुरिपुरिव लोके पूज्यते सोऽपि सिद्धैः।\nमतिमपि च जनानां यो ददाति प्रियार्थं विबुधपतिजनानां नायकः स्यादमोघम् ।।  २७५.२९"
  }
]
[
  {
    "text": "ययातिशक्रसम्वादवर्णनम्।"
  },
  {
    "text": "शौनक उवाच।\nस्वर्गतस्तु स राजेन्द्रो न्यवसद्देवसद्मनि।\nपूजितस्त्रिदशैः साध्यैः मरुद्भिर्वसुभिस्तथा।। ३६.१ ।।"
  },
  {
    "text": "देवलोकात् ब्रह्मलोकं सञ्चरन् पुण्यकृद्वशी।\nअवसत् पृथिवीपालो दीर्घकालमितश्रुतिः।।३६.२ ।।"
  },
  {
    "text": "स कदाचिन्नृपश्रेष्ठः ययातिः शक्रमागतः।\nकथान्ते तत्र शक्रेण पृष्टः स पृथिवीपतिः।। ३६.३ ।।"
  },
  {
    "text": "शक्र उवाच।\nयदा स पूरुस्तव पुत्रेषु राजन्!\nजरां गृहीत्वा प्रचचार लोके।\nतदा राज्यं सम्प्रदायैव त्वमस्मै\nत्वया किमुक्तः कथयेह सत्यम्।। ३६.४ ।।"
  },
  {
    "text": "ययातिरुवाच।\nप्रकृत्यनुमते पूरुं राज्ये कृत्वेदमब्रुवम्।\nगङ्गायमुनयोर्मध्ये कृत्स्नोऽयं विषयस्तवा।\nमध्ये पृथिव्या स्त्वं राजा भ्रातरोन्तेऽधिपास्तव\nअक्रोधनः क्रोधनेभ्यो विशिष्ट स्तथा तितिक्षुरतितिक्षोर्विशिष्टः।\nअमानुषेभ्यो मानुषश्च प्रधानो विद्वांस्तथैवाविदुषः प्रधानः।। ३६.६ ।।"
  },
  {
    "text": "आक्रोश्यमानो नाक्रोशेन्मन्युमेव तितिक्षति।\nआक्रोष्टारं निर्दहति सुकृतं चास्य विन्दति।। ३६.७ ।।"
  },
  {
    "text": "नारुन्तुदस्यान्न नृशंसवादी न हीनतः परमभ्याददीत।\nययाऽस्य वाचा पर उद्विजेत न तां वदे द्रुशतीं पापलौल्याम्।। ३६.८ ।।"
  },
  {
    "text": "अरुन्तुदं परुषं तीव्रवाचं वाक्कण्टकैर्वितुदन्तं मनुष्यान्।\nविन्द्यादलक्ष्मीकतमं जनानां मुखे निवद्धन्निर्ऋतिं वहन्तम्।। ३६.९ ।।"
  },
  {
    "text": "सद्भिः पुरस्तादभिपूजितः स्यात् सद्भिस्तथा पृष्ठतो रक्षितः स्यात्।\nसदा सतामतिवादां स्तितिक्षेत् सतां वृतं पालयन् साधुवृत्तः।। ३६.१० ।।"
  },
  {
    "text": "वाक्सायका वदनान्निष्पतन्ति यैराहतः शोचति वा त्र्यहानि।\nपरस्य नो मर्मसु ते पतन्ति तान् पण्डितो नावसृजेत् परेषु।।३६.११ ।।"
  },
  {
    "text": "नास्तीद्रृशं सम्वननं त्रिषु लोकेषु किञ्चन।\nयथा मैत्री च लोकेषु दानञ्च मधुरा च वाक्।। ३६.१२।।"
  },
  {
    "text": "तस्मात् सान्त्वं सदा वाच्यं परुषं नैव कुत्रचित्।\nपूज्यान् संपूजयेद्दद्यान्नभिशापं कदाचन।। ३६.१३ ।।"
  }
]
[
  {
    "text": "मनुमत्स्यसंवादे धर्मवंशवर्णनम्।\nमत्स्य उवाच।\nअस्मिन् वैवस्वते प्राप्ते श्रुणु धर्मस्य पार्थिव!।\nदाक्षायणीभ्यः सकलं वंशं दैवतमुत्तमम् ।।  २०३.१ ।।"
  },
  {
    "text": "पर्वतादिमहादुर्ग शरीराणि नराधिप!।\nअरुन्धत्याः प्रसूतानि धर्माद्वैवस्वतेऽन्तरे ।।  २०३.२ ।।"
  },
  {
    "text": "अष्टौ च वसवः पुत्रा सोमपाश्च विभोस्तथा।\nधरोध्रुवश्च सोमश्च पश्चैवानिलानलौ ।।  २०३.३ ।।"
  },
  {
    "text": "प्रत्यूषश्च प्रभासश्च वसवोऽष्टौ प्रकीर्तिताः।\nधरस्य पुत्रो द्रविणः कालः पुत्रो ध्रुवस्य तु ।।  २०३.४ ।।"
  },
  {
    "text": "कालस्यावयवानान्तु शरीराणि नराधिप!।\nमूर्तिमन्ति च कालाद्धि संप्रसूतान्यशेषतः ।।  २०३.५ ।।"
  },
  {
    "text": "सोमस्य भगवान् वर्चाः श्रीमांश्चापस्य कीर्त्यते।\nअनेकजन्मजननः कुमारस्त्वनलस्य तु ।।  २०३.६ ।।"
  },
  {
    "text": "पुरोजवाश्चानिलस्य प्रत्यूषस्य तु देवलः।\nविश्वकर्मा प्रभासस्य त्रिदशानां स वर्धकिः ।।  २०३.७ ।।"
  },
  {
    "text": "समीहितकराः प्रोक्ता नागवीथ्यादयो नव।\nलम्बापुत्रः स्मृतो घोषो भानोः पुत्राश्च भानवः ।।  २०३.८ ।।"
  },
  {
    "text": "ग्रहर्क्षाणाञ्च सर्वेषामन्येषां चामितौजसाम्।\nमरुत्वत्यां मरुत्वन्तः सर्वे पुत्राः प्रकीर्तिताः ।।  २०३.९ ।।"
  },
  {
    "text": "सङ्कल्पायाश्च सङ्कल्पस्तथा पुत्रः प्रकीर्तितः।\nमुहूर्ताश्च मुहूर्तायाः साध्याः साध्यासुताः स्मृताः।।  २०३.१० ।।"
  },
  {
    "text": "मनोर्मनुश्च प्राणश्च नरोषानौ च वीर्यवान्।\nचित्तहार्योऽयनश्चैव हंसो नारायणस्तथा ।।  २०३.११ ।।"
  },
  {
    "text": "विभुश्चापि प्रभुश्चैव साध्या द्वादशकीर्तिताः।\nविश्वायाश्च तथा पुत्रा विश्वेदेवाः प्रकीर्तिताः ।।  २०३.१२ ।।"
  },
  {
    "text": "क्रतुर्दक्षोवसुः सत्यः कालकामो मुनिस्तथा।\nकुरजो मनुजो बीजो रोचमानश्च ते दश ।।  २०३.१३ ।।"
  },
  {
    "text": "एतावदुक्तस्तव धर्मवंशः संक्षेपतः पार्थिववंशमुख्य!।\nव्यासेन वक्तुं न हि शक्यमस्ति राजन् विना वर्षशतैरनेकैः ।।  २०३.१४ ।।"
  }
]
[
  {
    "text": "भवननिर्माणवर्णनम्।"
  },
  {
    "text": "सूत उवाच।\nचतुः शालं प्रवक्ष्यामि स्वरूपन्नामतस्तथा।\nचतुः शालञ्चतुर्द्वारैरलिन्दैः सर्वतोमुखम् ।। २५४.१"
  },
  {
    "text": "नाम्ना तत् सर्वतो भद्रं शुभं देवनृपालये।\nपश्चिमद्वारहीनञ्च नन्द्यावर्तः प्रचक्षते ।। २५४.२"
  },
  {
    "text": "दक्षिणद्वारहीनन्तु वर्द्धमानमुपाहृतम्।\nपूर्वद्वारविहीनं नत्स्वस्तिकं नाम विश्रुतम् ।। २५४.३"
  },
  {
    "text": "रुचकं चोत्तरद्वारविहीनं तत्प्रचक्षते।\nसौम्यशाला विहीनं यत्त्रिशालं धान्यकञ्च तत् ।। २५४.४"
  },
  {
    "text": "क्षेमवृद्धिकरं नॄणां बहुपुत्रफलप्रदम्।\nशालया पूर्वया हीनं सुक्षेत्रमिति विश्रुतम् ।। २५४.५"
  },
  {
    "text": "धन्यं यशस्यमायुष्यं शोकमोह विनाशनम्।\nशालया याम्यया हीनं यद्विशालं तु शालया ।। २५४.६"
  },
  {
    "text": "कुलक्षयकरं नॄणां सर्वव्याधिविनाशनम्।\nहीनं पश्चिमया यत्तु पक्षघ्नं नाम तत्पुनः ।। २५४.७"
  },
  {
    "text": "मित्र बन्धून् सुतान् हन्त तथा सर्वभयापहम्।\nयाम्यापराभ्यां शालाभ्यां धनधान्यफलप्रदम् ।। २५४.८"
  },
  {
    "text": "क्षेमवृद्धिकरं नॄणां तथा पुत्र फलप्रदम्।\nयम सूर्यञ्च विज्ञेयं पश्चिमोत्तरसालिकम् ।। २५४.९"
  },
  {
    "text": "राजाग्निभयदं नॄणां कुलक्षयकरं च यत्।\nउदक्पूर्वे तु शालेहं दण्डाख्ये यत्र तद्भवेत् ।। २५४.१०"
  },
  {
    "text": "अकालमृत्युभयदं परचक्रभयावहम्।\nधनाख्यं पूर्वयाम्याभ्यां शालाभ्यां यद्विशालकम्।। २५४.११"
  },
  {
    "text": "तच्छस्त्रभयदं नॄणां पराभवभयावहम्।\nचुल्लीपूर्वा पराभ्यां तु साभवेन्मृत्युसूचनी ।। २५४.१२"
  },
  {
    "text": "वैधव्यदायकं स्त्रीणामनेकभयकारकम्।\nकार्यमुत्तरयाम्याभ्यां शालाभ्यां भयदं नृणाम् ।। २४३.१३"
  },
  {
    "text": "सिद्धार्थवज्रवर्ज्याणि विशालानि सदा बुधैः।\nअथातः संप्रवक्ष्यामि भवनं पृथिवीपतेः ।। २५४.१४"
  },
  {
    "text": "पञ्चप्रकारं तत्प्रोक्तमुत्तमादि विभेदतः।\nअष्टोत्तरं हस्तशतं विस्तरश्चोत्तमो मतः ।। २५४.१५"
  },
  {
    "text": "चतुर्ष्वन्येषु विस्तारो हीयते चाष्टभिः करैः।\nचतुर्थांशाधिकं दैर्घ्यं पञ्चस्वपि निगद्यते ।। २५४.१६"
  },
  {
    "text": "युवराजस्य वक्ष्यामि तथा भवनपञ्चकम्।\nषड्भिः षड़्भिस्तथाशीति हीयते तत्र विस्तरात् ।। २५४.१७"
  },
  {
    "text": "त्र्यंशेन चाधिकं दैर्घ्यं पञ्चस्वपि निगद्यते।\nसेनापतेः प्रवक्ष्यामि तथा भवनपञ्चकम् ।। २५४.१८"
  },
  {
    "text": "चतुः षष्टिस्तु विस्तारात् षड्भिः षड्भिस्तु हीयते।\nपञ्चस्वेतेषु दैर्घ्यञ्च षड्भागेनाधिकं भवेत् ।। २५४.१९"
  },
  {
    "text": "मन्त्रिणामथ वक्ष्यामि तथा भवनपञ्चकम्।\nचतुश्चतुभिर्हीना स्यात् करषष्टिः प्रविस्तरे ।। २५४.२०"
  },
  {
    "text": "अष्टांशेनाधिकं दैर्घ्यं पञ्चस्वपि निगद्यते।\nसामन्तामात्यलोकानां वक्ष्ये भवनपञ्चकम् ।। २५४.२१"
  },
  {
    "text": "चत्वारिंशत्तथाष्टौ च चतुर्भिर्हीयते क्रमात्।\nचतुर्थांशाधिकं दैर्घ्यं पञ्चस्वेतेषु शस्यते ।। २५४.२२"
  },
  {
    "text": "शिल्पिनां कञ्चुकीनाञ्च वेश्यानां गृहपञ्चकम् ।\nअष्टाविंशत् कराणान्तु विहिनं विस्तरे क्रमात् ।। २५४.२३"
  },
  {
    "text": "द्विगुणं दैर्घ्यमेवोक्तं मध्यमेष्वेवमेव तत्।\nदूतीकर्मान्तिकादीनां वक्ष्ये भवनपञ्चकम् ।। २५४.२४"
  },
  {
    "text": "चतुर्थांशाधिकं दैर्घ्यं विस्तारो द्वादशैव तु।\nअर्धार्धकरहानिः स्याद्विस्तारात् पञ्चशः क्रमात् ।। २५४.२५"
  },
  {
    "text": "दैवज्ञगुरुवैद्यानां सभास्तारपुरोधसाम्।\nतेषामपि प्रवक्ष्यामि तथा भवन पञ्चकम् ।। २५४.२६"
  },
  {
    "text": "चत्वारिंशत्तु विस्ताराच्चतुर्भिर्हीयते क्रमात्।\nपञ्चस्वेतेषु दैर्घ्यञ्च षड्भागे नाधिकं भवेत् ।। २५४.२७"
  },
  {
    "text": "चतुर्वर्णस्य वक्ष्यामि सामान्यं गृहपञ्चकम्।\nद्वात्रिंशति कारणान्तु चतुर्भिर्हीयते क्रमात् ।। २५४.२८"
  },
  {
    "text": "आषोड़शादितिपरं नूनमन्तेवसायिनाम्।\nदशांशेनाष्टभागेन त्रिभागेनाथ पादिकम् ।। २५४.२९"
  },
  {
    "text": "अधिकं दैर्घ्यमित्याहु ब्राह्मणादेः प्रशस्यते।\nसेनापतेर्नृपस्यापि गृहयोरन्तरेण तु ।। २५४.३०"
  },
  {
    "text": "नृपवासगृहं कार्य्यं भाण्डागारन्तथैव च।\nसेनापतेर्गृहस्यापि चातुर्वर्ण्यस्य चान्तरे ।।\nवासाय च गृहं कार्यं राजपूज्येषु सर्वदा ।। २५४.३१"
  },
  {
    "text": "अन्तरप्रभवानाञ्च स्वपितुर्गृहमिष्यते।\nतथा हस्तशतादर्द्धं गदितं वनवासिनाम् ।। २५४.३२"
  },
  {
    "text": "सेनापतेर्नृपस्यापि सप्तत्यासहितेऽन्विते।\nचतुर्दश हृते व्यासे शालान्यासः प्रकीर्तितः ।। २५४.३३"
  },
  {
    "text": "पञ्चत्रिंशान्विते तस्मिन्नलिन्दः समुदाहृतः।\nतथा षट्त्रिंशद्धस्ता तु सप्ताङ्गुलसमन्विता ।। २५४.३४"
  },
  {
    "text": "विप्रस्य महतीशाला न दैर्घ्यं परतो भवेत्।\nदशाङ्गलाधिका तद्वत् क्षत्रियस्य न विद्यते ।। २५४.३५"
  },
  {
    "text": "पञ्चत्रिंशत्कारवैश्ये अङ्गुलानि त्रयोदश।\nतावत्करैव शूद्रस्य युतापञ्च दशाङ्गुलैः ।। २५४.३६"
  },
  {
    "text": "शालायास्तु त्रिभागेन यस्याग्रे वीथिका भवेत् ।\nसोष्णीषं नाम तद्वास्तु पश्चाच्छ्रेयोच्छ्रयं भवेत् ।। २५४.३७"
  },
  {
    "text": "पार्श्वयोर्वीथिका यत्र सावष्टम्भन्तदुच्यते।\nसमन्ताद्वीथिका यत्र सुस्थितं तदिहोच्यते ।। २५४.३८"
  },
  {
    "text": "शुभदं सर्वमेतत्स्याच्चातुर्वर्णे चतुर्विधम्।\nविस्तरात् षोड़शो भागस्तथा हस्तचतुष्टयम् ।। २५४.३९"
  },
  {
    "text": "प्रथमो भूमिकोच्छ्राय उपरिष्टात् प्रहीयते।\nद्वादशांशेन सर्वासु भूमिकासु तथोच्छ्रयः ।। २५४.४०"
  },
  {
    "text": "पक्केष्टकाभवेद्भित्तिः षोडशांशेन विस्तरात्।\nदारवेरविकल्पास्यात्तथा मृण्मयभित्तिका ।। २५४.४१"
  },
  {
    "text": "गर्भमानेन मानन्तु सर्ववास्तुषु शस्यते।\nगृहव्यासस्य पञ्चाशदष्टादशभिरङ्गुलैः ।। २५४.४२"
  },
  {
    "text": "संयुतो द्वारविष्कम्भो द्विगुणश्चोच्छ्रयो भवेत्।\nद्वारशाखा सुबाहुल्यमुच्छ्राय करसम्मितैः ।। २५४.४३"
  },
  {
    "text": "अङ्गुलैः सर्ववास्तूनां पृथुत्वं शस्यते बुधैः।\nउदुम्बरोत्तमागञ्च तदर्धार्धं प्रविस्तरात् ।। २५४.४४"
  }
]
[
  {
    "text": "ग्रहाणांगतिवर्णनम्।\nऋषय ऊचुः।\nवदतद्भवता प्रोक्तं श्रुतं सर्वमशेषतः।\nकथं देवगृहाणि स्युः पुनर्ज्योतींषि वर्णय।। १२८.१ ।।"
  },
  {
    "text": "सूत उवाच।\nएतत्सर्वं प्रवक्ष्यामि सूर्य्याचन्द्रमसोर्गतिम्।\nयथा देवगृहाणिस्युः सूर्याचन्द्रमसोस्तथा।। १२८.२ ।।"
  },
  {
    "text": "अग्नेर्व्युष्टौ रजन्यां वै ब्रह्मणा व्यक्तयोनिना।\nअव्याकृतमिदं त्वासीन्नैशेन तमसावृतम्।। १२८.३ ।।"
  },
  {
    "text": "चतुर्भूतावशिष्टेऽस्मिन् ब्रह्मणा समधिष्ठिते।\nस्वयंभूर्भगवांस्तत्र लोकतत्त्वार्थसाधकः।। १२८.४ ।।"
  },
  {
    "text": "खद्योतरूपी विचरन्नाविर्भावं व्यचिन्तयत्।\nज्ञात्वाग्निं कल्पकालादावपः पृथ्वीञ्च संश्रिताः।। १२८.५ ।।"
  },
  {
    "text": "स सम्भृत्य प्रकाशार्थन्त्रिधा तुल्योऽभवत् पुनः।\nपाचको यस्तु लोकेऽस्मिन् पार्थिवः सोऽग्निरुच्यते।। १२८.६ ।।"
  },
  {
    "text": "यत्रासौ तपवे सूर्ये शुचिरग्निश्च स स्मृतः।\nवैद्युतो जठरः सौम्यो वैद्युतश्चाप्यनिन्धनः।। १२८.७ ।।"
  },
  {
    "text": "तेजोभिश्चाध्यते कश्चित् कश्चिदेवाप्यनिन्धनः।\nकाष्ठेन्धनस्तुनिर्मथ्यः सोऽद्भिः शाम्यति पावकः।। १२८.८ ।।"
  },
  {
    "text": "अर्चिष्मान् पचनोऽग्निस्तु निष्प्रभः सौम्यलक्षणः।\nयश्चासौ मण्डले शुक्ले निरूष्मा न प्रकाशते।। १२८.९ ।।"
  },
  {
    "text": "प्रभा सौरी तु पादेन अस्तं याति दिवाकरे।\nअग्निमाविशते रात्रौ तस्मादग्निः प्रकाशते।। १२८.१० ।।"
  },
  {
    "text": "उदिते तु पुनः सूर्य्ये ऊष्माग्नेस्तु समाविशत्।\nपादेन तेजसश्चाग्नेस्तस्मात् सन्तपते दिवा।। १२८.११ ।।"
  },
  {
    "text": "प्राकाश्यञ्च तथोष्णञ्च सौर्याग्नेये तु तेजसी।\nपरस्परानुप्रवेशादाप्याये ते दिवा निशम्।। १२८.१२ ।।"
  },
  {
    "text": "उत्तरे चैव भूम्यर्द्धे तथा ह्यस्मिंस्तु दक्षिणे।\nउत्तिष्ठति पुनः सूर्य्ये रात्रिमाविशते ह्यपः।। १२८.१३ ।।"
  },
  {
    "text": "तस्मात्ताम्रा भवन्त्यापो दिवा रात्रि प्रवेशनात्।\nअस्तङ्गते पुनः सूर्य्ये अहो वै प्रविशत्यपः।। १२८.१४ ।।"
  },
  {
    "text": "तस्मान्नक्तुं पुनः शुक्ला ह्यापो द्रृश्यन्ति भासुराः।\nएतेन क्रमयोगेन भूम्यर्द्धे दक्षिणोत्तरे।। १२८.१५ ।।"
  },
  {
    "text": "उदयास्तमये ह्यत्र अहोरात्रं विशत्यपः।\nयश्चासौ तपते सूर्य्यः सोऽपः पिबति रश्मिभिः।। १२८.१६ ।।"
  },
  {
    "text": "सहस्रपाद स्त्वेषोऽग्नी रक्तकुम्भनिभस्तु सः ।\nआदत्ते स तु नाडीनां सहस्रेणसमन्ततः।। १२८.१७ ।।"
  },
  {
    "text": "आपो नदीसमुद्रेभ्यो ह्रदकूपेभ्य एव च।\nतस्य रश्मिसहस्रेण शीतवर्षोष्ण निः स्रवः।। १२८.१८ ।।"
  },
  {
    "text": "तासाञ्चतुः शतं नाड्यो वर्षन्ते चित्रमूर्तयः।\nचन्दनाश्चैव मेध्याश्च केतनाश्चेतनास्तथा।। १२८.१९ ।।"
  },
  {
    "text": "अमृता जीवनाः सर्वा रश्मयो वृष्टिसर्जनाः।\nहिमोद्भवाश्चतान्योन्यं रश्मयस्त्रिंशतः स्मृताः।। १२८.२० ।।"
  },
  {
    "text": "चन्द्रताराग्रहैः सर्वैः पीता भानोर्गभस्तयः।। १२९८.२१ ।।"
  },
  {
    "text": "एता मध्यास्तथान्याश्च ह्रादिन्यो हिमसर्जनाः।\nशुक्लाश्च ककुभश्चैव गावो विश्वसृतश्च याः।। १२८.२२ ।।"
  },
  {
    "text": "शुक्लास्ता नामतः सर्वास्त्रिंशत्या धर्म्मसर्जनाः।\nसम्बिभ्रति हि ताः सर्वाः मनुष्यान्देवताः पितॄन्।। १२८.२३ ।।"
  },
  {
    "text": "मनुष्यानौषधीभिश्च स्वधया च पितॄनपि।\nअमृतेन सुरान् सर्वान् सन्ततम्परि तर्पयन् ।। १२८.२४ ।।"
  },
  {
    "text": "वसन्ते चैव ग्रीष्मे वा शनैः सन्तपते त्रिभिः।\nवर्षासु च शरद्येवं चतुर्भिः संप्रवर्षति।। १२८.२५ ।।"
  },
  {
    "text": "हेमन्ते शिशिरे चैव हिमोत्सर्गस्त्रिभिः पुनः।\nऔषधीषु बलन्धत्ते सुधाञ्च स्वधया पुनः।। १२८.२६ ।।"
  },
  {
    "text": "सूर्योऽमरत्वममृते त्रयस्त्रिषु नियच्छति।\nएवं रश्मिसहस्रन्तु सौरं लोकार्द्धसाधनम्।। १२८.२७ ।।"
  },
  {
    "text": "भिद्यते ऋतुमासाद्य सहस्रं बहुधा पुनः।\nइत्येवं मण्डलं शुक्लं भास्वरं लोकसंज्ञितम्।। १२८.२८ ।।"
  },
  {
    "text": "नक्षत्रग्रहसोमानां प्रतिष्ठायोनिरेव च।\nचन्द्रऋक्षग्रहाः सर्वे विज्ञेयाः सूर्यसम्भवाः।। १२८.२९ ।।"
  },
  {
    "text": "सुषुग्ना सूर्यरश्मिर्या क्षीणां शशिनमेधते।\nहरिकेशः पुरस्तात्तु यो वै नक्षत्रयोनिकृत्।। १२८.३० ।।"
  },
  {
    "text": "दक्षिणे विश्वकर्मा तु रश्मिराप्याययद् बुधम्।\nविश्वावसुश्च यः पश्चच्छुक्रयोनिश्च स स्मृतः।। १२८.३१ ।।"
  },
  {
    "text": "सम्वर्द्धनस्तु यो रश्मिः सयोनिर्लोहितस्य च।\nषष्ठस्तु ह्यश्वभूरश्मिर्योनिः स हि बृहस्पतेः।। १२८.३२ ।।"
  },
  {
    "text": "शनैश्चरं पुनश्चापि रश्मिराप्यायते सुराट्।\nन क्षीयते यतस्तानि तस्मान्नक्षत्रतास्मृता।। १२८.३३ ।।"
  },
  {
    "text": "क्षेत्राण्येतानि वै सूर्यमापतन्ति गभस्तिभिः।\nक्षेत्राणि तेषामादत्ते सूर्योनक्षत्रता ततः।। १२८.३४ ।।"
  },
  {
    "text": "अस्माल्लोकादमुं लोकं तीर्णानां सुकृतात्मनाम्।\nतारणात्तारका ह्येताः शुक्लत्वाच्चैव शुक्लिकाः।। १२८.३५ ।।"
  },
  {
    "text": "दिव्यानां पार्थिवानाञ्च वंशानाञ्चैव सर्वशः।\nतपसस्तेजसो योगादादित्य इति गद्यते।। १२८.३६ ।।"
  },
  {
    "text": "स्रवतिः स्यन्दनार्थे धातुरेष निगद्यते।\nस्रवणात्तेजसश्चैव तेनासौ सविता स्मृतः।। १२८.३७ ।।"
  },
  {
    "text": "बह्वर्थश्चन्द इत्येष प्रधानो धातुरुच्यते।\nशुक्लत्वे ह्यमृतत्वे च शीतत्वे ह्लादनेऽपि च।। १२८.३८ ।।"
  },
  {
    "text": "सूर्याचन्द्रमसोर्दिव्ये मण्डले भास्वरे खगे।\nजलतेजोमये शुक्ले वृत्तकुम्भनिभे शुभे।। १२८.३९ ।।"
  },
  {
    "text": "वसन्ति कर्म्मदेवास्तु स्थानान्येतानि सर्वशः।\nमन्वन्तरेषु सर्वेषु ऋषिसूर्यग्रहादयः।। १२८.४० ।।"
  },
  {
    "text": "तानि देवगृहाणि स्युः स्थानाख्यानि भवन्ति हि।\nसौरं सूर्योऽविशत् स्थानं सौम्यं सोमस्तथैव च।। १२८.४१ ।।"
  },
  {
    "text": "शौक्रं शुक्रोऽविशत् स्थानं षोडशारं प्रभास्वरम्।\nबृहस्पतिर्बृहत्वञ्च लोहितञ्चापि लोहितः।। १२८.४२ ।।"
  },
  {
    "text": "शनैश्चरोऽविशत् स्थानमेवं शानैश्चरं तथा।\nबुधोऽपि वै बुधस्थानं भानुस्वर्भानुरेव च।। १२८.४३ ।।"
  },
  {
    "text": "नक्षत्राणि च सर्वाणि नाक्षत्राण्यविशन्ति च।\nज्योतींषि सुकृतामेते ज्ञेया देवगृहास्तु वै।। १२८.४४ ।।"
  },
  {
    "text": "स्थानान्येतानि तिष्ठन्ति यावदाभूतसंप्लवम्।\nमन्वन्तरेषु सर्वेषु देवस्थानानि तानि वै।। १२८.४५ ।।"
  },
  {
    "text": "अभिमानेन तिष्ठन्ति तानि देवाः पुनः पुनः।\nअतीतास्तु सहातीतैर्भाव्याभाव्यैः सुरैः सह।। १२८.४६ ।।"
  },
  {
    "text": "वर्तन्ते वर्तमानैश्च सुरैः सार्द्धन्तु स्थानिनः।\nसूर्यो देवो विवस्वांश्च अष्टमस्त्वदितेः सुतः।। १२८.४७ ।।"
  },
  {
    "text": "द्युतिमान् धर्म्मयुक्तश्च सोमो देवो वसुः स्मृतः।\nशुक्रो दैत्यस्तु विज्ञेयो भार्गवो सुरयाजकः।। १२८.४८ ।।"
  },
  {
    "text": "बृहस्पतिर्बृहत्तेजा देवाचार्योऽङ्गिरः सुतः।\nबुधोमनोहरश्चैव शशिपुत्रस्तु स स्मृतः।। १२८.४९ ।।"
  },
  {
    "text": "शनैश्चरो विरूपश्च संज्ञापुत्रो विवस्वतः।\nअग्निर्विकेश्यां जज्ञे तु युवाऽसौ लोहिताधिपः।। १२८.५० ।।"
  },
  {
    "text": "नक्षत्रनाम्न्यः क्षेत्रेषु दाक्षायण्यः सुताः स्मृताः।\nस्वर्भानुः सिंहिकापुत्रो भूतसंसाधनो सुरः।। १२८.५१ ।।"
  },
  {
    "text": "चन्द्रार्कग्रहनक्षत्रेष्वभिमानी प्रकीर्त्तितः।\nस्थानान्येतानि चोक्तानि स्थानिन्यश्चैव देवताः।। १२८.५२ ।।"
  },
  {
    "text": "शुक्लमग्निसमं दिव्यं सहस्रांशोर्विवस्वतः।\nसहस्रांशुत्विषः स्थानमन्मयन्तेजसं तथा।। १२८.५३ ।।"
  },
  {
    "text": "आशास्थानं मनोज्ञस्य रविरश्मिगृहे स्थितम्।\nशुक्रः षोडशरश्मिस्तु यस्तु देवो ह्यपोमयः।। १२८.५४ ।।"
  },
  {
    "text": "लोहितो नवरश्मिस्तु स्थानमापन्तु तस्य वै।\nबृहद्द्वादशरश्मीकं हरिद्राभन्तु वेधसः।। १२८.५५ ।।"
  },
  {
    "text": "अष्टरश्मिशनेस्तत्तु कृष्णं वृद्धमयस्मयम्।\nस्वर्भानोस्त्वायसं स्थानं भूतसन्तापनालयम्।। १२८.५६ ।।"
  },
  {
    "text": "सुकृतामाश्रयास्तारा रश्मयस्तु हिरण्मयाः ।\nतारणात्तारकाह्येताः शुक्लत्वाच्चैव तारकाः।। १२८.५७ ।।"
  },
  {
    "text": "नवयोजनसाहस्रोविष्कम्भः सवितुः स्मृतः।\nमण्डलं द्विगुणं चास्य विस्तारो भास्करस्य तु।। १२८.५८ ।।"
  },
  {
    "text": "द्विगुणः सूर्यविस्ताराद्विस्तारः शशिनः स्मृतः।\nत्रिगुणं मण्डलं चास्य वैपुल्याच्छशिनः स्मृतम्।। १२८.५९ ।।"
  },
  {
    "text": "सर्वोपरिनिविष्टानि मण्डलानि तु तारकाः।\nयोजनार्द्धप्रमाणानि ताभ्योऽन्यानि गणानि तु।। १२९.६० ।।"
  },
  {
    "text": "तल्पो भूत्वा तु स्वर्भानुस्तदधस्तात् प्रसर्पति।\nउद्धृत्य पार्थिवीं च्छायां निर्मितां मण्डलाकृतिम्।। १२९.६१ ।।"
  },
  {
    "text": "ब्रह्मणा निर्मितं स्थानं तृतीयन्तु तमोमयम्।\nआदित्यात् स तु निष्कम्य सोमं गच्छति पर्वसु।। १२८.६२ ।।"
  },
  {
    "text": "आदित्यमेति सोमाच्च पुनः सौरेषु पर्वसु।\nस्वभासा तुदते यस्मात् स्वर्भानुरितिसस्मृतः।। १२८.६३ ।।"
  },
  {
    "text": "चन्द्रतः षोडशो भागो भार्गवस्य विधीयते।\nविष्कम्भान् मण्डलाच्चैव योजनानान्तु सस्मृतः।। १२८.६४ ।।"
  },
  {
    "text": "भार्गवात्पादहीनश्च विज्ञेयो वै बृहस्पतिः।\nबृहस्पतेः पादहीनौ केतुवक्रावुभौ स्मृतौ।। १२८.६५ ।।"
  },
  {
    "text": "विस्तारमण्डलाभ्यान्तु पादहीनस्तयोर्बुधः।\nतारानक्षत्ररूपाणि वपुष्मन्तीह यानि वै।। १२८.६६ ।।"
  },
  {
    "text": "बुधेन समरूपाणि विस्तारान् मण्डलात्तु वै।\nतारानक्षत्ररूपाणि हीनानि तु परस्परम्।। १२८.६७ ।।"
  },
  {
    "text": "शतानि पञ्चचत्वारि त्रीणि द्वे चैकमेव च।\nसर्वोपरिनिसृष्टानि मण्डलानि तु तारकाः।। १२८.६८ ।।"
  },
  {
    "text": "योजनार्द्धप्रमाणानि तेभ्यो ह्रस्वं न विद्यते।\nउपरिष्टात्तु ये तेषां गृहा ये क्रूरसात्विकाः।। १२८.६९ ।।"
  },
  {
    "text": "सौरश्चाङ्गिरसो वक्रो विज्ञेयामन्दचारिणः।।\nतेभ्योऽधस्तात्तु चत्वारः पुनश्चान्ये महाग्रहाः।। १२८.७० ।।"
  },
  {
    "text": "सोमः सूर्य्यो बुधश्चैव भार्गवश्चेति शीघ्रगाः।\nयावन्ति चैव ऋक्षाणि कोट्यस्तावन्ति तारकाः।। १२८.७१ ।।"
  },
  {
    "text": "सर्वेषान्तु ग्रहाणां वै सूर्य्योऽधस्तात् प्रसर्पति।\nविस्तीर्णं मण्डलं कृत्वा तस्योर्ध्वं चरते शशी।। १२८.७२ ।।"
  },
  {
    "text": "नक्षत्रमण्डलञ्चापि सोमाद् ऊर्ध्वं प्रसर्पति।\nनक्षत्रेभ्यो बुधश्चोर्द्ध्वं बुधाच्चोर्ध्वं भार्गवः।। १२८.७३ ।।"
  },
  {
    "text": "वक्रस्तु भार्गवादूर्द्ध्वं वक्रादूर्ध्वं बृहस्पतिः।\nतस्माच्छनैश्चरश्चोर्ध्वं देवाचार्योपरिस्थितः।। १२८.७४ ।।"
  },
  {
    "text": "शनैश्चरात्तथा चोर्ध्वं ज्ञेयं सप्तर्षिमण्डलम्।\nसप्तर्षिभ्यो ध्रुवश्चोर्ध्वं समस्तं त्रिदिवं ध्रुवे।। १२८.७५ ।।"
  },
  {
    "text": "द्विगुणेषु सहस्रेषु योजनानां शतेषु च।\nगृहान्तरमथैकैकमूर्ध्वं नक्षत्रमण्डलात्।। १२८.७६ ।।"
  },
  {
    "text": "ताराग्रहान्तराणिस्युरुपर्युपर्य्यधिष्ठितम्।\nग्रहाश्चन्द्रसूर्य्यौ च दिवि दिव्येन तेजसा।। १२८.७७ ।।"
  },
  {
    "text": "नक्षत्रेषु च युज्यन्ते गच्छन्तो नियतक्रमात्।\nचन्द्रार्कग्रहनक्षत्रा नीचोच्चगृहमाश्रिताः।। १२८.७८ ।।"
  },
  {
    "text": "समागमे च भेदे च पश्यन्ति युगपत्प्रजाः।\nपरस्परं स्थिता ह्योवं युज्यन्तेच परस्परम्।। १२८.७९ ।।"
  },
  {
    "text": "असङ्करेण विज्ञेयस्तेषां योगस्तु वै बुधैः।\nइत्येवं सन्निवेशो वै पृथिव्या ज्योतिषाञ्चयः।। १२८.८० ।।"
  },
  {
    "text": "द्वीपानामुदधीनाञ्च पर्वतानां तथैव च।\nवर्षाणाञ्च नदीनाञ्च ये च तेषु वसन्ति वै।। १२८.८१ ।।"
  },
  {
    "text": "इत्येषोऽर्कवशेनैव सन्निवेशस्तु ज्योतिषाम्।\nआवर्तः सान्तरोमद्ये संक्षिप्तश्च ध्रुवात्तु सः।। १२८.८२ ।।"
  },
  {
    "text": "सर्वतस्तेषु विस्तीर्णो वृत्ताकार इवोच्छ्रितः।\nलोकसम्व्यवहारार्थमीश्वरेण विनिर्मितः।। १२८.८३ ।।"
  },
  {
    "text": "कल्पादौ बुद्धिपूर्वन्तु स्थापितोऽसौ स्वयम्भुवा।\nइत्येष सन्निवेशो वै सर्वस्य ज्योतिरात्मकः।। १२८.८४ ।।"
  },
  {
    "text": "वैश्वरूपं प्रधानस्य परिणाहोऽस्य यः स्मृतः।\nतेषां शक्यं न संख्यातुं याथातथ्येन केनचित्।।\nगतागतं मनुष्येण ज्योतिषां मांस चक्षुषा।। १२८.८५ ।।"
  }
]
[
  {
    "text": "देवप्रतिष्ठाविधिवर्णनम्।"
  },
  {
    "text": "ऋषय ऊचुः।\nदेवतानामथैतासां प्रतिष्ठाविधिमुत्तमम्।\nवद सूत! यथान्यायं सर्वेषामप्यशेषतः ।।  २६४.१"
  },
  {
    "text": "सूत उवाच।\nअथातः संप्रवक्ष्यामि प्रतिष्ठा विधिमुत्तमम्।\nकुण्डमण्डपवेदीनां प्रमाणञ्च यथाक्रमम् ।।  २६४.२"
  },
  {
    "text": "चैत्रे वा फाल्गुने वापि ज्येष्ठे वा माधवे तथा।\nमाघे वा सर्वदेवानां प्रतिष्ठा शुभदा भवेत् ।।  २६४.३"
  },
  {
    "text": "प्राप्य पक्षं शुभं शुक्लमतीते दक्षिणायने।\nपञ्चमी च द्वितीया च तृतीया सप्तमी तथा ।।  २६४.४"
  },
  {
    "text": "दशणी पौर्णमासी च तथा श्रेष्ठा त्रयोदशी।\nआसु प्रतिष्ठा विधिवत् कृत्वा बहुफला लभेत् ।।  २६४.५"
  },
  {
    "text": "आषाढे द्वे तथा मूलमुत्तराद्वयमेव च।\nज्येष्ठा श्रवणरोहिण्यः पूर्वाभाद्रपदा तथा ।।  २६४.६"
  },
  {
    "text": "हस्ताश्विनी रेवती च पुष्यो मृगशिरस्तथा।\nअनुराधा तथा स्वाती प्रतिष्ठादिषु शस्यते ।।  २६४.७"
  },
  {
    "text": "बुधो बृहस्पतिः शुक्रस्त्रयोऽप्येते शुभग्रहाः।\nएभिर्निरीक्षितं लग्नं नक्षत्रञ्च प्रशस्यते ।।  २६४.८"
  },
  {
    "text": "ग्रहताराबलं लब्ध्वा ग्रहपूजां विधाय च।\nनिमित्तं शकुनं लब्ध्वा वर्जयित्वाद्भुतादिकम् ।।  २६४.९"
  },
  {
    "text": "शुभयोगे शुभस्थाने क्रूरग्रहविवर्जिते।\nलग्ने ऋक्षे प्रकुर्वीत प्रतिष्ठादिकमुत्तमम् ।।  २६४.१०"
  },
  {
    "text": "अयने विषुवे तद्वत् षड़शीतिमुखे तथा।\nएतेषु स्थापनं कार्यं विधिदृष्टेन कर्मणा ।।  २६४.११"
  },
  {
    "text": "प्राजापत्ये तु शयनं श्वेते तूत्थापनं तथा।\nमुहूर्ते स्थापनं कुर्यात् पुनर्बाह्ये विचक्षणः ।।  २६४.१२"
  },
  {
    "text": "प्रासादस्योत्तरेवापि पूर्वे वा मण्डपो भवेत्।\nहस्तान् षोड़शकुर्वीत दशद्वादश वा पुनः ।।  २६४.१३"
  },
  {
    "text": "मध्ये वेदिकया युक्तः परिक्षिप्तः समन्ततः।\nपञ्चसप्तापि चतुरः करान् कुर्वीत वेदिकाम् ।।  २६४.१४"
  },
  {
    "text": "चतुर्भिस्तोरणैर्युक्तो मण्डपः स्याच्चतुर्मुखः।\nप्लक्षद्वारं भवेत्पूर्वं याम्ये चौदुम्बरं भवेत् ।।  २६४.१५"
  },
  {
    "text": "पश्चादश्वत्थघटितं न्यग्रोधं च तथोत्तरे।\nभूमौ हस्तप्रविष्टानि चतुर्हस्तानि चोच्छ्रये ।।  २६४.१६"
  },
  {
    "text": "सूपलिप्तं तथा श्लक्ष्णं भूतलं स्यात् सुशोभनम्।\nवस्त्रैर्नानाविधैस्तद्वत् पुष्पपल्लवशोभितम् ।।  २६४.१७"
  },
  {
    "text": "कृत्वैवं मण्डपं पूर्वं चतुर्द्वारेषु विन्यसेत्।\nअव्रणान् कलशानष्टौ ज्वलत्काञ्चनगर्भितान् ।।  २६४.१८"
  },
  {
    "text": "चूतपल्लवसच्छन्नान् सितवस्त्रयुगान्वितान्।\nसर्वौषधिफलोपेतान् चन्दनोदकपूरितान् ।।  २६४.१९"
  },
  {
    "text": "एवं निवेश्य तद्गर्भे गन्धधूपार्चनादिभिः।\nध्वजादिरोहणं कार्यं मण्डपस्य समन्ततः ।।  २६४.२०"
  },
  {
    "text": "ध्वजांश्च लोकपालानां सर्वदिक्षु निवेशयेत्।\nपताका जलदाकारा मध्ये स्यान्मण्डपस्य तु ।।  २६४.२१"
  },
  {
    "text": "गन्धधूपादिकं कुर्यात् स्वैस्वैर्मन्त्रैरनुक्रमात्।\nबलिञ्चलोकपालेभ्यः स्वमन्त्रेण निवेदयेत् ।।  २६४.२२"
  },
  {
    "text": "ऊर्ध्वन्तु ब्रह्मणो देयं त्वधस्ताच्छेषवासुकेः।\nसंहितायान्तु ये मन्त्रा तद्दैवत्याः श्रुतौ स्मृताः ।।  २६४.२३"
  },
  {
    "text": "तैः पूजा लोकपालानां कर्तव्या च समन्ततः।\nत्रिरात्रमेकरात्रं वा पञ्चरात्रमथापि वा ।।  २६४.२४"
  },
  {
    "text": "अथवा सप्तरात्रन्तु कार्यं स्यादधिवासनम्।\nएवं सतोरणं कृत्वा अधिवासनमुत्तमम्।।  २६४.२५"
  },
  {
    "text": "तस्याप्युत्तरतः कुर्यात् स्नानमण्डपमुत्तमम्।\nतदर्धेन त्रिभागेन चतुर्भागेन वा पुनः ।।  २६४.२६"
  },
  {
    "text": "आनीय लिङ्गमर्च्चां वा शिल्पिनः पूजयेद् बुधः।\nवस्त्राभरणरत्नैश्च येऽपि तत्परिचारकाः ।।  २६४.२७"
  },
  {
    "text": "क्षमध्वमितितान् ब्रूयाद् यजमानोऽप्यतः परम्।\nदेवं प्रस्तरणे कृत्वा नेत्रज्योतिः प्रकल्पयेत् ।।  २६४.२८"
  },
  {
    "text": "अक्ष्णोरुद्धरणं वक्ष्ये लिङ्गस्यापि समासतः।\nसर्वतस्तु बलिं दद्यात् सिद्धार्थघृतपायसैः ।।  २६४.२९"
  },
  {
    "text": "शक्लपुष्पैरलङ्कृत्य घृतगुग्गुलधूपितम्।\nविप्राणाञ्चार्चनं कुर्य्याद्दद्याच्छक्त्या च दक्षिणाम्।।  २६४.३०"
  },
  {
    "text": "गां महीं कनकञ्चैव स्थापकाय निवेदयेत्।\nलक्षणं कारयेद् भक्त्या मन्त्रेणानेन वै द्विजः ।।  २६४.३१"
  },
  {
    "text": "ॐ नमो भगवते तुभ्यं शिवाय परमात्मने।\nहिरण्यरेतसे विष्णो विश्वरूपाय ते नमः ।।  २६४.३२"
  },
  {
    "text": "मन्त्रोऽयं सर्वदेवानां नेत्रज्योतिष्वपि स्मृतः।\nएवमामन्त्र्य देवेशं काञ्चनेन विलेखयेत् ।।  २६४.३३"
  },
  {
    "text": "मङ्गल्यानि च वाद्यानि ब्रह्मघोषं सगीतकम्।\nवृद्ध्यर्थं कारयेद् विद्वान् अमङ्गल्यविनाशनम् ।।  २६४.३४"
  },
  {
    "text": "लक्षणोद्धरणं वक्ष्ये लिङ्गस्य सुसमाहितः।\nत्रिधा विभज्य पूज्यायां लक्षणं स्याद् विभाजकम् ।।  २६४.३५"
  },
  {
    "text": "लेखा त्रयन्तु कर्तव्यं यवाष्टान्तरसंयुतम्।\nन स्थूलं न कृशं तद्वन्न वक्त्त्रं छेदवर्जितम् ।।  २६४.३६"
  },
  {
    "text": "निम्नं यवप्रमाणेन ज्येष्ठलिङ्गस्य कारयेत्।\nसूक्ष्मास्ततस्तु कर्तव्या यथा मध्यमके न्यसेत् ।।  २६४.३७"
  },
  {
    "text": "अष्टभक्तं ततः कृत्वा त्यक्त्वा भागत्रयं बुधः।\nलम्बयेत् सप्तरेखास्तु पार्श्वयोरुभयोः समाः ।।  २६४.३८"
  },
  {
    "text": "तावत् प्रलम्बयेद्विद्वान् यावद्भागचतुष्टयम्।\nभ्राम्यते पञ्चभागोर्ध्वं कारयेत्सङ्गमन्ततः ।।  २६४.३९"
  },
  {
    "text": "रेखयोः सङ्गमे तद्वत् पृष्ठे भागद्वयं भवेत्।\nएवमेतत् समाख्यातं समासाल्लक्षणं मया ।।  २६४.४०"
  }
]
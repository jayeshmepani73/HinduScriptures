[
  {
    "text": "ग्रहाणांगतिवर्णनम्।\nसूत उवाच।\nताराग्रहाणां वक्ष्यामि स्वर्भानोस्तु रथं पुनः।\nअथ तेजोमयः शुभ्रः सोमपुत्रस्य वै रथः।। १२७.१ ।।"
  },
  {
    "text": "युक्तो हयैः पिशङ्गैश्च दशभिर्वातरंहसैः।\nश्वेतः पिशङ्गः सारङ्गो नीलः श्यामो विलोहितः।। १२७.२ ।।"
  },
  {
    "text": "श्वेतश्च हरितश्चैव पृषतो वृष्णिरेव च।\nदशभिस्तु महाभागैरुत्तमैर्वातसम्भवैः।। १२७.३ ।।"
  },
  {
    "text": "ततो भौमरथश्चापि अष्टाङ्गः काञ्चनः स्मृतः।\nअष्टभिर्लोहितैरश्वैः सध्वजैरग्निसम्भवैः।। १२७.४ ।।"
  },
  {
    "text": "सर्पतेऽसौ कुमारो वै ऋजुवक्रानुवक्रगः।\nअतश्चाङ्गिरसौ विद्वान् देवाचार्यो बृहस्पतिः।। १२७.५ ।।"
  },
  {
    "text": "गौराश्वेन तु रौक्मेण स्यन्दनेन विसर्पति।\nयुक्तेनाष्टाभिरश्वैश्च ध्वजैरग्निसमुद्भवैः।। १२७.६ ।।"
  },
  {
    "text": "अब्दं वसति यो राशौ स्वदिशं तेन गच्छति।\nततः शनैश्चरोऽप्यश्वैः सबलैर्वातरंहसैः।। १२७.७ ।।"
  },
  {
    "text": "कार्ष्णायसं समारुह्य स्यन्दनं यात्यसौ शनिः।\nस्वर्भानोस्तु तथाष्टाश्वाः कृष्णा वै वातरंहसः।। १२७.८ ।।"
  },
  {
    "text": "रथन्तमोमयं तस्य वहन्तिस्म सुदंशिताः।\nआदित्यनिलयो राहुः सोमं गच्छति पर्वसु।। १२७.९ ।।"
  },
  {
    "text": "आदित्यमेति सोमाच्च तमसां तेषु पर्वसु।\nततः केतुमतस्त्वश्वा अष्टौ ते वातरंहसः।। १२७.१० ।।"
  },
  {
    "text": "पलालधूमवर्णाभाः क्षामदेहाः सुदारुणाः।\nएते वाहा ग्रहाणां वै मया प्रोक्ता रथै सह।। १२७.११ ।।"
  },
  {
    "text": "सर्वे ध्रुवे निबद्धास्ते निबद्धा वातरश्मिभिः।"
  },
  {
    "text": "एते वै भ्राम्यमाणास्ते यथायोगं वहन्ति वै।। १२७.१२ ।।"
  },
  {
    "text": "वायव्याभिरदृश्याभिः प्रबद्धा वातरश्मिभिः।\nपरिभ्रमन्ति तद्बद्ध्वा श्चन्द्रसूर्यग्रहा दिवि।। १२७.१३ ।।"
  },
  {
    "text": "यावत्तमनुपर्येति ध्रुवं वै ज्योतिषाङ्गणः।\nयथा नद्युदके नौस्तु उदकेन सहोह्यते।। १२७.१४ ।।"
  },
  {
    "text": "तथा देवगृहाणि स्युरुह्यन्ते वातरंहसा।\nतस्माद्यानि प्रगृह्यन्ते व्योम्नि देवगृहा इति।। १२७.१५ ।।"
  },
  {
    "text": "यावन्त्यश्चैव ताराः स्युस्तावन्तोऽस्य मरीचयः।\nसर्वा ध्रुवनिबद्धास्ता भ्रमन्त्यो भ्रामयन्ति च।। १२७.१६ ।।"
  },
  {
    "text": "तैलपीडं यथा चक्रं भ्रामते भ्रामयन्ति वै।\nतथा भ्रमन्ति ज्योतींषि वाता बद्धानि सर्वशः।। १२७.१७ ।।"
  },
  {
    "text": "अलातचक्रवद्यान्ति वातचक्रेरितानि तु।\nयस्मात् प्रवहते तानि प्रवहस्तेन स स्मृतः।। १२७.१८ ।।"
  },
  {
    "text": "एवं ध्रुवे नियुक्तोऽसौ भ्रमते ज्योतिषाङ्गणाः।\nएष तारामयः प्रोक्तः शिशुमारे ध्रुवा दिवि।। १२७.१९ ।।"
  },
  {
    "text": "शिश्ने सम्वत्सरो ज्ञेयो मित्रश्चापानमाश्रितः।\nपुच्छेऽग्निश्च महेन्द्रश्च मरीचिः कश्यपो ध्रुवः।। १२७.२० ।।"
  },
  {
    "text": "एष तारामयः स्तम्भो नास्तमेति नवोदयम्।\nनक्षत्रचन्द्रसूर्याश्च ग्रहास्तारागणैः सह।। १२७.२१ ।।"
  },
  {
    "text": "यादह्रा कुरुते पापन्तं द्रृष्ट्वा निशि मुञ्चतः।\nशिशुमारशरीरस्था यावन्त्यस्तारकास्तु ताः।। १२७.२२ ।।"
  },
  {
    "text": "वर्षाणि द्रृष्ट्वा जीवेत तावदेवाधिकानि तु।\nशिशुमाराकृतिं ज्ञात्वा प्रविभागेत सर्वशः।। १२७.२३ ।।"
  },
  {
    "text": "उत्तानपादस्तस्याथ विज्ञेयः सोत्तरा हनुः।\nयज्ञोधरस्तु विज्ञेयो धर्मोमूर्द्धानमाश्रितः।। १२७.२४ ।।"
  },
  {
    "text": "हृदि नारायणः साध्या अश्विनौ पूर्वपादयोः।\nवरुणश्चार्यमा चैव पश्चिमे तस्य सक्थिनी।। १२७.२५ ।।"
  },
  {
    "text": "तन्मुखाभिमुखाः सर्वे चक्रभूता दिवि स्थिताः।\nध्रुवेणाधिष्ठिताश्चैव ध्रुवमेव प्रदक्षिणम्।। १२७.२६ ।।"
  },
  {
    "text": "परियान्ति सुरश्रेष्ठं मेढीभूतं ध्रुवं दिवि।\nआग्नीध्रकाश्यपानान्तु तेषां स परमो ध्रुवः।। १२७.२७ ।।"
  },
  {
    "text": "एक एव भ्रमत्येष मेरोरन्तरमूर्द्धनि।\nज्योतिषाञ्च क्रमादाय आकर्षस्तमधोमुखः।।\nमेरुमालोकयन्नेव प्रति याति प्रदक्षिणम्।। १२७.२८ ।।"
  }
]
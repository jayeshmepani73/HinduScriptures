[
  {
    "text": "दक्षादूर्ध्वं मैथुनतः सृष्टिः।"
  },
  {
    "text": "ऋषय ऊचुः।\nदेवानां दानवानाञ्च गन्धर्वोरगरक्षसाम्।\nउत्पत्तिविस्तरेणैव सूत ब्रूहि यथातथम्।। ५.१ ।।"
  },
  {
    "text": "सूत उवाच।\nसङ्कल्पाद्दर्शनात् स्पर्शात् पूर्वेषां सृष्टिरुच्यते।\nदक्षात्प्राचेतसादूर्ध्वं सृष्टिर्मैथुनसम्भवा।। ५.२ ।।"
  },
  {
    "text": "प्रजासृजेति व्यादिष्टः पूर्वं दक्षः स्वयम्भुवा।\nयथा ससर्ज चैवादौ तथैव श्रृणुत द्विजाः!।। ५.३ ।।"
  },
  {
    "text": "यदा तु सृजतस्तस्य देवर्षिगणपन्नगात्।। ५.४ ।।\nतांस्तु दृष्ट्वा महाभागः सिसृक्षुर्विविधाः प्रजाः।"
  },
  {
    "text": "नारदः प्राह हर्यश्वान्‌ दक्षपुत्रान्‌ समागतान्।। ५.५ ।।\nभुवः प्रमाणं सर्वत्र ज्ञात्वोर्ध्वमध एव च।"
  },
  {
    "text": "ततः सृष्टिं विशेषेण कुरुध्वमृषिसत्तमाः।। ५.६ ।।\nते तु तद्वचनं श्रुत्वा प्रयाताः सर्वतो दिशं।"
  },
  {
    "text": "अद्यापि न निवर्त्तन्ते समुद्रादिव सिन्धवः।। ५.७ ।।\nहर्यश्वेषु प्रणष्टेषु पुनर्दक्षः प्रजापतिः।"
  },
  {
    "text": "वीरिण्यामेव पुत्राणां सहस्रमसृजत्प्रभुः।। ५.८ ।।\nशबला नाम ते विप्राः समेताः सृष्टिहेतवः।"
  },
  {
    "text": "नारदोऽनुगतान्‌ प्राह पुनस्तान्‌ पूर्ववत्सतान्\nभुवः प्रमाणं सर्वत्र ज्ञात्वा भ्रातॄनथो पुनः।। ५.९ ।।"
  },
  {
    "text": "आगत्य चाथ सृष्टिञ्च करिष्यथ विशेषतः।\nतेऽपि तेनैव मार्गेण जग्मुर्भ्रातॄन् यथा पुरा।। ५.१० ।।"
  },
  {
    "text": "ततः प्रभृति न भ्रातुः कनीयान्‌ मार्गमिच्छति।\nअन्विषन्दुःखमाप्नोति तेन तत्परिवर्जयेत्।। ५.११ ।।"
  },
  {
    "text": "ततस्तेषु विनष्टेषु षष्टिं कन्याः प्रजापतिः।\nवैरिण्यां जनयामास दक्षः प्राचेतसस्तथा।। ५.१२ ।।"
  },
  {
    "text": "प्रादात्स दश धर्माय कश्यपाय त्रयोदश।\nसप्तविंशति सोमाय चतस्त्रोऽरिष्टनेमये (मिने)।। ५.१३ ।।"
  },
  {
    "text": "द्वे चैव भृगुपुत्राय द्वे कृशाश्वाय धीमते।\nद्वे चैवाङ्गिरसे तद्वत्तासान्नामानि विस्तरात्।। ५.१४ ।।"
  },
  {
    "text": "श्रृणुध्वं देवमातॄणां प्रजाविस्तरमादितः।\nमरुत्वती वसूर्यामी लम्बा भानुररुन्धती।। ५.१५ ।।"
  },
  {
    "text": "सङ्कल्पा च मुहूर्त्ता च साध्या विश्वा च भामिनी।\nधर्मपत्न्यः समाख्यातास्तासां पुत्रान्निबोधत।। ५.१६ ।।"
  },
  {
    "text": "विश्वेदेवांस्तु विश्वायाः साध्या साध्यानजीजनत्।\nमरुत्वत्यां मरुत्वन्तो वसोस्तु वसवस्तथा।। ५.१७ ।।"
  },
  {
    "text": "भानोस्तु भानवस्तद्वन् मुहूर्त्तायां मुहूर्तकाः।\nलम्बायां घोषनामानो नागवीथी तु यामिजा।। ५.१८ ।।"
  },
  {
    "text": "पृथिवीतलसम्भूतमरुन्धत्यामजायत ।\nसङ्कल्पायास्तु सङ्कल्पो वसुसृष्टिन्निबोधत।। ५.१९ ।।"
  },
  {
    "text": "ज्योतिष्मन्तस्तु ये देवा व्यापकाः सर्वतोदिशम्।\nवसवस्ते समाख्यातास्तेषां सर्गन्निबोधत।। ५.२० ।।"
  },
  {
    "text": "आपो ध्रुवश्च सोमश्च धरश्चैवानिलोऽनलः।\nप्रत्यूषश्च प्रभासश्च वसवोऽष्टौ प्रकीर्तिताः।। ५.२१ ।।"
  },
  {
    "text": "आपस्य पुत्राश्चत्वारः शान्तो वैदण्ड एव च।\nशाम्वोऽथमणिवक्त्रश्च यज्ञरक्षाधिकारिणा।। ५.२२ ।।"
  },
  {
    "text": "ध्रुबस्य कालपुत्रस्तु वर्चाः सोमादजायत।\nद्रविणो हव्यवाहश्च धरपुत्रावुभौ स्मृतौ।। ५.२३ ।।"
  },
  {
    "text": "कल्याणिन्यां ततः प्राणो रमणः शिशिरोऽपि च।\nमनोहराधरात्पुत्रानवापाथ हरेः सुता।। ५.२४ ।।"
  },
  {
    "text": "शिवा मनोजवं पुत्रमविज्ञातगतिं तथा!\nअवापाचानलात् पुत्रावग्निप्रायगुणौ पुनः।। ५.२५ ।।"
  },
  {
    "text": "अग्निपुत्रः कुमारस्तु शरस्तम्बे व्यजायत।\nतस्य शाखो विशाखश्च नैगमेयश्च पृष्ठजाः।। ५.२६ ।।"
  },
  {
    "text": "अपत्यं कृत्तिकानां तु कार्तिकेयस्ततः स्मृतः।\nप्रत्यूष स ऋषेः पुत्रो विभुर्नाम्नाथ देवलः।\nविश्वकर्मा प्रभासस्य पुत्रः शिल्पी प्रजापतिः।। ५.२७ ।।"
  },
  {
    "text": "प्रासादभवनोद्यानप्रतिमाभूषणादिषु।\nतडागारामकूपेषु स्मृतः सोमरवर्धकिः।। ५.२८ ।।"
  },
  {
    "text": "अजैकपादहिर्बुध्न्य विरूपाक्षोऽथ रैवतः।\nहरश्च बहुरूपश्च त्र्यम्बकश्च सुरेश्वरः।। ५.२९ ।।"
  },
  {
    "text": "सावित्रश्च जयन्तश्च पिनाकी चापराजितः।\nएते रुद्राः समाख्याता एकादश गणेश्वराः।। ५.३० ।।"
  },
  {
    "text": "एतेषां मानसानान्तु त्रिशूलवरधारिणाम्।\nकोटयश्चतुराशीतिस्तत्पुत्राश्चाक्षया मताः।। ५.३१ ।।"
  },
  {
    "text": "दिक्षु सर्वासु ये रक्षां प्रकुर्वन्ति गणेश्वराः।\nपुत्रपौत्रसुताश्चैते सूरभी गर्भसम्भवाः।। ५.३२ ।।"
  }
]
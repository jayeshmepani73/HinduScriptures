[
  {
    "text": "तारकासुरोपाख्याने देवासुरयुद्धे ग्रसनवधवर्णनम्।"
  },
  {
    "text": "सूत उवाच।\nतं दृष्ट्वा दानवाः क्रुद्दाश्चेरुः स्वैस्वैः बलैर्वृताः।\nसरघा इव माक्षीकहरणे सर्वतो दिशम् ।। १५१.१"
  },
  {
    "text": "कृष्णचामरजालाढ्ये सुधा विरचिताङ्कुरे।\nचित्रपञ्चपताके तु प्रभिन्न करटामुखे ।। १५१.२"
  },
  {
    "text": "पर्वताभे गजे भीमे मदस्राविणि दुर्द्धरे।\nआरुह्याजौ निमिर्दैत्यो हरिं प्रत्युद्ययौ बली ।। १५१.३"
  },
  {
    "text": "तस्यासन् दानवा रौद्रा गजस्य पदरक्षिणः।\nसप्तविंशतिसाहस्राः किरीटकवचोज्वलाः ।। १५१.४"
  },
  {
    "text": "अश्वारूढ़श्च मथनो जम्भकश्चोष्ट्रवाहनः।\nशुम्भोऽपि विपुलं मेषं समारुह्याव्रजद्रणम् ।। १५१.५"
  },
  {
    "text": "अपरे दानवेन्द्रास्तु मत्ता नानास्त्रपाणयः।\nआजघ्नुः समरे क्रुद्धा विष्णुमक्लिष्टकारिणम्।। १५१.६"
  },
  {
    "text": "परिधेण निमिर्दैत्यो मथनो मुद्गरेण तु।\nशुम्भः शूलेन तीक्ष्णेन प्रासेन ग्रसनस्तथा ।। १५१.७"
  },
  {
    "text": "चक्रेण महिषः क्रुद्धो जम्भः शक्त्या महारणे।\nजघ्नुर्नारायणं सर्वे शेषास्तीक्ष्णैश्च मार्गणैः ।। १५१.८"
  },
  {
    "text": "तान्यस्त्रापि प्रयुक्तानि शरीरं विविशुर्हरेः।\nगुरूक्तानुपदिष्टान्वै सच्छिष्यस्य श्रुतानिव।। १५१.९"
  },
  {
    "text": "असम्भ्रान्तो रणे विष्णुरथ जग्राह कार्मुकम्।\nशरांश्चाशी विषाकारान् तैलधौतानजिह्मगान् ।। १५१.१०"
  },
  {
    "text": "ततोऽभिसन्ध्य दैत्यांस्तानाकर्णाकृष्टकार्मुकः।\nअभ्यद्रवद्रणे क्रुद्धो दैत्यानीके तु पौरुषान् ।। १५१.११"
  },
  {
    "text": "निमिं विव्याध विंशत्या बाणानामग्निवर्चसाम्।\nमथनं दशभिर्बाणैः शुभ्रं पञ्चभिरेव च ।। १५१.१२"
  },
  {
    "text": "एकेन महिषं क्रुद्धो विव्याधोरसि पत्रिणा।\nजम्भं द्वादशभिस्तीक्ष्णैः सर्वांश्चैकैकशोऽष्टभिः ।। १५१.१३"
  },
  {
    "text": "तस्य तल्लाघवं दृष्ट्वा दानवाः क्रोधमूर्च्छिताः।\nनर्दमानाः प्रयत्नेन चक्रुरत्यद्भुतं रणम्।। १५१.१४"
  },
  {
    "text": "चिच्छेदाथ धनुर्विष्णोर्निमिर्भल्लेन दानवः।\nसन्ध्यमानं शरं हस्ते चिच्छेद महिषासुरः ।। १५१.१५"
  },
  {
    "text": "पीड़यामास गरुड़ं जम्भस्तीक्ष्णैस्तु सायकैः।\nभुजं तस्याहनद्गाढ़ं शुम्भो भूधरसन्निभः ।। १५१.१६"
  },
  {
    "text": "छिन्ने धनुषि गोविन्दो गदां जग्राह भीषणाम्।\nतां प्राहिणोत् स वेगेन मथनाय महाहवे ।। १५१.१७"
  },
  {
    "text": "तामप्राप्तां निमिर्बाणैश्चिच्छेद तिलशो रणे।\nतां नाशमागतां दृष्ट्वा हीनाग्रे प्रार्थनामिव।। १५१.१८"
  },
  {
    "text": "जग्राह मुद्गरं घोरं दिव्यरत्नपरिष्कृतम्।\nतं मुमोचाथ वेगेन निमिमुद्दिश्य दानवम्।। १५१.१९"
  },
  {
    "text": "तमायान्तं वियत्येव त्रयो दैत्या न्यवारयन्।\nगदया जम्भदैत्यस्तु ग्रसनः पट्टिशेन तु ।। १५१.२०"
  },
  {
    "text": "शक्त्या च महिषो दैत्यः स्वपक्ष जयकाङ्क्षया।\nनिराकृतं तमालेक्य दुर्जने प्रणयं यथा ।। १५१.२१"
  },
  {
    "text": "जग्राह शक्तिमुग्राग्रामष्टघण्टोत्कटस्वनाम्।\nजम्भाय तां समुद्दिश्य प्राहिणोद्रणभीषणः ।। १५१.२२"
  },
  {
    "text": "तामम्बरस्थां जग्राह गजो दानवनन्दनः।\nगृहीतां तां समालेक्य शिक्षामिव विवेकिभिः ।। १५१.२३"
  },
  {
    "text": "दृढं भारसहं सारमन्यदादाय कार्मुकम्।\nरौद्रास्तमभिसन्धाय तस्मिन् बाणं मुमोच ह ।। १५१.२४"
  },
  {
    "text": "ततोऽस्त्रतेजसा सर्वं व्याप्तं लोकं चराचरम्।\nततो बाणमयं सर्वमाकाशं समदृश्यत। १५१.२५"
  },
  {
    "text": "भूर्दिशो विदिशश्चैव बाणजालमया बभुः।\nदृष्ट्वा तदस्त्रमाहात्म्यं सेनानीर्गसनोऽसुरः ।। १५१.२६"
  },
  {
    "text": "ब्राह्ममस्त्रञ्चचारासौ सर्वास्त्रं विनिवारणम्।\nतेन तत्प्रशमं यातं रौद्रास्त्रं लोकघस्मरम् ।। १५१.२७"
  },
  {
    "text": "अस्त्रे प्रतिहते तस्मिन् विष्णुर्दानवसूदनः।\nकालदण्डास्त्रमकरोत् सर्वलोकभयङ्करम्। १५१.२८"
  },
  {
    "text": "सन्धीयमाने तस्मिंस्तु मारुतः परुषो ववौ।।\nचकम्पे च मही देवी दैत्या भिन्नधियोऽभवन् ।। १५१.२९"
  },
  {
    "text": "तदस्त्रमुग्रं दृष्ट्वा तु दानवा युद्धदुर्मदाः।\nचक्रुरस्त्राणि दिव्यानि नानारूपाणि संयुगे।। १५१.३०"
  },
  {
    "text": "नारायणास्त्रं ग्रसनो गृहीत्वा चक्रं निमिः स्वास्त्रवरं मुमोच।\nएकैकमस्त्रञ्च चकार जम्भस्तत्कालदण्डास्त्र निवारणाय ।। १५१.३१"
  },
  {
    "text": "यावन्न सन्धानदशां प्रयान्ति दैत्येश्वराश्चास्त्रनिवारणाय।\nतावत् क्षणेनैव जघान कोटीर्दैत्येश्वराणां सगजान् सहाश्वान् ।। १५१.३२"
  },
  {
    "text": "अनन्तरं शान्तमभूत्तदस्त्रं दैत्यास्त्रयोगेन तु कालदण्डम्।\nशान्तं तदालोक्य हरिः स्वशस्त्रं स्वविक्रमे मन्युपरीतमूर्तिः ।। १५१.३३"
  },
  {
    "text": "जग्राह चक्रं तपनायुताभमुग्रारमात्मानमिव द्वितीयम्।\nचिक्षेप सेनापतयेऽभिसन्ध्य कण्ठस्थलं वज्रकठोरमुग्रम् ।। १५१.३४"
  },
  {
    "text": "चक्रं तदाकाशगतं विलोक्य सर्वात्मना दैत्यवराः स्ववीर्य्यैः।\nनाशक्नुवन् वारयितुं प्रचण्डं दैवं यथा कर्म्म मुधा प्रपन्नम् ।। १५१.३५"
  },
  {
    "text": "तमप्रतर्क्यं जनयन्नजय्यं चक्रं पपात ग्रसनस्य कण्ठे।\nद्विधा तु कृत्वा ग्रसनस्य कण्ठं तद्रक्तधारारुणघोरनाभिः।\nजगाम भूयोऽपि जनार्दनस्य पाणिं प्रवृद्धानलतुल्यदीप्तिः ।। १५१.३६ ।।"
  }
]
[
  {
    "text": "कचदेवयानीसंवादकथनम्।"
  },
  {
    "text": "शैनक उवाच।\nसमापितव्रतं तन्तु विसृष्टं गुरुणा तदा।\nप्रस्थितं त्रिदशावासं देवायानीदमब्रवीत्।। २६.१ ।।"
  },
  {
    "text": "देवयान्युवाच।\nऋषेरङ्गिरसः पौत्र! वृत्तेनाभिजनेन च।\nभ्राजसे विद्यया चैव तपसा च दमेन च।। २६.२ ।।"
  },
  {
    "text": "ऋषिर्यथाङ्गिरामान्यः पितु र्मम महायशाः।\nतथा मान्यश्च पूज्यश्च मम भूयो बृहस्पतिः।। २६.३ ।।"
  },
  {
    "text": "एवं ज्ञात्वा विजानीहि यद्‌ ब्रवीमि तपोधन!।\nव्रतस्थे नियमोपेते यथा वर्त्ताम्यहं त्वयि।। २६.४ ।।"
  },
  {
    "text": "स समापितविद्यो मां भक्तान्न त्यक्तुमर्हसि।\nगृहाणपाणिं विधिवन् मम मन्त्रपुरस्कृतम्।। २६.५ ।।"
  },
  {
    "text": "कच उवाच।\nपूज्यो मान्यश्च भगवान् यथा मम पिता तव।\nतथात्वमनवद्याङ्गि! पूजनीयतमा मता।। २६.६ ।।"
  },
  {
    "text": "आत्मप्राणेः प्रियतमा भार्गवस्य महात्मनः।\nत्वं भद्रे! धर्मतः पूज्या गुरुपुत्री सदा मम।। २६.७ ।।"
  },
  {
    "text": "यथा मम गुरुर्नित्यं मान्यः शुक्रः पिता तव।\nदेवयानि! तथैवत्वं नैवं मां वक्तुमर्हसि।। २६.8 ।।"
  },
  {
    "text": "देवयान्युवाच।\nगुरुपुत्रस्य पुत्रो मे न तु त्वमसि मे पितुः।\nतस्मान्मान्यश्च पूज्यश्च ममापि त्वं द्विजोत्तम।। २६.९ ।।"
  },
  {
    "text": "असुरैर्हन्यमाने तु कचे त्वयि पुनः पुनः।\nतदा प्रभृति या प्रीतिस्तां त्वमेव स्मरस्व मे।। २६.१० ।।\nसौहार्द्ये चानुरागे च वेत्थ मे भक्तिमुत्तमाम्।\nन मामर्हसि धर्मज्ञ! त्यक्तुं भक्तामनागसम्।। २६.११ ।।"
  },
  {
    "text": "कच उवाच।\nअनियोज्ये नियोगे मां नियुनक्षि शुभव्रते!।\nप्रसीद सुभ्रु! मह्यन्त्वं गुरोर्गुरुतरा शुभे।।\nयत्रोषितं विशालाक्षि! त्वया चन्द्रनिभानने!।\nतत्राहमुषितो भद्रे! कुक्षौ काव्यस्त भामिनि।। २६.१२ ।।"
  },
  {
    "text": "भगिनी धर्मतो मे त्वं मैवं वोचः शुभानने!।\nसुखेनाध्युषितो भद्रे! न मन्युर्विद्यते मम\nआपृच्छे त्वां गमिष्यामि शिवमस्त्वथ मे पथि।\nअविरोधेन धर्मस्य स्मर्तव्योऽस्मि कथान्तरे\nअप्रमत्तोद्यता नित्यमाराधय गुरुं मम।\nदेवयान्युवाच।\nदैत्यैर्हतस्त्वं यद्भर्तृ बुध्या त्वं रक्षितो मया।। २६.१३ ।।"
  },
  {
    "text": "यदि मां धर्मकामार्थां प्रत्याख्यास्यसि धर्मतः।\nततः कच न ते विद्या सिद्धिरेषा गमिष्यति।। २६.१४ ।।"
  },
  {
    "text": "कच उवाच।\nगुरुपुत्रीति कृत्वाहं प्रत्याख्यास्ये न दोषतः।\nगुरुणा चाभ्यनुज्ञातः काममेवं शपस्वमाम्।। २६.१५ ।।"
  },
  {
    "text": "आर्षं धर्मब्रुवाणोऽहं देवयानि! यथात्वया।\nशप्तुं नार्होऽस्मि कल्याणि! कामतोऽथ च धर्मतः।। २६.१६ ।।"
  },
  {
    "text": "तस्माद् भवत्या यः कामो न तथा संभविष्यति।\nऋषिपुत्रो न ते कश्चित्‌ जातु पाणिं ग्रहीष्यति।। २६.१७ ।।"
  },
  {
    "text": "फलिष्यति न मे विद्या त्वद्वचश्चेति तत्तथा।\nअध्यापयिष्यामि च यं तस्य विद्या फलिष्यति।।"
  },
  {
    "text": "शौनक उवाच।\nएवमुक्त्वा नृप श्रेष्ठ! देवयानीं कचस्तदा।\nत्रिदशेशालयं शीघ्रं जगाम द्विजसत्तमः।। २६.१8 ।।"
  },
  {
    "text": "तमागतमभिप्रेक्ष्य देवाः सेन्द्रपुरोगमाः।\nबृहस्पतिं सभाज्येदं कचमाहुर्मुदान्विताः।। २६.१९ ।।"
  },
  {
    "text": "त्वं कचास्मद्धितं कर्म कृतवान् महदद्भुतम्।\nन ते यशः प्रणशिता भागभाग्च भविष्यसि।। २६.२० ।।"
  }
]
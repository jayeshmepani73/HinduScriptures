[
  {
    "text": "मत्स्य उवाच।\nअथातः संप्रवक्ष्यामि धरादानमनुत्तमम्।\nपापक्षयकरं नॄणाममङ्गल्यविनाशनम् 284.1।\nकारयेत्पृथिवींहैमीं जम्बूद्वीपानुकारिणीम्।\nमर्यादापर्वतवतीं मध्ये मेरुसमन्विताम् 2।\nलोकपालाष्टकोपेतां नववर्षसमन्विताम्।\nनदीनदसमोपेतां सप्तसागरवेष्टिताम् 3।\nमहारत्नसमाकीर्णां वसुरुद्रार्कसंयुताम्।\nहेम्नः पलसहस्रेण तदर्धेनाथशक्तितः 4।\nशतत्रयेण वा कुर्याद्द्विशतेन शतेन वा।\nकुर्यात्पञ्चपलादूर्ध्वमशक्तोऽपि विचक्षणः 5।\nतुलापुरुषवत्कुर्याल्लोकेशावाहनं बुधः।\nऋत्विङ्मण्डपसंभारभूषणाच्छादनादिकम् 6।\nवेद्यां कृष्णाजिनं कृत्वा तिलानुपरि विन्यसेत्।\nतथाऽष्टादशधान्यानि रसांश्च लवणादिकान् 7।\nतथाऽष्टौ पूर्णकलशान्समन्तात्परिकल्पयेत्।\nवितानकं च कौशेयं फलानि विविधानि च 8।\nतथांऽशुकानि रम्याणि श्रीखण्डशकलानि च।\nइत्येवं कारयित्वा तामधिवासनपूर्वकम् 9।\nशुक्लमाल्याम्बरधरः शुक्लाभरणभूषितः।\nप्रदक्षिणं ततः कृत्वा गृहीतकुसुमाञ्जलिः 10।\nपुण्यं कालमथाऽऽसाद्य मन्त्रानेतानुदीरयेत्।\nनमस्ते सर्वदेवानां त्वमेव भवनं यतः 11।\nधात्री त्वं सर्वभूतानामतः पाहि वसुंधरे।\nवसु धारयसे यस्माद्वसुचातीवनिर्मलम्12।\nवसुंधरा ततो जाता तस्मात्पाहि भयादलम्।\nचतुर्मुखोऽपि न ोगच्छेद्यस्मादन्तं तवाचले13।\nअनन्तायै नमस्तस्मात्पाहि संसारकर्दमात्।\nत्वमेव लक्ष्मीर्गोविन्दे शिवे गौरीति चाऽऽस्थित ा14।\nगायत्री ब्रह्मणः पार्श्वे ज्योत्स्ना चन्द्रे रवौ प्रभा।\nबुद्धिर्बृहस्पतौ ख्याता मेधा मुनिषु संस्थिता 15।\nविश्वं व्याप्य स्थिता यस्मात्ततो विश्वंभरा स्मृता।\nधृतिः स्थितिः क्षमा क्षोणी पृथ्वी वसुमती रसा 16।\nएताभिर्मूर्तिभिः पाहि देवि संसारसागरात्।\nएवमुच्चार्य तां देवीं ब्राह्मणेभ्यो निवेदयेत् 17।\nधरार्धं वा चतुर्भागं गुरवे प्रतिपादयेत्।\nशेषं चैवाथ ऋत्विग्भ्यः प्रणिपत्य विसर्जयेत् 18।\nअनेन विधिना यस्तु दद्याद्धेमधरां शुभाम्।\nपुण्यकाले तु संप्राप्ते सपदं याति वैष्णवम् 19।\nविमानेनार्कवर्णेन किङ्किणीजालमालिना।\nनारायणपुरं गत्वा कल्पत्रयमथाऽऽवसेत्।\nपितॄन्पुत्रांश्च पौत्रांश्च तारयेदेकविंशतिम् 20।\nइति पठति य इत्थं यः शृणोति प्रसङ्गादपि कलुषवितानैर्मुक्तदेहः समन्तात्।\nदिवममरवधूभिर्याति संप्रार्थ्यमानो पदममरसहस्रैः सेवितं चन्द्रमौलेः 21।\nइति श्रीमात्स्येमहापुराणे महादानानुकीर्तने हेमपृथिवीदानमाहात्म्यंनाम चतुरशीत्यधिकद्विशततमोऽध्यायः284।"
  }
]
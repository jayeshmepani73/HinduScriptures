[
  {
    "text": "अन्यदानवैः सह नरसिंहयुद्धम्।"
  },
  {
    "text": "सूत उवाच।\nखराः खरमुखाश्चैव मकराशी विषाननाः।\nईहामृगमुखाश्चान्ये वराह मुखसंस्थिताः ।। १६३.१"
  },
  {
    "text": "बालसूर्यमुखाश्चान्ये धूमकेतु मुखास्तथा।\nअर्द्धचन्द्रार्धवक्त्राश्च अग्नि दीप्त मुखास्तथा ।। १६३.२"
  },
  {
    "text": "हंसकुक्कुटवक्त्राश्च व्यादितास्या भयावहाः।\nसिंहास्या लेलिहानाश्च काकगृध्र मुखास्तथा ।। १६३.३"
  },
  {
    "text": "द्विजिह्वका वक्त्रशीर्षास्तथोल्का मुखसंस्थिताः।\nमहाग्राहमुकाश्चान्ये दानवा बलदर्पिताः ।। १६३.४"
  },
  {
    "text": "शैलसंवर्ष्मणस्तस्य शरीरे शरवृष्टिभिः।\nअबध्यस्य मृगेन्द्रस्य न व्यथाञ्चक्रुराहवे ।। १६३.५"
  },
  {
    "text": "एवं भूयोऽपरान् घोरानसृजन् दानवेश्वराः।\nमृगेन्द्रस्योपरि क्रुद्धा निश्वसन्त इवोरगाः ।। १६३.६"
  },
  {
    "text": "ते दानवशरा घोरा दानवेन्द्रसमीरिताः।\nविलयं जग्मुराकाशे खद्योता इव पर्वते ।। १६३.७"
  },
  {
    "text": "ततश्चक्राणि दिव्यानि दैत्याः क्रोधसमन्विताः।\nमृगेन्द्रायासृजन्नाशु ज्वलितानि समन्ततः ।। १६३.८"
  },
  {
    "text": "तैरासीद्गगनं चक्रैः सम्पतद्भिरितस्ततः।\nयुगान्ते सम्प्रकाशद्भिश्चन्द्रादित्य ग्रहैरिव ।। १६३.९"
  },
  {
    "text": "तानि सर्वाणि चक्राणि मृगेन्द्रेण शमात्मना।\nग्रस्तान्युदीर्णानि तदा पावकार्चिः समानि वै ।। १६३.१०"
  },
  {
    "text": "तानि चक्राणि वदनं विशमानानि भान्ति वै।\nमेघोदरदरीष्वेव चन्द्रसूर्यग्रहा इव ।। १६३.११"
  },
  {
    "text": "हिरण्यकशिपुर्दैत्यो भूयः प्रासृजदूर्जितम्।\nशक्तिं प्रज्वलितां घोरां धौतशस्त्रतड़ित्प्रभाम् ।। १६३.१२"
  },
  {
    "text": "तामापतन्ती संप्रेक्ष्य मृगेन्द्रः शक्तिमुज्वलाम्।\nहुङ्कारेणैव रौद्रेण बभञ्ज भगवांस्तदा ।। १६१३"
  },
  {
    "text": "रराज भग्ना सा शक्तिर्मृगेन्द्रेण महीतले।\nस विस्फुलिङ्गा ज्वलिता महोल्केव दिवश्च्युता ।। १६१४"
  },
  {
    "text": "नाराचपङ्क्तिः सिंहस्य प्राप्ता रेजे विदूरतः।\nनीलोत्पलपलाशानां मालेवोज्ज्वल दर्शना ।। १६३.१५"
  },
  {
    "text": "स गर्जित्वा यथान्यायं विक्रम्य च यथासुखम्।\nतत्सैन्यमपसारितवान् तृणाग्राणीव मारुतः ।। १६३.१६"
  },
  {
    "text": "ततोऽश्मवर्षं दैत्येन्द्रा व्यसृजन्त नभोगताः।\nनगमात्रैः शिलाखण्डै र्गिरिशृङ्गैर्महाप्रभैः। ।। १६३.१७"
  },
  {
    "text": "तदश्मवर्षं सिंहस्य महन्मूर्द्धनि पातितम्।\nदिशो दश विकीर्णा वै खद्योतप्रकरा इव ।। १६३.१८"
  },
  {
    "text": "तदाश्मौघैर्दैत्यगणाः पुनः सिंहमरिन्दमम्।\nछायायां चक्रिरे मेघा धाराभिरिव पर्वतम् ।। १६३.१९"
  },
  {
    "text": "न च तं चालयामासुः दैत्यौघा देवसत्तमम्।\nभीमवेगोऽचलश्रेष्टं समुद्र इव मन्दरम् ।। १६३.२०"
  },
  {
    "text": "ततोऽश्मवर्षे विहिते जलवर्षमनन्तरम्।\nधाराभिरक्षमात्राभिः प्रादुरासीत् समन्ततः ।। १६३.२१"
  },
  {
    "text": "नभसः प्रच्युताधाराः तिग्मवेगाः समन्ततः।\nआवृत्य सर्वतो व्योम दिशश्चोपदिशस्तथा ।। १६३.२२"
  },
  {
    "text": "धारा दिवि च सर्वत्र वसुधायाञ्च सर्वशः।\nन स्पृशन्ति च ता देवं निपतन्तोऽनिशं भुवि ।। १६३.२३"
  },
  {
    "text": "बाह्यतो ववृषुर्वर्षं नोपरिष्टाच्च ववृषुः।\nमृगेन्द्र प्रतिरूपस्य स्थितस्य युधि मायया ।। १६३.२४"
  },
  {
    "text": "हतेऽश्मवर्षे तुमुले जलवर्षे च शोषिते।\nसोऽसृजद्दानवो मायामग्निवायुसमीरिताम् ।। १६३.२५"
  },
  {
    "text": "महेन्द्रस्तोयदैः सार्द्धं सहस्राक्षो महाद्युतिः।\nमहता तोयवर्षेण शमयामास पावकम्।। १६३.२६"
  },
  {
    "text": "तस्यां प्रतिहतायां तु मायायां युधि दानवः।\nअसृजत् घोरसंकाशं तमस्तीव्रं समन्ततः ।। १६३.२७"
  },
  {
    "text": "तमसा संवृते लोके दैत्येष्वात्तायुधेषु च।\nस्वतेजसा परिवृतो दिवाकर इवा बभौ ।। १६३.२८"
  },
  {
    "text": "त्रिशाखां भ्रुकुटीञ्चास्य ददृशुर्दानवा रणे।\nललाटस्थां त्रिशूलाङ्कां गङ्गां त्रिपथगामिव ।। १६३.२९"
  },
  {
    "text": "ततः सर्वासु मायासु हतासु दितिनन्दनाः।\nहिरण्यकशिपुं दैत्यं विवर्णाः शरणं ययुः। ।। १६३.३०"
  },
  {
    "text": "ततः प्रज्वलितः क्रोधात् प्रदहन्निव तेजसा।\nतस्मिन् क्रुद्धे तु दैत्येन्द्रे तमो भूतमभूज्जगत् ।। १६३.३१"
  },
  {
    "text": "आवहः प्रवहश्चैव विवहोऽथ ह्युदावहः।\nपरावहः संवहश्च महाबलपराक्रमाः ।। १६३.३२"
  },
  {
    "text": "तथा परिवहः श्रीमानुत्पातभयशंसनाः।\nइत्येवं क्षुभिताः सप्त मरुतो गगनेचराः ।। १६३.३३"
  },
  {
    "text": "ये ग्रहाः सर्वलोकस्य क्षये प्रादुर्भवन्ति वै।\nते सर्वे गगने दृष्टा व्यचरन्त यथासुखम् ।। १६३.३४\nअन्यङ्गते चाप्यचरन् मार्गं निशि निशाचरः।\nसंग्रहः सहनक्षत्रैराकापतिररिन्दमः ।। १६३.३५"
  },
  {
    "text": "विवर्णताञ्च भगवान् गतो दिवि दिवाकरः।\nकृष्णं कबन्धं च तथा लक्ष्यते सुमहद्दिवि ।। १६३.३६"
  },
  {
    "text": "अमुञ्चच्चार्चिषां वृन्दं भूमिवृत्ति र्विभावसुः।\nगगनस्थश्च भगवानभीक्ष्णं परिदृश्यते ।। १६३.३७"
  },
  {
    "text": "सप्त धूम्रनिभा घोराः सूर्य्या दिवि समुत्थिताः।\nसोमस्य गगनस्थस्य ग्रहास्तिष्ठन्ति शृङ्गगाः ।। १६३.३८"
  },
  {
    "text": "वामेन दक्षिणे चैव स्थितौ शुक्रबृहस्पती।\nशनैश्चरो लोहिताङ्गो ज्वलनाङ्ग-समुद्यती ।। १६३.३९"
  },
  {
    "text": "समं समधिरोहन्तः सर्वे ते गगनेचराः।\nशृङ्गाणि शनकैर्घोरा युगान्तावर्तिनो ग्रहाः ।। १६३.४०"
  },
  {
    "text": "चन्द्रमाश्च सनक्षत्रैर्ग्रहैः सह तमोनुदः।\nचराचरविनाशाय रोहिणीं नाभ्यनन्दत ।। १६३.४१"
  },
  {
    "text": "गृह्यते राहुणा चन्द्र उल्काभिरभिहन्यते।\nउल्काः प्रज्वलिताश्चन्द्रे विचरन्ति यथासुखम् ।। १६३.४२"
  },
  {
    "text": "देवानामपि यो देवः सोऽप्यवर्षत शोणितम्।\nअपतन् गगनादुल्का विद्युद्रूपा महास्वनाः ।। १६३.४३"
  },
  {
    "text": "अकाले च द्रुमाः सर्वे पुष्पन्ति च फलन्ति च।\nलताश्च सफलाः सर्वा ये चाहुर्दैत्यनाशनम् ।। १६३.४४"
  },
  {
    "text": "फलैः फलान्यजायन्त पुष्पैः पुष्पं तथैव च।\nउन्मीलन्ति निमीलन्ति हसन्ति च रुदन्ति च ।। १६३.४५"
  },
  {
    "text": "विक्रोशन्ति च गम्भीरा धूमयन्ति ज्वलन्ति च।\nप्रतिमाः सर्वदेवानां वेदयन्ति महद्भयम् ।। १६३.४६"
  },
  {
    "text": "आरण्यैः सह संसृष्ट ग्राम्याश्च मृगपक्षिणः।\nचक्रुः सुभैरवं तत्र महायुद्धमुपस्थितम्।। १६३.४७"
  },
  {
    "text": "तद्यश्च प्रतिकूलानि वहन्ति कलुषोदकाः।\nन प्रकाशन्ति च दिशो रक्तरेणुसमाकुलाः ।। १६३.४८"
  },
  {
    "text": "वानस्पत्यो न पूज्यन्ते पूजनार्हाः कथञ्चन।\nवायुवेगेन हन्यन्ते भज्यन्ते प्रणमन्ति च ।। १६३.४९"
  },
  {
    "text": "यदा च सर्वभूतानां छाया न परिवर्तते।\nअपराह्णगते सूर्ये लोकानां युगसंक्षये ।। १६३.५०"
  },
  {
    "text": "तदा हिरण्यकशिपो र्दैत्यस्योपरि वेश्मनः।\nभाण्डागारे युधागारे निविष्टमभवन्मधु ।। १६३.५१"
  },
  {
    "text": "असुराणां विनाशाय सुराणां विजयाय च।\nदृश्यन्ते विविधोत्पाता घोरा घोरनिदर्शनाः ।। १६३.५२"
  },
  {
    "text": "एते चान्ये च बहवो गोरोत्पाताः समुत्थिताः।\nदैत्येन्द्रस्य विनाशाय दृश्यन्ते कालनिर्मिताः ।। १६३.५३"
  },
  {
    "text": "मेदिन्यां कम्पमानायां दैत्येन्द्रेण महात्मना।\nमहीधरा नागगणा निपेतुरमितौजसः।। १६३.५४"
  },
  {
    "text": "विषज्वालाकुलैर्वक्त्रैर्विमुञ्चन्तो हुताशनम्।\nचतुःशीर्षाः पञ्चशीर्षाः सप्तशीर्षाश्च पन्नगाः ।। १६३.५५"
  },
  {
    "text": "वासुकिस्तक्षकश्चैव कर्कोटक धनञ्जयौ।\nएलामुखः कालिकश्च महापद्मश्च वीर्यवान्।। १६३.५६"
  },
  {
    "text": "सहस्रशीर्षा नागोवै हेमतालध्वजः प्रभुः।\nशेषोऽनन्तोमहाभागो दुष्प्रकम्प्यः प्रकम्पितः ।। १६४.५७"
  },
  {
    "text": "दीप्तान्यन्तर्जलस्थानि पृथिवी धरणानि च।\nतदा क्रुद्धेन महता कम्पितानि समन्ततः ।। १६४.५८"
  },
  {
    "text": "नागास्तेजोधराश्चापि पातालतलचारिणः।\nहिरण्यकशिपुर्दैत्यस्तदा संस्पृष्टवान् महीम् ।। १६४.५९"
  },
  {
    "text": "सन्दष्टौष्टपुटः क्रोधाद्वाराह इव पूर्वजः।\nनदी भागीरथी चैव सरयूः कौशिकी तथा।। १६४.६०"
  },
  {
    "text": "यमुना त्वथ कावेरी कृष्णवेणी च निम्नगा।\nसुवेणा च महाभागा नदी गोदावरी तथा ।। १६४.६१"
  },
  {
    "text": "चर्मण्वती च सिन्दुश्च तथा नदनदीपतिः।\nकमलप्रभवश्चैव शोणोमणि निभोदकः ।। १६४.६२"
  },
  {
    "text": "नर्मदा शुभतोया च तथा वेत्रवती नदी।\nगोमती गोकुलाकीर्णा तथा पूर्वसरस्वती ।। १६४.६३"
  },
  {
    "text": "मही कालमही चैव तमसा पुष्पवाहिनी।\nजम्बूद्वीपं रत्नवटं सर्वरत्नोपशोभितम् ।। १६४.६४"
  },
  {
    "text": "सुवर्ण प्रकटञ्चैव सुवर्णाकरमण्डितम्।\nमहानदञ्च लौहित्यं शैलकाननशोभितम् ।। १६४.६५"
  },
  {
    "text": "पत्तनं कोशकरणं ऋषिवीर जनाकरम्।\nमागधाश्च महाग्रामा मुडाः शुङ्गास्तथैव च ।। १६३.६६"
  },
  {
    "text": "सुह्मा मल्ला विदेहाश्च मालवाः काशिकोसलाः।\nभवनं वैनतेयस्य दैत्येन्द्रेणाभिकम्पितम् ।। १६३.६७"
  },
  {
    "text": "कैलासशिखराकारं यत् कृतं विश्वकर्मणा।\nरक्ततोयो महाभीमो लौहित्यो नाम सागरः ।। १६३.६८"
  },
  {
    "text": "उदयश्च महाशैल उच्छ्रितः शतयोजनम्।\nसुवर्णवेदिकः श्रीमान् मेघपङ्क्ति-निषेवितः ।। १६३.६९"
  },
  {
    "text": "भ्राजमानोऽर्कसदृशै जातरूपमयैर्द्रुमैः।\nशालैस्तालैस्तमालैश्च कर्णिकारैश्च पुष्पितैः ।। १६३.७०"
  },
  {
    "text": "अयोमुखश्च विख्यातः सर्वतो धातुमण्डितः।\nतमालवनगन्धश्च पर्वतो मलयः शुभः ।। १६३.७१"
  },
  {
    "text": "सुराष्ट्राश्च सवाल्हीकाः शूराभीरास्तथैवच।\nभोजाः पाण्ड्याश्च वङ्गाश्च कलिङ्गस्ताम्रलिप्तकाः ।। १६३.७२"
  },
  {
    "text": "तथैवोड्राश्च पौण्ड्राश्च वामचूडाः सकेरलाः।\nक्षोभितास्तेन दैत्येन सदेवाश्चाप्सरोगणाः ।। १६३.७३"
  },
  {
    "text": "अगस्त्यभवनञ्चैव यदगम्यङ्कृतं पुरा।\nसिद्धचारणसङ्घैश्च विप्रकीर्णं मनोहरम् ।। १६३.७४"
  },
  {
    "text": "विचित्रनानाविहगं सुपुष्पितमहाद्रुमम्।\nजातरूपमयैः श्रृङ्गैर्गगनं विलिखन्निव ।। १६३.७५"
  },
  {
    "text": "चन्द्रसूर्यांशुसङ्काशैः सागराम्बु समावृतैः\nविद्युत्त्वान् सर्वः श्रीमानायतः शतयोजनम् ।। १६३.७६"
  },
  {
    "text": "विद्युतां यत्र सङ्घाता निपात्यन्ते नगोत्तमे।\nऋषभः पर्वतश्चैव श्रीमान् वृषभसंज्ञितः ।। १६३.७७"
  },
  {
    "text": "कुञ्चरः पर्वतः श्रीमानगस्त्यस्य गृहं शुभम्।\nविशालाक्षश्च दुर्धर्षः सर्पाणामालयः पुरी।। १६३.७८"
  },
  {
    "text": "तथा भोगवतीचापि दैत्येन्द्रेणाभिकम्पिताः।\nमहासेनो गिरिश्चैव पारियात्रश्च पर्वतः ।। १६३.७९"
  },
  {
    "text": "चक्रवांश्च गिरिश्रेष्ठो वाराहश्चैव पर्वतः।\nप्राग्ज्योतिष परञ्चापि जातरूपमयं शुभम् ।। १६३.८०"
  },
  {
    "text": "यस्मिन्वसति दुष्टात्मा नरको नाम दानवः।\nविशालाक्षश्च दुर्द्धर्षो मेघगम्भीरनिस्वनः ।। १६३.८१"
  },
  {
    "text": "षष्टिस्तत्र सहस्राणि पर्वतानां द्विजोत्तमाः।\nतरुणादित्यसङ्काशो मेरुस्तत्र महागिरिः ।। १६३.८२"
  },
  {
    "text": "यक्षराक्षसगन्धर्वैः नित्यं सेवितकन्दरः।\nहेमगर्भो महाशैलस्तथा हेमसखो-गिरिः ।। १६३.८३"
  },
  {
    "text": "कैलासश्चैव शैलेन्द्रो दानवेन्द्रेण कम्पिताः।\nहेमपुष्परसक्षेत्रं तेन वैखानसं सरः ।। १६३.८४"
  },
  {
    "text": "कम्पितं मानसञ्चैव हंसकारण्डवाकुलम्।\nत्रिशृङ्गपर्वतश्चैव कुमारी च सरिद्वरा ।। १६३.८५"
  },
  {
    "text": "तुषारचय-सञ्छन्ना मन्दरश्चापि पर्वतः।\nउशीरबिन्दुश्च गिरिश्चन्द्रप्रस्थः तथाद्रिराट् ।। १६३.८६"
  },
  {
    "text": "प्रजापतिगिरिश्चैव तथा पुष्करपर्वतः।\nदेवाभ्रपर्वतश्चैव यथावै रेणुको गिरिः ।। १६३.८७"
  },
  {
    "text": "क्रौञ्चः सप्तर्षिशैलश्च धूम्रवर्णश्च पर्वतः।\nएते चान्ये च गिरयो देशा जनपदास्तथा ।। १६३.८८"
  },
  {
    "text": "नद्यः ससागराः सर्वाः सोऽकम्पयत दानवः।\nकपिलश्च महीपुत्रो व्याघ्रवांश्चैव कम्पितः ।। १६३.८९"
  },
  {
    "text": "खेचराश्च सतीपुत्राः पातालतलवासिनः।\nगणस्तथा परो रौद्रो मेघनामाङ्कुशायुधः ।। १६३.९०"
  },
  {
    "text": "ऊर्ध्वगो भीमवेगश्च सर्व एवाभिकम्पिताः।\nगदी शूली करालश्च हिरण्यकशिपुस्तदा।। १६३.९१"
  },
  {
    "text": "जीमूतघनसङ्काशो जीमूतघननिस्वनः।\nजीमूतघननिर्घोषो जीमूत इव वेगवान् ।। १६३.९२"
  },
  {
    "text": "देवारिर्दितिजो वीरो नृसिंहं समुपाद्रवत्।\nसमुत्पत्य ततस्तीक्ष्णैर्मृगेन्द्रेण महानखैः ।। १६३.९३"
  },
  {
    "text": "तदोङ्कारसहायेन विदार्य निहतो युधि।\nमही च कालश्च वशी नभश्च ग्रहाश्च सूर्यश्च दिशश्च सर्वाः।\nनद्यश्च च शैलाश्च महार्णवाश्च गताः प्रसादन्दितिपुत्रनाशात् ।। १६३.९४"
  },
  {
    "text": "ततः प्रमुदिता देवा ऋषयश्च तपोधनाः।\nतुष्टुवुर्नामभिर्दिव्यै रादिदेवं सनातनम् ।। १६३.९५"
  },
  {
    "text": "यत्त्वया विहितं देव! नारसिंहमिदं वपुः।\nएतदेवार्चयिष्यन्ति परावरविदो जनाः ।। १६३.९६"
  },
  {
    "text": "ब्रह्मोवाच।\nभवान् ब्रह्मा च रुद्रश्च महोन्द्रो देवसत्तमाः!।\nभवान् कर्ता विकर्ता च लोकानां प्रभवाप्ययः ।। १६३.९७"
  },
  {
    "text": "पराञ्च सिद्धाञ्च परञ्च देवं परञ्च मन्त्रं परमं हविश्च।\nपरञ्च धर्मं परमञ्च विश्वं त्वामाहुरग्र्य्रं पुरुषं पुराणम् ।। १६३.९८"
  },
  {
    "text": "परं शरीरं परमञ्च ब्रह्म परञ्च योगं परमाञ्च वाणीम्।\nपरं रहस्यं परमाङ्गतिञ्च त्वामाहुरग्र्य्रं पुरुषं पुराणम् ।। १६३.९९"
  },
  {
    "text": "एवं परस्यापि परं पदं यत् परं परस्यापि परञ्च देवम्।\nपरं परस्यापि परञ्च भूतन्त्वामाहुरग्र्य्रं पुरुषं पुराणम् ।। १६३.१००"
  },
  {
    "text": "परं परस्यापि परं निधानं परं परस्यापि परं पवित्रम्।\nपरं परस्यापि परं च दान्तन्त्वामाहुरग्र्य्रं पुरुषं पुराणम् ।। १६३.१०१"
  },
  {
    "text": "एवमुक्त्वा तु भगवान् सर्वलोकपितामहः।\nस्तुत्वा नारायणं देवं ब्रह्मलोकं गतः प्रभुः ।। १६३.१०२"
  },
  {
    "text": "तप्तो नदत्सु तूर्येषु नृत्यन्तीष्वत्सरः सु च।\nक्षीरोदस्योत्तरं कूलं जगाम हरिरीश्वरः ।। १६३.१०३\nनारसिंहं वपुर्देवः स्थापयित्वा सुदीप्तिमत्।\nपौराणां रूपमास्थाय प्रययौ गरुडध्वजः।। १६३.१०४"
  },
  {
    "text": "अष्टचक्रेण यानेन भूतयुक्तेन भास्वता।\nअव्यक्त-प्रकृतिर्देवः स्वस्थानं गतवान् प्रभुः ।। १६३.१०५"
  }
]
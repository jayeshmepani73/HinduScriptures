[
  {
    "text": "सावित्र्युपाख्यानम्।\nसावित्र्युवाच।\nधर्मामर्मविधानज्ञ! सर्वधर्मप्रवर्त्तक!।\nत्वमेव जगतो नाथः प्रजासंयमनो यमः ।।  २१३.१ ।।"
  },
  {
    "text": "कर्मणामनुरूपेण यस्माद्यमयसे प्रजा-।\nतस्माद्वै प्रोच्यसे देव! यम इत्येव नामतः ।।  २१३.२ ।।"
  },
  {
    "text": "धर्मेणेमाः प्रजाः सर्वा यस्माद्रञ्जयसे प्रभो!।\nतस्मात्ते धर्मराजेति नाम सद्भिर्निगद्यते ।।  २१३.३ ।।"
  },
  {
    "text": "सुकृतं दुष्कृतं चोभे पुरोधाय यदा जनाः।\nत्वत्सकाशं मृता यान्ति तस्मात्त्वं मृत्युरुच्यसे ।।  २१३.४ ।।"
  },
  {
    "text": "कालं कलार्द्धं कलयन् सर्वेषां त्वं हि तिष्ठसि।\nतस्मात् कालेति ते नाम प्रोच्यते तत्त्वदर्शभिः ।।  २१३.५ ।।"
  },
  {
    "text": "सर्वेषामेव भूतानां यस्मादन्तकरो महान्।\nतस्मात्त्वमन्तकः प्रोक्तः सर्वदेवैर्महाद्युते! ।।  २१३.६ ।।"
  },
  {
    "text": "विवस्वतस्त्वं तनयः प्रथमं परिकीर्तितः।\nतस्माद्वैवस्वतो नाम्ना सर्वलोकेषु कथ्यते ।।  २१३.७ ।।"
  },
  {
    "text": "आयुष्ये कर्मणि क्षीणे गृह्णासि प्रसभञ्जनम्।\nतदा त्वं कथ्यसे लोके सर्वप्राणिहरेति वै ।।  २१३.८ ।।"
  },
  {
    "text": "तव प्रसादाद्देवेश! सङ्करो न प्रजायते।\nसतां सदा गतिर्देव! त्वमेव परिकीर्तितः ।।  २१३.९ ।।"
  },
  {
    "text": "जगतोऽस्य जगन्नाथ! मर्यादापरिपालकः।\nपाहिमां त्रिदशश्रेष्ठ! दुःखितां शरणागताम्\nपितरौ च तथैवास्य राजपुत्रस्य दुःखितौ ।।  २१३.१० ।।"
  },
  {
    "text": "यम उवाच।\nस्तवेन भक्त्या धर्मज्ञे! मया तुष्टेन सत्यवान्।\nतव भर्ता विमुक्तोऽयं लब्धकामा व्रजाबले! ।।  २१३.११ ।।"
  },
  {
    "text": "राज्यं कृत्वा त्वया सार्द्धं वत्सराशीतिपञ्चकम्।\nनाकपृष्ठमथारुह्या त्रिदशैः सह रंस्यते।।  २१३.१२ ।।"
  },
  {
    "text": "त्वयि पुत्रशतञ्चापि सत्यवान् जनयिष्यति।\nते चापि सर्वे राजानः क्षत्रियास्त्रिदशोपमाः ।।  २१३.१३ ।।"
  },
  {
    "text": "मुख्यास्त्वन्नाम पुत्राख्या भविष्यन्ति हि शाश्वताः।\nपितुश्च ते पुत्रशतं भविता तव मातरि ।।  २१३.१४ ।।"
  },
  {
    "text": "मालव्यां मालवी नाम शाश्वताः पुत्रपौत्रिणः।\nभ्रातरस्ते भविष्यन्ति क्षत्रियास्त्रिदशोपमाः ।।  २१३.१५ ।।"
  },
  {
    "text": "स्तोत्रेणानेन धर्मज्ञे! कल्पमुत्थाय यस्तु माम्।\nकीर्तयिष्यति तस्यापि दीर्घमायुर्भविष्यति ।।  २१३.१६ ।।"
  },
  {
    "text": "एतावदुक्ता भगवान् यमस्तु प्रमुच्य तं राजसुतं महात्मा।\nअदर्शनं तत्र यमो जगाम कालेन सार्द्धं सह मृत्युना च ।।  २१३.१७ ।।"
  }
]
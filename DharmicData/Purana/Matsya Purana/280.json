[
  {
    "text": "मत्स्य उवाच।"
  },
  {
    "text": "अथात संप्रवक्ष्यामि हिरण्याश्वविधिं परम्।\nयस्य प्रदानाद् भुवने चानन्त्यं फलमश्नुते ।।  २८०.१"
  },
  {
    "text": "पुण्यां तिथिमथासाद्य कृत्वा ब्राह्मणवाचनम्।\nलोकेशावाहनं कुर्यात् तुला पुरुषदानवत् ।।  २८०.२"
  },
  {
    "text": "ऋत्विक्मण्डपसम्भार भूषणाच्छादनादिकम्।\nस्वल्पे त्वेकाग्निवत् कुर्याद्धेमवाजि मखम्बुधः ।।  २८०.३"
  },
  {
    "text": "स्थापयेद्वेदिमध्ये तु कृष्णाजिन तिलोपरि।\nकौशेयवस्त्रसम्वीतं कारयेत् हेम वाजिनम् ।।  २८०.४"
  },
  {
    "text": "शक्तितस्त्रिपलादूर्ध्वमासहस्रपलाद् बुधः।\nपादुकोपानहच्छत्र चामरासनभाजनैः ।।  २८०.५"
  },
  {
    "text": "पूर्णकुम्भाष्टकोपेतं माल्येक्षु-फलसंयुतम्।\nशय्यां सोपस्करां तद्वत् हेममार्तण्डसंयुताम् ।।  २८०.६"
  },
  {
    "text": "ततः सर्वौषधी स्नान स्नापितो द्विजपुङ्गवैः।\nइममुच्चारयेन् मन्त्रं गृहीत कुसुमाञ्जलिः ।।  २८०.७"
  },
  {
    "text": "नमस्ते सर्वदेवेश वेदाहरणलम्पट!।\nवाजिरूपेण मामस्मात् पाहि संसारसागरात् ।।  २८०.८"
  },
  {
    "text": "त्वमेव सप्तधा भूत्वा छन्दोरूपेण भास्कर!।\nयस्माद् भासयसे लोकानतः पाहि सनातन! ।।  २८०.९"
  },
  {
    "text": "एवमुच्चार्य गुरवे तमश्वं विनिवेदयेत्।\nदत्वा पापक्षयाद् भानोः लोकमभ्येति शाश्वतम् ।।  २८०.१०"
  },
  {
    "text": "गोभिर्विभवतः सर्वान्नृत्विजश्चापि पूजयेत्।\nसर्वधान्योपकरणं गुरवे विनिवेदयेत् ।।  २८०.११"
  },
  {
    "text": "सर्वं शय्यादिकं दत्वा भुञ्जीता तैलमेव हि।\nपुराणश्रवणं तद्वत् कारयेद् भोजनादिकम् ।।  २८०.१२"
  },
  {
    "text": "इमं हिरण्याश्वविधिं करोति यः संपूज्यमानो दिवि देवसङ्घैः।\nविमुक्तपापः स पुरं मुरारेः प्राप्नोति सिद्धैरभिपूजितः सन् ।।  २८०.१३"
  },
  {
    "text": "इति पठति य एतद्वेमवाजिप्रदानं सकलकलुषमुक्तः सोऽश्वमेधेन युक्तः।\nकनकमयविमानेनार्कलोकं प्रयाति त्रिदशपतिवधूभिः पूज्यते योऽभिपश्येत् ।।  २८०.१४"
  },
  {
    "text": "यो वा श्रृणोति पुरुषोऽल्पधनः स्मरेद्वा हेमाश्वदानमभिनन्दयतीह लोके।\nसोऽपि प्रयाति हतकल्मषशुद्धदेहः स्थानं पुरन्दरमहेश्वरदेवजुष्टम् ।।  २८०.१५"
  }
]
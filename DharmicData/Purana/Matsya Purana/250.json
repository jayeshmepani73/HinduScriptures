[
  {
    "text": "क्षीरोदमथनवर्णनम्।\nसूत उवाच।\nनारायण वचः श्रुत्वा बलिनस्ते महोदधिम्।\nतत्पयः सहिता भूत्वा चक्रिरे भृशमाकुलम् ।। २५०.१ ।।"
  },
  {
    "text": "ततः शतसहस्रांशु समान इव सागरात्।\nप्रसन्नाभः समुत्पन्नः सोमः शीतांशुरुज्ज्वलः ।। २५०.२ ।।"
  },
  {
    "text": "श्रीरनन्तरमुत्पन्ना घृतात् पाण्डुरवासिनी।\nसुरादेवी समुत्पन्ना तुरगः पाण्डुरस्तथा ।। २५०.३ ।।"
  },
  {
    "text": "कौस्तुभश्च मणिर्दिव्यश्चोत्पन्नोऽमृतसम्भवः।\nमरीचिविकचः श्रीमान् नारायण उरोगतः ।। २५०.४ ।।"
  },
  {
    "text": "पारिजातश्च विकच कुसुमस्तवकाञ्चितः।\nअनन्तरमपश्यंस्ते धूममम्बरसन्निभम् ।। २५०.५ ।।"
  },
  {
    "text": "आपूरितदिशाम्भागं दुःसहं सर्वदेहिनाम् ।\nतमाघ्राय सुराः सर्वे मूर्च्छितापरिलङ्घिताः ।। २५०.६ ।।"
  },
  {
    "text": "उपाविशन्नब्धितटे शिरः संगृह्य पाणिना।\nततः क्रमेण दुर्वारः सोऽनलः प्रत्यदृश्यत ।। २५०.७ ।।"
  },
  {
    "text": "ज्वालामालाकुलाकारः समन्ताद् भीषणोऽर्चिषा।\nतेनाग्निनापरिक्षिप्ताः प्रायशस्तु सुरासुराः ।। २५०.८ ।।"
  },
  {
    "text": "दग्धाश्चाप्यर्द्धदग्धाश्च बभ्रमुः सकला दिशः।\nप्रधाना देवदैत्याश्च भीषितास्तेन वह्निना ।। २५०.९ ।।"
  },
  {
    "text": "अनन्तरं समुद्भूतास्तस्मात् डुण्डुभजातयः।\nकृष्णसर्पा महादंष्ट्रा रक्ताश्च पवनाशनाः ।। २५०.१० ।।"
  },
  {
    "text": "श्वेतपीतास्तथा चान्ये तथा गोनस-जातयः।\nमशकाभ्रमरा दंशा मक्षिकाः शलभास्तथा ।। २५०.११ ।।"
  },
  {
    "text": "कर्णशल्याः कृकलासा अनेकाश्चैव बभ्रमुः।\nप्रापिनो दंष्ट्रिणो रौद्रास्तथा हि विषजातयः ।। २५०.१२ ।।"
  },
  {
    "text": "शाङ्गहालाहलामुस्त वत्सकं गुरुभस्मगाः।\nनीलपत्रादयश्चान्ये शतशो बहुभेदिनः।\nयेषां गन्धेन दह्यन्ते गिरिश्रृङ्गाण्यपि द्रुतम् ।। २५०.१३ ।।"
  },
  {
    "text": "अनन्तरं नीलरसौघभृङ्ग भिन्नाञ्जनाभं विषमं श्वसन्तम्।\nकायेन लोकान्तरपूरकेण केशैश्च वह्निप्रतिमैर्ज्वलद्भिः ।। २५०.१४ ।।"
  },
  {
    "text": "सुवर्णमुक्ताफलभूषिताङ्गं किरीटिनं पीतदुकूलजुष्टम्।\nनीलोत्पलाभैः कुसुमैः कृतार्धं गर्जन्तमम्भोधरभीमवेगम् ।। २५०.१५ ।।"
  },
  {
    "text": "अद्राक्षुरम्भोनिधिमध्यसंस्थं सविग्रहं देहि भयाश्रयन्तम्।\nविलोक्य तं भीषणमुग्रनेत्रं भूताश्च वित्रेसुरथापि सर्वे ।। २५०.१६ ।।"
  },
  {
    "text": "केचिद्विलोक्यैव गता ह्यभावं निःसंज्ञतां चाप्यपरे प्रपन्नाः।\nवेमुर्मुखेभ्योऽपि च फेनमन्ये केचित्त्ववाप्ता विषमामवस्थाम् ।। २५०.१७ ।।"
  },
  {
    "text": "श्वासेन तस्य निर्दग्धा ततो विष्ण्विन्द्रदानवाः।\nदग्धाङ्गारनिभा जाता ये भूता दिव्यरूपिणः।\nततस्तु सम्भ्रमाद्विष्णुस्तमुवाच सुरात्मकम्।। २५०.१८ ।।"
  },
  {
    "text": "श्रीभगवानुवाच।\nको भवानन्तकप्रख्यः किमिच्छसि कुतो।़पि च।\nकिं कृत्वा ते प्रियं जाये देवमाचक्ष्व मेऽखिलम् ।। २५०.१९ ।।"
  },
  {
    "text": "तच्च तस्य वचः श्रुत्वा विष्णोः कालाग्निसन्निभः।\nउवाच कालकूटस्तु भिन्नदुन्दुभि निस्वनः ।। २५०.२० ।।"
  },
  {
    "text": "कालकूट उवाच।\nअहं हि कालकूटाख्यो विषोऽम्बुधिसमुद्भवः।\nयदा तीव्रतरामर्षैः परस्परवधैषिभिः ।। २५०.२१ ।।"
  },
  {
    "text": "सुरासुरैर्विमथितो दुग्धाम्भो निधिरद्भुतः।\nसम्भूतोऽहं तदा सर्वान् हन्तुं देवान् सदानवान् ।। २५०.२२ ।।"
  },
  {
    "text": "सर्वानिह हनिष्यामि क्षणमात्रेण देहिनः।\nमा मां ग्रसत वै सर्वे यात वा गिरिशान्तिकम् ।। २५०.२३ ।।"
  },
  {
    "text": "श्रुत्वैतद्वचनं तस्य ततो भीताः सुरासुराः।\nब्रह्मविष्णू पुरस्कृत्य गतास्ते शङ्करान्तिकम् ।। २५०.२४ ।।"
  },
  {
    "text": "निवेदितास्ततो द्वास्थैस्ते गणेशैः सुरासुराः।\nअनुज्ञाताः शिवेनाथ विविशुर्गिरिशान्तिकम् ।। २५०.२५ ।।"
  },
  {
    "text": "मन्दरस्य गुहां हैमीं मुक्ता माला विभूषिताम्।\nसुखच्छमणि सोपानं वैढूर्य्यस्तम्भ मण्डिताम् ।। २५०.२६ ।।"
  },
  {
    "text": "तत्र देवासुरैः सर्वैर्जानुभिर्धरणीं गतैः।\nब्रह्मणामग्रतः कृत्वा इदं स्तोत्रमुदाहृतम् ।। २५०.२७ ।।"
  },
  {
    "text": "देवदानवा ऊचुः।\nनमस्तुभ्यं विरूपाक्ष! सर्वतोऽनन्तचक्षुषे।\nनमः पिनाकहस्ताय वज्रहस्ताय धन्विने । २५०.२८ ।।"
  },
  {
    "text": "नमस्त्रिशूलहस्ताय दण्डहस्ताय धूर्जटे।\nनमस्त्रैलोक्यनाथाय भूतग्रामशरीरिणे ।। २५०.२९ ।।"
  },
  {
    "text": "नमः सुरारिहन्त्रे च सोमाग्न्यर्काग्य्रचक्षुषे।\nब्रह्मणे चैव रुद्राय नमस्ते विष्णुरुपिणे ।। २५०.३० ।।"
  },
  {
    "text": "ब्रह्मणे वेदरूपाय नमस्ते देवरूपिणे।\nसाङ्ख्ययोगाय भूतानां नमस्ते शम्भवाय ते ।। २५०.३१ ।।"
  },
  {
    "text": "मन्मथाङ्गविनाशाय नमः कालक्षयङ्कर।\nरंहसे देवदेवाय नमस्ते च सुरोत्तम! ।। २५०.३२ ।।"
  },
  {
    "text": "एकवीराय शर्वायः नमः पिङ्गकपर्दिने।\nउमाभर्त्रे नमस्तुभ्यं यज्ञत्रिपुरघातिने ।। २५०.३३ ।।"
  },
  {
    "text": "शुद्धबोधप्रबुद्धाय मुक्तकैवल्यरूपिणे।\nलोकत्रयविधात्रे च वरुणेन्द्राग्निरूपिणे ।। २५०.३४ ।।"
  },
  {
    "text": "ऋग्यजुः सामवेदाय पुरुषायेश्वराय च।\nअग्य्राय चैव चोग्राय विप्राय श्रुतिचक्षुषे ।। २५०.३५ ।।"
  },
  {
    "text": "रजसे चैवसत्त्वाय नमस्ते स्तिमितात्मने।\nअनित्यनित्यभावाय नमो नित्यचरात्मने ।। २५०.३६ ।।"
  },
  {
    "text": "व्यक्ताय चैवाव्यक्ताय व्यक्ताव्यक्ताय वै नमः।\nभक्तानामार्तिनाशाय प्रियनारायणाय च ।। २५०.३७ ।।"
  },
  {
    "text": "उमाप्रियाय शर्वाय नन्दिवक्त्राञ्चिताय च।\nऋतुमन्वन्तकल्पाय पक्षमासदिनात्मने ।। २५०.३८ ।।"
  },
  {
    "text": "नानारुपाय मुण्डाय वरूथ पृथुदण्डिने।\nनमः कमलहस्ताय दिग्वासाय शिखण्डिने ।। २५०.३९ ।।"
  },
  {
    "text": "धन्विने रथिने चैव यतये ब्रह्मचारिणे।\nइत्येवमादिचरितैः स्तुतं तुभ्यं नमो नमः ।। २५०.४० ।।"
  },
  {
    "text": "एवं सुरासुरै स्थाणुस्ततस्तोषमुपागतः।\nउवाच वाक्यं भीतानां स्मितान्वित शुभाक्षरम् ।। २५०.४१ ।।"
  },
  {
    "text": "श्रीशङ्कर उवाच।\nकिमर्थमागता ब्रूत त्रासग्लानमुखाम्बुजा!।\nकिं वाऽभीष्टं ददाम्यद्य कामं प्रब्रूत मा चिरम् ।\nइत्युक्तास्ते तु देवेन प्रोचुस्तं ससुरासुराः ।। २५०.४२ ।।"
  },
  {
    "text": "सुरासुरा ऊचुः।\nअमृतार्थे महादेव! मथ्यमाने महोदधौ।\nविषमद्भुतमुद्भूतं लोकसंक्षयकारकम् ।। २५०.४३ ।।"
  },
  {
    "text": "स उवाचाथ सर्वेषां देवानां भयकारकः।\nसर्वान्वा भक्षयिष्यामि अथवा मा पिबस्तथा ।। २५०.४४ ।।"
  },
  {
    "text": "तमशक्ताः वयं ग्रस्तुं सोऽस्मान् शक्तो बलोत्कटः।\nएषनिश्वासमात्रेण शतपर्वसमद्युतिः ।। २५०.४५ ।।"
  },
  {
    "text": "विष्णुः कृष्णः कृतस्तेन यमश्च विषमात्मवान्।\nमूर्च्छिताः पतिताश्चान्ये विप्रनाशङ्गताः परे ।। २५०.४६ ।।"
  },
  {
    "text": "अर्थाऽनर्थक्रियां याति दुर्भगानां यथा विभो!\nदुर्बलानाञ्च संकल्पो यथा भवति चापदि ।। २५०.४७ ।।"
  },
  {
    "text": "विषमेतत्समुद्भूतं तस्माद्वामृतकाक्षया।\nअस्माद् भयान् मोचयत्वं गतिस्त्वञ्च परायणम्।। २५०.४८ ।।"
  },
  {
    "text": "भक्तानुकम्पी भावज्ञो भुवनादीश्वरो विभुः।\nयज्ञाग्रभुक्त सर्वहविः सौम्यः सोमः स्मरान्तकृत् ।। २५०.४९ ।।"
  },
  {
    "text": "त्वमेको नो गतिर्देव गीर्वाणगणशर्मकृत्।\nरक्षास्मान् भक्षसंकल्पाद् विरूपाक्ष! विषज्वरात् ।। २५०.५० ।।"
  },
  {
    "text": "तच्छ्रुत्वा भगवानाह भगनेत्रान्तकृद्भवः।\nभक्षयिष्याम्यहं घोरं कालकूटं महाविषम् ।। २५०.५१ ।।"
  },
  {
    "text": "तथान्यदपि यत्कृत्यं कृच्छ्रसाध्यं सुरासुराः!।\nतच्चापि साधयिष्यामि तिष्ठध्वं विगतज्वराः ।। २५०.५२ ।।"
  },
  {
    "text": "इत्युक्त्वा हृष्टरोमाणो बाष्पगद्गदकण्ठिनः।\nआनन्दाश्रु परीताक्षाः स नाथा इव मेनिरे ।।\nसुरा ब्रह्मादय सर्वे समाश्वस्ताः सुमानसाः ।। २५०.५३ ।।"
  },
  {
    "text": "ततोऽव्रजद् द्रुतगतिना ककुद्मिना हरोऽम्बरे पवनगतिर्जगत्पतिः।\nप्रधावितैरसुरसुरेन्द्रनायकैः स्ववाहनैर्विगृहीत शुभ्रचामरैः।\nपुरः सरैः स तु शुशुभे शुभाश्रयैः शिवो वशी शिखिकपिशोर्ध्वजूटकः ।। २५०.५४ ।।"
  },
  {
    "text": "आसाद्य दुग्धसिन्धुं तं कालकूटं विषं यतः।\nततो देवो महादेवो विलोक्य विषमं विषम् ।। २५०.५५ ।।"
  },
  {
    "text": "च्छाया स्थानकमास्थाय सोऽपिबद्वामपाणिना।\nपीयमाने विषे तस्मिंस्ततो देवाः महासुराः ।। २५०.५६ ।।"
  },
  {
    "text": "जगुश्च ननृतुश्चापि सिंहनादांश्च पुष्कलान्।\nचक्रुः शक्रमुखाद्याश्च हिरण्याक्षादयस्तथा ।। २५०.५७ ।।"
  },
  {
    "text": "स्तुवन्तश्चैव देवेशं प्रसन्नाश्चाभवंस्तदा।\nकण्ठदेशे ततः प्राप्तो विषे देवमथाब्रुवन् ।। २५०.५८ ।।"
  },
  {
    "text": "विरिञ्चिप्रमुखा देवा बलिप्रमुखतोऽसुराः।\nशोभते देव! कण्ठस्ते गात्रे कुन्दनिभप्रभे ।। २५०.५९ ।।"
  },
  {
    "text": "भृङ्गमालानिभं कण्ठेऽप्यत्रैवास्तु विषं तव।\nइत्युक्तः शङ्करो देवस्तथा प्राह पुरान्तकृत् ।। २५०.६० ।।"
  },
  {
    "text": "पीते विषे देवगणान् विमुच्य गतो हरो मन्दरशैलमेव।\nतस्मिन् गते देवगणाः पुनस्तं ममन्थुरब्धिं विविधप्रकारैः ।। २५०.६१ ।।"
  }
]
[
  {
    "text": "सप्तमीस्नपनव्रतकथनम्।"
  },
  {
    "text": "नारद उवाच।\nकिमुद्वेगाद्भुते कृत्यमलक्ष्मीः केन हन्यते।\nमृतवत्साभिषेकादि कार्येषु च किमिष्यते।। ६८.१ ।।"
  },
  {
    "text": "श्रीभगवानुवाच।\nपुरा कृतानि पापानि फलन्त्यस्मिंस्तपोधन।\nरोगदौर्गत्यरूपेण तथैवेष्टवधेन च।। ६८.२ ।।"
  },
  {
    "text": "तद्विगाताय वक्ष्यामि सदा कल्याणकारकम्।\nसप्तमीस्नपनं नाम जनपीडाविनाशनम्।। ६८.३ ।।"
  },
  {
    "text": "शान्तये तत्र वक्ष्यामि मृतवत्‌साभिषेचनम्।\nएतदेवाद्भुतोद्वेग चित्तभ्रमविनाशनम्।। ६८.४ ।।"
  },
  {
    "text": "भविष्यति च वाराहो यत्र कल्पस्तपोधन!।\nवैवस्वतश्च तत्रापि यदा तु मनुरुत्तमः।। ६८.५ ।।"
  },
  {
    "text": "भविष्यति च तत्रैव पञ्चविंशतिमं यदा।\nकृतं नामयुगं तत्र हैहयान्वयवर्द्धनः।।"
  },
  {
    "text": "भविता नृपतिर्वीरः कृतवीर्यः प्रतापवान्।। ६८.७ ।।\nससप्तद्वीपमखिलं पालयिष्यति भूतलम्।\nयावद्वर्षसहस्राणि सप्तसप्तति नारद!।। ६८.८ ।।"
  },
  {
    "text": "जातमात्रञ्ज तस्यापि यावत् पुत्रशतं तथा।"
  },
  {
    "text": "च्यवनस्यतु शपेन विनाशमुपयास्यति।। ६८.९ ।।\nसहस्रबाहुश्च यदा भविता तस्य वै सुतः।\nकुरङ्गनयनः श्रीमान् सम्भृतो नृपलक्षणैः।। ६८.१० ।।"
  },
  {
    "text": "कृतवीर्य्यस्तदाराध्य सहस्रांशुं दिवाकरम्।\nउपवासैर्व्रतैर्दिव्यैर्वेदसूक्तैश्च नारद!।।\nपुत्रस्य जीवनायालमेतत्‌ स्नानमवाप्स्यति।। ६८.११ ।।"
  },
  {
    "text": "कृतवीर्य्येण वै पृष्ट इदं वक्ष्यति भास्करः।\nअशेषदुष्टशमनं सदा कल्मषनाशनम्।। ६८.१२ ।।"
  },
  {
    "text": "सूर्य्य उवाच।\nअलं क्लेशेन महता पुत्रस्तव नराधिप!।\nभविष्यति चिरञ्जवो किन्तु कल्मषनाशनम्।। ६८.१३ ।।"
  },
  {
    "text": "सप्तमी स्नपनं वक्ष्ये सर्वलोकहिताय वै।\nजातस्य मृतवत्सायाः सप्तमे मासि नारद!।।\nअथवा शुक्लसप्तम्यामेतत् सर्वं प्रशस्यते।। ६८.१४ ।।"
  },
  {
    "text": "ग्रहताराबलं लब्ध्वा कृत्वा ब्राह्मणवाचनम्।\nबालस्य जन्मनक्षत्रं वर्जयेत्तां तिथिं बुधः।\nतद्वद्‌ वृद्धेतराणाञ्च कृत्यं स्यादितरेषु च।। ६८.१५ ।।"
  },
  {
    "text": "गोमयेनानुलिप्तायां भूमावेकाग्निवत् तदा।\nतण्डुलैरक्तशालीयैश्चरुं गोक्षीरसंयुतम्।।\nनिर्वपेत् सूर्य्यरुद्राभ्यां तन्मन्त्राभ्यां विधानतः।। ६८.१६ ।।"
  },
  {
    "text": "कीर्तयेत् सूर्य्यदैवत्यं सप्तर्चिं च घृताहुतीः।\nजुहुयाद्रुद्रसूक्तेन तद्वद्रुद्राय नारद!।। ६८.१७ ।।"
  },
  {
    "text": "होतव्याः समिधश्चात्र तथैवार्कपलाशयोः।\nयवकृष्णतिलैर्होमः कर्त्तव्योऽष्टशतं पुनः।। ६८.१८ ।।"
  },
  {
    "text": "व्याहृतीभिस्तथाज्येन तथैवाष्टशतं पुनः।\nहुत्वा स्नानञ्च कर्तव्यं मङ्गलं येन धीमता।। ६८.१९ ।।"
  },
  {
    "text": "विप्रेण वेदविदुषा विधिवद्दर्भपाणिना।\nस्थापयित्वा तु चतुरः कुम्भान्कोणेषु शोभनान्।। ६८.२० ।।"
  },
  {
    "text": "पञ्चमञ्च पुनर्मध्ये दध्यक्षतविभूषितम्।\nस्थापयेदव्रणं कुम्भं सप्तर्चेनाभिमन्त्रितम्।। ६८.२१ ।।"
  },
  {
    "text": "सौरेण तीर्थतोयेन पूर्णं रत्नसमन्वितान्।\nसर्वान्सर्वौषधैर्युक्तान् पञ्चगव्यसमन्विताम्।।\nपञ्चरत्नफलैः पुष्पैर्वासोभिः परिवेष्टयेत्।। ६८.२२ ।।"
  },
  {
    "text": "गजाश्वरथ्यावल्मीकात् सङ्गमाद्‌ध्रदगोकुलात्।\nसंशुद्धां मृदमानीय सर्वेष्वेवविनिक्षिपेत्।। ६८.२३ ।।"
  },
  {
    "text": "चतुर्ष्वपि च कुम्भेषु रत्नगर्भेषु मध्यमम्।\nगृहीत्वा ब्राह्मणस्तत्र सौरान्मन्त्रानुदीरयेत्।। ६८.२४ ।।"
  },
  {
    "text": "नारीभिः सप्तसंख्याभिरव्यङ्गाङ्गीभिरत्र च।\nपूजिताभिर्यथाशक्त्या माल्यवस्त्रविभूषणैः\nसविप्राभिश्च कर्त्तव्यं मृतवत्साभिषेचनम्।। ६८.२५ ।।"
  },
  {
    "text": "दीर्घायुरस्तु बालोऽयं जीवत्पुत्रा च भामिनी।\nआदित्यश्चन्द्रमा सार्द्धं ग्रहनक्षत्रमण्डलैः।। ६८.२६ ।।"
  },
  {
    "text": "सशक्रा लोकपाला वै ब्रह्मविष्णुमहेश्वराः।\nएते चान्ये च देवौघाः सदा पान्तु कुमारकम्।। ६८.२७ ।।"
  },
  {
    "text": "मित्रोशनिर्वा हुतभुक् ये च बालग्रहाः क्वचित्।\nपीड़ां कुर्वन्तु बालस्य मम तुर्जनकस्य वै।। ६८.२८ ।।"
  },
  {
    "text": "ततः शुक्लाम्बरधरा कुमारपतिसंयुता।\nसप्तकं पूजयेद्‌ भक्त्या स्त्रीणामथ गुरुं पुनः।। ६८.२९ ।।"
  },
  {
    "text": "काञ्चनीञ्च ततः कुर्यात् ताम्रपात्रोपरि स्थिताम्।\nप्रतिमां धर्म्मराजस्य गुरवे विनिवेदयेत्।। ६८.३० ।।"
  },
  {
    "text": "वस्त्रकाञ्चनरत्नोघैर्भक्ष्यैः सघृतपायसैः।\nपूजयेद्‌ ब्राह्मणां स्तद्वत् वित्तशाठ्य विवर्जितः।। ६८.३१ ।।"
  },
  {
    "text": "भुक्त्वा च गुरुणा चेयमुच्चार्या मन्त्रसन्ततिः।\nदीर्घायुरस्तु बालोऽयं यावद्वर्षशतं सुखी।। ६८.३२ ।।"
  },
  {
    "text": "यत् किञ्चिदस्य दुरितं तत् क्षिप्तं वडवानले।\nब्रह्मा रुद्रो वसुः स्कन्दो विष्णुः शक्रो हुताशनः।। ६८.३३ ।।"
  },
  {
    "text": "रक्षन्तु सर्वे दुष्ठेभ्यो वरदाः सन्तु सर्वदा।\nएवमादीनि वाक्यानि वदन्तं पूजयेद्‌ गुरुम्।। ६८.३४ ।।"
  },
  {
    "text": "शक्तितः कपिलां दद्यात् प्रणम्य च विसर्जयेत्।\nचरुञ्च पुत्रसहिता प्रणम्य रविशङ्करौ।। ६८.३५ ।।"
  },
  {
    "text": "हुतशेषं तदाश्नीयादादित्याय नमोऽस्त्विति।\nइदमेवाद्भुतोद्वेग दुःस्वप्नेषु प्रशस्यते।। ६८.३६ ।।\nकर्तुर्जन्मदिनर्क्षञ्च त्यक्त्वा संपूजयेत् सदा।\nशान्त्यर्थं शुक्लसप्तम्यामेतत्कुर्वन्न सीदति।। ६८.३७ ।।"
  },
  {
    "text": "सदानेन विधानेन दीर्घायुरभवन्नरः।\nसम्वत्सराणां प्रयुतं शशास पृथिवीमिमाम्।। ६८.३८ ।।"
  },
  {
    "text": "पुण्यं पवित्रमायुष्यं सप्तमीस्नपनं रविः।\nकथयित्वा द्विजश्रेष्ठ! तर्त्रैवान्तरधीयत।। ६८.३९ ।।"
  },
  {
    "text": "एतत् सर्वं समाख्यातं सप्तमी स्नानमुत्तमम्।\nसर्वदुष्टोपशमनं बालानां परमं हितम्।। ६८.४० ।।"
  },
  {
    "text": "आरोग्यं भास्करादिच्छेद्धनमिच्छेद्धुताशनात् ।\nईश्वराज्ज्ञानमिच्छेच्च मोक्षमिच्छेज्जनार्दनात् ।। ६८.४१ ।।"
  },
  {
    "text": "एतन्महापातकनाशनं स्यात्परं हितं बालविवर्द्धनञ्च।\nश्रृणोति यश्चैनमनन्यचेतास्तस्यापि सिद्धिं मुनयो वदन्ति।। ६८.४२ ।।"
  }
]
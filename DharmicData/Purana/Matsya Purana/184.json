[
  {
    "text": "वारणसीक्षेत्रमाहात्म्यम्।\nमहेश्वर उवाच।\nसेवितं बहुभिः सिद्धैरपुनर्भवकाङ्क्षिभिः।\nविदित्वा तु परं क्षेत्रमविमुक्तनिवासिनाम् ।।  १८४.१ ।।"
  },
  {
    "text": "तद्गुह्यं देवदेवस्य तत्तीर्थं तत्तपोवनम्।\nपरं स्थानं तु ते यान्ति सम्भवन्ति न ते पुनः ।।  १८४.२ ।।"
  },
  {
    "text": "ज्ञाने विहितनिष्ठानां परमानन्दमिच्छताम्।\nया गतिर्विहिता सद्भिः साविमुक्ते मृतस्य तु ।।  १८४.३ ।।"
  },
  {
    "text": "भवस्य प्रीतिरतुला ह्यविमुक्ते ह्यनुत्तमा।\nअसङ्ख्येयं फलं तत्र ह्यक्षया च गतिर्भवेत् ।।  १८४.४ ।।"
  },
  {
    "text": "परं गुह्यं समाख्यातं श्मशानमिति संज्ञितम्।\nअविमुक्तं न सेवन्ते वञ्चितास्ते नरा भुवि ।।  १८४.५ ।।"
  },
  {
    "text": "अविमुक्ते स्थितैः पुण्यैः पांसुभिर्वायुनेरितैः।\nअपि दुष्कृतकर्म्माणो यास्यन्ति परमाङ्गतिम् ।।  १८४.६ ।।"
  },
  {
    "text": "मेरुमन्दरमात्रोऽपि राशिः पापस्य कर्म्मणः।\nअविमुक्तं समासाद्य तत् सर्वं व्रजति क्षयम् ।।  १८४.७ ।।"
  },
  {
    "text": "श्मशानमिति विख्यातमविमुक्तं शिवालयम्।\nतद्गुह्यं देवदेवस्य तत्तीर्थं तत्तपोवनम् ।।  १८४.८ ।।"
  },
  {
    "text": "तत्र ब्रह्मादयो देवा नारायणपुरोगमाः।\nयोगिनश्च तथा साध्या भगवन्तं सनातनम् ।।  १८४.९ ।।"
  },
  {
    "text": "उपासन्ते शिवं मुक्ता मद्भक्ता मत्परायणाः।\nया गतिर्ज्ञानतपसां या गतिर्यज्ञ याजिनाम् ।।  १८४.१० ।।"
  },
  {
    "text": "अविमुक्ते मृतानान्तु सा गतिर्विहिता शुभा।\nसंहर्तारश्च कर्त्तारस्तस्मिन् ब्रह्मादयः सुराः ।।  १८४.११ ।।"
  },
  {
    "text": "सम्राङ्विराण्मया लोका जायन्ते ह्यपुनर्भवाः।\nमहर्जनस्तपश्चैव सत्यलोकस्तथैव च ।।  १८४.१२ ।।"
  },
  {
    "text": "मनसः परमो योगो भूतभव्यभवस्य च।\nब्रह्मादि स्थावरान्तस्य योनौ साङ्क्यादिमोक्षयोः ।।  १८४.१३ ।।"
  },
  {
    "text": "येऽविमुक्तं न मुञ्चन्ति नरास्ते नैव चिन्तिताः।\nउत्तमं सर्वतीर्थानां स्थानानामुत्तमञ्च यत् ।।  १८४.१४ ।।"
  },
  {
    "text": "क्षेत्राणामुत्तमञ्चैव श्मशानानां तथैव च।\nतटाङ्कानाञ्च सर्वेषां कूपानां स्रोतसां तथा ।।  १८४.१५ ।।"
  },
  {
    "text": "शैलानामुत्तमञ्चैव तडागानां तथोत्तमम्।\nपुण्यकृद् भवभक्तैश्च ह्यविमुक्तन्तु सेव्यते ।।  १८४.१६ ।।"
  },
  {
    "text": "ब्रह्मणः परमं स्थानं ब्रह्मणाध्यासितञ्च यत्।\nब्रह्मणा सेवितं नित्यं ब्रह्मणा चैव रक्षितम् ।।  १८४.१७ ।।"
  },
  {
    "text": "अत्रैव सप्तभुवनं काञ्चनो मेरुपर्वतः।\nमनसः परमो योगः प्रीत्यर्थ ब्रह्मणः स तु ।।  १८४.१८ ।।"
  },
  {
    "text": "ब्रह्मा तु तत्र भगवांस्त्रिसन्ध्यं चेश्वरे स्थितः।\nपुण्यात् पुण्यतमं क्षेत्रं पुण्यकृद्भिर्निषेवितम् ।।  १८४.१९ ।।"
  },
  {
    "text": "आदित्योपासनं कृत्वा विप्राश्चामरताङ्गताः।\nअन्येऽपि ये त्रयोवर्णा भवभक्त्या समाहिताः ।।  १८४.२० ।।"
  },
  {
    "text": "अविमुक्ते तनुन्त्यक्त्वा गच्छन्ति परमाङ्गतिम्।\nअष्टौ मासान् विहारस्य यतीनां संयतात्मनाम् ।।  १८४.२१ ।।"
  },
  {
    "text": "एकत्र चतुरो मासान् मासौ वा निवसेत् पुनः।\nअविमुक्ते प्रविष्टानां विहारस्तु न विद्यते ।।  १८४.२२ ।।"
  },
  {
    "text": "न देहो भविता तत्र दृष्टं शास्त्रे पुरातने।\nमोक्षो ह्यसंशयस्तत्र पञ्चत्वन्तु गतस्य वै ।।  १८४.२३ ।।"
  },
  {
    "text": "स्त्रियः पतिव्रता याश्च भवभक्ताः समाहिताः।\nअविमुक्ते विमुक्तास्ता यास्यन्ति परमाङ्गतिम् ।।  १८४.२४ ।।"
  },
  {
    "text": "अन्या याः कामचारिण्यः स्त्रियो भोगपरायणाः।\nकालेन निधनं प्राप्ता गच्छन्ति परमाङ्गतिम् ।।  १८४.२५ ।।"
  },
  {
    "text": "यत्र योगश्च मोक्षश्च प्राप्यते दुर्लभो नरैः।\nअविमुक्तं समासाद्य नान्यद् गच्छेत् तपोवनम् ।।  १८४.२६ ।।"
  },
  {
    "text": "सर्वात्मना तपः सेव्यं ब्राह्मणैर्नात्र संशयः।\nअविमुक्ते वसेद्यस्तु मम तुल्यो भवेन्नरः ।।  १८४.२७ ।।"
  },
  {
    "text": "यतो मया न मुक्तं हि त्वविमुक्तं ततः स्मृतम्।\nअविमुक्तं न सेवन्ते मूढा ये तमसावृताः ।।  १८४.२८ ।।"
  },
  {
    "text": "विण्मूत्ररेतसां मध्ये ते वसन्ति पुनः पुनः।\nकामः क्रोधश्च लोभश्च दम्भस्तम्भोऽति मत्सरः ।।  १८४.२९ ।।"
  },
  {
    "text": "निद्रा तन्द्रा तथाऽऽलस्यं पैशून्यमिति ते दश।\nअविमुक्ते स्थिता विघ्नाः शक्रेण विहिताः स्वयम् ।।  १८४.३० ।।"
  },
  {
    "text": "विनायकोपसर्गाश्च सततं मूर्ध्नि तिष्ठति।\nपुण्यमेतद् भवेत् सर्वं भक्तानामनुकम्पया ।।  १८४.३१ ।।"
  },
  {
    "text": "परं गुह्यमिति ज्ञात्वा ततः शास्त्रानुदर्शनात्।\nव्याहृतं देवदेवैस्तु मुनिभिस्तत्वदर्शिभिः ।।  १८४.३२ ।।"
  },
  {
    "text": "मेदसा विप्लुता भूमिरविमुक्ते तु वर्जिता।\nपूता समभवत् सर्वा महादेवेन रक्षिता।।  १८४.३३ ।।"
  },
  {
    "text": "संस्करस्तेन क्रियते भूमेरन्यत्र सूरिभिः।\nये भक्ता वरदं देवमक्षरं परमं पदम् ।।  १८४.३४ ।।"
  },
  {
    "text": "देवदानवगन्धर्व यक्षरक्षोमहोरगाः।\nअविमुक्तमुपासन्ते तन्निष्ठस्तत्परायणाः ।।  १८४.३५ ।।"
  },
  {
    "text": "ते विशन्ति महादेवमाज्याहुतिरिवानलम्।\nतं वै प्राप्य महादेवीमीश्वराध्युषितं शुभम् ।।  १८४.३६ ।।"
  },
  {
    "text": "अविमुक्तं कृतार्थोऽस्मीत्यात्मानमुपलभ्यते।\nऋषिदेवासुरगणैर्जपहोमपरायणैः ।।  १८४.३७ ।।"
  },
  {
    "text": "यतिभिर्मोक्षकामैश्च ह्यविमुक्तं निषेव्यते।\nनाविमुक्ते मृतः कश्चिन्नरकं याति किल्बिषी ।। १८४.३८ ।।"
  },
  {
    "text": "ईश्वरानुगृहीता हि सर्वे यान्ति पराङ्गतिम्।\nद्वियोजनमयार्द्धञ्च तत् क्षेत्रं पूर्वपश्चिमम् ।।  १८४.३९ ।।"
  },
  {
    "text": "अर्द्धयोजनविस्तीर्णं दक्षिणोत्तरतः स्मृतम्।\nवाराणसी तदीया च यावच्छुक्लनदी तु वै ।।  १८४.४० ।।"
  },
  {
    "text": "एतत् क्षेत्रस्य विस्तारः प्रोक्तो देवेन धीमता।\nलब्ध्वा योगञ्च मोक्षञ्च काङ्क्षन्तो ज्ञानमुत्तमम् ।।  १८४.४१ ।।"
  },
  {
    "text": "अविमुक्तं न मुञ्चन्ति तन्निष्ठास्तत्परायणाः।\nतस्मिन् वसन्ति ये मर्त्या न ते शोच्याः कदाचन ।।  १८४.४२ ।।"
  },
  {
    "text": "योगक्षेत्रं तपः क्षेत्रं सिद्धगन्धर्व सेवितम्।\nसरितः सागराः शैला नाविमुक्त-समाभुवि ।।  १८४.४३ ।।"
  },
  {
    "text": "भूर्लोके चान्तरिक्षे च दिवि तीर्थानि यानि च।\nअतीत्य वर्तते चान्यदविमुक्तं प्रभावतः ।।  १८४.४४ ।।"
  },
  {
    "text": "ये तु ध्यानं समासाद्य मुक्तात्मानः समाहिताः।\nसन्नियम्येन्द्रियग्रामं जपन्ति शतरुद्रियम् ।।  १८४.४५ ।।"
  },
  {
    "text": "अविमुक्ते स्थिता नित्यं कृतार्थास्ते द्विजातयः।\nभवभक्तिं समासाद्य रमन्ते तु सुनिश्चिताः ।।  १८४.४६ ।।"
  },
  {
    "text": "संहृत्य शक्तितः कामान् विषयेभ्यो बहिः स्थिताः।\nशक्तितः सर्वतो मुक्ताः शक्तितस्तपसि स्थिताः ।।  १८४.४७ ।।"
  },
  {
    "text": "कारणानीह चात्मानमपुनर्भवभाविताः।\nतं वै प्राप्य महात्मानमीश्वरन्निर्भयाः स्थिताः ।।  १८४.४८ ।।"
  },
  {
    "text": "न तेषां पुनरावृत्तिः कल्पकोटिशतैरपि।\nअविमुक्ते तु गृह्यन्ते भवेन विभुना स्वयम् ।।  १८४.४९ ।।"
  },
  {
    "text": "उत्पादितं महाक्षेत्रं सिध्यन्ते यत्र मानवाः।\nउद्देशमात्रं कथिता अविमुक्तगुणास्तथा ।।  १८४.५० ।।"
  },
  {
    "text": "समुद्रस्येव रत्नानामविमुक्तस्य विस्तरम्।\nमोहनं तदभक्तानां भक्तानां भक्तिवर्धनम् ।।  १८४.५१ ।।"
  },
  {
    "text": "मूढास्ते तु न पश्यन्ति श्मशानमिति मोहिताः।\nहन्यमानोऽपि यो विद्वान् वसेद्विघ्नशतैरपि ।।  १८४.५२ ।।"
  },
  {
    "text": "स याति परमं स्थानं यत्र गत्वा न शोचति।\nजन्म मृत्यु जरा मुक्तः परं याति शिवालयाम् ।।  १८४.५३ ।।"
  },
  {
    "text": "अपुनर्मरणानां हि सा गतिर्मोक्ष काङ्क्षिणाम्।\nयां प्राप्य कृतकृत्यः स्यादिति मन्येत पण्डितः ।।  १८४.५४ ।।"
  },
  {
    "text": "न दानैर्न तपोभिर्वा न यज्ञैर्नापि विद्यया।\nप्राप्यते गतिरिष्टा या ह्यविमुक्तेतु लभ्यते ।।  १८४.५५ ।।"
  },
  {
    "text": "नानावर्णा विवर्णाश्च चण्डाला ये जुगुप्सिताः।\nकिल्बिषैः पूर्णदेहाश्च प्रकृष्टैः पातकैस्तथा ।।  १८४.५६ ।।"
  },
  {
    "text": "भेषजं परमं तेषामविमुक्तं विदुर्बुधाः।\nजात्यन्तरसहस्रेषु ह्यविमुक्ते म्रियेत यः ।।  १८४.५७ ।।"
  },
  {
    "text": "भक्तो विश्वेश्वरे देवे न स भूयोऽभिजायते।\nयत्र चेष्टं हुतं दत्तं तपस्तप्तं कृतं च यत् ।।  १८४.५८ ।।"
  },
  {
    "text": "सर्वमक्षयमेतस्मिन्नविमुक्ते न संशयः।\nकालेनोपरता यान्ति भवे सायुज्यमक्षयम् ।।  १८४.५९ ।।"
  },
  {
    "text": "कृत्वा पापसहस्राणि पश्चात् सन्तापमेत्य वै।\nयो विमुक्ते वियुज्येत स याति परमाङ्गतिम् ।।  १८४.६० ।।"
  },
  {
    "text": "उत्तरं दक्षिणं चापि अयनं न विकल्पयेत्।\nसर्वस्तेषां शुभः कालो ह्यविमुक्ते म्रियन्ति ये ।।  १८४.६१ ।।"
  },
  {
    "text": "न यत्र कालो मीमांस्यो शुभो वा यदि वा शुभः।\nतस्य देवस्य माहात्म्य-स्थानमद्भुत कर्मणः ।।  १८४.६२ ।।"
  },
  {
    "text": "सर्वेषामेव नाथस्य सर्वेषां विभुना स्वयम्।\nश्रुत्वेदं ऋषयः सर्वे स्कन्देन कथितं पुरा\nअविमुक्ताश्रमं पुण्यं भावयेत् करणैः शुभैः ।।  १८४.६३ ।।"
  }
]
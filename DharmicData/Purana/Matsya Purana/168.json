[
  {
    "text": "भगवन्नाभितः कमलोत्पत्तिवर्णनम्।\nमत्स्य उवाच।\nआपवः स विभुर्भूत्वा चारयामास वै तपः।\nच्छादयित्यात्मनो देहं यादसाङ्कुलसम्भवम् ।।  १६८.१ ।।"
  },
  {
    "text": "ततो महात्मातिबलो मतिं लोकस्य सर्जने।\nमहतां पञ्चभूतानां विश्वो विश्वमचिन्तयत् ।।  १६८.२ ।।"
  },
  {
    "text": "तस्य चिन्तयमानस्य निर्वाते संस्थितेऽर्णवे।\nनिराकाशे तोयमये सूक्ष्मे जगति गह्वरे ।।  १६८.३ ।।"
  },
  {
    "text": "ईषत्सङ्क्षोभयामास सोऽर्णवं सलिलाश्रयः।\nअनन्तरोर्मिभिःसूक्ष्ममथच्छिद्रमभूत् पूरा ।।  १६८.४ ।।"
  },
  {
    "text": "शब्दं प्रति तदोद्भूतो मारुतश्छिद्रसम्भवः।\nस लब्ध्वान्तरमक्षोभ्योण्यवर्धत समीरणः ।।  १६८.५ ।।"
  },
  {
    "text": "विवर्द्धता बलवता वेगाद्विक्षोभितोऽर्णवः।\nतस्यार्णवस्य क्षुब्धस्य तस्मिन्नम्भसि मन्थिते ।।  १६८.६ ।।"
  },
  {
    "text": "कृष्णवर्त्मा समभवत् प्रभुर्वैश्वानरो महान्।\nततः स शोषयामास पावकः सलिलं बहु ।।  १६८. ७ ।।"
  },
  {
    "text": "क्षयाज्जलनिधेश्छिद्रमभवद्विस्तृतं नभः।\nआत्मतेजोद्भवाः पुण्या आपोऽमृत रसोपमाः ।।  १६८.८ ।।"
  },
  {
    "text": "आकाशं च्छिद्रसम्भूतं वायुराकाशसम्भवः।\nआभ्यां सङ्घर्षणोद्भूतं पावकं वायुसम्भवम् ।।  १६८.९ ।।"
  },
  {
    "text": "दृष्ट्वा प्रीतो महादेवो महाभूत विभावनः।\nदृष्ट्वा भूतानि भगवांल्लोक सृष्ट्यर्थमुत्तमम् ।।  १६८.१० ।।"
  },
  {
    "text": "ब्रह्मणो जन्मसहितं बहुरूपो व्यचिन्तयत्।\nचतुर्युगाभि संख्याते सहस्र युगपर्यये ।।  १६८.११ ।।"
  },
  {
    "text": "बहुजन्मविशुद्धात्मा ब्राह्मणेह निरुच्यते।\nयत् पृथिव्यां द्विजेन्द्राणां तपसा भवितात्मना ।।  १६८.१२ ।।"
  },
  {
    "text": "ज्ञानं दृष्टन्तु विश्वार्थे योगिनां याति मुख्यताम्।\nतं योगवन्तं विज्ञाय सम्पूर्णैश्वर्यमुत्तमम् ।।  १६८.१३ ।।"
  },
  {
    "text": "पदे ब्रह्मणि विश्वेशं न्ययोजयत योगवित्।\nततस्तस्मिन् महातोये महीशो हरिरच्युतः ।।  १६८.१४ ।।"
  },
  {
    "text": "स्वयं क्रीडंश्च विधिवन्मोदते सर्वलोककृत्।\nपद्मं नाभ्युद्भवं चैकं समुत्पादितवांस्तदा ।।  १६८.१५ ।।"
  },
  {
    "text": "सहस्रपर्णं विरजं भास्कराभं हिरण्मयम्।\nहुताशनज्वलितशिखोज्ज्वलत्प्रभमुपस्थितं शरदमलार्कतेजसम्।\nविराजते कमलमुदारवर्चसं महात्मनस्तनुरुहचारुदर्शनम् ।।  १६८.१६ ।।"
  }
]
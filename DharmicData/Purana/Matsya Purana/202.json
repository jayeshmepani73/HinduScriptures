[
  {
    "text": "ऋषीणां नामगोत्रवंशप्रवरवर्णनम्।\nमत्स्य उवाच।\nअतः परमगस्त्यस्य वक्ष्ये वंशोद्भवान् द्विजान्।\nअगस्त्यश्च करम्भश्च कौशल्यः करटस्तथा ।। २०२.१ ।।"
  },
  {
    "text": "सुमेधसो मयोभुवस्तथा गान्धारकायणाः।\nपौलस्त्याः पौलहाश्चैव क्रतुवंशभवास्तथा ।। २०२.२ ।।"
  },
  {
    "text": "आर्षेयाभिमताश्चैषां सर्वेषां प्रवराः शुभाः।\nअगस्त्यश्च महेन्द्रश्च ऋषिश्चैव मयोभुवः ।। २०२.३ ।।"
  },
  {
    "text": "परस्परमवैवाह्या ऋषयः परिकीर्तिताः।\nपौर्णमासाः पारणाश्च आर्षेयाः परिकीर्तिताः ।। २०२.४ ।।"
  },
  {
    "text": "अगस्त्यः पौर्णमासश्च पारणश्च महातपाः।\nपरस्परमवैवाह्याः पौर्णमासास्तु पारणैः।। २०२.५ ।।"
  },
  {
    "text": "एवमुक्तो ऋषीणान्तु वंश उत्तमपौरुषः।\nअत परं प्रवक्ष्यामि किम्भवानद्य कथ्यताम् ।। २०२.६ ।।"
  },
  {
    "text": "मनुरुवाच।\nपुलहस्य पुलस्त्यस्य क्रतोश्चैवमहात्मनः।\nअगस्त्यस्य तथा चैव कथं वंशस्तदुच्यताम् ।। २०२.७ ।।"
  },
  {
    "text": "मत्स्य उवाच।\nक्रतुः खल्वनपत्योऽभूद्राजन्वैवस्वतेऽन्तरै।\nइध्मवाहं स पुत्रत्वे जग्राह ऋषिसत्तमः ।। २०२.८ ।।"
  },
  {
    "text": "अगस्त्यपुत्रं धर्मज्ञं आगस्त्याः क्रतवस्ततः।\nपुलहस्य तथा पुत्रास्त्रयश्च पृथिवीपते! ।। २०२.९ ।।"
  },
  {
    "text": "तेषान्तु जन्म वक्ष्यामि उत्तरत्र यथाविधि।\nपुलहस्तु प्रजां दृष्ट्वा नातिप्रीतमनाः स्वकाम् ।। २०२.१० ।।"
  },
  {
    "text": "अगस्त्यजं दृढास्यन्तु पुत्रत्वे वृतवांस्ततः।\nपौलहाश्च तथा राजन्! आगस्त्याः परिकीर्तिताः ।। २०२.११ ।।"
  },
  {
    "text": "पुलस्त्यान्वयसम्भूतान् दृष्ट्वा रक्षः समुद्भवान्।\nअगस्त्यस्य सुतान् धीमान् पुत्रत्वे वृतवांस्ततः ।। २०२.१२ ।।"
  },
  {
    "text": "पौलस्त्याश्च तथा राजन्नागस्त्याः परिकीर्तिताः।\nसगोत्रत्वादिमे सर्वे परस्परमनन्वयाः ।। २०२.१३ ।।"
  },
  {
    "text": "एते तवोक्ताः प्रवरा द्विजानीं महानुभावा नृपवंशकाराः।\nएषान्तु नाम्ना परिकीर्तितेन पापं समग्रं पुरुषो जहाति ।। २०२.१४ ।।"
  }
]
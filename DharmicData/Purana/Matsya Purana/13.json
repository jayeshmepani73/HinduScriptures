[
  {
    "text": "मनुरुवाच।\nभगवन्! श्रोतुमिच्छामि पितॄणां वंशमुत्तमम्।\nरवेश्च श्राद्धदेवत्वं सोमस्य च विशेषतः॥ १३.१ ॥\nहन्त ते कथयिष्यामि पितॄणां वंशमुत्तमम्।\nस्वर्गे पितृगणाः सप्त त्रयस्तेषाममूर्त्तयः॥ १३.२ ॥\nमूर्तिमन्तोऽथ चत्वारः सर्वेषाममितौजसः।\nअमूर्तयः पितृगणा वैराजस्य प्रजापतेः॥ १३.३ ॥\nयजन्ति यान् देवगणा वैराजा इति विश्रुताः॥\nदिवि ते योगविभ्रष्टाः प्राप्य लोकान् सनातनान्॥ १३.४ ॥\nपुनर्ब्रह्मविदान्ते तु जायन्ते ब्रह्मवादिनः।\nसंप्राप्यतां स्मृतिं भूयो योगं साङ्ख्यमनुत्तमम्॥ १३.५ ॥\nसिद्धिं प्रयान्ति योगेन पुनरावृत्तिदुर्लभाम्।\nयोगिनामेव देयानि तस्माच्छ्राद्धानि दातृभिः॥ १३.६ ॥\nएतेषां मानसीकन्या पत्नी हिमवतो मता।\nमैनाकस्तस्य दायादः क्रौञ्चस्तस्याग्रजोऽभवत्॥ १३.७ ॥\nक्रौञ्चद्वीपः स्मृतो येन चतुर्थो घृतसंवृतः।\nमेना च सुषुवे तिस्रः कन्या योगवतीस्ततः॥ १३.८ ॥\nउमैकपर्णा पर्णा च तीव्र व्रतपरायणाः।\nरुद्रस्यैका सितस्यैका जैगीषव्यस्य चापरा॥ १३.९ ॥\nऋषय ऊचुः।\nदत्ता हिमवता बालाः सर्वा लोके तपोऽधिकाः।\nकस्माद्दाक्षायणी पूर्वं ददाहात्मानमात्मना॥ १३.१० ॥\nहिमवद्दुहिता तद्वत् कथं जाता महीतले।\nसंहरन्ती किमुक्तासौ सुता वा ब्रह्मसूनुना॥ १३.११ ॥\nदक्षेण लोकजननी सूत! विस्तरतो वद।\nसूत उवाच।\nदक्षस्य यज्ञे वितते प्रभूतवरदक्षिणे॥ १३.१२ ॥\nसमाहूतेषु देवेषु प्रोवाच पितरं सती।\nकिमर्थं तात! भर्ता मे यज्ञेऽस्मिन्नाभिमन्त्रितः॥ १३.१३ ॥\nअयोग्य इति तामाह दक्षो यज्ञेषु शूलभृत्।\nउपसंहारकृद्रुद्रस्तेनामंगलभागयम्॥ १३.१४ ॥\nचुकोपाथ सती देहं त्यक्षामीति त्वदुद्भवम्।\nदशानान्त्वञ्च भविता पितॄणामेक पुत्रकः॥ १३.१५ ॥\nक्षत्रियत्वेऽश्वमेधे च रुद्रा त्वं नाशमेष्यसि।\nइत्युक्त्वा योगमास्थाय स्वदेहोद्भव तेजसा॥ १३.१६ ॥\nनिर्दहन्ती तदात्मानं सदेवासुरकिन्नरैः।\nकिं किमेतदिति प्रोक्ता गन्धर्व गण गुह्यकैः॥ १३.१७ ॥\nउपगम्याब्रवीद्दक्षः प्रणिपत्याथ दुःखितः।\nत्वमस्य जगतो माता जगत्सौभाग्य देवता॥\nदुहितृत्वङ्गता देवि ममानुग्रह काम्यया।\nन त्वया रहितं किञ्चित् ब्रह्माण्डे सचराचरम्॥ १३.१८ ॥\nप्रसादं कुरु धर्मज्ञे न मां त्यक्तुमिहार्हसि।\nप्राह देवी यदारब्धं तत्‌ कार्य्यं मे न संशयः॥ १३.१९ ॥\nकिं त्ववश्यं त्वया मर्त्ये हतयज्ञेन शूलिना।\nप्रसादे लोकसृष्ट्यर्थं तपः कार्थं ममान्तिके॥ १३.२० ॥\nप्रजापतिस्त्वं भविता दशानामङ्गजोप्यलम्।\nमदंशेनाङ्गना षष्टिर्भविष्यन्त्यङ्गजास्तव॥ १३.२१ ॥\nमत्‌सन्निधौ तपः कुर्वन् प्राप्स्यसे योगमुत्तमम्।\nएवमुक्तोऽब्रवीद्दक्षः केषु केषु मयाऽनघे॥ १३.२२ ॥\nतीर्थेषु च त्वं द्रष्टव्या स्तोतव्या कैश्च नामभिः॥ १२.२३ ॥\nदेव्युवाच।\nसर्वदा सर्वभूतेषु द्रष्टव्या सर्वतो भुवि॥ १३.२४ ॥\nसर्वलोकेषु यत्‌ किञ्चिद्रहितं न मया विना।\nतथापि येषु स्थानेषु द्रष्टव्या सिद्धिमीप्सुभिः॥ १३.२५ ॥\nस्मर्तव्या भूतिकामैर्वा तानि वक्ष्यामि तत्वतः।\nवाराणस्यां विशालाक्षी नैमिषे लिङ्गधारिणी॥ १३.२६ ॥\nप्रयागे ललिता देवी कामाक्षी गन्धमादने।\nमानसे कुमुदा नाम विश्वकाया तथाम्बरे॥ १३.२७ ॥\nगोमन्ते गोमती नाम मन्दरे कामचारिणी।\nमदोत्कटा चैत्ररथे जयन्ती हस्तिना पुरे॥ १३.२८॥\nकान्यकुब्जे तथा गौरी रम्भा मलयपर्वते।\nएकाम्भके कीर्तिमती विश्वां विश्वेश्वरे विदुः॥ १३.२९ ॥\nपुष्करे पुरुहूतेति केदारे मार्गदायिनी।\nनन्दा हिमवतः पृष्ठे गोकर्णे भद्रकर्णिका॥ १३.३० ॥\nस्थानेश्वरे भवानी तु बिल्वके बिल्वपत्रिका।\nश्रीशैले माधवी नाम भद्रा भद्रेश्वरे तथा॥ १३.३१ ॥\nजया वराहशैले तु कामला कमलालये।\nरुद्रकोट्याञ्च रुद्राणी काली कालञ्जरे गिरौ॥ १३.३२ ॥\nमहालिंगे तु कपिला मर्कोटे मुकुटेश्वरी।\nशालिग्रामे महादेवी शिवलिंगे जलप्रिया॥ १३.३३ ॥\nमायापुर्यां कुमारी तु सन्ताने ललिता तथा।\nउत्पलाक्षीसहस्राक्षे कमलाक्षे महोत्पला॥ १३.३४ ॥\nगंगायां मंगला नाम विमला पुरुषोत्तमे।\nविपाशायाममोघाक्षी पाटला पुण्ड्रवर्द्धने॥ १३.३५ ॥\nनारायणी सुपार्श्वे तु विकूटे भद्रसुन्दरी।\nविपुले विपुला नाम कल्याणी मलयाचले॥ १३.३६ ॥\nकोटवी कोटितीर्थे तु सुगन्धा माधवे वने।\nकुब्जाग्रके त्रिसन्ध्या तु गंगाद्वारे रतिप्रिया॥ १३.३७ ॥\nशिवकुण्डे सुनन्दा तु नन्दिनी देविका तटे।\nरुक्मिणी द्वारवत्यान्तु राधा वृन्दावने वने ॥ १३.३८ ॥\nदेवकी मथुरायान्तु पाताले परमेश्वरी।\nचित्रकूटे तथा सीता विन्ध्ये विन्ध्यनिवासिनी॥ १३.३९ ॥\nसह्याद्रावेकवीरा तु हर्मचन्द्रेति चन्द्रिका।\nरमणा रामतीर्थे तु यमुनायां मृगावती॥ १३.४० ॥\nकरवीरे महालक्ष्मी रुमादेवी विनायके।\nअरोगा वैद्यनाथे तु महाकाले महेश्वरी॥ १३.४१ ॥\nअभयेत्युष्णतीर्थेषु चामृता विन्ध्यकन्दरे।\nमाण्डव्ये माण्डवी नाम स्वाहा माहेश्वरे पुरे॥ १३.४२ ॥\nछागलण्डे प्रचण्डातु चण्डिका मकरन्दके।\nसोमेश्वरे वरारोहा प्रभासे पुष्करावती॥ १३.४३ ॥\nदेवमाता सरस्वत्यां पारा पारातटे मता।\nमहालये महाभागा पयोष्ण्यां पिङ्गलेश्वरी॥ १३.४४ ॥\nसिंहिका कृतशौचे तु कार्त्तिकेये यशस्करी।\nउत्पलावर्त्तके लोला सुभद्रा शोणसङ्गमे॥ १३.४५ ॥\nमाता सिद्धपुरे लक्ष्मीरङ्गना भरताश्रमे।\nजालन्धरे विश्वमुखी तारा किष्किन्धपर्वते॥ १३.४६॥\nदेवदारुवने पुष्टिर्मेधा काश्मीरमण्डले।\nभीमा देवी हिमाद्रौ तु पुष्टिर्विश्वेश्वरे तथा॥ १३.४७ ॥\nकपालमोचने शुद्धिर्माता कायावरोहणे।\nशङ्कोद्धारे धरा नाम धृतिः पिण्डारके तथा॥ १३.४८ ॥\nकालातु चन्द्रभागाया मच्छोदे शिवकारिणी।\nवेणायाममृता नाम बदर्यामुर्वशी तथा॥ १३.४९ ॥\nऔषधी चोत्तरकुरौ कुशद्वीपे कुशोदका।\nमन्मथा हेमकूटे तु मुकुटे सत्यवादिनी॥ १३.५० ॥\nअश्वत्थे वन्दनीया तु निधिर्वैश्रवणालये।\nगायत्री वेदवदने पार्वती शिवसन्निधौ॥ १३.५१ ॥\nदेवलोके तथेन्द्राणी ब्रह्मास्येषु सरस्वती।\nसूर्य्यबिम्बे प्रभा नाम मातॄणां वैष्णवीमता॥ १३.५२ ॥\nअरुन्धती सतीनान्तु रामासु च तिलोत्तमा।\nचित्ते ब्रह्मकला नाम शक्तिः सर्वशरीरिणाम्॥ १३.५३ ॥\nएतदुपदेशतः प्रोक्तं नामाष्टशतमुत्तमम्।\nअष्टोत्तरञ्च तीर्थानां शतमेतदुदाहृतम्॥ १३.५४ ॥\nयः स्मरेच्छृणुयाद्वापि सर्वपापैः प्रमुच्यते।\nएषु तीर्थेषु यः कृत्वा स्नानं पश्यति मां नरः॥ १३.५५ ॥\nसर्व पापविनिर्मुक्तः कल्पं शिवपुरे वसेत्।\nयस्तु मत्परमं कालं करोत्येतेषु मानव॥ १३.५६ ॥\nस भित्त्वा ब्रह्मसदनं पदमभ्येति शाङ्करम्।\nनाम्नामष्टशतं यस्तु श्रावयेच्छिवसन्निधौ॥ १३.५७ ॥\nतृतीयायामथाष्टम्यां बहुपुत्रो भवेन्नरः।\nगोदाने श्राद्धदाने वा अहन्यहनि वा बुधः॥ १३.५८ ॥\nदेवार्चनविधौ विद्वान् पठन् ब्रह्माधिगच्छति।\nएवं वदन्ती सा तत्र ददाहात्मानमात्मना॥ १३.५९ ॥\nस्वायभ्भुवोऽपि कालेन दक्षः प्राचेतसोऽभवत्।\nपार्वती साभवद्देवी शिवदेहार्द्धधारिणी॥ १३.६० ॥\nमेना गर्भ समुत्पन्ना भिक्ति मुक्ति फलप्रदा।\nअरुन्धती जपन्त्येतत् प्राप योगमनुत्तमम्॥ १३.६१ ॥\nपुरूरवाश्च राजर्षिर्लोके व्यजयतामगात्।\nययातिः पुत्रलाभञ्च धनलाभञ्च भार्गवः॥ १३.६२ ॥\nतथान्ये देव दैत्याश्च ब्राह्मणाः क्षत्रियास्तथा।\nवैश्याः शूद्राश्च बहवः सिद्धिमीयुर्यथेप्सिताम्॥ १३.६३ ॥\nयत्रैतल्लिखितं तिष्ठेत् पूज्यते देवसन्निधौ।\nन तत्र शोको दौर्गत्यं कदाचिदपि जायते॥ १३.६४ ॥\nइति श्रीमत्स्यपुराणे पितृवंशान्वये गौरीनामाष्टोत्तरशतकथनं नाम त्रयोदशोऽध्यायः॥ १३.६३ ॥"
  }
]
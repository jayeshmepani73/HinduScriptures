[
  {
    "text": "मन्वन्तरस्थितिवर्णनम्।"
  },
  {
    "text": "सूत उवाच।\nमन्वन्तराणि यानि स्युः कल्पे कल्पे चतुर्दश।\nव्यतीतानागतानि स्युर्यानि मन्वन्तरेष्विह।। १४५.१ ।।\nविस्तरेणानुपूर्व्याच्च स्थितिं वक्ष्ये युगे युगे।\nतस्मिन् युगे च सम्भूतिर्यासां यावच्च जीवितम्।। १४५.२ ।।\nयुगमात्रन्तु जीवन्ति न्यूनं तस्माद्‌द्वयेन च।\nचतुर्दशसु तावन्तो ज्ञेया मन्वन्तरेष्विह।। १४५.३ ।।\nमनुष्याणां पशूनाञ्च पक्षिणां स्थावरैः सहः।\nतेषामायुरुपक्रान्तं युगधर्मेषु सर्वशः।। १४५.४ ।।\nतथैवायुः परिक्रान्तं युगधर्मेषु सर्वशः।\nअस्थितिञ्च कलौ द्रृष्ट्वा भूतानां मानुषे तथा।। १४५.५ ।।\nपरमायुः शतन्त्वेतन्मानुषाणां कलौ स्मृतम्।\nदेवासुरमनुष्याश्च यक्षगन्धर्वराक्षसाः।। १४५.६ ।।\nपरिणाहोच्छ्रये तुल्या जायन्तेह कृते युगे।\nषण्णवत्यङ्गुलोत्सेधो अष्टानां देवयोनिनाम्।। १४५.७ ।।\nनवाङ्गुलप्रमाणेन निष्पन्नेन तथाष्टकम्।\nएतत् स्वाभाविकं तेषां प्रमाणमधिकुर्वताम्।। १४५.८ ।।\nमनुष्या वर्त्तमानास्तु युगसन्ध्यांशकेष्विह।\nदेवासुरप्रमाणन्तु सप्तसप्ताङ्गुलं क्रमात्।। १४५.९ ।।\nचतुराशीतिकैश्चैव कलिजैरङ्गुलैः स्मृतम्।\nआपादतलमस्तको नवतालो भवेत्तु यः।। १४५.१० ।।\nसंहृत्याजानुबाहुश्च दैवतैरभिपूज्यते।\nगवाञ्च हस्तिनाञ्चैव महिषस्थावरात्मनाम्।। १४५.११ ।।\nक्रमेणैतेन विज्ञेये ह्रासवृद्धी युगे युगे।\nषट्‌सप्तत्यङ्गुलोत्सेधः पशुराककुदो भवेत्।। १४५.१२ ।।\nअङ्गुलानामष्टशतमुत्सेधो हस्तिनां स्मृतः।\nअङ्गुलानां सहस्रन्तु द्विचत्वारिंशदङ्गुलम्।। १४५.१३ ।।\nशतार्द्धमङ्गुलानान्तु ह्युत्सेधः शाखिनाम्परः।\nमानुषस्य शरीरस्य सन्निवेशस्तु याद्रृशः।। १४५.१४ ।।\nतल्लक्षणन्तु देवानां द्रृश्यतेऽन्वयदर्शनात्।\nबुद्ध्यातिशयसंयुक्तो देवानां काय उच्यते।। १४५.१५ ।।\nतथा नातिशयश्चैव मानुषः काय उच्यते।\nइत्येव हि परिक्रान्ता भावा ये दिव्यमानुषाः।। १४५.१६ ।।\nपशूनां पक्षिणाञ्चैव स्थावराणां च सर्वशः।\nगावोऽजाश्वाश्च विज्ञेया हस्तिनः पक्षिणो मृगाः।। १४५.१७ ।।\nउपयुक्ताः क्रियास्वेते यज्ञियास्त्विह सर्वशः।\nयथाक्रमोपभोगाश्च देवानां पशुमूर्त्तयः।। १४५.१८ ।।\nतेषां रूपानुरूपैश्च प्रमाणैः स्थिरजङ्गमाः।\nमनोज्ञैस्तत्र तैर्भागैः सुखिनो ह्युपपेदिरे।। १४५.१९ ।।\nअथ सन्तः प्रवक्ष्यामि साधूनथ ततश्च वै।\nब्राह्मणाः श्रुतिशब्दाश्च देवानां पशुमूर्त्तयः।। १४५.२० ।।\nसंपूज्य ब्रह्मणा ह्यन्तस्तेन सन्तः प्रचक्षते।\nसामान्येषु च धर्मेषु तथा वैशेषिकेषु च।। १४५.२१ ।।\nब्रह्मक्षत्रविशो युक्ताः श्रौतस्मार्तेन कर्म्मणा।\nवर्णाश्रमेषु युक्तस्य सुखोदर्कस्य स्वर्गतौ।। १४५.२२ ।।\nश्रौतस्मार्त्तो हि यो धर्मो ज्ञानधर्मः स उच्यते।\nदिव्यानां साधनात् साधुर्ब्रह्मचारीगुरोर्हितः।। १४५.२३ ।।\nकारणात् साधनाच्चैव गृहस्थः साधुरुच्यते।\nतपसश्च तथाऽरण्ये साधुर्वैखानसः स्मृतः।। १४५.२४ ।।\nयतमानो यतिः साधुः स्मृतो योगस्य साधनात्।\nधर्मो धर्मगतिः प्रोक्तः शब्दो ह्येष क्रियात्मकः।। १४५.२५ ।।\nकुशलाकुशलौ चैव धर्माधर्मौ ब्रवीत् प्रभुः।\nअथ देवाश्च पितरः ऋषयश्चैव मानुषाः।। १४५.२६ ।।\nअयं धर्मो ह्ययं नेति ब्रुवते मौनमूर्त्तिना।\nधर्मेति धारणे धातुर्महत्वे चैव उच्यते।। १४५.२७ ।।\nआधारणे महत्त्वे वा धर्म्मः स तु निरुच्यते।\nतत्रेष्टप्रापको धर्म्म आचार्य्यैरुपदिश्यते।। १४५.२८ ।।\nअधर्म्मश्चानिष्टफल आचार्य्यैर्नोपदिश्यते।\nवृद्धाश्च लोलुपाश्चैव आत्मवन्तोह्यदाम्भिकाः।। १४५.२९ ।।\nसम्यग्विनीतामृदवस्तानाचार्यान् प्रचक्षते।\nधर्मज्ञैः विहितो धर्म्मः श्रौतस्मार्त्तो द्विजातिभिः।। १४५.३० ।।\nदाराग्निहोत्रसम्बन्धमिज्या श्रौतस्य लक्षणम्।\nस्मार्त्तो वर्णाश्रमाचारो यमैश्च नियमैर्युतः।। १४५.३१ ।।\nपूर्वेभ्यो वेदयित्वाह श्रौतं सप्तर्षयोऽब्रुवन्।\nऋचो यजूंषि सामानि ब्रह्मणोऽङ्गानि वै श्रुतिः।। १४५.३२ ।।\nमन्वन्तरस्यातीतस्य स्मृत्वा तन्मनुरब्रवीत्।\nतस्मात् स्मार्तः स्मृतो धर्मो वर्णाश्रमविभागशः।। १४५.३३ ।।\nएवं वै द्विविधो धर्म्मः शिष्टाचारः स उच्यते।\nशिषेर्धातोश्च निष्ठन्ताच्छिष्ठशब्दं प्रचक्षते।। १४५.३४ ।।\nमन्वन्तरेषु ये शिष्टा इह निष्ठान्तात्‌ धार्मिकाः।\nमनुः सप्तर्षयश्चैव लोकसन्तानकारिणः।। १४५.३५ ।।\nतिष्ठन्तीह च धर्मार्थं ताञ्छिष्टान्‌ सम्प्रचक्षते।\nतैः शिष्टैश्चलितो धर्मः स्थाप्यते वै युगे युगे।। १४५.३६ ।।\nत्रयीवार्त्ता दण्डनीतिः प्रजा वर्णाश्रमेप्सया।\nशिष्टैराचर्य्यते यस्मात् पुनश्चैव मनुक्षये।। १४५.३७ ।।\nपूर्वैः पूर्वैर्मतत्वाच्च शिष्टाचारः स शाश्वतः।\nदानं सत्यं तपो लोको विद्येज्या पूजनन्दमः।। १४५.३८ ।।\nअष्टौ तानि चरित्राणि शिष्टाचारस्य लक्षणम्।\nशिष्टा यस्माच्चरन्त्येनं मनुः सप्तर्षयश्च ह।। १४५.३९ ।।\nमन्वन्तरेषु सर्वेषु शिष्टाचारस्ततः स्मृतः।\nविज्ञेयः श्रवणाच्छ्रौतः स्मरणात्स्मार्त्त उच्यते।। १४५.४० ।।\nइज्या वेदात्मकः श्रौतः स्मार्त्तो वर्णाश्रमात्मकः।\nप्रत्यङ्गानि प्रवक्ष्यामि धर्मस्येह तु लक्षणम्।। १४५.४१ ।।\nद्रृष्टानुभूतमर्थञ्च यः पृष्टो न विगूहते।\nयथा भूतप्रवादस्तु इत्येतद्धर्मलक्षणम्।। १४५.४२ ।।\nब्रह्मचर्य्यं तपो मौनं निराहारत्वमेव च।\nइत्येतत् तपसो रूपं सुघोरन्तु दुरासदम्।। १४५.४३ ।।\nपशूनां द्रव्यहविषामृक्‌सामयजुषां तथा।\nऋत्विजां दक्षिणायाश्च संयोगो यज्ञ उच्यते।। १४५.४४ ।।\nआत्मवत्सर्वभूतेषु यो हिताय शुभाय च।\nवर्त्तते सततं हृष्टः क्रिया श्रेष्ठा दया स्मृता।। १४५.४५ ।।\nआक्रुष्टोऽभिहतो यस्तु नाक्रोशेत्प्रहरेदपि।\nअदुष्टो वाङ्मनः कायैस्तितिक्षुः सा क्षमा स्मृता।। १४५.४६ ।।\nस्वामिना रक्ष्यमाणानामुत्सृष्टानाञ्च सम्भ्रमे।\nपरस्वानामनादानमलोभ इति संज्ञितः।। १४५.४७ ।।\nमैथुनस्यासमाचारो जल्पनाच्चिन्तनात्तथा।\nनिवृत्तिर्ब्रह्मचर्यञ्च तदेतच्छ्मलक्षणम्।। १४५.४८ ।।\nआत्मार्थे वा परार्थे वा इन्द्रियाणीह यस्य वै।\nविषये न प्रवर्त्तन्ते दमस्यैतत्तु लक्षणम्।। १४५.४९ ।।\nपञ्चात्मके यो विषये कारणे चाष्टलक्षणे।\nतत्तद्‌गुणवते देयमित्येतद्दानलक्षणम्।। १४५.५१ ।।\nश्रुतिस्मृतिभ्यां विहितो धर्मो वर्णाश्रमात्मकः।\nशिष्टाचारप्रवृद्धश्च धर्मोऽयं साधुसम्मतः।। १४५.५२ ।।\nअप्रद्वेष्यो ह्यनिष्टेषु इष्टं वै नाभिनन्दति।\nप्रीतितापविषादानां विनिवृत्तिर्विरक्तता।। १४५.५३ ।।\nसन्न्यासः कर्मणां न्यासः कृतानामकृतैः सह।\nकुशलाकुशलाभ्यां तु प्रहाणं न्यास उच्यते।। १४५.५४ ।।\nअव्यक्तादिविशेषान्त विकारेऽस्मिन्निवर्त्तते।\nचेतनाचेतनं ज्ञात्वा ज्ञाने ज्ञानी स उच्यते।। १४५.५५ ।।\nप्रत्यङ्गानि तु धर्मस्य चेत्येतल्लक्षणं स्मृतम्।\nऋषिभिर्धर्मतत्त्वज्ञैः पूर्वे स्वायम्भुवेऽन्तरे।। १४५.५६ ।।\nअत्र वो वर्णयिष्यामि विधिं मन्वन्तरस्य तु।\nतथैव चातुर्होत्रस्य चातुर्वर्ण्यस्य चैव हि।। १४५.५७ ।।\nप्रति मन्वन्तरञ्चैव श्रुतिरन्या विधीयते।\nऋचो यजूंषि सामानि यथावत् प्रतिदैवतम्।। १४५.५८ ।।\nविधिस्तोत्रं तथा होत्रं पूर्ववत् सम्प्रवर्त्तते।\nद्रव्यस्तोत्रं गुणस्तोत्रं कर्म्मस्तोत्रं तथैव च।। १४५.५९ ।।\nतथैवाभिजनस्तोत्रं स्तोत्रमेवं चतुर्विधम्।\nमन्वन्तरेषु सर्वेषु यथा वेदाद्भवन्ति हि।। १४५.६० ।।\nप्रवर्तयन्ति तेषां वै ब्रह्मस्तोत्रं पुनः पुनः।\nएवं मन्त्रगुणानान्तु समुत्पत्तिश्चतुर्विधा।। १४५.६१ ।।\nअथर्वऋग्यजुः साम्नां वेदेष्विह पृथक् पृथक्।\nऋषिणां तपतां तेषां तपः परमदुश्चरम्।। १४५.६२ ।।\nमन्त्राः प्रादुर्भवन्त्यादौ पूर्वमन्वन्तरस्य ह।\nअसन्तोषाद्भयाद्‌दुः खान्मोहाच्छोकाच्च पञ्चधा।। १४५.६३ ।।\nऋषीणां तारका येन लक्षणेन यद्रृच्छया।\nऋषीणां याद्रृशत्वं हि तद्वक्ष्यामीह लक्षणाम्।। १४५.६४ ।।\nअतीतानागतानाञ्च पञ्चधा ह्यार्षकं स्मृतम्।\nतथा ऋषीणां वक्ष्यामि आर्षस्येह समुद्भवम्।। १४५.६५ ।।\nगुणसाम्येन वर्त्तन्ते सर्वसम्प्रलये तदा।\nअविभागेन वेदानामनिर्द्देश्यतमोमये।। १४५.६६ ।।\nअबुद्धिपूर्वकं तद्वै चेतनार्थं प्रवर्तते।\nतेनार्षं बुद्धिपूर्वन्तु चेतनेनाप्यधिष्ठितम्।। १४५.६७ ।।\nप्रवर्तते यथा ते तु यथा मत्स्योदकावुभौ।\nचेतनाधिकृतं सर्वं प्रावर्तत गुणात्मकम्।।\nकार्यकारणभावेन तथा तस्य प्रवर्तते।। १४५.६८ ।।\nविषयो विषयित्वञ्च तदा ह्यर्थपदात्मकौ।\nकालेन प्रापणीयेन भेदाश्च कारणात्मकाः।। १४५.६९ ।।\nसांसिद्धिकास्तदावृत्ताः क्रमेण महदादयः।\nमहतोऽसावहङ्कारस्तस्माद्‌भूतेन्द्रियाणि च।। १४५.७० ।।\nभूतभेदाश्च भूतेभ्यो जज्ञिरे तु परस्परम्।\nसंसिद्धिकारणं कार्य्यं सद्य एव निवर्त्तते।। १४५.७१ ।।\nयथोल्मुकात्तु विटपा एककालाद्भवन्ति हि।\nतथा प्रवृत्ताः क्षेत्रज्ञाः कालेनैकेनकारणात्।। १४५.७२ ।।\nयथान्धकारे खद्योतः सहसा सम्प्रद्रृश्यते।\nतथा निवृत्तो ह्यव्यक्तः खद्योत इव सज्वलन्।। १४५.७३ ।।\nस महात्मा शरीरस्थस्तत्रैवेह प्रवर्त्तते।\nमहतस्तमसः पारे वैलक्षण्याद्विभाव्यते।। १४५.७४ ।।\nतत्रैव संस्थितो विद्वान् तपसान्त इति श्रुतम्।\nबुद्धिर्विवर्द्धतस्तस्य प्रादुर्भूता चतुर्विधा।। १४५.७५ ।।\nज्ञानं वैराग्यमैश्वर्यं धर्मश्चेति चतुष्टयम्।\nसांसिद्धिकान्यथैतानि अप्रतीतानि तस्य वै।। १४५.७६ ।।\nमहात्मनः शरीरस्य चैतन्यात् सिद्धिरुच्यते।\nपुरि शेते यतः पूर्वं क्षेत्रज्ञानं तथापि च।। १४५.७७ ।।\nपुरे शयनात् पुरुषः क्षेत्रज्ञानात् क्षेत्रज्ञ उच्यते।\nयस्माद्धर्मात् प्रसूते हि तस्माद्वै धार्मिकस्तु सः।। १४५.७८ ।।\nसांसिद्धिके शरीरे च बुद्‌ध्याव्यक्तस्तु चेतनः।\nएवं विवृत्तः क्षेत्रज्ञः क्षेत्रं ह्यनभिसन्धितः।। १४५.७९ ।।\nनिवृत्तिसमकाले तु पुराणन्तदचेतनम्।\nक्षेत्रज्ञेन परिज्ञातं भोग्योऽयं विषयो मम।। १४५.८० ।।\nऋषिर्हिंसागतौ धातुर्विद्या सत्यं तपः श्रुतम्।\nएष सन्निचयो यस्माद् ब्रह्मणस्तु ततस्त्वृषिः।। १४५.८१ ।।\nनिवृत्तिसमकालाच्च बुद्ध्या व्यक्तऋषिस्त्वयम्।\nऋषते परमं यस्मात्परमर्षिस्ततः स्मृतः।। १४५.८२ ।।\nगत्यर्थाद्रृषतेर्धातोर्नामनिर्वृत्तिकारणम्।\nयस्मादेष स्वयम्भूतस्तस्माच्च ऋषिता मता।। १४५.८३ ।।\nसेश्वराः स्वयमुद्‌भूता ब्रह्मणो मानसाः सुताः।\nनिवर्तमानैस्तैर्बुद्ध्या महान्‌ परिगतः परः।। १४५.८४ ।।\nयस्माद्‌द्रृशपरत्वेन सह तस्मान्महर्षयः।\nईश्वराणां सुतास्तेषां मानसाश्चौरसाश्च वै।। १४५.८५ ।।\nऋषिस्तस्मात्परत्वेन भूतादिर्ऋषयस्ततः।\nऋषिपुत्रा ऋषीकास्तु मैथुनाद्‌ गर्भसम्भवाः।। १४५.८६ ।।\nपरत्वेन ऋषन्ते वै भूतादिनृषिकास्ततः।\nऋषिकाणां सुता ये तु विज्ञेया ऋषिपुत्रकाः।। १४५.८७ ।।\nश्रुत्वा ऋषं परत्वेन श्रुतास्तस्माच्छ्रुतर्षयः।\nअव्यक्तात्मा महात्मा वाहङ्कारात्मा तथैव च।। १४५.८८ ।।\nभूतात्मा चेन्द्रियात्मा च तेषां तज्‌ज्ञानमुच्यते।\nइत्येवमृषिजातिस्तु पञ्चधा नाम विश्रुता।। १४५.८९ ।।\nभृगुर्मरीचिरत्रिश्च अङ्गिरः पुलहः क्रतुः।\nमनुर्दक्षो वसिष्ठश्च पुलस्त्यश्चापि ते दश।। १४५.९० ।।\nब्रह्मणो मानसा ह्येते उत्पन्नाः स्वयमीश्वराः।\nपरत्वेनर्षयो यस्मान्मतास्तस्मान्महर्षयः।। १४५.९१ ।।\nईश्वराणां सुतास्त्वेषामृषयस्तान्निबोधत।\nकाव्यो बृहस्पतिश्चैव कश्यपश्च्यवनस्तथा।। १४५.९२ ।।\nउतथ्यो वामदेवश्च अगस्त्यः कौशिकस्तथा।\nकर्दमो वालखिल्याश्च विश्रवाः शक्तिवर्द्धनः।। १४५.९३ ।।\nइत्येते ऋषयः प्रोक्तास्तपसा ऋषिताङ्गताः।\nतेषां पुत्रानृषीकांस्तु गर्भोत्पन्नान्निबोधत।। १४५.९४ ।।\nवत्सरो नग्नहूश्चैव भरद्वाजश्च वीर्यवान्।\nऋषिर्दीर्घतमा चैव बृहद्वक्षाः शरद्वतः।। १४५.९५ ।।\nवाजिश्रवाः सुचिन्तश्च शावश्च सपराशरः।\nश्रृङ्गी च शङ्खपाच्चैव राजा वै श्रवणस्तथा।। १४५.९६ ।।\nइत्येते ऋषिकाः सर्वे सत्येन ऋषिताङ्गताः।\nईश्वरा ऋषयश्चैव ऋषीका ये च विश्रुताः।। १४५.९७ ।।\nएवं मन्त्रकृतः सर्वे कृत्स्नशश्च निबोधत।\nभृगुः काश्यपः प्राचेता दधीचो ह्यात्मवानपि।। १४५.९८ ।।\nऊर्वोऽथ जमदग्निश्च वेदः सारस्वतस्तथा।\nआर्ष्टिषेणश्च्यवनश्च पीतहव्य स वेधसः।। १४५.९९ ।।\nवैण्यः पृथुर्दिवोदासो ब्रह्मवान् गृत्सशौनकौ।\nएकोनविंशतिर्ह्येते भृगवो मन्त्रकृत्तमाः।। १४५.१०० ।।\nअङ्गिराश्चैव त्रितश्च भरद्वाजोऽथ लक्ष्मणः।\nकृतवाचस्तथा गर्गः स्मृतिसंस्कृतिरेव च।। १४५.१०१ ।।\nगुरुवीतश्च मान्धाता अम्वरीषस्तथैव च।\nयुवनाश्वः पुरुकुत्सः स्वश्रवस्तु सदस्यवान्।। १४५.१०२ ।।\nअजमीढो स्वहार्यश्च ह्युत्कलः कविरेव च।\nपृषदश्वो विरूपश्च काव्यश्चैवाथ मुद्गलः।। १४५.१०३ ।।\nउतथ्यश्च शरद्वांश्च तथा वाजिश्रवा अपि।\nअपस्यौषः सुचित्तिश्च वामदेवस्तथैव च।। १४५.१०४ ।।\nऋषिजो बृहच्छुल्कश्च ऋषिर्दीर्घतमा अपि।\nकक्षीवांश्च त्रयस्त्रिंशत् स्मृता ह्यङ्गिरसां वराः।। १४५.१०५ ।।\nएते मन्त्रकृतः सर्वे काश्यपांस्तु निबोधत।\nकश्यपः सहवत्सारो नैध्रुवो नित्य एव च।। १४५.१०६ ।।\nअसितो देवलश्चैव षडेते ब्रह्मवादिनः।\nअत्रिरर्द्धस्वनश्चैव शावास्योऽथ गविष्ठिरः।। १४५.१०७ ।।\nकर्णकश्च ऋषिः सिद्धस्तथा पूर्वातिथिश्च यः।। १४५.१०८ ।।\nइत्येते त्वत्रयः प्रोक्ता मन्त्रकृत् षण्महर्षयः ।\nवसिष्ठश्चैव शक्तिश्च तृतीयश्च पराशरः।। १४५.१०९ ।।\nततस्तु इन्द्रप्रतिमः प़ञ्चमस्तु भरद्वसुः।\nषष्ठस्तु मित्रावरुणः सप्तमः कुण्डिनस्तथा।। १४५.११० ।।\nइत्येते सप्त विज्ञेया वासिष्ठा ब्रह्मवादिनः।\nविश्वामित्रश्च गाधेयो देवरातस्तथा बलः।। १४५.१११ ।।\nतथा विद्वन्मधुच्छन्दा ऋषिश्चान्योऽघमर्षणः।\nअष्टको लोहितश्चैव भृतकीलश्चमाम्बुधिः।। १४५.११२ ।।\nदेवश्रवा देवरतः पुराणश्च धनञ्जयः।\nशिशिरश्च महातेजाः शालङ्कायन एव च।। १४५.११३ ।।\nत्रयोदशैते विज्ञेया ब्रह्मिष्ठाः कौशिका वराः।\nअगस्त्योऽथ द्रृढद्युम्नो इन्द्रबाहुस्तथैव च।। १४५.११४ ।।\nब्रह्मिष्टागस्तयो ह्येते त्रयः परमकीर्त्तयः।\nमनुर्वैवस्वतश्चैव ऐलो राजा पुरूरवाः।। १४५.११५ ।।\nक्षत्रियाणां वरौ ह्येतौ विज्ञेयौ मन्त्रवादिनौ।\nभलन्दकश्च वासाश्वः सङ्कीलश्चैव ते त्रयः।।१४५.११६ ।।\nएते मन्त्रकृतो ज्ञेया वैश्यानां प्रवराः सदा।\nइति द्विनवतिः प्रोक्ता मन्त्रा यैश्च बहिष्कृताः।। १४५.११७ ।।\nब्राह्मणाः क्षत्रिया वैश्या ऋषिपुत्रान्निबोधत।\nऋषीकाणां सुता ज्ञेते ऋषिपुत्राः श्रुतर्षयः।। १४५.११८ ।।"
  }
]
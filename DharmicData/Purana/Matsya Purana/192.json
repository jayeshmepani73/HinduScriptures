[
  {
    "text": "नर्मदामाहात्म्ये नानाविधतीर्थमाहात्म्यकथनम्।"
  },
  {
    "text": "मार्कण्डेय उवाच।\nभार्गवेशं ततो गच्छेत् भग्नो यत्र जनार्दनः।\nअसुरैस्तु महायुद्धे महाबलपराक्रमैः ।। १९२.१"
  },
  {
    "text": "हुङ्कारितास्तु देवेन दानवाः प्रलयङ्गताः।\nतत्र स्नात्वा तु राजेन्द्र! सर्वपापैः प्रमुच्यते ।। १९२.२"
  },
  {
    "text": "शुक्लतीर्थस्य चोत्पत्तिं श्रृणु त्वं पाण्डुनन्दन!\nहिमवच्छिखरे रम्ये नानाधातु-विचित्रिते ।। १९२.३"
  },
  {
    "text": "तरुणादित्यसङ्कारो तप्तकाञ्चनसप्रभे।\nवज्रस्फटिकसोपाने चित्रवेदी शिलातले ।। १९२.४"
  },
  {
    "text": "जाम्बूनदमये दिव्ये नानापुष्पोपशोभिते।\nतत्रासीनं महादेवं सर्वज्ञं प्रभुमव्ययम् ।। १९२.५"
  },
  {
    "text": "लोकानुग्रहदं शान्तं गणवृन्दैः समावृतम्।\nस्कन्दनन्दिमहाकालैर्वीरभद्रगणादिभिः ।। १९२.६"
  },
  {
    "text": "उमया सहितं देवं मार्कण्डिः पर्यपृच्छत।\nदेवदेव महादेव ब्रह्मविष्ण्विन्द्रसंस्तुत! ।। १९२.७"
  },
  {
    "text": "संसारभयभीतोऽहं सुखोपायं ब्रवीहि मे।\nभगवन्! भूतभव्येश! सर्वपापप्रणाशनम् ।। १९२.८"
  },
  {
    "text": "तीर्थानां परमं तीर्थं तद्वदस्व महेश्वर!।\nईश्वर उवाच।\nश्रृणु विप्र! महाप्राज्ञ! सर्वशास्त्रविशारद!।\nस्नानाय गच्छसुभग! ऋषिसङ्घैः समावृतः।। १९२.९"
  },
  {
    "text": "मन्वत्रिकश्यपाश्चैव याज्ञवल्क्योशनोऽङ्गिराः।\nयमापस्तम्बसंवर्ताः कात्यायनबृहस्पती ।। १९२.१०"
  },
  {
    "text": "नारदो गौतमश्चैव सेवन्ते धर्म्मकाङ्क्षिणः।\nगङ्गां कनखलं पुण्यं प्रयागं पुष्करं गयाम् ।। १९२.११"
  },
  {
    "text": "कुरुक्षेत्रं महापुण्यं राहुग्रस्ते दिवाकरे।\nदिवा वा यदि वा रात्रौ शुक्लतीर्थं महाफलम् ।। १९२.१२"
  },
  {
    "text": "दर्शनात् स्पर्शनाच्चैव स्नानाद्दानात्तपोजपात्।\nहोमाच्चैवोपवासाच्च शुक्लतीर्थं महाफलम् ।। १९२.१३"
  },
  {
    "text": "शुक्लतीर्थं महापुण्यं नर्म्मदायां व्यवस्थितम्।\nचाणक्यो नाम राजर्षिः सिद्धिं तत्र समागतः ।। १९२.१४"
  },
  {
    "text": "एतत् क्षेत्रं सुविपुलं योजनं वृत्तसंस्थितम्।\nशुक्लतीर्थं महापुण्यं सर्वपापप्रणाशनम् ।। १९२.१५"
  },
  {
    "text": "पादपाग्रेण दृष्टेन ब्रह्महत्यां व्यपोहति।\nजगती दर्शनाच्चैव भ्रूणहत्यां व्यपोहति ।। १९२.१६"
  },
  {
    "text": "अहं तत्र ऋषिश्रेष्ठ! तिष्ठामि ह्युमया सह।\nवैशाखे चैत्रमासे तु कृष्णपक्षे चतुर्दशी।। १९२.१७"
  },
  {
    "text": "कैलासाच्चापि निष्क्रम्य तत्र सन्निहितो ह्यहम्।\nदैत्यदानवगन्धर्वाः सिद्धविद्याधरास्तथा ।। १९२.१८"
  },
  {
    "text": "गणाश्चाप्सरसो नागाः सर्वे देवाः समागताः।\nगगनस्था तु तिष्ठन्ति विमानैः सार्वकामिकैः ।। १९२.१९"
  },
  {
    "text": "शुक्लतीर्थं तु राजेन्द्र! ह्यागता धर्मकाङ्क्षिणः।\nरजकेन यथा वस्त्रं शुक्लम्भवति वारिणा ।। १९२.२०"
  },
  {
    "text": "आजन्मजनितं पापं शुक्लतीर्थं व्यपोहति।\nस्नानं दानं महापुण्यं मार्कण्डे ऋषिसत्तम।। १९२.२१"
  },
  {
    "text": "शुक्लतीर्थात् परं तीर्थं न भूतं न भविष्यति।\nपूर्वे वयसि कर्माणि कृत्वा पापानि मानवः ।। १९२.२२"
  },
  {
    "text": "अहोरात्रोपवासेन शुक्लतीर्थे व्यपोहति।\nतपसा ब्रह्मचर्येण यज्ञैर्दानेन वा पुनः ।। १९२.२३"
  },
  {
    "text": "देवार्चनेन या पुष्टिर्न सा क्रतुशतैरपि।\nकार्तिकस्यतु मासस्य कृष्णपक्षे चतुर्दशी ।। १९२.२४"
  },
  {
    "text": "घृतेन स्नापयेद्देवमुपोष्य परमेश्वरम्।\nएकविंशकुलोपेतो न च्यवेदैश्वरात् पदात् ।। १९२.२५"
  },
  {
    "text": "शुक्लतीर्थं महापुण्यमृषिसिद्धनिषेवितम्।\nतत्र स्नात्वा नरो राजन्! न पुनर्जन्मभाक् भवेत् ।। १९२.२६"
  },
  {
    "text": "स्नात्वा वै शुक्लतीर्थे तु ह्यर्चयेत् वृषभध्वजम्।\nकपालपूरणं कृत्वा तुष्यत्यत्र महेश्वरः ।। १९२.२७"
  },
  {
    "text": "अर्द्धनारीश्वरं देवं पटे भक्त्या लिखापयेत्।\nशङ्खतूर्यनिनादैश्च ब्रह्मघोषैश्च सद्विजैः ।। १९२.२८"
  },
  {
    "text": "जागरं कारयेत्तत्र नृत्यगीतादिमङ्गलैः।\nप्रभाते शुक्लतीर्थे तु स्नानं वै देवतार्चनम् ।। १९२.२९"
  },
  {
    "text": "आचार्यान् भोजयेत् पश्चाच्छिवव्रतपरान् शुचीन्।\nदक्षिणाञ्च यथाशक्ति वित्तशाठ्यं विवर्जयेत् ।। १९२.३०"
  },
  {
    "text": "प्रदक्षिणं ततः कृत्वा शनैर्देवान्तिकं व्रजेत्।\nएवं वै कुरुते यस्तु तस्य पुण्यफलं श्रृणु। १९२.३१"
  },
  {
    "text": "दिव्ययानं समारुढ़ो गीयमानोऽप्सरोगणैः।\nशिवतुल्य बलोपेतस्तिष्ठत्याभूतसंप्लवम् ।। १९२.३२"
  },
  {
    "text": "शुक्लतीर्थे तु या नारी ददाति कनकं शुभम्।\nघृतेन स्नापयेद्देवं कुमारं चापि पूजयेत्।। १९२.३३"
  },
  {
    "text": "एवं या कुरुते भक्त्या तस्याः पुण्यफलं श्रृणु।\nमोदते शर्वलोकस्था यावदिन्द्राश्चतुर्दश ।। १९२.३४"
  },
  {
    "text": "पौर्णमास्यां चतुर्दश्यां संक्रान्तौ विषुवे तथा।\nस्नात्वा तु सोपवासः सन् विजितात्मा समाहितः ।। १९२.३५"
  },
  {
    "text": "दानं दद्याद्यथाशक्त्या प्रीयेता हरिशङ्करौ।\nएवं तीर्थप्रभावेण सर्वं भवति चाक्षयम् ।। १९२.३६"
  },
  {
    "text": "अनाथं दुर्गतं विप्रं नाथवन्तमथापि वा।\nउद्वाहयति यस्तीर्थे तस्य पुण्यफलं श्रृणु।। १९२.३७"
  },
  {
    "text": "यावत्तद्रोमसंख्या च तत्प्रसूतिकुलेषु च।\nतावद्वर्षसहस्राणि शिवलोके महीयते ।। १९२.३८"
  }
]
[
  {
    "text": "पञ्चपञ्चाशोऽध्यायः\nनारद उवाच\nउपवासेष्वशक्तस्य तदेव फलमिच्छतः\nअनभ्यासेन रोगाद्वा किमिष्टं व्रतमुत्तमम्  ५५.१\nईश्वर उवाच\nउपवासेऽप्यशक्तानां नक्तं भोजनमिष्यते\nयस्मिन्व्रते तदप्यत्र श्रूयतामक्षयं महत्  २\nआदित्यशयनं नाम यथावच्छंकरार्चनम्\nयेषु नक्षत्रयोगेषु पुराणज्ञाः प्रचक्षते  ३\nयदा हस्तेन सप्तम्यामादित्यस्य दिनं भवेत्\nसूर्यस्य चाथ संक्रान्तिस्!तिथिः सा सार्वकामिकी  ४\nउमामहेश्वरस्यार्चामर्चयेत्सूर्यनामभिः\nसूर्यार्चां शिवलिङ्गे च प्रकुर्वन्पूजयेद्यतः  ५\nउमापते रवेर्वापि न भेदो दृश्यते क्वचित्\nयस्मात्तस्मान्मुनिश्रेष्ठ गृहे शम्भुं समर्चयेत्  ६\nहस्ते च सूर्याय नमोऽस्तु पादावर्काय चित्रासु च गुल्फदेशम्\nस्वातीषु जङ्घे पुरुषोत्तमाय धात्रे विशाखासु च जानुदेशम्  ७\nतथानुराधासु नमोऽभिपूज्यमूरुद्वयं चैव सहस्रभानोः\nज्येष्ठास्वनङ्गाय नमोऽस्तु गुह्यमिन्द्रा य सोमाय कटी च मूले  ८\nपूर्वोत्तराषाढयुगे च नाभिं त्वष्ट्रे नमः सप्ततरंगमाय\nतीक्ष्णांशवे च श्रवणे च कुक्षौ पृष्ठं धनिष्ठासु विकर्तनाय  ९\nचक्षुःस्थलं ध्वान्तविनाशनाय जलाधिपर्क्षे परिपूजनीयम्\nपूर्वोत्तराभाद्र पदाद्वये च बाहू नमश्चण्डकराय पूज्यौ  १०\nसाम्नामधीशाय करद्वयं च संपूजनीयं द्विज रेवतीषु\nनखानि पूज्यानि तथाश्विनीषु नमोऽस्तु सप्ताश्वधुरंधराय  ११\nकठोरधाम्ने भरणीषु कण्ठं दिवाकरायेत्यभिपूजनीया\nग्रीवाग्निऋक्षेऽधरमम्बुजेशे सम्पूजयेन्नारद रोहिणीषु  १२\nमृगोत्तमाङ्गे दशना मुरारेः संपूजनीया हरये नमस्ते\nनमः सवित्रे रसनां शंकरे च नासाभिपूज्या च पुनर्वसौ च  १३\nललाटमम्भोरुहवल्लभाय पुष्येऽलका वेदशरीरधारिणे\nसार्पेऽथ मौलिं विबुधप्रियाय मघासु कर्णाविति गोगणेशे  १४\nपूर्वासु गोब्राह्मणवन्दनाय नेत्राणि संपूज्यतमानि शम्भोः\nअथोत्तराफल्गुनिभे भ्रुवौ च विश्वेश्वरायेति च पूजनीये  १५\nनमोऽस्तु पाशाङ्कुशशूलपद्मकपालसर्पेन्दुधनुर्धराय\nगजासुरानङ्गपुरान्धकादिविनाशमूलाय नमः शिवाय  १६\nइत्यादि चास्त्राणि च पूज्य नित्यं विश्वेश्वरायेति शिवोऽभिपूज्यः\nभोक्तव्यमत्रैवमतैलशाकममांसमक्षारमभुक्तशेषम्  १७\nइत्येवं द्विज नक्तानि कृत्वा दद्यात्पुनर्वसौ\nशालेयतण्डुलप्रस्थमौदुम्बरमये घृतम्  १८\nसंस्थाप्य पात्रे विप्राय सहिरण्यं निवेदयेत्\nसप्तमे वस्त्रयुग्मं च पारणे त्वधिकं भवेत्  १९\nचतुर्दशे तु सम्प्राप्ते पारणे नारदाब्दिके\nब्राह्मणान्भोजयेद्भक्त्या गुडक्षीरघृतादिभिः  २०\nकृत्वा तु काञ्चनं पद्ममष्टपत्त्रं सकर्णिकम्\nशुद्धमष्टाङ्गुलं तच्च पद्मरागदलान्वितम्  २१\nशय्यां विलक्षणां कृत्वा विरुद्धग्रन्थिवर्जिताम्\nसोपधानकविश्रामस्वास्तरव्यजनानि च  २२\nभाजनोपानहछत्त्रचामरासनदर्पणैः\nभूषणैरपि संयुक्तां फलवस्त्रानुलेपनैः  २३\nतस्यां विधाय तत्पद्ममलंकृत्य गुणान्वितम्\nकपिलां वस्त्रसंयुक्तां सुशीलां च पयस्विनीम्  २४\nरौप्यखुरीं हेमशृङ्गीं सवत्सां कांस्यदोहनाम्\nदद्यान्मन्त्रेण पूर्वाह्णे न चैनामभिलङ्घयेत्  ५५.२५\nयथैवादित्यशयनमशून्यं तव सर्वदा\nकान्त्या धृत्या श्रिया रत्या तथा मे सन्तु सिद्धयः  २६\nयथा न देवाः श्रेयांसं त्वदन्यमनघं विदुः\nतथा मामुद्धराशेषदुःखसंसारसागरात्  २७\nततः प्रदक्षिणीकृत्य प्रणिपत्य विसर्जयेत्\nशय्यागवादि तत्सर्वं द्विजस्य भवनं नयेत्  २८\nनैतद्विशीलाय न दाम्भिकाय कुतर्कदुष्टाय विनिन्दकाय\nप्रकाशनीयं व्रतमिन्दुमौलेर्यश्चापि निन्दामधिकां विधत्ते  २९\nभक्ताय दान्ताय च गुह्यमेतदाख्येयमानन्दकरं शिवस्य\nइदं महापातकभिन्नराणामप्यक्षरं वेदविदो वदन्ति  ३०\nन बन्धुपुत्रेण धनैर्वियुक्तः पत्नीभिरानन्दकरः सुराणाम्\nनाभ्येति रोगं न च शोकदुःखं या वाथ नारी कुरुतेऽतिभक्त्या  ३१\nइदं वसिष्ठेन पुरार्जुनेन कृतं कुबेरेण पुरंदरेण\nयत्कीर्तनेनाप्यखिलानि नाशमायान्ति पापानि न संशयोऽस्ति  ३२\nइति पठति शृणोति वा य इत्थं रविशयनं पुरुहूतवल्लभः स्यात्\nअपि नरकगतान्पितॄनशेषानपि दिवमानयतीह यः करोति  ३३\nइति श्रीमात्स्ये महापुराणे आदित्यशयनव्रतं नाम पञ्चपञ्चाशत्तमोऽध्यायः  ५५"
  }
]
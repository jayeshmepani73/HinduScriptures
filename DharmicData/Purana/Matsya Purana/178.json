[
  {
    "text": "कालनेमिना सह विष्णुयुद्धम्\nमत्स्य उवाच।\nपञ्च तन्नाभ्यवर्तन्त विपरीतेन कर्म्मणा।\nवेदो धर्म्मः क्षमा सत्यं श्रीश्च नारायणाश्रया ।। १७८.१ ।।"
  },
  {
    "text": "स तेषामनुपस्थानात् सक्रोधो दानवेश्वरः।\nवैष्णवं पदमन्विच्छन् ययौ नारायणान्तिकम् ।।  १७८.२ ।।"
  },
  {
    "text": "स ददर्श सुपर्णस्थं शङ्ख चक्रगदाधरम्।\nदानवानां विनाशाय भ्रामयन्तं गदां शुभाम्।।  १७८.३ ।।"
  },
  {
    "text": "सजलाम्भोद सदृशं विद्युत्सदृश वाससम्।\nस्वारूढं स्वर्णपक्षाढ्यं शिखिनं काश्यपं खगम् ।।  १७८.४ ।।"
  },
  {
    "text": "दृष्ट्वा दैत्यविनाशाय रणे स्वस्थमवस्थितम्।\nदानवो विष्णुमक्षोभ्यं बभाषे लुब्ध मानसः ।।  १७८.५ ।।"
  },
  {
    "text": "अयं स रिपुरस्माकं पूर्वेषां प्राणनाशनः।\nअर्णवावासिनश्चैव मधोर्वै कैटभस्य च ।।  १७८.६ ।।"
  },
  {
    "text": "अयं स विग्रहोऽस्माकमशाम्यः किल कथ्यते।\nअनेन संयुगेष्वद्य दानवा बहवो हताः ।।  १७८.७ ।।"
  },
  {
    "text": "अयं स निर्घृणो लोके स्त्री बाल निरपत्रपः।\nयेन दानवनारीणां सीमन्तोद्धरणं कृतम् ।।  १७८.८ ।।"
  },
  {
    "text": "अयं सविष्णुर्देवानां वैकुण्ठश्च दिवैकसाम्।\nअनन्तो भोगिनामप्सु स्वपन्नाद्यः स्वयम्भुवः ।।  १७८.९ ।।"
  },
  {
    "text": "अयं स नाथो देवानामस्माकं व्यथितात्मनाम्।\nअस्य क्रोधं समासाद्य हिरण्यकशिपुर्हतः ।।  १७८.१० ।।"
  },
  {
    "text": "अस्य च्छायामुपाश्रित्य देवा मखमुखे श्रिताः।\nआज्यं महर्षिभिर्दत्तमश्नुवन्ति त्रिधा हुतम् ।।  १७८.११ ।।"
  },
  {
    "text": "अयं स निधने हेतुः सर्वेषाममरद्विषाम्।\nयस्य चक्रे प्रविष्टानि कुलान्यस्माकमाहवे ।।  १७८.१२ ।।"
  },
  {
    "text": "अयं स किल युद्धेषु सुरार्थे त्यक्तजीवितः।\nसवितुस्तेजसा तुल्यं चक्रं क्षिपति शत्रुषु ।।  १७८.१३ ।।"
  },
  {
    "text": "अयं स कालो दैत्यानां कालभूतः समास्थितः।\nअतिक्रान्तस्य कालस्य फलं प्राप्स्यति केशवः ।।  १७८.१४ ।।"
  },
  {
    "text": "दिष्ट्येदानीं समक्षं मे विष्णुरेष समागतः।\nअद्य मद्बाहु निष्पिष्टो मामेव प्रणमिष्यति ।।  १७८.१५ ।।"
  },
  {
    "text": "यास्याम्यपचितिं दिष्ट्या पूर्वेषामद्य संयुगे।\nइमं नारायणं हत्वा दानवानां भयावहम् ।।  १७८.१६ ।।"
  },
  {
    "text": "क्षिप्रमेव हनिष्यामि रणेऽमरगणांस्ततः।\nजात्यन्तरगतो ह्येष बाधते दानवान् मृधे ।।  १७८.१७ ।।"
  },
  {
    "text": "एषोऽनन्तः पुरा भूत्वा पद्मनाभ इति श्रुतः।\nजघानैकार्णवे घोरे तावुभौ मधुकैटभौ।।  १७८.१८ ।।"
  },
  {
    "text": "द्विधाभूतं वपुः कृत्वा सिंहस्यार्द्धं नरस्य च।\nपितरं मे जघानैको हिरण्यकशिपुं पुरा ।।  १७८.१९ ।।"
  },
  {
    "text": "शुभं गर्भमधत्तैनमदितिर्देवतारणिः।\nत्रीन् लोकानुज्जहारैको क्रममाणस्त्रिभिः क्रमैः ।।  १७८.२० ।।"
  },
  {
    "text": "भूयस्त्त्विदानीं संग्रामे संप्राप्ते तारकामये।\nमया सह समागम्य स देवो विनशिष्यति ।।  १७८.२१ ।।"
  },
  {
    "text": "एवमुक्त्वा बहुविधं क्षिपन्नारायणं रणे।\nवाग्भिरप्रतिरूपाभिर्युद्धमेवाभ्यरोचयत् ।।  १७८.२२ ।।"
  },
  {
    "text": "क्षिप्यमाणो सुरेन्द्रेण न चुकोप गदाधरः।\nक्षमा बलेन महता सस्मितं चेदमब्रवीत् ।।  १७८.२३ ।।"
  },
  {
    "text": "अल्पं दर्पबलं दैत्य! स्थिरमक्रोधजं बलम्।\nहतस्त्वं दर्पजैर्दोषैर्हित्वा यद् भाषसे क्षमम् ।।  १७८.२४ ।।"
  },
  {
    "text": "अधीरस्त्वं मम मतो धिगेतत्तव वाग्बलम्।\nन यत्र पुरुषाः सन्ति तत्र गर्जन्ति योषितः ।।  १७८.२५ ।।"
  },
  {
    "text": "अहं त्वां दैत्य! पश्यामि पूर्वेषां मार्गगामिनम्।\nप्रजापतिकृतं सेतुं भित्वा कः स्वस्तिमान् व्रजेत् ।।  १७८.२६ ।।"
  },
  {
    "text": "अद्य त्वां नाशयिष्यामि देवव्यापारघातकम्।\nस्वेषु स्वेषु च स्थानेषु स्थापयिष्यामि देवताः ।।  १७८.२७ ।।"
  },
  {
    "text": "एवं ब्रुवति वाक्यं तु मृधे श्रीवत्सधारिणि।\nजहास दानवः क्रोधाद्धस्तां श्चक्रे सहायुधान् ।।  १७८.२८ ।।"
  },
  {
    "text": "स बाहुशतमुद्यम्य सर्वास्त्र-ग्रहणं रणे।\nक्रोधाद्द्विगुणरक्ताक्षो विष्णुं वक्षस्यताडयत् ।।  १७८.२९ ।।"
  },
  {
    "text": "दानवाश्चापि समरे मयतारपुरोगमाः\nउद्यतायुध निस्त्रिंशा विष्णुमभ्यद्रवन् रणे ।।  १७८.३० ।।"
  },
  {
    "text": "स ताड्यमानोऽतिबलैर्दैत्यैः सर्वोद्यतायुधैः।\nन चचाल ततो युद्धे कम्पमान इवाचलः ।।  १७८.३१ ।।"
  },
  {
    "text": "संसक्तश्च सुपर्णेन कालनेमी महासुरः।\nसर्व प्राणेन महतीं गदामुद्यम्य बाहुभिः ।।  १७८.३२ ।।"
  },
  {
    "text": "घोरां ज्वलन्तीं मुमुचे संरब्धो गरुडोपरि।\nकर्म्मणा तेन दैत्यस्य विष्णुर्विस्मयमाविशत् ।।  १७८.३३ ।।"
  },
  {
    "text": "यदा तेन सुपर्णस्य पातिता मूर्ध्नि सा गदा।\nसुपर्णं व्यथितं दृष्ट्वा कृतञ्च वपुरात्मनः ।।  १७८.३४ ।।"
  },
  {
    "text": "क्रोध संरक्तनयनो वैकुण्ठश्चक्रमाददे।\nव्यवर्द्धत स वेगेन सुपर्णेन समं विभुः ।।  १७८.३५ ।।"
  },
  {
    "text": "भुजाश्चास्य व्यवर्द्धन्त व्याप्नुवन्तो दिशो दश।\nप्रदिशश्चैव खं गां वै पूरयामास केशवः ।।  १७८.३६ ।।"
  },
  {
    "text": "ववृधे च पुनर्लोकान् क्रान्तुकाम इवौजसा।\nतर्जनायासुरेन्द्राणां वर्द्धमानं नभस्तले ।।  १७८.३७ ।।"
  },
  {
    "text": "ऋषयश्चैव गन्धर्वास्तुष्टुवुर्मधुसूदनम्।\nसर्वान् किरीटेन लिहन् साभ्रमम्बरमम्बरैः ।।  १७८.३८ ।।"
  },
  {
    "text": "पद्भ्यमाक्रम्य वसुधां दिशः प्रच्छाद्य बाहुभिः।\nस सूर्य करतुल्याभं सहस्रारमरिक्षयम् ।।  १७८.३९ ।।"
  },
  {
    "text": "दीप्ताग्नि सदृशं घोरं दर्शनेन सुदर्शनम्।\nसुवर्णरेणु पर्यन्तं वज्रनाभं भयापहम् ।।  १७८.४० ।।"
  },
  {
    "text": "मेदोऽस्थि मज्जा रुधिरैः सिक्तन्दानवसम्भवैः।\nअद्वितीय प्रहरणं क्षुरपर्यन्त मण्डलम् ।।  १७८.४१ ।।"
  },
  {
    "text": "स्रग्दाममालाविततं कामगं कामरूपिणम्।\nस्वयं स्वयम्भुवा सृष्टं भयदं सर्वविद्विषाम् ।।  १७८.४२ ।।"
  },
  {
    "text": "महर्षि रोषैराविष्टं नित्यमाहवदर्पितम्।\nक्षेपणाद्यस्य मुह्यन्ति लोकाः सस्थाणुजङ्गमाः ।।  १७८.४३ ।।"
  },
  {
    "text": "क्रव्यादानि च भूतानि तृप्तिं यान्ति महामृधे।\nतदप्रतिमकर्मोग्रं समानं सूर्यवर्चसा ।। १७८.४४ ।।"
  },
  {
    "text": "चक्रमुद्यम्य समरे क्रोधधीप्तो गदाधरः।\nसमुष्णन् दानवं तेजः समरे स्वेन तेजसा ।।  १७८.४५ ।।"
  },
  {
    "text": "चिच्छेद बाहू चक्रेण श्रीधरः कालनेमिनः।\nतच्च वक्त्रशतं घोरं साग्नि पूर्णाट्टहासि वै ।।  १७८.४६\t  ।।"
  },
  {
    "text": "तस्य दैत्यस्य चक्रेण प्रममाथ बलाद्धरिः।\nसच्छिन्नबाहुर्विशिरा न प्राकम्पत दानवः ।।  १७८.४७ ।।"
  },
  {
    "text": "कबन्धोऽवस्थितः संख्ये विशाख इव पादपः।\nसम्वितत्यमहापक्षौ वायोः कृत्वा समञ्जसम् ।।  १७८.४८ ।।"
  },
  {
    "text": "उरसा पातयामास गरुडः कालनेमिनम्।\nस तस्य देहो विमुखो विबाहुश्च परिभ्रमन् ।।  १७८.४९ ।।"
  },
  {
    "text": "निपपात दिवन्त्यक्त्वा क्षोभयन् धरणीतलम्।\nतस्मिन्निपतिते दैत्ये देवाः सर्षिगणास्तदा ।।  १७८.५० ।।"
  },
  {
    "text": "साधु साध्विति वैकुण्ठं समेताः प्रत्यपूजयन्।\nअपसर्पन्तु दैत्यश्च युद्धे दृष्टपराक्रमाः ।।  १७८.५१ ।।"
  },
  {
    "text": "ते सर्वे बाहुभिर्व्याप्ता न शेकुश्चलितुं रणे।\nकांश्चित् केशेषु जग्राह कांश्चित् कण्ठेष्वपीडयन् ।।  १७८.५२ ।।"
  },
  {
    "text": "चकर्ष कस्यचिद्वक्त्रं मध्येऽगृह्णद्दयापरम्।\nते गदा चक्रनिर्दग्धा गतसत्वा गतासवः ।।  १७८.५३ ।।"
  },
  {
    "text": "गगनाद् भ्रष्टसर्वाङ्गा निपेतुर्धरणीतले।\nतेषु दैत्येषु सर्वेषु हतेषु पुरुषोत्तमः ।।  १७८.५४ ।।"
  },
  {
    "text": "तस्थौ शक्रप्रियं कृत्वा कृतकर्मा गदाधरः।\nतस्मिन् विमर्दे निर्वृत्ते संग्रामे तारकामये ।।  १७८.५५ ।।"
  },
  {
    "text": "तं देशमाजगामाशु ब्रह्मा लोकपितामहः।\nसर्वैर्ब्रह्मर्षिभिः सार्द्धं गन्धर्वाप्सरसाङ्गणैः ।।  १७८.५६ ।।"
  },
  {
    "text": "देवदेवो हरिं देवं पूजयन् वाक्यमब्रवीत्।\nकृतं देव महत्कर्म सुराणां शल्यमुद्धृतम् ।।  १७८.५७ ।।"
  },
  {
    "text": "वधेनानेन दैत्यानां वयं च परितोषिताः।\nयोऽयं त्वया हतो विष्णो! कालनेमी महासुरः ।।  १७८.५८ ।।"
  },
  {
    "text": "त्वमेकोऽस्य मृधे हन्ता नान्यः कश्चन विद्यते।\nएष देवान् परिभवन् लोकांश्च ससुरासुरान् ।।  १७८.५९ ।।"
  },
  {
    "text": "ऋषीणां कदनं कृत्वा मामपि प्रतिगर्जति।\nतदनेन तवाग्य्रेण परितुष्टोऽस्मि कर्मणा ।।  १७८.६० ।।"
  },
  {
    "text": "यदयं कालकल्पस्तु कालनेमी निपातितः।\nतदा गच्छस्व भद्रन्ते गच्छाम दिवमुत्तमम् ।।  १७८.६१ ।।"
  },
  {
    "text": "ब्रह्मर्षयस्त्वां तत्रस्थाः प्रतीक्षन्ते सदोगताः।\nकञ्चाहं तव दास्यामि वरं वरवताम्वर! ।।  १७८.६२ ।।"
  },
  {
    "text": "सुरेष्वथ च दैत्येषु वराणां वरदो भवान्।\nनिर्यातयैतत्त्रैलोक्यं स्फीतं निहतकण्टकम् ।।  १७८.६३ ।।"
  },
  {
    "text": "अस्मिन्नेव मृधे विष्णो!शक्राय सुमहात्मने।\nएवमुक्तो भगवता ब्रह्मणा हरिरव्ययः ।।  १७८.६४ ।।"
  },
  {
    "text": "देवांश्छक्रमुखान् सर्वानुवाच शुभया गिरा।\nविष्णुरुवाच।\nश्रृण्वन्तु त्रिदशाः सर्वे यावन्तोऽत्र समागताः ।।  १७८.६५ ।।"
  },
  {
    "text": "श्रवणावहितैः श्रोत्रैः पुरस्कृत्य पुरन्दरम्।\nअस्मिन् महति संग्रामे दैतेयौ द्वौ विनिःसृतौ।।  १७८.६६ ।।"
  },
  {
    "text": "विरोचनश्च दैत्येन्द्रः स्वर्भानुश्च महाग्रहः।\nस्वां दिशं भजतां शक्रो दिशं वरुण एव च ।।  १७८.६७ ।।"
  },
  {
    "text": "याम्यां यमः पालयितामुत्तराञ्च धनाधिपः।\nस्वां दिशं भजतां शक्रो दिशं वरुण एव च ।।  १७८.६८ ।।"
  },
  {
    "text": "याम्यां यमः पालयितामुत्तराञ्च धनाधिपः।\nऋक्षेः सह यथायोगं गच्छतां चैव चन्द्रमाः ।।  १७८.६९ ।।"
  },
  {
    "text": "अब्दं ऋतुमुखे सूर्यो भजतामयनैः सह।\nआज्यभागाः प्रवर्तन्तां सदस्यैरभिपूजिताः ।।  १७८.७० ।।"
  },
  {
    "text": "हूयन्तामग्नयो विप्रैर्वेददृष्टेन कर्मणा।\nदेवाश्चाप्यग्निहोमेन स्वाध्यायेन महर्षयः ।।  १७८.७१ ।।"
  },
  {
    "text": "श्राद्धेन पितरश्चैव तृप्ति यान्तु यथासुखम्।\nवायुश्चरतु मार्गस्थस्त्रिधा दीप्यतु पावकः ।।  १७८.७२ ।।"
  },
  {
    "text": "त्रींस्तु वर्णांश्च लोकांस्त्रींस्तर्पयंश्चात्मजैर्गुणैः।\nक्रतवः सम्प्रवर्तन्तां दीक्षणीयैर्द्विजातिभिः ।।  १७८.७३ ।।"
  },
  {
    "text": "दक्षिणाश्चोपपाद्यन्तां याज्ञिकेभ्यः पृथक् पृथक् ।\nगान्तु सूर्यो रसान् सोमो वायुः प्राणांश्च प्राणिषु ।।  १७८.७४ ।।"
  },
  {
    "text": "तर्पयन्तः प्रवर्तन्तां सर्व एव स्वकर्मभिः।\nयथावदानुपूर्व्येण महेन्द्रमलयोद्भवाः ।।  १७८.७५ ।।"
  },
  {
    "text": "त्रैलोक्यमातरः सर्वाः समुद्रं यान्तु सिन्धवः।\nदैत्येभ्यस्त्यज्यतां भीश्च शांन्ति व्रजत देवताः ।।  १७८.७६ ।।"
  },
  {
    "text": "स्वस्ति वोऽस्तु गमिष्यामि ब्रह्मलोकं सनातनम्।\nस्वगृहे स्वर्गलोके वा संग्रामे वा विशेषतः ।।  १७८.७७ ।।"
  },
  {
    "text": "विश्रम्भो वो न मन्तव्यो नित्यं क्षुद्रा हि दानवाः।\nछिद्रेषु प्रहरन्त्येते न तेषां संस्थितिर्ध्रुवा ।।  १७८.७८ ।।"
  },
  {
    "text": "सौम्यानामृजुभावानां भवतामार्जबन्धनम्।\nएवमुक्त्वा सुरगणान् विष्णुसत्य पराक्रमः ।। १७८.७९ ।।"
  },
  {
    "text": "जगाम ब्रह्मणा सार्द्धं स्वलोकन्तु महायशाः।\nएतदाश्चर्यमभवत् संग्रामे तारकामये।\nदानवानाञ्च विष्णोश्च यन्मान्त्वं परिपृष्टवान् ।।  १७८.८० ।।"
  }
]
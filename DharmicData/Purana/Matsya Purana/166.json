[
  {
    "text": "प्रलयकालवर्णनम्।"
  },
  {
    "text": "मत्स्य उवाच।\nभूत्वा नारायणो योगी सत्वमूर्तिर्विभावसुः!\nगभस्तिभिः प्रदीप्ताभिः संशोषयति सागरान् ।। १६६.१"
  },
  {
    "text": "ततः पीत्वार्णवान् सर्वान् नदीः कूपांश्च सर्वशः।\nपर्वतानाञ्च सलिलं सर्वमादायरश्मिभिः ।। १६६.२"
  },
  {
    "text": "भित्वा गभस्तिभिश्चैव महीङ्गत्वा रसातलात्।\nपातालजलमादाय पिबन्नु रसमुत्तमम् ।। १६६.३"
  },
  {
    "text": "मूत्रा सृक्क्लेदमन्यञ्च यदस्ति प्राणिषु ध्रुवम्।\nतत् सर्वमरविन्दाक्षमादत्ते पुरुषोत्तमः ।। १६६.४"
  },
  {
    "text": "वायुश्च भगवान् भूत्वा विधुन्वानोऽखिलं जगत्।\nप्राणापानसमानाद्यात् वायूनाकर्षते हरिः ।। १६६.५"
  },
  {
    "text": "ततो देवगणाः सर्वे भूतान्येव च यानि तु।\nगन्धोघ्राणं शरीरञ्च पृथिवीं संश्रिताः गुणाः। ।। १६६.६"
  },
  {
    "text": "जिह्वा रसश्च स्नेहश्च संश्रिताः सलिले गुणाः।\nरूपं चक्षुर्विपाकञ्च ज्योतिरेवाश्रिताः गुणाः ।। १६६.७"
  },
  {
    "text": "स्पर्शः प्राणश्च चेष्टा च पवने संश्रिताः गुणाः।\nशब्दः श्रोत्रञ्च खान्येव गगने संश्रिताः गुणाः ।। १६६.८"
  },
  {
    "text": "लोकमाया भगवता मुहूर्त्तेन विनाशिता।\nमनो बुद्धिश्च सर्वेषां क्षेत्रज्ञश्चेति यः श्रुतः ।। १६६.९"
  },
  {
    "text": "तं वरेण्यं परमेष्ठि हृषीकेशमुपाश्रिताः।\nततो भगवतस्तस्य रश्मिभिः परिवारितः ।। १६६.१०"
  },
  {
    "text": "वायुनाक्रम्यमाणासु द्रुमशाखासु चाश्रिताः।\nतेषां सङ्घर्षणोद्भूतः पावकः शतधा ज्वलन् ।। १६६.११"
  },
  {
    "text": "अदहच्च तदा सर्वं वृतः सम्वर्तकोऽनलः।\nसपर्वतद्रुमान् गुल्मान् लतावल्लीस्तृणानि च ।। १६६.१२"
  },
  {
    "text": "विमानानि च दिव्यानि पुराणि विविधानि च।\nयानि चाश्रयणीयानि तानि सर्वाणि सोऽदहत् ।। १६६.१३"
  },
  {
    "text": "भस्मीकृत्वा ततः सर्वान् लोकान् लोकगुरुर्हरिः।\nभूयो निर्वापयामास युगान्तेन च कर्मणा ।। १६६.१४"
  },
  {
    "text": "सहस्रवृष्टिः शतधा भूत्वा कृष्णो महाबलः।\nदिव्यतोयेन हविषा तर्पयामास मेदिनीम् ।। १६६.१५"
  },
  {
    "text": "ततः क्षीरनिकायेन स्वादुना परमाम्भसा।\nशिवेन पुण्येन महीं निर्वाणमगमत् परम् ।। १६६.१६"
  },
  {
    "text": "तेन रोधेन संच्छन्ना पयसां वर्षतो धरा।\nएकार्णवजलीभूता सर्व सत्वविवर्जिता ।। १६६.१७"
  },
  {
    "text": "महासत्वान्यपि विभुं प्रष्टान्यमितौजसम्।\nनष्टार्कपवनाकाशे सूक्ष्मे जगति संवृते ।। १६६.१८"
  },
  {
    "text": "संशोषमात्मना कृत्वा समुद्रानपि देहिनः।\nदग्ध्वा संप्लाव्य च तथा स्वपित्येकः सनातनः ।। १६६.१९"
  },
  {
    "text": "पौराणां रूपमास्थाय स्वपित्यमितविक्रमः।\nएकार्णव जलव्यापी योगी योगमुपाश्रितः ।। १६६.२०"
  },
  {
    "text": "अनेकानि सहस्राणि युगान्येकार्णवाम्भसि।\nन चैनं कश्चिदव्यक्तं व्यक्तं वेदितुमर्हति ।। १६६.२१"
  },
  {
    "text": "कश्चैव पुरुषो नाम किं योगः कश्च योगवान्।\nअसौ कियन्तं कालञ्च एकार्णव विधिं प्रभुः ।। १६६.२२"
  },
  {
    "text": "करिष्यतीति भगवानिति कश्चिन्न बुध्यते।\nन द्रष्टा नैव गमिता न ज्ञाता नैव पार्श्वगः ।। १६६.२३"
  },
  {
    "text": "तस्य न ज्ञायते किञ्चित्तमृते देवसत्तमम्।\nनमः क्षितिः पवनमपः प्रकाशं प्रजापतिं भुवनधरं सुरेश्वरम्।\nपितामहं श्रुतिनिलयमहामुनिं प्रशाम्य भूयः शयनं ह्यरोचयम् ।। १६६.२४"
  }
]
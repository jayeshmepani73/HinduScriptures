[
  {
    "text": "देवप्रतिष्ठाविधिवर्णनम्।"
  },
  {
    "text": "सूत उवाच।\nअथातः संप्रवक्ष्यामि देवस्नपनमुत्तमम्।\nअर्घस्यापि समासेन श्रृणुत्वं विधिमुत्तमम् ।।  २६७.१"
  },
  {
    "text": "दध्यक्षतकुशाग्राणि क्षीरं दूर्वा तथा मधु।\nयवाः सिद्धार्थकास्तद्वदष्टाङ्गोऽर्घः फलैः सह ।।  २६७.२"
  },
  {
    "text": "गजाश्वरथ्यावल्मीकवराहोत्खातमण्डलाम्।\nअग्न्यागारात्तथा तीर्थाद् व्रजाद् गोमण्डलादपि ।।  २६७.३"
  },
  {
    "text": "कुम्भे तु मृत्तिकां दद्यादुद्धृतासीति मन्त्रवित्।\nशन्नोदेवीत्यपां मन्त्रमापोहिष्ठेति वै तथा ।।  २६७.४"
  },
  {
    "text": "सावित्र्यादाय गोमूत्रं गन्धद्वारेति गोमयम्।\nआप्यायस्वेति च क्षीरं दधिक्राव्णोति वै दधि ।।  २६७.५"
  },
  {
    "text": "तेजोसीति घृतं तद्वद्देवस्यत्वेति चोदकम्।\nकुशमिश्रं क्षिपेद्विद्वान् पञ्चगव्यं भवेत्ततः ।।  २६७.६"
  },
  {
    "text": "स्नाप्याथ पञ्चगव्येन दघ्ना शुद्धेन वै ततः।\nदधिक्राव्णोति मन्त्रेण स्नापयेद् रत्नवारिणा ।।  २६७.७"
  },
  {
    "text": "कुशाम्भसा ततः स्नानं देवस्यत्वेति कारयेत्।\nफलोदकेन च स्नानमग्न आयाहि कारयेत् ।।  २६७.८"
  },
  {
    "text": "ततस्तु गन्धतोयेन सावित्र्या चाभिमन्त्रयेत्।\nततो घटसहस्रेण सहस्रार्द्धेन वा पुनः ।।  २६७.९"
  },
  {
    "text": "तस्याप्यर्धेन वा कुर्यात् सपादेन शतेन वा।\nचतुः षष्ट्या ततोर्धेन तदर्धार्धेन वा पुनः ।।  २६७.१०"
  },
  {
    "text": "चतुर्भिरथवा कुर्याद् धटानामल्पवित्तवान्।\nसौवर्णै राजतैर्वापि ताम्रैर्वा रीतिकोद्भवैः ।।  २६७.११"
  },
  {
    "text": "कांस्यैर्वा पार्थिवैर्वापि स्नपनं शक्तितो भवेत्।\nसहदेवी वचाव्याघ्री बला चातिबला तथा ।।  २६७.१२"
  },
  {
    "text": "शङ्खपुष्पी तथा सिंही ह्यष्टमी च सुवर्चला।\nमहौषध्यष्टकं ह्येतत् महास्नानेषु योजयेत् ।।  २६७.१३"
  },
  {
    "text": "यवगोधूमनीवार तिलश्यामाकशालयः।\nप्रियङ्गवो व्रीहयश्च स्नानेषु परिकल्पिताः ।।  २६७.१४"
  },
  {
    "text": "स्वस्तिकं पद्मकं शङ्खमुत्पलं कमलं तथा।\nश्रीवत्सं दर्पणन्तद्वन्नन्द्यावर्तमथाष्टकम् ।।  २६७.१५"
  },
  {
    "text": "एतानि गोमयैः कुर्य्यान् मृदा च शुभया ततः।\nपञ्चवर्णादिकं तद्वत् पञ्चवर्णं रजस्तथा ।।  २६७.१६"
  },
  {
    "text": "दूर्वा कृष्णतिलान् दद्यान्नीराजनविधिं ततः।\nएवं नीराजनं कृत्वा दद्यादाचमनं बुधः ।।  २६७.१७"
  },
  {
    "text": "मन्दाकिन्यास्तु यद्वारि सर्वपापापहं शुभम्।\nततो वस्त्रयुगं दद्यात् मन्त्रेणानेन यत्नतः ।।  २६७.१८"
  },
  {
    "text": "देवसूत्रसमायुक्ते यज्ञदानसमन्विते।\nसर्ववर्णे शुभे देव वाससी ते विनिर्मिते ।।  २६७.१९"
  },
  {
    "text": "ततस्तु चन्दनं दद्यात् समं कर्पूरकुङ्कुमैः।\nइममुच्चारयेन्मन्त्रं दर्भपाणिः प्रयत्नतः ।।  २६७.२०"
  },
  {
    "text": "शरीरन्ते न जानामि चेष्टां नैव च नैव च।\nमया निवेदितान् गन्धान् प्रतिगृह्य विलिप्यताम् ।।  २६७.२१"
  },
  {
    "text": "चत्वारिंशत्ततो दीपान् दद्याच्चैव प्रदक्षिणान्।\nत्वं सूर्यचन्द्रज्योतींषि विद्युदग्निस्तथैव च ।।  २६७.२२"
  },
  {
    "text": "त्वमेव सर्वज्योतींषि दीपोऽयं प्रतिगृह्यताम्।\nततस्त्वनेन मन्त्रेण धूपं दद्याद्विचक्षणः ।।  २६७.२३"
  },
  {
    "text": "वनस्पतिरसो दिव्यो गन्धाढ्यो गन्ध उत्तमः।\nमया निवेदितो भक्त्या धूपोऽयं प्रतिगृह्यताम् ।।  २६७.२४"
  },
  {
    "text": "ततस्त्वाभरणं दद्यान् महाभूषाय ते नमः।\nअनेन विधिना कृत्वा सप्तरात्रं महोत्सवम् ।।  २६७.२५"
  },
  {
    "text": "देवकुम्भैस्ततः कुर्याद् यजमानोऽभिषेचनम्।\nचतुर्भिरष्टभिर्वापि द्वाभ्यामेकेन वा पुनः ।।  २६७.२६"
  },
  {
    "text": "स पञ्चरत्नकलशैः सितवस्त्राभिवेष्टितैः।\nदेवस्यत्वेति मन्त्रेण साम्ना चाथर्वणेन च ।।  २६७.२७"
  },
  {
    "text": "अभिषेके च ये मन्त्रा नवग्रहमखे स्मृताः।\nसिताम्बरधरः स्नात्वा देवान् संपूज्य यत्नतः ।।  २६७.२८"
  },
  {
    "text": "स्थापकं पूजयेद् भक्त्या वस्त्रालङ्कारभूषणैः।\nयज्ञभाण्डानि सर्वाणि मण्डपोपस्करादिकम् ।।  २६७.२९"
  },
  {
    "text": "यच्चान्यदपि तद् गेहे तदाचार्याय दापयेत्।\nसुप्रसन्ने गुरौ यस्मात्तुष्यन्ते सर्वदेवताः ।।  २६७.३०"
  },
  {
    "text": "नैतद्विशीलेन च दाम्भिकेन न लिङ्गिना स्थापनमत्र कार्यम्।\nविप्रेण कार्यं श्रुतिपारगेण गृहस्थधर्माभि रतेन नित्यम् ।।  २६७.३१"
  },
  {
    "text": "पाखण्डिनं यस्तु करोति भक्त्या विहाय विप्रान् श्रुतिधर्मयुक्तान्।\nगुरुं प्रतिष्ठादिषु तत्र नूनं कुलक्षयः स्यादचिरादपूज्यः ।।  २६७.३२"
  },
  {
    "text": "स्थानं पिशाचैः परिगृह्यते वा अपूज्यतां यात्यचिरेण शोकः।\nविप्रैः कृतं यच्छुभदं कुले स्यात् प्रपूज्यतां याति चिरञ्च कालम् ।।  २६७.३३"
  }
]
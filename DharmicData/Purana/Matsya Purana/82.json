[
  {
    "text": "गुड़धेनुदानविधिवर्णनम्।"
  },
  {
    "text": "मनुरुवाच।\nगुड़धेनुविधानं मे समाचक्ष्व जगत्पते!।\nकिं रूपं केन मन्त्रेण दातव्यं तदिहोच्यताम्।। ८२.१ ।।"
  },
  {
    "text": "गुड़धेनुविधानस्य यद्रूपमिह यत्फलम्।\nतदिदानीं प्रवक्ष्यामि सर्वपापविनाशनम्।। ८२.२ ।।"
  },
  {
    "text": "कृष्णाजिनं चतुर्हस्तं प्रागग्रं विन्यसेद्‌ भुवि।\nगोमयेनानुलिप्तायां दर्भानास्तीर्य सर्वतः।। ८२.३ ।।"
  },
  {
    "text": "लघ्वेणकाजिनं तद्वद्वत्सश्च पिरकल्पयेत्।\nप्राङ्‌मुखीं कल्पयेद्धेनुमुदक्‌पादां सवत्सकाम्।। ८२.४ ।।"
  },
  {
    "text": "उत्तमा गुड़धेनुः स्यात्‌ सदाभारचतुष्टयम्।\nवत्सं भारेणकुर्वीत द्वाभ्यां वै मध्यमा स्मृता।। ८२.५ ।।"
  },
  {
    "text": "अर्द्धभारेण वत्सः स्यात् कनिष्ठाभारकेण तु।\nचतुर्थाशेन वत्सः स्याद्‌गृहवित्तानुसारतः।। ८२.६ ।।"
  },
  {
    "text": "धेनुवत्‌ सौघृतास्यौ च सितसूक्ष्माम्वरावृतौ।\nशुक्तिकर्णाविक्षुपादौ शुक्तिमुक्ताफले क्षणौ।। ८२.७ ।।"
  },
  {
    "text": "सितसूत्रशिरालौ तौ सितकम्बल कम्बलौ।\nताम्रगण्डक पृष्ठौ तौ सितचामररोमकौ।। ८२.८ ।।"
  },
  {
    "text": "विद्रुमभ्रूयुगोपेतौ नवनीतस्तनावुभौ।\nक्षौमपुच्छौ कांश्यदोहाविन्द्रनीलकतारकौ।। ८२.९ ।।"
  },
  {
    "text": "सुवर्णश्रृङ्गाभरणौ राजतैः खुरसंयुतौ।\nनानाफलसमायुक्तौ घ्राणगन्धकरण्डकौ।।\nइत्येवं रचयित्वा तौ दीपधूपैरथाऽर्चयेत्।। ८२.१० ।।"
  },
  {
    "text": "या लक्ष्मीः सर्वभूतानां याच देवेष्ववस्थिता।\nधेनुरूपेण सा देवी मम शान्तिं प्रयच्छतु ।। ८२.११ ।।"
  },
  {
    "text": "देहस्था याच रुद्राणी शङ्करस्य सदा प्रिया।\nधेनुरूपेण सा देवी मम पापं व्यपोहतु।। ८२.१२ ।।"
  },
  {
    "text": "विष्णोर्वक्षसि या लक्ष्मीः स्वाहा या च विभावसोः।\nचन्द्रार्कशक्रशक्तिर्य्या धेनुरूपास्तु मा श्रिये।। ८२.१३ ।।"
  },
  {
    "text": "चतुर्मुखस्य या लक्ष्मीर्यालक्ष्मीर्धनदस्य च ।\nलक्ष्मीर्या लोकपालानां सा धेनुर्वरदाऽस्तु मे।। ८२.१४ ।।"
  },
  {
    "text": "स्वधा या पितृमुख्यानां स्वाहा यज्ञभुजाञ्चया।\nसर्वपापहरा धेनुस्तस्माच्छान्तिं प्रयच्छमे।। ८२.१५ ।।"
  },
  {
    "text": "एवमामन्त्र्य तां धेनुं ब्राह्मणाय निवेदयेत्।\nविधानमेतद्धेनूनां सर्वासामपि पठ्यते।। ८२.१६ ।।"
  },
  {
    "text": "यास्ताः पापविनाशिन्यः पठ्यन्ते दशधेनवः।\nतासां स्वरूपं वक्ष्यामि नामानि च नराधिप!।। ८२.१७ ।।"
  },
  {
    "text": "प्रथमा गुडधेनुः स्यात् घृतधेनुस्तथापरा।\nतिलधेनुस्तृतीयातु चतुर्थी जलसंज्ञिता।। ८२.१८ ।।"
  },
  {
    "text": "क्षीरधेनुश्च विख्याता मधुधेनुस्तथापरा।\nसप्तमी शर्कराधेनुर्दधिधेनुस्तथाष्टमी।।\nरसधेनुश्च नवमी दशमी स्यात् स्वरूपतः।। ८२.१९ ।।"
  },
  {
    "text": "कुम्भाः स्युर्द्रवधेनूनामितरासान्तु राशयः।\nसुवर्णधेनुमप्यत्र केचिदिच्छन्ति मानवाः।। ८२.२० ।।"
  },
  {
    "text": "नवनीतेन रत्नैश्च तथान्ये तु महर्षयः।।\nएतदेव विधानं स्यात्तएवोपस्कराः स्मृताः।\nमन्त्रावाहनसंयुक्ताः सदा पर्वणि पर्वणि ।। ८२.२१ ।।"
  },
  {
    "text": "यथा श्रद्धं प्रदातव्या भुक्तिमुक्तिफलप्रदाः।। ८२.२२ ।।"
  },
  {
    "text": "गुडधेनुप्रसङ्गेन सर्वास्तावन्मयोदिताः।\nअशेषयज्ञफलदाः सर्वाः पापहराः शुभाः ।। ८२.२३ ।।"
  },
  {
    "text": "व्रतानामुत्तमं यस्माद्विशोकद्वादशीव्रतम्।\nतदङ्गत्वेन चैवात्र गुडधेनुः प्रशस्यते।। ८२.२४ ।।"
  },
  {
    "text": "अयने विषुवे पुण्ये व्यतीपातेऽथवा पुनः।\nगुडधेन्वादयो देयास्तूपरागादि पर्वसु।। ८२.२५ ।।"
  },
  {
    "text": "विशोकद्वादशीचैषा पुण्या पापहराशुभा।\nयामुपोष्य नरो याति तद्विष्णोः परमम्पदम्।। ८२.२६ ।।"
  },
  {
    "text": "इह लोके च सौभाग्यमायुरारोग्यमेव च।\nवैष्णवं पुरमाप्नोति मरणे च स्मरन् हरिम्।। ८२.२७ ।।"
  },
  {
    "text": "नवार्बुदसहस्राणि दश चाष्टौ च धर्मवित्।\nन शोकदुःखदौर्गत्यं तस्य सञ्जायते नृप!।। ८२.२८ ।।"
  },
  {
    "text": "नारी वा कुरुते या तु विशोकद्वादशीव्रतम्।\nनृत्यगीतपरा नित्यं सापि तत्फलमाप्नुयात्।। ८२.२९ ।।"
  },
  {
    "text": "तस्मादग्रे हरेर्नित्यमनन्तं गीतवादनम्।\nकर्त्तव्यं भूतिकामेन भक्त्या तु परया नृप!।। ८२.३० ।।"
  },
  {
    "text": "इति पठति य इत्थं यः श्रृणेतीह सम्यक् मधुमुरनरकारेरर्चनं यश्च पश्येत्।\nमतिमपि च जनानां यो ददातीन्द्रलोके वसति विबुधौघैः पूज्यते कल्पमेकम्।। ८२.३१ ।।"
  }
]
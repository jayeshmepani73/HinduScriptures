[
  {
    "text": "भवमाहात्म्यवर्णनम्।\nऋषय ऊचुः।\nश्रुतः पद्मोद्भवस्तात विस्तरेण त्वयेरितः।\nसमासाद् भव माहात्म्यं भैरवस्य विधीयताम् ।।  १७९.१ ।।"
  },
  {
    "text": "सूत उवाच।\nतस्यापि देवदेवस्य श्रृणुध्वं कर्म चोत्तमम्।\nआसीद्दैत्योऽन्धको नाम भिन्नाञ्जन चयोपमः ।।  १७९.२ ।।"
  },
  {
    "text": "तपसा महतायुक्तो ह्यबध्यस्त्रिदिवौकसाम्।\nस कदाचित् महादेवं पार्वत्या सहितं प्रभुम् ।।  १७९.३ ।।"
  },
  {
    "text": "क्रीडमानं तदा दृष्ट्वा हर्तुं देवीं प्रचक्रमे।\nतस्य युद्धं तदा घोरमभवत् सह शम्भुना ।।  १७९.४ ।।"
  },
  {
    "text": "आवन्त्ये विषये घोरे महाकालवनं प्रति।\nतस्मिन्युद्धे तदा रुद्रश्चान्धकेनातिपीडितः ।।  १७९.५ ।।"
  },
  {
    "text": "सुषुवे बाणमत्युग्र नाम्ना पाशुपतं हि तत्।\nरुद्रबाणविनिर्भेदाद्रुधिरादन्धकस्य तु ।।  १७९.६ ।।"
  },
  {
    "text": "अन्धकाश्च समुत्पन्नाः शतशोऽथ सहस्रशः।\nतेषां विदार्यमाणानां रुधिरादपरे पुनः ।।  १७९.७ ।।"
  },
  {
    "text": "बभूवुरन्धका घोरा यैर्व्याप्तमखिलं जगत्।\nएवं मायाविनं दृष्ट्वा तञ्च देवस्तदान्धकम् ।।  १७९.८ ।।"
  },
  {
    "text": "पानार्थमन्धकास्रस्य सोऽसृजन्मातरस्तदा।\nमाहेश्वरी तथाब्राह्मी कौमारी मालिनी तथा ।।  १७९.९ ।।"
  },
  {
    "text": "सौपर्णी ह्यथ वायव्या शाक्री वै नैऋती तथा।\nसौरी सौम्या शिवा दूती चामुण्डा चाथ वारुणी ।।  १७९.१० ।।"
  },
  {
    "text": "वाराही नारसिंहीच वैष्णवीच चलच्छिखा।\nशतानन्दा भगानन्दा पिच्छिला भगमालिनी ।।  १७९.११ ।।"
  },
  {
    "text": "बला चातिबला रक्ता सुरभी मुखमण्डिका।\nमातृनन्दा सुनन्दाच विडाली शकुनी तथा ।।  १७९.१२ ।।"
  },
  {
    "text": "रेवतीच महारक्ता तथैव पिल पिच्छिका।\nजयाच विजया चैव जयन्ती चापराजिता ।।  १७९.१३ ।।"
  },
  {
    "text": "काली चैव महाकाली दूती चैव तथैव च।\nसुभागा दुर्भगा चैव कराली नन्दिनी तथा ।।  १७९.१४ ।।"
  },
  {
    "text": "अदितिश्च दितिश्चैव मारीवै मृत्युरेव च।\nकर्णमोटी तथा ग्राम्या उलूकीच घटोदरी ।।  १७९.१५ ।।"
  },
  {
    "text": "कपाली वज्रहस्ता च पिशाची राक्षसी तथा।\nभुशुण्डी शाङ्करी चण्डा लाङ्गली कुटभी तथा ।।  १७९.१६ ।।"
  },
  {
    "text": "खेटा सुलोचना धूम्रा एकवीरा करालिनी।\nविशालदंष्ट्रिणी श्यामा त्रिजटी कुक्कुटी तथा ।।  १७९.१७ ।।"
  },
  {
    "text": "वैनायकी च वैताली उन्मत्तो दुम्वरी तथा।\nसिद्धिश्च लेलिहाना च केकरी गर्दभी तथा ।।  १७९.१८ ।।"
  },
  {
    "text": "भ्रुकुटी बहुपुत्रीच प्रेतयाना विडम्बिनी।\nक्रौञ्चा शैलमुखी चैव विनता सुरमा दनुः ।।  १७९.१९ ।।"
  },
  {
    "text": "उषा रम्भा मेनकाच सलिला चित्ररूपिणी।\nस्वाहा स्वधा वषट्कारा धृतिर्ज्येष्ठाकपर्दिनी ।।  १७९.२० ।।"
  },
  {
    "text": "माया विचित्ररूपा च कामरूपा च सङ्गमा।\nमुखेविला मङ्गला च महानासा महामुखी ।।  १७९.२१ ।।"
  },
  {
    "text": "कुमारी रोचना भोमा सदाहा सा मदोद्धता।\nअलम्बाक्षी कालपर्णी कुम्भकर्णो महासुरी ।।  १७९.२२ ।।"
  },
  {
    "text": "केशिनी शङ्किनी लम्बा पिङ्गला लोहितामुखी।\nघण्टारवाथ दंष्ट्राला रोचना काकजङ्घिका ।।  १७९.२३ ।।"
  },
  {
    "text": "गोकर्णिकाच मुखिका महाग्रीवा महामुखी।\nउल्कामुखी धूमशिखा कम्पिनी परिकम्पिनी ।।  १७९.२४ ।।"
  },
  {
    "text": "मोहना कम्पनाक्ष्वेला निर्भया बाहुशाहिनी।\nसर्पकर्णी तथैकाक्षी विशोका नन्दिनी तथा ।।  १७९.२५ ।।"
  },
  {
    "text": "जोत्स्ना मुखी च रभसा निकुम्भा रक्तकम्पना।\nअविकारा महाचित्रा चन्द्रसेना मनोरमा ।।  १७९.२६ ।।"
  },
  {
    "text": "अदर्शना हरत्पापा मातङ्गी लम्बमेखला।\nअवाला वञ्चना काली प्रमोदा लाङ्गलावती ।।  १७९.२७ ।।"
  },
  {
    "text": "चित्ता चित्तजला कोणा शान्तिकाघविनाशिनी।\nलम्बस्तनी लम्बसटा विसटा वासचूर्णिनी ।।  १७९.२८ ।।"
  },
  {
    "text": "स्खलन्ती दीर्घकेशीच सुचिरा सुन्दरी शुभा।\nअयोमुखी कटुमुखी क्रोधनीच तथाशनी ।।  १७९.२९ ।।"
  },
  {
    "text": "कुटुम्बिका मुक्तिका च चन्द्रिका बलमोहिनी।\nसामान्या हासिनी लम्बा कोविदारी समासवी ।।  १७९.३० ।।"
  },
  {
    "text": "कङ्कुकर्णी महानादा महादेवी महोदरी।\nहुङ्कारी रुद्रसुसटा रुद्रेशी भूतडामरी ।।  १७९.३१ ।।"
  },
  {
    "text": "पिण्डजिह्वा चलज्ज्वाला शिवा ज्वालामुखी तथा।\nएताश्चान्याश्च देवेशः सोऽसृजन्मातरस्तदा ।।  १७९.३२ ।।"
  },
  {
    "text": "अन्धकानां महाघोराः पपुस्तद्रुधिरं तदा।\nततोऽन्धकासृजः सर्वाः परां तृप्तिमुपागताः ।।  १७९.३३ ।।"
  },
  {
    "text": "तासु तृप्तासु संभूता भूय एवान्धकप्रजाः।\nअर्दितस्तैर्महादेवः शूलमुद्गर पाणिभिः ।।  १७९.३४ ।।"
  },
  {
    "text": "ततः स शङ्करो देवस्त्वन्धकै र्व्याकुलीकृतः।\nजगाम शरणं देवं वासुदेवमजं विभुम् ।।  १७९.३५ ।।"
  },
  {
    "text": "ततस्तु भगवान् विष्णुः सृष्टवान् शुष्करेवतीम्।\nया पपौ सकलन्तेषामन्धकानामसृक् क्षणात् ।।  १७९.३६ ।।"
  },
  {
    "text": "तथा तथाऽधिकं देवी संशुष्यति जनाधिप!।\nपीयमाने तथातेषामन्धकानां तथासृजि ।\nअन्धकास्तु क्षयन्नीताः सर्वं ते त्रिपुरारिणा ।।  १७९.३७ ।।"
  },
  {
    "text": "मूलान्धकन्तु विक्रम्य तदा शर्वस्त्रिलोकधृक्।\nचकार वेगाच्छूलाग्रे स चतुष्टाव शङ्करम् ।।  १७९.३८ ।।"
  },
  {
    "text": "अन्धकस्तु महावीर्यस्तस्य तुष्टोऽभवद् भवः।\nसामीप्यं प्रददौ नित्यं गणेशत्वं तथैव च ।।  १७९.३९ ।।"
  },
  {
    "text": "ततो मातृगणाः सर्वे शङ्करं वाक्यमब्रुवन्।\nभगवन्! भक्षयिष्यामः स देवासुरमानुषान् ।।  १७९.४० ।।"
  },
  {
    "text": "त्वत्प्रसादाज्जगत् सर्वं तदनुज्ञातुमर्हसि।\nशङ्कर उवाच।\nभवतीभिः प्रजाः सर्वा रक्षणीया न संशयः ।।  १७९.४१ ।।"
  },
  {
    "text": "तस्माद्घोरानभिप्रायान्मनः शीघ्रं निवर्त्यताम्।\nइत्येवं शङ्करेणोक्तमनादृत्य वचस्तदा।।  १७९.४२ ।।"
  },
  {
    "text": "भक्षयामासुरत्युग्रास्त्रैलोक्यं सचराचरम्।\nत्रैलोक्ये भक्ष्यमाणे तु तदा मातृगणेन वै ।।  १७९.४३ ।।"
  },
  {
    "text": "नृसिंहमूर्तिं देवेशं प्रदध्यौ भगवाञ्छिवः।\nअनादिनिधनं देवं सर्वलोक भवोद्भवम् ।।  १७९.४४ ।।"
  },
  {
    "text": "दैत्येन्द्रवक्षोरुधिर चर्चिताग्र महानखम्।\nविद्युज्जिह्वं महादंष्ट्रं स्फुरत्केसरकण्टकम् ।।\nकल्पान्तमारुतक्षुब्धं सप्तपर्ण समस्वनम् ।।  १७९.४५ ।।"
  },
  {
    "text": "वज्रतीक्ष्णनखं घोरमाकर्ण-व्यादिताननम्।\nमेरुशैलप्रतीकाशमुदयार्कसमेक्षणम् ।।  १७९.४६ ।।"
  },
  {
    "text": "हिमाद्रिशिखराकारं चारुदंष्ट्रोज्वलाननम्।\nनखनिःसृतरोषाग्नि ज्वाला केसरमालिनम् ।।  १७९.४७ ।।"
  },
  {
    "text": "वज्राङ्गदं सुमुकुटं हारकेयूरभूषणम्।\nश्रोणीसूत्रेण महता काञ्चनेन विराजितम् ।।  १७९.४८ ।।"
  },
  {
    "text": "नीलोत्पलदलश्यामं वासोयुगविभूषणम्।\nतेजसाक्रान्तसकल ब्रह्माण्डागार सङ्कुलम् ।।  १७९.४९ ।।"
  },
  {
    "text": "पवनं भ्राम्यमाणानां हुतहव्य-वहार्चिषाम्।\nआवर्तसदृशाकारैः संयुक्तं देहलोमजैः ।। १७९.५० ।।"
  },
  {
    "text": "सर्वपुष्पविचित्राञ्च दारयन्तं महास्रजम्।\nस ध्यातमात्रो भगवान् प्रददौ तस्य दर्शनम् ।।  १७९.५१ ।।"
  },
  {
    "text": "यादृशेनैवरूपेण ध्याते रुद्रेण धीमता।\nतादृशेनैव रूपेण दुर्निरीक्ष्येण दैवतैः ।।  १७९.५२ ।।"
  },
  {
    "text": "प्रणिपत्य तु देवेशं तदा तुष्टाव शङ्करः।\nशङ्कर उवाच।\nनमस्तेऽतु जगन्नाथ! नरसिंह वपुर्धर! ।।  १७९.५३ ।।"
  },
  {
    "text": "दैत्यनाथासृजापूर्ण! नखशक्ति विराजित!।\nततः सकल संलग्ने हेमपिङ्गलविग्रह! ।।  १७९.५४ ।।"
  },
  {
    "text": "नतोऽस्मि पद्मनाभ! त्वां सुरशक्र! जगद्गुरो!।\nकल्पान्ताम्भोदनिर्घोष! सूर्यकोटिसमप्रभ ।।  १७९.५५ ।।"
  },
  {
    "text": "सहस्रयमसंक्रोध! सहस्रेन्द्रपराक्रम!।\nसहस्रधनदस्फीत! सहस्रवरुणात्मक! ।।  १७९.५६ ।।"
  },
  {
    "text": "सहस्रकालरचित! सहस्रनियतेन्द्रिय!।\nसहस्रभूमिसद्धैर्य! सहस्रानन्त! मूर्तिमन्! ।।  १७९.५७ ।।"
  },
  {
    "text": "सहस्रचन्द्रप्रतिम! सहस्रग्रहविक्रम!।\nसहस्ररुद्रतेजस्क! सहस्रब्रह्मसंस्तुत! ।।  १७९.५८ ।।"
  },
  {
    "text": "सहस्रबाहुवर्गोग्र! सहस्रास्य निरीक्षण!।\nसहस्रयन्त्रमथन! सहस्रवधमोचन! ।।  १७९.५९ ।।"
  },
  {
    "text": "अन्धकस्य विनाशाय याः सृष्टाः मातरो मया।\nअनादृत्य तु मद्वाक्यम् भक्षयन्त्यद्यताः प्रजाः ।।  १७९.६० ।।"
  },
  {
    "text": "कृत्वा ताश्च न शक्तोऽहं संहर्तुमपराजित!।\nस्वयङ्कृत्वा कथन्तासां विनाशमभिकारये ।।  १७९.६१ ।।"
  },
  {
    "text": "एवमुक्तः स रुद्रेण नरसिंहवपुर्धरः।\nससर्ज देवो जिह्वायास्तदावाणीश्वरीं हरिः ।।  १७९.६२ ।।"
  },
  {
    "text": "हृदयाच्च तथा माया गुह्याच्च भवमालिनी।\nअस्थिभ्यश्च तथाकाली सृष्टा पूर्वं महात्मना ।।  १७९.६३ ।।"
  },
  {
    "text": "यया तद्रुधिरम्पीतमन्धकानां महात्मनाम्।\nयाचास्मिन्कथिता लोके नामतः शुष्करेवती ।।  १७९.६४ ।।"
  },
  {
    "text": "द्वात्रिंशन्मातरः सृष्टा गात्रेभ्यश्चक्रिणा ततः।\nतासां नामानि वक्ष्यामि तानि मे गदतः श्रुणु ।।  १७९.६५ ।।"
  },
  {
    "text": "सर्वास्तासु महाभागा घण्टाकर्णी तथैव च।\nत्रैलोक्यमोहिनी पुण्या सर्वसत्व वशङ्करी ।।  १७९.६६ ।।"
  },
  {
    "text": "तथा च चक्रहृदया पञ्चमी व्योमचारिणी।\nशङ्खिनी लेखिनी चैव कालसङ्कर्षणी तथा ।।  १७९.६७ ।।"
  },
  {
    "text": "इत्येतः पृष्ठगा राजन्! वागीशानुचराः स्मृताः।\nसङ्कर्षणी तथाश्वत्था वीजभावा पराजिता ।।  १७९.६८ ।।"
  },
  {
    "text": "कल्याणी मधुदंष्ट्री च कमलोत्पल हस्तिका।\nइति देव्यष्टकं राजन्! मायानुचरमुच्यते ।।  १७९.६९ ।।"
  },
  {
    "text": "अजिता सूक्ष्महृदया वृद्धा वेशाश्म दंशना।\nनृसिंसभैरवा बिल्वा गरुत्महृदया जया ।।  १७९.७० ।।"
  },
  {
    "text": "भवमालिन्यनुचरा इत्यष्टौ नृपमातरः।\nआकर्णनी सम्भटा च तथैवोत्तरमालिका ।।  १७९.७१ ।।"
  },
  {
    "text": "ज्वालामुखी भीषणिका कामधेनुश्च बालिका।\nतथा पद्मकरा राजन्! रेवत्यनुचराः स्मृताः ।।  १७९.७२ ।।"
  },
  {
    "text": "अष्टौ महाबलाः सर्वा देवगात्र समुद्भवाः।\nत्रैलोक्यसृष्टिसंहार समर्थाः सर्वदेवताः ।।  १७९.७३ ।।"
  },
  {
    "text": "ताः सृष्टमात्रा देवेन क्रुद्धा मातृगणस्य तु।\nप्रधाविता महाराज! क्रोधविस्फारितेक्षणाः ।।  १७९.७४ ।।"
  },
  {
    "text": "अविषह्य तमन्तासां दृष्टितेजः सुदारुणम्।\nतमेव शरणं प्राप्ता नृसिंहो वाक्यमब्रवीत् ।।  १७९.७५ ।।"
  },
  {
    "text": "यथा मनुष्याः पशवः पालयन्ति चिरात् सुतान्।\nजयन्ति ते तथैवाशु यथा वै देवतागणः ।।  १७९.७६ ।।"
  },
  {
    "text": "भवत्यस्तु तथालोकान्पालयन्तु मयेरिताः।\nमनुजैश्च तता देवैर्यजध्वं त्रिपुरान्तकम् ।।  १७९.७७ ।।"
  },
  {
    "text": "नच बाधा प्रकर्तव्या ये भक्ता स्त्रिपुरान्तके।\nयेच मां संस्मरन्तीह ते च रक्ष्याः सदा नराः ।।  १७९.७८ ।।"
  },
  {
    "text": "बलिकर्म करिष्यन्ति युष्माकं ये सदा नराः।\nसर्वकामप्रदास्तेषां भविष्यध्वन्तथैव च ।।  १७९.७९ ।।"
  },
  {
    "text": "उच्छासनादिकं ये च कथयन्ति मयेरितम्।\nते च रक्ष्याः सदालोका रक्षितव्यं मदासनम् ।।  १७९.८० ।।"
  },
  {
    "text": "रौद्रीं चैव परां मूर्तिं महादेवः प्रदास्यति।\nयुष्मन्मुख्या महादेव्यस्तदुक्तं परिरक्षय ।।  १७९.८१ ।।"
  },
  {
    "text": "मया मातृगणः सृष्टो योऽयं विगतसाध्वसः।\nएष नित्यं विशालाक्ष्यो मयैव सह रंस्यते ।।  १७९.८२ ।।"
  },
  {
    "text": "मया सार्द्धं तथा पूजां नरेभ्यश्चैव लप्स्यथ।\nपृथक् सुपूजिता लोकैः सर्वान् कामान् प्रदास्यथ ।।  १७९.८३ ।।"
  },
  {
    "text": "शुष्कां संपूजयिष्यन्ति ये च पुत्रार्थिनो जनाः।\nतेषां पुत्रप्रदा देवी भविष्यन्ति न संशयः ।।  १७९.८४ ।।"
  },
  {
    "text": "एवमुक्त्वा तु भगवान् सह मातृगणेन तु।\nज्वाला मालाकुलवपुस्तत्रैवान्तरधीयत ।।  १७९.८५ ।।"
  },
  {
    "text": "तत्र तीर्थं समुत्पन्नं कृतशौचेति यज्जगुः।\nतत्रापि पूर्वजो देवो जगदार्तिहरो हरः ।।  १७९.८६ ।।"
  },
  {
    "text": "रौद्रस्य मातृवर्गस्य दत्त्वा रुद्रस्तु पार्थिव।\nरौद्रां दिव्यां तनुं तत्र मातृ मध्ये व्यवस्थितः ।।  १७९.८७ ।।"
  },
  {
    "text": "सप्त ता मातरो देव्यः सार्द्धनारीनरः शिवः।\nनिवेश्य रौद्रं तत् स्थानं तत्रैवान्तरधीयत ।।  १७९.८८ ।।"
  },
  {
    "text": "स मातृवर्गस्य हरस्य मूर्तिर्यदा यदा याति च तत्समीपे।\nदेवेश्वरस्यापि नृसिंहमूर्तेः पूजां विधत्ते त्रिपुरान्धकारिः ।।  १७९.८९ ।।"
  }
]
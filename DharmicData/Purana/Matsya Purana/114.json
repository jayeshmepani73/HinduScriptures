[
  {
    "text": "भारतवर्षवर्णनम्।\nऋषय ऊचुः।\nयदिदं भारतं वर्षं यस्मिन् स्वायम्भुवादयः।\nचतुर्दशैव मनवः प्रजासर्गं ससर्जिरे।। ११४.१ ।।"
  },
  {
    "text": "एतद्वेदितुमिच्छामः सकाशात्तव सुव्रत!\nउत्तरश्रवणं भूयः प्रब्रूहि वदतां वर!।। ११४.२ ।।"
  },
  {
    "text": "एतच्छ्रुत्वा ऋषीणां तु प्राब्रवील्लौमहर्षणिः।\nपौराणिकस्तदासूत! ऋषीणां भावितात्मनाम्।। ११४.३ ।।"
  },
  {
    "text": "बुद्‌ध्या विचार्य्य बहुधा विमृश्य च पुनः पुनः।\nतेभ्यस्तु कथयामास उत्तरश्रवणं तदा।। ११४.४ ।।"
  },
  {
    "text": "अथाहं वर्णयिष्यामि वर्षेऽस्मिन् भारते प्रजाः।\nभरणात्प्रजनाच्चैव मनुर्भरत उच्यते।। ११४.५ ।।"
  },
  {
    "text": "निरुक्तवचनैश्चैव वर्षं तद्भारतं स्मृतम्।\nयतः स्वर्गश्च मोक्षश्च मध्यमश्चापि हि स्मृतः।। ११४.६ ।।"
  },
  {
    "text": "न खल्वन्यत्र मर्त्यानां भूमौ कर्मविधिः स्मृतः।\nभारतस्यास्य वर्षस्य नवभेदान्निबोधत।। ११४.७ ।।"
  },
  {
    "text": "इन्द्रद्वीपः केसरश्च ताम्रपर्णो गभस्तिमान्।\nनागद्वीपस्तथा सौम्यो गन्धर्वस्त्वथ वारुणः।। ११४.८ ।।"
  },
  {
    "text": "अयं तु नवमस्तेषां द्वीपः सागरसंवृतः।\nयोजनानां सहस्रन्तु द्वीपोऽयं दक्षिणोत्तरः।। ११४.९ ।।"
  },
  {
    "text": "आयतस्तु कुमारीतो गङ्गायाः प्रवहावधिः।\nतिर्यगूद्‌र्ध्वन्तु विस्तीर्णः सहस्राणि दशैव तु।। ११४.१० ।।"
  },
  {
    "text": "द्वीपोह्युपनिविष्टोऽयं म्लेच्छैरन्तेषु सर्वशः।\nयवनाश्च किराताश्च तस्यान्ते पूर्वपश्चिमे।। ११४.११ ।।"
  },
  {
    "text": "ब्राह्मणाः क्षत्रिया वैश्या मध्ये शूद्राश्च भागशः।\nइज्यायुत वणिज्यादि वर्तयन्तो व्ववस्थिताः।। ११४.१२ ।।"
  },
  {
    "text": "तेषां सव्यवहारोऽयं वर्तनन्तु परस्परम्।\nधर्मार्थकामसंयुक्तो वर्णानान्तु स्वकर्मसु।। ११४.१३ ।।"
  },
  {
    "text": "सङ्कल्पपञ्चमानान्तु आश्रमाणां यथाविधि।\nइह स्वर्गापवर्गार्थं प्रवृत्तिरिह मानुषे।। ११४.१४ ।।"
  },
  {
    "text": "यस्त्वयं मानवो द्वीपस्तिर्यग्यामः प्रकीर्त्तितः।\nय एनं जायते कृत्स्नं स सम्राडिति कीर्त्तितः।। ११४.१५ ।।"
  },
  {
    "text": "अयं लोकस्तु वै सम्राडन्तरिक्षजितां स्मृतः।\nस्वराडसौ स्मृतो लोकः पुनर्वक्ष्यामि विस्तरात्।। ११४.१६ ।।"
  },
  {
    "text": "सप्त चास्मिन् महावर्षे विश्रुताः कुलपर्वताः।\nमहेन्द्रो मलयः सह्यः शक्तिमान् ऋक्षवानपि।। ११४.१७ ।।"
  },
  {
    "text": "विन्ध्यश्च पारियात्रश्च इत्येते कुलपर्वताः।\nतेषां सहस्रशश्चान्ये पर्वतास्तु समीपतः।। ११४.१८ ।।"
  },
  {
    "text": "अभिज्ञातस्ततश्चान्ये विपुलाश्चित्र सानवः।\nअन्ये तेभ्यः परिज्ञाता ह्रस्वा ह्रस्वोपजीविनः।। ११४.१९ ।।"
  },
  {
    "text": "तैर्विमिश्रा जानपदा आर्या म्लेच्छाश्च सर्वतः।\nपिबन्ति बहुला नद्यो गङ्गासिन्धुः सरस्वती।। ११४.२० ।।"
  },
  {
    "text": "शतद्रूश्चन्द्रभागा च यमुना सरयू तथा।\nऐरावती वितस्ता च विशाला देविका कुहूः।। ११४.२१ ।।"
  },
  {
    "text": "गोमती धौतपापा च बाहुदा च द्रृषद्वती।\nकौशिकी तु तृतीया च निश्चला गण्डकी तथा।\nइक्षुर्लौहितमित्येता हिमवत्पार्श्वनिः सृताः।। ११४.२२ ।।"
  },
  {
    "text": "वेदस्तृतिर्वेत्रवती वृत्रघ्नी सिन्धुरेव च।\nपर्णाशा नर्मदा चैव कावेरी महती तथा।। ११४.२३ ।।"
  },
  {
    "text": "पारा च धन्वतीरूपा विदुषा वेणुमत्यपि।\nशिप्रा ह्यवन्ती कुन्ती च परियात्राश्रिताः स्मृताः।। ११४.२४ ।।"
  },
  {
    "text": "मन्दाकिनीदशार्णा च चित्रकूटा तथैव च।\nतमसापिप्पलीश्येनी तथा चित्रोत्पलापि च।। ११४.२५ ।।"
  },
  {
    "text": "विमला चञ्चलाचैव तथा च धूतवाहिनी।\nशुक्तिमन्ती शुनी लज्जा मुकुटा ह्रदिकापि च।।\nऋष्यवन्तप्रसूतास्तानथामलजलाः शुभाः।। ११४.२६ ।।"
  },
  {
    "text": "तापीपयोष्णी निर्विन्ध्या क्षिप्रा च ऋषभा नदी।\nवेणा वैतरणी चैव विश्वमालाकुमुद्वती।। ११४.२७ ।।"
  },
  {
    "text": "तोया चैव महागौरी दुर्गमातुशिला तथा।\nविन्ध्यपादप्रसूतास्ताः सर्वाः शीतजलाः शुभाः।। ११४.२८ ।।"
  },
  {
    "text": "गोदावरी भीमरथी कृष्णवेणी च वञ्जुला।\nतुङ्गभद्रा सुप्रयोगा बाह्या कावेरि चैव तु\nदक्षिणापथनद्यस्ताः सह्यपादाद्विनिः सृताः।। ११४.२९ ।।"
  },
  {
    "text": "कृतमाला ताम्रपर्णी पुष्पजा ह्युत्पलावती।\nमलयप्रसूता नद्यः सर्वाः शीतजलाः शुभाः।। ११४.३० ।।"
  },
  {
    "text": "त्रिभागा ऋषिकुल्या च इक्षुदा त्रिदिवाचला।\nताम्रपर्णी तथा मूली शरवा विमला तथा\nमहेन्द्रतनयाः सर्वाः प्रख्याताः शुभगामिनीः।। ११४.३१ ।।"
  },
  {
    "text": "काशिकासुकुमारी च मन्दगामन्दवाहिनी।\nकृपा च पाशिनीचैव शुक्तिमन्तात्मजास्तु ताः।। ११४.३२ ।।"
  },
  {
    "text": "सर्वाः पुण्यजलाः पुण्याः सर्वगाश्च समुद्रगाः।\nविश्वस्य मातरः सर्वाः सर्वपापहराः शुभाः।। ११४.३३ ।।"
  },
  {
    "text": "तासां नद्युपनद्यश्च शतशोऽथ सहस्रशः।\nतास्विमे कुरुपाञ्चालाः शाल्वाश्चैव सजाङ्गलाः।। ११४.३४ ।।"
  },
  {
    "text": "शूरसेना भद्रकारा बाह्याः सहपटच्चराः।\nमत्स्याः किराताः कुल्याश्च कुन्तलाः काशिकोशलाः।। ११४.३५ ।।"
  },
  {
    "text": "आवन्ताश्च कलिङ्गाश्च मूकाश्चैवान्धकैः सह।\nमध्यदेशाजनपदाः प्रायशः परिकीर्त्तिताः।। ११४.३६ ।।"
  },
  {
    "text": "सह्यस्यानन्तरे चैते तत्र गोदावरी नदी।\nपृथिव्यामपि कृत्स्नायां स प्रदेशो मनोरमः।। ११४.३७ ।।"
  },
  {
    "text": "यत्र गोवर्धनो नाम मन्दरो गन्धमादनः।\nरामप्रियार्थं स्वर्गीया वृक्षादिव्यास्तथौषधीः।। ११४.३८ ।।"
  },
  {
    "text": "भरद्वाजेन मुनिना प्रियार्थमवतारिताः।\nततः पुष्पवरो देशस्तेन जज्ञे मनोरमः।। ११४.३९ ।।"
  },
  {
    "text": "बाल्हीका वाटधानाश्च आभीराः कालतोयकाः।\nपुरन्ध्राश्चैव शूद्राश्च पल्लवाश्चात्तखण्डिकाः।। ११४.४० ।।"
  },
  {
    "text": "गान्धारा यवनाश्चैव सिन्धुसौवीरमद्रकाः।\nशका द्रुह्याः पुलिन्दाश्च पारदाहारमूर्त्तिकाः।। ११४.४१ ।।"
  },
  {
    "text": "रामठाः कण्टकाराश्च कैकेया दशनामकाः।\nक्षत्रियोपनिवेश्याश्च वैश्याः शूद्रकुलानि च।। ११४.४२ ।।"
  },
  {
    "text": "अत्रयोऽथ भरद्वाजाः प्रस्थलाः सदसेरकाः।\nलम्पकास्तलगानाश्च सैनिकाः सह जाङ्गलैः।।\nएते देशा उदीच्यास्तु प्राच्यान्देशान्निबोधतः।। ११४.४३ ।।"
  },
  {
    "text": "आभीर श्रीकोंकदाणदधोभागे तापीतः पश्चिमे तटे।\nआभीर देशो देवेशि विंध्यशैले व्यवस्थितः।। ११४.४४ ।।"
  },
  {
    "text": "अङ्गा वङ्गा मद्‌गुरका अन्तर्गिरिबहिर्गिरी।\nसुह्योत्तराः प्रविजयाः मार्गवागेयमालवाः।।\nप्राग्ज्योतिषाश्च पुण्ड्राश्च विदेहास्ताम्रलिप्तकाः।\nशाल्वमागधगोनर्दः प्राच्या रजपदाः स्मृताः।। ११४.४५ ।।"
  },
  {
    "text": "तेषां परे जनपदा दक्षिणापथवासिनः।\nपाण्ड्याश्च केरलाश्चैव चोलाः कुल्यास्तथैव च।। ११४.४६ ।।"
  },
  {
    "text": "सेतुकाः सूतिकाश्चैव कुपथावाजिवासिकाः।\nनवराष्ट्रामाहिषिकाः कलिङ्गाश्चैवसर्वशः।। ११४.४७ ।।"
  },
  {
    "text": "कारूषाश्च सहैषीका आटव्याः शवरास्तथा।\nपुलिन्दाविन्ध्यपुषिका वैदर्भा दण्डकैः सह।। ११४.४८ ।।"
  },
  {
    "text": "कुलीयाश्च सिरालाश्च रूपसास्तापसैः सह।\nतथा तैत्तिरिकाश्चैव सर्वे कारस्करास्तथा।\nवासिकाश्चैव ये चान्ये ये चैवान्तरनर्म्मदाः।\nभारुकच्छाः समाहेया सह सारस्वतैस्तथा।। ११४.४९ ।।"
  },
  {
    "text": "काच्छीकाश्चैवसौराष्ट्रा आनर्ता अर्बुदैः सह।\nइत्येते अपरान्तांस्तु श्रृणु ये विन्ध्यवासिनः।। ११४.५० ।।"
  },
  {
    "text": "मालवाश्चकरूषाश्च मेकलाश्चोत्कलैः सह।\nऔण्ड्रामाषादशार्णाश्च भोजाः किष्किन्धकैः सह।। ११४.५१ ।।"
  },
  {
    "text": "स्तोशलाः कोसलाश्चैव त्रैपुरा वैदिशास्तथा।\nतुमुरास्तुम्बराश्चैव पद्गमा नैषधैः सह।। ११४.५२ ।।"
  },
  {
    "text": "अरूपाः शौण्डिकेराश्च वीतिहोत्रा अवन्तयः।\nएते जनपदाः ख्याता विन्ध्यपृष्ठनिवासिनः।। ११४.५३ ।।"
  },
  {
    "text": "अतो देशान् प्रवक्ष्यामि पर्वताश्रयिणश्च चे।\nनिराहाराः सर्वगाश्च कुपथा अपथास्तथा।। ११४.५४ ।।"
  },
  {
    "text": "कुथप्रावरणाश्चैव ऊर्णादर्वा समुद्रकाः।\nत्रिगर्ता मण्डलाश्चैव किराताश्चामरैः सह।। ११४.५५ ।।"
  },
  {
    "text": "चत्वारि भारते वर्षे युगानि मुनयोऽब्रुवन्।\nकृतं त्रेता द्वापरञ्च कलिश्चेति चतुर्युगम्।। ११४.५७ ।।"
  },
  {
    "text": "मत्स्य उवाच।\nएतच्छ्रुत्वा तु ऋषय उत्तरं पुनरेव ते।\nशुश्रूषवस्तमूचुस्ते प्रकामं लौमहर्षणिम्।। ११४.५८ ।।"
  },
  {
    "text": "यच्च किम्पुरुषं वर्षं हरिवर्षं तथैव च।\nआचक्ष्व नो यथातत्त्वं कीर्त्तितं भारतं त्वया।। ११४.५९ ।।"
  },
  {
    "text": "जम्बूखण्डस्य विस्तारं तथान्येषां विदाम्वर!।\nद्वीपानां वासिनां तेषां वृक्षाणां प्रब्रवीहि नः।। ११४.६० ।।"
  },
  {
    "text": "पृष्टस्त्वेवं तदा विप्रैर्यया प्रश्नं विशेषतः।\nउवाच ऋषिभिर्द्रृष्टं पुराणाभिमतं यथा।। ११४.६१ ।।"
  },
  {
    "text": "सूत उवाच।\nशुश्रूषवस्तु यद्विप्राः शुश्रूषध्वमतन्द्रिताः।\nजम्बूवर्षः किंपुरुषः सुमहान्नन्दनोपमः।। ११४.६२ ।।"
  },
  {
    "text": "दशवर्षसहस्राणि स्थितिः किम्पुरुषे स्मृता।\nजायन्ते मानवास्तत्र सुतप्तकनकप्रभाः।। ११४.६३ ।।"
  },
  {
    "text": "वर्षे किंपुरुषे पुण्ये प्लक्षो मधुवहः स्मृतः।\nतस्य किंपुरुषाः सर्वे पिबन्तो रसमुत्तमम्।। ११४.६४ ।।"
  },
  {
    "text": "अनामया ह्यशोकाश्च नित्यं मुदितमानसाः।\nसुवर्णवर्णाश्चनराः स्त्रियश्चाप्सरसः स्मृताः।। ११४.६५ ।।"
  },
  {
    "text": "ततः परं किम्पुरुषात् हरिवर्षं प्रचक्षते।\nमहारजतसङ्काशा जायन्ते यत्र मानवाः।। ११४.६६ ।।"
  },
  {
    "text": "देवलोकच्युताः सर्वे बहुरूपाश्च सर्वशः।\nहरिवर्षे नराः सर्वे पिबन्तीक्षुरसं शुभम्।। ११४.६७ ।।"
  },
  {
    "text": "न जरा बाधते तत्र तेन जीवन्ति ते चिरम्।\nएकादशसहस्राणि तेषामायुः प्रकीर्तितम्।। ११४.६८ ।।"
  },
  {
    "text": "मध्यमं तन्मया प्रोक्तं नाम्न वर्षमिलावृतम्।\nन तत्र सूर्यस्तपति नच जीवन्ति मानवाः।। ११४.६९ ।।"
  },
  {
    "text": "चन्द्रसूर्य्यौ सनक्षत्रावप्रकाशाविलावृते।\nपद्मप्रभाः पद्मवर्णाः पद्मपत्रनिभेक्षणाः।। ११४.७० ।।"
  },
  {
    "text": "पद्मगन्धाश्च जायन्ते तत्र सर्वे च मानवाः।\nजम्बूफलरसाहाराः अनिष्पन्दाः सुगन्धिनः।। ११४.७१ ।।"
  },
  {
    "text": "देवलोकच्युताः सर्वे महारजतवाससः।\nत्रयोदशसहस्राणि वर्षाणान्ते नरोत्तमाः।। ११४.७२ ।।"
  },
  {
    "text": "आयुः प्रमाणं जीवन्ति ये तु वर्षइलावृते।\nमेरोस्तु दक्षिणो पार्श्वे निषधस्योत्तरेण वा।। ११४.७३ ।।"
  },
  {
    "text": "सुदर्शनो नाम महान् जम्बूवृक्षः सनातनः।\nनित्यपुष्पफलोपेतः सिद्धचारणसेवितः।। ११४.७४ ।।"
  },
  {
    "text": "तस्य नाम्ना समाख्यातो जम्बूद्वीपो वनस्पतेः।\nयोजनानां सहस्रञ्च शतधा च महान्‌ पुनः।। ११४.७५ ।।"
  },
  {
    "text": "उत्सेधो वृक्षराजस्य दिवमावृत्य तिष्ठति।\nतस्य जम्बूफलरसो नदी भूत्वा प्रसर्पति।। ११४.७६ ।।"
  },
  {
    "text": "मेरुं प्रदक्षिणं कृत्वा जम्बूमूलगता पुनः।\nतं पिबन्ति सदा हृष्टा जम्बूरसमिलावृते।। ११४.७७ ।।"
  },
  {
    "text": "जम्बूफलरसं पीत्वा न जरा बाधतेऽपि तान्।\nन क्षुधा न क्लमो वापि न दुःखञ्च तथाविधम्।। ११४.७८ ।।"
  },
  {
    "text": "तत्र जाम्बूनदं नाम कनकं देवभूषणम्।\nइन्द्रगोपकसङ्काशं जायते भासुरञ्च यत्।। ११४.७९।।"
  },
  {
    "text": "सर्वेषां वर्षवृक्षाणां शुभः फलरसस्तु सः।\nस्कन्नन्तु काञ्चनं शुभ्रं जायते देवभूषणम्।। ११४.८० ।।"
  },
  {
    "text": "तेषां मूत्रं पुरीषं वा दिक्ष्वष्टासु च सर्वशः।\nईश्वरानुग्रहाद्‌भूमिर्मृतांश्च ग्रसते तु तान्।। ११४.८१ ।।"
  },
  {
    "text": "रक्षः पिशाचा यक्षाश्च सर्वे हेमवतास्तु ते।\nहेमकूटेतु विज्ञेया गन्धर्व्वाः साप्सरोगणाः।। ११४.८२ ।।"
  },
  {
    "text": "सर्वेनागा निषेवन्ते शेषवासुकितक्षकाः।\nमहामेरौ त्रयस्त्रिंशत् क्रीडन्ते यज्ञियाः शुभाः।। ११४.८३ ।।"
  },
  {
    "text": "नीलवैढूर्ययुक्तेऽस्मिन् सिद्धाब्रह्मर्षयोऽवसन्।\nदैत्यानां दानवानाञ्च श्वेतः पर्वत उच्यते।। ११४.८४ ।।"
  },
  {
    "text": "शृङ्गवान् पर्वतश्रेष्ठः पितृणां प्रतिसञ्चरः।\nइत्येतानि मयोक्तानि नव वर्षाणि भारते।। ११४.८५ ।।"
  },
  {
    "text": "भूतेरपि निविष्ठानि गतिमन्ति ध्रुवाणि च।\nतेषां बुद्धिर्बहुविधा द्रृश्यते देवमानुषैः।।\nअशक्या परिसंख्यातुं श्रद्धेया च विभूषता।। ११४.८६ ।।"
  }
]
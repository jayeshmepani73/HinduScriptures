[
  {
    "text": "तारकासुरोपाख्यानम्।"
  },
  {
    "text": "तारक उवाच।\nश्रृणुध्वमसुराः! सर्वे वाक्यं मम महाबलाः।\nश्रेयसे क्रियतां बुद्धिः सर्वैः कृत्यस्य सम्विधौ ॥ १४८.१\nवंशक्षयकरा देवाः सर्वेषामेव दानवाः।\nअस्माकं जातिधर्मो वै विरूढं वैरमक्षयम् ॥ १४८.२\nवयमद्य गमिष्यामः सुराणां निग्रहाय तु।\nस्वबाहु बलमाश्रित्य सर्व एवमसंशयः ॥ १४८.३\nकिन्तु ना तपसा युक्तो मन्येऽहं सुरसङ्गमम्।\nअहमादौ करिष्यामि तपो घोरन्दितेः सुताः॥ १४८.४\nततः सुरान् विजेष्यामो भोक्ष्यामोऽथ जगत्त्रयम्।\nस्थिरोपायो हि पुरुषः स्थिरश्रीरपि जायते ॥ १४८.५\nरक्षितुं नैव शक्नोति चपलश्चपलाः श्रियः।\nतच्छ्रुत्वा दानवाः सर्वे वाक्यं तस्यासुरस्य तु ॥ १४८.६\nसाधु साध्वित्यवोचंस्ते तत्र दैत्याः सविस्मयाः।\nसोऽगच्छत्पारियात्रस्य गिरैः कन्दरमुत्तमम् ॥ १४८.७\nसर्वर्तु कुसुमाकीर्णं नानौषधि विदीपितम्।\nनानाधातुरसस्राव चित्रं नानागुहागृहम् ॥ १४८.८\nगहनैः सर्वतो गूढं चित्रकल्प द्रुमाश्रयम्।\nअनेकाकारबहुलं पृथक् पक्षि कुलाकुलम् ॥ १४८.९\nनानाप्रस्रवणोपेतं नानाविधजलाशयम्।\nप्राप्य तत् कन्दरं दैत्यश्चचार विपुलं तपः ॥ १४८.१०\nनिराहारः पञ्चतपा पत्रभुग्वारिभोजनः।\nशतं शतं समानान्तु तपांस्येतानि सोऽकरोत् ॥ १४८.११\nततः स्वदेहादुत्कृत्य कर्षं कर्षं दिने दिने।\nमांसस्याग्नौ जुहावासौ ततो निर्मांसताङ्गतः ॥ १४८.१२\nतस्मिन्निर्मांसतां याते तपोराशित्वमागते।\nजज्वलुः सर्वभूतानि तेजसा तस्य सर्वतः ॥ १४८.१३\nउद्विग्नाश्च सुराः सर्वे तपसा तस्य भीषिताः।\nएतस्मिन्नन्तरे ब्रह्मा परमं तोषमागतः ॥ १४८.१४\nतारकस्य वरं दातुं जगाम त्रिदशालयात्।\nप्राप्य तं शैलराजानं स गिरेः कन्दरस्थितम्\nउवाच तारकं देवो गिरा मधुरया युतः॥ १४९.१५\nपुत्रालं तपसा तेऽस्तु नास्त्यसाध्यं तवाऽधुना ॥ १४८.१६\nवरं वृणीष्व रुचिरं यत्ते मनसि वर्त्तते।\nइत्युक्तस्यारको दैत्यः प्रणम्यात्मभुवं विभुम्\nउवाच प्राञ्जलिर्भूत्वा प्रणतः पृथुविक्रमः॥ १४८.१७\nतारक उवाच।\nदेव! भूतमनोवास! वेत्सि जन्तुविचेष्टितम् ॥ १४८.१८\nकृतप्रतिकृताकाङ्क्षी जिगीषुः प्रायशो जनः।\nवयञ्च जातिधर्मेण कृतवैराः सहामरैः॥ १४८.१९\nतैश्च निःशेषिता दैत्याः क्रूरैः सन्त्यज्य धर्मिताम्।\nतेषामहं समुद्धर्त्ता भवेयमिति मे मतिः ॥ १४८.२०\nअवध्यं सर्वभूतानामस्त्राणाञ्च महौजसाम्।\nस्यामहं परमो ह्येष वरो मम हुदि स्थितः ॥ १४८.२१\nएतन्मे देहि देवेश! नान्यो मे रोचते वरः\nतमुवाच ततो दैत्यं विरिञ्चिः सुरनायकः ॥ १४८.२२\nन युज्यन्ते विना मृत्युं देहिनो दैत्यसत्तम।\nयतस्ततोऽपि वरय मृत्युं यस्मान्न शङ्खसे ॥ १४८.२३\nततः सञ्चिन्त्य दैत्येन्द्रः शिशोर्वै सप्तवासरात्।\nवव्रे महासुरो मृत्युमवलेपनमोहितः ॥ १४८.२४\nब्रह्मा चास्मै वरं दत्वा यत्किञ्चिन्मनसेप्सितम्।\nजगाम त्रिदिवं देवो दैत्योऽपि स्वकमालयम् ॥ १४८.२५\nउत्तीर्णं तपसस्तं तु दैत्यं दैत्येश्वरास्तथा।\nपरिबब्रुः सहस्राक्षं दिवि देवगणा यथा॥ १४८.२६\nतस्मिन् महति राज्यस्य तारके दैत्यनन्दने।\nऋतवो मूर्त्तिमन्तश्च स्वकाल गुणबृंहिताः १४८.२७\nअभवन् किङ्करास्तस्य लोकपालाश्च सर्वशः।\nकान्तिद्युतिर्धृतिर्मेधाः श्रीरवेक्ष्य च दानवम् ॥ १४८.२८\nपरिबब्रुर्गुणाकीर्णा निश्छिद्राः सर्व एव हि।\nकालागुरुविलिप्ताङ्गं महामुकुटभूषणम् ॥ १४८.२९\nरुचिराङ्गदनद्धाङ्गं महासिंहासने स्थितम्।\nवीजयन्त्यप्सरः श्रेष्ठाः भृशं मुञ्चन्ति नैव ताः ॥ १४८.३०\nचन्द्रार्कौ दीपमार्गेषु व्यजनेषु च मारुतः।\nकृतान्तोऽग्रेसरस्तस्य बभूवुर्मुनिसत्तमाः॥ १४८.३१\nएवं प्रयाति काले तु वितते तारकासुरः।\nबभाषे सचिवान् दैत्यः प्रभूतवरदर्पितः॥ १४८.३२\nतारक उवाच।\nराज्येन कारणं किं मे त्वनाक्रम्य त्रिविष्टपम्।\nअनिर्याप्य सुरैर्वैरं का शान्तिर्हृदये मम ॥ १४८.३३\nभुञ्जतेऽद्यापि यज्ञांशानमरा नाक एव हि।\nविष्णुः श्रियं न जहति तिष्ठते च गतभ्रमः ॥ १४८.३४\nस्वस्थाभिः स्वर्गनारीभिः पीड्यन्तेऽमरवल्लभाः।\nसोत्पलामदिरामोदा दिविक्रीड़ायनेषु च ॥ १४८.३५\nलब्ध्वा जन्म न यः कश्चिद् घटयेत् पौरुषं नरः।\nजन्म तस्य वृथा भूतम् जन्मना तु विशिष्यते ॥ १४८.३६\nमाता पितृभ्यां न करोति कामान् बन्धूनशोकान् न करोति यो वा।\nकीर्त्तिं हि वानार्जयते हिमाभां पुमान् स जातोऽपि मृतो मतं मे ॥ १४८.३७\nतस्माज्जयायामरपुङ्गवानां त्रैलोक्यलक्ष्मीहरणाय शीघ्रम्।\nसंयोज्यतां मे रथमष्टचक्रं बलञ्च मे दुर्जय दैत्यचक्रम्।\nध्वजञ्च मे काञ्चनपट्टनद्धं छत्रञ्च मे मौक्तिकजालबद्धम् ॥ १४८.३८\nतारकस्य वचः श्रुत्वा ग्रसनो नाम दानवः।\nसेनानीर्दैत्यराजस्य तथा चक्रे बलान्वितः ॥ १४८.३९\nआहत्य भेरीं गम्भीरां दैत्यानाहूय सत्वरः।\nतुरगाणां सहस्रेण चक्राष्टकविधूषितम् ॥ १४९.४०\nशुक्लाम्बरपरिष्कारं चतुर्थोजन विस्तृतम्।\nनानाक्रीडागृहयुतं गीतवाद्यमनोहरम् ॥ १४८.४१\nविमानमिव देवस्य सुरभर्त्तुः शतक्रतोः।\nदशकोटीश्वरा दैत्या दैत्यास्ते चण्डविक्रमाः ॥ १४८.४२\nतेषामग्रेसरो जम्भः कुजम्भोऽनन्तरस्ततः।\nमहिषः कुञ्जरो मेघः कालनेमिर्निमिस्तथा॥ १४८.४३\nमथनो जम्भकः शुम्भो दैत्येन्द्रा दश नायकाः।\nअन्येऽपि शतशस्तस्य पृथिवी दलन क्षमाः ॥ १४८.४४\nदैत्येन्द्रा गिरिवर्ष्माणः सन्ति चण्डपराक्रमाः।\nनानायुधप्रहरणा नानाशस्त्रास्त्रपारगाः १४८.४५\nतारकस्याभवत् केतू रौद्रः कनकभूषण।\nकेतुना मकरेणापि सेनानीर्ग्रसनोऽरिहा ॥ १४८.४६\nपैशाचं यस्य वदनं जम्भस्यासीदयोमयम्।\nस्वरं विधूतलाङ्गूलं कुजम्भस्याभवद् ध्वजे ॥ १४८.४७\nमहिषस्य तु गोमायुङ्केतोर्हैमं तदा भवत्।\nध्वाङ्क्षं ध्वजेतु शुम्भस्य कृष्णायोमयमुच्छ्रितम् ॥ १४८.४८\nअनेकाकारविन्यासाश्चान्येषान्तु ध्वजास्तथा।\nशतेन शीघ्रवेगानां व्याघ्राणां हेममालिनाम् ॥ १४८.४९\nग्रसनस्य रथो युक्तो किङ्किणी जालमालिनाम्।\nशतेनापि च सिंहानां रथो जम्भस्य दुर्जयः ॥ १४८.५०\nकुजम्भस्य रथो युक्तः पिशाचवदनैः खरैः।\nरथस्तु महिषस्योष्ट्रैर्गजस्य तु तुरङ्गमैः॥ १४८.५१\nमेघस्य द्वीपिभिर्भीमैः कुञ्जरैः कालनेमिनः।\nपर्वताभैः समारूढो निमिर्मत्तैर्महागजैः ॥ १४८.५२\nचतुर्दन्तैर्गन्धवद्भिः शिक्षितैर्मेघभैरवैः।\nशतहस्तायते कृष्णे तुरङ्गैर्हेमभूषणैः ॥ १४८.५३\nसितचामरजालेन शोभिते दक्षिणां दिशम्।\nसितचन्दन चार्वङ्गो नानापुष्पस्रजोज्ज्वलः ॥ १४८.५४\nमथनो नाम दैत्येन्द्रः पाशहस्तो व्यराजत।\nजम्भकः किङ्किणीजाल मालमुष्ट्रं समास्थितः ॥१४८.५५\nकालशुक्लमहामेषमारूढः शुम्भदानवः।\nअन्वेऽपि दानवा वीरा नाना वाहनगामिणः॥१४८.५६\nप्रचण्डचित्रकर्माणः कुण्डलोष्णीषभूषणाः।\nनानाविधोत्तरासङ्गा नानामाल्यविभूषणाः ॥ १४८.५७\nनानासुगन्धिगन्धाढ्या नानाबन्दिजनस्तुताः।\nनानावाद्यपरिष्पन्दा श्चाग्रेसरमहारथा ॥ १४८.५८\nनानाशौर्यकथासक्तास्तस्मिन् सैन्ये महासुराः।\nतद् बलं दैत्यसिंहस्य भीमरूपं व्यजायत ॥ १४८.५९\nप्रमत्त चण्डमातङ्ग तुरङ्ग रथसङ्कुलम्।\nप्रतस्थेमरयुद्धाय बहुपत्तिपताकिनम् १४८.६०\nएतस्मिन्नन्तरे वायुर्देवदूतोऽम्बरालये।\nदृष्ट्वा स दानवबलं जगामेन्द्रस्य शंसितम् ॥ १४८.६१\nस गत्वा तु सभां दिव्यां महेन्द्रस्य महात्मनः।\nशशंस मध्ये देवानां तत्कार्यं समुपस्थितम् ॥ ६२\nतच्छ्रुत्वा देवराजस्तु निमीलित विलोचनः।\nबृहस्पतिमुवाचेदं वाक्यं काले महाभुजः॥ ६३\nइन्द्र उवाच।\nसंप्राप्नोति विमर्दोऽयं देवानां दानवैः सह।\nकार्यं किमिति तद् ब्रूहि नीत्युपाय समन्वितम् ॥ ६४\nएतच्छ्रुत्वा तु वचनं महेन्द्रस्य गिरां पतिः।\nइत्युवाच महाभागे बृहस्पतिरुदारधीः ॥ ६५\nसामपूर्वा स्मृता नीतिश्चतुरङ्गां पताकिनीम्।\nजिगीषतां सुरश्रेष्ठ! स्थितिरेषा सनातनी ॥ ६६\nसामभेदस्तथा दानं दण्डश्चाङ्गचतुष्टयम्।\nनीतौ क्रमाद्देशकाल रिपुयोग्य क्रमादिदम् ॥ ६७\nसामदैत्येषु नैवास्ति यतस्ते लब्धसंश्रयाः।\nजातिधर्मेण वा भेद्या दानं प्राप्त श्रिये च किम् ॥ ६८\nएकोऽभ्युपायो दण्डोऽत्र भवता यदि रोचते।\nदुर्जनेषु कृतं साम महद्याति च वन्ध्यताम् ॥ ६९\nभयादिति व्यवस्यन्ति क्रूराः साम महात्मनाम्।\nऋजुतामार्य्यबुद्धित्वं दयानीति व्यतिक्रमम् ॥ ७०\nमन्यन्ते दुर्जना नित्यं साम चापि भयोदयात्।\nतस्माद् दुर्जनमाक्रान्तुं श्रेयान् पौरुषसंश्रयः ॥ ७१\nआक्रान्ते तु क्रिया युक्ता सतामेतन्महाव्रतम्।\nदुर्जनः सुजनत्वाय कल्पते न कदाचन॥ ७२\nसुजनोऽपि स्वभावस्य त्यागं वाञ्छेत् कदाचन।\nएवं मे बुद्ध्यते बुद्धिर्भवन्तोऽत्र व्यवस्यताम् ॥ ७३\nएवमुक्तः सहस्राक्ष एवमेवेत्युवाच तम्।\nकर्त्तव्यतां स सञ्चिन्त्य प्रोवाचामरसंसदि ॥ ७४\nइन्द्र उवाच।\nसावधानेन मे वाचं श्रृणुध्वं नाकवासिनः! ।\nभवन्तो यज्ञभोक्तारः तुष्टात्मानोऽतिसात्विकाः ॥ ७५\nस्वे महिम्नि स्थिता नित्यं जगतः परिपालकाः।\nभवतश्चानिमेत्तेन बाधन्ते दानवेश्वराः ॥ ७६\nतेषां सामादि नैषास्ति दण्ड एव विधीयताम्।\nक्रियतां समरोद्योगः सैन्यं संयुज्यतां मम ॥ ७७\nआद्रियन्तां च शस्त्राणि पूज्यन्तामस्त्रदेवताः।\nवाहनानि च यानानि योजयन्तु सहामराः ॥ ७८\nयमं सेनापतिं कृत्वा शीग्रमेवं दिवौकसः।\nइत्युक्ताः समनह्यन्त देवानां ये प्रधानतः ॥७९\nवाजिनाम युतेनाजौ हेमघण्टापरिष्कृतम्।\nनानाश्चर्यगुणोपेतं संप्राप्तं सर्वदैवतैः ॥ ८०\nरथं मातलिना क्लृप्तं देवराजस्य दुर्जयम्।\nयमो महिषमास्थाय सेनाग्रे समवर्त्तत ॥ ८१\nचण्डकिङ्करवृन्देन सर्वतः परिवारितः।\nकल्पकालोद्धतज्वाला पूरिताम्बरलोचनः ॥ ८२\nहुताशनश्छागरूढः शक्तिहस्तो व्यवस्थितः।\nपवनोऽङ्कुशपाणिस्तु विस्तारित महाजवः ॥ ८३\nभुजगेन्द्रसमारूढो जलेशो भगवान् स्वयम्।\nनरयुक्तरथे देवो राक्षसेशो वियच्चरः ॥ ८४\nतीक्ष्णखङ्गयुतो भीमः समरे समवस्थितः।\nमहासिंहरवो देवो धनाध्यक्षो गदायुधः ॥ ८५\nचन्द्रादित्यावश्विनौ च चतुरङ्गबलान्वितौ।\nराजभिः सहितास्तस्थुर्गन्धर्वा हेमभूषणाः ॥ ८६\nहेमपीठोत्तरासङ्गा- श्चित्रधर्म-रथायुधाः।\nनाकपृष्ठ शिखण्डास्तु वैढूर्य्य-मकरध्वजाः ॥ ८७\nजपारक्तोत्तरासङ्गा राक्षसा रक्तमूर्द्धजाः।\nगृध्रध्वजा महावीर्या निर्मलायो विभूषणाः ॥ ८८\nमुसलासिगदाहस्ता रथे चोष्णीष दंशिताः।\nमहामेघरवा नागा भीमोल्काशनिहेतयः ॥ ८९\nयक्षाः कृष्णाम्बरभृतो भीमबाणधनुर्द्धराः।\nताम्रोलूकध्वजा रौद्रा हेमरत्न विभूषणाः ॥ ९०\nद्वीपिचर्मोत्तरासङ्गं निशाचरबलं बभौ।\nगार्धपत्रध्वजप्रायमस्थिभूषण भूषितम् ॥ ९१\nमुसलायुध दुष्प्रेक्ष्यं नाना प्राणि महारवम्।\nकिन्नराः श्वेतवसनाः सितपत्रिपताकिनः ॥ ९२\nमत्तेभवाहनप्रायाः तीक्ष्ण तोमरहेतयः।\nमुक्ताजालपरिष्कारो हंसो रजतनिर्मितः ॥ ९३\nकेतुर्जलाधिनाथस्य भीमधूम ध्वजानिलः।\nपद्मरागमहारत्न-विटपं धनदस्य तु ॥ ९४\nध्वजं समुच्छ्रितं भाति गन्तुकाममिवाम्बरम्।\nवृकेण काष्ठलोहेन यमस्यासीत् महाध्वजः ॥ ९५\nराक्षसेशस्य केतोर्वै प्रेतस्य सुखमाबभौ।\nहेमसिंहध्वजौ देवो चन्द्रार्कावमितद्युती ॥ ९६\nकुम्भेन रत्नचित्रेण केतुरश्विनयोरभूत्।\nहेममातङ्गरचितं चित्र रत्न परिष्कृतम् ॥ ९७\nध्वजं शतक्रतोरासीत् सितचामरमण्डितम्।\nसनाग यक्ष गन्धर्व महोरगनिशाचरा ॥ ९८\nसेना सा देवराजस्य दुर्जया भुवनत्रये।\nकोटयस्तास्त्रयस्त्रिंशद्दैवे देवनिकायिनाम् ॥ ९९\nहिमाचलाभे सितकर्णचामरे सुवर्ण पद्मामल सुन्दरस्रजि।\nकृताभिरागोज्ज्वलकुङ्कुमाङ्कुरे कपोललीलालिकदम्बसङ्कुले ॥ १००\nस्थितस्तदैरावतनामकुञ्जरे महाबलश्चित्रविभूषणाम्बरः ।\nविशालवस्त्रांशु-वितानभूषितः प्रकीर्णकेयूर-भुजाग्रमण्डलः ॥\nसहस्रदृक् वन्दिसहस्रसंस्तुत-स्त्रिविष्टपेऽशोभत पाकशासनः ॥ १०१\nतुरङ्ग मातङ्ग बलौध सङ्कुला सितात पत्रध्वज राजिशालिनी।\nचमूश्च सा दुर्जयपत्रिसन्तता विभाति नानायुधयोधदुस्तरा ॥ १०२"
  }
]
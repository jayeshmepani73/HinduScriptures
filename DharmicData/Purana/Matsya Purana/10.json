[
  {
    "text": "पृथ्वीदोहनम्।"
  },
  {
    "text": "ऋषय ऊचुः।\nबहुभिर्धरणी भुक्ता भूपालैः श्रूयते पुरा।\nपार्थिवाः पृथिवीयोगात्‌ पृथिवी कस्य योगतः।। १०.१ ।।"
  },
  {
    "text": "किमर्थञ्च कृता संज्ञा भूमेः किं पारिभाषिणी।\nगौरितीयञ्च विख्याता सूत! कस्माद् ब्रवीहि नः।। १०.२ ।।"
  },
  {
    "text": "सूत उवाच।\nवंशे स्वायम्भुवस्यासीदङ्गो नाम प्रजापतिः।\nमृत्योस्तु दुहिता तेन परिणीता सुदुर्मुखा।। १०.३ ।।"
  },
  {
    "text": "सुनीथा नाम तस्यास्तु वेनो नामसुतः पुरा।\nअधर्म्मनिरतश्चासीद्‌ बलवान्वसुधाधिपः।। १०.४ ।।"
  },
  {
    "text": "लोकेऽप्यधर्म्मकृज्जातः परभार्यापहारकः।\nधर्माचारस्य सिद्ध्यर्थं जगतोऽथमहर्षिभिः।। १०.५ ।।"
  },
  {
    "text": "अनुनीतोऽपि न ददावनुज्ञां स यदा ततः।\nशापेन मारयित्वैनमराजक भयार्दिताः।। १०.६ ।।"
  },
  {
    "text": "ममन्थु र्ब्राह्मणास्तस्य बलाद्देहमकल्मषाः।\nतत्कायान्मथ्यमानात्तु निपेतुर्म्लेच्छजातयः।। १०.७ ।।"
  },
  {
    "text": "शरीरे मातुरंशेन कृष्णाञ्जनसमप्रभाः।\nपितुरंशस्य चांशेन धार्मिको धर्म्मचारिणः।। १०.८ ।।"
  },
  {
    "text": "उत्पन्नो दक्षिणाद्धस्तात्स धनुः सशरो गदी।\nदिव्यतेजोमयवपुः सरत्नकवचाङ्गदः।। १०.९ ।।"
  },
  {
    "text": "पृथोरेवाभवद्यत्नात् ततः पृथुरजायत।\nस विप्रैरभिषिक्तोऽपि तपः कृत्वा सुदारुणम्।। १०.१० ।।"
  },
  {
    "text": "विष्णोर्वरेण सर्वस्य प्रभुत्वमगमत्पुनः।\nनिः स्वाध्यायवषट्‌कारं निर्धर्मं वीक्ष्य भूतलम्।। १०.११ ।।"
  },
  {
    "text": "दग्धुमेवोद्यतः कोपाच्छरेणामितविक्रमः।\nततो गोरूपमास्थाय भूः पलायितुमुद्यता।। १०.१२ ।।"
  },
  {
    "text": "पृष्ठतोऽनुगतस्तस्याः पृथुर्दीप्तशरासनः।\nततः स्थित्वैकदेशे तु किं करोमीति चाब्रवीत्।। १०.१३ ।।"
  },
  {
    "text": "पृथुरत्यवदद्वाक्यमीप्सितं देहि सुव्रते।\nसर्वस्य जगतः शीघ्रं स्थावरस्य चरस्य च।। १०.१४ ।।"
  },
  {
    "text": "तथैव सा ब्रवीद्‌भूमिर्दुदोह स नराधिपः।\nस्वके पाणौ पृथुर्वत्सं कृत्वा स्वायम्भुवं मनुम्।। १०.१५ ।।"
  },
  {
    "text": "तदन्नमभवच्छुद्धं प्रजा जीवन्ति येन वै।\nततस्तु ऋषिभिर्दुग्धा वत्सः सोमस्तदाभवत्।। १०.१६ ।।"
  },
  {
    "text": "दोग्धा बृहस्पतिरभूत्पात्रं वेदस्तपो रसः।\nवेदैश्च वसुधा दुग्धा दोग्धामित्रस्तदा भवत्।। १०.१७ ।।"
  },
  {
    "text": "इन्द्रोवत्सः समभवत् क्षीरमूर्जस्करं बलम्।\nदेवानां काञ्चनं पात्रं पितृणां राजतं तथा।। १०.१८ ।।"
  },
  {
    "text": "अन्तकश्चाभवद्दोग्धा यमो वत्सः स्वधारसः।\nअलावुपात्रं नागानां तक्षको वत्सकोऽभवत्।। १०.१९ ।।"
  },
  {
    "text": "विषं क्षीरं ततो दोग्धा धृतराष्ट्रोऽभवत्पुनः।\nअसुरैरपि दुग्धेयमायसे शक्रपीडिनीम्।। १०.२० ।।"
  },
  {
    "text": "पात्रे मायामभूद्वत्सः प्राह्लादिस्तु विरोचनः।\nदोग्धाद्विमूर्धा तत्रासीन्माया येन प्रवर्त्तिता।। १०.२१ ।।"
  },
  {
    "text": "यक्षैश्च वसुधा दुग्धा पुरान्तर्द्धानमीप्सुभिः।\nकृत्वा वैश्रवणं वत्समामपात्रे महीपते।। १०.२२ ।।"
  },
  {
    "text": "प्रेतरक्षोगणैर्दुग्धा धारा रुधिरमुल्बणम्।\nरौप्यनाभोऽभवद्‌ दोग्धा सुमाली वत्स एव च।। १०.२३ ।।"
  },
  {
    "text": "गन्धर्वैश्च पुरा दुग्धा वसुधा साप्सरोगणैः।\nवत्सं चैत्ररथं कृत्वा गन्धान् पद्म दले तथा।। १०.२४ ।।"
  },
  {
    "text": "दोग्धा वररुचिर्नाम नाट्यवेदस्य पारगः।\nगिरिभिर्वसुधा दुग्धा रत्नानि विविधानि च।। १०.२५ ।।"
  },
  {
    "text": "औषधानिच दिव्यानि दोग्धा मेरुर्महाचलः।\nवत्सोऽभूद्धिमवांस्तत्र पात्रं शैलमयं पुनः।। १०.२६ ।।"
  },
  {
    "text": "वृक्षैश्चवसुधा दुग्धा क्षीरं छिन्नप्ररोहणम्।\nपालाशपात्रं दोग्धातु शालः पुष्पलताकुलः।। १०.२७ ।।"
  },
  {
    "text": "प्लक्षोऽभवत्ततो वत्सः सर्ववृक्षोधनाधिपः।\nएवमन्यैश्च वसुधा तदा दुग्धा यथेप्सितम्।। १०.२८ ।।"
  },
  {
    "text": "आयुर्धनानि सौख्यञ्च पृथौ राज्यं प्रशासति।\nन दरिद्रस्तदा कश्चिन्नरोगी न च पापकृत्।। १०.२९ ।।"
  },
  {
    "text": "नोपसर्गभयं किञ्चित् पृथौ राजनिशासति।\nनित्यं प्रमुदितालोका दुःखशोकविवर्जिताः।। १०.३० ।।"
  },
  {
    "text": "धनुष्कोट्या च शैनेन्द्रानुत्सार्य्यसमहाबलः।\nभुवस्तलं समं चक्रे लोकानां हितकाम्यया।। १०.३१ ।।"
  },
  {
    "text": "न पुरग्रामदुर्गाणि नचायुधधरा नराः।\nक्षयातिशयदुःखञ्च नार्थशास्त्रस्य चादरः।। १०.३२ ।।"
  },
  {
    "text": "धर्मैकवासनालोकाः पृथो राज्यं प्रशासति।\nकथितानि च पात्राणि यत्क्षीरञ्च मया तव।। १०.३३ ।।"
  },
  {
    "text": "येषां यत्र रुचिस्तत्तद्देयं तेभ्यो विजानता।\nयज्ञ श्राद्धेषु सर्वेषु मया तुभ्यं निवेदितम्।। १०.३४ ।।"
  },
  {
    "text": "दुहितृत्वङ्गता यस्मात् पृथौर्धर्म्मवतो मही।\nतदानुरागयोगाच्च पृथिवी विश्रुता बुधैः।। १०.३५ ।।"
  }
]
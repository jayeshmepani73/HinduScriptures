[
  {
    "text": "क्षीरोदमथनवर्णनम्।\nसूत उवाच।\nमथ्यमाने पुनस्तस्मिन् जलधौ समदृश्यत।\nधन्वन्तरिः स भगवान् आयुर्वेदप्रजापतिः ।।  २५१.१।।"
  },
  {
    "text": "मदिरा चायताक्षी सा लोकचित्तप्रमाथिनी।\nततोऽमृतञ्च सुरभिः सर्वभूतभयापहा ।।  २५१.२।।"
  },
  {
    "text": "जग्राह कमलां विष्णुः कौस्तुभञ्च महामणिम्।\nगजेन्द्रञ्च सहस्राक्षो हयरत्नञ्च भास्करः ।।  २५१.३।।"
  },
  {
    "text": "धन्वन्तरिञ्च जग्राह लोकारोग्यप्रवर्तकम्।\nच्छत्रं जग्राह वरुणः कुण्डले च शचीपतिः ।।  २५१.४।।"
  },
  {
    "text": "पारिजाततरुं वायुर्जग्राह मुदितस्तथा।\nधन्वन्तरिस्ततो देवो वपुष्मानुदतिष्ठत ।।  २५१.५।।"
  },
  {
    "text": "श्वेतं कमण्डलुं बिभ्रदमृतं यत्र तिष्ठति।\nएतदत्यद्भुतं दृष्ट्वा दानवानां समुत्थितः ।।  २५१.६।।"
  },
  {
    "text": "अमृतार्थे महानादो ममेदमिति जल्पताम्।\nततो नारायणो मायामास्थितो मोहिनीं प्रभुः ।।  २५१.७।।"
  },
  {
    "text": "स्त्रीरूपमतुलं कृत्वा दानवानभिसंसृतः।\nततस्तदमृतं तस्यै ददुस्ते मूढचेतनाः।\nस्त्रियै दानवदैतेयाः सर्वे तद्गतमानसाः ।।  २५१.८।।"
  },
  {
    "text": "अथास्त्राणि च मुख्यानि महाप्रहरणानि च।\nप्रगृह्याभ्यद्रवन्देवान् सहिता दैत्यदानवाः ।।  २५१.९।।"
  },
  {
    "text": "ततस्तदमृतं देवो विष्णुरादाय वीर्यवान्।\nजहार दानवेन्द्रेभ्यो नरेण सहितः प्रभुः ।।  २५१.१०।।"
  },
  {
    "text": "ततो देवगणाः सर्वे पपुस्तदमृतं तदा।\nविष्णोः सकाशात् संप्राप्य संग्रामे तुमुले सति ।।  २५१.११।।"
  },
  {
    "text": "ततः पिबत्सु तत्कालं देवेष्वमृतमीप्सितम्।\nराहुर्विबुधरूपेण दानवोऽप्यपिबत्तदा ।।  २५१.१२।।"
  },
  {
    "text": "तस्य कण्ठमनुप्राप्ते दानवस्यामृते तदा।\nआख्यातं चन्द्रसूर्याभ्यां सुराणां हितकाम्यया ।।  २५१.१३।।"
  },
  {
    "text": "ततो भगवता तस्य शिरश्छिन्नमलंकृतम्।\nचक्रायुधेन चक्रेण पिबतोऽमृतमोजसा ।।  २५१.१४।।"
  },
  {
    "text": "तच्छैलश्रृङ्गप्रतिमं दानवस्य शिरो महत्।\nचक्रेणोत्कृत्तमपतच्चालयन् वसुधातलम् ।।  २५१.१५।।"
  },
  {
    "text": "ततो वैरविनिर्बन्धः कृतो राहुमुखेन वै।\nशाश्वतश्चन्द्रसूर्याभ्यां प्रसह्याद्यापि बाधते ।।  २५१.१६।।"
  },
  {
    "text": "विहाय भगवांश्चापि स्त्रीरूपमतुलं हरिः।\nनाना प्रहरणैर्भीमैर्दानवान् समकम्पयत् ।।  २५१.१७।।"
  },
  {
    "text": "प्रासाः सुविपुलास्तीक्ष्णाः पतन्तश्च सहस्रशः।\nते सुराश्चक्रनिर्भिन्ना वमन्तो रुधिरं बहु ।।  २५१.१८।।"
  },
  {
    "text": "अरिशक्तिगदाभिन्ना निपेतुर्धरणीतले।\nभिन्नानि पट्टिशश्चापि शिरांसि युधिदारुणैः ।।  २५१.१९।।"
  },
  {
    "text": "तप्तकाञ्चनमाल्यानि निपेतुरनिशन्तदा।\nरुधिरेणावलिप्ताङ्गा निहताश्च महासुराः ।।  २५१.२०।।"
  },
  {
    "text": "अद्रिणामिव कूटानि धातुरक्तानि शेरते।\nततो हलहलाशब्दः सम्बभूव समन्ततः ।।  २५१.२१।।"
  },
  {
    "text": "अन्योऽन्यं च्छिन्दतां शस्त्रैरादित्ये लोहितायति।\nपरिघैश्चायसैः पीतैः सन्निकर्षैश्च मुष्टिभिः ।।  २५१.२२।।"
  },
  {
    "text": "निघ्नतां समरेऽन्योऽन्यं शब्दो दिवमिवास्पृशत्।\nच्छिन्धि भिन्धि प्रधावेति पातयेभिसरेति वै ।।  २५१.२३।।"
  },
  {
    "text": "विश्रूयन्ते महाघोराः शब्दास्तत्र समन्ततः।\nएवं सुतुमुले युद्धे वर्तमाने महाभये ।।  २५१.२४।।"
  },
  {
    "text": "नरानारायणौ देवौ समाजग्मतुराहवम्।\nतत्र दिव्यं धनुर्दृष्ट्वा नरस्य भगवानपि ।।\nचिन्तयामास वै चक्रं विष्णुर्दानवसत्तमान् ।।  २५१.२५।।"
  },
  {
    "text": "ततोऽम्बराच्चिन्तितमात्रमागतं महाप्रभं चक्रममित्रनाशनम्।\nविभावसोस्तुल्यमकुण्ठमण्डलं सुदर्शनं भीममसह्यमुत्तमम् ।।  २५१.२६।।"
  },
  {
    "text": "तदागतं ज्वलितहुताशनप्रभं भयङ्करं करिकरबाहुरच्युतः ।\nमहाप्रभं दनुकुलदैत्यदारणं तथोज्वलज्ज्वलनसमानविग्रहम् ।।  २५१.२७।।"
  },
  {
    "text": "मुमोच वै तपनमुदप्रवेगवान् महाप्रभं रिपुनगरावदारणम्।\nसम्वर्त्तकज्वलनसमानवर्चसं पुनः पुनर्न्यपतत वेगवत्तदा ।।  २५१.२८।।"
  },
  {
    "text": "व्यदारयद्दितितनयान् सहस्रशः करेरितं पुरुषवरेण संयुगे।\nदहत् क्वचिज्ज्वलन् इवानिलेरितं प्रसह्य तानसुरगणान्नकृन्तत ।।  २५१.२९।।"
  },
  {
    "text": "प्रवेरितं वियति मुहुः क्षितौ तदा पपौ रणे रुधिरमयः पिशाचवत्।\nअथासुरा गिरिभिरदीनमानसा मुहुर्मुहुः सुरगणमर्दयंस्तथा ।।  २५१.३०।।"
  },
  {
    "text": "महाचला विगलितमेघवर्चसः सहस्रशो गगनमहाप्रपातिनः।\nअथान्तराभरजननाः प्रपेदिरे सपादपा बहुविधमेघरूपिणः ।।  २५१.३१।।"
  },
  {
    "text": "महाद्रयः प्रविगलिताग्रसानवः परस्परं द्रुतमभिपत्य भास्वराः ।\nततो मही प्रचलितसाद्रिकानाना महीधराः पवनहताः समन्ततः ।।  २५१.३२।।"
  },
  {
    "text": "परस्परं भृशमभिगर्जितं मुहू रणाजिरे भृशमभि सम्प्रवर्त्तते।\nनरस्ततो वरकनकाग्रभूषणैर्महेषुभिः पवनपथं समावृणोत् ।।  २५१.३३।।"
  },
  {
    "text": "विदारयन् गिरिशिखराणि पत्रिभिर्महाभये सुरगणविग्रहे तदा।\nततो महीं लवणजलञ्च सागरं महासुराः प्रविविशुरर्दिताः सुरैः ।।  २५१.३४।।"
  },
  {
    "text": "वियद्गतं ज्वलितहुताशनप्रभं सुदर्शनं परिकुपितं निशाम्य च।\nततः सुरैर्विजयमवाप्य मन्दरः स्वमेव देशं गमितः सुपूजितः ।।  २५१.३५।।"
  },
  {
    "text": "विनादयन् स्वदिशमुपेत्य सर्वशस्ततो गताः सलिलधरा यथा गतम्।\nततोऽमृतं सुनिहितमेव चक्रिरे सुराः परां मुदमभिगम्य पुष्कलाम्।\nददुश्च तं निघिममृतस्य रक्षितुं किरीटिने बलिभिरथामरैः सह ।।  २५१.३६।।"
  }
]
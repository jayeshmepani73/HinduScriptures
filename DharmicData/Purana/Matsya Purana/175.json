[
  {
    "text": "देवासुरसंग्रामवर्णनम्।\nमत्स्य उवाच।\nताभ्यां बलाभ्यां संजज्ञे तुमुलो विग्रहस्तदा।\nसुराणामसुराणाञ्च परस्पर जयैषिणाम् ।।  १७५.१ ।।"
  },
  {
    "text": "दानवा दैवतैः सार्द्धं नाना प्रहरणोद्यताः।\nसमीयुर्युध्यमाना वै पर्वता इव पर्वतैः ।।  १७५.२ ।।"
  },
  {
    "text": "तत् सुरासुरसंयुक्तं युद्धमत्यद्भुतं बभौ।\nधर्माधर्मसमायुक्तं दर्पेण विनयेन च ।।  १७५.३ ।।"
  },
  {
    "text": "ततो रथैर्विप्रयुक्तैर्वारणैश्च प्रचोदितैः।\nउत्पतद्भिश्च गगनमसिहस्तैः समन्ततः ।।  १७५.४ ।।"
  },
  {
    "text": "क्षिप्यमाणैश्च मुसलैः सम्पतद्भिश्च सायकैः।\nचापैर्विस्फार्यमाणैश्च पात्यमानैश्च मुद्गरैः ।।  १७५.५ ।।"
  },
  {
    "text": "तद्युद्धमभवद् घोरं देवदानव सङ्कुलम्।\nजगतस्त्रास जननं युगसंवर्तकोपमम् ।।  १७५.६ ।।"
  },
  {
    "text": "हस्तमुक्तैश्च परिघैर्विप्रयुक्तैश्च पर्वतैः।\nदानवाः समरे जघ्नुर्देवानिन्द्र पुरोगमान् ।।  १७५.७ ।।"
  },
  {
    "text": "ते बध्यमाना बलिभिर्दानवैर्जयकाशिभिः।\nविषण्णवदना देवा जग्मुरार्तिं परामृधे ।।  १७५.८ ।।"
  },
  {
    "text": "तेऽस्त्र शूल प्रमथिताः परिघैर्भिन्नमस्तकाः।\nभिन्नोरस्का दितिसुतैर्वेमूरक्तं व्रणैर्बहु ।।  १७५.९ ।।"
  },
  {
    "text": "वेष्टिताः शरजालैश्च निर्यत्नाश्चासुरैः कृताः।\nप्रविष्टा दानवीं मायान्न शेकुस्ते विचेष्टितुम् ।।  १७५.१० ।।"
  },
  {
    "text": "अस्तं गतमिवाभाति निष्प्राण सदृशाकृति।\nबलं सुराणामसुरैर्निष्प्रयत्नायुधं कृतम् ।।  १७५.११ ।।"
  },
  {
    "text": "दैत्यचापच्युतान् घोरां श्छित्वा वज्रेण तांश्छरान्।\nशक्रो दैत्यबलं घोरं विवेश बहुलोचनः ।।  १७५.१२ ।।"
  },
  {
    "text": "स दैत्यप्रमुखान् हत्वा तद्दानव बलं महत्।\nतामसेनास्त्रजालेन तमो भूतमथाकरोत् ।।  १७५.१३ ।।"
  },
  {
    "text": "तेऽन्योन्यं नावबुध्यन्त देवानां वाहनानि च।\nघोरेण तमसाविष्टाः पुरुहूतस्य तेजसा ।।  १७५.१४ ।।"
  },
  {
    "text": "मायापाशैर्विमुक्तास्तु यत्नवन्तः सुरोत्तमाः।\nवपूंषि दैत्यसिंहानाम् तमोभूतान्यपातयन् ।।  १७५.१५ ।।"
  },
  {
    "text": "अपध्वस्ता विसंज्ञाश्च तमसा नीलवर्चसा।\nपेतुस्ते दानवगणाश्छिन्नपक्षा इवाद्रयः ।।  १७५.१६ ।।"
  },
  {
    "text": "तद्घनीभूतदैत्येन्द्रमन्धकार इवार्णवे।\nदानवन्देवकदनन्तमोभूतमिवाभवत् ।। १७५.१७ ।।"
  },
  {
    "text": "तदासृजन्महामायां मयस्तां तामसीन्दहन्।\nयुगान्तोद्योतजननीं सृष्टामौर्वेण वह्निना ।।  १७५.१८ ।।"
  },
  {
    "text": "सा ददाह ततः सर्वान् मायामयविकल्पिता।\nदैत्याश्चादित्यवपुषः सद्य उत्तस्थुराहवे ।।  १७५.१९ ।।"
  },
  {
    "text": "मायामौर्वीं समासाद्य दह्यमाना दिवौकसः।\nभेजिरे चेन्द्रविषयं शीतांशुं सलिलप्रदम् ।।  १७५.२० ।।"
  },
  {
    "text": "ते दह्यमाना ह्यौर्वेण वह्निना नष्टचेतसः।\nशशंसुर्वज्रिणं देवाः सन्तप्ताः शरणैषिणः ।।  १७५.२१ ।।"
  },
  {
    "text": "सन्तप्ते मायया सैन्ये हन्यमाने च दानवैः।\nचोदितो देवराजेन वरुणो वाक्यमब्रवीत् ।।  १७५.२२ ।।"
  },
  {
    "text": "और्वो ब्रह्मर्षिजः शक्र! तपस्तेपे सुदारुणम्।\nऔर्वः स पूर्वतेजस्वी सदृशो ब्रह्मणो गुणैः ।।  १७५.२३ ।।"
  },
  {
    "text": "तं तपन्तमिवादित्यं तपसा जगदव्ययम्।\nउपतस्थुर्मुनिगणा दिव्या देवर्षिभिः सहः ।।  १७५.२४ ।।"
  },
  {
    "text": "हिरण्यकशिपुञ्चैव दानवो दानवेश्वरः।\nऋषिं विज्ञापयामासुः पुरा परम तेजसम् ।।  १७५.२५ ।।"
  },
  {
    "text": "ऊचुर्ब्रह्मर्षयस्तं तु वचनं धर्मसंहितम्।\nऋषिवंशेषु भगवं श्छिन्नमूलमिदं पदम् ।।  १७५.२६ ।।"
  },
  {
    "text": "एकस्त्वमनपत्यश्च गोत्रायान्यो न वर्तते।\nकौमारं व्रतमास्थाय क्लेशमेवानुवर्त्तसे।।  १७५.२७ ।।"
  },
  {
    "text": "बहूनि विप्र! गोत्राणि मुनीनां भावितात्मनाम्।\nएकदेहानि तिष्ठन्ति विविक्तानि विना प्रजाः ।।  १७५.२८ ।।"
  },
  {
    "text": "एवमुच्छिन्नमूलैश्च पुत्रैर्नो नास्ति कारणम्\nभवांस्तु तपसा श्रेष्ठो प्रजापतिसमद्युतिः ।।  १७५.२९ ।।"
  },
  {
    "text": "तत्र वर्तस्व वंशाय वर्द्धयात्मानमात्मना।\nत्वया धर्मोऽर्जितस्तेन द्वितीयाङ्कुरु वै तनुम् ।।  १७५.३० ।।"
  },
  {
    "text": "स एवमुक्तो मुनिभिर्ह्यौर्वो मर्मसु ताडितः।\nजगर्हे तान् ऋषिगणान् वचनं चेदमब्रवीत् ।।  १७५.३१ ।।"
  },
  {
    "text": "यथायं विहितो धर्मो मुनीनां शाश्वतस्तु सः।\nआर्षं वै सेवतः कर्म वन्यमूल फलाशिनः ।।  १७५.३२ ।।"
  },
  {
    "text": "ब्रह्मयोनौ प्रसूतस्य ब्राह्मणस्यात्मदर्शिनः।\nब्रह्मचर्यं सुचरितं ब्रह्माणमपि चालयेत् ।।  १७५.३३ ।।"
  },
  {
    "text": "जनानां वृत्तयस्तिस्रो यद् गृहाश्रम वासिनाम्।\nअस्माकन्तु वरं वृत्तिर्वनाश्रम निवासिनाम् ।।  १७५.३४ ।।"
  },
  {
    "text": "अब्भक्षा वायुभक्षाश्च दन्तोलूखलिनस्तथा।\nअश्मकुट्टा दश तथा पञ्चातपसहाश्च ये ।।  १७५.३५ ।।"
  },
  {
    "text": "एते तपसि तिष्ठन्ति व्रतैरपि सुदुष्करैः।\nब्रह्मचर्यं पुरस्कृत्य प्रार्थयन्ति पराङ्गतिम् ।।  १७५.३६ ।।"
  },
  {
    "text": "ब्रह्मचर्याद् ब्राह्मणस्य ब्राह्मणत्वं विधीयते।\nएवमाहुः परे लोके ब्रह्मचर्य विदो जनाः ।।  १७५.३७ ।।"
  },
  {
    "text": "ब्रह्मचर्ये स्थितं धैर्यं ब्रह्मचर्ये स्थितं तपः।\nये स्थिता ब्रह्मचर्येषु ब्राह्मणा दिवि संस्थिता ।।  १७५.३८ ।।"
  },
  {
    "text": "नास्ति योगं विना सिद्धिर्न वा सिद्धिं विना यशः।\nनास्ति लोके यशो मूलं ब्रह्मचर्यात् परन्तपः ।।  १७५.३९ ।।"
  },
  {
    "text": "यो निगृह्येन्द्रियग्रामं भूतग्रामं च पञ्चकम्।\nब्रह्मचर्यं समाधत्ते किमतः परमं तपः ।।  १७५.४० ।।"
  },
  {
    "text": "अयोगे केशधरणमसङ्कल्प व्रतक्रिया।\nअब्रह्मचर्ये चर्या च त्रयं स्याद् दम्भसंज्ञकम् ।।  १७५.४१ ।।"
  },
  {
    "text": "क्व दाराः क्व च संयोगः क्व च भाव विपर्ययः।\nनन्वियं ब्रह्मणा सृष्टा मनसा मानसी प्रजा ।।  १७५.४२ ।।"
  },
  {
    "text": "यद्यस्ति तपसो वीर्यं युष्माकं विदितात्मनाम्।\nसृजध्वं मानसान् पुत्रान् प्राजापत्येन कर्मणा ।।  १७५.४३ ।।"
  },
  {
    "text": "मनसा निर्मिता योनिराधातव्या तपस्विभिः।\nन दारयोगे बीजं वा व्रतमुक्तं तपस्विनाम् ।।  १७५.४४ ।।"
  },
  {
    "text": "यदिदं लुप्तधर्मार्थं युष्माभिरिह निर्भयैः।\nव्याहृतं सद्भिरत्यर्थमसद्भिरिव मे मतम् ।।  १७५.४५ ।।"
  },
  {
    "text": "वपुर्दीप्तान्तरात्मानमेतत् कृत्वा मनोमयम्।\nदारयोगं विना स्रक्ष्ये पुत्रमात्म तनूरुहम् ।।  १७५.४६ ।।"
  },
  {
    "text": "एवमात्मानमात्मा मे द्वितीयं जनयिष्यति।\nवन्येनानेन विधिना दिधिक्षन्तमिव प्रजाः ।।  १७५.४७ ।।"
  },
  {
    "text": "और्वस्तु तपसाविष्टो निवेश्योरुं हुताशने।\nममन्थैकेन दर्भेण सुतस्य प्रभवारणिम् ।।  १७५.४८ ।।"
  },
  {
    "text": "तस्योरुं सहसा भित्वा ज्वालामाली ह्यनिन्धनः।\nजगतो दहनाकाङ्क्षी पुत्रोऽग्निः समपद्यत ।।  १७५.४९ ।।"
  },
  {
    "text": "ऊर्वस्योरुं विनिर्भिद्य और्वो नामान्तकोऽनलः।\nदिघक्षन्निव लोकांस्त्रीञ्जज्ञे परमकोपनः ।।  १७५.५० ।।"
  },
  {
    "text": "उत्पन्नमात्रश्चोवाच पितरं श्लक्ष्णया गिरा।\nक्षुधामे बाधते तात! जगद् भक्ष्ये त्यजस्व माम् ।।  १७५.५१ ।।"
  },
  {
    "text": "त्रिदिवारोहिभिर्ज्वालैर्जृम्भमाणो दिशो दश।\nनिर्दयन् सर्वभूतानि ववृधे सोऽन्तकोऽनलः ।।  १७५.५२ ।।"
  },
  {
    "text": "एतस्मिन्नन्तरे ब्रह्मा मुनिपूर्वं सभाजयन्।\nउवाच वार्यतां पुत्रो जगतश्च दयाङ्कुरु ।।  १७५.५३ ।।"
  },
  {
    "text": "अस्यापत्यस्य ते विप्र! करिष्ये स्थानमुत्तमम्।\nतथ्यमेतद्वचः पुत्र! श्रुणु त्वं वदताम्वरः ।।  १७५.५४ ।।"
  },
  {
    "text": "ऊर्व उवाच।\nधन्योऽस्म्यनुगृहीतोऽस्मि यन्मेऽद्य भगवांच्छिशोः।\nमतिमेतां ददातीह परमानुग्रहाय वै ।।  १७५.५५ ।।"
  },
  {
    "text": "प्रभातकाले संप्राप्ते काङ्क्षितव्ये समागमे।\nभगवन्! तर्पितः पुत्रः कैर्हव्यैः प्राप्स्यते सुखम् ।।  १७५.५६ ।।"
  },
  {
    "text": "कुत्र चास्य निवासः स्याद् भोजनं वा किमात्मकम्।\nविधास्यतीह भगवान् वीर्य तुल्यं महौजसः ।।  १७५.५७ ।।"
  },
  {
    "text": "ब्रह्मोवाच।\nवडवामुखेऽस्य वसतिः समुद्रे वै भविष्यति।\nमम योनिर्जलं विप्र!तस्य पीतवतः सुखम् ।।  १७५.५८ ।।"
  },
  {
    "text": "यत्राहमास नियतं पिबन् वारिमयं हविः।\nतद्धविस्तव पुत्रस्य विसृजाम्यालयञ्च तत् ।।  १७५.५९ ।।"
  },
  {
    "text": "ततो युगान्ते भूतानामेष चाहञ्च पुत्रक!।\nसहितौ विचरिष्यावो निष्पुत्राणामृणापहः।।  १७५.६० ।।"
  },
  {
    "text": "एषोऽग्निरन्तकाले तु सलिलाशी मया कृतः।\nदहनः सर्वभूतानां सदेवासुर रक्षसाम् ।।  १७५.६१ ।।"
  },
  {
    "text": "एवमस्त्वितितं सोऽग्निः संवृतज्वाल मण्डलः।\nप्रविवेशार्णवमुखं प्रक्षिप्य पितरि प्रभाम् ।।  १७५.६२ ।।"
  },
  {
    "text": "प्रतियातस्ततो ब्रह्मा ये च सर्वे महर्षयः।\nऊर्वस्याग्ने प्रभां ज्ञात्वा स्वां स्वाङ्गतिमुपाश्रिताः ।।  १७५.६३ ।।"
  },
  {
    "text": "हिरण्यकशिपुर्दृष्ट्वा तदा तन्महदद्भुतम्।\nऊच्चैः प्रणतसर्वाङ्गो वाक्यमेतदुवाच ह ।।  १७५.६४ ।।"
  },
  {
    "text": "भगवन्नद्भुतमिदं संवृत्तं लोकसाक्षिकम्।\nतपसा ते मुनिश्रेष्ठ! परितुष्टः पितामहः ।।  १७५.६५ ।।"
  },
  {
    "text": "अहन्तु तव पुत्रस्य तव चैव महाव्रत!।\nभृत्य इत्यवगन्तव्यः साध्यो यदिह कर्मणा ।।  १७५.६६ ।।"
  },
  {
    "text": "तन्मां पश्य समापन्नं तवैवाराधने रतम्।\nयदि सीदे मुनिश्रेष्ठ! तवैव स्यात् पराजयः ।।  १७५.६७ ।।"
  },
  {
    "text": "ऊर्व उवाच।\nधन्योऽस्म्यनुगृहीतोऽस्मि यस्यतेऽहं गुरुःस्थितः।\nनास्ति मे तपसानेन भयमद्येह सुव्रत! ।।  १७५.६८ ।।"
  },
  {
    "text": "तामेव मायां गृह्णीष्व मम पुत्रेण निर्मिताम्।\nनिरिन्धनामग्निमयीन्दुर्धर्षां पावकैरपि ।।  १७५.६९ ।।"
  },
  {
    "text": "एषा ते स्वस्य वंशस्य वशगारि विनिग्रहे।\nसंरक्षत्यात्मपक्षञ्च विपक्षञ्च प्रधर्षति ।।  १७५.७० ।।"
  },
  {
    "text": "एवमस्त्विति तां प्रणम्य मुनिपुङ्गवम्।\nजगाम त्रिदिवं हृष्टः कृतार्थो दानवेश्वरः ।।  १७५.७१ ।।"
  },
  {
    "text": "एषा दुर्विषहा माया देवैरपि दुरासदा।\nऔर्वेण निर्मिता पूर्वं पावकेनोर्व सूनुना ।।  १७५.७२ ।।"
  },
  {
    "text": "तस्मिंस्तु व्युत्थिते दैत्ये निर्वीर्यैषा न संशयः।\nशापोह्यस्याः पुरा दत्तो सृष्टा येनैव तेजसा ।।  १७५.७३ ।।"
  },
  {
    "text": "यद्येषा प्रतिहन्तव्या कर्त्तव्यो भगवान् सुखी।\nदीयतां मे सखा शक्र! तोय योनिर्निशाकरः ।।  १७५.७४ ।।"
  }
]
[
  {
    "text": "शान्तिविधानवर्णनम्।"
  },
  {
    "text": "गर्ग उवाच।\nपुरेषु येषु दृश्यन्ते पादपादेव चोदिता।\nरुदन्तो वा हसन्तो वा स्रवन्तो वा रसान्बहून् ।। २३२.१ ।।"
  },
  {
    "text": "अरोगा वा विना वातं शाखां मुञ्चत्यथ द्रुमाः।\nफलं मूलं तथा कालं दर्शयन्ति त्रिहायनाः ।। २३२.२ ।।"
  },
  {
    "text": "पूर्ववत्स्वं दर्शयन्ति फलं पुष्पं तथान्तरे।\nक्षीरं स्नेहं तथा रक्त मधु तोयं स्रवन्ति च ।। २३२.३ ।।"
  },
  {
    "text": "शुष्यन्त्यरोगाः सहसा शुष्का रोहन्ति वा पुनः।\nउत्तिष्ठन्तीह पतिताः पतन्ति च तथोत्थिताः ।। २३२.४ ।।"
  },
  {
    "text": "तत्र वक्ष्यामि ते ब्रह्मन्! विपाकं फलमेव च।\nरोदने व्याधिमभ्येति हसने देशविभ्रमम् ।। २३२.५ ।।"
  },
  {
    "text": "शाखाप्रपतनं कुर्यात् संग्रामे योधपातनम्।\nबालानां मरणं कुर्यात् बालानां बालपुष्पिता।। २३२.६ ।।"
  },
  {
    "text": "स्वराष्ट्रभेदं कुरुते फलपुष्पमथान्तरे।\nक्षयः सर्वत्र गोक्षीरे स्नेहे दुर्भिक्षलक्षणम् ।। २३२.७ ।।"
  },
  {
    "text": "वाहनापचयं मद्ये रक्ते संग्राममाविशेत्।\nमधुस्रावे भवेद् व्याधिर्जलस्रावे न वर्षति ।। २३२.८ ।।"
  },
  {
    "text": "अरोगशोषणं ज्ञेयं ब्रह्मन्! दुर्भिक्षलक्षणम्।\nशुष्केषु संप्रहरोहस्तु वीर्यमन्त्रञ्च हीयते ।। २३२.९ ।।"
  },
  {
    "text": "उत्थाने पतितानाञ्च नयं भेदकरम्भवेत्।\nस्थानात् स्तानन्तु गमने देशभङ्गस्तथा भवेत् ।। २३२.१० ।।"
  },
  {
    "text": "ज्वलत्स्वपि च वृक्षेषु रुद्रत्स्वपि धनक्षयम्।\nएतत्पूजितवृक्षेषु सर्वं राज्ञो विपद्यते ।। २३२.११ ।।"
  },
  {
    "text": "पुष्पे फले वा विकृते राज्ञो मृत्यु तथादिशेत्।\nअन्येषु चैव वृक्षेषु वृक्षोत्पातेष्वतन्द्रितः ।। २३२.१२ ।।"
  },
  {
    "text": "आच्छादयित्वा तं वृक्षं गन्धमाल्यैर्विभूषयेत्।\nवृक्षोपरि तथा छत्रं कुर्यात् पापप्रशान्तये ।। २३२.१३ ।।"
  },
  {
    "text": "शिवमभ्यर्चयेद्देवं पशुञ्चास्मै निवेदयेत्।\nरुद्रेभ्य इति वृक्षेषु हुत्वा रुद्रं जपेत्ततः ।। २३२.१४ ।।"
  },
  {
    "text": "मध्वाज्ययुक्तेन तु पायसेन संपूज्य विप्रांश्च भुवञ्च दद्यात्।\nगीतेन नृत्येन तथार्चयेत्तु देवं हरं पापविनाशहेतोः ।। २३२.१५ ।।"
  }
]
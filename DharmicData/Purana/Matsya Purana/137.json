[
  {
    "text": "मयसमीपे वापीपानकथनम्।"
  },
  {
    "text": "सूत उवाच।\nप्रमथैः समरेभिन्नास्त्रैपुरास्ते सुरारयः।\nपुरं प्रविविशुर्भीताः प्रमथैर्भग्नगोपुरम्।। १३७.१ ।।"
  },
  {
    "text": "शीर्ण दंष्ट्रा यथा नागा भग्नश्रृङ्गा यथा वृषाः।\nयथा विपक्षाः शकुना नद्यः क्षीणोदका यथा।। १३७.२ ।।"
  },
  {
    "text": "मृतप्रायास्तथा दैत्या दैवतैर्विकृताननाः।\nबभूवुस्ते विमनसः कथं कार्यमिति ब्रुवन्।। १३७.३ ।।"
  },
  {
    "text": "अथ तान् म्लानमनसस्तदा तामरसाननः।\nउवाच दैत्यो दैत्यानां परमाधिपतिर्मयः।। १३७.४ ।।"
  },
  {
    "text": "कृत्वा युद्धानि घोराणि प्रमथैः सहसामरैः।\nतोषयित्वा तथा युद्धे प्रमथानमरैः सह।। १३७.५ ।।"
  },
  {
    "text": "यूयं यत् प्रथमं दैत्याः पश्चाच्च बलपीडिताः।\nप्रविष्टा नगरन्त्रासात् प्रमथैर्भृशमर्दिताः।। १३७.६ ।।"
  },
  {
    "text": "अप्रियं क्रियते व्यक्तं देवैर्नास्त्यत्र संशयः।\nयत्र नाम महाभागाः प्रविशन्ति गिरेर्वनम्।। १३७.७ ।।"
  },
  {
    "text": "अहो हि कालस्य बलमहो कालो हि दुर्जयः।\nयत्रेदृशस्य दुर्गस्य उपरोधोऽयमागतः।। १३७.८ ।।"
  },
  {
    "text": "मये विवदमाने तु नर्द्दमान इवाम्बुदे।\nबभूवुर्निष्प्रभा दैत्या ग्रहा इन्दूदये यथा।। १३७.९ ।।"
  },
  {
    "text": "वापीपालास्ततोऽभ्येत्य नभः काल इवाम्बुदाः।\nमयामाहुर्यमप्रख्यं साञ्जलिप्रग्रहाः स्थिताः।। १३७.१० ।।"
  },
  {
    "text": "या सामृतरसा गूढा वापी वै निर्मिता त्वया।\nसमाकुलोत्पलवना समीनाकुलपङ्कजा।। १३७.११ ।।"
  },
  {
    "text": "पीता सा वृषरूपेण केनचिद्दैत्यनायकः।\nवापी सा साम्प्रतं द्रृष्टा मृतसंज्ञा इवाङ्गना।। १३७.१२ ।।"
  },
  {
    "text": "वापीपालवचः श्रुत्वा मयोऽसौ दानवप्रभुः।\nकष्टमित्यसकृत्‌ प्रोच्य दितिजानिदमब्रवीत्।। १३७.१३ ।।"
  },
  {
    "text": "मया मायाबलकृता वापी पीता त्वियं यदि।\nविनष्टाः स्म न सन्देहस्त्रिपुरं दानवागतम्।। १३७.१४ ।।"
  },
  {
    "text": "निहतान्निहतान् दैत्यानाजीवयति दैवतैः।\nपीता वा यदि वा वापी पीता वै पीतवाससा।। १३७.१५ ।।"
  },
  {
    "text": "कोऽन्यो मन्मायया गुप्तां वापीममृततोयिनीम्।\nपास्यते विष्णुमजितं वर्जयित्वा गदाधरम्।। १३७.१६ ।।"
  },
  {
    "text": "सुगुह्यमपि दैत्यानां नास्त्यस्याविदितम्भुवि।\nयत्र मद्वरकौशल्यं विज्ञानं न वृतं बुधैः।। १३७.१७ ।।"
  },
  {
    "text": "समोऽयं रुचिरो देशो निर्द्रुमो निर्द्रुमाचलः।\nलभेमन्द्रूरतः कृत्वा बाधन्तेऽस्मान् गणामराः।। १३७.१८ ।।"
  },
  {
    "text": "ते यूयं यदि मन्यध्वं सागरोपरिधिष्ठिताः।\nप्रमथानां महावेगं सहामः श्वसनोपमम्।। १३७.१९ ।।"
  },
  {
    "text": "एतेषाञ्च समारम्भास्तस्मिन् सागरसंप्लवे।\nनिरुत्साहा भविष्यन्ति एतद्रथपथावृताः।। १३७.२० ।।"
  },
  {
    "text": "युध्यतां निघ्नतां शत्रून्‌ भीतानाञ्च द्रविष्यताम्।\nसागरोऽम्बरसङ्काशः शरणन्नो भविष्यति।। १३७.२१ ।।"
  },
  {
    "text": "इत्युक्त्वा स मयो दैत्यो दैत्यानामधिपस्तदा।\nत्रिपुरेण ययौ तूर्णं सागरं सिन्दुबान्धवम्।। १३७.२२ ।।"
  },
  {
    "text": "सागरे जलगम्भीर उत्पपात पुरं वरम्।\nअवतस्थुः पुराण्येव गोपुराभरणानि च।। १३७.२३ ।।"
  },
  {
    "text": "अपक्रान्ते तु त्रिपुरे त्रिपुरारिस्त्रिलोचनः।\nपितामहमुवाचेदं वेदवादविशारदम्।। १३७.२४ ।।"
  },
  {
    "text": "पितामह! द्रृढं भीता भगवन्! दानवा हि नः।\nविपुलं सागरन्ते तु दानवाः समुपाश्रिताः।। १३७.२५ ।।"
  },
  {
    "text": "यत एव हि ते यातास्त्रिपुरेण तु दानवाः।\nतत एव रथं तूर्णं प्रापयस्व पितामह।। १३७.२६ ।।"
  },
  {
    "text": "सिंहनादं ततः कृत्वा देवा देवरथञ्च तम्।\nपरिवार्य ययुर्हृष्टाः सायुधाः पश्चिमौ दधिम्।। १३७.२७ ।।"
  },
  {
    "text": "ततोऽमरामरगुरुं परिवार्य भवं हरम्।\nनर्दयन्तो ययुस्तूर्णं सागरं दानवालयम्।। १३७.२८ ।।"
  },
  {
    "text": "अथ चारुपताकभूषितं पटहाडम्बरशङ्कनादितम्।\nत्रिपुरमभिसमीक्ष्य देवता विविधबला ननदुर्यथा घनाः।। १३७.२९ ।।"
  },
  {
    "text": "असुरवरपुरेऽपि दारुणो जलधरारवमृदङ्गगह्वरः।\nदनुतनयनिनादमिश्रितः प्रतिनिधिसंक्षुभितार्णवोपमः।। १३७.३० ।।"
  },
  {
    "text": "अथ भुवनपतिर्गतिः सुराणामरिमृगयां प्रददात् सुलब्धबुद्धिः।\nत्रिदशगणापतिर्ह्युवा च शक्रम् त्रिपुरगतं सहसा निरीक्ष्य शत्रुम्।। १३७.३१ ।।"
  },
  {
    "text": "त्रिदशगणपते! निशामयैतत् त्रिपुरनिकेतनमुत्तमं सुरेन्द्र।\nयमवरुणकुबेरषण्मुखैस्तत् सह गणपैरपि हन्मि तावदेव।। १३७.३२ ।।"
  },
  {
    "text": "विहितपरबलाभिघातभूतम् व्रज जलधेस्तु यतः पुराणि तस्थुः।\nस रथवरगतो भवः समर्थो ह्युदधिमगात् त्रिपुरं पुनर्निहन्तुम्।। १३७.३३ ।।"
  },
  {
    "text": "इति परिगणयन्तोदितेः सुता ह्यवतस्थुर्लवणार्णवोपरिष्टात्।।\nअभिभवत् त्रिपुरं स दानवेन्द्रं शरवर्षैर्मुसलैश्च वज्रमिश्रैः।। १३७.३४ ।।"
  },
  {
    "text": "अहमपि रथवर्यमास्थितः सुरवरवर्य्य! भवेय पृष्ठतः।\nअसुरवरवधार्थमुद्यतानाम् प्रतिविदधामि सुखयतेऽनघ।। १३७.३५ ।।"
  },
  {
    "text": "इति भववचनप्रचोदितो दशशतनयनवपुः समुद्यतः।\nत्रिपुरपुरजिघांसया हरिः प्रविकसिताम्बुजलोचनो ययौ।। १३७.३६ ।।"
  }
]
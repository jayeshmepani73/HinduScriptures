[
  {
    "text": "भवननिर्माणवर्णनम्।"
  },
  {
    "text": "सूत उवाच।\nउदगादिप्लवं वास्तु समानशिखरं तथा।\nपरीक्ष्य पूर्ववत्कुर्य्यात् स्तम्भोच्छ्रायं विचक्षणः ।। २५६.१"
  },
  {
    "text": "न देवधूर्तसचिव चत्वाराणां समन्ततः।\nकारयेद्भवनं प्राज्ञो दुःखशोकभयं ततः ।। २५६.२"
  },
  {
    "text": "तस्य प्रदेशाश्चत्वार स्तथोत्सर्गोऽग्रतः शुभः।\nपृष्ठतः पृष्ठभागस्तु सव्यावर्तः प्रशस्यते ।। २५६.३"
  },
  {
    "text": "अपसव्यो विनाशाय दक्षिणे शीर्षकस्तथा।\nसर्वकामफलो नॄणां सम्पूर्णो नाम वामतः ।। २५६.४"
  },
  {
    "text": "एवं प्रदेशमालोक्य यत्नेन गृहमारभेत्।\nअथ सांवत्सरे प्रोक्ते मुहूर्ते शुभलक्षणे ।। २५६.५"
  },
  {
    "text": "रत्नोपरि शिलां कृत्वा सर्वबीजसमन्विताम्।\nचतुर्भिब्राह्मणैः स्तम्भं कारयित्वा सुपूजितम् ।। २५६.६"
  },
  {
    "text": "शुक्लाम्बरधरः शिल्पि सहितो वेदपारगैः।\nस्नापितं विन्यसेत्तद्वत् सर्वौषधिसमन्वितम् ।। २५६.७"
  },
  {
    "text": "नानाक्षतसमोपेतं वस्त्रालङ्कारसंयुतम्।\nब्रह्मघोषेण वाद्येन गीतमङ्गलनिःखनैः ।। २५६.८\nपायसं भोजयेद्विप्रान् होमन्तु मधुसर्पिषा।\nवास्तोष्पते प्रतिजानीहि मन्त्रेणानेन सर्वदा ।। २५६.९"
  },
  {
    "text": "सूत्रपाते तथा कार्य्यमेवं स्तम्भोदये पुनः।\nद्वारवंशोच्छ्रये तद्वत् प्रवेशसमये तथा ।। २५६.१०"
  },
  {
    "text": "वास्तूपशमने तद्वत् वास्तुयज्ञस्तु पञ्चधा।\nईशाने सूत्रपातः स्यादाग्नेये स्तम्भरोपणम् ।। २५६.११"
  },
  {
    "text": "प्रदक्षिणञ्च कुर्वीत वास्तोः पदविलेखनम्।\nतर्जनी मध्यमा चैव तथाङ्गुष्ठस्तु दक्षिणे ।। २५६.१२"
  },
  {
    "text": "प्रवालरत्नकनक फलं पिष्ट्वा कृतोदकम्।\nसर्ववास्तुविभागेषु शस्तं पदविलेपने ।। २५६.१३"
  },
  {
    "text": "न भस्माङ्गार काष्ठेन नखशस्त्रेण चर्मभिः।\nन श्रृङ्गास्थिकपालैश्च क्वचिद्वास्तु विलेखयेत् ।। २५६.१४"
  },
  {
    "text": "एभिर्विलिखितं कुर्य्याद्दुःखशोकभयादिकम्।\nयदा गृहप्रवेशः स्याच्छिल्पी तत्रापि लक्षयेत् ।। २५६.१५"
  },
  {
    "text": "स्तम्भसूत्रादिकं तद्वच्छुभाशुभफलप्रदम्।\nआदित्याभिमुखं रौति शकुनिः पुरुषं यदि ।। २५६.१६"
  },
  {
    "text": "तुल्यकालं स्पृशेदङ्गं गृहभर्तुर्यदात्मनः ।\nवास्त्वङ्गे तद्विजानीयान्नरशल्यं भयप्रदम् ।। २५६.१७"
  },
  {
    "text": "अङ्कनानन्तरं यत्र हस्त्यश्व श्वापदं भवेत्।\nतदङ्गसम्भवं विन्द्यात्तत्र शल्यं विचक्षणः ।। २५६.१८"
  },
  {
    "text": "प्रसार्यमाणे सूत्रे तु श्वा गोमायुर्विलङ्घिते।\nतत्तु शल्यं विजानीयात् खरशब्देति भैरवे ।। २५६.१९"
  },
  {
    "text": "यदीशाने तु दिग्भागे मधुरं रौति वायसः।\nधनं तत्र विजानीयाद् भागे वा स्वाम्यधिष्ठिते ।। २५६.२०"
  },
  {
    "text": "सूत्रच्छेदे भवेत् मृत्युर्व्याधिः कीले त्वधोमुखे।\nअङ्गारेषु तथोन्मादं कपालेषु च सम्भ्रमम् ।। २५६.२१"
  },
  {
    "text": "कम्बुशल्येषु जानीयात् पौंश्चल्यं स्त्रीषु वास्तुवित्।\nगृहभर्तुर्गृहस्यापि विनाशः शिल्पिसम्भ्रमे ।। २५६.२२"
  },
  {
    "text": "स्तम्भे स्कन्धच्युते कुम्भे शिरोरोगं विनिर्दिशेत्।\nकुम्भापहारे सर्वस्य कुलस्यापि क्षयो भवेत् ।। २५६.२३"
  },
  {
    "text": "मृत्युः स्थानच्युते कुम्भे भग्ने बन्धं विदुर्बुधाः।\nकरसङ्ख्या विनाशे तु नाशं गृहपतेर्विदुः ।। २५६.२४"
  },
  {
    "text": "विजौषधि विहीने तु भूतेभ्यो भयमादिशेत्।\nततः प्रदक्षिणेनान्यान् न्यसेत्स्तम्भान्विचक्षणः ।। २५६.२५"
  },
  {
    "text": "यस्माद् भयकरं नॄणां योजिताह्यप्रदक्षिणम्।\nरक्षां कुर्वीत यत्नेन स्तम्बोपद्रवनाशिनीम् ।। २५६.२६"
  },
  {
    "text": "तथा फलवतीं शाखां स्तम्भोपरि निवेशयेत्।\nप्रागुदक्प्रवणं कुर्य्याद्दिङ्मूढन्तु न कारयेत् ।। २५६.२७"
  },
  {
    "text": "स्तम्भं वा भवनं वापि द्वारं वासगृहं तथा।\nदिङ्मूढे कुलनाशः स्यान्न च संवर्द्धयेत् गृहम् ।। २५६.२८"
  },
  {
    "text": "यदि संवर्द्धयेद् गेहं सर्वदिक्षु विवर्द्धयेत्।\nपूर्वेण वर्द्धितं वास्तु कुर्याद्वैराणि सर्वदा।। २५६.२९"
  },
  {
    "text": "दक्षिणे वर्द्धितं वास्तु मृत्यवे स्यान्न संशयः।\nपश्चाद्विवृद्धं यद्वास्तु तदर्थक्षयकारक ।। २५६.३०"
  },
  {
    "text": "वर्द्धापितं तथा सौम्ये बहुसन्तापकारकम्।\nआन्नेये यत्र वृद्धिः स्यात् तदग्निभयदं भवेत् ।। २५६.३१"
  },
  {
    "text": "वर्द्धितं राक्षसे कोणे शिशुक्षयकरं भवेत्।\nबद्ध्वापि तन्तु वायव्ये वातव्याधि-प्रकोपकृत् ।। २५६.३२"
  },
  {
    "text": "ईशान्यां अन्नहानिः स्यात् वास्तौ संवर्द्धिते सदा।\nईशाने देवतागारं तथा शान्तिगृहं भवेत् ।। २५६.३३"
  },
  {
    "text": "महानसन्तथाग्नेये तत्पार्श्वेचोत्तरे जलम्।\nगृहस्योपस्करं सर्वं नैऋत्ये स्थापयेद् बुधः ।। २५६.३४"
  },
  {
    "text": "वधस्थानं बहिः कुर्यात् स्नानमण्डपमेव च।\nधनधान्यञ्च वायव्ये कर्मशालान्ततो बहिः ।।\nएवं वास्तु विशेषः स्यात् गृहभर्तुः शुभावहः ।। २५६.३५"
  }
]
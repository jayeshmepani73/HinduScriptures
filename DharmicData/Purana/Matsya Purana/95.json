[
  {
    "text": "शिवचतुर्दशीव्रतकथनम्।"
  },
  {
    "text": "नारद उवाच।\nभगवन्! भूतभव्येश! तथान्यदपि यच्छ्रुतम्।\nभुक्तिमुक्तिफलायालं तत्पुनर्वक्तुमर्हसि।। ९५.१ ।।"
  },
  {
    "text": "एवमुक्तोऽब्रवीच्छम्भुरयं वाङ्‌मयपारगः।\nमत्समस्तपसा ब्रह्मन्! पुराणश्रुतिविस्तरै।। ९५.२ ।।"
  },
  {
    "text": "धर्मोऽयं वृषरूपेण नन्दी नाम गणाधिपः।\nधर्मान् माहेश्वरान् वक्ष्यत्यतः प्रभृति नारद?।। ९५.३ ।।"
  },
  {
    "text": "मत्स्य उवाच।\nश्रृणुष्वावहितो ब्रह्मन्! वक्ष्ये माहेश्वरं व्रतम्।\nत्रिषुलोकेषु विख्यातं नाम्ना शिवचतुर्दशी।। ९५.४ ।।"
  },
  {
    "text": "मार्गंशीर्षं त्रयोदश्यां सितायामेकभेजनः।\nप्रार्थयेद्देवदेवेश! त्वामहं शरणं गतः।। ९५.५ ।।"
  },
  {
    "text": "चतुर्दश्यां निराहारः सम्यगभ्यर्च्य शङ्करम्।\nसुवर्णवृषभं दत्त्वा भोक्ष्यामि च परेऽहनिः।। ९५.६ ।।"
  },
  {
    "text": "एवं नियमकृत्स्तुत्वा प्रातरुत्थाय मानवः।\nकृतस्नानजपः पश्चादुमया सह शङ्करम्।\nपूजयेत्कमलैः शुभ्रैर्गन्धमाल्यानुलेपनैः।। ९५.७ ।।"
  },
  {
    "text": "पादौ नमः शिवायेति शिरः सर्वात्मने नमः।\nत्रिनेत्रायेति नेत्राणि ललाटं हरये नमः।। ९५.८ ।।"
  },
  {
    "text": "मुखमिन्दुमुखायेति श्रीकण्ठायेति कन्धराम्।\nसद्योजाताय कर्णौतु वामदेवाय वै भुजौ।। ९५.९ ।।"
  },
  {
    "text": "अघोरहृदयायेति हृदयञ्चाभिपूजयेत्।\nस्तनौ तत्पुरुषायेति तथेशानाय चोदरम्।। ९५.१0 ।।"
  },
  {
    "text": "पार्श्वे चानन्तधर्माय ज्ञानभूताय वै कटिम्।\nऊरू चानन्तवैराग्य सिंहायेत्यभिपूजयेत्।। ९५.११ ।।"
  },
  {
    "text": "अनन्तैश्वर्य्यनाथाय जानुनी चार्चयेद्‌बुधः।\nप्रधानाय नमो जङ्घे गुल्‌फौ व्योमात्मने नमः।। ९५.१२ ।।"
  },
  {
    "text": "व्योमकेशात्मरूपाय केशान् पृष्ठञ्च पूजयेत्।\nनमः पुष्ट्यै नमस्तुष्ट्यै पार्वतीञ्चापि पूजयेत्।। ९५.१३ ।।"
  },
  {
    "text": "ततस्तुवृषभं हैममुदकुम्भसमन्वितम्।\nशुक्लमाल्याम्बरधरं पञ्चरत्नसमन्वितम्।\nभक्ष्यैर्नानाविधैर्युक्तं ब्राह्मणाय निवेदयेत्।। ९५.१४ ।।"
  },
  {
    "text": "ततो विप्रान् समाहूय तर्पयेद्भक्तितः शुभान्।\nशुक्लमाल्याम्बरधरं पञ्चरत्नसमन्वितम्।। ९५.१५ ।।"
  },
  {
    "text": "पञ्चदश्यां ततः पूज्य विप्रान् भुञ्जीत वाग्यतः।\nतद्वत् कृष्णचतुर्दश्यामेतत् सर्वंसमाचरेत्।। ९५.१६ ।।"
  },
  {
    "text": "चतुर्दशीषु सर्वासु कुर्य्यात् पूर्ववदर्चनम्।\nये तु मासे विशेषाः स्युस्तान्निबोध क्रमादिह।। ९५.१७ ।।"
  },
  {
    "text": "मार्गशीर्षादिमासेषु क्रमादेतदुदीरयेत्।\nशङ्कराय नमस्तेऽस्तु नमस्ते करवीरक!।। ९५.१८ ।।"
  },
  {
    "text": "त्र्यम्बकाय नमस्तेऽस्तु महेश्वरमतः परम् ।\nनमस्तेऽस्तु महादेव! स्थाणवे च ततः परम्।। ९५.१९ ।।"
  },
  {
    "text": "नमः पशुपते नाथ! नमस्ते शम्भवे पुनः।\nनमस्ते परमानन्द! नमः सोमार्द्धधारिणे।। ९५.२0 ।।"
  },
  {
    "text": "नमो भीमाय इत्येवं त्वामहं शरणं गतः।\nगोमूत्रं गोमयं क्षीरं दधिसर्पिः कुशोदकम्।। ९५.२१ ।।"
  },
  {
    "text": "पञ्चगव्यं ततो बिल्वं कर्पूरञ्चागुरुं यवाः।\nतिलाः कृष्णाश्च विधिवत्प्राशनं क्रमशः स्मृतम्।।\nप्रतिमासं चतुर्दश्योरेकैकं प्राशनं स्मृतम्।। ९५.२२ ।।"
  },
  {
    "text": "मन्दारमालतीभिश्च तथा धत्तूरकैरपि।\nसिन्दुवारैरशोकैश्च मल्लिकाभिश्च पाटलैः।। ९५.२३ ।।"
  },
  {
    "text": "अर्कपुष्पैः कदम्बैश्च शतपत्र्या तथोत्पलैः।\nएकैकेन चतुर्दश्योरर्चयेत्पार्वतीपतिम्।। ९५.२४ ।।"
  },
  {
    "text": "पुनश्च कार्तिके मासे प्राप्ते सन्तर्पयेद्‌द्विजान्।\nअन्नैर्नानाविधैर्भक्ष्यैर्वस्त्रमाल्यविभूषणैः।। ९५.२५ ।।"
  },
  {
    "text": "कृत्वा नीलवृषोत्सर्गं श्रुत्युक्तविधिना नरः।\nउमामहेश्वरं हैमं वृषभञ्च गवा सह।। ९५.२६ ।।"
  },
  {
    "text": "मुक्ताफलाष्टकयुतं सितनेत्रपटावृतम्।\nसर्वोपस्करसंयुक्तां शय्यां दद्यात् सकुम्भकाम्।। ९५.२७ ।।"
  },
  {
    "text": "ताम्रपात्रोपरि पुनः शालितण्डुलसंयुतम्।\nस्थाप्य विप्राय शान्ताय वेदव्रतपराय च।। ९५.२८ ।।"
  },
  {
    "text": "ज्येष्ठसामविदे देयं न वकव्रतिने क्वचित्।\nगुणज्ञे श्रोत्रिये दद्यादाचार्ये तत्त्ववेदिनि।। ९५.२९ ।।"
  },
  {
    "text": "अव्यङ्गाङ्गाय सौम्याय सदाकल्याणकारिणे।\nसपत्नीकाय संपूज्य वस्त्रमाल्यविभूषणैः।। ९५.३0 ।।"
  },
  {
    "text": "गुरौ सति गुरोर्देयं तदभावे द्विजातये।\nन वित्तशाठ्यं कुर्वीत कुर्वन् दोषात्पतत्यधः।। ९५.३१ ।।"
  },
  {
    "text": "अनेन विधिना यस्तु कुर्याच्छिवचतुर्दशीम्।\nसोऽश्वमेधसहस्रस्य फलं प्राप्नोति मानवः।। ९५.३२ ।।"
  },
  {
    "text": "ब्रह्महत्यादिकं किञ्चिद्यदत्रामुत्र वा कृतम्।\nपितृभिर्भ्रातृभिर्वापि तत्सर्वां नाशमाप्नुयात्।। ९५.३३ ।।"
  },
  {
    "text": "दीर्घायुरारोग्यकुलान्नवृद्धिरत्राक्षयामुत्र चतुर्भुजत्वम्।\nगणाधिपत्यं दिवि कल्पकोटिशतान्युषित्वा पदमेति शम्भोः।। ९५.३४ ।।"
  },
  {
    "text": "न बृहस्पतिरप्यनन्तमस्याः फलमिन्द्रो न पितामहोऽपि वक्तुम्।।\nन च सिद्धगणोऽप्यलं न चाहं यदि जिह्वायुतकोटयोऽपि वक्त्रे।। ९५.३५ ।।"
  },
  {
    "text": "भवत्यमरवल्लभः पठति यः स्मरेद्वासदा।\nश्रृणोत्यपि विमत्सरः सकलपापनिर्मोचनम्।\nइमां शिव चतुर्दशी ममरकामिनी कोटयः।\nस्तुवन्ति तमनिन्दितं किमुसमाचरेद्यः सदा।। ९५.३६ ।।"
  },
  {
    "text": "या वाथ नारी कुरुतेति भक्त्या भर्तारमापृच्छ्य सुतान् गुरून् वा।\nसापि प्रसादात्परमेश्वरस्य परम्पदं याति पिनाकपाणेः।। ९५.३७ ।।"
  }
]
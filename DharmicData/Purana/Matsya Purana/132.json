[
  {
    "text": "दानवानामुपद्रवं दृष्ट्वा देवैः ब्रह्मसमीपे गमनम्।\nसूत उवाच।\nअशीलेषु प्रदुष्टेषु दानवेषु दुरात्मसु।\nलोकेषूत्साद्यमानेषु तपोधनवनेषु च।। १३२.१ ।।"
  },
  {
    "text": "सिंहनादे व्योमगानान्तेषु भीतेषु जन्तुषु।\nत्रैलोक्ये भयसंमूढ़े तमोन्धत्वमुपागते।। १३२.२ ।।"
  },
  {
    "text": "आदित्या वसवः साध्याः पितरो मरुताङ्गणाः।\nभीताः शरणमाजग्युर्ब्रह्माणं प्रपितामहम्।। १३२.३ ।।"
  },
  {
    "text": "ते तं स्वर्णोत्पलासीनं ब्रह्माणं समुपागताः।\nनेमुरूचुश्च सहिताः पञ्चास्यं चतुराननम्।। १३२.४ ।।"
  },
  {
    "text": "वरगुप्तास्तवैवेह दानवास्त्रिपुरालयाः।\nबाधन्तेऽस्मान्यथाप्रेष्याननुशाधि ततोऽनघ!।। १३२.५ ।।"
  },
  {
    "text": "मेधागमे यथा हंसा मृगाः सिंहभयादिव।\nदानवानां भयात्तद्वद्बभ्राम प्रपितामहः।। १३२.६ ।।"
  },
  {
    "text": "पुत्राणां नामधेयानि कलत्राणां तथैव च।\nदानवैर्भ्राम्यमाणानां विस्तृतानि ततोऽनघ।। १३२.७ ।।"
  },
  {
    "text": "देववेश्मप्रभङ्गाश्च आश्रमभ्रंशनानि च।\nदानवैर्लोभमोहान्धैः क्रियन्ते च भ्रमन्ति च।। १३२.८ ।।"
  },
  {
    "text": "यदि न त्रायसे लोकं दानवैर्विद्रुतं द्रुतम्।\nधर्षेणानेन निर्देवं निर्मनुष्याश्रमं जगत्।। १३२.९ ।।"
  },
  {
    "text": "इत्येवं त्रिदशैरुक्तः पद्मयोनिः पितामहः।\nप्रत्याह त्रिदशान् सेन्द्रानिन्दुतुल्याननः प्रभुः।। १३२.१० ।।"
  },
  {
    "text": "मयस्य यो वरो दत्तो मया मतिमताम्वराः!।\nतस्यान्त एष संप्राप्तो यः पुरोक्तो मया सुराः।। १३२.११ ।।"
  },
  {
    "text": "तच्च तेषामधिष्ठानं त्रिपुरं त्रिदशर्षभाः।\nएतेषु पातमोक्षेण हन्तव्यं नेषुवृष्टिभिः।। १३२.१२ ।।"
  },
  {
    "text": "भवताञ्च न पश्यामि कमप्यत्र सुरर्षभाः।\nयस्तु चैकप्रहारेण पुरं हन्यात् सदानवम्।। १३२.१३ ।।"
  },
  {
    "text": "त्रिपुरं नाल्पवीर्येण शक्यं हन्तुं शरेण तु।\nएकं मुक्त्वा महादेवं महेशानं प्रजापतिम्।। १३२.१४ ।।"
  },
  {
    "text": "ते यूयं यदि अन्ये च क्रतुविध्वंसकं हरम्।\nयाचामः सहिता देवं त्रिपुरं स हनिष्यति।। १३२.१५ ।।"
  },
  {
    "text": "कृतः पुराणां विष्कम्भो योजनानां शतं शतम्।\nयथा चैकप्रहारेण हन्यते वैभवेन तु।\nपुष्पयोगेन युक्तानि तानि चैकक्षणेन तु।। १३२.१६ ।।"
  },
  {
    "text": "ततो देवैश्च संप्रोक्तो यास्याम इति दुःखितैः।\nपितामहश्च तै सार्द्धं भवसंसदमागतः।। १३२.१७ ।।"
  },
  {
    "text": "तं भवं भूतभव्येशं गिरिशं शूलपाणिनम्।\nपश्यन्ति चोमया सार्द्धन्नन्दिना च महात्मना।। १३२.१८ ।।"
  },
  {
    "text": "अग्निवर्णमजन्देवमग्निकुण्डनिभेक्षणम्।\nअग्न्यादित्यसहस्राभमग्निवर्णविभूषितम्।। १३२.१९ ।।"
  },
  {
    "text": "चन्द्रावयवलक्ष्माणं चन्द्रसौम्यवराननम्।\nआगम्य तमजन्देवमथ तं नीललोहितम्।। १३२.२० ।।"
  },
  {
    "text": "स्तुवन्तो वरदं शम्भुं गोपात पार्वतीपतिम्।। १३२.२१ ।।"
  },
  {
    "text": "देवा ऊचुः।\nनमो भगवतेशाय रुद्राय वरदाय च।\nपशूनाम्पतये नित्यमुग्राय च कपर्दिने।। १३२.२२ ।।"
  },
  {
    "text": "महादेवाय भीमाय त्र्यम्बकाय च शान्तये।\nईशानाय भयघ्नाय नमस्त्वन्धकघातिने।। १३२.२३ ।।"
  },
  {
    "text": "नीलग्रीवाय भीमाय वेधसे वेधसास्तुते।\nकुमारशत्रुनिघ्नाय कुमारजनकाय च।। १३२.२४ ।।"
  },
  {
    "text": "विलोहिताय धूम्राय वराय क्रथनाय च।\nनित्यं नीलशिखण्डाय शूलिने दिव्यशायिने।। १३२.२५ ।।"
  },
  {
    "text": "उरगाय त्रिनेत्राय हिरण्यवसुरेतसे।\nअचिन्त्यायाम्बिकाभर्त्रे सर्वदेवस्तुताय च।। १३२.२६ ।।"
  },
  {
    "text": "वृषध्वजाय मुण्डाय जटिने ब्रह्मचारिणे।\nतप्यमानाय सलिले ब्रह्मण्यायाजिताय च।। १३२.२७ ।।"
  },
  {
    "text": "विश्वात्मने विश्वसृजे विश्वमावृत्य तिष्ठते।\nनमोऽस्तु दिव्यरूपाय प्रभवे दिव्यशम्भवे।। १३२.२८ ।।"
  },
  {
    "text": "अभिगम्याय काम्याय स्तुत्यायार्च्याय सर्वदा।\nभक्तानुकम्पिने नित्यं दिशते यन्मनोगतम्।। १३२.२९ ।।"
  }
]
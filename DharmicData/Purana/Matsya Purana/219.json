[
  {
    "text": "मनुमत्स्यसंवादे राजधर्मवर्णनम्।\nमनुरुवाच।\nराजरक्षारहस्यानि यानि दुर्गे निधापयेत्।\nकारयेद्वा महीभर्ता ब्रूहि तत्त्वानि तानि च ।।  २१९.१ ।।"
  },
  {
    "text": "मत्स्य उवाच।\nशिरीषोदुम्बर-शमी वीजपूरं घृतप्लुतम्।\nक्षुद्योगः कथितो राजन्! मासार्द्धं तु पुरातनैः ।।  २१९.२ ।।"
  },
  {
    "text": "कशेरुफलमूलानि इक्षुमूलं तथा बिसम्।\nदूर्वाक्षीरघृतैर्मण्डः सिद्धोऽयं मासिकः परः ।।  २१९.३ ।।"
  },
  {
    "text": "नरं शस्त्रहतं प्राप्तो न तस्य मरणं भवेत्।\nकल्माषवेणुना तत्र जनयेत्तु विभावसुम् ।।  २१९.४ ।।"
  },
  {
    "text": "गृहे त्रिरपसव्यन्तु क्रियते यत्र पार्थिव!।\nनान्योऽग्निर्ज्वलते तत्र नात्र कार्या विचारणा ।।  २१९.५ ।।"
  },
  {
    "text": "कार्पासस्था भुजङ्गस्य तेन निर्मोचनं भवेत्।\nसर्पनिर्वासने धूपः प्रशस्तः सततं गृहे ।।  २१९.६ ।।"
  },
  {
    "text": "सामुद्रसैन्धवयवा विद्युद्दग्धा च मृत्तिका।\nतयानुलिप्तं यद्वेश्म नाग्निना दह्यते नृप! ।।  २१९.७ ।।"
  },
  {
    "text": "दिवा च दुर्गे रक्ष्योऽग्निर्वाति वाते विशेषतः।\nविषाच्च रक्ष्योनृपतिस्तत्र युक्तिं निबोध मे ।।  २१९.८ ।।"
  },
  {
    "text": "क्रीड़ा-निमित्तं नृपतिर्धारयेन्मृगपक्षिणः।\nअन्नं वै प्राक् परीक्षेत वह्नौ चान्यतरेषु च ।।  २१९.९ ।।"
  },
  {
    "text": "वस्त्रं पुष्पमलङ्कारं भोजनाच्छादनं तथा।\nनापरीक्षितपूर्वन्तु स्पृशेदपि महामतिः ।।  २१९.१० ।।"
  },
  {
    "text": "स्याच्चासौ वक्त्रसन्तप्त- सोद्वेगञ्च निरीक्षते।\nविषदोऽथ विषं दत्तं यच्च तत्र परीक्षते ।।  २१९.११ ।।"
  },
  {
    "text": "स्रस्तोत्तरीयो विमनाः स्तम्भकुड्यादिभिस्तथा।\nप्रच्छादयति चात्मानं लज्जते त्वरते तथा ।।  २१९.१२ ।।"
  },
  {
    "text": "भुवं विलिखति ग्रीवां तथा चालयते नृप!।\nकण्डूयति च मूर्द्धानं परिलोड्याननन्तथा ।।  २१९.१३ ।।"
  },
  {
    "text": "क्रियासु त्वरितो राजन्! विपरीतास्वपि ध्रुवम्।\nएवमादीनि चिह्नानि विषदस्य परीक्षयेत् ।।  २१९.१४ ।।"
  },
  {
    "text": "समीपैर्विक्षिपेद्वह्नौ तदन्नं त्वरयान्वितैः।\nइन्द्रायुधसवर्णन्तु रूक्षं स्फोटसमन्वितम् ।।  २१९.१५ ।।"
  },
  {
    "text": "एकावर्तन्तु दुर्गंन्धि भृशञ्चटचटायते।\nतद्धूमसेवनाज्जन्तोः शिरो-रोगश्च जायते ।।  २१९.१६ ।।"
  },
  {
    "text": "सविषेऽऽन्ने विलीयन्ते न च पार्थिव! मक्षिकाः।\nनिलीनाश्च विपद्यन्ते संस्पृष्टे सविषे तथा ।।  २१९.१७ ।।"
  },
  {
    "text": "विरज्यति चकोरस्य दृष्टिः पार्थिवसत्तम!।\nविकृतिश्च स्वरो याति कोकिलस्य तथा नृप! ।।  २१९.१८ ।।"
  },
  {
    "text": "गतिस्खलति हंसस्य भृङ्गराजश्च कूजति।\nक्रौञ्चो मदमथाभ्येति कृकवाकुर्विरौति च ।।  २१९.१९ ।।"
  },
  {
    "text": "विक्रोशति शुको राजन्! सारिका वमते ततः।\nचामीकरोऽन्यतोयाति मृत्युं कारण्डवस्तथा ।।  २१९.२० ।।"
  },
  {
    "text": "मेहते वानरो राजन्! ग्लायते जीवजीवकः।\nदृष्टरोमा भवेद्वभ्रुः पृषतश्चैव रोदिति ।।  २१९.२१ ।।"
  },
  {
    "text": "हर्षमायाति च शिखी विषसन्दर्शनान्नृप!।\nअन्नञ्च सविषं राजंश्चिरेण च विपद्यते ।।  २१९.२२ ।।"
  },
  {
    "text": "तदा भवति निःश्राव्यं पक्षपर्युषितोपमम्।\nव्यापन्नरसगन्धञ्च चन्द्रिकाभिस्तथा युतम् ।।  २१९.२३ ।।"
  },
  {
    "text": "व्यञ्जनानान्तु शुष्कत्वं द्रवाणां बुद्बुदोद्भवः।\nससैन्धवानां द्रव्याणां जायते फेनमालिता ।।  २१९.२४ ।।"
  },
  {
    "text": "सस्यराजिश्च ताम्रा स्यात् नीला च पयसस्तथा।\nकोकिलाभा च मद्यस्य तोयस्य च नृपोत्तम! ।।  २१९.२५ ।।"
  },
  {
    "text": "धान्याम्लस्य तथा कृष्णा कपिला कोद्रवस्य च।\nमधुश्यामा च तक्रस्य नीला पीता तथैव च।।  २१९.२६ ।।"
  },
  {
    "text": "घृतस्योदकसङ्काशा कपोताभा च सत्तनुः।\nहरिता माक्षिकस्यापि तैलस्य च तथारुणा ।।  २१९.२७ ।।"
  },
  {
    "text": "फलानामप्यपक्वानां पाकः क्षिप्रं प्रजायते।\nप्रकोपश्चैव पक्वानां माल्यानां म्लानता तथा ।।  २१९.२८ ।।"
  },
  {
    "text": "मृदुता कठिनानां स्यात् मृदूनाञ्च विपर्ययः।\nसूक्ष्माणां रूपदलनं तथा चैवातिरङ्गता ।।  २१९.२९ ।।"
  },
  {
    "text": "श्याममण्डलता चैव वस्त्राणां वै तथैव च।\nलोहानाञ्च मणीनाञ्च मलपङ्कोपदिग्धता।।  २१९.३० ।।"
  },
  {
    "text": "अनुलेपनगन्धानां माल्यानाञ्च नॄपोत्तम।\nविगन्धता च विज्ञेया तथा राजन्! जलस्य तु ।।  २१९.३१ ।।"
  },
  {
    "text": "दन्तकाष्ठत्वचः श्यामाः तनुसत्वास्तथैव च।\nएवमादीनि चिह्नानि विज्ञेयानि नृपोत्तम!।।  २१९.३२ ।।"
  },
  {
    "text": "तस्माद्राजा सदा तिष्ठेत् मणिमन्त्रौषधां गणैः।\nउक्तैः संरक्षितो राजा प्रमादपरिवर्जकः ।।  २१९.३३ ।।"
  },
  {
    "text": "प्रजातरोर्मूलमिहावनीशस्तद्रक्षणाद्राष्ट्रमुपैति वृद्धिम्।\nतस्मात्प्रयत्नेन नृपस्य रक्षा सर्वेण कार्या रविवंशचन्द्र! ।।  २१९.३४ ।।"
  }
]
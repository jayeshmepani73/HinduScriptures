[
  {
    "text": "कुमारोत्पत्तिवर्णनम् देवकृतकुमारस्तुतिश्च।"
  },
  {
    "text": "सूत उवाच।\nवामं विदार्य निष्क्रान्तः सुतो देव्याः पुनः शिशुः।\nस्कन्दाच्च वदने वह्नेः शुक्रात् सुवदनोऽरिहा ।। १५९.१"
  },
  {
    "text": "कृत्तिका मेलनादेव शाखाभिः सविशेषतः।\nशाखाभिधाः समाख्याताः षट्षु वक्त्रेषु विस्तृताः ।। १५९.२"
  },
  {
    "text": "यतस्ततो विशाखोऽसौ ख्यातो लोकेषु षण्मुखः।\nस्कन्दो विशाखः षड्वक्त्रो कार्त्तिकेयश्च विश्रुतः ।। १५९.३"
  },
  {
    "text": "चैत्रस्य बहुले पक्षे पञ्चदश्यां महाबलौ।\nसंभूतावर्क सदृशौ विशाले शरकानने ।। १५९.४"
  },
  {
    "text": "चैत्रस्यैव सिते पक्षे पञ्चम्यां पाकशासनः।\nबालकाभ्याञ्चकारैकं मत्वा चामरभूतये ।। १५९.5"
  },
  {
    "text": "तस्यामेव ततः षष्ट्यामभिषिक्तो गुहः प्रभुः।\nसर्वैरमरसङ्घातैः ब्रह्मेन्द्रोपेन्द्र भास्करैः ।। १५९.६"
  },
  {
    "text": "गन्धमाल्यैः शुभैर्धूपैस्तथा क्रीडनकैरपि।\nछत्रैश्चामरजालैश्च भूषणैश्च विलेपनैः ।। १५९.७"
  },
  {
    "text": "अभ्यर्चितो विधानेन यतावत्षण्मुखः प्रभुः।\nसुतामस्मै ददौ शक्रो देवसेनेति विश्रुताम् ।। १५९.८\nपत्न्यर्थं देवदेवस्य ददौ विष्णुस्तदायुधान्।\nयक्षाणां दशलक्षाणि ददावस्मै धनाधिपः ।। १५९.९"
  },
  {
    "text": "ददौ हुताशनस्तेजो ददौ वायुश्च वाहनम्।\nददौ क्रीडनकन्त्वष्टा कुक्कुटं कामरूपिणम्।। १५९.१०"
  },
  {
    "text": "एवं सुरास्तु ते सर्वे परिवारमनुत्तमम्।\nददुर्मुदितचेतस्काः स्कन्दायादित्यवर्चसे ।। १५९.११"
  },
  {
    "text": "जानुभ्यामवनौ स्थित्वा सुरसङ्घास्तमस्तुवन्।\nस्तोत्रेणानेन वरदं षण्मुखं मुख्यशः सुराः ।। १५९.१२"
  },
  {
    "text": "देवा ऊचुः।\nनमः कुमाराय महाप्रभाय स्कन्दाय च स्कन्दित दानवाय।\nनवार्कविद्युद्द्युतये नमोऽस्तु नमोस्तु ते षण्मुख कामरूप !!।। १५९.१३"
  },
  {
    "text": "पिनद्धनानाभरणाय भर्त्रे नमो रणे दारुण दारुणाय।\nनमोऽस्तु तेऽर्कप्रतिमप्रभाय नमोऽस्तु गुह्याय गुहाय तुभ्यम् ।। १५९.१४"
  },
  {
    "text": "नमोऽस्तु त्रैलोक्यभयापहाय नमोऽस्तु ते बालकृपापराय।\nनमो विशालामल लोचनाय नमो विशाखाय महाव्रताय ।। १५९.१5"
  },
  {
    "text": "नमो नमस्तेऽस्तु मनोहराय नमो नमस्तेऽस्तु रणोत्कटाय।\nनमो मयूरोज्ज्वलवाहनाय नमोऽस्तु केयूरवराय तुभ्यम् ।। १५९.१६"
  },
  {
    "text": "नमो धृतोदग्रपताकिने नमो नमः प्रभावप्रणताय तेऽस्तु।\nनमो नमस्ते वरवीर्यशालिने क्रियापराणां भवभव्यमूर्तये ।। १५९.१७"
  },
  {
    "text": "क्रियापरा यज्ञपतिञ्च स्तुत्वा विरेमुरेव त्वमराधिपाद्याः।\nएवं तदा षड्वदनन्तु सेन्द्रा मुदा सुतुष्टश्च गुहस्ततस्तान्।\nनिरीक्ष्य नेत्रैरमरैः सुरेशान् शत्रून् हनिष्यामि गतज्वराःस्थ।। १५९.१८"
  },
  {
    "text": "कुमार उवाच।\nकं वः कामं प्रयच्छामि देवता! ब्रूत निर्वृताः।\nयद्यप्यसाध्यं हृद्यं वो हृदये चिन्तितम्परम् ।। १५९.१९"
  },
  {
    "text": "इत्युक्तास्तु सुरास्तेन स्तुत्वा प्रणतमौलयः।\nसर्व एव महात्मानं गुहं तद्गतमानसाः ।। १५९.२०"
  },
  {
    "text": "दैत्येन्द्रस्तारको नाम सर्वामर कुलान्तकृत्।\nबलवान् दुर्जयो दुष्टो दुराचारोऽतिकोपनः ।। १५९.२१"
  },
  {
    "text": "तमेव जहि हृद्योऽर्थं एषोऽस्माकं भयापह!।\nएवमुक्तस्तथेत्युक्त्वा सर्वामर पदानुगः ।। १५९.२२"
  },
  {
    "text": "जगाम जगतां नाथ स्तूयमानोऽमरेश्वरैः।\nतारकस्य वधार्थाय जगतः कण्टकस्य वै ।। १५९.२३"
  },
  {
    "text": "ततश्च प्रेषयामास शक्रो लब्धसमाश्रयः।\nदूतं दानवसिंहस्य परुषाक्षरवादिनम् ।। १५९.२४"
  },
  {
    "text": "स तु गत्वाब्रवीद्दैत्यं निर्भयो बीमदर्शनः।\nशक्रस्त्वामाह देवेशो दैत्यकेतो! दिवस्पतिः ।। १५९.२5"
  },
  {
    "text": "तारकासुर! तच्छ्रुत्वा घट शक्त्या यथेच्छया।\nयज्जगद्दलनादाप्तं किल्बिषं दानव! त्वया ।। १५९.२६"
  },
  {
    "text": "तस्याहं शासकस्तेऽद्य राजास्मि भुवनत्रये।\nश्रुत्वैतद्दूतवचनं कोपसंरक्तलोचनः ।। १५९.२७"
  },
  {
    "text": "उवाच दूतं दुष्टात्मा नष्टप्रायविभूतिकः।\nदृष्टं ते पौरुषं शक्र! रणेषु शतशो मया ।। १५९.२८"
  },
  {
    "text": "निस्त्रपत्वान्न ते लज्जा विद्यते शक्र! दुर्मते!।\nएवमुक्ते गते दूते चिन्तयामास दानवः ।। १५९.२९"
  },
  {
    "text": "नालव्धसंश्रयः शक्रो वक्तुमेव हि चार्हति।\nजितः स शक्रो नोऽकस्माज्जायते संश्रयाश्रयः ।। १५९.३०"
  },
  {
    "text": "निमित्तानि च दुष्टानि सोऽपश्यद्दुष्टचेष्टितः।\nपांसुवर्षमसृक्पातं गगनादवनीतले।। १५९.३१"
  },
  {
    "text": "भुजनेत्रप्रकम्पं च वक्त्रशोषं मनोभ्रमम्।\nस्वकान्ता वक्त्रपद्मानां म्लानताञ्च व्यलोकयत् ।। १५९.३२"
  },
  {
    "text": "दुष्टांश्च प्राणिनो रौद्रान् सोऽपश्यद् दुष्टवेदिनः।\nतदचिन्त्वैव दितिजो न्यस्तचिन्तोऽभवत् क्षणात् ।। १५९.३३"
  },
  {
    "text": "यावद्रजघटाघण्टा रणत्काररवोत्कटाम्।\nतद्वत्तुरगसङ्घात क्षुण्ण भूरेणु पिञ्जराम् ।। १५९.३४"
  },
  {
    "text": "चञ्चलस्यन्दनोदग्र ध्वजराजि विराजिताम्।\nविमानैश्चाद्भुताकारे श्चलितामरचामरैः ।। १५९.३5"
  },
  {
    "text": "तां भूषणनिबद्धाञ्च किन्नरोद् गीतनादिताम्।\nनानानाक तरूत्फुल्ल कुसुमापीडधारिणीम् ।। १५९.३६"
  },
  {
    "text": "विकोशास्त्रपरिष्कारां वर्म्मनिर्मलदर्शनाम्।\nवन्द्युद्धुष्टस्तुतिरवां नानावाद्य निनादिताम् ।। १५९.३७"
  },
  {
    "text": "सेनां नाकसदां दैत्यः प्रासादस्थो व्यलोकयत्।\nचिन्तयामास स तदा किंचिदुद्भ्रान्तमानसः ।। १५९.३८"
  },
  {
    "text": "अपूर्वः को भवेद्योद्धा यो मया न विनिर्जितः।\nततश्चिन्ताकुलो दैत्य सुश्राव कटुकाक्षरम् ।। १५९.३९"
  },
  {
    "text": "सिद्धबन्दिभिरुद्घुष्टमिदं हृदयदारणम्।\nअथ गाथा।\nजय अतुलशक्ति-दीघितिपिञ्जर!\nभुजदण्ड -चण्डरभस! सुखद! कुमुदकानन विकासनेन्दो!\nकुमार! जय दितिज-कुलमहोदधि-वडवानल! ।। १५९.४०"
  },
  {
    "text": "षण्मुख! मधुररवमयूररथ! सुरमुकुट कोटि घट्टित चरण नवाङ्कुरमहासन्!।।१५९.४१"
  },
  {
    "text": "जय विशाख! विभो! जय सकललोकतारक!।\nस्कन्द! जय गौरीनन्दन! घण्टाप्रिय\nप्रिय! विशाख! विभो!धृतपताकप्रकीर्णपटल!। कनकभूषणभासुर दिनकरच्छाय!। १५९.४२"
  },
  {
    "text": "जय जनितसंभ्रम लीलालूनाखिलाराते!\nजय सकललोकतारक! दितिजासुरवरतारकान्तक!।\nस्कन्द! जय बाल! सप्तवासर! जय भुवनावलिशोकविनाशन! ।। १५९.४३"
  }
]
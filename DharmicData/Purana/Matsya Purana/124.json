[
  {
    "text": "पृथिवीपरिमाणवर्णनम्।\nसूत उवाच।\nअत ऊद्‌र्ध्वं प्रवक्ष्यामि सूर्य्याचन्द्रमसोर्गतिम्।\nसूर्य्याचन्द्रमसावेतौ भ्राजन्तौ यावदेवतु।। १२४.१ ।।"
  },
  {
    "text": "सप्तद्वीपसमुद्राणां द्वीपानां भवति विस्तरः।\nविस्तरार्द्धं पृथिव्यास्तु भवेदन्यत्र बाह्यतः।। १२४.२ ।।"
  },
  {
    "text": "पर्यासपरिमाणञ्च चन्द्रादित्यौ प्रकाशतः।\nपर्यासपारिमाण्यात्तु बुधैस्तुल्यं दिवः स्मृतम्।। १२४.३ ।।"
  },
  {
    "text": "त्रीन् लोकान् प्रतिसामान्यात् सूर्य्यो यात्यविलम्बतः।\nअचिरात्तु प्रकाशेन अवनात्तु रविः स्मृतः।। १२४.४ ।।"
  },
  {
    "text": "भूयो भूयः प्रवक्ष्यामि प्रमाणं चन्द्रसूर्य्ययोः.\nमहितत्वान्‌महच्छब्दो ह्यस्मिन्नर्थे निगद्यते।। १२४.५ ।।"
  },
  {
    "text": "अस्य भारतवर्षस्य विष्कम्भात् तुल्यविस्तृतम्।\nमण्‍डलं भास्करस्याथ योजनैस्तन्निबोधत।। १२४.६ ।।"
  },
  {
    "text": "नवयोजनसाहस्रो विस्तारो मण्डलस्य तु ।\nविस्तारत्रिगुणश्चापि परिणाहोऽत्र मण्डले।। १२४.७ ।।"
  },
  {
    "text": "विष्कम्भान् मण्डलाच्चैव भास्कराद् द्विगुणः शशी।\nअतः पृथिव्या वक्ष्यामि प्रमाणं योजनैः पुनः।। १२४.८ ।।"
  },
  {
    "text": "सप्तद्वीपसमुद्राया विस्तारो मण्डलस्य तु।\nइत्येतदिह संख्यातं पुराणे परिमाणतः।। १२४.९ ।।"
  },
  {
    "text": "तद्वक्ष्यामि प्रसंख्याय साम्प्रतञ्चाभिमानिभिः।\nअभिमानिनो ह्यतीता ये तुल्यास्ते साम्प्रतैस्त्विह।। १२४.१० ।।"
  },
  {
    "text": "देवदेवैरतीतास्तु रूपैर्नामभिरेव च।\nतस्माद्वै साम्प्रतैर्देवैर्वक्ष्यामि वसुधातलम्।। १२४.११ ।।"
  },
  {
    "text": "दिव्यस्य सन्निवेशो वै साम्प्रतैरेव कृत्स्नशः।\nशतार्द्धकोटिविस्तारा पृथिवी कृत्स्नशः स्मृता।। १२४.१२ ।।"
  },
  {
    "text": "तस्याश्चार्द्धप्रमाणञ्च मेरोश्चैवोत्तरोत्तरम्।\nमेरोर्मध्ये प्रतिदिशं कोटिरेकातु सा स्मृता।। १२४.१३ ।।"
  },
  {
    "text": "तथा शतसहस्राणामेकोननवतिं पुनः।\nपञ्चाशच्च सहस्राणि पृथिव्यर्द्धस्य विस्तरः।। १२४.१४ ।।"
  },
  {
    "text": "पृथिव्या विस्तरं कृत्स्नं योजनैस्तन्निबोधत।\nतिस्रः कोट्यस्तु विस्तारात् संख्यातास्तु चतुर्दिशम्।। १२४.१५ ।।"
  },
  {
    "text": "तथा शतसहस्राणामेकोनाशीतिरुच्यते।\nसप्तद्वीपसमुद्रायाः पृथिव्याः स तु विस्तरः।। १२४.१६ ।।"
  },
  {
    "text": "विस्तारं त्रिगुणञ्चैव पृथिव्यन्तरमण्डलम्।\nगणितं योजनानान्तु कोट्यस्त्वेकादशस्मृताः।। १२४.१७ ।।"
  },
  {
    "text": "तारकास्तन्निवेशस्य दिवि यावत्तु मण्डलम्।\nपर्याप्तसन्निवेशस्य भूमेस्तावत्तु मण्डलम्।। १२४.१८ ।।"
  },
  {
    "text": "पर्यासपरिमाणञ्च भूमेस्तुल्यं दिवः स्मृतम्।\nमेरोः प्राच्यां दिशायान्तु मानसोत्तरमूर्द्धनि।। १२४.१९ ।।"
  },
  {
    "text": "वस्त्वेकसारा माहेन्द्री पुण्या हेमपरिष्कृता।\nदक्षिणेन पुनर्मेरोर्मानसस्य तु पृष्ठतः।। १२४.२० ।।"
  },
  {
    "text": "वैवस्वतो निवसति यमः संयमने पुरे।\nप्रतीच्यान्तु पुनर्मेरोर्मानसस्य तु मूर्द्धनि।। १२४.२१ ।।"
  },
  {
    "text": "सुषा नाम पुरी रम्या वरुणस्यापि धीमतः।\nदिश्युत्तरायां मेरोस्तु मानसस्यैव मूर्द्धनि।। १२४.२२ ।।"
  },
  {
    "text": "तुल्या महेन्द्रपुर्यापि सोमस्यापि विभावरी।\nमानसोत्तरपृष्ठे तु लोकपालाश्चतुर्दिशम्।। १२४.२३ ।।"
  },
  {
    "text": "स्थिता धर्मव्यवस्थार्थं लोकसंरक्षणाय च।\nलोकपालोपरिष्टात्तु सर्वतोदक्षिणायने।। १२४.२४ ।।"
  },
  {
    "text": "काष्ठागतस्य सूर्य्यस्य गतिस्तत्र निबोधत।\nदक्षिणोपक्रमे सूर्य्यः क्षिप्तेषुरिव सर्पति।। १२४.२५ ।।"
  },
  {
    "text": "ज्योतिषाञ्च क्रमादाय सततं परिगच्छति।\nमध्यगश्चामरावत्यां यदा भवति भास्करः।। १२४.२६ ।।"
  },
  {
    "text": "वैवस्वते संयमने उद्यन् सूर्य्यः प्रद्रृश्यते।\nसुषायामर्द्धरात्रस्तु विभावर्यास्तमेति च।। १२४.२७ ।।"
  },
  {
    "text": "वैवस्वते संयमने मध्याह्ने तु रविर्यदा।\nसुषायामथ वारुण्यामुत्तिष्ठन् स तु द्रृश्यते।। १२४.२८ ।।"
  },
  {
    "text": "विभावर्यामर्द्धरात्रं माहेन्द्र्यामस्तमेव च।\nसुषायामथ वारुण्यां मध्याह्ने तु रविर्यदा।। १२४.२९ ।।"
  },
  {
    "text": "विभावर्य्यां सोमपुर्य्यां उत्तिष्ठति विभावसुः।\nमहेन्द्रस्यामरावत्यामुद्गच्छति दिवाकरः।। १२४.३० ।।"
  },
  {
    "text": "अर्द्धरात्रं संयमने वारुण्यामस्तमेति च।\nस शीघ्रमेव पर्येति भानुरालातचक्रवत्।। १२४.३१ ।।"
  },
  {
    "text": "भ्रमन् वै भ्रममाणानि ऋक्षाणि चरते रविः।\nएवं चतुर्षु पार्श्वेषु दक्षिणां तेषु सर्पति।। १२४.३२ ।।"
  },
  {
    "text": "उदयास्तमये वाऽसावुत्तिष्ठति पुनः पुनः।\nपूर्वाह्णे चापराह्णे च द्वौ द्वौ देवालयौ तु सः।। १२४.३३ ।।"
  },
  {
    "text": "पतत्येकन्तु मध्याह्ने भाभिरेव च रश्मिभिः।\nउदितो वर्धमानाभिर्मध्याह्ने तपते रविः।। १२४.३४ ।।"
  },
  {
    "text": "अतः परं ह्रसन्तीभिर्गोभिरस्तं स गच्छति।\nउदयास्तमयाभ्यां च स्मृते पूर्वापरे तु वै।। १२४.३५ ।।"
  },
  {
    "text": "याद्रृक् पुरस्तात्तपति याद्रृक्‌ पृष्ठे तु पार्श्वयोः।\nयत्रोदयस्तु दृश्येत तेषां स उदयः स्मृतः।। १२४.३६ ।।"
  },
  {
    "text": "प्रणाशं गच्छते यत्र तेषामस्तः स उच्यते।\nसर्वेषामुत्तरे मेरुर्लोकालोकस्य दक्षिणे।। १२४.३७ ।।"
  },
  {
    "text": "विदूरभावादर्कस्य भूमेरेषा गतस्य च।\nश्रयन्ते रश्मयो यस्मात्तेन रात्रौ न द्रृश्यते।। १२४.३८ ।।"
  },
  {
    "text": "ऊद्‌र्ध्वं शतसहस्रांशुः स्थितस्तत्र प्रद्रृश्यते।\nएवं पुष्करमध्ये तु यदा भवति भास्करः।। १२४.३९ ।।"
  },
  {
    "text": "त्रिंशद्भागञ्च मेदिन्या मुहूर्त्तेन स गच्छति।\nयोजनानां सहस्रस्य इमां संख्यां निबोधत।। १२४.४० ।।"
  },
  {
    "text": "पूर्णं शतसहस्राणां एकत्रिंशच्च सा स्मृता।\nपञ्चाशच्च सहस्राणि तथान्यान्यधिकानि च।। १२४.४१ ।।"
  },
  {
    "text": "मौहूर्तिकी गतिर्ह्येषा सूर्य्यस्त तु विधीयते।\nएतेन क्रमयोगेन यदा काष्ठान्तु दक्षिणाम्।। १२४.४२ ।।"
  },
  {
    "text": "परिगच्छति सूर्य्योऽसौ मासं काष्ठामुदक् दिनात्।\nमध्येन पुष्करस्याथ भ्रमते दक्षिणायने।। १२४.४३ ।।"
  },
  {
    "text": "मानसोत्तरमेरोस्तु अन्तरं त्रिगुणं स्मृतम्।\nसर्वतो दक्षिणायान्तु काष्ठायां तन्निबोधत।। १२४.४४ ।."
  },
  {
    "text": "नवकोट्यः प्रसंख्याता योजनैः परिमण्‍डलम्।\nतथा शतसहस्राणि चत्वारिंशञ्च पञ्च च।। १२४.४५ ।।"
  },
  {
    "text": "अहोरात्रात् पतङ्गस्य गतिरेषा विधीयते।\nदक्षिणादिङ्‌निवृत्तोऽसौ विषुवस्थो यदा रविः।। १२४.४६ ।।"
  },
  {
    "text": "क्षीरोदस्य समुद्रस्योत्तरतोऽपि दिशं चरन्।\nमण्डलं विषुवच्चापि योजनेस्तन्निबोधत।। १२४.४७ ।।"
  },
  {
    "text": "तिस्रः कोट्यस्तु सम्पूर्णा विषुवस्यापि मण्डलम्।\nतथा शतसहस्राणि विंशत्येकाधिकानि तु।। १२४.४८ ।।"
  },
  {
    "text": "श्रावणे चोत्तरां काष्ठां चित्रभानुर्यदा भवेत्।\nगोमेदस्य परद्वीपे उत्तराञ्च दिशं चरन्।। १२४.४९ ।।"
  },
  {
    "text": "उत्तरायाः प्रमाणन्तु काष्ठाया मण्डलस्य तु।\nदक्षिणोत्तरमध्यानि तानि विन्द्याद्यथाक्रमम्।। १२४.५० ।।"
  },
  {
    "text": "स्थानं जरद्‌गवं मध्ये तथैरावतमुत्तरम्।\nवैश्वानरं दक्षिणतो निर्दिष्टमिह तत्त्वतः।। १२४.५१ ।।"
  },
  {
    "text": "नागवीथ्युत्तरा वीथी ह्यजवीथिस्तु दक्षिणा।\nउभे आषाढमूलन्तु अजवीथ्यादयस्त्रयः।। १२४.५२ ।।"
  },
  {
    "text": "अभिजित् पूर्वतः स्वाति न्नागवीथ्युत्तरास्त्रयः।\nअश्विनीकृत्तिकायाम्या नागवीथ्यस्त्रयः स्मृताः।। १२४.५३ ।।"
  },
  {
    "text": "रोहिण्यार्द्रा मृगशिरो नागवीथिरिति स्मृता।\nपुष्याश्लेषा पुनर्वस्वोर्वीथी चैरावती स्मृता।। १२४.५४ ।।"
  },
  {
    "text": "त्रिस्रस्तु वीथयो ह्येता उत्तरा मार्ग उच्यते।\nपूर्वउत्तरफल्गुन्यौ मघा चैवार्षभी भवेत्।। १२४.५५ ।।"
  },
  {
    "text": "पूर्वोत्तरप्रोष्ठपदौ गोवीथी रेवती स्मृता।\nश्रवणञ्च धनिष्ठा च वारुणञ्च जरद्‌गवम्।। १२४.५६ ।।"
  },
  {
    "text": "एतास्तु वीथयस्तिस्रो मध्यमो मार्ग उच्यते।\nहस्त चित्रा तथा स्वाती ह्यजवीथिरितिस्मृता।। १२४.५७ ।।"
  },
  {
    "text": "ज्येष्ठा विशाखा मैत्रञ्च मृगवीथी तथोच्यते।\nमूलं पूर्वोत्तराषाढ़े वीथी वैश्वानरी भवेत्।। १२४.५८ ।।"
  },
  {
    "text": "स्मृतास्तिस्रस्तु वीथ्यस्ता मार्गे वै दक्षिणे पुनः।\nकाष्ठयोरन्तरञ्चैतद्वक्ष्ये योजनैः पुनः।। १२४.५९ ।।"
  },
  {
    "text": "एतच्छतसहस्राणामेकत्रिंशत्तु वै स्मृतम्।\nशतानि त्रीणि चान्यानि त्रयस्त्रिंशत्तथैव च।। १२४.६० ।।"
  },
  {
    "text": "काष्ठयोरन्तरं ह्येतद्योजनानां प्रकीर्त्तितम्।\nकाष्ठयोर्लेखयोश्चैव अयने दक्षिणोत्तरे।। १२४.६१ ।।"
  },
  {
    "text": "ते वक्ष्यामि प्रसंख्याय योजनैस्तु निबोधत।\nएकैकमन्तरं तद्वद्युक्तान्येतानि सप्तभिः।। १२४.६२ ।।"
  },
  {
    "text": "सहस्रेणातिरिक्ता च ततोऽन्या पञ्चविंशतिः।\nलेखयोः काष्ठयोश्चैव बाह्याभ्यन्तरयोश्चरन्।। १२४.६३ ।।"
  },
  {
    "text": "अभ्यन्तरं स पर्येति मण्डलान्युत्तरायणे।\nबाह्यतो दक्षिणेनैव सततं सूर्य्यमण्डलम्।। १२४.६४ ।।"
  },
  {
    "text": "चरन्नसावुदीच्याञ्च ह्यशीत्या मण्डलान् शतम्।\nअभ्यन्तरं स पर्येति क्रमते मण्डलानि तु।। १२४.६५ ।।"
  },
  {
    "text": "प्रमाणां मण्डलस्यापि योजनानान्निबोधत।\nयोजनानां सहस्राणि दश चाष्टौ तथा स्मृतम्।। १२४.६६ ।।"
  },
  {
    "text": "अधिकान्यष्टपञ्चाशद्योजनानि तु वै पुनः।\nविष्कम्भो मण्डलस्यैव तिर्यक् स तु विधीयते।। १२४.६७ ।।"
  },
  {
    "text": "अहस्तु चरते नाभेः सूर्य्यो वै मण्डलं क्रमात्।\nकुलालचक्रपर्यन्तो यथा चन्द्रो रविस्तथा।। १२४.६८ ।।"
  },
  {
    "text": "दक्षिणे चक्रवत् सूर्य्यस्तथा शीघ्रं निवर्त्तते।\nतस्मात् प्रकृष्टां भूमिं तु कालेनाल्पेन गच्छति।। १२४.६९ ।।"
  },
  {
    "text": "सूर्य्यो द्वादशभिः शीघ्रं मुहूर्त्तैर्दक्षिणायने।\nत्रयोदशार्द्धमृक्षाणां मध्ये चरति मण्डलम्।। १२४.७० ।।"
  },
  {
    "text": "मुहूर्त्तैस्तानि ऋक्षाणि नक्तमष्टादशैश्चरन्।\nकुलालचक्रमध्यस्थो यथा मन्दं प्रसर्पति।। १२४.७१ ।।"
  },
  {
    "text": "उदग्याने तथा सूर्य्यः सर्पते मन्दविक्रमः।\nतस्माद्दीर्घेण कालेन भूमिं सोऽल्पां प्रसर्पति\nसूर्य्योऽष्टादशभिरह्नो मुहूर्तैरुदगायने।। १२४.७२ ।।"
  },
  {
    "text": "त्रयोदशानां मध्ये तु ऋक्षाणां चरते रविः।\nमुहूर्तैस्तानि ऋक्षाणि रात्रौ द्वादशभिश्चरन्।। १२४.७३ ।।"
  },
  {
    "text": "ततो मन्दतरं ताभ्यां चक्रन्तु भ्रमते पुनः।\nमृत्पिण्ड इव मध्यस्थो भ्रमतेऽसौ ध्रुवस्तथा।। १२४.७४ ।।"
  },
  {
    "text": "मुहूर्तैस्त्रिंशता तावदहोरात्रं ध्रुवो भ्रमत्।\nउभयोः काष्ठयोर्मध्ये भ्रमते मण्डलानि तु।। १२४.७५ ।।"
  },
  {
    "text": "उत्तरक्रमणेऽर्कस्य दिवा मन्दगतिः स्मृता।\nतस्यैव तु पुनर्नक्तं शीघ्रा सूर्य्यस्य वै गतिः।। १२४.७६ ।।"
  },
  {
    "text": "दक्षिणप्रक्रमे वापि दिवा शीघ्रं विधीयते।\nगतिः सूर्यस्य वै नक्तं मन्दा चापि विधीयते।। १२४.७७ ।।"
  },
  {
    "text": "लोकसन्तानतोह्येष वैश्वानरपथाद्‌बहिः।\nव्युष्टिर्यावत् प्रभा सौरी पुष्करान् संप्रवर्त्तते।। १२४.७८ ।।"
  },
  {
    "text": "पार्श्वेभ्यो बाह्यतस्तावल्लोकालोकश्च पर्वतः।\nयोजनानां सहस्राणि दशोद्‌र्ध्वं चोच्छ्रितो गिरिः।। १२४.७९ ।।"
  },
  {
    "text": "प्रकाशश्चाप्रकाशश्च पर्वतः परिमण्डलः।\nनक्षत्रचन्द्रसूर्य्याश्च ग्रहास्तारागणैः सह।। १२४.८० ।।"
  },
  {
    "text": "अभ्यन्तरे प्रकाशन्ते लोकालोकस्य वै गिरेः।\nएतावानेवलोकस्तु निरालोकस्ततः परम्।। १२४.८१ ।।"
  },
  {
    "text": "लोक आलोकने धातुर्निरालोकस्त्वलोकता।\nलोकालोकौ तु संधत्ते तस्मात् सूर्य्यः परिभ्रमन्।। १२४.८२ ।।"
  },
  {
    "text": "तस्मात्‌ सन्ध्येति तामाहु रुषा व्युष्टैर्यथान्तरम्।\nउषा रात्रिः स्मृता विप्रैर्व्युष्टिश्चापि अहः स्मृतम्।। १२४.८३ ।।"
  },
  {
    "text": "त्रिंशत्कलो मुहूर्तस्तु अहस्ते दशपञ्च च।\nह्रासो वृद्धिरहर्भागैर्दिवसानां यथा तु वै।। १२४.८४ ।।"
  },
  {
    "text": "सन्ध्या मुहूर्तमात्रायां ह्रासवृद्धी तु ते स्मृते।\nलेखा प्रभृत्यथादित्ये त्रिमुहूर्तागते तु वै।। १२४.८५ ।।"
  },
  {
    "text": "प्रातः स्मृतस्ततः कालो भागांश्चाहुश्च पञ्च च।\nतस्मात् प्रातर्गतात्कालान्मुहूर्ताः सङ्गवस्त्रयः।। १२४.८६ ।।"
  },
  {
    "text": "मध्याह्नस्त्रिमुहूर्तस्तु तस्मात् कालादनन्तरम्।\nतस्मान्मध्यन्दिनात् कालाद्अपराह्ण इति स्मृतः।। १२४.८७ ।।"
  },
  {
    "text": "त्रय एव मुहूर्तास्तु काल एषस्मृतो बुधैः।\nअपराह्णव्यतीताच्च कालः सायं स उच्यते।। १२४.८८ ।।"
  },
  {
    "text": "दशपञ्च मुहूर्ताह्नो मुहूर्तास्त्रय एव च।\nदशपञ्च मुहूर्तं वै अहस्तु विषुवे स्मृतम्।। १२४.८९ ।।"
  },
  {
    "text": "वर्धत्यतो ह्रसत्येव अयने दक्षिणोत्तरे।\nअहस्तु ग्रसते रात्रिं रात्रिस्तु ग्रसते अहः।। १२४.९० ।।"
  },
  {
    "text": "शरद्वसन्तयोर्मध्यं विषुवन्तु विधीयते।\nआलोकान्तः स्मृतो लोको लोकाश्चालोक उच्यते।। १२४.९१ ।।"
  },
  {
    "text": "लोकपालाः स्थितास्तत्र लोकालोकस्य मध्यतः।\nचत्वारस्ते महात्मानस्तिष्ठन्त्याभूतसंप्लवम्।। १२४.९२ ।।"
  },
  {
    "text": "सुधामा चैव वैराजः कर्दमश्च प्रजापतिः।\nहिरण्यरोमा पर्जन्यः केतुमान् राजसाश्च सः।। १२४.९३ ।।"
  },
  {
    "text": "निर्द्वन्द्वा निरभीमाना निस्तन्द्रा निष्परिग्रहाः।\nलोकपालाः स्थितास्त्वेते लोकालोके चतुर्दिशम्।। १२४.९४ ।।"
  },
  {
    "text": "उत्तरं यदगस्त्यस्य श्रृङ्गं देवर्षिसेवितम्।\nपितृयानः स्मृतः पन्था वैश्वानरपथाद्‌बहिः।। १२४.९५ ।।"
  },
  {
    "text": "तत्रासते प्रजाकामा ऋषयो येऽग्निहोत्रिणः।\nलोकस्य सन्तानकराः पितृयाने पथिस्थिताः।। १२४.९६ ।।"
  },
  {
    "text": "भूतारम्भकृतं कर्म्म आशिषश्चविशाम्पते।\nप्रारम्भन्ते लोककामास्तेषां पन्था सदक्षिणः।। १२४.९७ ।।"
  },
  {
    "text": "चलितन्ते पुनर्धर्म स्थापयन्ति युगे युगे।\nसन्तप्ततपसा चैव मर्यादाभिः श्रुतेन च।। १२४.९८ ।।"
  },
  {
    "text": "जायमानास्तु पूर्वे वै पश्चिमानां गृहेषु ते।\nपश्चिमाश्चैव पूर्वेषां जायन्ते निधनेष्विह।। १२४.९९ ।।"
  },
  {
    "text": "एवमवर्तमानास्ते वर्तन्त्याभूतसंप्लवम्।\nअष्टाशीतिसहस्राणि ऋषीणां गृहमेधिनाम्।। १२४.१०० ।।"
  },
  {
    "text": "सवितुर्दक्षिणं मार्गमाश्रित्याभूतसंप्लवम्।\nक्रियावतां प्रसंख्यैषा ये श्मशानानि भेजिरे।। १२४.१०१ ।।"
  },
  {
    "text": "लोकसंव्यवहारार्थं भूतारम्भकृतेन च।\nइच्छाद्वेषरताच्चैव मैथुनोपगमाच्च वै।। १२४.१०२ ।।"
  },
  {
    "text": "तथा कामकृतेनेह सेवनाद्विषयस्य च।\nइत्येतैः कारणैः सिद्धाः श्मशानानीह भेजिरे।। १२४.१०३ ।।"
  },
  {
    "text": "प्रजैषिणः सप्तऋषयो द्वापरेष्विह जज्ञिरे।\nसन्ततिन्ते जुगुप्सन्ते तस्मान्मृत्युर्जितस्तु तैः।। १२४.१०४ ।।"
  },
  {
    "text": "अष्टाशीतिसहस्राणि तेषामप्यूर्ध्वरेतसाम्।\nउदक् पन्थानपर्यन्तमाश्रित्याभूतसंप्लवम्।। १२४.१०५ ।।"
  },
  {
    "text": "ते सम्प्रयोगाल्लोकस्य मिथुनस्य च वर्जनात्।\nईर्ष्याद्वेषनिवृत्त्या च भूतारम्भविवर्जनात्।। १२४.१०६ ।।"
  },
  {
    "text": "इत्येतैः कारणैः शुद्धैस्तेऽमृतत्वं हि भेजिरे।\nआभूतसंप्लवस्थानाममृतत्वं विभाव्यते।। १२४.१०७ ।।"
  },
  {
    "text": "त्रैलोक्यस्थितिकालो हि न पुनर्मारगामिनाम्।\nभ्रूणहत्याश्वमेधादि पापपुण्यनिभैः परम्।।\nआभूतसंप्लवान्ते तु क्षीयन्ते चोर्ध्वरेतसः।। १२४.१०८ ।।"
  },
  {
    "text": "ऊर्ध्वोत्तरमृषिभ्यस्तु ध्रुवो यत्रानुसंस्थितः।\nएतद्विष्णुपदं दिव्यं तृतीयं व्योम्नि भास्वरम्।। १२४.१०९ ।।"
  },
  {
    "text": "यत्र गत्वा न शोचन्ति तद्विष्णोः परमम्पदम्।\nधर्मे ध्रुवस्य तिष्ठन्ति ये तु लोमस्य काङ्‌क्षिणः।। १२४.११० ।।"
  }
]
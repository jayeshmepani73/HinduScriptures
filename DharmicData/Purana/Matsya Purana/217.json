[
  {
    "text": "राजकृत्यवर्णनम्।\nमत्स्य उवाच।\nराजा सहायसंयुक्तः प्रभूत यवसेन्धनम्।\nरम्यमानतसामन्तं मध्यमन्देशमावसेत् ।।  २१७.१ ।।"
  },
  {
    "text": "वैश्यशूद्रजनप्रायमनाहार्यं तथा परैः।\nकिञ्चिद् ब्राह्मणसंयुक्तं बहुकर्मकरन्तथा ।।  २१७.२ ।।"
  },
  {
    "text": "अदैवमातृकं रम्यमनुरक्तजनान्वितम्।\nकरैरापीडितञ्चापि बहुपुष्पफलं तथा ।।  २१७.३ ।।"
  },
  {
    "text": "अगम्यं परचक्राणां तद्वासगृहमापदि।\nसमदुःखसुखं राज्ञः सततं प्रियमास्थितम् ।।  २१७.४ ।।"
  },
  {
    "text": "सरीसृपविहीनञ्च व्याघ्रतस्करवर्जितम्।\nएवं विधं यथालाभं राजा विषयमावसेत् ।।  २१७.५ ।।"
  },
  {
    "text": "तत्र दुर्गं नृपः कुर्यात् षण्णामेकतमं बुधः।\nधनुर्दुर्गं महीदुर्गं नरदुर्गं तथैव च ।।  २१७.६ ।।"
  },
  {
    "text": "वार्क्षं चैवाम्बुदुर्गं च गिरिदुर्गं च पार्थिव!।\nसर्वेषामेव दुर्गाणां गिरिदुर्गं प्रशस्यते ।।  २१७.७ ।।"
  },
  {
    "text": "दुर्गंच परिखोपेतं वप्राट्टालकसंयुतम्।\nशतघ्नीयन्त्रमुख्यैश्च शतशश्च समावृतम् ।।  २१७.८ ।।"
  },
  {
    "text": "गोपुरं सकपाटञ्च तत्र स्यात्सुमनोहरम्।\nसपताकं गजारूढो येन राजा विशेत्पुरम् ।।  २१७.९ ।।"
  },
  {
    "text": "चतस्रश्च तथा तत्र कार्यस्त्वायतवीथयः।\nएकस्मिंस्तत्र वीथ्यग्रे देववेश्म भवेद्दृढम् ।।  २१७.१० ।।"
  },
  {
    "text": "वीथ्यग्रे च द्वितीये च राजवेश्म विधीयते।\nधर्माधिकरणं कार्यं वीथ्यग्रे च तृतीयके ।।  २१७.११ ।।"
  },
  {
    "text": "चतुर्थेत्वथ वीथ्यग्रे गोपुरञ्च विधीयते।\nआयतञ्चतुरस्रं वा वृत्तं वा कारयेत् पुरम् ।।  २१७.१२ ।।"
  },
  {
    "text": "मुक्तिहीनं त्रिकोणञ्च यवमध्यं तथैव च।\nआयतञ्चतुरस्रं वा वृत्तं वा कारयेत्पुरम्।।  २१७.१३ ।।"
  },
  {
    "text": "अर्द्धचन्द्रं प्रशंसन्ति नदीतीरेषु तद्वसन्।\nअन्यत्तत्र न कर्तव्यं प्रयत्नेन विजानता ।।  २१७.१४ ।।"
  },
  {
    "text": "राज्ञा कोशगृहं कार्यं दक्षिणे राजवेश्मनः।\nतस्यापि दक्षिणे भागे गजस्थानं विधीयते ।।  २१७.१५ ।।"
  },
  {
    "text": "गजानां प्राङ्मुखी शाला कर्तव्या वाप्युदङ्मुखी।\nआग्नेये च तथा भागे आयुधागारमिष्यते ।।  २१७.१६ ।।"
  },
  {
    "text": "महानसश्च धर्मज्ञ! कर्मशालास्तथापराः।\nगृहं पुरोधसः कार्यं वामतो राजवेश्मनः ।।  २१७.१७ ।।"
  },
  {
    "text": "मन्त्रिवेदविदाञ्चैव चिकित्साकर्त्तुरेव च।\nतत्रैव च तथा भागे कोष्ठागारं विधीयते ।।  २१७.१८ ।।"
  },
  {
    "text": "गवां स्थानं तथैवात्र तुरगाणां तथैव च।\nउत्तराभिमुखा श्रेणी तुरगाणां विधीयते ।।  २१७.१९ ।।"
  },
  {
    "text": "दक्षिणाभिमुखा वाथ परिशिष्टस्तु गर्हिताः।\nतुरगास्ते तथा धार्याः प्रदीपैः सार्वरात्रिकैः ।।  २१७.२० ।।"
  },
  {
    "text": "कुक्कुटान् वानरांश्चैव मर्कटांश्च विशेषतः।\nधारयेदश्वशालासु सवत्सां धेनुमेव च ।।  २१७.२१ ।।"
  },
  {
    "text": "अजाश्च धार्या यत्नेन तुरगाणां हितैषिणा।\nगोगजाश्वादिशालासु तत्पुरीषस्य निर्गमः।।  २१७.२२ ।।"
  },
  {
    "text": "अस्तंगते न कर्तव्यो देवदेवे दिवाकरे।\nतत्र तत्र यथास्थानं राजा विज्ञाय सारथीन् ।।  २१७.२३ ।।"
  },
  {
    "text": "दद्यादावसथस्थानं सर्वेषामनुपूर्वशः।\nयोधानां शिल्पिनाञ्चैव सर्वेषमविशेषतः ।।  २१७.२४ ।।"
  },
  {
    "text": "दद्यादावसथान् दुर्गे कालमन्त्रविदां शुभान्।\nगौर्वैद्यानश्ववैद्यांश्च गजवैद्यांस्तथैव च ।।  २१७.२५ ।।"
  },
  {
    "text": "आहरेत भृशं राजा दुर्गे हि प्रबला रुचः।\nकुशीलवानां विप्राणां दुर्गे स्थानं विधीयते ।।  २१७.२६ ।।"
  },
  {
    "text": "न बहूनामतो दुर्गे विना कार्यं तथा भवेत्।\nदुर्गे च तत्र कर्तव्या नाना प्रहरणान्विताः ।।  २१७.२७ ।।"
  },
  {
    "text": "सहस्रघातिनो राजंस्तैस्तु रक्षा विधीयते।\nदुर्गे द्वाराणि गुप्तानि कार्याण्यपि च भूभृजा ।।  २१७.२८ ।।"
  },
  {
    "text": "सञ्चयश्चात्र सर्वेषामायुधानां प्रशस्यते।\nधनुषां क्षेपणीयानान्तोमराणां च पार्थिवः ।।  २१७.२९ ।।"
  },
  {
    "text": "शरणामथ खड्गानां कवचानां तथैव च।\nलगुडानां गुड़ानाञ्च हुडानां परिघैः सह ।।  २१७.३० ।।"
  },
  {
    "text": "अश्मनाञ्च प्रभूतानां मुद्गराणां तथैव च।\nत्रिशूलानां पट्टिशानां कुठाराणाञ्च पार्थिव ।।  २१७.३१ ।।"
  },
  {
    "text": "प्रासानाञ्च सशूलानां शक्तीनाञ्च नरोत्तमः।\nपरश्वधानां चक्राणां वर्मणाञ्चर्मभिः सह ।।  २१७.३२ ।।"
  },
  {
    "text": "कुद्दालक्षुरवेत्राणां पीठकानान्तथैव च।\nतुषाणाञ्चैव दात्राणामङ्गाराणाञ्च सञ्चयः ।।  २१७.३३ ।।"
  },
  {
    "text": "सर्वेषां शिल्पिभाण्डानां सञ्चयश्चात्र चेष्यते।\nवादित्राणाञ्च सर्वेषामौषधीनान्तथैव च ।।  २१७.३४ ।।"
  },
  {
    "text": "यवसानां प्रभूतानामिन्धनस्य च सञ्चयः।\nगुड़स्य सर्वतैलानां गोरसानान्तथैव च।।  २१७.३५ ।।"
  },
  {
    "text": "वसानामथ मज्जानां स्नायूनामस्थिभिः सह।\nगोचर्मपटहानाञ्च धान्यानां सर्वतस्तथा ।।  २१७.३६ ।।"
  },
  {
    "text": "तथैवाभ्र पटानाञ्च यव गोधूमयोरपि।\nरत्नानां सर्ववस्त्राणां लोहानामप्यशेषतः ।।  २१७.३७ ।।"
  },
  {
    "text": "कलापमुद्गमाषाणाञ्चणकानान्तिलैः सह।\nतथा च सर्वशस्यानां पांशुगोमययोरपि ।।  २१७.३८ ।।"
  },
  {
    "text": "शणसर्जरसं भूर्जं जतुलाक्षा च टङ्कणम्।\nराजा सञ्चिनुयाद्दुर्गे यच्चान्यदपि किञ्चन ।।  २१७.३९ ।।"
  },
  {
    "text": "कुम्भाश्चाशीविषैः कार्या व्यालसिंहादयस्तथा।\nमृगाश्च पक्षिणश्चैव रक्ष्यास्ते च परस्परम् ।।  २१७.४० ।।"
  },
  {
    "text": "स्थानानि च विरुद्धानां सुगुप्तानि पृथक् पृथक्।\nकर्तव्यानि महाभाग! यत्नेन पृथिवीक्षिता ।।  २१७.४१ ।।"
  },
  {
    "text": "उक्तानि चाप्यनुक्तानि राजद्रव्याण्यशेषतः।\nसुगुप्तानि पुरे कुर्याज्जनानां हितकाम्यया ।।  २१७.४२ ।।"
  },
  {
    "text": "जीवकर्षभकाकोलमामलक्याटरूषकान्।\nशालपर्णी पृष्ठिपर्णी मुद्गपर्णी तथैव च ।।  २१७.४३ ।।"
  },
  {
    "text": "माषपर्णी च मदद्वैसारि वेद्वेबलात्रयम्।\nवारा श्वसन्ती वृष्या च बृहती कण्टकारिका ।।  २१७.४४ ।।"
  },
  {
    "text": "शृङ्गी शृङ्गाटकी द्रोणी वर्षाभूर्दर्भरेणुका।\nमधुपर्णी विदार्ये द्वे महाक्षीरा महातपाः ।।  २१७.४५ ।।"
  },
  {
    "text": "धन्वनः सहदेवाह्वा कटुकैरण्डकं विषः।\nपर्णी शताह्वा मृद्वीका फल्गु खर्जरयष्टिकाः ।।  २१७.४६ ।।"
  },
  {
    "text": "शुक्रातिशुक्रकाश्मर्यञ्छत्रातिच्छत्रवीरणाः।\nइक्षुरिक्षुविकाराश्च फाणिताद्याश्च सत्तम ।।  २१७.४७ ।।"
  },
  {
    "text": "सिंही च सहदेवी च विश्वेदेवाश्वरोधकम्।\nमधुकं पुष्पहंसाख्या शतपुष्पा मधूलिका ।।  २१७.४८ ।।"
  },
  {
    "text": "शतावरी मधूके च पिप्पलन्तालमेव च।\nआत्मगुप्ता कट्फलाख्या दार्विका राजशीर्षकी ।।  २१७.४९ ।।"
  },
  {
    "text": "राजसर्षपधान्याकमृष्यप्रोक्ता तथोत्कटा।\nकालशाकं पद्मबीजं गोवल्ली मधुवल्लिका ।।  २१७.५० ।।"
  },
  {
    "text": "शीतपाकी कुवेराक्षी काकजिह्वोरुपुष्पिका।\nपर्वतत्रपुसौ चोभौ गुञ्जातकपुनर्नवे ।।  २१७.५१ ।।"
  },
  {
    "text": "कसेरु कारुकाश्मीरी बल्या शालूक केसरम्।\nतुषधान्यानि सर्वाणि शमी धान्यानि चैव हि ।।  २१७.५२ ।।"
  },
  {
    "text": "क्षीरं क्षौद्रन्तथा तक्रं तैलं मज्जा वसा घृतम्।\nनीपश्चारिष्टकाक्षोड़ वाताम सोम बाणकम् ।।  २१७.५३ ।।"
  },
  {
    "text": "एवमादीनि चान्यानि विज्ञेयो मधुरो गणः।\nराजा सञ्चिनुयात्सर्वं पुरे निरवशेषतः ।।  २१७.५४ ।।"
  },
  {
    "text": "दाड़िमाम्रातकौ चैव तिन्तिड़ीकाम्लवेतसम्।\nभव्यकर्कन्धुलकुचकरमर्द्दकरूषकम् ।।  २१७.५५ ।।"
  },
  {
    "text": "बीजपूरककण्डूरे मालतीराजबन्धुकम्।\nकोलकद्वयपर्णानि द्वयोराम्नातयोरपि ।।  २१७.५६ ।।"
  },
  {
    "text": "पारावतं नागरकं प्राचीनोलकमेव च।\nकपित्थामलकं चुक्र फलन्दन्तशठस्य च ।।  २१७.५७ ।।"
  },
  {
    "text": "जाम्बवं नवनीतञ्च सौवीर करुषोदके।\nसुरासवञ्च मद्यानि मण्ड तक्रदधीनि च ।।  २१७.५८ ।।"
  },
  {
    "text": "शुक्लानि चैव सर्वाणि ज्ञेयमाम्लगणं द्विज।\nएवमादीनि चान्यानि राजा सञ्चिनुयात्पुरे ।।  २१७.५९ ।।"
  },
  {
    "text": "सैन्धवोद्भिदपाठेय पाक्यसामुद्रलोमकम्।\nकुप्य-सौवर्चलविड़ बालकेयं यवाह्वकम् ।।  २१७.६० ।।"
  },
  {
    "text": "और्वं क्षारं कालभस्म विज्ञेयो लवणोगणः।\nएवमादीनि चान्यानि राजा सञ्चिनुयात्पुरे ।।  २१७.६१ ।।"
  },
  {
    "text": "पिप्पली पिप्पलीमूल चव्यचित्रकनागरम्।\nकुबेरकं मरिचकं शिग्रुभल्लातसर्षपाः ।।  २१७.६२ ।।"
  },
  {
    "text": "कुष्ठाज मोदाकिणि-हीहिङ्गु मूलकधान्यकम्।\nकारवी कुञ्जिका याज्या सुमुखा कालमालिका ।।  २१७.६३ ।।"
  },
  {
    "text": "फणिज्जकोथ लशुनं भूस्तृणां सुरसन्तथा।\nकायस्था च वयस्था च हरितालं मनः शिला ।।  २१७.६४ ।।"
  },
  {
    "text": "अमृता च रुदन्ती च रोहिषं कुङ्कुमन्तथा।\nजया एरण्डकाण्डीरं सल्लकीहञ्जिका तथा ।।  २१७.६५ ।।"
  },
  {
    "text": "सर्वपित्तानि मूत्राणि प्रायो हरितकानि च।\nफलानि चैव हि तथा सूक्ष्मैला हिङ्गुपट्टिका ।।  २१७.६६ ।।"
  },
  {
    "text": "एवमादीनि चान्यानि गणः कटुकसंज्ञितः।\nराजा सञ्चिनुयाद्दुर्गे प्रयत्नेन नृपोत्तम! ।।  २१७.६७ ।।"
  },
  {
    "text": "मुस्तञ्चन्दन ह्री वेर कृतमालकदारवः।\nदरिद्रानलदोशीर नक्तमालकदम्बकम् ।।  २१७.६८ ।।"
  },
  {
    "text": "दूर्वा पटोलकटुका दीर्घत्वक् पत्रकं वचा।\nकिराततिक्त भूतुम्वी विषा चातिविषा तथा ।।  २१७.६९ ।।"
  },
  {
    "text": "तालीसपत्रतगरं सप्तपर्णविकङ्कताः।\nकाकोदुम्वरिका दिव्या तथा चैव सुरोद्भवा ।।  २१७.७० ।।"
  },
  {
    "text": "षड्ग्रन्था रोहिणी मांसी पर्पटश्चाथ दन्तिका।\nरसाञ्जनं भृङ्गराजं पतङ्गी परिपेलवम् ।।  २१७.७१ ।।"
  },
  {
    "text": "दुःस्पर्शा गुरुणी कामा श्यामाकं गन्धनाकुली।\nरूपपर्णी व्याघ्रनखं मञ्जिष्ठा चतुरङ्गुला ।।  २१७.७२ ।।"
  },
  {
    "text": "रम्भा चैवाङ्कुरास्फोता तालास्फोता हरेणुका।\nवेत्राग्र वेतसस्तुम्बी विषाणी लोध्रपुष्पिणी ।।  २१७.७३ ।।"
  },
  {
    "text": "मालतीकरकृष्णाख्या वृश्चिका जीविता तथा।\nपर्णिका च गुड़ूची च सगणस्तिक्त संज्ञकः ।।  २१७.७४ ।।"
  },
  {
    "text": "एवमादीनि चान्यानि राजा सञ्चिनुयात्पुरे।\nअभयामलके चोभे तथैव च बिभीतकम् ।।  २१७.७५ ।।"
  },
  {
    "text": "प्रियङ्गुधातकी पुष्पं मोचाख्या चार्जुनासनाः।\nअनन्ता स्त्रीतुवरिका स्योनाङ्कट् फलन्तथा ।।  २१७.७६ ।।"
  },
  {
    "text": "भूर्जपत्रं शिलापत्रं पाटलापत्र-लोमकम्।\nसमङ्गात्रिवृतामूलकार्पास-गैरिकाञ्जनम् ।।  २१७.७७ ।।"
  },
  {
    "text": "विद्रुमं स मधूच्छिष्टं कुम्भिकाकुमुदोत्पलम्।\nन्यग्रोधोदुम्बराश्वत्थ किंशुकाः शिंशुपा शमी ।।  २१७.७८ ।।"
  },
  {
    "text": "प्रियालपीलुकासारि शिरीषाः पद्मकन्तथा।\nबिल्वोऽग्निमन्थः प्लक्षञ्च श्यामाकश्च वको घनम् ।।  २१७.७९ ।।"
  },
  {
    "text": "राजादनं करीरञ्च धान्यकं प्रियकस्तथा।\nकङ्कोला-शोक-बदराः कदम्बखदिरद्वयम् ।।  २१७.८० ।।"
  },
  {
    "text": "एषां पत्राणि साराणि मूलानि कुसुमानि च।\nएवमादीनि चान्यानि कषायाख्यो मतो रसः ।।  २१७.८१ ।।"
  },
  {
    "text": "प्रयत्नेन नृपश्रेष्ठ! राजा सञ्चिनुयात्पुरे।\nकीटाश्च मारणे योग्या व्यङ्गतायां तथैव च ।।  २१७.८२ ।।"
  },
  {
    "text": "वातधूमाश्च मार्गाणां दूषणानि तथैव व।\nधार्याणि पाथिवैर्दुर्गे तानि वक्ष्यामि पार्थिव ।।  २१७.८३ ।।"
  },
  {
    "text": "विषाणां धारणं कार्यं प्रयत्नेन महीभुजा।\nविचित्राश्चाङ्गदा धार्या विषस्य शमनास्तथा ।।  २१७.८४ ।।"
  },
  {
    "text": "रक्षोभूतः पिशाचघ्नाः पापघ्नाः पुष्टिवर्धनाः।\nकलाविदश्च पुरुषाः पुरे धार्याः प्रयत्नतः ।।  २१७.८५ ।।"
  },
  {
    "text": "भीतान् प्रमत्तान् कुपितांस्तथैव च विमानितान्।\nकुभृत्यान् पापशीलांश्च न राजा वासयेत् पुरे ।।  २१७.८६ ।।"
  },
  {
    "text": "यन्त्रायुधाट्टालचयोपपन्नं समग्रधान्यौषधिसम्प्रयुक्तम्।\nवणिग्जनैश्च वृतमावसेत दुर्गं सुगुप्तं नृपतिः सदैव ।।  २१७.८७ ।।"
  }
]
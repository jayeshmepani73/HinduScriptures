[
  {
    "text": "कार्पासपर्वतदानवर्णनम्।।"
  },
  {
    "text": "कार्पासपर्वतस्तद्वद्विंशद्भारैरिहोत्तमः।\nदशभिर्मध्यमः प्रोक्तः पञ्चभिस्त्वधमः स्मृतः।।\nभारेणाल्पधनो दद्याद्‌वित्तशाठ्यविवर्जितः।। ८८.१ ।।"
  },
  {
    "text": "धान्यपर्वतवत् सर्वमासाद्य मुनिपुङ्गव।\nप्रभातायान्तु शर्वर्यां दद्यादिदमुदीरयेत्।। ८८.२ ।।"
  },
  {
    "text": "त्वमेवावरणं यस्माल्लोकानामिह सर्वदा।\nकार्पासाद्रे! नमस्तुभ्यमघौघध्वंसनो भव।। ८८.३ ।।"
  },
  {
    "text": "इति कार्पासशैलेन्द्रं यो दद्याच्छर्व सन्निधौ।\nरुद्रलोके वसेत् कल्पं ततो राजा भवेदिह।। ८८.४ ।।"
  }
]
[
  {
    "text": "शान्तिविधानवर्णनम् ।"
  },
  {
    "text": "गर्ग उवाच।\nदेवतार्चाः प्रनृत्यन्ति वेपन्ते प्रज्वलन्ति च।\nवमन्त्यग्निं तथा धूमं स्नेहं रक्तं तथा वसाम् ।। २३०.१ ।।"
  },
  {
    "text": "आरयन्ति रुदन्त्येताः प्रस्विद्यन्ति हसन्ति च।\nउत्तिष्ठन्ति निषीदन्ति प्रधावन्ति धमन्ति च ।। २३०.२ ।।"
  },
  {
    "text": "भुञ्जते विक्षिपन्ते वा कोशप्रहरणध्वजान्।\nअवाङ्मुखा वै भवन्ति स्थानात् स्थानं भ्रमन्ति च ।। २३०.३ ।।"
  },
  {
    "text": "एवमाद्या हि दृश्यन्ते विकाराः सहसोत्थिताः।\nलिङ्गायतन विप्रेषु तत्र वासं नरोचयेत् ।। २३०.४ ।।"
  },
  {
    "text": "राज्ञो वा व्यसनन्तत्र स च देशो विनश्यति।\nदेवयात्रासु चोत्पातात् दृष्ट्वा देशभयं वदेत् ।। २३०.५ ।।"
  },
  {
    "text": "पितामहस्य हर्म्येषु तत्र वासं न रोचयेत्।\nपशूनां रुद्रजं ज्ञेयं नृपाणां लोकपालजम् ।। २३०.६ ।।"
  },
  {
    "text": "ज्ञेयं सेनापतीनान्तु यत्स्यात् कन्दविशाखजम्।\nलोकानां विष्णुवस्वीन्द्र विश्वकर्मसमुद्भवम् ।। २३०.७ ।।"
  },
  {
    "text": "विनायकोद्भवं ज्ञेयं गणानां ये तु नायकाः।\nदेवप्रेष्यान्नृपप्रेष्यादेव स्त्रीभिर्नृपस्त्रियः ।। २३०.८ ।।"
  },
  {
    "text": "वासुदेवोद्भवं ज्ञेयं ग्रहाणामेव नान्यथा।\nदेवतानां विकारेषु श्रुतिवेत्ता पुरोहितः ।। २३०.९ ।।"
  },
  {
    "text": "देवतार्चान्तु गत्वा वै स्नानमाच्छाद्य भूषयेत्।\nपूजयेच्च महाभाग! गन्धमाल्यान् न सम्पदा ।। २३०.१० ।।"
  },
  {
    "text": "मधुपर्केण विधिवत् उपतिष्ठेदनन्तरम्।\nपुरोधा जुहुयाद्वह्नौ सप्तरात्रमतन्द्रितः ।। २३०.११ ।।"
  },
  {
    "text": "विप्राश्च पूज्या मधुरान्नपानैः सदक्षिणं सप्तदिनं नरेन्द्र!।\nप्राप्तेऽष्टमेऽह्नि क्षितिगोप्रदानैः सकाञ्चनैः शान्तिमुपैति पापम् ।। २३०.१२ ।।"
  }
]
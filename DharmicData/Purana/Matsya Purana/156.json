[
  {
    "text": "पार्वतीतपश्चर्यावर्णनम्।"
  },
  {
    "text": "सूत उवाच।\nदेवीं सापश्यदायान्तीं सतीं मातुर्विभूषिताम्।\nकुसुमामोदिनीं नाम तस्य शैलस्य देवताम् ।। १५६.१"
  },
  {
    "text": "सापि दृष्ट्वा गिरिसुतां स्नेहविक्लवमानसा।\nक्व पुत्रि! गच्छसीत्युच्चैरालिङ्ग्योवाच देवता ।। १५६.२"
  },
  {
    "text": "सा चास्यै सर्वमाचख्यौ सङ्करात् कोपकारणम्।\nपुनश्चोवाच गिरिजा देवतां मातृसम्मताम् ।। १५६.३"
  },
  {
    "text": "उमोवाच।\nनित्यं शैलाधिराजस्य देवता त्वमनिन्दिते!।\nसर्वतः सन्निधानन्ते मम चातीव वत्सला ।। १५६.४"
  },
  {
    "text": "अतस्तु ते प्रवक्ष्यामि यद्विधेयं तदा धिया।\nअन्यस्त्री संप्रवेशस्तु त्वया रक्ष्यः प्रयत्नतः॥ १५६.५"
  },
  {
    "text": "रहस्यत्र प्रयत्नेन चेतसा सततं गिरौ।\nपिनाकिनः प्रविष्टायां वक्तव्यं मे त्वयाऽनघे!।। १५६.६"
  },
  {
    "text": "ततोऽहं संविधास्यामि यत्कृत्यं तदनन्तरम्।\nइत्युक्ता सा तथेत्युक्त्वा जगाम स्वगिरिं शुभम् ।। १५६.७"
  },
  {
    "text": "उमापि पितुरुद्यानं जगामाद्रिसुता द्रुतम्।\nअन्तरिक्षं समाविश्य मेघमालामिव प्रभा ।। १५६.८"
  },
  {
    "text": "ततो विभूषणान्यस्य वृक्षवल्कल घारिणी।\nग्रीष्मे पञ्चाग्निसन्तप्ता वर्षासु च जलोषिता ।। १५६.९"
  },
  {
    "text": "वन्याहारा निराहारा शुष्का स्थण्डिलशायिनी।\nएवं साधयती तत्र तपसा संव्यवस्थिता ।। १५६.१०"
  },
  {
    "text": "ज्ञात्वा तु त्वां गिरिसुतां दैत्यस्तत्रान्तरे वशी।\nअन्धकस्य सुतो दृप्तः पितुर्वधमनुस्मरन् ।। १५६.११"
  },
  {
    "text": "देवान्सर्वान् विजित्याजौ बकभ्राता रणोत्कटः।\nआडिर्नामान्तरप्रेक्षी सततं चन्द्रमौलिनः ।। १५६.१२"
  },
  {
    "text": "आजगामामररिपुः पुरन्त्रिपुरघातिनः।\nस तत्रागत्य ददृशे वीरकं द्वार्यवस्थितम् ।। १५६.१३"
  },
  {
    "text": "विचिन्त्यासीद्वरं दत्तं स पुरा पद्मजन्मना।\nहते तदान्धके दैत्ये गिरिशेनामरद्विषि ।। १५६.१४"
  },
  {
    "text": "आडिश्चकार विपुलं तपः परमदारुणम्।\nहते तदान्धके दैत्ये गिरिशेनामरद्विषि ।। १५६.१५"
  },
  {
    "text": "किमाडे! दानवश्रेष्ठ! तपसा प्राप्तुमिच्छसि।\nब्रह्माणमाह दैत्यस्तु निर्मृत्युत्वमहं वृणे ।। १५६.१६"
  },
  {
    "text": "ब्रह्मोवाच।\nन कश्चिच्च विना मृत्युं नरो दानव! विद्यते।\nयतस्ततोऽपि दैत्येन्द्र! मृत्युः प्राप्य शरीरिणा ।। १५६.१७"
  },
  {
    "text": "इत्युक्तौ दैत्यसिंहस्तु प्रोवाचाम्बुजसम्भवम्।\nरूपस्य परिवर्तो मे यदा स्यात् पद्मसम्भव।। १५६.१८"
  },
  {
    "text": "तदा मृत्युर्मम भवेदन्यथात्वमरोह्यहम्।\nइत्युक्तस्तु तदोवाच तुष्टः कमलसम्भवः ।। १५६.१९"
  },
  {
    "text": "यदा द्वितीयो रूपस्य विवर्तस्ते भविष्यति।\nतदा ते भविता मृत्युरन्यथा न भविष्यति ।। १५६,२०"
  },
  {
    "text": "इत्युक्तोऽमरतां मेने दैत्यसूनुर्महाबलः।\nतस्मिन् काले तु संस्मृत्य तद्वधोपायमात्मनः ।। १५६.२१"
  },
  {
    "text": "परिहर्तुं दृष्टिपथं वीरकस्याभवत्तदा।\nभुजङ्गरूपी रन्ध्रेण प्रविवेश दृशः पथम् ।। १५६.२२"
  },
  {
    "text": "परिहृत्य गणेशस्य दानवोऽसौ सुदुर्जयः।\nअलक्षितो गणेशेन प्रविष्टोऽथ पुरान्तकम् ।।१५६.२३"
  },
  {
    "text": "भुजङ्गरूपं सन्त्यज्य बभूवाथ महासुरः।\nउमारूपी छलयितुं गिरिशं मूढ़चेतनः ।। १५६.२४"
  },
  {
    "text": "कृत्वा मायान्ततोरूपमप्रतर्क्य मनोहरम्।\nसर्वावयव संपूर्णं सर्वाभिज्ञान संवृतम् ।। १५६.२५"
  },
  {
    "text": "कृत्वा मुखान्तरे दन्तान् दैत्यो वज्रोपमान् दृढ़ान्।\nतीक्ष्णाग्रान् बुद्धिमोहेन गिरिशं हन्तुमुद्यतः ।। १५६.२६"
  },
  {
    "text": "कृत्वोमारूपसंस्थानं गतो दैत्यो हरान्तिकम्।\nपापो रम्याकृतिश्चित्र भूषणाम्बर भुषितः ।। १५६.२७"
  },
  {
    "text": "तं दृष्ट्वा गिरिशस्तुष्टस्तदालिङ्ग्य महासुरम्।\nमन्यमानो गिरिसुतां सर्वैरवयवान्तरैः ।। १५६.२८"
  },
  {
    "text": "अपृच्छत् साधु ते भावो गिरिपुत्रि! न कृत्रिमः।\nयात्वं मदाशयं ज्ञात्वा प्राप्तेह वरवर्णिनि!।। १५६.२९"
  },
  {
    "text": "त्वया विरहितं शून्यं मन्यमानो जगत्त्रयम्।\nप्राप्ता प्रसन्नवदना युक्तमेवं विधन्त्वयि ।। १५६.३०"
  },
  {
    "text": "इत्युक्तो दानवेन्द्रस्तु तदा भाषत् स्मयं श्छनैः।\nन चाबुद्ध्यदभिज्ञानं प्रायस्त्रिपुरघातिनः ।। १५६.३१"
  },
  {
    "text": "देव्युवाच।\nयातास्म्यहं तपश्चर्तुं वल्भ्यायत वातुलम्।\nरतिश्च तत्र मेनाभूत्ततः प्राप्ता त्वदन्तिकम् ।। १५६.३२"
  },
  {
    "text": "इत्युक्तः शङ्करः शङ्कां काञ्चित् प्राप्यावधारयत्।\nहृदयेन समाधाय देवः प्रहसिताननः ।। १५६.३३"
  },
  {
    "text": "कुपिता मयि तन्वङ्गी प्रकृत्या च दृढ़व्रता।\nअप्राप्तकामा संप्राप्ता किमेतत् संशयो मम ।। १५६.३४"
  },
  {
    "text": "इति चिन्त्य हरस्तस्या अभिज्ञानं विधारयन्।\nनापश्यद्वामपार्श्वे तु तदङ्गे पद्मलक्षणम् ।। १५६.३५"
  },
  {
    "text": "लोमावर्तन्तु रचितं ततो देवः पिनाकधृक्।\nअबुध्यद्दानवीमायामाकारं गूहयंस्ततः ।। १५६.३६"
  },
  {
    "text": "मेढ्रे वज्रास्त्रमादाय दानवं तमशातयत्।\nअबुध्यद्वीरको नैव दानवेन्द्रं निषूदितम् ।। १५६.३७"
  },
  {
    "text": "हरेण सूदितं दृष्ट्वा स्त्रीरूपं दानवेश्वरम्।\nअपरिच्छिन्न तत्वार्था शैलपुत्र्यै न्यवेदयत् ।। १५६.३८"
  },
  {
    "text": "दूतेन मारुतेनाशु गामिना नगदेवता।\nश्रुत्वा वायुमुखाद्देवी क्रोधरक्तविलोचना ।।\nअशपद्वीरकं पुत्रं हृदयेन विदूयता ।। १५६.३९"
  }
]
[
  {
    "text": "पादपोद्यापनविधिवर्णनम्।"
  },
  {
    "text": "ऋषय ऊचुः।\nपादपानां विधिं सूत! यथावद्विस्तराद्वद।\nविधिना केन कर्तव्यं पादपोद्यापनं बुधैः।।\nये च लोकाः स्मृतास्तेषां तानिदानीं वदस्व नः।। ५९.१ ।।"
  },
  {
    "text": "सूत उवाच।\nपादपानं विधिं वक्ष्ये तथैवोद्यानभूमिषु।\nतडागविधिवत् सर्वमासाद्य जगदीश्वर!।। ५९.२ ।।"
  },
  {
    "text": "ऋत्विङ्मण्डपसम्भारश्चाचार्यश्चैव तद्विधः।\nपूजयेत् ब्राह्मणां स्तद्वद्धेमवस्त्रानुलेपनैः।। ५९.३ ।।"
  },
  {
    "text": "सर्वौषध्युदकैः सिक्तान्‌ पिष्टातकविभूषितान्।\nवृक्षान्मल्यैरलङ्कृत्य वासोभिरभिवेष्टयेत्।। ५९.४ ।।"
  },
  {
    "text": "सूच्या सौवर्णया कार्यं सर्वेषां कर्णवेधनम्।\nअञ्जनञ्चापि दातव्यं तद्वद्धेमशलाकया।। ५९.५ ।।"
  },
  {
    "text": "फलानि सप्त चाष्टौ वा कालधौतानि कारयेत्।\nप्रत्येकं सर्ववृक्षाणां वेद्यान् तान्यधिवासयेत्।। ५९.६ ।।"
  },
  {
    "text": "धूपोऽत्रगुग्गुलः श्रेष्ठः ताम्रपात्रैरधिष्ठितान्।\nसर्वान् धान्यस्थितान्‌ कृत्वा वस्त्रगन्धानुलेपनैः।। ५९.७ ।।"
  },
  {
    "text": "कुम्भान् सर्वेषु वृक्षेषु स्थापयित्वा नरेश्वर!।\nसहिरण्यानशेषांस्तान्‌ कृत्वा बलिनिवेदनम्।। ५९.८ ।।"
  },
  {
    "text": "यथास्वं लोकपालानामिन्द्रादीनां विशेषतः।\nवनस्पतेश्च विद्वद्भिर्होमः कार्यो द्विजातिभिः।। ५९.९ ।।"
  },
  {
    "text": "ततः शुक्लाम्बरधरां सौवर्णकृतभूषणाम्।\nसकांस्य दोहां सौवर्ण श्रृङ्गाभ्यामतिशालिनीम्।"
  },
  {
    "text": "पयस्विनीं वृक्षमध्यादुत्सृजेत् गामुदङ्‌मुखीम्।। ५९.१० ।।\nततोऽभिषेकमन्त्रेण वाद्यमङ्गलगीतकैः।"
  },
  {
    "text": "ऋग्यजुः साममन्त्रैश्च वारुणैरभितस्तथा।।\nतैरेव कुम्भैः स्नपनं कुर्यात् ब्राह्मणपुङ्गवः।। ५९.११ ।।"
  },
  {
    "text": "स्नातः शुक्लाम्बरस्तद्वत् यजमानोऽभिपूजयेत्।\nगोभिर्विभवतः सर्वान्‌ ऋत्विजस्तान्‌ समाहितः।। ५९.१२ ।।"
  },
  {
    "text": "हेमसूत्रैः सकटकैरङ्गुलीयपवित्रकैः।\nवासोभिः शयनीयैश्च तथोपस्करपादुकैः।।"
  },
  {
    "text": "क्षीरेण भोजनं दद्याद्यावद्दिन चतुष्टयम्।। ५९.१३ ।।\nहोमश्च सर्षपैः कार्यो यवैः कृष्णतिलैस्तथा।"
  },
  {
    "text": "पलाशसमिधः शस्ता श्चतुर्थेऽह्नि तथोत्सवः।\nदक्षिणा च पुनस्तद्वद्देया तत्रापि शक्तितः।। ५९.१४ ।।"
  },
  {
    "text": "यद्यदिष्टतमं किञ्चित् तत्तद् दद्यादमत्सरी।\nआचार्ये द्विगुणं दद्यात् प्रणिपत्य विसर्जयेत्।। ५९.१५ ।।"
  },
  {
    "text": "अनेन विधिना यस्तु कुर्यात् वृक्षोत्सवं बुधः।\nसर्वान्‌ कामानवाप्नोति फलञ्चानन्त्यमश्नुते।। ५९.१६ ।।"
  },
  {
    "text": "यश्चैकमाप राजेन्द्र! वृक्षं संस्थापयेन्नरः।\nसोऽपि स्वर्गे वसेद् राजन्! यावदिन्द्रायुतत्रयम्।। ५९.१७ ।।"
  },
  {
    "text": "भूतान् भव्यांश्च मनुजां स्तारयेद्‌ द्रुमसंमितान्।\nपरमां सिद्धिमाप्नोति पुनरावृत्ति दुर्लभाम्।। ५९.१८ ।।"
  },
  {
    "text": "य इदं श्रृणुयान्नित्यं श्रावयेद्वापि मानवः।\nसोऽपि संपूजितो देवैर्ब्रह्मलोके महीयते।। ५९.१९ ।।"
  }
]
[
  {
    "text": "अभिषिक्तस्यराज्ञः कृत्यवर्णनम्।\nमनुरुवाच।\nराज्ञोऽभिषिक्तमात्रस्य किं नु कृत्यतमं भवेत्।\nएतन्मे सर्वमाचक्ष्व सम्यग्वेत्ति यतो भवान् ।।  २१५.१ ।।"
  },
  {
    "text": "मत्स्य उवाच।\nअभिषेकार्द्र शिरसा राज्ञा राज्यावलोकिना।\nसहायवरणं कार्यं तत्र राज्यं प्रतिष्ठितम् ।।  २१५.२ ।।"
  },
  {
    "text": "यदप्यल्पतरं कर्म तदप्येकेन दुश्चरम्।\nपुरुषेणासहायेन किमु राज्यं महोदयम् ।।  २१५.३ ।।"
  },
  {
    "text": "तस्मात्सहायान् वरयेत् कुलीनान्नृपतिः स्वयम्।\nशूरान् कुलीनजातीयान् बलयुक्तान् श्रियान्वितान् ।।  २१५.४ ।।"
  },
  {
    "text": "रूपसत्वगुणोपेतान् सज्जनान् क्षमयान्वितान्।\nक्लेशक्षमान् महोत्साहान् धर्मज्ञांश्च प्रियं वदान् ।।  २१५.५ ।।"
  },
  {
    "text": "हितोपदेशकान्राज्ञः स्वामिभक्तान्यशोऽर्थिनः।\nएवं विधान् सहायांश्च शुभकर्मस्तु योजयेत् ।।  २१५.६ ।।"
  },
  {
    "text": "गुणहीना अपि तथा विज्ञाय नृपतिः स्वयम्।\nकर्मस्वेव नियुञ्जीत यथा योग्येषु भागशः ।।  २१५.७ ।।"
  },
  {
    "text": "कुलीनः शीलसम्पन्नो धनुर्वेदविशारदः।\nहस्तिशिक्षाश्वशिक्षासु कुशलः श्लक्ष्णभाषिता ।।  २१५.८ ।।"
  },
  {
    "text": "निमित्ते शकुने ज्ञाने वेत्ता चैव चिकित्सिते।\nकृतज्ञः कर्मणां शूरस्तथा क्लेशसहो ऋजुः ।।  २१५.९ ।।"
  },
  {
    "text": "व्यूहतत्त्वविधानज्ञः फल्गुसारविशेषवित्।\nराज्ञासेनापतिः कार्यो ब्राह्मणः क्षत्रियोऽथवा ।।  २१५.१० ।।"
  },
  {
    "text": "प्रांशुः सुरूपो दक्षश्च प्रियवादी न चोद्धतः।\nचित्तग्राहश्च सर्वेषां प्रतीहारो विधीयते ।।  २१५.११ ।।"
  },
  {
    "text": "यथोक्तवादी दूतः स्याद्देशभाषा विशारदः।\nशक्तुः क्लेशसहो वाग्मी देशकालविभागवित् ।।  २१५.१२ ।।"
  },
  {
    "text": "विज्ञाता देशकालश्च दूतः स स्यान् महीक्षितः।\nवक्ता न यस्य यः काले स दूतो नृपतेर्भवेत् ।।  २१५.१३ ।।"
  },
  {
    "text": "प्रांशवो व्यायताः शूराः दृढभक्ता निराकुलाः।\nराज्ञा तु रक्षिण कार्याः सदा क्लेशसहा हिताः ।।  २१५.१४ ।।"
  },
  {
    "text": "अनाहार्यो नृशंसश्च दृढभक्तिश्च पार्थिवे।\nताम्बूलधारी भवति नारी वाप्यथ तद्गुणा ।।  २१५.१५ ।।"
  },
  {
    "text": "षाड्गुण्यविधितत्त्वज्ञो देशभाषा विशारदः।\nसन्धिविग्रहकः कार्यो राज्ञा नयविशारदः ।।  २१५.१६ ।।"
  },
  {
    "text": "कृताकृतज्ञो भृत्यानां ज्ञेयः स्याद्देशरक्षिता।\nआयव्ययज्ञो लोकज्ञो देशोत्पत्तिविशारदः ।।  २१५.१७ ।।"
  },
  {
    "text": "सुरूपस्तरुणः प्रांशुर्दृढभक्तिः कुलोचितः।\nशूरः क्लेशसहश्चैव खड्गधारी प्रकीर्तितः ।।  २१५.१८ ।।"
  },
  {
    "text": "शूरश्च बलयुक्तश्च गजाश्वरथकोविदः।\nधनुर्धारी भवेद्राज्ञः सर्वक्लेशसहः शुचिः ।।  २१५.१९ ।।"
  },
  {
    "text": "निमित्तशकुनज्ञानी हयशिक्षाविशारदः।\nहयायुर्वेदतत्त्वज्ञो भुवो भागविचक्षणः ।।  २१५.२० ।।"
  },
  {
    "text": "बलावलज्ञो रथिनः स्थिरदृष्टिः प्रियम्वदः।\nशूरश्च कृतविद्यश्च सारथिः परिकीर्तितः ।।  २१५.२१ ।।"
  },
  {
    "text": "अनाहार्यः रुचिर्दक्षश्चिकित्सित विदाम्वरः।\nसूपशास्त्रविशेषज्ञः सूदाध्यक्षः प्रशस्यते ।।  २१५.२२ ।।"
  },
  {
    "text": "सूदशस्त्रविधानज्ञाः परभेद्या कुलोद्गताः।\nसर्वे महानसे धार्याः कृत्तकेशनखा नराः ।।  २१५.२३ ।।"
  },
  {
    "text": "समः शत्रौ च मित्रे च धर्मशास्त्रविशारदः।\nविप्रमुख्यः कुलीनश्च धर्माधिकरणी भवेत् ।।  २१५.२४ ।।"
  },
  {
    "text": "कार्यास्तथा विधास्तत्र द्विजमुख्याः सभासदः।\nसर्वदेशाक्षराभिज्ञः सर्वशास्त्रविशारदः ।।  २१५.२५ ।।"
  },
  {
    "text": "लेखकः कथितो राज्ञः सर्वाधिकरणेषु वै।\nशीर्षोपेतान् सुसम्पूर्णान् समश्रेणिगतान् समान् ।।  २१५.२६ ।।"
  },
  {
    "text": "आन्तरान्वै लिखेद्यस्तु लेखकः स वरः स्मृतः।\nउपायवाक्यकुशलः सर्वशास्त्रविशारदः ।।  २१५.२७ ।।"
  },
  {
    "text": "बह्वर्थवक्ता चाल्पेन लेखकः स्यान्नृपोत्तम!।\nपुरुषान्तरतत्त्वज्ञाः प्रांशवश्चाप्यलोलुपाः ।।  २१५.२८ ।।"
  },
  {
    "text": "धर्माधिकारिणः कार्याः जना दानकरा नराः।\nएवम्विधास्तथा कार्या राज्ञा दौवारिका जनाः ।।  २१५.२९ ।।"
  },
  {
    "text": "लोहवस्त्राजिनादीनां रत्नानाञ्च विधानवित्।\nविज्ञाता फल्गुसाराणामनाहार्यः शुचिः सदा ।।  २१५.३० ।।"
  },
  {
    "text": "निपुणश्चाप्रमत्तश्च धनाध्यक्षः प्रकीर्तितः।\nआयद्वारेषु सर्वेषु धनाध्यक्ष समा नराः ।।  २१५.३१ ।।"
  },
  {
    "text": "व्यवहारेषु च तथा कर्तव्याः पृथिवीक्षिता।\nपरम्परागतो यः स्यादष्टाङ्गे सुचिकित्सिते ।।  २१५.३२ ।।"
  },
  {
    "text": "अनाहार्यः स वैद्यः स्यात् धर्मात्मा च कुलोद्गतः।\nप्राणाचार्यः स विज्ञेयो वरुणात्तस्य भूभुजा ।।  २१५.३३ ।।"
  },
  {
    "text": "राजन्! राज्ञा सदा कार्यं यथाकार्यं पृथक् जनैः।\nहस्तिशिक्षा-विधानज्ञो वनजातिविशारदः ।।  २१५.३४ ।।"
  },
  {
    "text": "क्लेशक्षमस्तथा राज्ञो गजाध्यक्षः प्रशस्यते।\nएतैरेव गुणैर्युक्तः स्वासनश्च विशेषतः ।।  २१५.३५ ।।"
  },
  {
    "text": "गजारोही नरेन्द्रस्य सर्वकर्मसु शस्यते।\nहयशिक्षाविधानज्ञश्चिकित्सित विशारदः ।।  २१५.३६ ।।"
  },
  {
    "text": "अश्वाध्यक्षो महीभर्त्तुः स्वासनश्च प्रशस्यते।\nअनाहार्यश्च शूरश्च तथा प्राज्ञः कुलोद्गतः ।।  २१५.३७ ।।"
  },
  {
    "text": "दुर्गाध्यक्षः स्मृतो राज्ञ उद्युक्तः सर्वकर्मसु।\nवास्तुविद्याविधानज्ञो लघुहस्तो जितश्रमः ।।  २१५.३८ ।।"
  },
  {
    "text": "दीर्घदर्शी च शूरश्च स्थपतिः परिकीर्तितः।\nयन्त्रमुक्ते पाणिमुक्ते विमुक्ते मुक्तधारिते ।।  २१५.३९ ।।"
  },
  {
    "text": "अस्त्राचार्यो निरुद्वेगः कुशलश्च विशिष्यते।\nवृद्धः कुलोद्गतः सूक्तः पितृपैतामहः शुचि ।।  २१५.४० ।।"
  },
  {
    "text": "राज्ञामन्तःपुराध्यक्षो विनीतश्च तथेष्यते।\nएवं सप्ताधिकारेषु पुरुषाः सप्त ते पुरे ।।  २१५.४१ ।।"
  },
  {
    "text": "परीक्ष्य चाधिकार्याः स्युः राज्ञा सर्वेषु कर्मसु।\nस्थापना जाति तत्त्वज्ञः सततं प्रतिजाग्रता ।।  २१५.४२ ।।"
  },
  {
    "text": "राज्ञः स्यादायुधागारे दक्षः कर्मसु चोद्यतः।\nकर्माण्यपरिमेयानि राज्ञो नृपकुलोद्वह!।।  २१५.४३ ।।"
  },
  {
    "text": "उत्तमाधम मध्यानि बुद्ध्वा कर्माणि पार्थिवः।\nउत्तमाधममध्येषु पुरुषेषु नियोजयेत् ।।  २१५.४४ ।।"
  },
  {
    "text": "नरकर्मविपर्यासाद्राजा नाशमवाप्नुयात्।\nनियोगं पौरुषं भक्ति श्रुतं शौर्यं कुलं नयम् ।।  २१५.४५ ।।"
  },
  {
    "text": "ज्ञात्वा वृत्तिर्विधातव्या पुरुषाणां महीक्षिता।\nपुरुषान्तरविज्ञान तत्त्वसारनिबन्धनात् ।।  २१५.४६ ।।"
  },
  {
    "text": "बहुभिर्मन्त्रयेत् कामं राजा मन्त्रं पृथक् पृथक्।\nमन्त्रिणामपि नो कुर्यान्मन्त्रिमन्त्र प्रकाशनम् ।।  २१५.४७ ।।"
  },
  {
    "text": "क्वचिन्न कस्य विश्वासो भवतीह सदा नृणाम्।\nनिश्चयस्तु सदा मन्त्रे कार्य एकेन सूरिणा ।।  २१५.४८ ।।"
  },
  {
    "text": "भवेद्वा निश्चयावाप्तिः परबुध्युपजीवनात्।\nएकस्यैव महीभर्तुर्भूयः कार्यो विनिश्चयः ।।  २१५.४९ ।।"
  },
  {
    "text": "ब्राह्मणान् पर्युपासीत त्रयी शास्त्रसु निश्चितान्।\nनासच्छास्त्रवतो मूढास्ते हि लोकस्य कण्टकाः ।।  २१५.५० ।।"
  },
  {
    "text": "वृद्धान् हि नित्यं सेवेत विप्रान् वेदविदः शुचीन्।\nतेम्यः शिक्षेत विनयं विनीतात्मा च नित्यशः ।।  २१५.५१ ।।"
  },
  {
    "text": "समग्रां वशगां कुर्य्यात् पृथिवीं नात्र संशयः।\nबहवो विनयाद्भ्रष्टा राजानः सपरिच्छदाः ।।  २१५.५२ ।।"
  },
  {
    "text": "वनस्थाश्चैव राज्यानि विनयात्प्रतिपेदिरे।\nत्रैविद्येभ्यस्त्रयीविद्यां दण्डनीतिं च शाश्वतीम् ।।  २१५.५३ ।।"
  },
  {
    "text": "आन्वीक्षिकीं त्वात्मविद्याम्वार्तारम्भाश्च लोकतः।\nइन्द्रियाणां जये योगं समातिष्ठेद्दिवा निशम् ।।  २१५.५४ ।।"
  },
  {
    "text": "जितेन्द्रियोहि शक्नोति वशे स्थापयितुं प्रजाः।\nयजेत राजा बहुभिः क्रतुभिश्च सदक्षिणैः ।।  २१५.५५ ।।"
  },
  {
    "text": "धर्मार्थं चैव विप्रेभ्यो दद्याद् भोगान्धनानि च।\nसाम्वत्सरिकमाप्तैश्च राष्ट्रादाहारयेद् बलिम् ।।  २१५.५६ ।।"
  },
  {
    "text": "स्यात् स्वाध्याय-परो-लोके वर्तेत पितृबन्धुवत्।\nआवृत्तानां गुरुकुलात्द्विजानां पूजको भवेत् ।।  २१५.५७ ।।"
  },
  {
    "text": "नृपाणामक्षयो ह्येष विधिर्ब्राह्मोऽभिधीयते।\nततस्तेनानवा मित्रा हरन्ति न विनश्यति ।।  २१५.५८ ।।"
  },
  {
    "text": "तस्माद्राज्ञा विधातव्यो ब्राह्मो वै ह्यक्षयो विधिः।\nसमोत्तमाधमै राजा ह्याहूय पालयेत्प्रजाः ।।  २१५.५९ ।।"
  },
  {
    "text": "न निवर्तेत संग्रामात् क्षात्रं व्रतमनुस्मरन्।\nसंग्रामेश्वनिवर्तित्वं प्रजानां परिपालनम् ।।  २१५.६० ।।"
  },
  {
    "text": "शुश्रूषा ब्राह्मणानाञ्च राज्ञां निश्रेयसम्परम्।\nकृपणा नाथवृद्धानां विधवानाञ्च पालनम् ।।  २१५.६१ ।।"
  },
  {
    "text": "योगक्षेमञ्च वृत्तिञ्च तथैव परिकल्पयेत्।\nवर्णाश्रमव्यवस्थानं तथा कार्यं विशेषतः ।।  २१५.६२ ।।"
  },
  {
    "text": "स्वधर्मप्रच्युतान् राजा स्वधर्मे स्थापयेत्तथा।\nआश्रमेषु तथा कार्यमन्नं तैलञ्च भाजनम् ।।  २१५.६३ ।।"
  },
  {
    "text": "स्वयमेवानयेद्राजा सत्कृतान्नावमानयेत्।\nतापसे सर्वकार्यापि राज्यमात्मानमेव च ।।  २१५.६४ ।।"
  },
  {
    "text": "निवेदयेत्प्रयत्नेन देववच्चिरमर्चयेत्।\nद्वे प्रज्ञे वेदितव्ये च ऋज्वी वक्रा च मानवैः ।।  २१५.६५ ।।"
  },
  {
    "text": "वक्रां ज्ञात्वा न सेवेत प्रतिबाधेत चागताम्।\nनास्य च्छिद्रं परो विन्द्याद्विन्द्याच्छिद्रं परस्य तु ।।  २१५.६६ ।।"
  },
  {
    "text": "गूहेत्कूर्म इवाङ्गानि रक्षेद्विवरमात्मनः।\nन विश्वसेदविश्वस्ते विश्वस्तेनातिविश्वसेत् ।।  २१५.६७ ।।"
  },
  {
    "text": "विश्वासाद्भयमुत्पन्नं मूलादपि निकृन्तति।\nविश्वासयेच्चाप्यपरन्तत्त्वभूतेन हेतुना ।।  २१५.६८ ।।"
  },
  {
    "text": "बकवच्चिन्तयेदर्थान् सिंहवच्च पराक्रमे।\nवृकवच्चापि लुम्पेन शशवच्च विनिक्षिपेत् ।।  २१५.६९ ।।"
  },
  {
    "text": "दृढप्रहारी च भवेत् तथा सूकरवन्नृपः।\nचित्राकारश्च शिखिवद्दृढभक्तस्तथाश्ववत् ।।  २१५.७० ।।"
  },
  {
    "text": "तथा च मधुरा भाषी भवेत्कोकिलवन्नृपः।\nकाकशङ्की भवेन्नित्यमज्ञातवसतिं वसेत् ।।  २१५.७१ ।।"
  },
  {
    "text": "नापरीक्षितपूर्वञ्च भोजनं शयनं व्रजेत्।\nवस्त्रं पुष्पमलङ्कारं यच्चान्यन्मनुजोत्तम! ।।  २१५.७२ ।।"
  },
  {
    "text": "न गाहेज्जनसम्बाधं न चाज्ञातजलाशयम्।\nअपरीक्षितपूर्वञ्च पुरुषैराप्तकारिभिः ।।  २१५.७३ ।।"
  },
  {
    "text": "नारोहेत्कुञ्जरं व्यालं नादान्तं तुरगं तथा।\nनाविज्ञातां स्त्रियं गच्छेन्नैव देवोत्सवे वसेत् ।।  २१५.७४ ।।"
  },
  {
    "text": "नरेन्द्रलक्ष्म्या धर्मज्ञ त्राता यत्तो भवेन्नृपः।\nसद्भृत्याश्च तथा पुष्टाः सततं प्रतिमानिताः ।।  २१५.७५ ।।"
  },
  {
    "text": "राज्ञा सहायाः कर्तव्याः पृथिवीं जेतुमिच्छता।\nयथार्हञ्चाप्यसुभृतो राजा कर्मसु योजयेत् ।।  २१५.७६ ।।"
  },
  {
    "text": "धर्मिष्ठान् धर्मकार्येषु शूरान् संग्रामकर्मसु।\nनिपुणानर्थकृत्येषु सर्वत्रैव तथा शुचीन् ।।  २१५.७७ ।।"
  },
  {
    "text": "स्त्रीषु षण्ढं नियुञ्जीत तीक्ष्णं दारुणकर्मसु।\nधर्मे चार्थे च कामे च नये च रविनन्दन!।।  २१५.७८ ।।"
  },
  {
    "text": "राजा यथार्हङ्कुर्याच्च उपधाभिः परीक्षणम्।\nसमतीतोपदान् भृत्यान् कुर्याच्छस्तवने चरान् ।।  २१५.७९ ।।"
  },
  {
    "text": "तत्पादान्वेषणो यत्तांस्तदध्यक्षांस्तु कारयेत्।\nएवमादीनि कर्माणि नृपैः कार्याणि पार्थिव ।।  २१५.८० ।।"
  },
  {
    "text": "सर्वथा नेष्यते राज्ञस्तीक्ष्णोपकरक्रमः।\nकर्माणि पापसाध्यानि यानि राज्ञो नराधिप! ।।  २१५.८१ ।।"
  },
  {
    "text": "सन्तस्तानि न कुर्वन्ति तस्मात्तानि त्यजेन्नृपः।\nनेष्यते पृथिवीशानान् तीक्ष्णोपकरणक्रिया ।।  २१५.८२ ।।"
  },
  {
    "text": "यस्मिन् कर्मणि यस्य स्याद्विशेषेण च कौशलम्।\nतस्मिन् कर्मणि तं राज्ञा परीक्ष्य विनिवेशयेत् ।।  २१५.८३ ।।"
  },
  {
    "text": "पितृपैतामहान् भृत्यान् सर्वकर्मसु योजयेत्।\nविना दायाद कृत्येषु परीक्षां स्वकृतान्तरान् ।।  २१५.८५ ।।"
  },
  {
    "text": "नियुञ्जीत महाभाग! तस्य ते हितकारिणः।\nपरराज गृहात् प्राप्तान् जनसंग्रहकाम्यया ।।  २१५.८६ ।।"
  },
  {
    "text": "दुष्टान् वाप्यथवा दुष्टान् आश्रयीत प्रयत्नतः।\nदुष्टं विज्ञाय विश्वासं न कुर्यात्तत्र भूमिपः ।।  २१५.८७ ।।"
  },
  {
    "text": "मामयं देशसम्प्राप्तो बहुमानेन चिन्तयेत्।\nकामं भृत्यार्जनं राजा नैव कुर्यान्नराधिप ।।  २१५.८८ ।।"
  },
  {
    "text": "न च वा संविभक्तांस्तान् भृत्यान् कुर्यात् कथञ्चन।\nशत्रवोऽग्निर्विषं सर्पो निस्त्रिंश इति चिन्तयेत् ।।  २१५.८९ ।।"
  },
  {
    "text": "भृत्या मनुजशार्दूल! रुषिताश्च तथैकतः।\nतेषां चारेण चारित्रं राजा विज्ञाय नित्यशः ।।  २१५.९० ।।"
  },
  {
    "text": "गुणिनां पूजनं कुर्यात् निर्गुणानाञ्च शासनम्।\nकथिताः सततं राजन्! राजानश्चारचक्षुषः ।।  २१५.९१ ।।"
  },
  {
    "text": "स्वके देशे परे देशे ज्ञानशीलान् विचक्षणान्।\nअनाहार्यान् क्लेशसहान्नियुञ्जीत तथाचरान् ।।  २१५.९२ ।।"
  },
  {
    "text": "जनस्याविदितान् सौम्यान् तथा ज्ञातान् परस्परम्।\nवणिजो मन्त्रकुशलान् सांवत्सरचिकित्सकान् ।।  २१५.९३ ।।"
  },
  {
    "text": "तथा प्रवाजिताकारान् चारान् राजा नियोजयेत्।\nनैकस्य राजा श्रद्दध्यात् चारस्यापि सुभाषितम्।।  २१५.९४ ।।"
  },
  {
    "text": "द्वयोः सम्बन्धमाज्ञाय श्रद्दध्यान्नृपतिस्तदा।\nपरस्परस्याविदितौ यदि स्याताञ्च तावुभौ ।।  २१५.९५ ।।"
  },
  {
    "text": "तस्माद्राजा प्रयत्नेन गूढांश्चारान्नियोजयेत्।\nरागापरागौ भृत्यानां जनस्य च गुणागुणान् ।।  २१५.९६ ।।"
  },
  {
    "text": "सर्वं राज्ञां चरायत्तन्तेषु यत्नपरो भवेत्।\nकर्मणा केन मे लोके जनः सर्वोऽनुरज्यते ।।  २१५.९७ ।।"
  },
  {
    "text": "विरज्यते केन तथा विज्ञेयं तन्महीक्षिता।\nविरागजनकं लोके वर्जनीयं विशेषतः ।।  २१५.९८ ।।"
  },
  {
    "text": "तथा च रागप्रभवा हि लक्ष्म्यो राज्ञां मता भास्करवंशचन्द्र!।\nतस्मात्प्रयत्नेन नरेन्द्रमुख्यैः कार्योऽनुरागो भुवि मानवेषु ।।  २१५.९९ ।।"
  }
]
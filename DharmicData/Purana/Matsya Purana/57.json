[
  {
    "text": "रोहिणीचन्द्रशयनव्रतकथनम्।"
  },
  {
    "text": "दीर्घायुरारोग्यकुलाभिवृद्धियुक्तः पुमान् भूपकुलायुतः स्यात्।\nमुहुर्मुहुर्जन्मनि येन सम्यक् व्रतं समाचक्ष्व तदिन्दुमौले!।। ५७.१ ।।"
  },
  {
    "text": "श्रीभगवानुवाच।\nत्वया पृष्टमिदं सम्यक् उक्तञ्चाक्षय्यकारकम्।\nरहस्यं तव वक्ष्यामि यत्पुराणविदो विदुः।। ५७.२ ।।"
  },
  {
    "text": "रोहिणीचन्द्रशयनं नाम व्रतमिहोत्तमम्।\nतस्मिन्नारायणस्यार्च्यामर्चयेदिन्दुनामभिः।। ५७.३ ।।"
  },
  {
    "text": "यदा सोमदिने शुक्ला भवेत् पञ्चदशी क्वचित्।\nअथवा ब्रह्मनक्षत्रं पौर्णमास्यां प्रजायते।। ५७.४ ।।"
  },
  {
    "text": "तदा स्नानं नरः कुर्यात् पञ्चगव्येन सर्षपैः।\nआप्यायस्वेति तु जपेत् विद्वानष्टशतं पुनः।। ५७.५ ।।"
  },
  {
    "text": "शूद्रोऽपि परया भक्त्या पाषण्डालापवर्जितः।\nसोमाय वरदायाथ विष्णवे च नमो नमः।। ५७.६ ।।"
  },
  {
    "text": "कृतजप्यः स्वभवनादागत्य मधुसूदनम्।\nपूजयेत् फलपुष्पैश्च सोमनामानि कीर्तयन्।। ५७.७ ।।"
  },
  {
    "text": "सोमाय शान्ताय नमोऽस्तु पादावनन्तधाम्नेति च जानुजङ्घे।\nऊरुद्वयञ्चापि जलोदराय संपूजयेन्मेढ्रमनन्तब्राहवे।। ५७.८ ।।"
  },
  {
    "text": "नमो नमः कामसुखप्रदाय कटिः शशाङ्कस्य सदार्चनीया।\nतथोदरञ्चाप्यमृतोदराय नाभिः शशाङ्काय नमोऽभिपूज्या।। ५७.९ ।।"
  },
  {
    "text": "नमोऽस्तु चन्द्राय मुखञ्च पूज्यं दन्ता द्विजानामधिपाय पूज्याः।\nहास्यं नमश्चन्द्रमसेऽभिपूज्यमोष्ठौ कुमुद्वन्तवनप्रियाय।। ५७.१० ।।"
  },
  {
    "text": "नासा च नाथाय वनौषधीनां आनन्दभूताय पुनर्भ्रुवौ च।\nनेत्रद्वयं पद्मिनिभन्तथेन्दो रिन्दीवरश्यामकराय शौरेः।। ५७.११ ।।"
  },
  {
    "text": "नमः समस्ताध्वरवन्दिताय कर्णद्वयं दैत्यनिषूदनाय।\nललाटमिन्दोरुदधिप्रियाय केशाः सुषुम्नाधिपतेः प्रपूज्याः।। ५७.१२ ।।"
  },
  {
    "text": "शिरः शशाङ्काय नमो मुरारेर्विश्वेश्वरायेति नमः किरीटिने।\nपद्मप्रिये रोहिणि नाम लक्ष्मीः सौभाग्यसौख्यामृतचारुकाये।। ५७.१३ ।।"
  },
  {
    "text": "देवीं च संपूज्य सुगन्धपुष्पैर्नैवेद्यपुष्पादिभिरिन्दुपत्नीम्।\nसुप्त्वाऽथ भूमौ पुनरुत्थितेन स्नात्वा च विप्राय हविष्ययुक्तः।। ५७.१४ ।।"
  },
  {
    "text": "देयः प्रभाते सहिरण्यवारिकुम्भो नमः पापविनाशनाय।\nसंप्राश्य गोमूत्रममांसमन्नमक्षारमष्टावथ विंशतिञ्च।।\nग्रामान् पयः सर्पियुतानुपोष्य भुक्त्वेतिहासं श्रृणुयान् मुहूर्त्तम्।। ५७.१५ ।।"
  },
  {
    "text": "कदम्बनीलोत्पलकेतकानि जातीसरोजं शतपत्रिका च।\nअम्लानकुब्जान्यथ सिन्दुवारं पुष्पं पुनर्नारद! मल्लिकायाः।।\nशुभ्रञ्च विष्णोः करवीरपुष्पं श्रीचम्पकं चन्द्रमसः प्रदेयम्।। ५७.१६ ।।"
  },
  {
    "text": "श्रावणादिषु मासेषु क्रमादेतानि सर्वदा।\nयस्मिन्‌ मासे व्रतादिः स्यात् तत्पुष्पैरर्चयेद्धरिम्।। ५७.१७ ।।"
  },
  {
    "text": "एवं संवत्सरं यावदुपास्य विधिवन्नरः।\nव्रतान्ते शयनं दद्यात् दर्पणोपस्करान्वितम्।। ५७.१८ ।।"
  },
  {
    "text": "रोहिणीचन्द्रमिथुनं कारयित्वाऽथ काञ्चनम्।\nचन्द्रः षडङ्गुलः कार्यो रोहिणी चतुरङ्गुला।। ५७.१९ ।।"
  },
  {
    "text": "मुक्ताफलाष्टकयुतं सितनेत्रपटावृतम्।\nक्षीरकुम्भोपरि पुनः कांस्यपात्राक्षतान्वितम्।।\nदद्यान्मन्त्रेण पूर्वाह्णे शालीक्षुफलसंयुतम्।। ५७.२० ।।"
  },
  {
    "text": "श्वेतामथ सुवर्णास्यां खुरै रौप्यैः समन्विताम्।\nसवस्त्रभाजनां धेनुं तथा शङ्खञ्च शोभनम्।। ५७.२१ ।।"
  },
  {
    "text": "भूषणैर्द्विजदाम्पत्यमलङ्‌कृत्य गुणान्वितम्।\nचन्द्रोऽहं द्विजरूपेण सभार्य्य इति कल्पयेत्।। ५७.२२ ।।"
  },
  {
    "text": "यथा न रोहिणीकृष्णशय्यां सन्त्यज्य गच्छति।\nसोमरूपस्य ते तद्वन्‌ ममाभेदोऽस्तु भूतिभिः।। ५७.२३ ।।"
  },
  {
    "text": "यथा त्वमेव सर्वेषां परमानन्दमुक्तिदः।\nभुक्तिर्मुक्तिस्तथा भक्तिस्त्वयि चन्द्रास्तु मे सदा।। ५७.२४ ।।"
  },
  {
    "text": "संसारभयभीतस्य मुक्तिकामस्य चानघ!।\nरूपारोग्यायुषामेतद्विधायकमनुत्तमम्।। ५७.२५ ।।"
  },
  {
    "text": "इदमेव पितॄणां च सर्वदा वल्लभं मुने!।\nत्रैलोक्याधिपतिर्भूत्वा सप्तकल्पशतत्रयम्।।\nचन्द्रलोकमवाप्नोति विद्युद् भूत्वा तु मुच्यते।। ५७.२६ ।।"
  },
  {
    "text": "नारी वा रोहिणीचन्द शयनं या समाचरेत्।\nसाऽपितत्फलमाप्नोति पुनरावृत्तिदुर्लभम्।। ५७.२७ ।।\nइति पठति श्रृणोति वा य इत्थं मधुमथनार्चनमिन्दुकीर्तनेन नित्यम्।\nमतिमपि च ददाति सोऽपि शौरेर्भवनगतः परिपूज्यतेऽमरौघैः।। ५७.२८ ।।"
  }
]
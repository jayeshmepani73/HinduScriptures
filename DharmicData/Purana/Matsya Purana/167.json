[
  {
    "text": "यज्ञावतारवर्णनम्।\nमत्स्य उवाच।\nएकार्णवीभूते शेते लोके महाद्युतिः।\nप्रच्छाद्य सलिलेनोर्वीं हंसो नारायणस्तदा ।। १६७.१ ।।\nमहतो रजसो मध्ये महार्णव सरःसु वै।\nविरजस्कं महाबाहुमक्षयं ब्रह्म यं विदुः ।। १६७.२ ।।\nआत्मरूपप्रकाशेन तमसा संवृतः प्रभुः।\nमनः सात्त्विकमाधाय यत्र तत् सत्यमासत ।। १६७.३ ।।\nयाथातथ्यं परं ज्ञानं भूतन्तद्ब्रह्मणा पुरा!\nरहस्यारण्यकोद्दिष्टं यच्चौपनिषदं स्मृतम् ।। १६७.४ ।।\nपुरुषो यज्ञ इत्येतत् यत्परं परिकीर्तितम्।\nयश्चान्यः पुरुषाख्यः स्यात् स एष पुरुषोत्तमः ।। १६७.५ ।।\nये च यज्ञ करा विप्रा येचर्त्विज इति स्मृताः।\nअस्मादेवपुरा भूता यज्ञेभ्यः श्रूयतां तथा ।। १६७.६ ।।\nब्रह्माणं प्रथमं वक्त्रादुद्गातारञ्च सागरम्।\nहोतारमपि चाध्वर्युं बाहुभ्यामसृजत् प्रभुः ।। १६७.७ ।।\nब्रह्मणो ब्राह्मणाच्छंसि प्रस्तोतारञ्च सर्वशः।\nतौ मित्रावरुणौ पृष्ठात् प्रतिप्रस्तारमेव च ।। १६७.८ ।।\nउदरात् प्रतिहर्त्तारं होतारञ्चैव पार्थिव!।\nअच्छावाकमथोरुभ्यां न्नेष्टारञ्चैव पार्थिव!।। १६७.९ ।।\nपाणिभ्यामथ चाग्नीध्रं सुब्रह्मण्यञ्च जानुतः।\nग्रावस्तुतन्तु पादाभ्यामुन्नेतारञ्च याजुषम् ।। १६७.१० ।।\nएवमेवैष भगवान् षोडशैव जगत्पतिः।\nप्रवक्तॄन् सर्वयज्ञानामृत्विजोऽसृजदुत्तमान् ।। १६७.११ ।।\nतदेष वै वेदमयः पुरुषो यज्ञसंस्थितः।\nवेदाश्चैतन्मयाः सर्वे साङ्गोपनिषदक्रियाः ।। १६७.१२ ।।\nस्वपित्येकार्णवे चैव यदाश्चर्यमभूत् पुरा।\nश्रूयन्तां तद्यथा विप्रा! मार्कण्डेय कुतूहलम्।। १६७.१३ ।।\nगीर्णा भगवतस्तस्य कुक्षावेव महामुनिः।\nबहुवर्षसहस्रायुस्तस्यैव वरतेजसा ।। १६७.१४ ।।\nअटंस्तीर्थप्रसङ्गेन पृथिवीतीर्थगोचरान्।\nआश्रमाणि च पुण्यानि देवतायतनानि च ।। १६७.१५ ।।\nदेशान् राष्ट्राणि चित्राणि पुराणि विविधानि च।\nजप होमपरः शान्तस्तपोघोरं समास्थितः ।। १६७.१६ ।।\nमार्कण्डेयस्ततस्तस्य शनैर्वक्त्त्राद्विनिः सृतः।\nस निष्क्रामन्नचात्मानं जानीते देवमायया ।। १६७.१७ ।।\nनिष्क्रम्याप्यस्य वदनादेकार्णवमथो जगत्।\nसर्वतस्तमसाच्छन्नं मार्कण्डेयोऽन्ववैक्षत ।। १६७.१८ ।।\nतस्योत्पन्नं भयन्तीव्रं संशयश्चात्मजीविते।\nदेवदर्शन संहृष्टो विस्मयं परमङ्गतः ।। १६७.१९ ।।\nचिन्तयन् जलमध्यस्थो मार्कण्डेयोऽन्ववैक्षतः।\nकिन्तु स्यान्मम चिन्तेयं मोहः स्वप्नोऽनुभूयते ।। १६७.२० ।।\nव्यक्तमन्यतमोभावस्तेषां सम्भावितो मम।\nनहीदृशं जगत् क्लेशमयुक्तं सत्यमर्हति ।। १६७.२१ ।।\nनष्टचन्द्रार्कपवने नष्टपर्वतभूतले।\nकतमः स्यादयं लोक इति चिन्तामवस्थितः ।। १६७.२२ ।।\nददर्श चापि पुरुषं स्वपन्तं पर्वतोपमम्।\nसलिलेऽर्द्धमथो मग्नं जीमूतमिव सागरे ।। १६७.२३ ।।\nज्वलन्तमिव तेजोभिः गोयुक्तमिव भास्करम्।\nशर्वर्यां जाग्रतमिव भासन्तं स्वेन तेजसा ।। १६७.२४ ।।\nदेवं द्रष्टुमिहायातः को भवानिति विस्मयात्।\nतथैव स मुनिः कुक्षिं पुनरेव प्रवेशितः ।। १६७.२५ ।।\nसम्प्रविष्टः पुनः कुक्षिं मार्कण्डेयोऽतिविस्मयः।\nतथैव च पुनर्भूयो विजानन् स्वप्नदर्शनम् ।। १६७.२६ ।।\nस तथैव यथा पूर्वं यो धरामटते पुरा।\nपुण्यतीर्थ जलोपेतां विविधान्याश्रमाणि च ।। १६७.२७ ।।\nक्रतुभिर्यजमानांश्च समाप्तवरदक्षिणान्।\nअपश्यद्दैवकुक्षिस्थान् याजकान् शतशोद्विजान् ।। १६७.२८ ।।\nसद्वृत्तमास्थिताः सर्वे वर्णा ब्राह्मणपूर्वकाः।\nचत्वारश्चाश्रमाः सम्यग्यथोद्दिष्टा मया तव ।। १६७. २९ ।।\nएवं वर्षशतं साग्रं मार्कण्डेयस्य धीमतः।\nचरतः पृथिवीं सर्वान्न कुक्ष्यन्तः समीक्षितः ।। १६७.३० ।।\nततः कदाचिदथ वै पुनर्वक्त्राद्विनिस्सृतः।\nगुप्तं न्यग्रोधशाखायां बालमेकं निरैक्षत ।। १६७.३१ ।।\nतथैवैकार्णव जले नीहारेणावृताम्बरे।\nअव्यग्रः क्रीडते लोके सर्वभूत विवर्जिते ।। १६७.३२ ।।\nस मुनिर्विस्मयाविष्टः कौतूहल समन्वितः।\nबालमादित्यसङ्काशं नाशक्नोदभिवीक्षितुम् ।। १६७.३३ ।।\nस चिन्तयन् तथैकान्ते स्थित्वा सलिलसन्निधौ।\nपूर्वदृष्टमिदं मन्ये शङ्कितो देवमायया ।। १६७.३४ ।।\nअगाधसलिले तस्मिन् मार्कण्डेयः सुविस्मयः।\nप्लवंस्तथार्त्तिमगमत् भयात् सन्त्रस्तलोचनः ।। १६७.३५ ।।\nस तस्मै भगवानाह स्वागतं बालयोगवान्।\nबभाषे मेघतुल्येन स्वरेण पुरुषोत्तमः ।। १६७.३६ ।।\nमाभै र्वत्स! न भेतव्यमिहैवायाहि मेऽन्तिकम्।\nमार्कण्डेयो मुनिस्त्वाह बालन्तं श्रमपीडितः ।। १६७.३७ ।।\nमार्कण्डेय उवाच।\nकोमान्नाम्ना कीर्तयति तपः परिभवन्मम।\nदिव्यं वर्षसहस्राख्यं धर्षयन्निवमेव यः ।। १६७.३८ ।।\nनह्येष वः समाचारो देवेष्वपि ममोचितः।\nमां ब्रह्मापि हि देवेशो दीर्घायुरिति भाषते ।। १६७.३९ ।।\nकस्तपो घोरमासाद्य मामद्य त्यक्तजीवितः।\nमार्कण्डेयेति मामुक्त्वा मृत्युमीक्षितुमर्हति ।। १६७.४० ।।\nएवमाभाष्य तं क्रोधान्मार्कण्डेयो महामुनिः।\nतथैव भगवान् भूयो बभाषे मधुसूदनः ।। १६७.४१ ।।\nभगवानुवाच।\nअहं ते जनको वत्स! हृषीकेशः पिता गुरुः।\nआयुः प्रदाता पौराणः किं मां त्वन्नोपसर्पसि ।। १६७.४२ ।।\nमां पुत्रकामः प्रथमं पिता तेऽङ्गिरसो मुनिः।\nपूर्वमाराधयामास तपस्तीव्रं समाश्रितः ।। १६७.४३ ।।\nततस्त्वां घोरतपसा प्रावृणोदमितौजसम्।\nउक्तवानहमात्मस्थं महर्षिममितौजसम् ।। १६७.४४ ।।\nकः समुत्सहते चान्यो यो न भूतात्मकात्मजः।\nद्रष्टुमेकार्णवगतं क्रीडन्तं योगवर्त्मना ।। १६७.४५ ।।\nततः प्रहृष्टवदनो विस्मयोत्फुल्ललोचनः।\nमूर्ध्नि बद्धाञ्जलिपुटो मार्कण्डेयो महातपाः ।। १६७.४६ ।।\nनामगोत्रे ततः प्रोच्य दीर्घायुर्लोकपूजितः।\nतस्मै भगवते भक्त्या नमस्कारमथाकरोत् ।। १६७.४७ ।।\nमार्कण्डेय उवाच।\nइच्छेयं तत्त्वतो मायामिमां ज्ञातुं तवानघ!।\nयदेकार्णवमध्यस्थः शेषे त्वं बालरूपवान् ।। १६७.४८ ।।\nकिं संज्ञश्चैव भगवन्! लोके विज्ञायसे प्रभो!\nतर्कये त्वां महात्मानं को ह्यन्यः स्थातुमर्हति ।। १६७.४९ ।।\nश्रीभगवानुवाच।\nअहं नारायणो ब्रह्मन्! सर्वभूः सर्वनाशनः।\nअहं सहस्रशीर्षाख्यैः यः पदैरभिसंज्ञितः ।। १६७.५० ।।\nआदित्यवर्णः पुरुषो मखे ब्रह्ममयो मखः।\nअहमग्निर्हव्यवाहो यादसां पतिरव्ययः ।। १६७.५१ ।।\nअहमिन्द्रपदे शक्रो वर्षाणां परिवत्सरः।\nअहं योगी युगाख्यश्च युगान्तावर्त एव च ।। १६७.५२ ।।\nअहं सर्वाणि सत्वानि दैवतान्यखिलानि तु।\nभुजङ्गानामहं शेषो तार्क्ष्यो वै सर्वपक्षिणाम् ।। १६७.५३ ।।\nकृतान्तः सर्वभूतानां विश्वेषां कालसंज्ञितः।\nअहं धर्म्मस्तपश्चाहं सर्वाश्रमनिवासिनाम् ।। १६७.५४ ।।\nअहं चैव सरिद्दिव्या क्षीरोदश्च महार्णवः।\nयत्तत् सत्यं च परममहमेकः प्रजापतिः ।। १६७.५५ ।।\nअहं सांख्यमहं योगोऽप्यहं तत्परमम्पदम्।\nअहमिज्या क्रिया चाहमहं विद्याधिपःस्मृतः ।। १६७.५६ ।।\nअहं ज्योतिरहं वायुरहं भूमिरहं नभः।\nअहमापः समुद्राश्च नक्षत्राणि दिशो दश ।। १६७.५७ ।।\nअहं वर्षमहं सोमः पर्जन्योऽहमहं रविः।\nक्षीरोदसागरे चाहं समुद्रे वडवामुखः ।। १६७.५८ ।।\nवह्निः संवर्तको भूत्वा पिबंस्तोयमयं हविः।\nअहं पुराणः परमं तथैवाहं परायणम्।। १६७.५९ ।।\nअहं भूतस्य भव्यस्य वर्तमानस्य सम्भवः।\nयत् किञ्चित् पश्यसे विप्र! यच्छृणोषि च किञ्चन ।। १६७.६० ।।\nयल्लोके चानुभवसि तत् सर्वं मामनुस्मर।\nविश्वं सृष्टं मया पूर्वं सृज्यं चाद्यापि पश्य माम् ।। १६७.६१ ।।\nयुगे युगे च स्रक्ष्यामि मार्कण्डेयाखिलं जगत्।\nतदेतदखिलं सर्वं मार्कण्कडेयावधारय ।। १६७.६२ ।।\nशुश्रूषुर्मम धर्माश्च कुक्षौ चर सुखं मम।\nमम ब्रह्मा शरीरस्थो देवैश्च ऋषिभिः सह ।। १६७.६३ ।।\nव्यक्तमव्यक्तयोगं मामवगच्छासुरद्विषम्।\nअहमेकाक्षरो मन्त्रस्त्र्यक्षरश्चैव तारकः ।। १६७.६४ ।।\nपरस्त्रिवर्गादोङ्कार स्त्रिवर्गार्थनिदर्शनः।\nएवमादिपुराणेशो वदन्नेव महामतिः ।। १६७.६५ ।।\nवक्त्रमाहृतवानाशु मार्कण्डेयं महामुनिम्।\nततो भगवतः कुक्षि प्रविष्टो मुनिसत्तमः ।। १६७.६६ ।।\nस तस्मिन् सुखमेकान्ते शुश्रूषुर्हंसमव्ययम्।\nयोऽहमेव विविधतनुं परिश्रितो महार्णवे व्यपगतचन्द्रभास्करे।\nशनैश्चरन् प्रभुरपि हंससंज्ञितोऽसृजं जगद्विरहितकालपर्यये ।। १६७.६७ ।।"
  }
]
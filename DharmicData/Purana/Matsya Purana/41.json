[
  {
    "text": "ययात्यष्टकसम्वादवर्णनम्।"
  },
  {
    "text": "अष्टक उवाच।\nकतरस्त्वेतयोः पूर्व देवानामेति सात्म्यताम्।\nउभयोर्धावतो राजन्! सूर्य्या चन्द्रमसोरिव।। ४१.१ ।।"
  },
  {
    "text": "ययातिरुवाच।\nअनिकेतगृहस्थेषु कामवृत्तेषु संयतः।\nग्राम एव चरन् भिक्षुस्तयोः पूर्वतरङ्गतः।। ४१.२ ।।"
  },
  {
    "text": "अप्राप्यं दीर्घमायुश्च यः प्राप्तो विकृतिं चरेत्।\nतप्येत यदितत्कृत्वा चरेत् सोग्रं तपस्ततः।। ४१.३ ।।"
  },
  {
    "text": "यद्वै नृशंसन्तदपथ्यमाहुर्यः सेवते धर्ममनर्थबुद्धिः।\nअसावनीशः स तथैव राजन् तदार्जवं ससमाधिस्तदार्यम्।। ४१.४ ।।"
  },
  {
    "text": "अष्टक उवाच।\nकेनाद्य त्वन्तु प्रहितोऽसि राजन् युवा स्रग्वी दर्शनीयः सुवर्चाः।\nकुत आगतः कतमस्यां दिशि त्वमुताहोस्वित् पार्थिवस्थानमस्ति।। ४१.५ ।।"
  },
  {
    "text": "ययातिरुवाच।\nइमं भौमं नरकं क्षीणपुण्यः प्रवेष्टुमुर्वीं गगनाद्विप्रकीर्णः।\nउक्त्वाऽहं व प्रपतिष्याम्यनन्तरं तरन्तुत्वमी ब्रह्मणो लोकपाये।। ४१.६ ।।"
  },
  {
    "text": "सतां सकाशे तु वृतः प्रपातस्ते सङ्गता गुणवन्तस्तु सर्वे।\nशक्राच्च लब्धो हि वरो मयैष प्रतिष्यता भूमितलं नरेन्द्र!।। ४१.७ ।।"
  },
  {
    "text": "अष्टक उवाच।\nपृच्छामि त्वां प्रपतन्तं प्रपातं यदि लोकाः पार्थिव सन्ति मेऽत्र।\nयद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये।। ४१.८ ।।"
  },
  {
    "text": "ययातिरुत्वाच।\nयावत्पृथिव्यां विहितं गवाश्वं सहारण्यैः पशुभिः पक्षिभिश्च।\nतावल्लोका दिवि ते संस्थिता वै तथा विजानीहि नरेन्द्रसिंह।। ४१.९ ।।"
  },
  {
    "text": "अष्टक उवाच।\nतांस्ते ददामि मा प्रपत प्रपातं ये मे लोका दिवि राजेन्द्र सन्ति।\nयद्यन्तरिक्षे यदि वा दिवि श्रितास्तानाक्रम क्षिप्रममित्रहासि।। ४१.१० ।।"
  },
  {
    "text": "ययातिरुवाच।\nनास्मद्विधो ब्राह्मणो ब्रह्मविच्च प्रतिग्रहे वर्तते राजमुख्य!।\nयथा प्रदेयं सततं द्विजेभ्यस्तथा ददे पूर्वमहं नरेन्द्रम्।। ४१.११ ।।"
  },
  {
    "text": "नाब्राह्मणः कृपणो जातु जीवेद्यद्यपि स्यात् ब्राह्मणी वीरपत्नी।\nसोऽहं सदेवाकृत पूर्वं चरेयं विवित्समानः किमु तत्र साधुः।। ४१.१२ ।।"
  },
  {
    "text": "प्रतर्दन उवाच।\nपृच्छामि त्वां स्पुहणीयरूप प्रतर्दनोऽहं यदि मे सन्ति लोकाः।\nयद्यन्तरिक्षे यदि वा दिवि श्रुताः क्षेत्रज्ञं त्वां तस्य धर्मस्य मन्ये।। ४१.१३।।"
  },
  {
    "text": "ययातिरुवाच।\nसन्ति लोका बहवस्ते नरेन्द्र! अप्येकैकं सप्तशताम्यहानि।\nमधुच्युतो घृतवन्तो विशोकास्तेनान्तवन्तः प्रतिपालयन्ति।। ४१.१४ ।।"
  },
  {
    "text": "प्रतर्दन उवाच।\nतांस्ते ददामि पतमानस्य राजन्! ये मे लोकास्तव ते वै भवन्तु।\nयद्यन्तरिक्षे यदि वा दिवि श्रितास्तानाक्रम क्षिप्रमपेतमोहः।। ४१.१५ ।।"
  },
  {
    "text": "ययातिरुवाच।\nन तुल्यतेजाः सुकृतं हि कामये योगक्षेमं पार्थिवात् पार्थिवः सन्।\nदैवादेशादापदं प्राप्य विद्वान् चरेन्नृशंसं हि न जातु राजा।। ४१.१६ ।।"
  },
  {
    "text": "धर्म्यं मार्गं चिन्तयानो यशस्यं कुर्य्यात्तपो धर्ममवेक्षमाणः।\nन मद्विधो धर्मबुद्धिर्हि राजा ह्येवं कुर्य्यात् कृपणं मां यथात्थ।। ४१.१७ ।।"
  },
  {
    "text": "कुर्य्यामपूर्वं न कृतं यदन्यैर्विवित्समानः किमु तत्र साधुः।\nब्रुवाणमेवं नृपतिं ययातिं नृपोत्तमो वसुमानब्रवीत्तम्।। ४१.१८ ।।"
  }
]
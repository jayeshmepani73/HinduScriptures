[
  {
    "text": "वीरक पार्वती संवादः।"
  },
  {
    "text": "वीरक उवाच।\nएवमुक्त्वा गिरिसुता माता मे स्नेहवत्सला।\nप्रवेशं लभते नान्या नारी कमललोचने ।। २.१५८.१"
  },
  {
    "text": "इत्युक्ता तु तदा देवी चिन्तयामास चेतसा।\nन सा नारीति दैत्योऽसौ वायुर्मे यामभाषत ।। २.१५८.२"
  },
  {
    "text": "वृथैव वीरकः शप्तो मया क्रोधपरीतया।\nअकार्यं क्रियते मूढैः प्रायः क्रोधसमीरितैः ।। २.१५८.३"
  },
  {
    "text": "क्रोधेन नश्यते कीर्तिः क्रोधो हन्ति स्थिरां श्रियम्।\nअपरिच्छन्नतत्वार्था पुत्रं शापितवत्यहम् ।। २.१५८.४"
  },
  {
    "text": "विपरीतार्थ बुद्धीनां सुलभो विपदोदयः।\nसञ्चिन्त्यैवमुवाचेदं वीरकं प्रति शैलजा ।। २.१५८.५"
  },
  {
    "text": "लज्जा सज्जविकारेण वदनेनाम्बुजत्विषा।\nदेव्युवाच।\nअहं वीरक! ते माता मा तेऽस्तु मनसो भ्रमः। २.१५८.६"
  },
  {
    "text": "शङ्करस्यास्मि दयिता सुता तु हिमभूभृतः।\nमम गात्रच्छविभ्रान्त्या माशङ्कां पुत्र! भावय ।। २.१५८.७"
  },
  {
    "text": "तुष्टेन गौरता दत्ता ममेयं पद्मजन्मना।\nमया शप्तोऽस्य विदिते वृत्तान्ते दैत्यनिर्मिते ।। २.१५८.८"
  },
  {
    "text": "ज्ञात्वा नारीप्रवेशन्तु शङ्करे रहसि स्थिते।\nन निवर्तयितुं शक्यः शापः किन्तु ब्रवीमि ते ।। २.१५८.९"
  },
  {
    "text": "शीघ्रमेष्यसि मानुष्यात् स त्वं कामसमन्वितः।\nशिरसा तु ततोवन्द्य मातरं पूर्णमानसः ।।\nउवाचार्चित पूर्णेन्दु द्युतिञ्च हिमशैलजाम् ।। २.१५८.१०"
  },
  {
    "text": "वीरक उवाच।\nनतसुरासुर मौलिमिलन् मणिप्रचय कान्ति कराल नखाङ्किते।\nनगसुते! शरणागतवत्सले! तव नतोऽस्मि नतार्त्तिविनाशिनि ।। २.१५८.११"
  },
  {
    "text": "तपनमण्डलमण्डितकन्धरै! पृथुसुवर्णसुवर्णनगद्युते।\nविषभुजङ्गनिषङ्गविभूषिते\t! गिरिसुते! भवतीमहमाश्रये ।। २.१५८.१२"
  },
  {
    "text": "जगति कः प्रणताभिमतं ददौ झटिति सिद्धनुते भवती यथा।\nजगति काञ्च न वाञ्छति शङ्करो भुवनधृत्तनये! भवतीं यथा ।। २.१५८.१३"
  },
  {
    "text": "विमलयोग विनिर्मित दुर्जय स्वतनु तुल्यमहेश्वर मण्डले।\nविदलितान्धक बान्धवसंहतिः सुरवरैः प्रयमन्त्वमभिष्टुता ।। २.१५८.१४"
  },
  {
    "text": "सितसटापटलोद्धत कन्धरा भरमहा मृगराज रथास्थिता।\nविमलशक्तिमुखानलपिङ्गला यतभुजौघ विपिष्टमहासुरा ।। २.१५८.१५"
  },
  {
    "text": "निगदिता भुवनैरिति चण्डिका जननि! शुम्भ निशुम्ब निषूदनी।\nप्रणत चिन्तित दानव दानव प्रमथनैकरतिस्तरसा भुवि ।। २.१५८.१६"
  },
  {
    "text": "वियति वायुपथे ज्वलनोज्वलेऽवनितले तव देवि! च यद्वपुः।\nतदजितेऽप्रतिमे प्रणमाम्यहं भुवन भाविनि! ते भववल्लभे ।। २.१५८.१७"
  },
  {
    "text": "जलधयो ललितोद्धत वीचयो हुतवहद्युतयश्च चराचरम्।\nफणसहस्रभृतश्च भुजङ्गमा स्त्वदभिधास्यति मय्यभयङ्कराः ।। २.१५८.१८"
  },
  {
    "text": "भगवति! स्थिरभक्तजनाश्रये! प्रतिगतो भवती -चरणाश्रयम्।\nकरणजातमिहास्तु ममाचलन्नुतिलवाप्तिफलासयहेतुतः ।।\nप्रशममेहि ममात्मज वत्सले! नमोऽस्तु ते देवि! जगत्त्रयाश्रये! ।।२.१५८.१९"
  },
  {
    "text": "सूत उवाच।\nप्रसन्ना तु ततो देवी वीरकस्येति संस्तुता।\nप्रविवेश शुभं भर्तुर्भवनं भूधरात्मजा ।। २.१५८.२०"
  },
  {
    "text": "द्वारस्थो वीरको देवान् हरदर्शनकाङ्क्षिणः।\nव्यसर्जयत् स्वान्येव गृहाण्यादरपूर्वकः ।। २.१५८.२१"
  },
  {
    "text": "नास्त्यत्रावसरो देवा देव्या सह वृषाकपिः।\nनिभृतः क्रीड़तीत्युक्ता ययुस्ते च यथागतम् ।। २.१५८.२२"
  },
  {
    "text": "गते वर्षसहस्रे तु देवास्त्वरितमानसाः।\nज्वलनं चोदयामासुः ज्ञातुं शङ्करचेष्टितम् ।। २.१५८.२३"
  },
  {
    "text": "प्रविश्य जालरन्ध्रेण शुकरूपी हुताशनः।\nददृशे नयने शर्वं रतं गिरिजया सह ।। २.१५८.२४"
  },
  {
    "text": "ददृशे तञ्च देवेशो हुताशं शुकरूपिणम्।\nतमुवाच महादेवः किञ्चित् कोपसमन्वितः ।। २.१५८.२५"
  },
  {
    "text": "यस्मात्तु त्वत्कृतो विघ्नस्तस्मात्वय्युपपद्यते।\nइत्युक्तः प्राञ्जलिर्वह्निरपिबद्वीर्यमाहितम् ।। २.१५८.२६"
  },
  {
    "text": "तेनापूर्यत तान्देवांस्तत्तत्काय बिभेदतः।\nविपाट्य जठरन्तेषां वीर्यं माहेश्वरन्ततः ।। २.१५८.२७"
  },
  {
    "text": "निष्क्रान्तं तप्तहेमाभं वितते शङ्कराश्रमे।\nतस्मिन् सरो महज्जातं विमलं बहु योजनम् ।। २.१५८.२८"
  },
  {
    "text": "प्रोत्फुल्लहेमकमलं नानाविहगनादितम्।\nतच्छ्रुत्वा तु ततो देवी हेमद्रुम महाजलम्।। २.१५८.२९"
  },
  {
    "text": "तत्र कृत्वा जलक्रीड़ां तदब्जकृतशेखरा।\nउपविष्टा ततस्तस्य तीरे हेमद्रुम महाजलम् ।। २.१५८.३०"
  },
  {
    "text": "पातुकामा च तत्तोयं स्वादु निर्मल पङ्कजम्।\nअपश्यन् कृत्तिकाः स्नाताः षडर्कद्युतिसन्निभम् ।। २.१५८.३१"
  },
  {
    "text": "पद्मपत्रे तु तद्वारि गृहित्वोपस्थिता गृहम्।\nहर्षादुवाच पश्यामि पद्मपत्रे स्थितं पयः ।। २.१५८.३२"
  },
  {
    "text": "ततस्ता ऊचुरखिलं कृत्तिका हिमशैलजम्।\nकृत्तिका ऊचुः।\nदास्यामो यदि ते गर्भः सम्भूतो यो भविष्यति ।। २.१५८.३३"
  },
  {
    "text": "सोऽस्माकमपि पुत्रः स्यादस्मन्नाम्ना च वर्तताम्।\nभवेल्लोकेषु विख्यातः सर्वेष्वपि शुभानने!।। २.१५८.३४"
  },
  {
    "text": "इत्युक्तोवाच गिरिजा कथं मद्गात्रसम्भवः।\nसर्वैरवयवैर्युक्तो भवतीभ्यः सुतो भवेत्।। २.१५८.३५"
  },
  {
    "text": "ततस्तां कृत्तिका ऊचु र्विधास्यामोऽस्य वै वयम्।\nउत्तमान्युत्तमङ्गानि यद्येवन्तु भविष्यति ।। २.१५८.३६"
  },
  {
    "text": "उक्ता वै शैलजा प्राह भवत्वेवमनिन्दितः।\nततस्ताहर्षसम्पूर्णाः पद्मपत्रस्थितं पयः।। २.१५८.३७"
  },
  {
    "text": "तस्यै ददुस्तया चापि तत्प्रीतं क्रमशो जलम्।\nपीते तु सलिले तस्मिंस्ततस्तस्मिन् सरोवरे ।। २.१५८.३८"
  },
  {
    "text": "विपाट्य देव्याश्च ततो दक्षिणां कुक्षिमुद्गतः।\nनिश्चक्रामद्भुतो बालः सर्वलोक विभासकः ।। २.१५८.३९"
  },
  {
    "text": "प्रभाकरप्रभाकारः प्रकाशकनकप्रभः।\nगृहीतनिर्मलोदग्र शक्तिशूलः षड़ाननः ।। २.१५८.४०"
  },
  {
    "text": "दीप्तो मारयितुं दैत्यान् कुत्सितान् कनकच्छिविः।\nएतस्मात् कारणाद्देवः कुमारश्चापि सोऽभवम् ।। २.१५८.४१"
  }
]
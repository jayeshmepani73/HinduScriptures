[
  {
    "text": "पूरुवंशवर्णनम्।"
  },
  {
    "text": "पूरोः पुत्रो महातेजा राजा स जनमेजयः।\nप्राची ततः सुतस्तस्य यः प्राचीमकरोद्दिशम्।। ४९.१ ।।"
  },
  {
    "text": "प्राचीत तस्य तनयो मनस्युश्च तथा भवत्।\nराजा पीतायुधो नाम मनस्योरभवत् सुतः।। ४९.२ ।।"
  },
  {
    "text": "दायादस्तस्य चाप्यासीद् धुन्धुर्नाम महीपतिः।\nधुन्धोर्बहुविधः पुत्रः सम्पातिस्तस्य चात्मजः।। ४९.३ ।।"
  },
  {
    "text": "सम्पातेस्तु रहं वर्चा भद्राश्वस्तस्य चात्मजः।\nभद्राश्वस्य धृतायां(घृतायां) तु दशाप्सरसि सूनवः।। ४९.४ ।।"
  },
  {
    "text": "औचेयुश्च हृषेयुश्च कक्षेयुश्च सनेयुकः।\nघृतेयुश्च विनेयुश्च स्थलेयुश्चैव सत्तमः।। ४९.५ ।।"
  },
  {
    "text": "धर्मेयुः सन्नतेयुश्च पुण्येयुश्चेति ते दश।\nऔचेयोर्ज्वलना नाम भार्या वै तक्षकात्मजा।। ४९.६ ।।"
  },
  {
    "text": "तस्यां स जनयामास रन्तिनारं महीपतिम्।\nरन्तिनारो मनस्विन्यां पुत्रान् जज्ञे परान् शुभान्।। ४९.७ ।।"
  },
  {
    "text": "अमूर्तरयसंवीरं त्रिवनञ्चैव धार्मिकम्।\nगौरी कन्या तृतीया च मान्धातुर्जननी शुभा।। ४९.८ ।।"
  },
  {
    "text": "इलिना तु यमस्यासीत् कन्यायाजनयत् सुतान्।\nब्रह्मवादपराक्रान्ताञ्छुभदा त्विलिना ह्यभूत्।। ४९.९ ।।"
  },
  {
    "text": "उपदानवी सुतान् लेभे चतुरस्त्विलिनात्मजात्।\nऋष्यन्तमथ दुष्यन्तं प्रवीरमनघं तथा।। ४९.१० ।।"
  },
  {
    "text": "चक्रवर्त्ती ततो जज्ञे दुष्यन्तात् समितिञ्जयः।\nशकुन्तलायां भरतो यस्य नाम्ना च भारताः।। ४९.११ ।।"
  },
  {
    "text": "दौष्यन्तिं प्रति राजानं वागूचे चाशरीरिणी।\nमाता भस्त्रा पितुः पुत्रो येन जातः स एव सः।। ४९.१२ ।।"
  },
  {
    "text": "भर स्वपुत्रं दुष्यन्त! मावमंस्थाः शकुन्तलाम्।\nरेतोधां नयते पुत्रः परेतं यमसादनात्।।\nत्वं चास्य धाता गर्भस्य सत्यमाह शकुन्तला।। ४९.१३ ।।"
  },
  {
    "text": "भरतस्य विनष्टेषु तनयेषु पुरा किल।\nपुत्राणां मातृकात् कोपात् सुमहान् संक्षयः कृतः।। ४९.१४ ।।"
  },
  {
    "text": "ततो मरुद्भिरानीय पुत्रः स तु बृहस्पतेः।\nसंक्रामितो भरद्वाजो मरुद्बिर्भरतस्य तु।। ४९.१५ ।।"
  },
  {
    "text": "ऋषय ऊचुः।\nभरतस्य भरद्वाजः पुत्रार्थं मारुतैः कथम्।\nसंक्रामितो महातेजास्तन्नो ब्रूहि यथातथम्।। ४९.१६ ।।"
  },
  {
    "text": "सूत उवाच।\nपत्न्यामापन्नसत्वायामुशिजः सः स्थितो भुवि।\nभ्रातुर्भार्य्यां सद्रृष्ट्वा तु बृहस्पतिरुवाच ह।। ४९.१७ ।।"
  },
  {
    "text": "उपतिष्ठ स्वलङ्कृत्य मैथुनाय च मां शुभे!।\nएव मुक्ताऽब्रवीदेनं स्वयमेव बृहस्पतिम्।। ४९.१८ ।।"
  },
  {
    "text": "गर्भः परिणतश्चायं ब्रह्म व्याहरते गिरा।\nअमोघरेतास्त्वञ्चापि धर्मञ्चैवं विगर्हितम्।। ४९.१९ ।।"
  },
  {
    "text": "एवमुक्तोऽब्रवीदेनां स्वयमेव बृहस्पतिः।\nनोपदेष्टव्यो विनयस्त्वया मे वरवर्णिनि!।। ४९.२० ।।"
  },
  {
    "text": "धर्षमाणः प्रसह्यैनां मैथुनायोपचक्रमे।\nततो बृहस्पतिं गर्भो धर्षमाणमुवाच ह।। ४९.२१ ।।"
  },
  {
    "text": "सन्निविष्टो ह्यहं पूर्वमिह नाम बृहस्पते!।\nअमोघरेताश्च भवान् नावकाश इह द्वयोः।। ४९.२२ ।।"
  },
  {
    "text": "एवमुक्तः स गर्भेण कुपितः प्रत्युवाच ह।\nयस्मात्त्वमीद्रृशे काले सर्वभूतेप्सिते सति।।\nअभिषेधसि तस्मात्त्वं तमो दीर्घं प्रवेक्ष्यसि।। ४९.२३ ।।"
  },
  {
    "text": "ततः कामं सन्निवर्त्य तस्यानन्दाद् बृहस्पतेः।\nतद्रेतस्त्वपतद् भूमौ निवृत्तं शिशुकोऽभवत्।। ४९.२४ ।।"
  },
  {
    "text": "सद्यो जातं कुमारं तु द्रृष्ट्वा तं ममताऽब्रवीत्।\nगमिष्यामि गृहं स्वं वै भरस्वैनं बृहस्पते।। ४९.२५ ।।"
  },
  {
    "text": "एवमुक्त्वागता सा तु गतायां सोऽपि तं त्यजन्।\nमातापितृभ्यां त्यक्तन्तु द्रृष्ट्वा तं मारुतः शिशुम्\nजगृहुस्तं भरद्वाजं मरुतः कृपया स्थिताः।। ४९.२६ ।।"
  },
  {
    "text": "तस्मिन् काले तु भरतो बहुभिः ऋतुभि र्विभुः।\nपुत्रनैमित्तिकैर्यज्ञैरयजत् पुत्रलिप्सया।। ४९.२७ ।।"
  },
  {
    "text": "यदा स यजमानस्तु पुत्रं नासादयत् प्रभुः।\nततः क्रतुं मरुत्सोमं पुत्रार्थे समुपाहरत्।। ४९.२८ ।।"
  },
  {
    "text": "तेन ते मरुतस्तस्य मरुत्सोमेन तुष्टुवुः।\nउपनिन्युर्भरद्वाजं पुत्रार्थं भरताय वै।। ४९.२९ ।।"
  },
  {
    "text": "दायादोऽङ्गिरसः सूनो रौरसस्तु बृहस्पतेः।\nसंक्रामितो भरद्वाजो मरुद्भिर्मरुतं प्रति।। ४९.३० ।।"
  },
  {
    "text": "भरतस्तु भरद्वाजं पुत्रं प्राप्य विभुरब्रवीत्।\nआदावात्महितायः त्वं कृतार्थोऽहं त्वया विभो।। ४९.३१ ।।"
  },
  {
    "text": "पूर्वं तु वितथो तस्मिन् कृते वै पुत्रजन्मनि।\nततस्तु वितथो नाम भरद्वाजो नृपोऽभवत्।। ४९.३२ ।।"
  },
  {
    "text": "तस्मादपि भरद्वाजाद् ब्राह्मणाः क्षत्रिया भुवि।\nद्व्यामुष्यायणकौलीनाः स्मृतास्ते द्विविधेन च।। ४९.३३ ।।"
  },
  {
    "text": "ततो जाते हि वितथे भरतश्च दिवं ययौ।\nभरद्वाजो दिवं यातो ह्यभिषिच्यसुतं ऋषिः।। ४९.३४ ।।"
  },
  {
    "text": "दायादो वितथस्यासीद् भुवमन्युर्महायशाः।\nमहाभूतोपमाः पुत्रा श्चत्वारो भुवमन्यवः।। ४९.३५ ।।"
  },
  {
    "text": "बृहत् क्षेत्रो महावीर्यः नरो गर्गश्च वीर्य्यवान्।\nनरस्य संकृतिः पुत्रस्तस्य पुत्रो महायशाः।। ४९.३६ ।।"
  },
  {
    "text": "गुरुधीरन्तिदेवश्च सत्कृत्यान्तावुभौ स्मृतौ।\nगर्गस्य चैव दायादः शिबिर्विद्वानजायत।। ४९.३७ ।।"
  },
  {
    "text": "स्मृताः शैव्यास्ततो गर्गाः क्षत्रोपेता द्विजातयः।\nआहार्यतनयश्चैव धीमानासीदुरुक्षवः।। ४९.३८ ।।"
  },
  {
    "text": "तस्य भार्या विशाला तु सुषुवे पुत्रकत्रयम्।\nत्र्युषणं पुष्करिं चैव कविं चैव महायशाः।। ४९.३९ ।।"
  },
  {
    "text": "उरुक्षवाः स्मृता ह्येते सर्वे ब्राह्मणताङ्गताः।\nकाव्यानान्तु वरा ह्येते त्रयः प्रोक्ता महर्षयः।। ४९.४० ।।"
  },
  {
    "text": "गर्गाः संकृतयः काव्याः क्षत्रोपेताद्विजातयः।\nसंभृताङ्गिरसो दक्षाः बृहत् क्षत्रस्य च क्षितिः।। ४९.४१ ।।"
  },
  {
    "text": "बृहत् क्षत्रस्य दायादो हस्ति नामा बभूव ह।\nतेनेदं निर्मितं पूर्वं पुरन्तु गजसाह्वयम्।। ४९.४२ ।।"
  },
  {
    "text": "हस्तिनश्चैव दायादा स्त्रयः परमकीर्त्तयः।\nअजमीढो द्विमीढश्च पुरुमीढस्तथैव च।। ४९.४३ ।।"
  },
  {
    "text": "अजमीढस्य पत्न्यस्तु तिस्त्रः कुरुकुलोद्वहाः।\nनीलिनी धूमिनीचैव केशिनी चैव विश्रुताः।। ४९.४४ ।।"
  },
  {
    "text": "स तासु जनयामास पुत्रान् वै देववर्चसः।\nतपसोऽन्ते महातेजा जाता वृद्धस्य धार्मिकाः।। ४९.४५ ।।"
  },
  {
    "text": "भारद्वाजप्रसादेन विस्तरं तेषु मे श्रृणु।\nअजमीढस्य केशिन्यां कण्वः समभवत् किल।। ४९.४६ ।।"
  },
  {
    "text": "मेधातिथिः सुतस्तस्य तस्मात् काण्वायना द्विजाः।\nअजमीढस्य भूमिन्यां जज्ञे बृहदनुर्नृपः।। ४९.४७ ।।"
  },
  {
    "text": "बृहदनोर्बृहन्तोऽथ बृहन्तस्य बृहन् मनाः।\nबृहन्मनः सुतश्चापि बृहद्धनुरिति श्रुतः।। ४९.४८ ।।"
  },
  {
    "text": "बृहद्धनोर्बृहदिषुः पुत्रस्तस्य जयद्रथः।\nअश्वजित् तनयस्तस्य सेनजित् तस्य चात्मजः।। ४९.४९ ।।"
  },
  {
    "text": "अथ सेनजितः पुत्रा श्चत्वारो लोकविश्रुताः।\nरुचिराश्वश्च काव्यश्च राजा द्रृढरथस्तथा।। ४९.५० ।।"
  },
  {
    "text": "वत्सश्चावर्तको राजा यस्यैते परिवत्सकाः।\nरुचिराश्वस्य दायादः पृथुसेनो महायशाः।। ४९.५१ ।।"
  },
  {
    "text": "पृथुसेनस्य पौरस्तु पौरान्नीपोऽथ जज्ञिवान्।\nनीपस्यैक शतं त्वासीत् पुत्राणाममितौजसाम्।। ४९.५२ ।।"
  },
  {
    "text": "नीपा इति समाख्याताः राजानः सर्व एव ते।\nतेषां वंशकरः श्रीमान् नीपानां कीर्त्तिवर्द्धनः।। ४९.५३ ।।"
  },
  {
    "text": "काव्याच्च समरो नाम सदेष्टसमरोऽभवत्।\nसमरस्य पारसम्पारौ सदश्व इति ते त्रयः।। ४९.५४ ।।"
  },
  {
    "text": "पुत्राः सर्वगुणोपेता जाता वै विश्रुता भुवि।\nपारपुत्रः पृथुर्जातः पृथोस्तु सुकृतोऽभवत्।। ४९.५५ ।।"
  },
  {
    "text": "जज्ञे सर्वगुणोपेतो विभ्राजस्तस्य चात्मजः।\nविभ्राजस्य तु दायाद स्त्वणुहो नाम वीर्य्यवान्।। ४९.५६ ।।"
  },
  {
    "text": "बभूव शुकजामाता कृत्वी भर्ता महायशाः।\nअणुहस्य तु दायादो ब्रह्मदत्तो महीपतिः।। ४९.५७ ।।"
  },
  {
    "text": "युगदत्तः सुतस्तस्य विष्वक्सेनो महायशाः।\nविभ्राजः पुनराजातो सुकृतेनेह कर्मणा।। ४९.५८ ।।"
  },
  {
    "text": "विष्वक्सेनस्य पुत्रस्तु उदक्सोनो बभूव ह।\nभल्लाटस्तस्य पुत्रस्तु तस्यासीज्जनमेजयः।\nउग्रायुधेन तस्यार्थे सर्वे नीपाः प्रणाशिताः।। ४९.५९ ।।"
  },
  {
    "text": "ऋषय ऊचुः।\nउग्रायुधः कस्य सुतः कस्य वंशे स कथ्यते।\nकिमर्थं तेन ते नीपाः सर्वे चैव प्रणाशिताः।। ४९.६० ।।"
  },
  {
    "text": "सूत उवाच।\nउग्रायुधः सूर्य्यवंश्य स्तपस्तेपे वराश्रमे।\nस्थाणुभूतोऽष्टसाहस्रं तं भेजे जनमेजयः।। ४९.६१ ।।"
  },
  {
    "text": "तस्य राज्यं प्रतिश्रुत्य नीपानाजघ्निवान् प्रभुः।\nउवाच सान्त्वं विविधं जघ्नुस्ते वै ह्युभावपि।। ४९.६२ ।।"
  },
  {
    "text": "हन्यमाना गतानूचे यस्माद्धेतोर्न मे वचः।\nशरणागतरक्षार्थं तस्मादेवं शपामि वः।। ४९.६३ ।।"
  },
  {
    "text": "यदि मेऽस्ति तपस्तप्तं सर्वान्नयतु वो यमः।\nततस्तान् कृष्यमाणांस्तु यमेन पुरतः स तु।। ४९.६४ ।।"
  },
  {
    "text": "कृपया परयाविष्टो जनमेजयमूचिवान्।\nगतानेतानिमान् वीरांस्त्वं मे रक्षितुमर्हसि।। ४९.६५ ।।"
  },
  {
    "text": "अरे पापा! दुराचारा! भवितारोऽस्य किङ्कराः।\nतथेत्युक्तस्ततो राजा यमेन युयुधे चिरम्।। ४९.६६ ।।"
  },
  {
    "text": "व्याधिभिर्नारकैर्घोरैर्यमेन सह तान् बलात्।\nविजित्य मुनये प्रादात् तदद्भुतमिवाऽभवत्।। ४९.६७।।"
  },
  {
    "text": "यमस्तुष्टस्ततस्तस्मै मुक्ति ज्ञानं ददौ परम्।\nसर्वे यथोचितं कृत्वा जग्मुस्ते कृष्णमव्ययम्।। ४९.६८ ।।"
  },
  {
    "text": "येषान्तु चरितं गृह्य हन्यन्ते नापमृत्युभिः।\nइह लोके परे चैव सुखमक्षय्यमश्नुते।। ४९.६९ ।।"
  },
  {
    "text": "अजमीढस्य धूमिन्यां विद्वाञ्जज्ञे यवीनरः।\nधृतिमांस्तस्य पुत्रस्तु तस्य सत्यधृतिस्मृतः।।\nअथ सत्यधृतेः पुत्रो द्रृढनेमिः प्रतापवान्।। ४९.७० ।।"
  },
  {
    "text": "दृढनेमि सुतश्चापि सुधर्मा नाम पार्थिवः।\nआसीन् सुधर्मतनयः सार्वभौमः प्रतापवान्।। ४९.७१ ।।"
  },
  {
    "text": "सार्वभौमेति विख्यातः पृथिव्यामेकारड् बभौ।\nतस्यान्ववाये महति महापौरवनन्दनः।। ४९.७२ ।।"
  },
  {
    "text": "महापौरवपुत्रस्तु राजा रुक्मरथः स्मृतः।\nअथ रुक्मरथस्यासीत् सुपार्श्वो नामपार्थिवः।। ४९.७३ ।।"
  },
  {
    "text": "सुपार्श्वतनयश्चापि सुमतिर्नाम धार्मिकः।\nसुमतेरपि धर्मात्मा राजा सन्नतिमानपि।। ४९.७४ ।।"
  },
  {
    "text": "तस्यासीत् सन्नतिमतः कृतो नाम सुतो महान्।\nहिरण्यनाभिनः शिष्यः कौसल्यस्य महात्मनः।। ४९.७५ ।।"
  },
  {
    "text": "चतुर्विंशतिधा येन प्रोक्ता वै साम संहिताः।\nस्मृतास्ते प्राच्य सामानः कार्तानामेह सामगाः।। ४९.७६ ।।"
  },
  {
    "text": "कार्तिरुग्रायुधः सो वै महापौरववर्द्धनः।\nबभूव येन विक्रम्य पृथुकस्य पिता हतः।। ४९.७७ ।।"
  },
  {
    "text": "नीलो नाम महाराजः पञ्चालाधिपतिर्वशी।\nउग्रायुधस्य दायादः क्षेमो नाम महायशाः।। ४९.७८ ।।"
  },
  {
    "text": "क्षेमात् सुनीथः संजज्ञे सुनीथस्य नृपञ्जयः।\nनृपञ्जयाच्च विरथ इत्येते पौरवाः स्मृताः।। ४९.७९ ।।"
  }
]
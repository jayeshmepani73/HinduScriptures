[
  {
    "text": "सावित्र्युपाख्यानम्।\nसावित्र्युवाच।\nकुतः क्लमः कुतो दुःखं सद्भिः सह समागमे।\nसतां तस्मान्न मे ग्लानिस्त्वत्समीपे सुरोत्तम! ।।  २११.१ ।।"
  },
  {
    "text": "साधूनां वाप्यसाधूनां सन्त एव सदागतिः।\nनैवासतां नैव सतामसन्तो नैवमात्मनः ।।  २११.२ ।।"
  },
  {
    "text": "विषाग्निसर्प शस्त्रेभ्यो न तथा जायते भयम्।\nअकारणं जगद्वैरि खलेभ्यो जायते यथा ।।  २११.३ ।।"
  },
  {
    "text": "सन्तः प्राणानपि त्यक्त्वा परार्थं कुर्वते यथा।\nतथाऽसन्तोऽपि सन्त्यज्य परपीड़ासु तत्पराः ।।  २११.४ ।।"
  },
  {
    "text": "त्यजत्यसून यं लोकस्तृणवद्यस्य कारणात्।\nपरोपघातशक्तास्तं परलोकन्तथा सतः ।।  २११.५ ।।"
  },
  {
    "text": "निकायेषु निकायेषु तथा ब्रह्मा जगद्गुरुः।\nअसतामुपघाताय राजानं ज्ञातवान् स्वयम् ।।  २११.६ ।।"
  },
  {
    "text": "नरान् परीक्षयेद्राजा साधून् सम्मानयेत् सदा।\nनिग्रहञ्चासतां कुर्यात् सलोके लोकजित्तमः ।।  २११.७ ।।"
  },
  {
    "text": "निग्रहेणासतां राजा सताञ्च परिपालनात्।\nएतावदेव कर्तव्यं राज्ञा स्वर्गमभीप्सुना ।।  २११.८ ।।"
  },
  {
    "text": "राजकृत्यं हि लोकेषु नास्त्यन्यज्जगतीपते!\nअसतां निग्रहादेव सताञ्च परिपालनात् ।।  २११.९ ।।"
  },
  {
    "text": "राजभिश्चाप्यशास्तानामसतां शासिता भवान्।\nतेन त्वमधिको देवो देवेभ्यः प्रतिभासि मे ।।  २११.१० ।।"
  },
  {
    "text": "जगत्तु धार्यते सद्भिः सतामग्य्रस्तथा भवान्।\nतेन त्वामनुयान्त्या मे क्लमो देव! न विद्यते ।।  २११.११ ।।"
  },
  {
    "text": "यम उवाच।\nतुष्टोऽस्मि ते विशालाक्षि! वचनैर्धर्मसंगतैः।\nविना सत्यवतः प्राणाद् वरं वरय मा चिरम् ।।  २११.१२ ।।"
  },
  {
    "text": "सावित्र्युवाच।\nसहोदराणां भ्रातॄणां कामयामि शतं विभो!।\nअनपत्यः पिता प्रीतिं पुत्रलाभात् प्रयातु मे ।।  २११.१३ ।।"
  },
  {
    "text": "तामुवाच यमो गच्छ यथागतमनिन्दिते!।\nऔर्ध्वदेहिककार्येषु यत्नं भर्तुः समाचर ।।  २११.१४ ।।"
  },
  {
    "text": "नानुगन्तुमयं शक्यस्त्वया लोकान्तरं गतः।\nपतिव्रतासि तेन त्वं मुहूर्तं मम यास्यसि ।।  २११.१५ ।।"
  },
  {
    "text": "गुरुशुश्रूषणाद् भद्रे! तथा सत्यवतो महत्।\nपुण्यं समर्जितं येन न याम्येनमहं स्वयम् ।।  २११.१६ ।।"
  },
  {
    "text": "एतावदेव कर्तव्यं पुरुषेण विजानता।\nमातुः पितुश्च शुश्रूषा गुरोश्च वरवर्णिनि! ।।  २११.१७ ।।"
  },
  {
    "text": "तोषितं त्रयमेतच्च सदा सत्यवता वने।\nपूजितं विजितः स्वर्गस्त्वयानेन चिरं शुभे! ।।  २११.१८ ।।"
  },
  {
    "text": "तपसा ब्रह्मचर्येण अग्निशुश्रूषया शुभे!।\nपुरुषाः स्वर्गमायान्ति गुरुशुश्रूषया तथा ।।  २११.१९ ।।"
  },
  {
    "text": "आचार्यश्च पिता चैव माता भ्राता च पूर्वजः।\nनार्तेनात्यवमन्तव्या ब्राह्मणा न विशेषतः ।।  २११.२० ।।"
  },
  {
    "text": "आचार्यो ब्रह्मणो मूर्तिः पिता मूर्तिः प्रजापतेः।\nमाता पृथिव्या मूर्तिस्तु भ्राता वै मूर्तिरात्मनः ।।  २११.२१ ।।"
  },
  {
    "text": "जन्मना पितरौ क्लेशं सहेते सम्भवे नृणाम्।\nन तस्य निष्कृतिः शक्या कर्तुं वर्षशतैरपि ।।  २११.२२ ।।"
  },
  {
    "text": "तयोर्नित्यं प्रियं कुर्यादाचार्यस्य तु सर्वदा।\nतेष्वेव त्रिषु तुष्टेषु तपः सर्वं समाप्यते ।।  २११.२३ ।।"
  },
  {
    "text": "तेषां त्रयाणां शुश्रुषा परमन्तप उच्यते।\nन च तैरननुज्ञातो धर्ममन्यं समाचरेत् ।।  २११.२४ ।।"
  },
  {
    "text": "त एव हि त्रयो लोकास्त एव त्रय आश्रमाः।\nत एव च त्रयोवेदास्तथैवोक्ता स्त्रयोऽग्नयः ।।  २११.२५ ।।"
  },
  {
    "text": "पिता वै गार्हपत्योऽग्निर्माता दक्षिणतः स्मृतः।\nगुरुराहवनीयश्च साग्नित्रेता गरीयसी ।।  २११.२६ ।।"
  },
  {
    "text": "त्रिषु प्रमाद्यते नैषु त्रीन् लोकान् जायते गृही।\nदीप्यमानः स्ववपुषा देववद्दिवि मोदते ।।  २११.२७ ।।"
  },
  {
    "text": "कृतेन कामेन निवर्त भद्रे! भविष्यतीदं सकलं त्वयोक्तम्।\nममोपरोधस्तव च क्लमः स्यात् तथाऽधुना तेन तव ब्रवीमि ।।  २११.२८ ।।"
  }
]
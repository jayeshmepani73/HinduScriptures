[
  {
    "text": "स्यमन्तकमणिसंक्षिप्तचरित्रम्।"
  },
  {
    "text": "सूत उवाच।\nगान्धारी चैव माद्री च वृष्णिभार्ये बभूवतुः।\nगान्धारी जनयामास सुमित्रं मित्रनन्दनम्।। ४५.१ ।।"
  },
  {
    "text": "माद्री युधाजितं पुत्रं ततो वै देवमीढुषम्।\nअनमित्रं शिबिं चैव पञ्चमं कृतलक्षणम्।। ४५.२ ।।"
  },
  {
    "text": "अनमित्रसुतो निघ्नो निघ्नस्यापि तु द्वौ सुतौ।\nप्रसेनश्चमहावीर्यः शक्तिसेनश्च तावुभौ।। ४५.३ ।।"
  },
  {
    "text": "स्यमन्तकः प्रसेनस्य मणिरत्नमनुत्तमम्।\nपृथिव्यां सर्वरत्नानां राजा वै सोऽभवन्मणिः।। ४५.४ ।।"
  },
  {
    "text": "हृदि कृत्वा तु बहुशो मणिन्तमभियाचितम्।\nगोविन्दोऽपि न तं लेभे शक्तोऽपि न जहार सः।। ४५.५।।"
  },
  {
    "text": "कदाचिन्मृगयां यातः प्रसेनस्तेन भूषितः।\nयथाशब्दं स शुश्राव बिले सत्वेन पूरिते।। ४५.६ ।।"
  },
  {
    "text": "ततः प्रविश्य स बिलं प्रसेनो ऋक्षमैक्षत।\nऋक्षः प्रसेनञ्च तथा ऋक्षं चैव प्रसेनजित्।। ४५.७ ।।"
  },
  {
    "text": "हत्वा ऋक्षः प्रसेनन्तु ततस्तं मणिमाददात्।\nअदृष्टस्तु हतस्तेन अन्तर्बिलगतस्तदा।। ४५.८ ।।"
  },
  {
    "text": "प्रसेनन्तु हतं ज्ञात्वा गोविन्दः परिशङ्कितः।\nगोविन्देन हतो व्यक्तं प्रसेनो मणिकारणात्।। ४५.९ ।।"
  },
  {
    "text": "प्रसेनस्तु गतोऽरण्यं मणिरत्नेन भूषितः।\nतं द्रृष्ट्वा स हतस्तेन गोविन्दः प्रत्युवाच ह।।\nहन्मि चैनं दुराचारं शत्रुभूतं हि वृष्णिषु।। ४५.१० ।।"
  },
  {
    "text": "अथ दीर्घेण कालेन मृगयां निर्गतः पुनः।\nयद्रृच्छया च गोविन्दो बिलस्याभ्यासमागमत्।। ४५.११ ।।"
  },
  {
    "text": "तं दृष्ट्वा तु महाशब्दं स चक्रे ऋक्षराट् बली।\nशब्दं श्रुत्वा तु गोविन्दः खङ्गपाणिः प्रविश्य सः।।\nअपश्यज्जाम्बवन्तं तं ऋक्षराजं महाबलम्।। ४५.१२ ।।"
  },
  {
    "text": "ततस्तूर्णं हृषीकेशस्तमृक्षपतिमञ्जसा।\nजाम्बवन्तं स जग्राह क्रोध संरक्त लोचनः।। ४५.१३ ।।"
  },
  {
    "text": "तुष्टावैनं तदा ऋक्षः कर्मभिः वैष्णवैः प्रभुम्।\nदेवाहस्य सुतो विद्वान् जज्ञे कम्बलबर्हिषः।। ४५.१४।।"
  },
  {
    "text": "इच्छेच्चक्र प्रहारेण त्वत्तोऽहं मरणं प्रभो!।\nकन्याचेयं मम शुभा भर्त्तारं त्वामवाप्नुयात्।।\nयोऽयं मणिः प्रसेनन्तु हत्वा प्राप्तो मया प्रभो।। ४५.१५ ।।"
  },
  {
    "text": "ततः सजाम्बवन्तं तं हत्वा चक्रेण वै प्रभुः।\nकृतकर्मा महाबाहुः सकन्यं मणिमाहरत्।। ४५.१६ ।।"
  },
  {
    "text": "ददौ सत्राजितायैनं सर्वं सात्वतसंसदि।\nतेन मिथ्यापवादेन सन्तप्ता ये जनार्दने।। ४५.१७ ।।"
  },
  {
    "text": "ततस्ते यादवाः सर्वे वासुदेवमथाब्रुवन्।\nअस्माकन्तु मतिर्ह्यासीत् प्रसेनस्तु त्वया हतः।। ४५.१८ ।।"
  },
  {
    "text": "कैकेयस्य सुता भार्या दश सत्राजितः शुभाः।\nतासूत्पन्नाः सुतास्तस्य सर्वलोकेषु विश्रुताः।।\nख्यातिमन्ते महावीर्य्या भङ्गकारस्तु पूर्वजः।। ४५.१९ ।।"
  },
  {
    "text": "अथ व्रतवती तस्मात् भङ्गकारात्तु पूर्वजात्।\nसुषुवे सुकुमारीस्तु तिस्रः कमललोचनाः।। ४५.२० ।।"
  },
  {
    "text": "सत्यभामा वरास्त्रीणां व्रतिनी च दृढव्रता।\nतथा पद्मावती चैव ताश्च कृष्णायसोऽददात्।। ४५.२१ ।।"
  },
  {
    "text": "अनमित्रात् शनिर्जज्ञे कनिष्ठाद् वृष्णिनन्दनात्।\nसत्यवांस्तस्य पुत्रस्तु सात्यकिस्तस्य चात्मजः।। ४५.२२ ।।"
  },
  {
    "text": "सत्यवान्युयुधानस्तु शिनेर्नप्ता प्रतापवान्।\nअसङ्गोयुयुधानस्य द्युम्निस्तस्यात्मजोऽभवत्।। ४५.२३ ।।"
  },
  {
    "text": "द्युम्नेर्युगन्धरः पुत्र इति शैन्याः प्रकीर्त्तिताः।\nअनमित्रान्वयो ह्येष व्याख्यातो वृष्णिवंशजः।। ४५.२४ ।।"
  },
  {
    "text": "अनमित्रस्य संज्ञज्ञे पृथ्व्यां वीरो युधाजितः।\nअन्यौ तु तनयौ वीरौ वृषभः क्षत्र एव च।। ४५.२५ ।।"
  },
  {
    "text": "वृषभः काशिराजस्य सुतां भार्यामविन्दत।\nजयन्तस्तु जयन्त्यान्तु पुत्रः समभवच्छुभः।। ४५.२६ ।।"
  },
  {
    "text": "सदा यज्ञोऽति वीरश्च श्रुतवानतिथिप्रियः।\nअक्रूरः सुषुवे तस्मात्सदा यज्ञोऽतिदक्षिणः।। ४५.२७ ।।"
  },
  {
    "text": "रत्ना कन्या च शौर्यस्य अक्रूरस्तामवाप्तवान्।\nपुत्रानुत्पादयामास एकादशमहाबलान्।। ४५.२८ ।।"
  },
  {
    "text": "उपलम्भः सदालम्भो वृकलो वीर्य्य एव च।\nसिरी ततो महापक्षः शत्रुध्नो वारिमेजयः।। ४५.२९ ।।"
  },
  {
    "text": "धर्म्मभृद्धर्म्मवर्माणौ धृष्टमानस्तथैव च।\nसर्वे च प्रतिहोतारो रत्नायां जज्ञिरे च ते।। ४५.३० ।।"
  },
  {
    "text": "अक्रूरादुग्रसेनायां सुतौ द्वौ कुलवर्द्धनौ।\nदेववानुपदेवश्च जज्ञाते देवसन्निभौ।। ४५.३१ ।।"
  },
  {
    "text": "अश्विन्यां च ततः पुत्राः पृथुर्विपृथुरेव च।\nअश्वत्थामा सुबाहुश्च सुपार्श्वकगवेषणौ।। ४५.३२ ।।"
  },
  {
    "text": "वृष्टिनेमिः सुधर्मा च तथा शर्यातिरेव च।\nअभूमिर्वर्जभूमिश्च श्रमिष्ठः श्रवणस्तथा।। ४५.३३ ।।"
  },
  {
    "text": "इमां मिथ्याभिशस्तिं यो वेदकृष्णादपोहिताम्।\nन स मिथ्याभिशापेन अभिशाप्योऽथ केनचित्।। ४५.३४ ।।"
  }
]
[
  {
    "text": "पुण्यस्त्रीणां सदाचारव्रतकथनम्।"
  },
  {
    "text": "ब्रह्मोवाच।\nवर्णाश्रमाणां प्रभवः पुराणेषु मया श्रुतः।\nसदाचारस्य भगवन्! धर्मशास्त्रविनिश्चयः।\nपुण्यस्त्रीणां सदाचारं श्रोतुमिच्छामि तत्त्वतः।। ७०.१ ।।"
  },
  {
    "text": "ईश्वर उवाच।\nतस्मिन्नेव युगे ब्रह्मन्! सहस्राणि तु षोडश ।\nवासुदेवस्य नारीणां भविष्यन्त्यम्बुजोद्भव।। ७०.२ ।।"
  },
  {
    "text": "ताभिर्वसन्तसमये कोकिलालिकुलाकुले।\nपुष्पिते पवनोत्फुल्लकल्हारसरसस्तटे।। ७०.३ ।।"
  },
  {
    "text": "निर्भरापानगोष्ठीषु प्रसक्ताभिरलङ्कृतः।\nकुरङ्गनयनः श्रीमान् मालतीकृतशेखरः।। ७०.४ ।।"
  },
  {
    "text": "गच्छन् समीपमार्गेण साम्बः परपुरञ्जयः।\nसाक्षात्कन्दर्परूपेण सर्वाभरणभूषितः।। ७०.५ ।।"
  },
  {
    "text": "अनङ्गशरतप्ताभिः साभिलाषमवेक्षितः।\nप्रवृद्धो मन्मथस्तासां भविष्यति यदात्मनि।। ७०.६ ।।"
  },
  {
    "text": "तदावेक्ष्य जगन्नाथः सर्वतो ध्यानचक्षुषा।\nशापं वक्ष्यति ताः सर्वा वो हरिष्यन्ति दस्यवः।\nमत्परोक्षं यतः कामलौल्यादीद्रृग्विधं कृतम्।। ७०.७ ।।"
  },
  {
    "text": "ततः प्रसादितो देव इदं वक्ष्यति शार्ङ्गभृत्।\nताभिः शापाभितप्ताभिर्भगवान्‌ भूतभावनः।। ७०.८ ।।"
  },
  {
    "text": "उत्तारभूतन्दासत्वं समुद्राद्‌ ब्राह्मणः प्रियः।\nउपदेक्ष्यत्यनन्तात्मा भाविकल्याणकारकम्।। ७०.९ ।।"
  },
  {
    "text": "भवतीनामृषिर्दाल्भ्यो यद्‌व्रतं कथयिष्यति।\nतदेवोत्तारणायालं दासत्वेऽपि भविष्यति।\nइत्युक्त्वा ताः परिष्वज्य गतो द्वारवतीश्वरः।। ७०.१० ।।"
  },
  {
    "text": "ततः कालेन महता भारावतरणे कृते।\nनिवृते मौसले तद्वत् केशवे दिवमागते।। ७०.११ ।।"
  },
  {
    "text": "शून्ये यदुकुले सर्वैश्चौरैरपि जितेऽर्जुने।\nहृतासु कृष्णपत्नीषु दासभोग्यासु चाम्बुधौ।। ७०.१२ ।।"
  },
  {
    "text": "तिष्ठन्तीषु च दौर्गत्य सन्तप्तासु चतुर्मुख!।\nआगमिष्यति योगात्मा दाल्भ्यो नाम महातपाः।। ७०.१३ ।।"
  },
  {
    "text": "तास्तमर्घ्येण संपूज्य प्रणिपत्य पुनः पुनः।\nलालप्यमाना बहुशो बाष्पपर्याकुलेक्षणाः।। ७०.१४ ।।"
  },
  {
    "text": "स्मरन्त्यो विपुलान् भोगान् दिव्यमाल्यानुलेपनम्।\nभर्तारञ्जगतामीशमनन्तमपराजितम्।। ७०.१५ ।।"
  },
  {
    "text": "दिव्यभावान्ताञ्च पुरीं नानारत्नगृहाणि च।\nद्वारकावासिनः सर्वान्‌ देवरूपान् कुमारकान्।।\nप्रश्नमेवं करिष्यन्ति मुनेरभिमुखं स्थिताः।। ७०.१६ ।।"
  },
  {
    "text": "स्त्रिय ऊचुः।\nदस्युभिर्भगवन्! सर्वाः परिभुक्ता वयं बलात्।\nस्वधर्माच्च्यवतेऽस्माकमस्मिन्वः शरणं भव।। ७०.१७ ।।"
  },
  {
    "text": "आदिष्टोऽसि पुरा ब्रह्मन्! केशवेन च धीमता।\nकस्मादीशेन संयोगं प्राप्य वेश्यत्वमागताः।। ७०.१८ ।।"
  },
  {
    "text": "वेश्यानामपि यो धर्म्मस्तन्नो ब्रूहि तपोधन!।\nकथयिष्यत्यतस्तासां स दाल्भ्यश्चैकितायनः।। ७०.१९ ।।"
  },
  {
    "text": "दाल्भ्य उवाच।\nजलक्रीड़ाविहारेषु पुरा सरसि मानसे।\nभवतीनाञ्च सर्वासां नारदोऽभ्यासमागतः।। ७०.२० ।।"
  },
  {
    "text": "हुताशनसुताः सर्वा भवन्त्योऽप्सरसः पुरा।\nअप्रणम्यावलेपेन परिपृष्टः स योगवित्।\nकथं नारायणोऽस्माकं भर्ता स्यादित्युपादिश।। ७०.२१ ।।"
  },
  {
    "text": "तस्माद्वरप्रदानं वः शापश्चायमभूत् पुरा।\nशय्याद्वयप्रदानेन मधुमाधवमासयोः।। ७०.२२ ।।"
  },
  {
    "text": "सुवर्णोपस्करोत्‌ सर्गा द्वादश्यां शुक्लपक्षतः।\nभर्ता नारायणो नूनं भविष्यत्यन्यजन्मनि।। ७०.२३ ।।"
  },
  {
    "text": "यदकृत्वा प्रणामं मे रूपसौभाग्यमत्सरात्।\nपरिपृष्टोऽस्मि तेनाशु वियोगो वा भविष्यति।।\nचोरैरपहृताः सर्वा वेश्या त्वं समवाप्स्यथ।। ७०.२४ ।।"
  },
  {
    "text": "एवं नारदशापेन केशवस्य च धीमतः।\nवेश्यात्वमागताः सर्वा भवन्त्यः काममोहिताः।\nइदानीमपि यद्वक्ष्ये तच्छृणुध्वं वराङ्गनाः!।। ७०.२५ ।।"
  },
  {
    "text": "पुरा देवासुरे युद्धे हतेषु शतशः सुरैः।\nदानवासुरदैत्येषु राक्षसेषु ततस्ततः।। ७०.२६ ।।\nतेषां व्रातसहस्राणि शतान्यपि च योषिताम्।"
  },
  {
    "text": "परिणीतानि यानि स्युर्बलाद् भुक्तानि यानि वै।।\nतानि सर्वाणि देवेशः प्रोवाच वदताम्वरः।। ७०.२७ ।।"
  },
  {
    "text": "वेश्याधर्मेण वर्तध्वमधुना नृपमन्दिरे।\nभक्तिमत्यो वरारोहास्तथा देवकलेषु च।। ७०.२८ ।।"
  },
  {
    "text": "राजानः स्वामिनस्तुल्या सुतावापि च तत् समाः।\nभविष्यति च सौभाग्यं सर्वासामपि शक्तितः।। ७०.२९ ।।"
  },
  {
    "text": "यः कश्चिच्छुल्कमादाय गृहमेष्यति वः सदा।\nनिधनेनोपचार्यो वः स तदान्यत्र दाम्भिकात्।। ७०.३० ।।"
  },
  {
    "text": "देवतानां पितॄणांच पुण्याहे समुपस्थिते।\nगोभूहिरण्यधान्यानि प्रदेयानि स्वशक्तितः।\nब्राह्मणानां वरारोहाः कार्याणि वचनानि च।। ७०.३१ ।।"
  },
  {
    "text": "यच्चाप्यन्यद् व्रतं सम्यगुपदेक्ष्याम्यहं ततः।\nअविचारेण सर्वाभिरनुष्ठेयं च तत् पुनः।। ७०.३२ ।।"
  },
  {
    "text": "संसारोत्तारणायालमेतद्वेदविदो विदुः।\nयदा सूर्यदिने हस्तः पुष्यो वाथ पुनर्वसुः।। ७०.३३ ।।"
  },
  {
    "text": "भवेत्‌ सर्वौषधी स्नानं सम्यङ्‌नारी समाचरेत्।\nतदा पञ्चशरस्यापि सन्निधातृत्वमेष्यति\nअर्चयेत् पुण्डरीकाक्षमनङ्गस्यानुकीर्तनैः।। ७०.३४ ।।"
  },
  {
    "text": "कामाय पादौ संपूज्य जङ्घे वै मोहकारिणे।\nमेढ्रं कन्दर्पनिधये कटिं प्रीतिमते नमः।। ७०.३५ ।।"
  },
  {
    "text": "नाभिं सौख्यसमुद्राय रामाय च तथोदरम्।\nहृदयं हृदयेशाय स्तनावाह्लादकारिणे।। ७०.३६ ।।"
  },
  {
    "text": "उत्कण्ठायेति वैकण्ठमास्यमानन्दकारिणे।\nवामाङ्गं पुष्पचापाय पुष्पबाणाय दक्षिणम्।। ७०.३७ ।।"
  },
  {
    "text": "मानसायेति वै मौलिं विलोलायेति मूर्द्धजम्।\nसर्वात्मने च सर्वाङ्गं देवदेवस्य पूजयेत्।। ७०.३८ ।।"
  },
  {
    "text": "नमः शिवाय शान्ताय पाशाङ्कुशधराय च।\nगदिने पीतवस्त्राय शङ्खचक्रधराय च।। ७०.३९ ।।"
  },
  {
    "text": "नमो नारायणायेति कामदेवात्मने नमः।\nसर्वशान्त्यै नमः प्रीत्यै नमो रत्यै नमः श्रियै।। ७०.४० ।।"
  },
  {
    "text": "नमः पुष्ट्यै नमस्तुष्ट्यै नमः सर्वार्थसम्पदे।\nएवं सम्पूज्य देवेशमनङ्गात्मकमीश्वरम्।।\nगंधैर्माल्यैस्तथा धूपैर्नैवेद्येन च कामिनी।। ७०.४१ ।।"
  },
  {
    "text": "तत आहूय धर्म्मज्ञं ब्राह्मणं वेदपारगम्।\nअव्यङ्गावयवं पूज्य गन्दपुष्पार्चनादिभिः।। ७०.४२ ।।"
  },
  {
    "text": "शालेयतण्डुलप्रस्तं घृतपात्रेण संयुतम्।\nतस्मै विप्राय सा दद्यात् माधवः प्रीयतामिति।। ७०.४३ ।।"
  },
  {
    "text": "यथेष्टाहारयुक्तं वै तमेव द्विजसत्तमम्।\nरत्यर्थं कामदेवोऽयमिति चित्तेऽवधार्य तम्।। ७०.४४ ।।"
  },
  {
    "text": "यद्यदिच्छति विप्रेन्द्रस्तत्तत् कुर्याद्विलासिनी।\nसर्वभावेन चात्मानमर्पयेत् स्मितभाषिणी।। ७०.४५ ।।"
  },
  {
    "text": "एवमादित्यवारेण सर्वमेतत् समाचरेत्।\nतण्डुलप्रस्थदानञ्च यावन्मासास्त्रयोदश।। ७०.४६ ।।"
  },
  {
    "text": "ततस्त्रयोदशे मासि संप्राप्ते तस्य भामिनी।\nविप्रस्योपस्करैर्युक्तां शय्यां दद्याद्विलक्षणाम्।। ७०.४७ ।।"
  },
  {
    "text": "सोपधानकविश्रामां सास्तरावरणां शुभाम्।\nप्रदीपोपानहच्छत्र पादुकासनसंयुताम्।। ७०.४८ ।।"
  },
  {
    "text": "सपत्नीकमलङ्कृत्य हेमसूत्राङ्गलीयकैः।\nसूक्ष्मवस्त्रैः सकटकैर्धूपमाल्यानुलैपनैः।। ७०.४९ ।।"
  },
  {
    "text": "कामदेवं सपत्नीकं गुड़कुम्भोपरि स्थितम्।\nताम्रपात्रासनगतं हैमनेत्रपटावृतम्।। ७०.५० ।।"
  },
  {
    "text": "स कांस्यभाजनोपेतमिक्षुदण्डसमन्वितम्।\nदद्यादेतेन मन्त्रेण तथैकां गां पयस्विनीम्।। ७०.५१ ।।"
  },
  {
    "text": "यथान्तरं न पश्यामि कामकेशवयोः सदा।\nतथैव सर्वकामाप्तिरस्तु विष्णो! सदा मम।। ७०.५२ ।।"
  },
  {
    "text": "यथा न कमला देहात् प्रयाति तव केशव!\nतथा ममापि देवेश! शरीरे स्वे कुरु प्रभो!।। ७०.५३ ।।"
  },
  {
    "text": "तथा च काञ्चनं देवं प्रतिगृह्णन् द्विजोत्तमः।\nक इदं कस्मादादिति वैदिकं मन्त्रमीरयेत्।। ७०.५४ ।।"
  },
  {
    "text": "ततः प्रदक्षिणीकृत्य विसर्ज्य द्विजपुङ्गवम्।\nशय्यासनादिकं सर्वं ब्राह्मणस्य गृहं नयेत्।। ७०.५५ ।।"
  },
  {
    "text": "ततः प्रभृति यो विप्रो रत्यर्थं गृहमागतः।\nस मान्यः सूर्यवारे च स मन्तव्यो भवेत् तदा।। ७०.५६ ।।"
  },
  {
    "text": "एवं त्रयोदशं यावन्मासमेवं द्विजोत्तमान्।\nतर्पयेत यथाकामं प्रोषितेऽन्यं समाचरेत्।। ७०.५७ ।।"
  },
  {
    "text": "तदनुज्ञया रूपवान्यो यावदभ्यागतो भवेत्।\nआत्मनोऽपि यथाविघ्नं गर्भभूतिकरम्प्रियम्।। ७०.५८ ।।"
  },
  {
    "text": "दैवं वा मानुषं वा स्यादनुरागेण वा ततः।\nसाचारानष्टपञ्चाशद्यथाशक्त्या समाचरेत्।। ७०.५९ ।।"
  },
  {
    "text": "एतद्धि कथितं सम्यक् भवतीनां विशेषतः।\nअधर्मोऽयं ततो न स्याद्वेश्यानामिह सर्वदा।। ७०.६० ।।"
  },
  {
    "text": "पुरुहूतेन यत् प्रोक्तं दानवीषु पुरा मया।\nतदिदं साम्प्रतं सर्वं भवतीष्वपि युज्यते।। ७०.६१ ।।"
  },
  {
    "text": "सर्वपापप्रशमनमनन्तफलदायकम्।\nकल्याणीनां प्रकथितं तत् कुरुध्वं वराननाः।। ७०.६२ ।।"
  },
  {
    "text": "करोति या शेषमखण्डमेतत् कल्याणिनीमाधवलोकसंस्था।\nसा पूजिता देवगणैरशेषैरानन्दकृत्स्थानमुपैति विष्णोः।। ७०.६३ ।।"
  },
  {
    "text": "श्रीभगवानुवाच।\nतपोधनः सोऽप्यभिधाय चैवं तदा च तासां व्रतमङ्गनानाम्।\nस्वस्थानमेष्यन्ति समस्तमित्थं व्रतं करिष्यन्ति च देवयोने!।। ७०.६४ ।।"
  }
]
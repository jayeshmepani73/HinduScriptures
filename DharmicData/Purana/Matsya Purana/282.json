[
  {
    "text": "हेमहस्तिमहादानविधिवर्णनम्।"
  },
  {
    "text": "मत्स्य उवाच।\nअथातः संप्रवक्ष्यामि हेमहस्तिरथं शुभम्।\nयस्य प्रदानाद् भुवनं वैष्णवं याति मानवः ।। २८२.१"
  },
  {
    "text": "पुण्यां तिथिमथासाद्य तुला पुरष दानवत्।\nविप्रवाचनकं कुर्याल् लोकेशावाहनं बुधः ।। २८२.२"
  },
  {
    "text": "ऋत्विक्मण्डपसम्भार भूषणाच्छादनादिकम्।\nअत्राप्युपोषितस्तद्वद् ब्राह्मणैः सहभोजनम्।\nकुर्यात् पुष्परथाकारं काञ्चनं मणिमण्डितम् ।। २८२.३"
  },
  {
    "text": "वलभीभिर्विचित्राभिश्चतुश्चक्र समन्वितम्।\nकृष्णाजिने तिलद्रोणं कृत्वा संस्थापयेत् रथम् ।। २८२.४"
  },
  {
    "text": "लोकपालाष्टकोपेतं ब्रह्मार्कशिवसंयुतम्।\nमध्ये नारायणोपतं लक्ष्मीपुष्टिसमन्वितम् ।। २८२.५"
  },
  {
    "text": "तथाष्टादश धान्यानि भाजनासनचन्दनैः।\nदीपिकोपानहच्छत्र दर्पणं पादुकान्वितम् ।। २८२.६"
  },
  {
    "text": "ध्वजे तु गरुड़ं कुर्यात् कूबराग्रे विनायकम्।\nनानाफलसामायुक्तमुपरिष्टाद्वितानकम् ।। २८२.7"
  },
  {
    "text": "कौशेयं पञ्चवर्णन्तु अम्लानकुसुमान्वितम्।\nचतुर्भिः कलशैः सार्द्धं गौभिरष्टाभिरन्वितम् ।। २८२.8"
  },
  {
    "text": "चतुर्भिर्हेममातङ्गैः मुक्तादाम विभूषितैः।\nस्वरूपतः करिभ्याञ्च युक्तं कृत्वा निवेदयेत् ।। २८२.9"
  },
  {
    "text": "कुर्यात् पञ्चपलादूर्ध्वमाभारादपि शक्तितः।\nतथा मङ्गलशब्देन स्नापितो वेदपुङ्गवैः ।। २८२.१०"
  },
  {
    "text": "त्रिः प्रदक्षिणमावृत्य गृहीत कुसुमाञ्जलिः।\nइममुच्चारयेन्मन्त्रं ब्राह्मणेभ्यो निवेदयेत् ।। २८२.११"
  },
  {
    "text": "नमो नमः शङ्करपद्मजार्क लोकेशविद्याधर वासुदेवैः।\nत्वं सेव्यसे वेदपुराणयज्ञैः तेजोमयस्यन्दन पाहि तस्मात् ।। २८२.१२"
  },
  {
    "text": "यत्तत्पदं परमगुह्यतमं मुरारेर्ह्यानन्द हेतु गुण रूप विमुक्तमन्तः।\nयोगैकमानसदृशो मुनयः समाधौ पश्यन्ति तत्त्वमसि नाथ रथाधिरूढ़!।। २८२.१३"
  },
  {
    "text": "यस्मात्त्वमेव भवसागर संप्लुतानामानन्दभागमृतमध्वगपारपत्रम्।\nतस्मादघौघशमनेन कुरु प्रसादञ्चामीकरे भरथ!माधव सम्प्रदानात् ।। २८२.१४"
  },
  {
    "text": "इत्थं प्रणम्य कनके भरथ प्रदानं यः कारयेत् सकलपापविमुक्तदेहः।\nविद्याधरामरमुनीन्द्रगणाभिजुष्टं प्राप्नोत्यसौ पदमतीन्द्रियमिन्दुमौलेः ।। २८२.१५"
  },
  {
    "text": "कृतदुरितवितानप्रज्वलद्वह्निजाल व्यतिकरकृतदेहोद्वेगभाजोऽपि बन्धून्।\nनयति स पितृपुत्रान् बान्धवानप्यशेषान् कृतगजरथदानाच्छाश्वतं सद्म विष्णोः ।। २८२.१६"
  }
]
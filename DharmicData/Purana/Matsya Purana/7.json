[
  {
    "text": "मरुद्‌गणोत्पत्तिकथने मदनद्वादशीव्रतकथनम्।"
  },
  {
    "text": "ऋषय ऊचुः।\nदितेः पुत्राः कथं जाता मरुतो देववल्लभाः।\nदेवैर्जग्मुश्च सापत्नैः कस्मात्ते सख्यमुत्तमम्।। ७.१ ।।"
  },
  {
    "text": "सूत उवाच।\nपुरा देवासुरे युद्धे हतेषु हरिणासुरैः।\nपुत्रा पौत्रेषु शोकार्त्ता गत्वा भूलोकमुत्तमम्।। ७.२ ।।"
  },
  {
    "text": "स्यमन्तपञ्चके क्षेत्रे सरस्वत्यास्तटे शुभे।\nभर्तुराराधनपरा तप उग्रं चचार ह।। ७.३ ।।"
  },
  {
    "text": "तदादितिर्दैत्यमाता ऋषिरूपेण सुव्रत!।\nफलाहारा तपस्तेपे कृच्छ्रं चान्द्रायणादिकम्।। ७.४ ।।"
  },
  {
    "text": "यावद्वर्षशतं साग्रं जाता शोकसमाकुला।\nततः सा तपसा तप्ता वसिष्ठादीनपृच्छत।। ७.५ ।।"
  },
  {
    "text": "कथयन्तु भवन्तो मे पुत्रशोकविनाशनम्।\nव्रतं सौभाग्यफलदमिह लोके परत्र च।। ७.६ ।।"
  },
  {
    "text": "ऊचु र्वसिष्ठप्रमुखा मदनद्वादशीव्रतम्।\nयस्याः प्रभावादभवत् सुतशोक विवर्जिताः।। ७.७ ।।"
  },
  {
    "text": "श्रोतुमिच्छामहे सूत! मदनद्वादशी व्रतम्।\nसुतानेकोनपञ्चाशद्येन लेभे दितिः पुनः।। ७.८ ।।"
  },
  {
    "text": "यद्वसिष्ठादिभिः पूर्वन्दितेः कथितमुत्तमम्।\nविस्तरेण तदेवेदं मत्सकाशान्निबोधत।। ७.९ ।।"
  },
  {
    "text": "चैत्रमासि सिते पक्षे द्वादश्यां नियतव्रतः।\nस्थापयेदव्रणं कुम्भं सित तण्डुल पूरितम्।। ७.१० ।।"
  },
  {
    "text": "नानाफलयुतं तद्वदिक्षुदण्डसमन्वितम्।\nसितवस्त्रयुगच्छन्नं सितचन्दन चर्चितम्।। ७.११ ।।"
  },
  {
    "text": "नानाभक्ष्यसमोपेतं सहिरण्यन्तु शक्तितः।\nताम्रपात्रं गुड़ोपेतं तस्योपरि निवेशयेत्।। ७.१२"
  },
  {
    "text": "तस्मादुपरि कामन्तु कदलीदलसंस्थितम्।\nकुर्य्याद् भार्याद्वयोपेतं रतिं तस्य च वामतः।। ७.१३ ।।"
  },
  {
    "text": "गन्धं धूपं ततो दद्याद् गीतं वाद्यञ्च कारयेत्।\nतदभावे कथां कुर्य्यात् कामकेशवयोर्नरः।। ७.१४ ।।"
  },
  {
    "text": "कामनाम्नो हरेरर्चां स्नापयेद्‌ गन्धवारिणा।\nशुक्लपुष्पाक्षततिलैरर्चयेन्‌ मधुसूदनम्।। ७.१५ ।।"
  },
  {
    "text": "कामाय पादौ संपूज्य जङ्घे सौभाग्यदाय च।\nऊरुस्मरायेति पुनर्मन्मथायेति वै कटिम्।। ७.१६ ।।"
  },
  {
    "text": "स्वच्छोदरायेत्युदरमनङ्गायेत्त्युरो हरेः।\nमुखं पद्ममुखायेति बाहू पञ्चशराय वै।। ७.१७ ।।"
  },
  {
    "text": "नमः सर्व्वात्मने मौलिमर्चयेदिति केशवम्।\nततः प्रभाते तं कुम्भं ब्राह्मणाय निवेदयेत्।। ७.१८ ।।"
  },
  {
    "text": "ब्राह्मणान् भोजयेद् भक्त्या स्वयञ्चलवणादृते।\nभुक्त्वा तु दक्षिणां दद्यादिमं मन्त्रमुदीरयेत्।। ७.२० ।।"
  },
  {
    "text": "अनेन विधिना सर्वं मासि मासि व्रतं चरेत्।\nउपवासी त्रयोदश्यामर्चयेद्विष्णुमव्ययम्।। ७.२१ ।।"
  },
  {
    "text": "फलमेकञ्च संप्राश्य द्वादश्यां भूतले स्वपेत्।\nततस्त्रयोदशे मासि घृत धेनु समन्विताम्।। ७.२२ ।।"
  },
  {
    "text": "शय्यां दद्यादनङ्गाय सर्वापस्करसंयुताम्।\nकाञ्चनं कामदेवञ्च शुक्लां गाञ्च पयस्विनीम्।। ७.२३ ।।"
  },
  {
    "text": "घासोभिर्द्विजदाम्पत्यं पूज्यं शक्त्या विभूषणैः।\nशय्या गन्धादिकं दद्यात्‌ प्रीयतामित्युदीरयेत्।। ७.२४ ।।"
  },
  {
    "text": "होमः शुक्लतिलैः कार्य्यः कामनामानि कीर्त्तयेत्।\nगव्येन हविषा तद्वत् पायसेन च धर्म्मवित्।। ७.२५ ।।"
  },
  {
    "text": "विप्रेभ्यो भोजनं दद्याद्वित्तशाठ्यं विवर्जयेत्।\nइक्षुदण्डानथो दद्यात् पुष्पमालाश्च शक्तितः।। ७.२६ ।।"
  },
  {
    "text": "यः कुर्याद्विधिनानेन मदनद्वादशीमिमाम्।\nस सर्वपापनिर्मुक्तः प्राप्नोति हरिसाम्यताम्।। ७.२७ ।।"
  },
  {
    "text": "इह लोके वरान् पुत्रान् सौभाग्यफलमश्नुते।\nयः स्मरः संस्मृतो विष्णुरानन्दात्मा महेश्वरः।। ७.२८ ।।"
  },
  {
    "text": "सुखार्थी कामरूपेण स्मरेदङ्गजमीश्वरम्।\nएतच्छ्रुत्वा चकारासौ दितिः सर्वमशेषतः।। ७.२९ ।।"
  },
  {
    "text": "कश्यपो व्रतमाहात्म्यादगत्य परया मुदा।\nचकार कर्कशां भूयो रूपयौवनशालिनीम्।। ७.३० ।।"
  },
  {
    "text": "वरैराच्छन्दयामास सातु वव्रे ततो वरम्।\nपुत्रं शक्रवधार्थाय समर्थममितौजसम्।। ७.३१ ।।"
  },
  {
    "text": "वरयामि महात्मानं सर्वामरनिषूदनम्।\nउवाच कश्यपो वाक्यमिन्द्रहन्तारमूर्जितम्।। ७.३२ ।।"
  },
  {
    "text": "प्रदास्याम्यहमेवेह किं त्वेतत्‌ क्रियतां शुभे।\nआपस्तम्बः करोत्विष्टिं पुत्रीयामद्य सुव्रते।। ७.३३ ।।"
  },
  {
    "text": "विधास्यामि ततो गर्भमिन्द्रशत्रुनिषूदनम्।\nआपस्तम्बस्ततश्चक्र पुत्रेष्टिन्द्रविणाधिकाम्।। ७.३४ ।।"
  },
  {
    "text": "इन्द्रशत्रुर्भवस्वेति जुहाव च सविस्तरम्।\nदेवा मुमुदिरे दैत्या विमुखा स्युश्च दानवाः।। ७.३५ ।।"
  },
  {
    "text": "दित्यां गर्भमथाधत्त कश्यपः प्राहतां पुनः।\nत्वया यत्नो विधातव्यो ह्यस्मिन्‌ गर्भे वरानने।। ७.३६ ।।"
  },
  {
    "text": "सम्वत्सरशतं त्वेकमस्मिन्नेव तपोवने।\nसन्ध्यायां नैव भोक्तव्यं गर्भिण्या वरवर्णिनि!।। ७.३७ ।।"
  },
  {
    "text": "न स्थातव्यं न गन्तव्यं वृक्षमूलेषु सर्वदा।\nनोपस्करेषूपविशेन्मुसलोलूखलादिषु।। ७.३८ ।।"
  },
  {
    "text": "जले च नावगाहेत शून्यागारञ्च वर्जयेत्।\nवल्मीकायां न तिष्ठेत नचोद्विग्नमना भवेत्।। ७.३९ ।।"
  },
  {
    "text": "विलिखेन्न नखैर्भूमिन्नाङ्गारेण न भस्मना।\nन शयालुः सदा तिष्ठेद् व्यायामञ्च विवर्जयेत्।। ७.४० ।।"
  },
  {
    "text": "न तुषांगारभस्मास्थिकपालिषु समाविशेत्।\nवर्जयेत्कलहं लोकैर्गात्रभंगं तथैव च।। ७.४१ ।।"
  },
  {
    "text": "न मुक्तकेशा तिष्ठेत नारुचिः स्यात् कदाचन।\nन सयीतोत्तरशिरा नचापरशिराः क्वचित्।। ७.४२ ।।"
  },
  {
    "text": "न वस्त्रहीना नोद्विग्ना नचार्द्रावरणा सती।\nनामंगल्यां वदेद्वाचं न च हास्याधिका भवेत्।। ७.४३ ।।"
  },
  {
    "text": "कुर्य्यात्तु गुरुशुश्रूषां नित्यं मांगल्य तत्परा।\nसर्व्यौषधीभिः कोणेन वारिणा स्नानमाचरेत्।। ७.४४ ।।"
  },
  {
    "text": "कृतरक्षा सुभूषा च वास्तु पूजन तत्परा।\nतिष्ठेत् प्रसन्नवदना भर्तुः प्रियहिते रता।। ७.४५ ।।"
  },
  {
    "text": "दानशीला तृतीयायां पार्वण्यं नक्तमाचरेत्।\nइति वृत्ताभवेन्नारी विशेषेणतु गर्भिणी।। ७.४६ ।।"
  },
  {
    "text": "यस्तुतस्या भवेत् पुत्रः शीलायुर्वृद्धिसंयुतः।\nअन्यथा गर्भपतनमवाप्नोति न संशयः।। ७.४७ ।।"
  },
  {
    "text": "तस्मात्‌ त्वमनयावृत्त्या गर्भेऽस्मिन्‌ यत्नमाचर।\nस्वस्त्यस्तु ते गमिष्यामि तथेत्युक्तस्तया पुनः।। ७.४८ ।।"
  },
  {
    "text": "पश्यतां सर्वभूतानां तत्रैवान्तरधीयत।\nततः सा कश्यपोक्तेन विधिना समतिष्ठत।। ७.४९ ।।"
  },
  {
    "text": "अथ भीतस्तथेन्द्रोऽपि दितेः पार्श्वमुपागमत्।\nविहायदेवसदनं तच्छुश्रूषुरवस्थितः।। ७.५० ।।"
  },
  {
    "text": "दितेश्छिद्रान्तरप्रेप्सुरभवत् पाकशासनः।\nविनीतोऽभवदव्यग्रः प्रशान्तवदनो बहिः।। ७.५१ ।।"
  },
  {
    "text": "अजानन् किल तत्‌ कार्य्यमात्मनः शुभमाचरन्।\nततो वर्षशतान्ते सा न्यूनेतु दिवसैस्त्रिभिः।। ७.५२ ।।"
  },
  {
    "text": "मेने कृतार्थमात्मानं प्रीत्या विस्मितमानसा।\nअकृत्वा पादयोः शौचं प्रसुप्ता मुक्तमूर्धजा।। ७.५३ ।।"
  },
  {
    "text": "निद्राभरसमाक्रान्ता दिवापरशिराः क्वचित्।\nततस्तदन्तरं लब्ध्वा प्रविष्टस्तु शचीपतिः।। ७.५४ ।।"
  },
  {
    "text": "वज्रेण सप्तधा चक्रे तं गर्भं त्रिदशाधिपः।\nततः सप्तैव ते जाताः कुमाराः सूर्य्यवर्चसः।। ७.५५ ।।"
  },
  {
    "text": "रुदन्तः सप्तवेताला निषिद्धा गिरिदारिणा।\nभूयोऽपि रुदतश्चैतानेकैकं सप्तधा हरिः।। ७.५६ ।।"
  },
  {
    "text": "चिच्छेद वृत्रहन्ता वै पुनस्तदुदरे स्थितः।\nएवमेकोनपञ्चाशद् भूत्वा ते रुरुदुर्भृशम्।।७.५७"
  },
  {
    "text": "इन्द्रो निवारयामास मा रोदीष्ट पुनः पुनः।\nततः सचिन्तयामास किमेतदितिवृत्रहा। ७.५८"
  },
  {
    "text": "धर्म्मस्य कस्य माहात्म्यात् पुनः सञ्जीवितास्त्वमी।\nविदित्वा ध्यानयोगेन मदन द्वादशी फलम्।। ७.५९ ।।"
  },
  {
    "text": "नूनमेतत् परिणतमधुना कृष्णपूजनात्।\nवज्रेणापि हताः सन्तो न विनाशमवाप्नुयुः।। ७.६० ।।"
  },
  {
    "text": "एकोऽप्यनेकतामाप यस्मादुदरगोप्यलम्।\nअवध्या नूनमेते वै तस्माद्देवा भवन्त्विति।। ७.६१ ।।"
  },
  {
    "text": "यस्मान्मारुदतेत्युक्ता रुदन्तो गर्भसंस्थिताः।\nमरुतो नाम ते नाम्ना भवन्तु मखभागिनः।। ७.६२ ।।"
  },
  {
    "text": "ततः प्रसाद्य देवेशः क्षमस्वेति दितिं पुनः।\nअर्थशास्त्रं समास्थाय मयैतद्दुष्कृतं कृतम्।। ७.६३ ।।"
  },
  {
    "text": "कृत्वा मरुद्गणं देवैः समानममराधिपः।\nदितिं विमानमारोप्य ससुतामनयद्दिवम्।। ७.६४ ।।"
  },
  {
    "text": "यज्ञभागभुजो जाता मरुतस्ते ततो द्विजाः।\nन जग्मुरैक्यमसुरैरतस्ते सुरवल्लभाः।। ७.६५ ।।"
  }
]
[
  {
    "text": "यदुवंशवर्णनम्।"
  },
  {
    "text": "सूत उवाच।\nइत्येतच्छौनकाद्राजा शतानीको निशम्य तु।\nविस्मितः परया प्रीत्या पूर्णचन्द्र इवा बभौ।। ४३.१ ।।"
  },
  {
    "text": "पूजयामास नृपति र्विधिवच्चाथ शौनकम्।\nरत्नैर्गोभिः सुवर्णैश्च वासोभिर्विविधैस्तथा।। ४३.२ ।।"
  },
  {
    "text": "प्रतिगृह्य ततः सर्वं यद्राज्ञा प्रहितं धनम्।\nदत्वा च ब्राह्मणेभ्यश्च शौनकोऽन्तरधीयत।। ४३.३ ।।"
  },
  {
    "text": "ऋषय ऊचुः।\nययाति र्वशमिच्छामः श्रोतुं विस्तरतो वद।\nयदु प्रभृतिभिः पुत्रै र्यदालोके प्रतिष्ठितः।। ४३.४ ।।"
  },
  {
    "text": "सूत उवाच।\nयदोर्वंशं प्रवक्ष्यामि ज्वेष्ठस्योत्तमतेजसः।\nविस्तरेणानुपूर्व्या च गदतो मे निबोधत ।। ४३.५ ।।"
  },
  {
    "text": "यदोः पुत्रा बभूवुर्हि पञ्च देवसुतोपमाः।\nमहारथा महेष्वासा नमतस्तान्निबोधत।। ४३.६ ।।"
  },
  {
    "text": "सहस्रजिरथो ज्येष्ठः क्रोष्टु र्नीलोऽन्तिकोलघुः।\nसहस्रजेस्तु दायादो शतजिर्नामपार्थिवः।। ४३.७ ।।"
  },
  {
    "text": "शतजेरपि दायादास्त्रयः परमकीर्त्तयः।\nहैहयश्च हयश्चैव तथा वेणुहयश्च यः।। ४३.८ ।।"
  },
  {
    "text": "हैहयस्य तु दायादौ धर्मनेत्रः प्रतिश्रुतः।\nधर्म्मनेत्रस्य कुन्तिस्तु संहतस्तस्य चात्मजः।। ४३.९ ।।"
  },
  {
    "text": "संहतस्य तु दायादो महिष्मान्नामपार्थिवः।\nआसीन्महिष्मतः पुत्रो रुद्रश्रेण्यः प्रतापवान्।। ४३.१० ।।"
  },
  {
    "text": "वाराणस्यामभूद्राजा कथितं पूर्वमेव तु।\nरुद्रश्रेणस्य पुत्रोऽभूद् दुर्दमो नाम पार्थिवः।। ४३.११।।"
  },
  {
    "text": "दुर्द्दमस्य सुतो धीमान् कनको नाम वीर्य्यवान्।\nकनकस्य तु दायदा श्चत्वारो लोकविश्रुताः।। ४३.१२ ।।"
  },
  {
    "text": "कृतवीर्य्यः कृताग्निश्च कृतवर्मा तथैव च।\nकृतोजाश्च चतुर्थोऽभूत् कृतवीर्य्यात्तु सोर्जुनः।। ४३.१३ ।।"
  },
  {
    "text": "जातः करसहस्रेण सप्तद्वीपेश्वरो नृपः।\nवर्षायुतं तपस्तेपे दुश्चरं पृथिवीपतिः।। ४३.१४ ।।"
  },
  {
    "text": "दत्तमाराधयामास कार्तवीर्य्योऽत्रिसम्भवम्।\nतस्मै दत्तावरास्तेन चत्वारः पुरुषोत्तम।। ४३.१५ ।।"
  },
  {
    "text": "पूर्वं बाहुसहस्रन्तु स वव्रे राजसत्तमः।\nअधर्मं चरमाणस्य सद्भिश्चापि निवारणम्।। ४३.१६ ।।"
  },
  {
    "text": "युद्धेन पृथिवीं जित्वा धर्मेणैवानुपालनम्।\nसंग्रामे वर्तमानस्य वधश्चैवाधिकाद् भवेत्।। ४३.१७ ।।"
  },
  {
    "text": "तेनेयं पृथिवी सर्वा सप्तद्वीपा सपर्वता।\nसमोदधिपरिक्षिप्ता क्षात्रेण विधिना जिता।। ४३.१८ ।।"
  },
  {
    "text": "जज्ञे बाहुसहस्रं वै इच्छत स्तस्य धीमतः।\nरथो ध्वजश्च संजज्ञे इत्येवमनुशुश्रुमः।। ४३.१९ ।।"
  },
  {
    "text": "दशयज्ञसहस्राणि राज्ञा द्वीपेषु वै तदा।\nनिरर्गला निवृत्तानि श्रूयन्ते तस्य धीमतः।। ४३.२० ।।"
  },
  {
    "text": "सर्वे यज्ञा महाराज्ञस्तस्यासन् भूरिदक्षिणाः।\nसर्वेकाञ्चनयूपास्ते सर्वाः काञ्चनवेदिकाः।। ४३.२१ ।।"
  },
  {
    "text": "सर्वे देवैः समं प्राप्तै र्विमानस्थैरलङ्कृताः।\nगन्धर्वैरप्सरोभिश्च नित्यमेवोपशोभिताः।। ४३.२२ ।।"
  },
  {
    "text": "तस्य यो जगौ गाथां गन्धर्वो नारदस्तथा।\nकार्तवीर्य्यस्य राजर्षेर्महिमानं निरीक्ष्य सः।। ४३.२३ ।।"
  },
  {
    "text": "न नूनं कार्तवीर्य्यस्य गतिं यास्यन्ति क्षत्रियाः।\nयज्ञैर्दानै स्तपोभिश्च विक्रमेण श्रुतेन च।। ४३.२४ ।।"
  },
  {
    "text": "स हि सप्तसु द्वीपेषु, खड्गी चक्री शरासनी।\nरथीद्वीपान्यनुचरन् योगी पश्यति तस्करान्।। ४३.२५ ।।"
  },
  {
    "text": "पञ्चाशीतिसहस्राणि वर्षाणां स नराधिपः।\nस सर्वरत्नसम्पूर्ण श्चक्रवर्त्ती बभूव ह।। ४३.२६ ।।"
  },
  {
    "text": "स एव पशुपालोऽभूत् क्षेत्रपालः स एव हि।\nस एव वृष्ट्या पर्जन्यो योगित्वादर्ज्जुनोऽभवत्।। ४३.२७ ।।"
  },
  {
    "text": "योऽसौ बाहु सहस्रेण ज्याघात कठिनत्वचा।\nभाति रश्मिसहस्रेण शारदेनैव भास्करः।। ४३.२८ ।।"
  },
  {
    "text": "एष नागं मनुष्येषु माहिष्मत्यां महाद्युतिः।\nकर्कोटकसुतं जित्वा पुर्य्यां तत्र न्यवेशयत्।। ४३.२९ ।।"
  },
  {
    "text": "एष वेगं समुद्रस्य प्रावृट्काले भजेत वै।\nक्रीड़न्नेव सुखोद्भिन्नः प्रतिस्रोतो महीपतिः।। ४३.३० ।।"
  },
  {
    "text": "ललता क्रीड़ता तेन प्रतिस्रग्दाममालिनी।\nऊर्मि भ्रुकुटिसन्त्रा सा चकिताभ्येति नर्म्मदा।। ४३.३१ ।।"
  },
  {
    "text": "एको बाहुसहस्रेण वगाहे स महार्णवः।\nकरोत्युह्यतवेगान्तु नर्मदां प्रावृडुह्यताम्।। ४३.३२ ।।"
  },
  {
    "text": "तस्य बाहुसहस्रेणा क्षोभ्यमाने महोदधौ।\nभवन्त्यतीव निश्चेष्टाः पातालस्था महासुराः।। ४३.३३ ।।"
  },
  {
    "text": "चूर्णीकृतमहावीचि लीन मीन महातिमिम्।\nमारुता विद्धफेनौघ्ज्ञ मावर्त्ताक्षिप्त दुःसहम्।। ४३.३४ ।।"
  },
  {
    "text": "करोत्यालोडयन्नेव दोः सहस्रेण सागरम्।\nमन्दारक्षोभचकिता ह्यमृतोत्पादशङ्किताः।। ४३.३५ ।।"
  },
  {
    "text": "तदा निश्चलमूर्द्धानो भवन्ति च महोरगाः।\nसायाह्ने कदलीखण्डा निर्वात स्तिमिता इव।। ४३.३६ ।।"
  },
  {
    "text": "एवं बध्वा धनुर्ज्यायामुत्सिक्तं पञ्चभिः शरैः।\nलङ्कायां मोहयित्वा तु सबलं रावणं बलात्।। ४३.३७ ।।"
  },
  {
    "text": "निर्जित्य बध्वा चानीय माहिष्मत्यां बबन्ध च।\nततो गत्वा पुलस्त्यस्तु अर्जुनं संप्रसादयत्।। ४३.३८ ।।"
  },
  {
    "text": "मुमोच रक्षः पौलस्त्यं पुलस्त्येनेह सान्त्वितम्।\nतस्य बाहुसहस्रेण बभूव ज्यातलस्वनः।। ४३.३९ ।।"
  },
  {
    "text": "युगान्ताभ्र सहस्रस्य आस्फोट स्वशनेरिव।\nअहोबत विधे र्वीर्यं भार्गवोऽयं यदाच्छिनत्।। ४३.४० ।।"
  },
  {
    "text": "तद्वै सहस्रं बाहूनां हेमतालवनं यथा।\nयत्रापवस्तु संक्रुद्धो ह्यर्जुनं शप्तवान् प्रभुः।। ४३.४१ ।।"
  },
  {
    "text": "यस्माद्वनं प्रदग्धं वै विश्रुतं मम हैहय।\nतस्मात्ते दुष्करं कर्म्म कृतमन्यो हरिष्यति।। ४३.४२ ।।"
  },
  {
    "text": "छित्वा बाहुसहस्रन्ते प्रथमन्तरसा बली।\nतपस्वी ब्राह्मणश्च त्वां सवधिष्यति भार्गवः।। ४३.४३ ।।"
  },
  {
    "text": "सूत उवाच।\nतस्य रामस्तदा त्वासीन् मृत्युः शापेन धीमता।\nवरश्चैवन्तु राजर्षेः स्वयमेव वृतः पुरा।। ४३.४४ ।।"
  },
  {
    "text": "तस्य पुत्रशतं त्वासीत् पञ्च पत्र महारथाः।\nकृतास्त्रा बलिनः शूरा धर्म्मात्मानो महाबलाः।। ४३.४५ ।।"
  },
  {
    "text": "शूरसेनश्च शूरश्च धृष्टः क्रोष्टुस्तथैव च।\nजयध्वजश्च वैकर्ता अवन्तिश्च विशाम्पते।। ४३.४६ ।।"
  },
  {
    "text": "जयध्वजस्य पुत्रस्तु तालजङ्घो महाबलः।\nतस्य पुत्रशतान्येव तालजङ्घा इति श्रुताः।। ४३.४७ ।।"
  },
  {
    "text": "तेषां पञ्च कुलाख्याताः हैहयानां माहत्मनाम्।\nवीतिहोत्राश्च शार्याता भोजाश्च वन्तयस्तथा।। ४३.४८ ।।"
  },
  {
    "text": "कुण्डिकेराश्च विक्रान्ता स्तालजङ्घा स्तथैव च।\nवीतिहोत्रसुतश्चापि आनर्तो नाम वीर्य्यवान्।।\nदुर्जेयस्तस्य पुत्रस्तु बभूवामित्रकर्शनः।। ४३.४९ ।।"
  },
  {
    "text": "सद्भावेन महाराज! प्रजा धर्मेण पालयन्।\nकार्तवीर्यार्जुनो नाम राजा बाहुसहस्रवान्।। ४३.५० ।।"
  },
  {
    "text": "येन सागरपर्यन्ता धनुषा निर्जिता मही।\nयस्तस्य कीर्तयेन्नाम कल्यमुत्थाय मानवः।। ४३.५१ ।।"
  },
  {
    "text": "न तस्य वित्तनाशः स्यान्नष्टञ्च लभते पुनः।\nकार्त्तवीर्यस्य यो जन्म कथयेदिह धीमतः।।\nयथावत् स्विष्टपूतात्मा स्वर्गलोके महीयते।। ४३.५२ ।।"
  }
]
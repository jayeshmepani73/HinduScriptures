[
  {
    "text": "भीमद्वादशीव्रतकथनम्।"
  },
  {
    "text": "मत्स्य उवाच।\nपुरा रथन्तरे कल्पे परिपृष्टो महात्मनः।\nमन्दरस्थो महादेवः पिनाकी ब्रह्मणा स्वयम्।। ६९.१।।"
  },
  {
    "text": "ब्रह्मोवाच।\nकथमारोग्यमैश्वर्यमनन्तममरेश्वर!।\nस्वल्पेन तपसा देव! भवेत् मोक्षोऽथवा नृणाम्।। ६९.२।।"
  },
  {
    "text": "किमज्ञातं महादेव!त्वत्प्रसादादधोक्षज!\nस्वल्पकेनाथ तपसा महत्फलमिहोच्यताम्।।६८.३।।"
  },
  {
    "text": "मत्स्य उवाच।\nएवं पृष्टः स विश्वात्मा ब्रह्मणो लोकभावनः।\nउमापतिरुवाचेदं मनसः प्रीतिकारकम्।।६९.४।।"
  },
  {
    "text": "ईश्वर उवाच।\nअस्माद्रथन्तरात्कल्पात् त्रयोविंशात् पुनर्यदा।\nवाराहो भविता कल्पस्तस्य मन्वन्तरे शुभे।। ६९.५।।"
  },
  {
    "text": "वैवस्वताख्ये सञ्जाते सप्तमे सप्तलोककृत्।\nद्वापराख्यं युगं तद्वदष्टाविंशतिमञ्जगुः।।६९.६।।"
  },
  {
    "text": "तस्यान्ते स महादेवो वासुदेवो जनार्दनः।\nभारावतारणार्थाय त्रिधा विष्णुर्भविष्यति।।६९.७।।"
  },
  {
    "text": "द्वैपायन ऋषिस्तद्वद्रौहिणेयोऽथ केशवः।\nकंसादिदर्पमथनः केशवः क्लेशनाशनः।।६९.८।।"
  },
  {
    "text": "पुरीं द्वारवतीं नाम साम्प्रतं या कुशस्थली।\nदिव्यानुभावसंयुक्तामधिवासाय शार्ङ्गिणः\nत्वष्टा ममाज्ञया तद्वत् करिष्यति जागत्पतेः।। ६९.९।।"
  },
  {
    "text": "तस्यां कदाचिदासीनः सभायाममितद्युतिः।\nभार्याभिर्वृष्णिभिश्चैव भूभृद्भिर्भूरिदक्षिणैः।।६९.१०।।"
  },
  {
    "text": "कुरुभिर्देवगन्धर्वैरभितः कैटभार्दनः।\nप्रवृत्तासु पुराणासु ध्रर्म्मसम्बन्धिनीषु च।।६९.११।।"
  },
  {
    "text": "कथान्ते भीमसेनेन परिपृष्टः प्रतापवान्।\nत्वया पृष्टस्य धर्म्मस्य रहस्यस्यास्य भेदकृत्।। ६८.१२।।"
  },
  {
    "text": "भविता स तदा ब्रह्मन्! कर्त्ता चैव वृकोदरः।\nप्रवर्तकोऽस्य धर्म्मस्य पाण्डुपुत्रो महाबलः।। ६९.१३।।"
  },
  {
    "text": "यस्य तीक्ष्णो वृको नाम जठरे हव्यवाहनः।\nमया दत्तः स धर्म्मात्मा तेन चासौ वृकोदरः।। ६९.१४।।"
  },
  {
    "text": "मतिमान् दानशीलश्च नागायुतबलो महान्।\nभविष्यत्यरजाः श्रीमान् कन्दर्प इव रूपवान्।। ६९.१५।।"
  },
  {
    "text": "धार्मिकस्याप्यशक्तस्य तीव्राग्नित्वादुपोषणे।\nइदं व्रतमशेषाणां व्रतानामधिकं यतः।।६९.१६।।"
  },
  {
    "text": "कथयिष्यति विश्वात्मा वासुदेवो जगद्‌गुरुः।\nअशेषयज्ञफलदमशेषाघविनाशनम्।।६९.१७।।"
  },
  {
    "text": "अशेषदुष्टशमनमशेषसुरपूजितम्।\nपवित्राणां पवित्रञ्च मङ्गलानाञ्च मङ्गलम्।।\nभविष्यञ्च भविष्याणां पुराणानां पुरातनम्।। ६९.१८।।"
  },
  {
    "text": "यद्यष्टमी चतुर्दश्यो र्द्वादशीष्वथ भारत!।\nअन्येष्वपि दिनर्क्षेषु न शक्तस्त्वमुपोषितुम्।। ६९.१९।।"
  },
  {
    "text": "ततः पुण्यान्तिथिमिमां सर्वपापप्रणाशिनीम्।\nउपोष्यविधिनानेन गच्छ विष्णोः परम्पदम्।। ६९.२०।।"
  },
  {
    "text": "माघमासस्य दशमी यदा शुक्ला भवेत् तदा।\nघृतेनाभ्यञ्जनं कृत्वा तिलैः स्नानं समाचरेत्।। ६९.२१।।"
  },
  {
    "text": "तथैव विष्णुमभ्यर्च्य नमो नारायणेति च।\nकृष्णाय पादौ संपूज्य शिरः सर्वात्मने नमः।। ६९.२२।।"
  },
  {
    "text": "वैकुण्ठायेति वैकुण्ठमुरः श्रीवत्सधारिणे।\nशङ्खिने चक्रिणे तद्वद् गदिने वरदाय वै।।\nसर्वे नारायणस्यैव संपूज्याः बहवः क्रमात् ६९.२३।।"
  },
  {
    "text": "दामोदरायेत्युदरं मेढ्रं पञ्च शराय वै।\nऊरू सौभाग्यनाथाय जानुनी भूतधारिणे।। ६९.२४।।"
  },
  {
    "text": "नमो नीलाय वैजङ्घे पादौ विश्वसृजे नमः।\nनमो देव्यै नमः शान्त्यै नमो लक्ष्म्यै नमः श्रियै।। ६९.२५।।"
  },
  {
    "text": "नमः पुष्ट्‌यै नमस्तुष्ट्‌यै धृष्ट्यै हृष्ट्यैः नमो नमः।\nनमो विहङ्गनाथाय वायुवेगाय पक्षिणे।।\nविषप्रमाथिने नित्यं गरुड़ञ्चाभिपूजयेत्।।६९.२६।।"
  },
  {
    "text": "एवं संपूज्य गोविन्दं उमापतिविनायकौ।\nगन्धैर्माल्यैस्तथा धूपैर्भक्ष्यैर्नानाविधैरपि।।६९.२७।।"
  },
  {
    "text": "गव्येन पयसा सिद्धङ्कृसरामथ वाग्यतः।\nसर्पिषा सह भुक्त्वा च गत्वा शतपदं बुधः।। ६९.२८।।"
  },
  {
    "text": "न्यग्रोधं दन्तकाष्ठमथवा खादिरं बुधः।\nगृहीत्वा धावयेद्दन्तानाचान्तः प्रागुदङ्‌मुखः।। ६९.२९।।"
  },
  {
    "text": "ब्रूयात् सायन्तनीं कृत्वा सन्ध्यामस्तमिते रवौ।\nनमो नारायणायेति त्वामहं शरणङ्गतः।।६९.३०।।"
  },
  {
    "text": "एकादश्यां निराहारः समभ्यर्च्य च केशवम्।\nरात्रिञ्च शकलां स्थित्वा स्नानञ्च पयसा तथा।। ६९.३१।।"
  },
  {
    "text": "सर्पिषा चापि दहनं हुत्वा ब्राह्मणपुङ्गवैः।\nसहैव पुण्डरीकाक्ष! द्वादश्यां क्षीरभोजनम्।। ६९.३२"
  },
  {
    "text": "करिष्यामि यतात्माऽहं निर्विघ्नेनास्तु तच्च मे।\nएवमुक्त्वा स्वपेद्‌ भूमावितिहास कथां पुनः। ६९.३३।।"
  },
  {
    "text": "श्रुत्वा प्रभाते सञ्जाते नदीं गत्वा विशाम्पते!\nस्नानं कृत्वा मृदा तद्वत् पाखण्डानभिवर्जयेत्।। ६९.३४।।"
  },
  {
    "text": "उपास्य सन्ध्यां विधिवत् कृत्वा च पितृतर्पणम्।\nप्रणम्य च हृषीकेशं सप्तलोकैकमीश्वरम्।। ६९.३५।।"
  },
  {
    "text": "गृहस्य पुरतो भक्त्या मण्डपं कारयेद्‌ बुधः।\nदशहस्तमथाष्टौ वा करान् कुर्याद्विशाम्पते!।। ६९.३६।।"
  },
  {
    "text": "चतुर्हस्तां शुभां कुर्याद्वेदीमरिनिषूदन!।\nचतुर्हस्तप्रमाणञ्च विन्यसेत् तत्र तोरणम्।। ६९.३७ ।।"
  },
  {
    "text": "प्रणम्य कलशं तत्र माघ(ष) मात्रेण संयुतम्।\nछिद्रेण जलसम्पूर्णमथकृष्णाजिनस्थितः।।६९.३८।।"
  },
  {
    "text": "तस्य धारां च शिरसा धारयेत् सकलान्निशम्।\nतथैव विष्णोः शिरसि क्षीरधारां प्रपातयेत्।।६९.३९।।"
  },
  {
    "text": "अरत्निमात्रं कुण्डञ्च कुर्यात् तत्र त्रिमेखलम्।\nयोनिवक्त्रञ्च तत् कृत्वा ब्राह्मणैः पयसर्पिषी।।६९.४०।।"
  },
  {
    "text": "तिलांश्च विष्णुदैवत्यैर्मन्त्रैरेकाग्निवत् तदा।\nहुत्वा च वैष्णवं सम्यक्‌ चरुं गोक्षीरसंयुतम्।६९.४१।।"
  },
  {
    "text": "निष्पावार्द्धप्रमाणां वै धारामाज्यस्य पातयेत्।\nजलकुम्भान् महावीर्य्य! स्थापयित्वा त्रयोदश। ६९.४२।।"
  },
  {
    "text": "भक्ष्यैर्नानाविधैर्युक्तान् सितवस्त्रैरलङ्कृतान्।\nयुक्तानौदुम्बरैः पात्रैः पञ्चरत्नसमन्वितान्।।६९.४३।।"
  },
  {
    "text": "चतुर्भिर्बह्वचैर्होमस्तत्र कार्य्य उदङ्‌मुखैः।\nरुद्रजापश्चतुर्भिश्च यजुर्वेदपरायणैः।।६९.४४।।"
  },
  {
    "text": "वैष्णवानि तु सामानि चतुरः सामवेदिनः।\nअरिष्टवर्गसहितान्यभितः परिपाठयेत्।।६९.४५।।"
  },
  {
    "text": "एवं द्वादश तान् विप्रान् वस्त्रमाल्यानुलेपनैः।\nपूजयेदङ्गुलीयैश्च कटकैर्हेमसूत्रकैः।।६९.४६।।"
  },
  {
    "text": "वासोभिः शयनीयैश्च वित्तशाठ्यविवर्जितः।\nएवं क्षपातिवाह्या च गीतमङ्गल निस्वनैः।। ६४.४७।।"
  },
  {
    "text": "उपाध्यायस्य च पुनर्द्विगुणं सर्वमेव तु।\nततः प्रभाते विमले समुत्थाय त्रयोदश।।६९.४८।।"
  },
  {
    "text": "गावो दद्यात्‌ कुरुश्रेष्ठ! सौवर्णमुखसंयुताः।\nपयस्विन्यः शीलवत्यः कांस्य दोहसमन्विताः।। ६९.४९।।"
  },
  {
    "text": "रौप्यखुराः सवस्त्राश्च चन्दनेनाभिषेचिताः।\nतास्तु तेषां ततो भक्त्या भक्ष्यभोज्यान्नतर्पितान्।। ६९.५०।।"
  },
  {
    "text": "कृत्वा वै ब्राह्मणान् सर्वानन्नैर्नानाविधैस्तथा।\nभुक्त्वा चाक्षारलवणमात्मना च विसर्जयेत्।। ६९.५१।।"
  },
  {
    "text": "अनुगम्य पदान्नष्टौ पुत्रभार्यासमन्वितः।\nप्रीयतामत्र देवेशः केशवः क्लेशनाशनः।।६९.५२।।"
  },
  {
    "text": "शिवस्य हृदये विष्णुर्विष्णोश्च हृदये शिवः।\nयथान्तरं न पश्यामि तथा मे स्वस्ति चायुषः।। ६९.५३।।"
  },
  {
    "text": "एवमुच्चार्य तान् कुम्भान् गाश्चैव शयनानि च।\nवासां दद्याद्‌ द्विजातेश्च सर्वोपस्करसंयुताम्।। ६९.५४।।"
  },
  {
    "text": "अभावे बहुशय्यानामेकामपि सुसंस्कृताम्।\nशय्यां दद्याद्‌ द्विजातेश्च सर्वोपस्करसंयुताम्।। ६९.५५।।"
  },
  {
    "text": "इतिहासपुराणानि वाचयित्वातिवाहयेत्।\nतद्दिनं नरशार्दूल!य इच्छेद्विपुलां श्रियम्।। ६९.५६।।"
  },
  {
    "text": "तस्मात्त्वं सत्वमालम्ब्य भीमसेन! विमत्सरः।\nकुरु व्रतमिदं सम्यक्‌ स्नेहात् तव मयेरितम्।। ६९.५७।।"
  },
  {
    "text": "त्वया कृतमिदं वीर! त्वन्नामाख्यं भविष्यति।\nसा भीमद्वादशीह्येषा सर्वपापहरा शुभा।।६९.५८।।"
  },
  {
    "text": "या तु कल्याणिनी नाम पुरा कल्पेषु पठ्यते।\nत्वमादिकर्ता भव सौकरेऽस्मिन् कल्पे महावीर वरप्रधान।।६९.५९।।"
  },
  {
    "text": "यस्याः स्मरन् कीर्तनमप्यशेषं विनष्टपापस्त्रिदशाधिपः स्यात्।। ६९.६० ।।"
  },
  {
    "text": "कृत्वा च यामप्सरसामधीशा नर्तकीकृता ह्यन्यभवान्तरेषु।\n(बद्रिकाान्तिके पद्मसेनाभीरस्य)आभीर कन्यातिकुतूहलेन सैवोर्वशी सम्प्रति नाकपृष्ठे।।६९.६१।।"
  },
  {
    "text": "जाताथवा विट्कुलोद्भवापि पुलोमकन्या पुरुहूतपत्नी।"
  },
  {
    "text": "तत्रापि तस्याः परिचारिकेयं मम प्रिया सम्प्रति सत्यकामा।।६९.६२।।"
  },
  {
    "text": "स्नातः पुरा मण्डलमेष तद्वत् तेजोमयं वेदशरीरमाप।\nअस्याञ्च कल्याणतिथौ विवस्वान् सहस्रधारेण सहस्ररश्मिः।।६९.६३।।"
  },
  {
    "text": "इदमेव कृतं महेन्द्रमुख्यैर्वसुभिर्देवसुरारिभिस्तथा तु।\nफलमस्य न शक्यतेऽभिवक्तुं यदि जिह्वायुतकोटयो मुखे स्युः।।६९.६४।।"
  },
  {
    "text": "कलिकलुषविदारिणीमनन्तामिति कथयिष्यति यादवेन्द्रसूनुः।।\nअपि नरकगतान् पितॄनशेषानलमुद्धर्तुमिहैव यः करोति।।६९.६५।।"
  },
  {
    "text": "य इदमघविदारणं श्रृणोति भक्त्या परिपठतीह परोपकारहेतोः।\nतिथिमिहसकलार्थभाङ् नरेन्द्रस्तव चतुरानन! साम्यतामुपैति।।६९.६६।।"
  },
  {
    "text": "कल्याणिनी नाम पूरा बभूव या द्वादशी माघदिनेषु पूज्या।\nसा पाण्डुपुत्रेण कृता भविष्यत्यनन्तपुण्यानघ! भीमपूर्वा।।६९.६७।।"
  }
]
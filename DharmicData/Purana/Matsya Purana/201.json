[
  {
    "text": "ऋषीणामाख्याने निमेराख्यानवर्णनम्।\nमत्स्य उवाच।\nवसिष्ठस्तु महातेजा निमे पूर्वपुरोहितः।\nबभूव पार्थिवश्रेष्ठ! यज्ञास्तस्य समन्ततः ।। २०१.१ ।।"
  },
  {
    "text": "श्रान्तात्मा पार्थिवश्रेष्ठ! विशश्राम तदा गुरुः।\nतं गत्वा पार्थिवश्रेष्ठो निमिर्वचनमब्रवीत् ।।  २०१.२ ।।"
  },
  {
    "text": "भगवन्यष्टुमिच्छामि तन्मां याजयमाचिरम्।\nतमुवाच महातेजा वसिष्ठः पार्थिवोत्तमम् ।।  २०१.३ ।।"
  },
  {
    "text": "कञ्चित्कालं प्रतीक्षस्व तव यज्ञैः सुसत्तमैः।\nश्रान्तोऽस्मि राजन्! विश्रम्य याजयिष्यामि ते नृपः ।।  २०१.४ ।।"
  },
  {
    "text": "एवमुक्तः प्रत्युवाच वसिष्ठं नृपसत्तम!।\nपारलौकिककार्ये तु कः प्रतीक्षितुमुत्सहेत् ।।  २०१.५ ।।"
  },
  {
    "text": "न च मे सौहृदं ब्रह्मन्! कृतान्तेन बलीयसा।\nधर्मकार्ये त्वरा कार्या चलं यस्माद्धि जीवितम् ।।  २०१.६ ।।"
  },
  {
    "text": "धर्मपथ्यौदनो जन्तुर्मृतोऽपि सुखमश्नुते।\nश्वः कार्य्यमद्य कुर्वीत पूर्वाह्णे चापराह्निकम् ।।  २०१.७ ।।"
  },
  {
    "text": "न हि प्रतीक्षते मृत्युः कृतञ्चास्य न वा कृतम्।\nक्षेत्रापणगृहासक्तमन्यत्र गतमानसम् ।।  २०१.८ ।।"
  },
  {
    "text": "वृकश्चोरणमासाद्य मृत्युरादाय गच्छति।\nनैकान्तेन प्रियः कश्चित्द्वेष्य चास्य न विद्यते ।।  २०१.९ ।।"
  },
  {
    "text": "आयुष्ये कर्मणि क्षीणे प्रसह्य हरते जनम्।\nप्राणवायोश्चलत्वञ्च त्वया विदितमेव च ।।  २०१.१० ।।"
  },
  {
    "text": "यदत्र जीव्यते ब्रह्मन्! क्षणमात्रन्तदद्भुतम्।\nशरीरं शाश्वतं मन्ये विद्याभ्यासे धनार्जने ।।  २०१.११ ।।"
  },
  {
    "text": "अशाश्वतं धर्मकार्ये ऋणवानस्मि सङ्कटे।\nसोऽहं संभृत सम्भारो भवन्मूलमुपागतः ।। २०१.१२ ।।"
  },
  {
    "text": "नचेद्याजयसे मां त्वं अन्यं यास्यामि याजकम्।\nएवमुक्तस्तदा तेन निमिना ब्राह्मणोत्तमः ।।  २०१.१३ ।।"
  },
  {
    "text": "शशाप तं निमिं क्रोधाद्विदेहस्त्वं भविष्यसि।\nश्रान्तं मां त्वं समुत्सृज्य यस्मादन्यं द्विजोत्तमम् ।।  २०१.१४ ।।"
  },
  {
    "text": "धर्मज्ञस्तु नरेन्द्र! त्वं याजकं कर्तुमिच्छसि।\nनिमिस्तं प्रत्युवाचाथ धर्मकार्यरतस्य मे ।।  २०१.१५ ।।"
  },
  {
    "text": "विघ्नङ्करोषि नान्येन याजनं च तथेच्छसि।\nशापं ददासि यस्मात्वं विदेहोऽथ भविष्यसि ।।  २०१.१६ ।।"
  },
  {
    "text": "एवमुक्ते तु तौ जातौ विदेहौ द्विजपार्थिवौ।\nदेहहीनौ तयोर्जीवौ ब्रह्मणमुपजग्मतुः ।।  २०१.१७ ।।"
  },
  {
    "text": "तावागतौ समीक्ष्याथ ब्रह्मा वचनमब्रवीत्।\nअद्य प्रभृति ते स्थानं निमि जीव ददाम्यहम् ।।  २०१.१८ ।।"
  },
  {
    "text": "नेत्र पक्ष्मसु सर्वेषां त्वं वसिष्यसि पार्थिव।\nत्वत् सम्बन्धात्तथा तेषां निमेषः सम्भविष्यति ।।  २०१.१९ ।।"
  },
  {
    "text": "चालयिष्यन्ति तु तदा नेत्र पक्ष्माणि मानवाः।\nएवमुक्ते मनुष्याणां नेत्र पक्ष्मसु सर्वशः ।।  २०१.२० ।।"
  },
  {
    "text": "जगाम निमिजीवस्तु वरदानात् स्वयम्भुवः।\nवसिष्ठ जीवं भगवान् ब्रह्मा वचनमब्रवीत् ।।  २०१.२१ ।।"
  },
  {
    "text": "मित्रावरुणयोः पुत्रो वसिष्ठ! त्वं भविष्यसि।\nवसिष्ठेति च ते नाम तत्रापि च भविष्यति ।।  २०१.२२ ।।"
  },
  {
    "text": "जन्मद्वयमतीतञ्च तत्रापि त्वं स्मरिष्यसि।\nएतस्मिन्नेव काले तु मित्रश्च वरुणस्तथा ।।  २०१.२३ ।।"
  },
  {
    "text": "बदर्याश्रममासाद्य तपस्तेपतुरव्ययम्।\nतपस्यतोस्तयोरेवं कदाचिन्माधवे ऋतौ ।।  २०१.२४ ।।"
  },
  {
    "text": "पुष्पितद्रुमसंस्थाने शुभे द्वयितमारुते।\nउर्वशी तु वरारोहा कुर्वती कुसुमोच्चयम् ।।  २०१.२५ ।।"
  },
  {
    "text": "सुसूक्ष्मरक्तवसना तयोर्दृष्टिपथङ्गता।\nतां दृष्ट्वा सुमुखीं सुभ्रं नीलनीरजलोचनाम् ।।  २०१.२६ ।।"
  },
  {
    "text": "उभौ चुक्षुभतुर्धैर्यात्तद्रूपपरिमोहितौ।\nतपस्यतोस्तयो वीर्यमस्खलच्च मृगासने ।।  २०१.२७ ।।"
  },
  {
    "text": "स्कन्नं रेतस्ततो दृष्ट्वा शापभीतौ परस्परम्।\nचक्रतुः कलशे शुक्रं तोयपूर्णे मनोरमे ।।  २०१.२८ ।।"
  },
  {
    "text": "तस्मादृषिवरौ जातौ तेजसा प्रतिमौ भुवि।\nवसिष्ठश्चाप्यगस्त्यश्च मित्रावरुणयोर्द्वयोः ।।  २०१.२९ ।।"
  },
  {
    "text": "वसिष्ठस्तूपयेमेऽथ भगिनीं नारदस्य तु।\nअरुन्धतीं वरारोहां तस्यां शक्तिमजीजनत् ।।  २०१.३० ।।"
  },
  {
    "text": "शक्तेः पराशरः पुत्रस्तस्य वंशं निबोध मे।\nयस्य द्वैपायनः पुत्रः स्वयं विष्णुरजायत ।।  २०१.३१ ।।"
  },
  {
    "text": "प्रकाशो जनितो येन लोके भारत चन्द्रमाः।\nपराशरस्य तस्य त्वं श्रृणु वंशमनुत्तमम् ।।  २०१.३२ ।।"
  },
  {
    "text": "काण्डषपो वाहनपो जैह्मपो भौमतापनः।\nगोपालिरेषां पञ्चम एते गौराः पराशराः ।।  २०१.३३ ।।"
  },
  {
    "text": "प्रपोहयावाह्य मयाः ख्याते याः कौतुजातयः।\nहर्यश्विः पञ्चमो ह्येषां नीलाज्ञेयाः पराशराः ।।  २०१.३४ ।।"
  },
  {
    "text": "कार्ष्णायनाः कपि सुखाः काकेयस्था जपातयः।\nपुष्करः पञ्चमश्चैषां कृष्णाज्ञेयाः पराशराः ।।  २०१.३५ ।।"
  },
  {
    "text": "आविष्टायन वालेया स्वायष्टाश्चोपयाश्च ये।\nइषीकहस्ताश्चैते वै पञ्चश्वेताः पराशराः ।।  २०१.३६ ।।"
  },
  {
    "text": "पाटिको बादरिश्चैवस्तम्बा वै क्रोधनायनाः।\nक्षैमिरेषां पञ्चमस्तु एते श्यामाः पराशराः ।।  २०१.३७ ।।"
  },
  {
    "text": "खल्यायनाः वार्ष्णायनास्तैलेयः खलु यूथपाः।\nतन्तिरेषां पञ्चमस्तु एते धूम्राः पराशराः ।।  २०१.३८ ।।"
  },
  {
    "text": "उक्तास्तवैते नृप! वंशमुख्याः पराशराः सूर्यसमप्रभावाः।\nयेषां तु नाम्ना परिकीर्तितेन पापं समग्रं पुरुषो जहाति ।।  २०१.३९ ।।"
  }
]
[
  {
    "text": "द्वीपसमुद्रपर्वतानां वर्णनम्।\nऋषय ऊचुः।\nकति द्वीपाः समुद्रा वा पर्वता वा कति प्रभो!।\nकियन्ति चैव वर्षाणि तेषु नद्यश्च काः स्मृताः।। ११३.१ ।।"
  },
  {
    "text": "महाभूमिप्रमाणञ्च लोकालोकस्तथैव च।\nपर्याप्तिं परिमाणञ्च गतिश्चन्द्रार्कयोस्तथा।। ११३.२ ।।"
  },
  {
    "text": "एतद्‌ ब्रवीहि नः सर्वं विस्तरेण यथार्थवित्।\nत्वदुक्तमेतत् सकलं श्रोतुमिच्छामहे वयम्।। ११३.३ ।।"
  },
  {
    "text": "सूत उवाच।\nद्वीपभेदसहस्राणि सप्तचान्तर्गतानिच।\nन शक्यन्ते क्रमेणेह वक्तुं वै सकलं जगत्।। ११३.४ ।।"
  },
  {
    "text": "सप्तैव तु प्रवक्ष्यामि चन्द्रादित्यग्रहैः सह।\nतेषां मनुष्यतर्केण प्रमाणानि प्रचक्षते।। ११३.५ ।।"
  },
  {
    "text": "अचिन्त्याः खलु ये भावास्तांस्तु तर्केण साधयेत्।\nप्रकृतिभ्यः परं यच्च तदचिन्त्यस्य लक्षणम्।। ११३.६ ।।"
  },
  {
    "text": "सप्तवर्षाणि वक्ष्यामि जम्बूद्वीपं यथाविधम्।\nविस्तरं मण्डलं यच्च योजनैस्तं निबोधत।। ११३.७ ।।"
  },
  {
    "text": "योजनानां सहस्राणि शतं द्वीपस्य विस्तरः।\nनानाजनपदाकीर्णं पुरैश्च विवधैः शुभैः।। ११३.८ ।।"
  },
  {
    "text": "सिद्धचारणसंकीर्णं पर्वतैरुपशोभितम्।\nसर्वधातुपिनद्धैस्तैः शिलाजालसमुद्गतैः।। ११३.९ ।।"
  },
  {
    "text": "पर्वतप्रसवाभिश्च नदीभिस्तु समन्ततः।\nप्रागायता महापार्श्वाः षडिमे वर्षपर्वताः।। ११३.१० ।।"
  },
  {
    "text": "अवगाह्य ह्युभयतः समुद्रौ पूर्वपश्चिमौ।\nहिमप्रायश्च हिमवान् हेमकूटश्च हेमवान्।। ११३.११ ।।"
  },
  {
    "text": "चातुर्वर्ण्यस्तु सौवर्णोमेरुश्चोल्वमयः स्मृतः।\nचतुर्विंशत्सहस्राणि विस्तीर्णश्च चतुर्दिशम्।। ११३.१२ ।।"
  },
  {
    "text": "वृत्ताकृतिप्रमाणश्च चतुरस्रः समाहितः।\nनानावर्णैः समः पाश्वैः प्रजापतिगुणान्वितः।। ११३.१३ ।।"
  },
  {
    "text": "नाभिबन्धनसम्भूतो ब्रह्मणो व्यक्तजन्मनः।\nपर्वतः श्वेतवर्णस्तु ब्राह्मण्यं तस्य तेन वै।। ११३.१४ ।।"
  },
  {
    "text": "पीतश्च दक्षिणेनासौ तेन वैश्यत्वमिष्यते।\nभृङ्गिपत्रनिभश्चैव पश्चिमेन समन्वितः।।\nतेनास्य शूद्रता सिद्धा मेरोर्नामार्थकर्म्मतः।। ११३.१५ ।।"
  },
  {
    "text": "पार्श्वमुत्तरतस्तस्य रक्तवर्णं स्वभावतः।\nतेनास्य क्षत्रभावः स्यादितिवर्णाः प्रकीर्त्तिताः।। ११३.१६ ।।"
  },
  {
    "text": "नलश्च वैढूर्यमयः श्वेतः पीतो हिरण्मयः।\nमयूरबर्हवर्णश्च शातकौम्भः स श्रृङ्गवान्।। ११३.१७ ।।"
  },
  {
    "text": "एते पर्वतराजानः सिद्धचारणसेविताः।\nतेषामन्तरविष्कम्भो नवसाहस्रमुच्यते।। ११३.१८ ।।"
  },
  {
    "text": "मध्ये त्विलावृतं नाम महामेरोः समन्ततः।\nचतुर्विशत्‌सहस्राणि विस्तीर्णो योजनैः समः।। ११३.१९ ।।"
  },
  {
    "text": "मध्ये तस्य महामेरुर्विधूम इव पावकः।\nवेद्यर्द्धं दक्षिणं मेरोरुत्तरार्द्धं तथोत्तरम्।। ११३.२० ।।"
  },
  {
    "text": "वर्षाणि यानि सप्तात्र तेषां वा वर्षपर्वताः।\nद्वे द्वे सहस्रे विस्तीर्णा योजनैर्दक्षिणोत्तरम्।। ११३.२१ ।।"
  },
  {
    "text": "जम्बूद्वीपस्य विस्तारस्तेषामायाम उच्यते।\nनीलश्च निषधश्चैव तेषां हीनाश्च ये परे।। ११३.२२ ।।"
  },
  {
    "text": "श्वेतश्च हेमकूटश्च हिमवान् श्रृङ्गवांश्च यः।\nजम्बूद्वीपप्रमाणेन ऋषभः परिकीर्त्यते।। ११३.२३ ।।\nतस्माद्‌द्वादशभागेन हेमकूटोऽपि हीयते।\nहिमवान् विंशभागेन तस्मादेव प्रहीयते।।\nअष्टाशीतिसहस्राणि हेमकूटो महागिरिः।। ११३.२४ ।।"
  },
  {
    "text": "अशीतिर्हिमवांश्चैल आयतः पूर्वपश्चिमे!।\nद्वीपस्य मण्डलीभावाद्‌ध्रासवृद्धी प्रकीर्त्तिते।। ११३.२५ ।।"
  },
  {
    "text": "वर्षाणां पर्वतानाञ्च यथाभेदं तथोत्तरम्।\nतेषां मध्ये जनपदास्तानि वर्षाणि सप्त वै।। ११३.२६ ।।"
  },
  {
    "text": "प्रपातविषमेस्तैस्तु पर्वतैरावृतानि तु।\nसप्त तानि नदीभेदैरगम्यानि परस्परम्।। ११३.२७ ।।"
  },
  {
    "text": "वसन्ति तेषु सत्वानि नानाजातीनि सर्वशः।\nइमं हैमवतं वर्षं भारतं नाम विश्रुतम्।। ११३.२८ ।।"
  },
  {
    "text": "हेमकूटं परं तस्मान्नाम्ना किं पुरुषं स्मृतम्।\nहेमकूटाच्च निषधं हरिवर्षं तदुच्यते।। ११३.२९ ।।"
  },
  {
    "text": "हरिवर्षात्परञ्चापि मेरोस्तु तदिलावृतम्।\nइलावृतात्परं नीलं रम्यकं नाम विश्रुतम्।। ११३.३० ।।"
  },
  {
    "text": "रम्यकादपरं श्वेतं विश्रुतं तद्धिरण्यकम्।\nहिरण्यकात्परञ्चैव श्रृङ्गशाकं कुरं स्मृतम्।। ११३.३१ ।।"
  },
  {
    "text": "धनुः संस्थे तु विज्ञेयो देवर्षे! दक्षिणोत्तरे।\nदीर्घाणि तस्य चत्वारि मध्यमं तदिलावृतम्।। ११३.३२ ।।"
  },
  {
    "text": "पूर्वतो निषधस्येदं वेद्यर्द्धं दक्षिणं स्मृतम्।\nपरन्त्विलावृतं पश्चाद्वेद्यर्द्धन्तु तदुत्तरम्।। ११३.३३ ।।"
  },
  {
    "text": "तयोर्मध्ये तु विज्ञेयो मेरुर्यत्र त्विलावृतम्।\nदक्षिणेन तु नीलस्य निषधस्योत्तरेण तु।। ११३.३४ ।।"
  },
  {
    "text": "उद्‌गायतो महाशैलो माल्यवान् नाम पर्वतः।\nद्वात्रिंशता सहस्रेण प्रतीच्यां सागरानुगः।। ११३.३५ ।।\nमाल्यवान् वै सहस्रैक आनील निषधायतः।\nद्वात्रिंशत्त्वेवमप्युक्तः पर्वतो गन्धमादनः।। ११३.३६ ।।"
  },
  {
    "text": "परिमण्डलयोर्मध्ये मेरुः कनकपर्वतः।\nचातुर्वर्ण्यसमोवर्णश्चतुरस्रः समुच्छ्रिता।। ११३.३७ ।।"
  },
  {
    "text": "नानावर्णः सपार्श्वेषु पूर्वान्ते श्वेत उच्यते।\nपीतन्तु दक्षिणं तस्य भृङ्गिपत्रनिभम्परम्।\nउत्तरं तस्य रक्तं वा इति वर्णसमन्वितः।। ११३.३८ ।।"
  },
  {
    "text": "मेरुस्तु शुशुभे दिव्यो राजवत्स तु वेष्टितः।\nआदित्यतरुणाभासो विधूम इव पावकः।। ११३.३९ ।।"
  },
  {
    "text": "योजनानां सहस्राणि चतुराशीति उच्छ्रितः।\nप्रविष्टः षोड़शाधस्तादष्टाविंशतिविस्तृतः।। ११३.४० ।।"
  },
  {
    "text": "विस्तराद्‌द्विगुणश्चास्य परीणाहः समन्ततः।\nस पर्वतो महादिव्यो दिव्यौषधिसमन्वितः।। ११३.४१ ।।"
  },
  {
    "text": "भुवनैरावृतः सर्वैर्जातरूपपरिष्कृतैः।\nतत्र देवगणाश्चैव गन्धर्वासुरराक्षसाः।।\nशैलराजे प्रमोदन्ते सर्वतोऽप्सरसाङ्गणैः।। ११३.४२ ।।"
  },
  {
    "text": "स तु मेरुः परिवृतो भुवनैर्भूतभावनैः।\nयस्येमे चतुरो देशा नानापार्श्वेषु संस्थिताः।। ११३.४३ ।।"
  },
  {
    "text": "भद्राश्वं भारतञ्चैव केतुमालञ्च पश्चिमे।\nउत्तराश्चैव कुरवः कृतपुण्यप्रतिश्रयाः।। ११३.४४ ।।"
  },
  {
    "text": "विष्कम्भपर्वतास्तद्वन्मन्दरो गन्धमादनः।\nविपुलश्च सुपार्श्वश्च सर्वरत्नविभूषितः।। ११३.४५ ।।"
  },
  {
    "text": "अरुणोदं मानसञ्च सितोदं भद्रसंज्ञितम्।\nतेषामुपरि चत्वारि सरांसि च वनानि च।। ११३.४६ ।।"
  },
  {
    "text": "तथा भद्रकदम्बस्तु पर्वते गन्धमादने।\nजम्बूवृक्षस्तथाश्वत्थो विपुलोऽथ वटः परम्।। ११३.४७ ।।"
  },
  {
    "text": "गन्धमादनपार्श्वे तु पश्चिमेऽमरगण्डिकः।\nद्वात्रिंशति सहस्राणि योजनैः सर्वतः समः।। ११३.४८ ।।"
  },
  {
    "text": "तत्र ते शुभकर्माणः केतुमालाः परिश्रुताः।\nतत्र कालानलाः सर्वे महासत्वा महाबलाः।। ११३.४९ ।।"
  },
  {
    "text": "स्त्रियश्चोत्पलवर्णाभाः सुन्दर्यः प्रियदर्शनाः।\nतत्र दिव्यो महावृक्षः पनसः पत्रभासुरः।। ११३.५० ।।"
  },
  {
    "text": "तस्य पीत्वा फलरसं संजीवन्ति समायुतम्।\nतस्य माल्यवतः पार्श्वे पूर्वे पूर्वातुगण्डिका\nद्वात्रिंशच्च सहस्राणि तत्राणि शतमुच्यते।। ११३.५१ ।।"
  },
  {
    "text": "भद्रश्च तत्र विज्ञेयो नित्यं मुदितमानसः।\nभद्रमालवनं तत्र कालाम्रश्च महाद्रुमः।। ११३.५२ ।।"
  },
  {
    "text": "तत्र ते पुरुषाः श्वेता महासत्वा महाबलाः।\nस्त्रियः कुमुदवर्णाभाः सुन्दर्यः प्रियदर्शनाः।। ११३.५३ ।।"
  },
  {
    "text": "चन्द्रप्रभाश्चन्द्रवर्णाः पूर्णचन्द्रनिभाननाः।\nचन्द्रशीतलगात्राश्च स्त्रियोह्युत्पलगन्धिकाः।। ११३.३४ ।।"
  },
  {
    "text": "दशवर्षसहस्राणि आयुस्तेषामनामयम्।\nकालाम्रस्य रसं पीत्वा ते सर्वे स्थिरयौवनाः।। ११३.५५ ।।"
  },
  {
    "text": "सूत उवाच।\nइत्युक्तवान् ऋषीन् ब्रह्मा वर्षाणि च निसर्गतः।\nपूर्वं ममानुग्रहकृद्‌भूयः किं वर्णयामि वः।। ११३.५६ ।।"
  },
  {
    "text": "एकाहाज्जायते युग्मं समञ्चैव विवर्द्धते।\nसमं रूपं च शीलञ्च समञ्चैव म्रियन्ति वै।। ११३.५७ ।।"
  },
  {
    "text": "ऋषय ऊचुः।\nपूर्वापरौ समाख्यातौ यौ देशौ तौ त्वया मुने!।\nउत्तराणाञ्च वर्षाणां पर्वतानाञ्च सर्वशः।। ११३.५८ ।।"
  },
  {
    "text": "आख्याहिनो यथातथ्यं ये च पर्वतवासिनः।\nएवमुक्तस्तु ऋषिभिस्तेभ्यस्त्वाख्यातवान् पुनः।। ११३.५९ ।।"
  },
  {
    "text": "सूत उवाच।\nश्रृणुध्वं यानि वर्षाणि पूर्वोक्तानि च वै मया।\nदक्षिणेन तु नीलस्य निषधस्योत्तरेणतु।। ११३.६० ।।"
  },
  {
    "text": "वर्षं रमणकं नाम जायन्ते यत्र वै प्रजाः।\nरतिप्रधाना विमला जायन्ते यत्र मानवाः।।\nशुक्लाभिजनसम्पन्नाः सर्वे ते प्रियदर्शनाः।। ११३.६१ ।।"
  },
  {
    "text": "तत्रापि च महावृक्षो न्यग्रोधो रोहिणो महान्।\nतस्यापि ते फलरसं पिबन्तो वर्तयन्ति हि।। ११३.६२ ।।"
  },
  {
    "text": "दशवर्षसहस्राणि दशवर्षशतानि च।\nजीवन्ति ते महाभागाः सदा हृष्टा नरोत्तमाः।। ११३.६३ ।।"
  },
  {
    "text": "उत्तरेण तु श्वेतस्य पार्श्वे श्रृङ्गस्य दक्षिणे।\nवर्षं हिरण्वतं नाम यत्र हैरण्वती नदी।। ११३.६४ ।।"
  },
  {
    "text": "महाबला महासत्वा नित्यं मुदितमानसाः।\nशुक्लाभिजनसम्पन्नाः सर्वे च प्रियदर्शनाः।। ११३.६५ ।।"
  },
  {
    "text": "एकादशसहस्राणि वर्षाणां ते नरोत्तमाः।\nआयुः प्रमाणां जीवन्ति शतानि दशपञ्च च।। ११३.६६ ।।"
  },
  {
    "text": "तस्मिन् वर्षे महावृक्षौ लिकुचः पत्रसंश्रयः।\nतस्य पीत्वा फलरसं तत्र जीवन्ति मानवाः।। ११३.६७ ।।"
  },
  {
    "text": "श्रृङ्गसाह्वस्य श्रृह्गाणि त्रीणि तानि महान्ति वै।\nएकं मणियुतं तत्र एकन्तु कनकान्वितम्।।\nसर्वरत्नमयं चैकं भुवनैरुपशोभितम्।। ११३.६८ ।।"
  },
  {
    "text": "उत्तरे चास्य श्रृङ्गस्य समुद्रान्ते च दक्षिणे।\nकुरवस्तत्रतद्वर्षं पुण्यं सिद्धनिषेवितम्।। ११३.६९ ।।"
  },
  {
    "text": "तत्र वृक्षा मधुफला दिव्यामृतमयापगाः।\nवस्त्राणि ते प्रसूयन्ते फलैश्चाभरणानि च।। ११३.७० ।।"
  },
  {
    "text": "सर्वकामप्रदातारः केचिद् वृक्षा मनोरमाः।\nअपरे क्षीरिणो नाम वृक्षास्तत्र मनोरमाः।।\nये रक्षन्ति सदा क्षीरं षट्‌पञ्चामृतोपमम्।। ११३.७१ ।।"
  },
  {
    "text": "सर्वा मणिमयी भूमिः सूक्ष्मा काञ्चनबालुका।\nसर्वत्र सुखसंस्पर्शा निःशब्दाः पवनाः शुभाः।। ११३.७२ ।।"
  },
  {
    "text": "देवलोकच्युतास्तत्र जायन्ते मानवाः शुभाः।\nशुक्लाभिजनसम्पन्नाः सर्वे ते स्थिरयौवनाः।। ११३.७३ ।।"
  },
  {
    "text": "मिथुनानि प्रजायन्ते स्त्रियश्चाप्सरसोपमाः।\nतेषान्ते क्षीरिणां क्षीरं पिबन्ति ह्यमृतोपमम्।। ११३.७४ ।।"
  },
  {
    "text": "एकाहाज्जायते युग्मं समञ्चैव विवर्द्धते।\nसमं रूपं च शीलञ्च समञ्चैव म्रियन्ति वै।। ११३.७५ ।।"
  },
  {
    "text": "एकैकमनुरक्ताश्च चक्रवाकमिव ध्रुवम्।\nअनामया ह्यशोकाश्च नित्यं मुदितमानसाः।। ११३.७६ ।।"
  },
  {
    "text": "दशवर्षसहस्राणि दशवर्षशतानि च।\nजीवन्ति च महासत्वा न चान्या स्त्री प्रवर्त्तते।। ११३.७७ ।।"
  },
  {
    "text": "सूत उवाच।\nएवमेव निसर्गो वै वर्षाणां भारते युगे।\nद्रृष्टः परमधर्मज्ञाः किम्भूयः कथयामि वः।। ११३.७८ ।।"
  },
  {
    "text": "आख्यातास्त्वेवमृषयः सूतपुत्रेण धीमता।\nउत्तरश्रवणे भूयः पप्रच्छ्रुः सूतनन्दनम्।। ११३.७९ ।।"
  }
]
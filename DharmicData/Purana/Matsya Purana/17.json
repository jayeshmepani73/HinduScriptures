[
  {
    "text": "साधारणाभ्युदयकीर्त्तनम्।"
  },
  {
    "text": "सूत उवाच।\nअतः परं प्रवक्ष्यामि विष्णुना यदुदीरितम्।\nश्राद्धं साधारणं नाम भुक्ति मुक्ति फलप्रदम्।। १७.१ ।।"
  },
  {
    "text": "अयने विषुवे युग्मे सामान्ये चार्कसंक्रमे।\nअमावास्याष्टकाकृष्णपक्षे पञ्चदशीषु च।। १७.२ ।।"
  },
  {
    "text": "आर्द्रा मघा रोहिणीषु द्रव्यब्राह्मण सङ्गमे।\nगजच्छायाव्यतीपाते विष्टि वैधृतिवासरे।। १७.३ ।।"
  },
  {
    "text": "वैशाखस्य तृतीयायां नवमी कार्तिकस्य च।\nपञ्चदशी च माघस्य नभस्ये च त्रयोदशी।। १७.४ ।।"
  },
  {
    "text": "युगादयः स्मृता ह्येता दत्तस्याक्षय्यकारिकाः।\nतथा मन्वन्तरादौ च देयं श्राद्धं विजानता।। १७.५ ।।"
  },
  {
    "text": "अश्वयुक् शुक्लनवमी द्वादशी कार्तिके तथा।\nतृतीया चैत्र मासस्य तथा भाद्रपदस्य च।। १७.६ ।।"
  },
  {
    "text": "फाल्गुनस्य ह्यमावास्या पौषस्यैकादशी तथा।\nआषाढस्याऽपि दशमी माघमासस्य सप्तमी।। १७.७ ।।"
  },
  {
    "text": "श्रावणस्याष्टमी कृष्णा तथाषाढी च पूर्णिमा।\nकार्तिकी फाल्गुनी चैत्री ज्येष्ठपञ्च दशीसिता।।\nमन्वन्तरादयश्चैता दत्तस्याक्षयकारिकाः।। १७.८ ।।\nयस्यां मन्वन्तरस्यादौ रथमास्ते दिवाकरः।\nमाघमासस्य सप्तम्यां सा तु स्याद्रथसप्तमी।। १७.९ ।।"
  },
  {
    "text": "पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः।\nश्राद्धं कृतं तेन समाः सहस्रं रहस्यमेतत्‌ पितरो वदन्ति।।१७.१० ।।"
  },
  {
    "text": "वैशाख्यामुपरागेषु तथोत्सव महालये।\nतीर्थायतनगोष्ठेषु द्वीपोद्यानगृहेषु च।। १७.११ ।।"
  },
  {
    "text": "विविक्तेषूपलिप्तेषु श्राद्धं देयं विजानता।\nविप्रान् पूर्वे परेचाह्नि विनीतात्मा निमन्त्रयेत्।। १७.१२ ।।"
  },
  {
    "text": "शीलवृत्तगुणोपेतान् वयोरूपसमन्वितान्।\nद्वौ देवे वींस्तथा पैत्र्ये एकैकमुभयत्र वा।।१७.१३ ।।"
  },
  {
    "text": "भोजयेत्‌ सुसमृद्धोऽपि प्रसज्जेत सुविस्तरे।\nविश्वान्‌ देवान्‌ यवैः पुष्पैरभ्यर्च्यासनपूर्वकम्।। १७.१४ ।।"
  },
  {
    "text": "पूरयेत्पात्रयुग्मन्तु स्थाप्य दर्भ पवित्रकम्।\nशन्नोदेवीत्यपः कुर्य्याद्यवोऽसीति यवानपि।।१७.१५ ।।"
  },
  {
    "text": "गन्धपुष्पैश्च संपूज्य वैश्वदेवं प्रतिन्यसेत्।\nविश्वेदेवास इत्याभ्यामावाह्य विकिरेद्यवान्।। १७.१६ ।।"
  },
  {
    "text": "गुन्धपुप्षैरलङ्‌कृत्य या दिव्येत्यप उत्सृजेत्।\nअभ्यर्च्यताभ्यामुत्‌सृष्टं पितृकार्य्यं समारभेत्।। १७.१७ ।।"
  },
  {
    "text": "दर्भासनन्तु तत्त्वादौ त्रीणि पात्राणि पूरयेत्।\nसपवित्राणि कृत्वादौ शन्नोदेवीत्यपः क्षिपेत्।। १७.१८ ।।"
  },
  {
    "text": "तिलोऽसीति तिलान् कुर्य्याद्गन्धपुष्पादिकं पुनः।\nपात्रं वनस्पतिमयं तथा पर्णमयं पुनः।। १७.१९ ।।"
  },
  {
    "text": "जलजं वाथ कुर्व्वीत तथा सागरसम्भवम्।\nसौवर्णं राजतं वापि पितॄणां पात्रमुच्यते।। १७.२० ।।"
  },
  {
    "text": "रजतस्य कथा वापि दर्शनं दानमेव वा।\nराजतैर्भाजनैरेषामथवा रजतान्वितैः।। १७.२१ ।।"
  },
  {
    "text": "वार्यपि श्रद्धया दत्तमक्षयायोपकल्पते।\nतथार्घ्यपिण्डभौज्यादौ पितॄणां राजतं मतम्।। १७.२२ ।।"
  },
  {
    "text": "शिवनेत्रोद्भवं यस्मात् तस्मात् तत्‌ पितृवल्लभम्।\nअमङ्गलं तद्यत्नेन देवकार्येषु वर्जयेत्।। १७.२३ ।।"
  },
  {
    "text": "एवं पात्राणि संङ्कल्प्य यथालाभं विमत्सरः।\nया दिव्येति पितुर्नाम गोत्रैर्दर्भकरो न्यसेत्।।१७.२४ ।।"
  },
  {
    "text": "पितॄनावाहयिष्यामि कुर्वित्युक्तस्तु तै पुनः।\nउशन्तस्त्वा तथायन्तु ऋग्‌भ्यामावाहयेत् पितॄन्।।१७.२५ ।।"
  },
  {
    "text": "यादिव्येत्यर्घ्यमुत्‌सृज्य दद्याद् गन्धादिकांस्ततः।\nहस्तात्तदुदकं पूर्वं दत्त्वा संश्रवमादितः।। १७.२६ ।।"
  },
  {
    "text": "पितृपात्रे निधायाथन्युब्जमुत्तरतो न्यसेत्।\nपितृभ्यः स्थानमसीति निधाय परिषेचयेत्।। १७.२७ ।।"
  },
  {
    "text": "तत्रापि पूर्ववत् कुर्यादग्निकार्यं विमत्सरः।\nउभाभ्यामपि हस्ताभ्यामाहृत्य परिवेषयेत्।। १७.२८ ।।"
  },
  {
    "text": "प्रशान्तचित्तः सततं दर्भपाणिरशेषतः।\nगुणाढ्यैः सूपशाकैस्तु नानाभक्ष्यैर्विशेषतः।। १७.२९ ।।"
  },
  {
    "text": "अन्नन्तु सदधिक्षीरं गोघृतं शर्करान्वितम्।\nमासं  प्रीणाति वै सर्वान्‌ पितॄनित्याह केशवः।। १७.३० ।।"
  },
  {
    "text": "द्वौ मासौ मत्स्यमांसेन त्रीन्मासान्‌ हारिणेन तु।\nऔरभ्रमेणाथ चतुरः शाकुनेनाथ पञ्च वै।। १७.३१ ।।"
  },
  {
    "text": "षण्मासंच्छागमांसेन तृप्यन्ति पितरस्तथा।\nसप्त पार्षतमांसेन तथाष्टा वेणजेन तु।। १७.३२ ।।"
  },
  {
    "text": "दश मासांस्तु तृप्यन्ति वराहमहिषामिषैः।\nशशकूर्मज मांसेन मासानेकादशैव तु।। १७.३३ ।।"
  },
  {
    "text": "संवत्सरन्तु गव्येन पयसा पायसेन च।\nरौरवेण च तृप्यन्ति मासान् पञ्चदशैव तु।। १७.३४ ।।"
  },
  {
    "text": "व्याघ्र्याः सिंहस्य मांसेन तृप्तिर्द्वादशवार्षिकी।\nकालशाकेन चानन्ता खड्‌गमांसेन चैव हि।। १७.३५ ।।"
  },
  {
    "text": "यत्किञ्चिन्मधु संमिश्रं गोक्षीरं घृतपायसम्।\nदत्तमक्षयमित्याहुः पितरः पूर्वदेवताः।। १७.३६ ।।"
  },
  {
    "text": "स्वाध्यायं श्रावयेत् पित्र्यं पुराणान्यखिलानि च।\nब्रह्मविष्ण्वर्करुद्राणां स्तवानि विविधानि च।। १७.३७ ।।"
  },
  {
    "text": "इन्द्राग्निसोमसूक्तानि पावनानि स्वशक्तितः।\nबृहद्रथन्तरं तद्वज्ज्येष्ठसामसरौहिणम्।। १७.३८ ।।"
  },
  {
    "text": "तथैव शान्तिकाध्यायं मधु ब्राह्मणमेव च।\nमण्डलं ब्राह्मणं तद्वत्‌ प्रीतिकारि तु यत्‌ पुनः।। १७.३९ ।।"
  },
  {
    "text": "विप्राणामात्मनश्चैव तत्सर्वं समुदीरयेत्।\nभुक्तवत्सु ततस्तेषु भोजनोपान्तिके नृप!।। १७.४० ।।"
  },
  {
    "text": "सार्ववर्णिकमन्नाद्यं सन्नीयाप्लाव्य वारिणा।\nसमुत्सृजेद् भुक्तवतामग्रतो विकिरेद् भुवि।। १७.४१ ।।"
  },
  {
    "text": "अग्निदग्धास्तु ये जीवा येऽप्यदग्धाकुले मम।\nभूमौ दत्तेन तृप्यन्तु प्रयान्तु परमाङ्गतिम्।। १७.४२ ।।"
  },
  {
    "text": "येषां न माता न पिता न बन्धुर्न गोत्रशुद्धिर्न तथान्नमस्ति।\nतत्तृप्तयेऽन्नं भुवि दत्तमेतत् प्रयातु लोकेषु सुखाय तद्वत्।। १७.४३ ।।"
  },
  {
    "text": "असंस्कृतप्रमीतानान्त्यक्तानां कुलयोषिताम्।\nउच्छिष्टभागधेयः स्याद्दर्भे विकिरयोश्च यः।। १७.४४ ।।"
  },
  {
    "text": "तृप्ता ज्ञात्वोदकं दद्यात् सकृद्विप्रकरे तथा।\nउपलिप्ते महीपृष्ठे गोशकृन्मूत्रवारिणा।। १७.४५ ।।"
  },
  {
    "text": "निधाय दर्भान् विधिवद्दक्षिणाग्रान्‌ प्रयन्ततः।\nसर्ववर्णेन चान्नेन पिण्डांस्तु पितृयज्ञवत्।। १७.४६ ।।"
  },
  {
    "text": "अवनेजनपूर्वन्तु नामगोत्रेण मानवः।\nगन्ध धूपादिकं दद्यात् कृत्वा प्रत्यवने जनम्।। १७.४७ ।।"
  },
  {
    "text": "जान्वाच्यसव्यं सव्येन पाणिनाथ प्रदक्षिणम्।\nपित्र्यमानीय तत्कार्यं विधिवद्दर्भपाणिना।। १७.४८ ।।"
  },
  {
    "text": "दीपप्रज्वालनं तद्वत् कुर्यात्पुष्पार्चनं बुधः।\nअथाचान्तेषु चाचम्य वारि दद्यात्‌ सकृत्‌ सकृत्।। १७.४९ ।।"
  },
  {
    "text": "अथ पुष्पाक्षतान् पश्चादक्षय्योदकमेव च।\nसतिलं नामगोत्रेण दद्याच्छक्त्या च दक्षिणाम्।। १७.५० ।।"
  },
  {
    "text": "गो भू हिरण्यवासंसि भव्यानि शयनानि च।\nदद्याद्यदिष्टं विप्राणामात्मनः पितुरेव च।। १७.५१ ।।"
  },
  {
    "text": "वित्त शठ्येन रहितः पितृभ्यः प्रीतिमावहन्।\nततः स्वधा वाचनकं विश्वेदेवेषु चोदकम्।। १७.५२ ।।"
  },
  {
    "text": "दत्त्वाशीः प्रतिगृह्णीयाद्विश्वेभ्यः प्राङ्मुखो बुधः।\nअघोराः पितरः सन्तु सन्त्वित्युक्तः पुनर्द्विजैः।। १७.५२ ।।"
  },
  {
    "text": "गोत्रं तथा वर्द्धन्तान्नस्तथेत्युक्तश्च तै पुनः।\nदातारो नोऽभिवर्द्धन्तामिति चैवमुदीरयेत्।। १७.५३ ।।"
  },
  {
    "text": "एताः सत्याशिषः सन्तु सन्त्वित्युक्तश्च तैः पुनः।\nस्वस्तिवाचनकं कुर्यात् पिण्डानुद्‌धृत्य भक्तितः।। १७.५४ ।।"
  },
  {
    "text": "उच्छेषणन्तु तत्तिष्ठेद्यावद्विप्रा विसर्जिताः।\nततो ग्रहबलिं कुर्यादिति धर्म्मव्यवस्थितिः ।। १७.५५ ।।"
  },
  {
    "text": "उच्छेषणं भूमिगतमजिह्मस्यास्ति कस्य च।\nदासवर्गस्य तत्पित्र्यं भागधेयं प्रचक्षते।। १७.५६ ।।"
  },
  {
    "text": "पितृभिर्निर्मितं पूर्वमेतदाप्यायनं सदा।\nअपुत्राणां सपुत्राणां स्त्रीणामपि नराधिप!।। १७.५७ ।।"
  },
  {
    "text": "ततस्तानग्रतः स्थित्वा परिगृह्योदपात्रकम्।\nवाजेवाज इति जपन् कुशाग्रेण विसर्जयेत्।।१७.५८ ।।"
  },
  {
    "text": "बहिः प्रदक्षिणान्कुर्यात् पदान्यष्टावनुव्रजन्।\nबन्धुवर्गेण सहितः पुत्रभार्या समन्वितः।। १७.५९ ।।"
  },
  {
    "text": "निवृत्य प्राणपत्याथ पर्युक्ष्याग्निं समन्त्रवत्।\nवैश्वदेवं प्रकुर्वीत नैत्यकं बलिमेव च।। १७.६० ।।"
  },
  {
    "text": "ततस्तु वैश्वदेवान्ते सभृत्य सुत बान्धवः।\nभुञ्जीता तिथिसंयुक्तः सर्वं पितृनिषेवितम्।। १७.६१ ।।"
  },
  {
    "text": "एतच्चानुपनीतोऽपि कुर्यात् सर्वेषु पर्वसु।\nश्राद्धं साधारणं नाम सर्वकामफलप्रदम्।। १७.६२ ।।"
  },
  {
    "text": "भार्याविरहितोऽप्येतत् प्रवासस्थोऽपि भक्तिमान्।\nशूद्रोऽप्यमन्त्रवत् कुर्यादनेन विधिना बुधः।। १७.६३ ।।"
  },
  {
    "text": "तृतीयमाभ्युदयिकं वृद्धिश्राद्धं तदुच्यते।\nउत्सवानन्दसम्भारे यज्ञोद्वाहादिमङ्ले।। १७.६४ ।।"
  },
  {
    "text": "मातरः प्रथमं पूज्याः पितरस्तदनन्तरम्।\nततो मातामहा राजन् विश्वेदेवास्तथैव च।। १७.६५ ।।"
  },
  {
    "text": "प्रदक्षिणोपचारेण दध्यक्षतफलोदकैः।\nप्राङ्मुखो निर्वपेत्‌ पिण्डा न् दूर्वया च कुशैर्युतान्।। १७.६६ ।।"
  },
  {
    "text": "सम्पन्नमित्यभ्युदये दद्यादर्घ्यं द्वयोर्द्वयोः।\nयुग्मा द्विजातयः पूज्या वस्त्रकार्तस्वरादिभिः।। १७.६७ ।।"
  },
  {
    "text": "तिलार्थस्तु यवैः कार्यो नान्दिशब्दानुपूर्वकः।\nमाङ्गल्यानि च सर्वाणि वाचयेद्‌ द्विजपुङ्गवैः।। १७.६८ ।।"
  },
  {
    "text": "एवं शूद्रोऽपि सामान्य वृद्धिश्राद्धेऽपि सर्वदा।\nनमस्कारेण मन्त्रेण कुर्यादामान्नतः सदा।। १७.६९ ।।"
  },
  {
    "text": "दानप्रधानः शूद्रः स्यादित्याह भगवान्‌ प्रभुः।\nदानेन सर्वकामाप्तिरस्य सञ्जायते यतः।। १७.७० ।।"
  }
]
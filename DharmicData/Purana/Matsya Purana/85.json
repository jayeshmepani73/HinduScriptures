[
  {
    "text": "गुडपर्वतदानवर्णनम्।"
  },
  {
    "text": "ईश्वर उवाच।\nअतः परं प्रवक्ष्यामि गुड़पर्वतमुत्तमम्।\nयत्प्रदानान्नरः स्वर्गमाप्नोति सुरपुजितम्।। ८५.१ ।।"
  },
  {
    "text": "उत्तमो दशभिर्भारैर्मध्यमः पञ्चभिर्मतः।\nत्रिभिर्भारैः कनिष्ठः स्यात्तदर्धेनाल्पवित्तवान्।। ८५.२ ।।"
  },
  {
    "text": "तद्वदामन्त्रणं पूजां हेमवृक्षसुरार्चनम्।\nविष्कम्भपर्वतास्तद्वत्सरांसि वनदेवताः।। ८५.३ ।।"
  },
  {
    "text": "होमजागरणं तद्वल्लोकपालाधिवासनम्।\nधान्यपर्वतवत् कुर्यादिमं मन्त्रमुदीरयेत्।। ८५.४ ।।"
  },
  {
    "text": "यथा देवेषु विश्वात्मा प्रवरोऽयं जनार्दनः।\nसामवेदस्तु वेदानां महादेवस्तु योगिनाम्।। ८५.५ ।।"
  },
  {
    "text": "प्रणवः सर्वमन्त्राणां नारीणां पार्वती यथा।\nतथा रसानां प्रवरः सदैवेक्षुरसोमतः।। ८५.६ ।।"
  },
  {
    "text": "मम तस्मात्‌ परां लक्ष्मी गुडपर्वत! देहि वै।\nयस्मात्‌ सौभाग्यदायिन्या भ्राता त्वं गुडपर्वता।।"
  },
  {
    "text": "निवासश्चापि पार्वत्यास्तस्माच्छान्तिं प्रयच्छ मे।। ८५.७ ।।"
  },
  {
    "text": "अनेन विधिना यस्तु दद्याद्‌गुडमयं गिरिम्।\nपूज्यमानः सगन्धर्वै गौरीलोके महीयते।। ८५.८ ।।"
  },
  {
    "text": "ततः कल्पशतान्ते तु सप्तद्वीपाधिपो भवेत्।\nआयुरारोग्यसम्पन्नः शत्रुभिश्चापराजितः।। ८५.९ ।।"
  }
]
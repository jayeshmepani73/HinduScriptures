[
  {
    "text": "सौभाग्यशयनव्रतकथनम्।"
  },
  {
    "text": "मत्स्य उवाच।\nतथैवान्यत् प्रवक्ष्यामि सर्वकामफलप्रदम्।\nसौभाग्यशयनं नाम यत्पुराणविदो विदुः।। ६०.१ ।।"
  },
  {
    "text": "पुरा दग्धेषु लोकेषु भूर्भुवः स्वर्महादिषु।\nसौभाग्यं सर्वभूतानामेकस्थमभवत्तदा।।\nवैकुण्ठं स्वर्गमासाद्य विष्णोर्वक्षस्थलस्थितम्।। ६०.२ ।।"
  },
  {
    "text": "ततः कालेन महता पुनः सर्गविधौ नृप!।\nअहङ्कारावृते लोके प्रधानपुरुषान्विते।। ६०.३ ।।"
  },
  {
    "text": "स्पर्धायाञ्च प्रवृत्तायां कमलासनकृष्णयोः।\nलिङ्गाकारा समुद्‌भूता वह्नेर्ज्वालातिभीषणा।।\nतयाभितप्तस्य हरेर्वक्षसस्तद्विनिः सृतम्।। ६०.४ ।।"
  },
  {
    "text": "वक्षस्थलं समाश्रित्य विष्णोः सौभाग्यमास्थितम्।\nरसरूपन्ततो यावत् प्राप्नोति वसुधातलम्।।। ६०.५ ।।"
  },
  {
    "text": "उत्‌क्षिप्तमन्तरिक्षे तद्‌ ब्रह्मपुत्रेण धीमता।\nदक्षेण पीतमात्रन्तद्रूपलावण्यकारकम्।। ६०.६ ।।"
  },
  {
    "text": "बलं तेजो महज्जातं दक्षस्य परमेष्ठिनः।\nशेषं यदपतद्‌ भूमावष्टधा समजायत।। ६०.७ ।।"
  },
  {
    "text": "ततो जनानां सञ्जाताः सप्तसौभाग्यदायकाः।\nइक्षवोरसराजाश्च निष्पावाजाजिधान्यकम्।। ६०.८ ।।"
  },
  {
    "text": "विकारवच्च गोक्षीरं कुसुम्भं कुंकुमं तथा।\nलवणं चाष्टमन्तद्वत् सौभाग्याष्टकमुच्यते।। ६०.९ ।।"
  },
  {
    "text": "पीतं यत् ब्रह्मपुत्रेण योगज्ञानविदा पुनः।\nदुहिता साऽभवत्तस्य या सतीत्यभिधीयते।। ६०.१० ।।"
  },
  {
    "text": "लोकानतीत्य लालित्यात् ललिता तेन चोच्यते।\nत्रैलोक्यसुन्दरीमेनामुपयेमे पिनाकधृक्।। ६०.११ ।।"
  },
  {
    "text": "या देवी सौभाग्यमयी भुक्तिमुक्तिफलप्रदा।\nतामाराध्य पुमान् भक्त्या नारी वा किन्नविन्दति।। ६०.१२ ।।"
  },
  {
    "text": "मनुरुवाच।\nकथमाराधनं तस्या जगद्वात्र्या जनार्दन!।\nतद्विधानं जगन्नाथ! तत् सर्वञ्च वदस्व मे।। ६०.१३ ।।"
  },
  {
    "text": "वसन्तमासमासाद्य तृतीयायां जनप्रिय!।\nशुक्लपक्षस्य पूर्वाह्णे तिलैः स्नानं समाचरेत्।। ६०.१४ ।।"
  },
  {
    "text": "तस्मिन्नहनि सा देवी किल विश्वात्मना सती।\nपाणिग्रहणकैर्मन्त्रैरवसद्वरवर्णिनी।। ६०.१५ ।।"
  },
  {
    "text": "तया सहैव देवेशं तृतीयायामथार्चयेत्।\nफलैर्नानाविधैर्धूपैर्दीपनैवैद्यसंयुतैः।। ६०.१६ ।।"
  },
  {
    "text": "प्रतिमां पञ्चगव्येन तथा गन्धोदकेन तु।\nस्नापयित्वाऽर्चयेत् गौरीमिन्दुशेखरसंयुताम्।। ६०.१७ ।।"
  },
  {
    "text": "नमोऽस्तु पाटलायै तु पादौ देव्याः शिवस्य तु।\nशिवायेति च संकीर्त्य जयायै गुल्फयोर्द्वयोः।। ६०.१८ ।।"
  },
  {
    "text": "त्रिगुणायेति रुद्राय भवान्यै जङ्घयोर्युगम्।\nशिवां रुद्रेश्वरायै च विजयायेति जानुनी।।\nसङ्कीर्त्य हरिकेशाय तथोरू वरदे नमः।। ६०.१९ ।।"
  },
  {
    "text": "ईशायै च कटिं देव्याः शङ्करायेति शङ्करम्।\nकुक्षिद्वयञ्च कोटव्यै शूलिने शूलपाणये।। ६०.२० ।।"
  },
  {
    "text": "मङ्गलायै नमस्तुभ्यमुदरं चाभि पूजयेत्।\nसर्वात्मने नमो रुद्रमीशान्यै च कुचद्वयम्।। ६०.२१ ।।"
  },
  {
    "text": "शिवं वेदात्मने तद्वद्रुद्राण्यै कण्ठमर्चयेत्।\nत्रिपुरघ्नाय विश्वेशमनन्तायै करद्वयम्।। ६०.२२ ।।"
  },
  {
    "text": "त्रिलोचनाय च हरं बाहुकालानलप्रिये।\nसौभाग्यभावनायेति भूषणानि सदार्चयेत्।\nस्वाहा स्वधायै च मुखमीश्वरायेति शूलिनम्।। ६०.२३ ।।"
  },
  {
    "text": "अशोकमधुवासिन्यै पूज्यावोष्ठौ च भूतिदौ।\nस्थाणवे तु हरं तद्वद्धास्यं चन्द्रमुखप्रिये।। ६०.२४ ।।"
  },
  {
    "text": "नमोऽर्द्धनारीशहरमसिताङ्गीति नासिकाम्।\nनम उग्राय लोकेशं ललितेति पुनर्भ्रुवौ।। ६०.२५ ।।"
  },
  {
    "text": "शर्वाय पुरहन्तारं वासव्यै तु तथालकान्।\nनमः श्रीकण्ठनाथायै शिवकेशांस्ततोऽर्चयेत्।।\nभीमोग्रसमरूपिण्यै शिरः सर्व्वात्मने नमः।। ६०.२६ ।।"
  },
  {
    "text": "शिवमभ्यर्च्य विधिवत् सौभाग्याष्टकमग्रतः।\nस्थापयेद् घृतनिष्पाव कुसुम्भक्षीरजीरकान्।। ६०.२७ ।।"
  },
  {
    "text": "रसराजञ्च लवणं कस्तुम्वरुमथाष्टकम्।\nदत्तं सौभाग्यमित्यस्मात् सौभाग्याष्टकमित्यतः।। ६०.२८ ।।"
  },
  {
    "text": "एवं निवेद्य तत्सर्वमग्रतः शिवयोः पुनः।\nरात्रौ श्रृङ्गोदकं प्राश्य तद्वद् भूमावरिन्दम!।। ६०.२९ ।।"
  },
  {
    "text": "पुनः प्रभाते तु तथा कृतस्नानजपः शुचिः।\nसंपूज्य द्विजदाम्पत्यं वस्त्रमाल्यविभूषणैः।। ६०.३० ।।"
  },
  {
    "text": "सौभाग्याष्टकसंयुक्तं सुवर्णचरणद्वयम्।\nप्रीयतामत्र ललिता ब्राह्मणाय निवेदयेत्।। ६०.३१ ।।"
  },
  {
    "text": "एवं सम्वत्सरं यावत् तृतीयायां सदा मनो!।\nकर्त्तव्यं विघिवद्‌ भक्त्या सर्वसौभाग्यमीप्सुभिः।। ३२ ।।"
  },
  {
    "text": "प्राशने दानमन्त्रे च विशेषोऽयन्निबोध मे।\nश्रृङ्गोदकञ्चैत्रमासे वैशाखे गोमयं पुनः।। ६०.३३ ।।"
  },
  {
    "text": "ज्येष्ठे मन्दारकुसुमं बिल्वपत्रं शुचौ स्मृतम्।\nश्रावणे दधि सम्प्राश्यं नभस्ये च कुशोदकम्।। ६०.३४ ।।"
  },
  {
    "text": "क्षीरमाश्वयुजे मासि कार्तिके पृषदाज्यकम्।\nमार्गे मासे तु गोमूत्रं पौषे संप्राशयेद्‌ घृतम्।। ६०.३५ ।।"
  },
  {
    "text": "माघे कृष्णतिलं तद्वत् पञ्चगव्यञ्च फाल्गुने।\nललिता विजया भद्रा भवानी कुमुदा शिवा।। ६०.३६ ।।"
  },
  {
    "text": "वासुदेवी तथा गौरी मङ्गला कमलासती।\nउमा च दानकाले तु प्रीयतामिति कीर्तयेत्।। ६०.३७ ।।"
  },
  {
    "text": "मल्लिकाशोककमलं कदम्बोत्पलमालतीः।\nकुब्जकं करवीरञ्च बाणमम्लानकुङ्कुमम्।। ६०.३८ ।।"
  },
  {
    "text": "सिन्दुवारञ्च सर्वेषु मासेषु क्रमशः स्मृतम्।\nजपाकुसुम्भकुसुमं मालती शतपत्रिका।। ६०.३९ ।।"
  },
  {
    "text": "यथालाभं प्रशस्तानि करवीरञ्च सर्वदा।\nएवं सम्वत्सरं यावदुपोष्य विधिवन्नरः।। ६०.४० ।।"
  },
  {
    "text": "स्त्रीभक्ता वा कुमारी वा शिवमभ्यर्च्य भक्तितः।\nव्रतान्ते शयनं दद्यात् सर्वोपस्करसंयुतम्।। ६०.४१ ।।"
  },
  {
    "text": "उमा महेश्वरं हैमं वृषभञ्च गवा सह।\nस्थापयित्वाऽथ शयने ब्राह्मणाय निवेदयेत्।। ६०.४२ ।।"
  },
  {
    "text": "अन्यान्यपि यथाशक्त्या मिथुनान्यम्वरादिभिः।\nधान्यालङ्कारगोदानैरभ्यर्चेद्वन सञ्चयैः।।\nवित्तशाठ्येन रहितः पूजयेत् गतविस्मयः।। ६०.४३ ।।"
  },
  {
    "text": "एवं करोति यः सम्यक् सौभाग्यशयनव्रतम्।\nसर्वान् कामानवाप्नोति पदमत्यन्तमश्नुते\nफलस्यैकस्य त्यागेन व्रतमेतत् समाचरेत्।। ६०.४४ ।।"
  },
  {
    "text": "य इच्छन् कीर्तिमाप्नोति प्रतिमासं नराधिपः।\nसौभाग्यारोग्यरूपायुर्वस्त्रालङ्कारभूषणैः।\nन वियुक्तो भवेद्राजन्! नवार्बुदशतत्रयम्।। ६०.४५ ।।"
  },
  {
    "text": "यस्तु द्वादश वर्षाणि सौभाग्यशयनव्रतम्।\nकरोति सप्त चाष्टौ वा श्रीकण्ठभवनेऽमरैः।।\nपूज्यमानो वसेत् सम्यक् यावत्कल्पायुतत्रयम्।। ६०.४६ ।।"
  },
  {
    "text": "नारी वा कुरुते वापि कुमारी वा नरेश्वर!।\nसापि तत्‌ फलमाप्नोति देव्यनुग्रहलालिता।। ६०.४७ ।।"
  },
  {
    "text": "श्रृणुयादपि यश्चैव प्रदद्यादथवा मतिम्।\nसोऽपि विद्याधरो भूत्वा स्वर्गलोके चिरं वसेत्।। ६०.४८ ।।"
  },
  {
    "text": "इदमिह मदनेन पूर्वमिष्टं शतधनुषा कृतवीर्यसूनुना च।\nकृतमथ वरुणेन नन्दिना वा किमु जननाथ ततो यदुद्भवः स्यात्।। ६०.४९ ।।"
  }
]
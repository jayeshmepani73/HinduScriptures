[
  {
    "text": "देवाकारप्रमाणवर्णनम्।"
  },
  {
    "text": "सूत उवाच।\nअधुना सम्प्रवक्ष्यामि अर्धनारीश्वरं परम्।\nअर्धेन देवदेवस्य नारीरूपं सुशोभनम्।।  २६०.१"
  },
  {
    "text": "ईशार्धे तु जटाभागो बालेन्दुकलयायुतः।\nउमार्धेचापि दातव्यौ सीमन्ततिलकावुभौ ।।  २६०.२"
  },
  {
    "text": "वासुकिर्दक्षिणे कर्णे वामे कुण्डलमादिशेत्।\nबालिका चोपरिष्टात्तु कपालं दक्षिणे करे ।।  २६०.३"
  },
  {
    "text": "त्रिशूलं वापि कर्तव्यं देवदेवस्य शूलिनः।\nवामतो दर्पणं दद्यादुत्पलन्तु विशेषतः ।।  २६०.४ ।"
  },
  {
    "text": "वामबाहुश्च कर्तव्यः केयूरवलयान्वितः।\nउपवीतञ्च कर्तव्यं मणिमुक्तामयन्तथा ।।  २६०.५"
  },
  {
    "text": "स्तनभारं तथार्धे तु वामे पीनं प्रकल्पयेत्।\nपरार्घ्यमुज्वलं कुर्य्याच्छ्रोण्यर्धे तु तथैव च ।।  २६०.६"
  },
  {
    "text": "लिङ्गार्द्धमूर्ध्वगं कुर्य्यात् व्यालाजिनकृताम्बरम्।\nवामे लम्बपरीधानं कटिसूत्र त्रयान्वितम् ।।  २६०.७"
  },
  {
    "text": "नानारत्नसमोपेतं दक्षिणे भुजगान्वितम्।\nदेवस्य दक्षिणं पादं पद्मोपरि सुसंस्थितम् ।।  २६०.८"
  },
  {
    "text": "कञ्चिदर्धे तथा वामं भूषितं नूपुरेण तु।\nरत्नैर्विभूषितान् कुर्य्यादङ्गुलीष्वङ्गुलीयकान् ।।  २६०.९"
  },
  {
    "text": "सालक्तकं तथा पादं पार्वत्या दर्शयेत्सदा।\nअर्धनारिश्वरस्येदं रूपमस्मिन्नुदाहृतम् ।।  २६०.१०"
  },
  {
    "text": "उमामहेश्वरस्यापि लक्षणं श्रृणु तद्विजाः।\nसंस्थानन्तु तयोर्वक्ष्ये लीलाललित-विभ्रमम् ।।  २६०.११"
  },
  {
    "text": "चतुर्भुजं द्विबाहुं वा जटाभारेन्दुभूषणम्।\nलोचनत्रयसंयुक्तमुमैकस्कन्धपाणिनम् ।।  २६०.१२"
  },
  {
    "text": "दक्षिणेनोत्पलं शूलं वामेकुचभरेकरम्।\nद्वीपिचर्मपरीधानं नानारत्नोपशोभितम् ।।  २६०.१३"
  },
  {
    "text": "सुप्रतिष्ठं सुवेषञ्च तथार्धेन्दुकृताननाम्।\nवामे तु संस्थिता देवी तस्योरौ बाहुगूहिता ।।  २६०.१४"
  },
  {
    "text": "शिरोभूषणसंयुक्तैरलकैर्ललितानना।\nसवालिका कर्णवती ललाटतिलकोज्वला ।।  २६०.१५"
  },
  {
    "text": "मणिकुण्डलसंयुक्ता कर्णिकाभरणा क्वचित्।\nहारकेयूर बहुला हरवक्त्रावलोकिनी ।।  २६०.१६"
  },
  {
    "text": "वामांसन् देवदेवस्य स्पृशन्ती लीलया ततः।\nदक्षिणान्तु बहिः कृत्वा बाहुं दक्षिणतस्तथा ।।  २६०.१७"
  },
  {
    "text": "स्कन्धं वा दक्षिणे कुक्षौ स्पृशन्त्यङ्गुलजैः क्वचित्।\nवामे तु दर्पणं दद्यादुत्पलं वा सुशोभनम् ।।  २६०.१८"
  },
  {
    "text": "कटिसूत्र त्रयं चैव नितम्बे स्यात्प्रलम्बकम्।\nजया च विजया चैव कार्तिकेयविनायकौ ।।  २६०.१९"
  },
  {
    "text": "पार्श्वयोर्द्दर्शयेत्तत्र तोरणे गणगुह्यकान्।\nमाला विद्याधरास्तद्वत् वीणावानप्सरोगणः ।।  २६०.२०"
  },
  {
    "text": "एतद्रूपमुमेशस्य कर्तव्यं भूतिमिच्छता।\nशिवनारायणं वक्ष्ये सर्वपापप्रणाशनम् ।।  २६०.२१"
  },
  {
    "text": "वामार्धे माधवं विद्याद् दक्षिणे शूलपाणिनम्।\nबाहुद्वयञ्च कृष्णस्य मणिकेयूरभूषितम् ।।  २६०.२२"
  },
  {
    "text": "शङ्खचक्रधरं शान्तमारक्तांगुलिविभ्रमम्।\nचक्रस्थाने गदां वापि पाणौ दद्याद् गदाभृतः ।।  २६०.२३"
  },
  {
    "text": "शङ्खञ्चैवेतरे दद्यात् कट्यर्थं भूषणोज्वलम्।\nपीतवस्त्रपरीधानं चरणं मणिभूषणम् ।।  २६०.२४"
  },
  {
    "text": "दक्षिणार्धे जटाभारमर्धेन्दुकृतभूषणम्।\nभुजङ्गहारवलयं वरदं दक्षिणं करम् ।।  २६०.२५"
  },
  {
    "text": "द्वितीयञ्चापि कुर्वीत त्रिशूलवरधारिणम्।\nव्यालोपवीतसंयुक्तं कट्यर्धं कृत्तिवाससम् ।।  २६०.२६"
  },
  {
    "text": "मणिरत्नैश्च संयुक्तं पादं नागविभूषितम्।\nशिवनारायणस्यैवं कल्पयेद्रूपमुत्तमम् ।।  २६०.२७"
  },
  {
    "text": "महावराहं वक्ष्यामि पद्महस्तं गदाधरम्।\nतीक्ष्णदंष्ट्राग्र घोणास्यं मेदिनीवामकूर्परम् ।।  २६०.२८"
  },
  {
    "text": "दंष्ट्राग्रेणोद्धृतां दान्तां धरणीमुत्पलान्विताम्।\nविस्मयोत्फुल्लवदनामुपरिष्टात्प्रकल्पयेत् ।।  २६०.२९"
  },
  {
    "text": "दक्षिणं कटिसंस्थन्तु करं तस्याः प्रकल्पयेत्।\nकूर्मोपरि तथा पादमेकं नागेन्द्रमूर्धनि ।।  २६०.३०"
  },
  {
    "text": "संस्तूयमानं लोकेशैः समन्तात्परिकल्पयेत्।\nनारसिंहन्तु कर्तव्यं भुजाष्टकसमन्वितम् ।।  २६०.३१"
  },
  {
    "text": "रौद्रं सिंहासनं तद्वत् विदारितमुखेक्षणम्।\nस्तब्धपीन सटाकर्णं दारयन्तन्दितेः सुतम् ।।  २६०.३२"
  },
  {
    "text": "विनिर्गतान्त्रजालञ्च दानवं परिकल्पयेत्।\nवमन्तं रुधिरं घोरं भ्रुकुटीवदनेक्षणम् ।।  २६०.३३"
  },
  {
    "text": "युध्यमानश्च कर्तव्यः क्वचित्करणबन्धनैः।\nपरिश्रान्तेन दैत्येन तर्ज्यमानो मुहुर्मुहुः ।।  २६०.३४\nदैत्यं प्रदर्शयेत्तत्र खड्गखेटकधारिणम्।\nस्तूयमानं तथा विष्णुं दर्शयेदमरादिपैः ।।  २६०.३५"
  },
  {
    "text": "तथा त्रिविक्रमं वक्ष्ये ब्रह्माण्डक्रमणोल्बणम्।\nपादपार्श्वे तथा बाहुमुपरिष्टात् प्रकल्पयेत् ।।  २६०.३६"
  },
  {
    "text": "अधस्ताद्वामनं तद्वत्कल्पयेत्सकमण्डलुम्।\nदक्षिणे छत्रिकां दद्यान्मुखं दीनं प्रकल्पयेत् ।  २६०.३७"
  },
  {
    "text": "भृङ्गारधारिणं तद्वद् बलिं तस्य च पार्श्वतः।\nबन्धनञ्चास्य कुर्वन्तं गरुडन्तस्य दर्शयेत् ।।  २६०.३८"
  },
  {
    "text": "मत्स्यरूपं तथा मात्स्यं कूर्मं कूर्माकृतिं न्यसेत्।\nएवं रूपस्तु भगवान् कार्यो नारायणो हरिः ।।  २६०.३९"
  },
  {
    "text": "ब्रह्मा कमण्डलुधरः कर्तव्यः स चतुर्मुखः।\nहंसारूढः क्वचित्कार्य्यः क्वचिच्च कमलासनः ।।  २६०.४०"
  },
  {
    "text": "वर्णतः पद्मगर्भाभ श्चतुर्बाहुः शुभेक्षणः।\nकमण्डलुं वामकरे स्रुवं हस्ते तु दक्षिणे ।।  २६०.४१"
  },
  {
    "text": "वामेदण्डधरं तद्वत् स्तुवञ्चापि प्रदर्शयेत्।\nमुनिभिर्देवगन्धर्वैः स्तूयमानं समन्ततः ।।  २६०.४२"
  },
  {
    "text": "कुर्वाणमिव लोकांस्त्रीन् शुक्लाम्बरधरं विभुम्।\nमृगचर्मधरञ्चापि दिव्ययज्ञोपवीतिनम् ।।  २६०.४३"
  },
  {
    "text": "आज्यस्थालिं न्यसेत्पार्श्वे वेदांश्च चतुरः पुनः।\nवामपार्श्वेऽस्य सावित्रीं दक्षिणे च सरस्वतीम् ।।  २६०.४४"
  },
  {
    "text": "अग्रे च ऋषयस्तद्वत्कार्य्याः पैतामहे पदे।\nकार्तिकेयं प्रवक्ष्यामि तरुणादित्यसप्रभम् ।।  २६०.४५"
  },
  {
    "text": "कमलोदरवर्णाभं कुमारं सुकुमारकम्।\nदण्डकैश्चीरकैर्युक्तं मयूरवरवाहनम् ।।  २६०.४६"
  },
  {
    "text": "स्थापयेत्स्वेष्टनगरे भुजान् द्वादश कारयेत्।\nचतुर्भुजः खर्वटे स्याद्वने ग्रामे द्विबाहुकः ।।  २६०.४७"
  },
  {
    "text": "शक्तिः पाशस्तथा खड्गः शरः शूलं तथैव च।\nवरदश्चैकहस्तः स्यादथचाभयदो भवेत् ।।  २६०.४८"
  },
  {
    "text": "एते दक्षिणतो ज्ञेयाः केयूरकटकोज्वलाः।\nधनुः पताकामुष्टिश्च तर्जनी तु प्रसारिता ।।  २६०.४९"
  },
  {
    "text": "खेटकं ताम्रचूडञ्च वामहस्ते तु शस्यते।\nद्विभुजस्य करे शक्तिर्वामे स्यात् कुक्कुटोपरि ।।  २६०.५०"
  },
  {
    "text": "चतुर्भुजे शक्तिपाशो वामतो दक्षिणे त्वसिः।\nवरदोभयदो वापि दक्षिणः स्यात्तुरीयकः ।।  २६०.५१"
  },
  {
    "text": "विनायकं प्रवक्ष्यामि गजवक्त्रं त्रिलोचनम्।\nलम्बोदरं शूर्पकर्णं व्यालयज्ञोपवीतिनम् ।।  २६०.५२"
  },
  {
    "text": "ध्वस्तकर्णं बृहत्तुण्डमेकदंष्ट्रं पृथूदरम्।\nस्वदन्तं दक्षिणकरे उत्पलञ्चापरे तथा ।।  २६०.५३"
  },
  {
    "text": "मोदकं परशुञ्चैव वामतः परिकल्पयेत्।\nबृहत्वात् क्षिप्तवदनं पीनस्कन्धाङ्घ्रिपाणिकम्।।  २६०.५४"
  },
  {
    "text": "युक्तन्तु ऋद्धिबुद्धिभ्यामधस्तान्मूषकान्वितम्।\nकात्यायन्याः प्रवक्ष्यामि रूपं दशभुजं तथा ।।  २६०.५५"
  },
  {
    "text": "त्रयाणामपि देवानामनुकारानुकारिणीम्।\nजटाजूटसमायुक्तामर्द्धेन्दुकृतलक्षणाम् ।।  २६०.५६"
  },
  {
    "text": "लोचनत्रयसम्पन्नां पद्मेन्दुसदृशाननाम्।\nअतसी पुष्पसङ्काशां सुप्रतिष्ठां सुलोचनाम् ।।  २६०.५७"
  },
  {
    "text": "नव यौवनसम्पन्नां सर्वाभरणभूषिताम्।\nसुचारुदशनान्तद्वत् पीनोन्नतपयोधराम् ।।  २६०.५८"
  },
  {
    "text": "त्रिभङ्गस्थानसंस्थानां महिषासुरमर्दिनीम्।\nत्रिशूलं दक्षिणे दद्यात् शङ्खं चक्रं तथैव च ।।  २६०.५९"
  },
  {
    "text": "तीक्ष्णं बाणं तथा शक्तिं वामतोऽपि निबोधत।\nखेटकं पूर्णचापञ्च पाशमङ्कुशमेव च ।।  २६०.६०"
  },
  {
    "text": "घण्टां वा परशुञ्चापि वामतः सन्निवेशयेत्।\nअधस्तान्महिषन्तद्वद्विशिरस्कं प्रदर्शयेत् ।।  २६०.६२"
  },
  {
    "text": "वेष्टितं नागपाशेन भ्रुकुटीभीषणाननम्।\nवमद्रुधिरवक्त्रञ्च देव्याः सिंहं प्रदर्शयेत् ।।  २६०.६३"
  },
  {
    "text": "देव्यास्तु दक्षिणं पादं समं सिंहोपरि स्थितम्।\nकिञ्चिदूर्ध्वं तथा वाममंगुष्ठं महिषोपरि ।।  २६०.६४"
  },
  {
    "text": "स्तूयमानञ्च तद्रूपममरैः सन्निवेशयेत् ।\nइदानीं सुरराजस्य रूपं वक्ष्ये विशेषतः ।।  २६०.६५"
  },
  {
    "text": "सहस्रनयनं देवं मत्तवारणसंस्थितम्।\nपृथूरुवक्षोवदनं सिंहस्कन्धं महाभुजम् ।।  २६०.६६"
  },
  {
    "text": "किरीटकुण्डलधरं पीवरोरुभुजेक्षणम्।\nवज्रोत्पलधरं तद्वन्नानाभरणभूषितम् ।।  २६०.६७"
  },
  {
    "text": "पूजितं देवगन्धर्वैरप्सरोगणसेवितम्।\nछत्रचामरधारिण्यः स्त्रियः पार्श्वे प्रदर्शयेत् ।।  २६०.६८"
  },
  {
    "text": "सिंहासनगतञ्चापि गन्धर्वगणसंयुतम्।\nइन्द्राणीं वामतश्चास्य कुर्य्यादुत्पलधारिणीम् ।।  २६०.६९"
  }
]
[
  {
    "text": "मनुमत्स्यसंवादे पितृगाथावर्णनम्।\nमत्स्य उवाच।\nएतद्वंशभवा विप्राः श्राद्धे भोज्याः प्रयत्नतः।\nपितॄणां वल्लभं यस्मादेषु श्राद्धं नरेश्वर! ।।  २०४.१ ।।"
  },
  {
    "text": "अतः परं प्रवक्ष्यामि पितृभिर्याः प्रकीर्तिताः।\nगाथाः पार्थिवशार्दूल! कामयद्भिः पुरे स्वके ।।  २०४.२ ।।"
  },
  {
    "text": "अपि स्यात्स कुलेऽस्माकं यो नो दद्याज्जलाञ्जलिम्।\nनदीषु बहुतो यासु शीतलासु विशेषतः ।।  २०४.३ ।।"
  },
  {
    "text": "अपि स्यात्स कुलेऽस्माकं यः श्राद्धं नित्यमाचरेत्।\nपयोमूलफलैर्भक्ष्ये स्तिलतोयेन वा पुनः ।।  २०४.४ ।।"
  },
  {
    "text": "अपि स्यात्सकुलेऽस्माकं योनो दद्यात्त्रयोदशीम्।\nपायसं मधुसर्पिभ्यां वर्षासु च मघासु च ।।  २०४.५ ।।"
  },
  {
    "text": "अपि स्यात्स कुलेऽस्माकं खड्गमांसेन यः सकृत्।\nश्राद्धं कुर्यात्प्रयत्नेन कालशाकेन वा पुनः ।।  २०४.६ ।।"
  },
  {
    "text": "कालशाकं महाशाकं मधु मुन्यन्नमेव च।\nविषाणवर्जा ये खड्गा आसूर्यं तदशीमहि ।।  २०४.७ ।।"
  },
  {
    "text": "गयायां दर्शने राहोः खड्गमांसेन योगिनाम्।\nभोजयेत्कः कुलेऽस्माकं च्छायायां कुञ्जरस्य च ।।  २०४.८ ।।"
  },
  {
    "text": "आकल्पकालिकी तृप्तिस्तेनास्माकं भविष्यति।\nदाता सर्वेषु लोकेषु कामचारो भविष्यति ।।  २०४.९ ।।"
  },
  {
    "text": "आभूतसंप्लवं कालं नात्र कार्या विचारणा।\nयदेतत्पञ्चकं तस्मादेकेनापि च यः सदा ।।  २०४.१० ।।"
  },
  {
    "text": "तृप्तिं प्राप्स्याम चानन्तां किं पुनः सर्वसम्पदा।\nअपि स्यात्स कुलेऽस्माकं दद्यात् कृष्णाजिनञ्च यः ।।  २०४.११ ।।"
  },
  {
    "text": "अपि स्यात्स कुलेऽस्माकं कश्चित् पुरुषसत्तमः।\nप्रसूयमानां यो धेनुं दद्यात् ब्राह्मणपुङ्गवे ।।  २०४.१२ ।।"
  },
  {
    "text": "अपि स्यात्स कुलेऽस्माकं वृषभं यः समुत्सृजेत्।\nसर्ववर्णविशेषेण शुक्लनीलं वृषन्तथा ।।  २०४.१३ ।।"
  },
  {
    "text": "अपि स्यात्स कुलेऽस्माकं यः कुर्यात् श्रद्धयान्वितः।\nसुवर्णदानं गोदानं पृथिवीदानमेव च ।।  २०४.१४ ।।"
  },
  {
    "text": "अपि स्यात्स कुलेऽस्माकं कश्चित् पुरुषसत्तमः।\nकूपारामतडागानां वापीनां यश्च कारकः ।।  २०४.१५ ।।"
  },
  {
    "text": "अपि स्यात्स कुलेऽस्माकं सर्वभावेन यो हरिम्।\nप्रयायाच्छरणं विष्णुं देवेशं मधुसूदनम् ।।  २०४.१६ ।।"
  },
  {
    "text": "अपिनः सकुले भूयात् कश्चिद्विद्वान् विचक्षणः।\nधर्मशास्त्राणि यो दद्याद् विधिना विदुषामपि ।।  २०४.१७ ।।"
  },
  {
    "text": "एतावदुक्तं तव भूमिपाल! श्राद्धस्य कल्पं मुनिसम्प्रदिष्टम्।\nपापापहं पुण्यविवर्द्धनञ्च लोकेषु मुख्यत्वकरन्तथैव ।।  २०४.१८ ।।"
  }
]
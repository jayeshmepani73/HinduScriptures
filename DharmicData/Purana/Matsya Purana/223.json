[
  {
    "text": "राजधर्मवर्णने भेदप्रयोगवर्णनम्।"
  },
  {
    "text": "मत्स्य उवाच।\nपरस्परन्तु ये दुष्टाः क्रुद्धा भीतावमानिताः।\nतेषां भेदं प्रयुञ्जीत भेदसाध्या हि ते मताः ।। २२३.१ ।।"
  },
  {
    "text": "ये तु येनैव दोषेण परस्मान्नापि बिभ्यति।\nते तु तद्दोषपातेन भेदनीया भृशन्ततः ।।  २२३.२ ।।"
  },
  {
    "text": "आत्मीयां दर्शयेदाशां परस्माद्दर्शयेद् भयम्।\nएवं हि भेदयेद्भिन्नान् यथावद्वशमानयेत् ।।  २२३.३ ।।"
  },
  {
    "text": "संहितानि विना भेदं शक्रेणापि सुदुः सहाः।\nभेदमेव प्रशंसन्ति तस्मान्नय विशारदाः ।।  २२३.४ ।।"
  },
  {
    "text": "स्वमुखेनाश्रयेद् भेदम् भेदं परमुखेन च।\nपरीक्ष्य साधु मन्येत भेदं परमुखाच्छ्रुतम् ।।  २२३.५ ।।"
  },
  {
    "text": "सद्यः स्वकार्यमुद्दिश्य कुशलै र्ये हि भेदिताः।\nभेदितास्ते विनिर्दिष्टा नैव राज्ञार्थवादिभिः ।।  २२३.६ ।।"
  },
  {
    "text": "अन्तः कोपो बहिः कोपो यत्र स्यातां महीक्षिताम्।\nअन्तः कोपो महांस्तत्र नाशकः पृथिवीक्षिताम् ।।  २२३.७ ।।"
  },
  {
    "text": "साम्ना न कोपो बाह्यस्तु कोपः प्रोक्तो महीभृतः।\nमहीषी युवराजभ्यां तथा सेनापते नृप! ।।  २२३.८ ।।"
  },
  {
    "text": "अमात्यमन्त्रिणाञ्चैव राजपुत्रे तथैव च।\nअन्तः कोपो विनिर्दिष्टो दारुणः पृथिवीक्षिताम् ।।  २२३.९ ।।"
  },
  {
    "text": "बाह्यकोपे समुत्पन्ने सुमहत्यपि पार्थिवः।\nशुद्धान्तस्तु महाभाग! शीघ्रमेव जयी भवेत् ।।  २२३.१० ।।"
  },
  {
    "text": "अपि शक्रसमो राजा अन्तः कोपेन नश्यति।\nसोऽन्तः कोपः प्रयत्नेन तस्माद्रक्ष्यो महीभृता ।।  २२३.११ ।।"
  },
  {
    "text": "परतः कोपमुत्पाद्य भेदेन विजिगीषुणाः।\nज्ञातीनां भेदनं कार्यं परेषां विजिगीषुणा ।।  २२३.१२ ।।"
  },
  {
    "text": "रक्ष्यञ्चैव प्रयत्नेन ज्ञातिभेदस्तथात्मनः।\nज्ञातयः परितप्यन्ते सततं परितापिताः ।।  २२३.१३ ।।"
  },
  {
    "text": "तथापि तेषां कर्तव्यं सुगम्भीरेण चेतसा।\nग्रहणं दानमानाभ्यां भेदस्तेभ्यो भयङ्करः ।।  २२३.१४ ।।"
  },
  {
    "text": "न ज्ञातिमनुगृह्णन्ति न ज्ञातिं वै श्वसन्ति च।\nज्ञातिभिर्भेदनीयास्तु रिपवस्ते न पार्थिवैः ।।  २२३.१५ ।।"
  },
  {
    "text": "भन्ना हि शक्या रिपवः स्वल्पेन सैन्येन निहन्तुमाजौ।\nसुसंहतानां हि तदस्तु भेदः कार्यो रिपूणां नयशास्त्रविद्भिः ।।  २२३.१६ ।।"
  }
]
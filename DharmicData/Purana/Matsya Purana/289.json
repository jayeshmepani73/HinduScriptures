[
  {
    "text": "महाभूतघटमहादानविधिवर्णनम्।"
  },
  {
    "text": "मत्स्य उवाच।\nअथातः संप्रवक्ष्यामि महादानमनुत्तमम्।\nमहाभूतघटं नाम महापातकनाशनम् ।।  २८९.१"
  },
  {
    "text": "पुण्यां तिथिमथासाद्य कृत्वा ब्राह्मणवाचनम्।\nऋत्विग्मण्डपसम्भार भूषणाच्छादनादिकम् ।।  २८९.२"
  },
  {
    "text": "तुला पुरुषवत् कुर्यात् लोकेशावाहनादिकम्।\nकारयेत्काञ्चनं कुम्भं महारत्नाचितं बुधः ।।  २८९.३"
  },
  {
    "text": "प्रादेशादंगुलशतं यावत् कुर्यात् प्रमाणतः।\nक्षीराज्यपूरितं तद्वत् कल्पवृक्षसमन्वितम् ।।  २८९.४"
  },
  {
    "text": "पद्मासनगतांस्तत्र ब्रह्मविष्णुमहेश्वरान्।\nलोकपालान् महेन्द्रांश्च स्वस्ववाहनमास्थितान्\nवराहेणोद्धृतां तद्वत् कुर्यात् पृथ्वीं सपङ्कजाम् ।।  २८९.५"
  },
  {
    "text": "वरुणंचासनगतं काञ्चनं मकरोपरि।\nहुताशनं मेषगतं वायुं कृष्णमृगासनम् ।।  २८९.६"
  },
  {
    "text": "तथा कोशाधिपं कुर्यात् मूषिकस्थं विनायकम्।\nविन्यस्यघटमध्येतान् वेदपञ्चकसंयुतान् ।।  २८९.७"
  },
  {
    "text": "ऋग्वेदस्याक्षसूत्रं स्याद्यजुर्वेदस्य पङ्कजम्।\nसामवेदस्य वीणास्याद्वेणुं दक्षिणतो न्यसेत् ।।  २८९.८"
  },
  {
    "text": "अथर्ववेदस्य पुनः स्रुक्स्रुचौ कमलङ्करे।\nपुराणवेदो वरदः साक्षसूत्र कमण्डलुः।\nपरितः सर्वधान्यानि चामरासन-दर्पणम्।\nपादुकोपानहच्छत्रं दीपिका भूषणानि च ।।  २८९.१०"
  },
  {
    "text": "शय्याञ्च जलकुम्भांश्च पञ्चवर्णं वितानकम्।\nस्नात्वाधिवासनान्ते तु मन्त्रमेतमुदीरयेत् ।।  २८९.११"
  },
  {
    "text": "नमो वः सर्वदेवानामाधारेभ्यश्चराचरे।\nमहाभूताधिदेवेभ्यः शान्तिरस्तु शिवं मम ।।  २८९.१२"
  },
  {
    "text": "यस्मान्नकिञ्चिदप्यस्ति महाभूतैर्विना कृतम्।\nब्रह्माण्डे सर्वभूतेषु तस्माच्छ्रीरक्षयास्तु मे ।।  २८९.१३"
  },
  {
    "text": "इत्युच्चार्य महाभूतघटं यो विनिवेदयेत्।\nसर्वपापविनिर्मुक्तः स याति परमाङ्गतिम् ।।  २८९.१४"
  },
  {
    "text": "विमानेनार्कवर्णेन पितृबन्धुसमन्वितः।\nस्तूयमानो वरस्त्रीभिः पदमभ्येति वैष्णवम् ।।  २८९.१५"
  },
  {
    "text": "षोड़शैतानि यः कुर्यात् महादानानि मानवः।\nन तस्य पुनरावृत्तिरिह लोकेऽभिजायते ।।  २८९.१६"
  },
  {
    "text": "इह पठति य इत्थं वासुदेवस्य पार्श्वे ससुतपितृकलत्रः संश्रृणोतीह सम्यक्।\nमुररिपुभवने वै मन्दिरे वार्कलक्ष्म्या त्वमरपुरवधूभिर्मोदते सोऽपि नित्यम् ।।  २८९.१७"
  }
]
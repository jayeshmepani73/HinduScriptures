[
  {
    "text": "भृगुवंशज-ऋषीणां नामगोत्रवंशप्रवरवर्णनम्।"
  },
  {
    "text": "सूत उवाच।\nइत्याकर्ण्य स राजेन्द्र ओङ्कारस्याभि वर्णनम्।\nततः पप्रच्छ देवेशं मत्स्यरूपं जलार्णवे ।। १९५.१"
  },
  {
    "text": "ऋषीणां नाम गोत्राणि वंशावतरणं तथा।\nप्रवराणां तथा साम्यमसाम्यं विस्तराद् वद ।। १९५.२"
  },
  {
    "text": "महादेवेन ऋषयः शप्ताः स्वायम्भुवान्तरे।\nतेषां वैवस्वते प्राप्ते सम्भवं मम कीर्त्तय ।। १९५.३"
  },
  {
    "text": "दाक्षायणी न च तथा प्रजाः कीर्तय मे प्रभो।\nऋषीणां च तथा वंशं भृगुवंशविवर्धनम् ।। १९५.४"
  },
  {
    "text": "मत्स्य उवाच।\nमन्वन्तरेऽस्मिन् संप्राप्ते पूर्वं वैवस्वते तथा।\nचरित्रं कथयते राजन्! ब्रह्मणः परमेष्ठिनः ।। १९५.५"
  },
  {
    "text": "महादेवस्य शापेन त्यक्त्वा देहं स्वयं तथा।\nऋषयश्च समुद्भूताश्च्युते शुक्रे महात्मनः ।। १९५.६"
  },
  {
    "text": "देवानां मातरो दृष्ट्वा देवपत्न्यस्तथैव च।\nस्कन्नं शुक्रं महाराज! ब्रह्मणः परमेष्ठिनः ।। १९५.७"
  },
  {
    "text": "तज्जुहाव ततो ब्रह्मा ततो जाता हुताशनात्।\nततो जातो महातेजा भृगुश्च तपसं निधिः ।। १९५.८"
  },
  {
    "text": "अङ्गरेष्वङ्गिरा जातो ह्यर्चिभ्योऽत्रिस्तथैव च।\nमरीचिभ्यो मरीचिस्तु ततो जातो महातपाः ।। १९५.९"
  },
  {
    "text": "केशैस्तु कपिशो जातः पुलस्त्यश्च महातपाः।\nकेशैः प्रलम्बैः पुलहस्ततो जातो महातपाः ।। १९५.१0"
  },
  {
    "text": "वसुमध्यात् समुत्पन्नो वसिष्ठस्तु तपोधनः।\nभृगुः पुलोम्नस्तु सुतां दिव्यां भार्यामविन्दत ।। १९५.११"
  },
  {
    "text": "यस्यामस्य सुता जाता देवा द्वादशयाज्ञिकाः।\nभुवनो भौवनश्चैव सुजन्यः सुजनस्तथा ।। १९५.१२"
  },
  {
    "text": "शुचिक्रतुश्च मूर्धा च त्याज्यश्च वसुदश्च ह।\nप्रभवश्चाव्ययश्चैव दक्षोऽथ द्वादशस्तथा ।। १९५.१३"
  },
  {
    "text": "इत्येते भृगवो नाम देवा द्वादश कीर्तिताः।\nपौलोम्यां जनयन् विप्रान् देवानां तु कनीयसः ।। १९५.१४"
  },
  {
    "text": "च्यवनन्तु महाभागमाप्नुवानं तथैव च।\nआप्नुवानात्मजश्चौर्वो जमदग्निस्तदात्मजः ।। १९५.१५"
  },
  {
    "text": "और्वो गोत्रकरस्तेषां भार्गवाणां महात्मनाम्।\nतत्र गोत्रकरास्त्वन्ये भृगोर्वै दीप्ततेजसः ।। १९५.१६\nभृगुश्च च्यवनश्चैव आप्नुवानस्तथैव च।\nऔर्वश्च जमदग्निश्च वात्स्यो दण्डिर्नडायनः ।। १९५.१७"
  },
  {
    "text": "वैगायनो वीतिहव्यः पैलश्चैवात्र शौनकः।\nशौनकायन जीवन्ति रावेदः कार्पणिस्तथा ।। १९५.१८"
  },
  {
    "text": "वैहीनरिर्विरूपाक्षो रौहित्यायनिरेव च।\nवैश्वानरिस्तथा नीलो लुब्धः सावर्णिकश्च सः ।। १९५.१९"
  },
  {
    "text": "विष्णुः पौरोऽपि वालाकि रैलिकोऽनन्तभागिनः।\nभृतभार्गेयमार्कण्डजविनो वीतिनस्तथा ।। १९५.२0"
  },
  {
    "text": "मण्डमाण्डव्यमाण्डूकफेनपास्तनितस्तथा।\nस्थलपिण्डः शिखावर्णः शार्कराक्षिस्तथैव च ।। १९५.२१"
  },
  {
    "text": "जालधिः सौधिकः क्षुभ्यः कुत्सन्यो मौद्गलायनः।\nकर्मायनो देवपतिः पाण्डुरोचिः सगालवः ।। १९५.२२"
  },
  {
    "text": "साङ्कृत्यश्चातकिः सार्पिर्यज्ञपिण्डायनस्तथा।\nगार्ग्यायनो गायनश्च ऋषिर्गार्हायनस्तथा ।। १९५.२३"
  },
  {
    "text": "गोष्ठायनो वात्यायनो वैशम्पायन एव च।\nवैकर्णिनिः शाङ्करवो याज्ञेयिर्भ्राष्ट्रकायनिः ।। १९५.२४"
  },
  {
    "text": "लालाटिर्नाकुलिश्चैव लौक्षिण्योपरिमण्डलौ।\nआलुकिः सौचकिः कौत्सस्तथान्यः पैङ्गलायनिः ।। १९५.२५"
  },
  {
    "text": "सात्यायनिर्मालायनिः कौटिलिः कौचहस्तिकः।\nसौहसोक्तिः सकौवाक्षिः कौसिश्चान्द्रमसिस्तथा ।। १९५.२६"
  },
  {
    "text": "नैकजिह्वो जिह्मकश्च व्याधाद्यो लोहवैरिणः।\nशारद्वतिकनेतिष्यौ लोलाक्षिश्चलकुण्डलः ।। १९५.२७"
  },
  {
    "text": "वागायनिश्चानुमतिः पूर्णमागतिकोऽसकृत्।\nसामान्येन यथा तेषां पञ्चैते प्रवरामताः ।। १९५.२८"
  },
  {
    "text": "भृगुश्च च्यवनश्चैव आप्नुवानस्तथैव च।\nऔर्वश्च जमदग्निश्च पञ्चैते प्रवरा मताः ।। १९५.२९"
  },
  {
    "text": "अतः परं प्रवक्ष्यामि श्रृणु त्वन्यान् भृगूद्वहान्।\nजमदग्निर्विदश्चैव पौलस्त्यो वैजभृत्तथा ।। १९५.३0"
  },
  {
    "text": "ऋषिश्चोभयजातश्च कायनिः शाकटायनः।\nऔर्वेया मारुताश्चैव सर्वेषां प्रवराः शुभाः ।। १९५.३१"
  },
  {
    "text": "भृगुश्च च्यवनश्चैव आप्नुवानस्तथैव च।\nपरस्परमवैवाह्या ऋषयः परिकीर्तिताः ।। १९५.३२"
  },
  {
    "text": "भृगुदासो मार्गपथो ग्राम्यायनिकटायनी।\nआपस्तम्बिस्तथा बिल्विर्नैकशिः कपिरेव च ।। १९५.३३"
  },
  {
    "text": "आर्ष्टिषेणो गार्दभिश्च कार्दमायनिरेव च।\nआश्वयनिस्तथारूपिर्ये चार्षेयाः प्रकीर्तिताः ।। १९५.३४"
  },
  {
    "text": "भृगुश्च च्यवनश्चैव आप्नुवानस्तथैव च।\nआर्ष्टिषेणस्तथारूपिः प्रवराः पञ्चकीर्तिताः ।। १९५.३५"
  },
  {
    "text": "परस्परमवैवाह्या ऋषयः परिकीर्तिताः।\nयास्को वा वीतिहव्यो वा मथितस्तु तथादमः ।। १९५.३६"
  },
  {
    "text": "जैवन्त्यायनिमौञ्चश्च पिलिश्चैव चलिस्तथा।\nभागिलो बागवित्तिश्च कौशापिस्त्वथ काश्यपिः ।। १९५.३७"
  },
  {
    "text": "बालपिः श्रमदागोपिः सौरस्तिथिस्तथैव च।\nगार्गीयस्त्वथ जाबालिस्तथा पौष्ण्यायनो ह्यृषिः ।। १९५.३८"
  },
  {
    "text": "ग्रामदश्च तथैतेषामार्षेयाः प्रवरा मताः।\nभृगुश्च वीतहव्यश्च तथा रैवसवैवसौ ।। १९५.३९"
  },
  {
    "text": "परस्परमवैवाह्या ऋषयः परिकीर्तिताः।\nशालायनिः शाकटाक्षो मैत्रेयः खाण्डवस्तथा ।। १९५.४0"
  },
  {
    "text": "द्रौणायनो रौक्मायना पिशली चापि कायनिः।\nहंसजिह्वस्तथैतेषामार्षेयाः प्रवरा मताः ।। १९५.४१"
  },
  {
    "text": "भृगुश्चैवाथ वध्य्रश्वो दिवोदासस्तथैव च।\nपरस्परमवैवाह्या ऋषयः परिकीर्तिताः ।। १९५.४२"
  },
  {
    "text": "एकायनो याज्ञपतिर्मत्स्यगन्धस्तथैव च।\nप्रत्यूहश्च तथा सौरिश्चौक्षिर्वै कार्दमायनिः ।। १९५.४३"
  },
  {
    "text": "तथा गृत्समदो राजन्! सनकश्च महान् ऋषिः।\nप्रवरास्तु तथोक्तानामार्षेयाः परिकीर्तिताः ।। १९५.४४"
  },
  {
    "text": "भृगुर्गृत्समदश्चैव आर्षावेतौ प्रकीर्त्तितौ।\nपरस्परमवैवाह्या ऋषी वै परिकीर्तितौ ।। १९५.४५"
  },
  {
    "text": "एते तवोक्ता भृगुवंशजाता महानुभावा नृप गोत्रकाराः।\nएषां तु नाम्ना परिकीर्तितेन पापं समग्रं विजहाति जन्तुः ।। १९५.४६"
  }
]
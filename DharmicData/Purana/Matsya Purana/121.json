[
  {
    "text": "तस्याश्रमस्योत्तरतस्त्रिपुरारिनिषेवितः।\nनानारत्नमयैः श्रृङ्गैः कल्पद्रुमसमन्वितैः।। १२१.१ ।।"
  },
  {
    "text": "मध्ये हिमवतः पृष्ठे कैलासो नाम पर्वतः।\nतस्मिन्निवसति श्रीमान् कुबेरः सह गुह्यकैः।। १२१.२ ।।"
  },
  {
    "text": "अप्सरोऽनुगतो राजा मोदते ह्यलकाघिपः।\nकैलासपादसम्भूतं रम्यं शीतजलं शुभम्।। १२१.३ ।।"
  },
  {
    "text": "मन्दारपुष्परजसा पूरितं देवसन्निभम्।\nतस्मात् प्रवहते दिव्या नदी मन्दाकिनी शुभा।। १२१.४ ।।"
  },
  {
    "text": "दिव्यञ्च नन्दनं तत्र तस्यास्तीरे महद्वनम्।\nप्रागुत्तरेण कैलासाद्दिव्यं सौगन्धिकं गिरिम्।। १२१.५ ।।"
  },
  {
    "text": "सर्वधातुमयं दिव्यं सुवेलं पर्वतं प्रति।\nचन्द्रप्रभो नाम गिरिः स शुभ्रो रत्नसन्निभः।। १२१.६ ।।"
  },
  {
    "text": "तत्समीपे सरो दिव्यमच्छोदं नाम विश्रुतम्।\nतस्मात् प्रभवते दिव्या नदी ह्यच्छोदिका शुभा।। १२१.७ ।।"
  },
  {
    "text": "तस्यास्तीरे वनं दिव्यं महच्चैत्ररथं शभम्।\nतस्मिन् गिरौ निवसति मणिभद्रः सहानुगः।। १२१.८ ।।"
  },
  {
    "text": "यक्षसेनापतिः क्रूरो गुह्यकेः परिवारितः।\nपुण्या मन्दाकिनी नाम नदी ह्यच्छोदिका शुभा।। १२१.९ ।।"
  },
  {
    "text": "महीमण्डलमध्ये तु प्रविष्टे तु महोदधिम्।\nकैलासदक्षिणे प्राच्यां शिवं सर्वौषधिं गिरिम्।। १२१.१० ।।"
  },
  {
    "text": "मनः शिलामयं दिव्यं सुवेलं पर्वतं प्रति।\nलोहितो हेमश्रृङ्गस्तु गिरिः सूर्यप्रभो महान्।। १२१.११ ।।"
  },
  {
    "text": "तस्य पादे महद्दिव्यं लोहितं सुमहत्सरः।\nतस्मात् प्रभवते पुण्यो लौहित्यश्च नदो महान्।। १२१.१२ ।।"
  },
  {
    "text": "दिव्यारण्यं विशोकञ्च तस्य तीरे महद्वनम्।\nतस्मिन् गिरौ निवसति यक्षोमणिधरोवशी।। १२१.१३ ।।"
  },
  {
    "text": "सौम्यैः सुधार्मिकैश्चैव गुह्यकैः परिवारितः।\nकैलासात् पश्चिमोदीच्यां ककुद्मानौषधी गिरिः।। १२१.१४ ।।"
  },
  {
    "text": "ककुद्मति च रुद्रस्य उत्पत्तिश्च ककुद्मिनः।\nतदजनन्त्रैः ककुदं शैलन्त्रिककुदं प्रति।। १२१.१५ ।।"
  },
  {
    "text": "सर्वधातुमयस्तत्र सुमहान् वैद्युतो गिरिः।\nतस्य पादे महद्दिव्यं मानसं सिद्धसेवितम्।। १२१.१६ ।।"
  },
  {
    "text": "तस्मात् प्रभवते पुण्या सरयूर्लोकपावनी।\nतस्यास्तीरे वनं दिव्यं वैभ्राजं नामविश्रुतम्।। १२१.१७ ।।"
  },
  {
    "text": "कुबेरानुचरस्तस्मिन् प्रहेतितनयो वशी।\nब्रह्मधाता निवसति राक्षसोऽनन्तविक्रमः।। १२१.१८ ।।"
  },
  {
    "text": "कैलासात् पश्चिमामाशां दिव्यः सर्वौषधिर्गिरिः।\nअरुणः पर्वतश्रेष्ठो रुक्मधातुविभूषितः।। १२१.१९ ।।"
  },
  {
    "text": "भवस्य दयितः श्रीमान्‌ पर्वतो हैमसन्निभः।\nशातकौम्भमयैर्दिव्यैः शिलाजालैः समाचितः।। १२१.२० ।।"
  },
  {
    "text": "शतसंख्यैस्तापनीयैः श्रृङ्गैर्दिवमिवोल्लिखन्।\nशृङ्गवान् सुमहादिव्यो दुर्गः शैलोमहाचितः।। १२१.२१ ।।"
  },
  {
    "text": "तस्मिन् गिरौ निवसति गिरिशो धूम्रलोचनः।\nतस्य पादात् प्रभवति शैलोदं नाम तत्सरः।। १२१.२२ ।।"
  },
  {
    "text": "तस्मात् प्रभवते पुण्या नदीशैलोदकाशुभा।\nसा चक्षुसी तयोर्मध्ये प्रविष्टा पश्चिमो दधिम्।। १२१.२३ ।।"
  },
  {
    "text": "अस्त्युत्तरेण कैलासाच्छिवः सर्वौषधो गिरिः।\nगौरन्तु पर्वतश्रेष्ठं हरितालमयं प्रति।। १२१.२४ ।।"
  },
  {
    "text": "हिरण्यशृङ्गः सुमहान् दिव्यौषधिमयो गिरिः।\nतस्य पादे महद्दिव्यं सरः काञ्चनबालुकम्।। १२१.२५ ।।"
  },
  {
    "text": "रम्यं बिन्दुसरो नाम यत्र राजा भगीरथः।\nगङ्गार्थे स तु राजर्षिरुवास बहुलाः समाः।। १२१.२६ ।।"
  },
  {
    "text": "दिवं यास्यन्तु मे पूर्वे गंगातोयाप्लुतास्थिकाः।\nतत्र त्रिपथगा देवी प्रथमं तु प्रतिष्ठिता।। १२१.२७ ।।"
  },
  {
    "text": "सोमपादात् प्रसूता सा सप्तधा प्रविभज्यते।\nयूपामणिमयास्तत्र विमानाश्च हिरण्मयाः।। १२१.२८ ।।"
  },
  {
    "text": "तत्रेष्ट्वा क्रतुभिः सिद्धः शक्रः सुरगणैः सह।\nदिव्यच्छायापथस्तत्र नक्षत्राणान्तु मण्डलम्।। १२१.२९ ।।"
  },
  {
    "text": "द्रृश्यते भासुरा रात्रौ देवी त्रिपथगा तु सा।\nअन्तरिक्षं दिवं चैव भावयित्वा भुवं गता।। १२१.३० ।।"
  },
  {
    "text": "भवोत्तमांगे पतिता संरुद्धा योगमायया।\nतस्या ये बिन्दवः केचित्‌ क्रुद्धायाः पतिपा भुवि।। १२१.३१ ।।"
  },
  {
    "text": "ज्ञात्वा तस्या ह्यभिप्रायं क्रूरं देव्याश्चिकीर्षितम्।\nभित्वा विशामि पातालं श्रोतसा गृह्य शङ्करम्।। १२१.३३ ।।"
  },
  {
    "text": "अथावलेपनं ज्ञात्वा तस्याः क्रुद्धन्तु शङ्करः।\nतिरोभावयितुं बुद्धिरासीदङ्गेषु तां नदीम्।। १२१.३४ ।।"
  },
  {
    "text": "एतस्मिन्नेव काले तु द्रृष्ट्वा राजानमग्रतः।\nधमनीसन्ततं क्षीणां क्षुधा व्याकुलितेन्द्रियम्।। १२१.३५ ।।"
  },
  {
    "text": "अनेन तोषितश्चाहं नद्यर्थे पूर्वमेव तु।\nबुध्वास्य वरदानन्तु ततः कोपं न यच्छत।। १२१.३६ ।।"
  },
  {
    "text": "ब्रह्मणो वचनं श्रुत्वा यदुक्तं धारयन्नदीम्।\nततो विसर्जयामास संरुद्धां स्वेन तेजसा।। १२१.३७ ।।"
  },
  {
    "text": "नदी भगीरथस्यार्थे तपसोग्रेण तोषितः।\nततो विसर्जयामास सप्तस्रोतांसि गङ्गया।। १२१.३८ ।।"
  },
  {
    "text": "त्रीणि प्राचीमभिमुखं प्रतीचीन्त्रीण्यथैव तु।\nस्रोतांसि त्रिपथायास्तु प्रत्यपद्यन्त सप्तधा।। १२१.३९ ।।"
  },
  {
    "text": "नलिनी ह्लादिनी चैव पावनी चैव प्राच्यगा।\nसीता चक्षुश्च सिन्धुश्च तिस्रस्ता वै प्रतीच्यगाः।। १२१.४० ।।"
  },
  {
    "text": "सप्तमी त्वनुगा तासां दक्षिणेन भगीरथम्।\nतस्मात् भागीरथी सा वै प्रविष्टा दक्षिणो दधिम्।। १२१.४१ ।।"
  },
  {
    "text": "सप्त चैताः प्लावयन्ति वर्षन्तु हिमसाह्वयम्।\nप्रसूताः सप्त नद्यस्तु शुभा बिन्दुसरोद्भवाः।। १२१.४२ ।।"
  },
  {
    "text": "तान्देशान् प्लावयन्ति स्म म्लेच्छप्रायांश्च सर्वशः।\nसशैलान् कुकुरान् रौध्रान् बर्बरान् यवनान् खसान्।। १२१.४३ ।।"
  },
  {
    "text": "पुलिकांश्च कुलत्थांश्च अङ्गलोक्यान्वरांश्च यान्।\nकृत्वा द्विधा हिमवन्तं प्रविष्टा दक्षिणो दधिम्।। १२१.४४ ।।"
  },
  {
    "text": "अथ वीरमरूंश्चैव कालिकांश्चैवशूलिकान्।\nतुषारान् बर्बरानङ्गान्यगृह्णात् परदान्‌ शकान्।। १२१.४५ ।।"
  },
  {
    "text": "एतान् जनपदांश्चक्षः प्लावयित्वोदधिङ्गता।\nदरदोर्जगुण्डांश्चैव गान्धारानौरसान्‌ कुहून्।। १२१.४६ ।।"
  },
  {
    "text": "शिवपौरानिन्द्रमरून् वसतीन् समतेजसम्।\nसैन्धवानुर्वसान् वर्वान् कुपश्रान् भीमरोमकान्।। १२१.४७ ।।"
  },
  {
    "text": "शुनामुखांश्चोर्दमरून् सिन्धुरेतान्निषेवते।\nगन्धर्वान् किन्नरान्यक्षान् रक्षोविद्याधरोरगान्।। १२१.४८ ।।"
  },
  {
    "text": "कलापग्रामकांश्चैव तथा किंपुरुषान्नरान्।\nकिरातांश्च पुलिन्दांश्च कुरून् वै भारतानपि।। १२१.४९ ।।"
  },
  {
    "text": "पाञ्चालान् कौशिकान् मत्स्यान् मागधाङ्गांस्तथैव च।\nब्रह्मोत्तराश्च वङ्गांश्च ताम्रलिप्तांस्तथैव च।। १२१.५० ।।"
  },
  {
    "text": "एतान् जनपदानार्यान् गङ्गा भावयते शुभा।\nततः प्रतिहता विन्ध्ये प्रविष्टा दक्षिणो दधिम्।। १२१.५१ ।।"
  },
  {
    "text": "ततस्तु ह्लादिनी पुण्या प्राचीनाभिमुखा ययौ।\nप्लावयन्त्युपकांश्चैव निषादानपि सर्वशः।। १२१.५२ ।।"
  },
  {
    "text": "धीवरानृषिकांश्चैव तथा नीलमुखानपि।\nकेकरानेककर्णाश्च किरातानपि चैव हि।। १२१.५३ ।।"
  },
  {
    "text": "कालिन्दगतिकांश्चैव कुशिकान्‌ स्वर्गभौमकान्।\nसामण्डले समुद्रस्य तीरे भूत्वा तु सर्वशः।। १२१.५४ ।।"
  },
  {
    "text": "ततस्तु नलिनी चापि प्राचीमेव दिशं ययौ।\nकुपथान् प्लावयन्ती सा इन्द्रद्युम्नसरांस्यपि।। १२१.५५ ।।"
  },
  {
    "text": "तथा खरपथान् देशान् वेत्रशङ्कुपथानपि।\nमध्येनोज्जानकमरून् कुथप्रावरणान् ययौ।। १२१.५६ ।।"
  },
  {
    "text": "इन्द्रद्वीपसमीपे तु प्रविष्टा लवणोदधिम्।\nततस्तु पावनी प्रायात् प्राचीमाशाञ्जवेन तु।। १२१.५७ ।।"
  },
  {
    "text": "तोमरान्प्लावयन्ती च हंसमार्गान्‌ समूहकान्।\nपूर्वान्देशांश्च सेवन्ती भित्वा सा बहुधा गिरिम्।।\nकर्णप्रावरणान् प्राप्य गता साश्वमुखानपि।। १२१.५८ ।।"
  },
  {
    "text": "सिक्त्वा पर्वतमेरुं सा गत्वा विद्याधरानपि।\nशैमिमण्डलकोष्ठन्तु सा प्रविष्टा महत्सरः।। १२१.५९ ।।"
  },
  {
    "text": "तासां नद्युपनद्योऽन्याः शतशोऽथ सहस्रशः।\nउपगच्छन्ति ता नद्यो यतो वर्षति वासवः।। १२१.६० ।।"
  },
  {
    "text": "तीरे वंशौकसारायाः सुरभिर्नाम तद्वनम्।\nहिरण्यश्रृङ्गो वसति विद्वान् कौबरको वशी।। १२१.६१ ।।"
  },
  {
    "text": "यज्ञादपेतः सुमहानमितौजाः सुविक्रमः।\nतत्रागस्त्यैः परिवृता विद्वद्भिर्ब्रह्मराक्षसैः।। १२१.६२ ।।"
  },
  {
    "text": "कुबेरानुचरा ह्येते चत्वारस्तत्समाश्रिताः।\nएवमेव तु विज्ञेया सिद्धिः पर्वतवासिनाम्।। १२१.६३ ।।"
  },
  {
    "text": "परस्परेण द्विगुणा धर्म्मतः कामतोऽर्थतः।\nहेमकूटस्य पृष्ठे तु सर्पाणां तत्सरः स्मृतम्।। १२१.६४ ।।"
  },
  {
    "text": "सरस्वती प्रभवति तस्माज्योतिष्मती तु या।\nअवगाढ़े ह्युभयतः समुद्रौ पूर्वपश्चिमौ।। १२१.६५ ।।"
  },
  {
    "text": "सरो विष्णुपदं नाम निषधे पर्वतोत्तमे।\nयस्मादग्रे प्रभवति गन्धर्वानुकुले च ते।। १२१.६६ ।।"
  },
  {
    "text": "मेरोः पार्श्वात् प्रभवति ह्रदश्चन्द्रप्रभो महान्।\nजम्बूश्चैव नदी पुण्या यस्यां जाम्बूनदं स्मृतम्।। १२१.६७ ।।"
  },
  {
    "text": "पयोदस्तु ह्रदो नीलः स शुभः पुण्‍डरीकवान्।\nपुण्डरीकात् पयोदाच्च तस्माद् वै सम्प्रसूयताम्।। १२१.६८ ।।"
  },
  {
    "text": "सरसस्तुसरस्त्वेतत् स्मृतमुत्तरमानसम्।\nमृग्याच मृगकान्ता च तस्माद्‌ द्वेसम्प्रसूयताम्।। १२१.६९ ।।"
  },
  {
    "text": "ह्रदाः कुरुषु विख्याताः पद्ममीनकुलाकुलाः।\nनाम्ना ते वैजया नाम द्वादशो दधिसन्निभाः।। १२१.७० ।।"
  },
  {
    "text": "तेभ्यः शान्तीच मध्वीच द्वेनद्यौ सम्प्रसूयताम्।\nकिंपुरुषाद्यानि यान्यष्टौ तेषु देवो न वर्षति।। १२१.७१ ।।"
  },
  {
    "text": "उद्भिदान्युदकान्यत्र प्रवहन्ति सरिद्वराः।।\nबलाहकश्च ऋषभो चक्रो मैनाक एव च।। १२१.७२ ।।"
  },
  {
    "text": "विनिविष्टाः प्रतिदिशं निमग्ना लवणाम्बुधिम्। १२१.७३ ।।"
  },
  {
    "text": "चन्द्रकान्तस्तथा द्रोणः सुमहांश्च शिलोच्चयः।\nउद्गायता उदीच्यान्तु अवगाढा महोमधिम्।। १२१.७४ ।।"
  },
  {
    "text": "चक्रो बधिरकश्चैव तथा नारदपर्वतः।\nप्रतीचीमायतास्ते वै प्रतिष्ठास्ते महोदधिम्।। १२१.७५ ।।"
  },
  {
    "text": "जीमूतो द्रावणश्चैव मैनाकश्चन्द्रपर्वतः।\nआयतास्ते महाशैलाः समुद्रं दक्षिणम्प्रति।। १२१.७६ ।।"
  },
  {
    "text": "चक्रमैनाकयोर्मध्ये दिवि संदक्षिणापथे।।\nतत्र संवर्तको नामसोऽग्निः पिबति तज्जलम्।\nअग्निः समुद्रवासस्तु और्वोऽसौवड़वामुखः।। १२१.७७ ।।"
  },
  {
    "text": "इत्येते पर्वताविष्टाश्चत्वारो लवणो दधिम्।\nछिद्यमानेषु पक्षेषु पुरा इन्द्रस्य वै भयात्।। १२१.७८ ।।"
  },
  {
    "text": "तेषान्तु द्रृश्यते चन्द्रे शुक्ले कृष्णे समाप्लुतिः।। १२१.७९ ।।"
  },
  {
    "text": "ते भारतस्य वर्षस्य भेदा ये न प्रकीर्त्तिताः\nइहोदितस्य द्रृश्यन्ते अन्ये त्वन्यत्र चोदिताः।\nउत्तरोत्तरमेतेषां वर्षमुद्रिच्यते गुणैः।। १२१.८० ।।"
  },
  {
    "text": "आरोग्यायुः प्रमाणाभ्यां धर्म्मतः कामतोऽर्थकः।\nसमन्तितानि भूतानि तेषु वर्षेषु भागशः।। १२१.८१ ।।"
  },
  {
    "text": "वसन्ति नानाजातीनि तेषु सर्वेषु तानि वै।\nइत्येतद्धारयद्विश्वं पृथ्वी जगदिदं स्थिताः।। १२१.८२ ।।"
  }
]
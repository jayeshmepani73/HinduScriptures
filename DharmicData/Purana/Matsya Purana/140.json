[
  {
    "text": "सूत उवाच।\nउदिते तु सहस्रांशौ मेरौ भासाकरे रवौ।\nनदद्देव कुलं कृत्स्नं युगान्त इव सागराः॥ १ ॥\nसहस्रनयनो देवस्ततः शक्रः पुरन्दरः।\nसवित्तदः सवरुण स्त्रिपुरं प्रययौ हरः॥ २ ॥\nते नानाविधरूपाश्च प्रमथातिप्रमाथिनः।\nययुः सिंहरवैर्घोरैर्वादित्रनिनदैरपि॥ ३ ॥\nततो वादितवादित्रैश्चातपत्रैर्महाद्रुमैः।\nबभूव तद्बलं दिव्यं वनं प्रचलितं यता॥ ४ ॥\nतदा पतन्तं संप्रेक्ष्य रौद्रं रुद्रबलं महत्।\nसङ्‌क्षोभो दानवेन्द्राणां समुद्रप्रतिमो बभौ॥ ५ ॥\nते चासीन् पट्टिशानच्छक्तीः शूलदण्डपरश्वधान्।\nशरासनानि वज्राणि गुरूणि मुसलानि च॥ ६ ॥\nप्रगृह्य कोपरक्ताक्षाः सपक्षा इव पर्वताः।\nनिजघ्नुः पर्वतघ्नाय घना इव तपात्यये॥ ७ ॥\nस विद्युन्मालिनस्ते वै समयादिति नन्दनाः।\nमोदमाना समासेदुर्देवदेवैः सुरारयः॥ ८ ॥\nमर्तव्यकृतबुद्धीनां जये चानिश्चितात्मनाम्।\nअबलानाञ्चमू ह्यासीदबलावयवा इव॥ ९ ॥\nविगर्जन्त इवाम्भोदा अम्भोदसद्रृशत्विषः।\nप्रयुद्धा युद्धकुशलाः परस्परकृतागसः॥ १० ॥\nधमायन्तो ज्वलद्भिश्च आयुधैश्चन्द्रवर्चसैः।\nकोपाद्वा युद्धलुब्धाश्च कुट्टयन्ते परस्परम्॥ ११ ॥\nवज्राहताः पतन्त्यन्ये बाणैरन्ये विदारिताः।\nअन्ये विदारिताश्चक्रैः पतन्ति ह्युदधे जले॥ १२ ॥\nछिन्नस्रग्दामहाराश्च प्रमृष्टाम्बरभूषणाः।\nतिमिनक्रगणे चैव पतन्ति प्रमथाः सुराः॥ १३ ॥\nगदानां मुसलानाञ्च तोमराणां परश्वधाम्।\nवज्रशूलर्ष्टिपातानां पट्टिशानाञ्च सर्वतः॥ १४ ॥\nगिरिश्रृङ्गोपलानाञ्च प्रेरितानां प्रमन्युभिः।\nसजवानां दानवानां सधूमानां रवित्विषाम्॥\nआयुधानो महानोघः सागरौघे पतत्यपि॥ १५ ॥\nप्रवृद्धवेगैस्तैस्तत्र सुरासुरकरोरितैः।\nआयुधैस्त्रस्तनक्षत्रः क्रियते सङ्क्षयो महान्॥ १६ ॥\nक्षुद्राणाङ्गजयोर्युद्धे यथा भवति सङ्‌क्षयः।\nदेवासुरगणैस्तद्वत्तिमिनक्रक्षयोऽभवत्॥ १७ ॥\nविद्युन्माली च वेगेन विद्युन्माली इवाम्बुदः।\nविद्युन्माल घनोन्नादो नन्दीश्वरमभिद्रुतः॥ १८ ॥\nस तन्तमोऽरिवदनं प्रनदन् वदताम्वरः।\nउवाच युधि शैलादिन्दानवोऽम्बुधिनिस्वनः॥ १९ ॥\nयुद्धाकाङ्क्षी तु बलवान् विद्युन्माल्यहमागतः।\nयदि त्विदानीं मे जीवन्मुच्यसे नन्दिकेश्वर!।\nन विद्युन्मालि हननं वचोभिर्युधि दानवः॥ २० ॥\nतमेवं वादिनं दैत्यं नन्दीशस्तपताम्वरैः।\nउवाच प्रहरंस्तत्र वाद्यलङ्कारवद्वचः॥ २० ॥\nदानवाः! धर्म्मकामानां नैषोऽवसर इत्यतः।\nशक्तो हन्तुं किमात्मानं जातिदोषाद्विवृंहसि॥ २२ ॥\nयदि तावन्मया पूर्वं हतोऽसि पशुवद्यथा।\nइदानीं वा कथं नाम न हिंस्ये क्रतु दूषणम्॥ २३ ॥\nसागरं तरते दोर्भ्यां पातयेद्यो दिवाकरम्।\nसोऽपि मां शक्नुयान्नैव चक्षुर्भ्यां समवीक्षितुम्॥ २४ ॥\nइत्येवं वादिनं तत्र नन्दिनं तन्निभोबले।\nबिभेदैकेषुणा दैत्यः करणार्क इवाम्बुदम्॥ २५ ॥\nवक्षसः सशरस्तस्य पपौ रुधिरमुत्तमम्।\nसूर्य्यस्त्वात्मप्रभावेण नद्यर्णवजलं यथा॥ २६ ॥\nस तेन सुप्रहारेण प्रथमञ्चाति रोषितः।\nहस्तेन वृक्षमुत्पाट्य चिक्षेप गजराडिव॥ २७ ॥\nवायुनुन्नः स च तरुः शीर्णपुष्पो महारवः।\nविद्युन्मालिशरैश्छिन्नः पपात पतगेशवत्॥ २८ ॥\nवृक्षमालोक्य तं छिन्नं दानवेन वरेषुभिः।\nरोषमाहारयत्तीव्रं नन्दीश्वर सुविग्रहः॥ २९ ॥\nसोद्यम्य करमारावे रविशक्रकरप्रभम्।\nदुद्राव हन्तुं स क्रूरं महिषं गजराडिव॥ ३० ॥\nतमापतन्तं वेगेन वेगवान् प्रसभं बलात्।\nविद्युन्माली शरशतैः पूरयामास नन्दिनम्॥ ३० ॥\nशरकण्टकिताङ्गो वै शैलादिः सोऽभवत् पुनः।\nअरेर्गुह्यरथं तस्य महतः प्रययौ जवात्॥ ३२ ॥\nबिलम्बिताश्वो विशिरो भ्रमितश्च रणे रथः।\nपपात मुनिशापेन सादित्योऽर्करथो यथा॥ ३३ ॥\nअन्तपान्निर्गतश्चैव मायया स दितेः सुतः।\nआजघान तदा शक्त्या शैलादिं समवास्थितम्॥ ३४ ॥\nतामेव तु विनिष्क्रम्य शक्तिं शोणितभूषिताम्।\nविद्युन्मालिं समुद्दिश्य चिक्षेप प्रमथाग्रणीः॥ ३५ ॥\nतया भिन्नतनुत्राणो विभिन्न हृदयस्त्वपि।\nविद्युन्माल्यपतद्‌भूमौ वज्राहत इवाचलः॥ ३६ ॥\nविद्युन्मालिनि निहते सिद्धचारणकिन्नराः।\nसाधुसाध्विति चोक्त्वा ते पूजयन्त उमापतिम्॥ ३७ ॥\nनन्दिना सादिते दैत्ये विद्युन्मालौ हते मयः।\nददाह प्रमथानीकं वनमग्निरिवोद्धतः॥ ३८ ॥\nशूलनिर्दारितोरस्का गदाचूर्णितमस्तकाः।\nइषुभिर्गाढ़विद्धाश्च पतन्ति प्रमथार्णवे॥ ३९ ॥\nअथ वज्रधरो यमोऽर्थदः स च नन्दी स च षण्मुखो गुहः।\nमयमसुरवीरसम्प्रवृत्तं विविधुः शस्त्रवरैर्हतारयः॥ ४० ॥\nनागन्तु नागाधिपतेः शताक्षं मयो विदार्येषु वरेण तूर्णम्।\nमयञ्च वित्ताधिपतिञ्च विद्‌ध्वा ररास मत्ताम्बुदवत्तदानीम्॥ ४० ॥\nततः शरैः प्रमथगणैश्च दानवा द्रृढ़ाहताश्वोत्तमवेगविक्रमाः।\nभृशानुविद्धास्त्रिपुरं प्रवेशिता यथा शिवश्चक्रधरेण संयुगे॥ ४२ ॥\nततस्तु शङ्खानकभेरिमर्दलाः ससिंहनादादनुपुत्रभङ्गदाः।\nकपर्दिसैन्ये प्रबभुः समन्ततो निपात्यमाना युधि वज्रसन्निभाः॥ ४३ ॥\nअथ दैत्यपुराभावे पुष्ययोगो बभूव ह।\nबभूव चापि संयुक्तं तद्योगेन पुरत्रयम्॥ ४४ ॥\nततो बाणं त्रिधा देवस्त्रिदैवतमयं हरः।\nमुमोच त्रिपुरे तूर्णं त्रिनेत्रस्त्रिपदाधिपः॥ ४५ ॥\nतेन मुक्तेन बाणेन बाणपुष्पसमप्रभम्।\nआकाशं स्वर्णसङ्काशं कृतं सूर्य्येण रञ्जितम्॥ ४६ ॥\nमुक्ता त्रिदैवतमयं त्रिपुरे त्रिदशः शरम्।\nधिग्धिङ्‌मामिति चक्रन्दकष्टं कष्टमिति ब्रुवन्॥ ४७ ॥\nवैधुर्यं दैवतं द्रृष्ट्वा शैलादिर्गजवद्गतः।\nकिमिदन्त्विति पप्रच्छ शूलपाणिं महेश्वरम्॥ ४८ ॥\nततः शशाङ्कतिलकः कपर्दी परमार्तवत्।\nउवाच नन्दिनं भक्तः स मयोऽद्य विनंक्ष्यति॥ ४९ ॥\nअथ नन्दीश्वरस्तूर्णं मनोमारुतमद्बली।\nशरे त्रिपुरमायाति त्रिपुरं प्रविवेश सः॥ ५० ॥\nस मयम्प्रेक्ष्य गणपः प्राहकाञ्चनसन्निभः।\nविनाशस्त्रिपुरस्यास्य प्राप्तो मय! सुदारुणः॥ ५० ॥\nअनेनैव गृहेण त्वमपक्राम ब्रवीम्यहम्।\nश्रुत्वा तन्नन्दिवचनं द्रृढ़भक्तो महेश्वरे॥ तेनैव गृहमुख्येन त्रिपुरादपसर्पितः॥ ५२ ॥\nसोऽपीषुः पत्रपुटवद्दग्ध्वा तन्नगरत्रयम्।\nत्रिधा इव हुताशश्च सोमो नारायणस्तथा॥ ५३ ॥\nशरतेजः परीतानि पुराणि द्विजपुङ्गवाः।!।\nदुष्पुत्रदोषाद्दह्यन्ते कुलान्यूर्ध्वं यथा तथा॥ ५४ ॥\nमेरुकैलासकल्पानि मन्दराग्रनिभानि च।\nसकपाटगवाक्षाणि वलिभिः शोभितानि च॥ ५५ ॥\nसप्रासादानि रम्याणि कूटागारोत्कटानि च।\nसजलानिसमाख्यानि सावलोकनकानि च॥ ५६ ॥\nबद्धध्वजपताकानि स्वर्णरौप्यमयानि च।\nगृहाणि तस्मिंस्त्रिपुरे दानवानामुपद्रवे॥ दह्यन्ते दहनाभानि दहनेन सहस्रशः॥ ५७ ॥\nप्रासादाग्रेषु रम्येषु वनेषूपवनेषु च।\nवातायन गताश्चान्या चाकाशस्य तलेषु च॥ ५८ ॥\nरमणैरुपगूढ़ाश्च रमन्त्यो रमणैः सह।\nदद्यन्ते दानवेन्द्राणामग्निना ह्यपि ताः स्त्रियः॥ ५९ ॥\nकाचित् प्रियं परित्यज्य अशक्ता गन्तुमन्यतः।\nपुरः प्रियस्य प़ञ्चत्वङ्गताग्नि वदनेक्षयम्॥ ६० ॥\nउवाच शतपत्राक्षी सास्राक्षीव कृताञ्जलिः।\nहव्यवाहन! भार्याहं परस्य परतापन!॥\nधर्म्मसाक्षी त्रिलोकस्य न मां स्रष्टुमिहार्हसि॥ ६० ॥\nशायितञ्च मया देव! शिवया च शिवप्रभ!।\nपरेण प्रैहि मुक्त्वेदं गृहञ्च दयितं हि मे॥ ६२ ॥\nएका पुत्रमुपादाय बालकं दानवाङ्गना।\nहुताशनसमीपस्था इत्युवाच हुताशनम्॥ ६३ ॥\nबालोऽयं दुःखलब्धश्च मया पावक!पुत्रक।\nनार्हस्येनमुपादातुं दयितं षण्मुखप्रिय!॥ ६४ ॥\nकाश्चित् प्रियान्परित्यज्य पीड़िता दानवाङ्गनाः।\nनिपतन्त्यर्णवजले शिञ्जमानविभूषणाः॥ ६५ ॥\nतात पुत्रेति मातेति मातुलेति च विह्वलम्।\nचकम्पुस्त्रिपुरेनार्यः पावकज्वालवेपिताः॥ ६६ ॥\nयथा दहति शैलाग्निः साम्बुजं जलजाकरम्।\nतथा स्त्रीवक्त्रपद्मानि चादहत्त्रिपुरेऽनलः॥ ६७ ॥\nतुषारराशिः कमलाकराणां यथा दहत्यम्बुजकानि शीते।\nतथैव सोऽग्निस्रिपुराङ्गनानां ददाह वक्त्रेक्षणपङ्कजानि॥ ६८ ॥\nशराग्निपातात् समभिद्रुतानां तत्राङ्गनानामतिकोमलानाम्।\nबभूव काञ्चीगुणनूपुराणामाक्रन्दितानाञ्च रवोऽतिमिश्रः॥ ६९ ॥\nदग्धार्द्धचन्द्राणि स वेदिकानि विशीर्णहर्म्याणि सतोरणानि।\nदग्धानि दग्धानि गृहाणि तत्र पतन्ति रक्षार्थमिवार्णवौघे॥ ७० ॥\nगृहः पतद्भिर्ज्वलनावलीढ़ेरासीत्‌समुद्रे सलिलं प्रतप्तम्।\nकुपुत्रदोषैः प्रहतानुविद्धं यथा कुलं याति धनान्वितस्य॥ ७० ॥\nगृहप्रतापैः क्वथितं समन्तात्तदार्णवे तोयमुदीर्णवेगम्।\nवित्रासयामास तिमीन् सनक्रां स्तिमिङ्गिलांस्तत्क्वथितांस्तथान्यान्॥ ७२ ॥\nसगोपुरो मन्दरपादकल्पः प्राकारवर्यस्त्रिपुरे च सोऽथ।\nतैरेव सार्द्धं भवनैः पपात शब्दं महान्तं जनयन् समुद्रे॥ ७३ ॥\nसहस्रश्रृङ्गैर्भवनैर्यदासीत् सहस्रश्रृङ्गः स इवाचलेशः।\nनामावशेषं त्रिपुरं प्रजज्ञे हुताशनाहारबलिप्रयुक्तम्॥ ०३०.७४ ॥\nप्रदह्यमानेन पुरेण तेन जगत्सपातालदिवं प्रतप्तम्।\nदुःखं महत्प्राप्य जलावमग्नं यस्मिन् महान् सौधवरो मयस्य॥ ७५ ॥\nतद्धेवेशोवचः श्रुत्वा इन्द्रो वज्रधरस्तदा।\nशशाप तद्‌गृहञ्चापि मयस्यादितिनन्दनः॥ ७६ ॥\nअसेव्यमप्रतिष्ठञ्च भयेन च समावृतम्।\nभविष्यति मयगृहं नित्यमेव यथाऽनलः॥ ७७ ॥\nयस्य यस्य तु देशस्य भविष्यति पराभवः।\nद्रक्ष्यन्ति त्रिपुरं खण्डं तत्रेदं नाशगा जना॥ तदेतदद्यापि गृहं मयस्यामयवर्जितम्॥ ७८ ॥\nऋषय ऊचुः।\nभगवन्! स मयो येन गृहेण प्रपलायितः।\nतस्य नो गतिमाख्याहि मयस्य चमसोद्भव॥ ७९ ॥\nसूत उवाच।\nद्रृश्यते द्रृश्यते यत्र ध्रुवस्तत्र मयास्पदम्।\nदेवद्विड् तु मयश्चातः स तदा खिन्नमानसः॥ ततश्च्युतोऽन्यलोकेऽस्मिंन् त्राणार्थं वै चकार सः॥ ८० ॥\nतत्रापि देवताः सन्ति आप्तोर्यामाः सुरोत्तमाः।\nतत्राशक्तं ततो गन्तुं तञ्चैकं पुरमुत्तमम्॥ ८० ॥\nशिवः सृष्ट्वा गृहं प्रादान् मयञ्चैव गृहार्थिनम्।\nविरराम सहस्राक्षः पूजयामास चेश्वरम्॥\nपूज्यमानञ्च भूतेशं सर्वे तुष्टुवुरीश्वरम्॥ ८२ ॥\nसंपूज्यमानं त्रिदशैः समीक्ष्य गणैर्गणेशाधिपतिन्तु मुख्यम्।\nहर्षाद्ववल्गुर्जहसुश्च देवा जग्मुर्ननर्दुस्तु विषाक्तहस्ताः॥ ८३ ॥\nपितामहं वन्द्य ततो महेशं प्रगृह्य चापं प्रविसृज्य भूतान्।\nरथाच्च सम्पत्य हरेषु दग्धं क्षिप्तं पुरं तन्मकरालये च॥ ८४ ॥\nय इमं रुद्र विजयं पठते विजयावहम्।\nविजयन्तस्य कृत्येषु ददाति वृषभध्वजः॥ ८५ ॥\nपितृणां वापि श्राद्धेषु य इमं श्रावयिष्यति।\nअनन्तं तस्य पुण्यं स्यात् सर्वयज्ञफलप्रदम्॥ ८६ ॥\nइदं स्वस्त्ययनं पुण्यमिदं पुंसवनं सहत्।\nइदं श्रुत्वा पठित्वा च यान्ति रुद्रसलोकताम्॥ ८७ ॥"
  }
]
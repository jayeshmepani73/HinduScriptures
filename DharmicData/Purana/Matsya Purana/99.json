[
  {
    "text": "विभूतिद्वादशीव्रतकथनम्।"
  },
  {
    "text": "नंदिकेश्वर उवाच।\nश्रृणु नारद! वक्ष्यामि विष्णोर्व्रतमनुत्तमम्।\nविभूतिद्वादशी नाम सर्वदेवनमस्कृतम्।। ९९.१ ।।"
  },
  {
    "text": "कार्तिके चैत्रवैशाखे मार्गशीर्षे च फाल्गुने।\nआषाढे वा दशम्यान्तु शुक्लायां लघुभुङ्नरः।\nकृत्वा सायन्तनीं सन्ध्यां गृह्णीयान्नियमं बुधः।। ९९.२ ।।"
  },
  {
    "text": "एकादश्यां निराहारः समभ्यर्च जनार्दनम्।\nद्वादश्यां द्विजसंयुक्तः करिष्ये भोजनं विभो!।। ९९.३ ।।"
  },
  {
    "text": "तदविघ्नेन मे यातु सफलं स्याच्च केशव!\nनमो नारायणायेति वाच्यञ्च स्वपता निशि ।। ९९.४ ।।"
  },
  {
    "text": "ततः प्रभात उत्थाय सावित्र्यष्टशतञ्जपेत्।\nपूजयेत् पुण्डरीकाक्षं शुक्लमाल्यानुलेपनैः।। ९९.५ ।।"
  },
  {
    "text": "विभूतये नमः पादावशोकाय च जानुनी।\nनमः शिवायेत्यूरू च विश्वमूर्ते! नमः कटिम्।। ९९.६ ।।"
  },
  {
    "text": "कन्दर्पाय नमो मेढ्रं फलं नारायणाय च।\nदामोदरायेत्युदरं वासुदेवाय च स्तनौ।। ९९.७ ।।"
  },
  {
    "text": "माधवायेत्युरो विष्णोः कण्ठमुत्‌कण्ठिने नमः।\nश्रीधराय मुखं केशान् केशवायेति नारद!।। ९९.८ ।।"
  },
  {
    "text": "पृष्ठं शार्ङ्गधरायेति श्रवणो वरदाय वै।\nस्वनाम्ना शङ्खचक्रासिगदाजलजपाणये।\nशिरः सर्वात्मने ब्रह्मन्! नम इत्यभिपूजयेत्।। ९९.९ ।।"
  },
  {
    "text": "मत्स्यमुत्पलसंयुक्तं हैमं कृत्वा तु शक्तितः।\nउदकुम्भसमायुक्तमग्रतः स्थापयेद् बुधः।। ९९.१० ।।"
  },
  {
    "text": "गुडपात्रं तिलैर्युक्तं सितवस्त्राभिवेष्टितम्।\nरात्रौ जागरणं कुर्य्यादितिहासकथादिना।। ९९.११ ।।"
  },
  {
    "text": "प्रभातायान्तु शर्वर्यां ब्राह्मणाय कुटुम्बिने।\nसकाञ्चनोत्पलं देवं सोदकुम्भं निवेदयेत्।। ९९.१२ ।।"
  },
  {
    "text": "यथा न मुच्यसे देव! सदा सर्वविभूतिभिः।\nतथा मामुद्धराशेष दुःखसंसारकर्दमात्।। ९९.१३ ।।"
  },
  {
    "text": "दशावताररूपाणि प्रतिमासं क्रमान्मुने!।\nदत्तात्रेयं तथा व्यासमुत्पलेन समन्वितम्।।\nदद्यादेवं समा यावत्‌ पाषण्डानभिवर्जयेत्।। ९९.१४ ।।"
  },
  {
    "text": "समाप्यैवं यथाशक्त्या द्वादश द्वादशीः पुनः।\nसम्वत्सरान्ते लवणपर्वतेन समन्विताम्।\nशय्यां दद्यान्मुनिश्रेष्ठ! गुरवे धेनुसंयुताम्।। ९९.१५ ।।"
  },
  {
    "text": "ग्रामञ्च शक्तिमान्‌ दद्यात् क्षेत्रं वा भवनान्वितम्।\nगुरुं संपूज्य विधिवद्वस्त्रालङ्गारभूषणैः।। ९९.१६ ।।"
  },
  {
    "text": "अन्यानपि यथाशक्त्या भोजयित्वा द्विजोत्तमान्।\nतर्पयेद्वस्त्रगोदानै रत्नौघधनसञ्चयैः।।\nअल्पवित्तो यथाशक्त्या स्तोकं स्तोकं समाचरेत्।। ९९.१७ ।।"
  },
  {
    "text": "यश्चाप्यतीवनिः स्वः स्याद् भक्तिमान् माधवं प्रति।\nपुष्पार्चनविधानेन स कुर्याद्वत्सरद्वयम्।। ९९.१८ ।।"
  },
  {
    "text": "अनेन विधिना यस्तु विभूतिद्वादशव्रतम्।\nकुर्यात् पापविनिर्मुक्तः पितॄणां तारयेच्छतम्।। ९९.१९ ।।"
  },
  {
    "text": "जन्मनां शतसाहस्रं न शोकफलभाग्भवेत्।\nन च व्याधिर्भवेत्तस्य न दारिद्र्यबन्धनम्।\nवैष्णवो वाथ शैवो वा भवेज्जन्मनि जन्मनि।। ९९.२० ।।"
  },
  {
    "text": "यावद्युगसहस्राणां शतमष्टोत्तरं भवेत्।\nतावत्‌ स्वर्गे वसेद्‌ब्रह्मन्!भूपतिश्च पुनर्भवेत्।। ९९.२१ ।।"
  }
]
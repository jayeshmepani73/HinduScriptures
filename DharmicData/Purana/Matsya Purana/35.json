[
  {
    "text": "ययात्युपाख्यानम्।"
  },
  {
    "text": "शौनक उवाच।\nएवं स नाहुषो राजा ययातिः पुत्रमीप्सितम्।\nराज्येऽभिषिच्य मुदितो वानप्रस्थोऽभवन्मुनिः।। ३५.१ ।।"
  },
  {
    "text": "उषित्वा वनवासं स ब्राह्मणैः सह संश्रितः।\nफलमूलाशनोदान्तो यथा स्वर्गमितो गतः।। ३५.२ ।।"
  },
  {
    "text": "स गतः स्वर्गवासन्तु न्यवसन् मुदितः सुखी।\nकालस्य नातिमहतः पुनः शक्रेण पातितः।। ३५.३ ।।"
  },
  {
    "text": "विवशः प्रच्युतः स्वर्गादप्राप्तो मेदिनी तलम्।\nस्थितश्चासीदन्तरीक्षे स तदेति श्रुतं मया।। ३५.४ ।।"
  },
  {
    "text": "तत एव पुनश्चापि गतः स्वर्गमिति श्रुतिः।\nराज्ञा वसुमता सार्द्धमष्टकेन च वीर्य्यवान्।।\nप्रतर्दनेन शिबिना समेत्य किल संसदि।। ३५.५ ।।"
  },
  {
    "text": "शतानीक उवाच।\nकर्मणा केन स दिवं पुनः प्राप्तो महीपतिः।\nकथमिन्द्रेण भगवन्! पातितो मेदिनीतले।। ३५.६ ।।"
  },
  {
    "text": "सर्वमेदशेषेण श्रोतुमिच्छामि तत्वतः।\nकथ्यमानं त्वया विप्र! देवर्षिगणसन्निधौ।। ३५.७ ।।"
  },
  {
    "text": "देवराजसमोह्यासीद्ययातिः पृथिवीपतिः।\nवर्द्धनः कुरुवंशस्य विभावसुसमद्युतिः।। ३५.८ ।।"
  },
  {
    "text": "तस्य विस्तीर्ण यशसः सत्यकीर्तेर्महात्मनः।\nश्रोतुमिच्छामि देवेश! दिवि चेह च सर्वशः।। ३५.९ ।।"
  },
  {
    "text": "शौनक उवाच।\nहन्त ते कथयिष्यामि ययातेरुत्तमां कथाम्।\nदिवि चेह च पुण्यार्थां सर्वपापप्रणाशिनीम्।। ३५.१० ।।"
  },
  {
    "text": "ययाति र्नाहुषो राजा पूर्वं पुत्रं कनीयसम्।\nराज्येऽभिषिच्य मुदितः प्रवव्राज वनं तदा।। ३५.११ ।।"
  },
  {
    "text": "अन्तेषु स विनिक्षिप्य पुत्रान् यदु पुरोगमान्।\nफलमूलाशनो राजा वनेऽसौ न्यवसच्चिरम्।। ३५.१२ ।।"
  },
  {
    "text": "स जितात्मा जितक्रोध स्तर्पयन् पितृदेवताः।\nअग्नींश्च विधिवज्जुह्वन् वानप्रस्थ विधानतः।। ३५.१३ ।।"
  },
  {
    "text": "अतिथीन् पूजयन्नित्यं वन्येन हविषा विभुः।\nशिलोञ्छवृत्तिमास्थाय शेषान्न कृतभोजनः।। ३५.१४ ।।"
  },
  {
    "text": "पूर्णं सहस्रं वर्षाणामेवं वृत्तिरभून्नृपः।\nअम्बुभक्षः स चाब्दास्त्रीनासीन्नियतवाङ्मनाः।। ३५.१५ ।।"
  },
  {
    "text": "ततस्तु वायुभक्षोऽभूत्सम्वत्सरमतन्द्रितः।\nपञ्चाग्निमध्ये च तपस्तेपे सम्वत्सरं पुनः।। ३५.१६ ।।"
  },
  {
    "text": "एक पादस्थितश्चासीत् षण्मासाननिलाशनः।\nपुण्यकीर्तिस्ततः स्वर्गं जगामावृत्यरोदसी।। ३५.१७ ।।"
  }
]
[
  {
    "text": "मन्दारसप्तमीव्रतकथनम्।"
  },
  {
    "text": "ईश्वर उवाच।\nअथातः सम्प्रवक्ष्यामि सर्वपापप्रणाशिनीम्।\nसर्वकामप्रदां रम्यां नाम्ना मन्दारसप्तमीम्।। ७९.१ ।।"
  },
  {
    "text": "माघस्यामलपक्षे तु पञ्चम्यां लघुभुङ् नरः।\nदन्तकाष्ठं ततः कृत्वा षष्ठीमुपवसेद्‌ बुधः।। ७९.२ ।।"
  },
  {
    "text": "विप्रान् संपूजयित्वा तु मन्दारं प्राशयेन्निशि।\nततः प्रभाते उत्थाय कृत्वा स्नानं पुनर्द्विजान्।। ७९.३ ।।"
  },
  {
    "text": "भोजयेच्छक्तितः कृत्वा मन्दारकुसुमाष्टकम्।\nसौवर्णं पुरुषं तद्वत्पद्महस्तं सुशोभनम्।। ७९.४ ।।"
  },
  {
    "text": "पद्मं कृष्णतिलैः कृत्वा ताम्रपात्रेषु पात्रकम्।\nहैममन्दारकुसुमैर्भास्करायेति पूर्वतः।। ७९.५ ।।"
  },
  {
    "text": "नमस्कारेण तद्वच्च सूर्य्यायेत्यानले दले।\nदक्षिणे तद्वदर्काय तथार्यम्णेति नैर्ऋते।। ७९.६ ।।"
  },
  {
    "text": "पश्चिमे वेदधाम्ने च वायव्ये चण्डभानवे।\nपूष्णेत्युत्तरतः पूज्यमानन्दायेत्यतः परम्।। ७९.७ ।।"
  },
  {
    "text": "कर्णिकायाञ्च पुरुषं स्थाप्य सर्वात्मनेति च।\nशुक्लवस्त्रैः समावेष्ट्य भक्ष्यैर्माल्यफलादिभिः।। ७९.८ ।।\nएवमभ्यर्च्य तत्सर्वं दद्याद्वेदविदे पुनः।\nभुञ्जीतातैललवणं वाग्यतः प्राङ्‌मुखो गृही।। ७९.९ ।।"
  },
  {
    "text": "अनेन विधिना सर्वं सप्तम्यां मासि मासि च।\nकुर्यात् सम्वत्सरं यावद्वित्तशाठ्यविवर्जितः।। ७९.१० ।।"
  },
  {
    "text": "एतदेव व्रतान्ते तु निधाय कलशोपरि।\nगोभिर्विभवतः सार्द्धं दातव्यं भूतिमिच्छता।। ७९.११ ।।"
  },
  {
    "text": "नमो मन्दारनाथाय मन्दारभवनाय च।\nत्वं रवे! तारयस्वास्मान् संसारभयसागरात्।। ७९.१२ ।।"
  },
  {
    "text": "अनेन विधिना यस्तु कुर्य्यान्मन्दारसप्तमीम्।\nविपाप्मा स सुखीमर्त्यः कल्पञ्च दिविमोदते।। ७९.१३ ।।"
  },
  {
    "text": "इमामघौघपटल भीषणध्वान्तदीपिकाम्।\nगच्छन् प्रगृह्य संसारे सर्वार्थांश्च लभेन्नरः।। ७९.१४ ।।"
  },
  {
    "text": "मन्दारसप्तमीमेतामीप्सितार्थफलप्रदाम्।\nयः पठेच्छृगुयाद्वापि सर्वपापैः प्रमुच्यते।। ७९.१५ ।।"
  }
]
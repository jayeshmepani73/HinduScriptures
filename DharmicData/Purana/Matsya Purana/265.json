[
  {
    "text": "देवप्रतिष्ठाविधिवर्णनम्।"
  },
  {
    "text": "सूत उवाच।\nअतः परं प्रवक्ष्यामि मूर्तिपानान्तु लक्षणम्।\nस्थापकस्य समासेन लक्षणं श्रुणुत द्विजाः ! ।।  २६५.१"
  },
  {
    "text": "सर्वावयवसम्पूर्णो वेदमन्त्रविशारदः।\nपुराणवेत्ता तत्वज्ञो दम्भलोभविवर्जितः ।।  २६५.२"
  },
  {
    "text": "कृष्णसारमये देशे उत्पन्नश्च शुभाकृतिः।\nशौचाचारपरो नित्यं पाषण्डकुलनिस्पृहः ।।  २६५.३"
  },
  {
    "text": "समः शत्रौ च मित्रे च ब्रह्मोपेन्द्रहरप्रियः।\nऊहापोहार्थतत्वज्ञो वास्तुशास्त्रस्य पारगः ।।  २६५.४"
  },
  {
    "text": "आचार्य्यस्तु भवेन्नित्यं सर्वदोषविवर्जितः।\nमूर्तिपास्तु द्विजाश्चैव कुलीना ऋजवस्तथा ।।  २६५.५"
  },
  {
    "text": "द्वात्रिंशत् षोडशाथापि अष्टौ वा श्रुतिपारगाः।\nज्येष्ठमध्यकनिष्ठेषु मूर्तिपावः प्रकीर्तिता ।।  २६५.६"
  },
  {
    "text": "ततो लिङ्गमथार्चां वा नीत्वा स्नपनमण्डपम्।\nनीतमङ्गलशब्देन स्नपनं तत्र कारयेत् ।।  २६५.७"
  },
  {
    "text": "पञ्चगव्यकषायेण मृद्भिर्भस्मोदकेन वा।\nशौचं तत्र प्रकुर्वीत वेदमन्त्र चतुष्टयात् ।।  २६५.८"
  },
  {
    "text": "समुद्रज्येष्ठमन्त्रेण आपोदिव्येति चापरः।\nयासां राजेतिमन्त्रस्तु आपोहिष्ठेति चापरः ।।  २६५.९"
  },
  {
    "text": "एवं स्नाप्य ततो देवं पूज्य गन्धानुलेपनैः।\nप्रच्छाद्य वस्त्रयुग्मेन अभिवस्त्रेत्युदाहृतम् ।।  २६५.१०"
  },
  {
    "text": "उत्थापयेत्ततो देवमुत्तिष्ठ ब्रह्मणस्पते!।\nअमूरुजेति च तथा रथे तिष्ठेति चापरः ।।  २६५.११"
  },
  {
    "text": "रथे ब्रह्मरते वापि धृतां शिल्पिगणेन तु।\nआरोप्य च ततो विद्वानाकृष्णेन प्रवेशयेत् ।।  २६५.१२"
  },
  {
    "text": "ततः प्रास्तीर्य्य शय्यायां स्थापयेच्छनकैर्बुधः।\nकुशानास्तीर्य पुष्पाणि स्थापयेत् प्राङ्मुखं ततः ।।  २६५.१३"
  },
  {
    "text": "ततस्तु निद्राकलशं वस्त्रकाञ्चन-संयतम्।\nशिरोभागेतु देवस्य जपन्नेवं निधापयेत् ।।  २६५.१४"
  },
  {
    "text": "आपोदेवीति मन्त्रेण आपोऽस्मान् मातरोऽपि च।\nततो दुकूलपट्टैश्चाच्छाद्य नेत्रोपधानकम् ।।  २६५.१५"
  },
  {
    "text": "दद्यच्छिरसि देवस्य कौशेयं वा विचक्षणः।\nमधुनासर्पिषाभ्यज्य पूज्यसिध्यार्थकैस्ततः ।।  २६५.१६"
  },
  {
    "text": "आप्यायस्वेति मन्त्रेण याते रुद्रशिवेति च।\nउपविश्यार्चयेद्देवं गन्धपुष्पैः समन्ततः ।।  २६५.१७"
  },
  {
    "text": "सितं प्रतिसरं दद्यात् बार्हस्पत्येति मन्त्रतः।\nदुकूलपट्टैः कार्पासैर्नानाचित्रै रथापि वा ।।  २६५.१८"
  },
  {
    "text": "आच्छाद्य देवं सर्वत्र छत्रचामरदर्पणम्।\nपार्श्वतः स्थापयेत्तत्र वितानं पुष्पसंयुतम् ।।  २६५.१९"
  },
  {
    "text": "रत्नान्योषधयस्तत्र गृहोपकरणानि च।\nभाजनानि विचित्राणि शयनान्यासनानि च ।।  २६५.२०"
  },
  {
    "text": "अभित्वा शूरमन्त्रेण यथा विभवतो न्यसेत्।\nक्षीरं क्षौद्रं घृतं तद्वत् भक्ष्यभोज्यान्य(न्न)पायसैः ।।  २६५.२१"
  },
  {
    "text": "षड्विधैश्च रसैस्तद्वत् समन्तात् परिपूजयेत्।\nबलिं दद्यात् प्रयत्नेन मन्त्रेणानेन भूरिशः ।।  २६५.२२"
  },
  {
    "text": "त्र्यम्बकं यजामेह इति सर्वतः शनकैर्भुवि।\nमूर्तिपान् स्थापयेत् पश्चात् सर्वदिक्षु विचक्षणः ।।  २६५.२३"
  },
  {
    "text": "चतुरो द्वारपालांश्च द्वारेषु विनिवेशयेत्।\nश्रीसूक्तं पावमानञ्च सोमसूक्तं सुमङ्गलम् ।।  २६५.२४"
  },
  {
    "text": "तथा च शान्तिकाध्यायमिन्द्रसूक्तं तथैव च।\nरक्षोघ्नञ्च तथा सूक्तं पूर्वतो बह्वृचो जपेत् ।।  २६५.२५"
  },
  {
    "text": "रौद्रं पुरुषसूक्तञ्च श्लोकाध्यायं सशक्रियम्।\nतथैव मण्डलाध्यायमध्वर्युर्दक्षिणे जपेत् ।।  २६५.२६"
  },
  {
    "text": "वामदेवं बृहत्साम ज्येष्ठसाम रथन्तरम्।\nतथा पुरुषसूक्तञ्च रुद्रसूक्तं सशान्तिकम् ।।  २६५.२७"
  },
  {
    "text": "भारुण्डानि च सामानि च्छन्दोगः पश्चिमे जपेत्।\nअथर्वोऽङ्गिरसं तद्वन्नीलं रौद्रं तथैव च।।  २६५.२८"
  },
  {
    "text": "तथा पराजिता देवी सप्तसूक्तं सरौद्रकम्।\nतथैव शान्तिकाध्यायमथर्वां चोत्तरे जपेत् ।।  २६५.२९"
  },
  {
    "text": "शिरःस्थाने तु देवस्य स्थापको होममाचरेत्।\nशान्तिकैः पौष्टिकैस्तद्वन् मन्त्रैर्व्याहृतिपूर्वकैः ।।  २६५.३०"
  },
  {
    "text": "पलाशो दुम्बराश्वत्थ अपामार्गः शमी तथा।\nहुत्वा सहस्रमेकैकं देवं पादे तु संस्पृशेत् ।।  २६५.३१"
  },
  {
    "text": "ततो होमसहस्रेण हुत्वा हुत्वा ततस्ततः।\nनाभिमध्यं तथा वक्षः शिरश्चाप्यालभेत् पुनः ।।  २६५.३२"
  },
  {
    "text": "हस्तमात्रेषु कुण्डेषु मूर्तिपाः सर्वतो दिशम्।\nसमेखलेषु ते कुर्युर्योनिवक्त्रेषु चादरात् ।।  २६५.३३"
  },
  {
    "text": "वितस्ति मात्रा योनिः स्यद् गजोष्ठसदृशी तथा।\nआयताच्छिद्रसंयुक्ता पार्श्वतः कलयोच्छ्रिता ।।  २६५.३४"
  },
  {
    "text": "कुण्डात् कलानुसारेण सर्वतश्चतुरङ्गुला।\nविस्तारेणोच्छ्रयातद्वच्चतुरस्रा समा भवेत् ।।  २६५.३५"
  },
  {
    "text": "वेदी भित्तिं परित्यज्य त्रयोदशभिरंगुलैः।\nएवं नवसु कुण्डेषु लक्षणञ्चैव दृश्यते ।।  २६५.३६"
  },
  {
    "text": "आग्नेय शाक्रयाम्येषु होतव्यमुदगाननैः।\nशान्तयो लोकपालेभ्यो मूर्तिभ्यः क्रमशस्तथा ।।  २६५.३७"
  },
  {
    "text": "तथा मूर्त्यधिदेवानां होमं कुर्यात् समाहितः।\nवसुधा वसुरेता च यजमानो दिवाकरः ।।  २६५.३८"
  },
  {
    "text": "जलं वायु स्तथा सोम आकाशश्चाष्टमः स्मृतः।\nदेवस्य मूर्तयस्त्वष्टा वेताः कुण्डेषु संस्मरेत् ।।  २६५.३९"
  },
  {
    "text": "एतासामधिपान्वक्ष्ये पवित्रान् मूर्ति नामतः।\nपृथ्वीं पाति सर्वश्च पशुपश्चाग्निमेव च ।।  २६५.४०"
  },
  {
    "text": "यजमानं तथैवोग्रो रुद्रश्चादित्यमेव च।\nभवो जलं सदा पाति वायुमीशान एव च ।।  २६५.४१"
  },
  {
    "text": "महादेवस्तथा चन्द्र भीमश्चाकाशमेव च।\nसर्वदेवप्रतिष्ठासु मूर्तिपा ह्येत एव च ।।  २६५.४२"
  },
  {
    "text": "एतेभ्यो वैदिकैर्मन्त्रेर्यथास्वं होममाचरेत्।\nतथा शान्तिघटं कुर्य्यात् प्रतिकुण्डेषु सन्न्यसेत् ।।  २६५.४३"
  },
  {
    "text": "शतान्ते वा सहस्रान्ते सम्पूर्णाहुतिरिष्यते।\nसमपादः पृथिव्यान्तु प्रशान्तात्मा विनिक्षिपेत् ।।  २६५.४४"
  },
  {
    "text": "आहुतीनान्तु सम्पातं पूर्णकुम्भेषु वै न्यसेत्।\nमूलमध्योत्तमाङ्गेषु देवं तेनावसेचयेत् ।।  २६५.४५"
  },
  {
    "text": "स्थितश्च स्नापयेत्तेन सम्पाताहुतिवारिणा।\nप्रतियामेषु धूपन्तु नैवद्यञ्चदनोदकम् ।।  २६५.४६"
  },
  {
    "text": "पुनः पुनः प्रकुर्वीत होमः कार्यः पुनः पुनः।\nपुनः पुनश्च दातव्या यजमानेन दक्षिणा ।।  २६५.४७"
  },
  {
    "text": "सितवस्त्रैश्च ते सर्वे पूजनीयाः समन्ततः।\nविचित्रैर्हेमकटकैः हेमसूत्रांगुलीयकैः ।।  २६५.४८"
  },
  {
    "text": "वासोभिः शयनीयैश्च परिधाप्याः स्वशक्तितः।\nभोजनञ्चापि दातव्यं यावत् स्यादधिवासनम् ।।  २६५.४९"
  },
  {
    "text": "बलिस्त्रिसन्ध्यं दातव्यो भूतेभ्यः सर्वतो दिशम्।\nब्राह्मणान् भोजयेत् पूर्वं शेषान् वर्णांस्तु कामतः ।।  २६५.५०"
  },
  {
    "text": "रात्रौ महोत्सवः कार्यो नृत्यगीतकमङ्गलैः।\nसदा पूज्याः प्रयत्नेन चतुर्थी कर्म यावता ।।  २६५.५१"
  },
  {
    "text": "त्रिरात्रमेकरात्रं वा पञ्चरात्रमथापि वा।\nसप्तरात्रमथो कुर्य्यात् क्वचित्सद्योऽधिवासनम्\nसर्वयज्ञफलो यस्मादधिवासोत्सवः सदा ।।  २६५.५२"
  }
]
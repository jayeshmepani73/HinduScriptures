[
  {
    "text": "देवेभ्यो महादेवस्य वरदानम्।\nसूत उवाच।\nब्रह्माद्यैस्तूयमानस्तु देर्वैर्देवो महेश्वरः।\nप्रजापतिमुवाचेदं देवानां क्व भयं महत्।। १३३.१।।"
  },
  {
    "text": "भो! देवः! स्वागतं वोऽस्तु ब्रूत यद्वो मनोगतम्।\nतावदेव प्रयच्छामि नास्त्यदेयं मया हि वः।। १३३.२ ।।"
  },
  {
    "text": "युष्माकं नितरां शं वै कर्ताऽहं विबुधर्षभाः।\nचरामि महदत्युग्रं यच्चापि परमं तपः।। १३२.३ ।।"
  },
  {
    "text": "विद्विष्टा वो मम द्विष्टाः कष्टाः कष्टपराक्रमाः।\nतेषामभावः सम्पाद्यो युस्माकं भव एव च।। १३३.४ ।।"
  },
  {
    "text": "एवमुक्तास्तु देवेन प्रेम्णा सब्रह्मकाः सुराः।\nरुद्रमाहुर्महाभागं भागार्हाः सर्व एव ते।। १३३.५ ।।"
  },
  {
    "text": "भगवंस्तैस्तपस्तप्तं रौद्रं रौद्रपराक्रमैः।\nअसुरैर्वध्यमानाः स्म वयं त्वां शरणं गताः।। १३३.६ ।।"
  },
  {
    "text": "मयो नाम दितेः पुत्रस्त्रिनेत्रकलहप्रियः।\nत्रिपुरं येन तद्दुर्गं कृतं पाण्डुरगोपुरम्।। १३३.७ ।।"
  },
  {
    "text": "तदाश्रित्य पुरं दुर्गं दानवा वरनिर्भयाः।\nबाधन्तेऽस्मान् महादेव प्रेष्यमस्वामिनं यथा।। १३३.८ ।।"
  },
  {
    "text": "उद्यानानि च भग्नानि नन्दनादीनि यानि च।\nवराश्चाप्सरसः सर्वा रम्भाद्या दनुजैर्हृताः।। १३३.९ ।।"
  },
  {
    "text": "इन्द्रस्य वाह्याश्च गजाः कुमुदाञ्जनवामनाः।\nऐरावताद्यापहृता देवतानां महेश्वर!।। १३३.१० ।।"
  },
  {
    "text": "ये चेन्द्ररथमुख्याश्च हरयोऽपहृतासुरैः।\nजाताश्च दानवानान्ते रथयोग्यास्तुरङ्गमाः।। १३३.११ ।।"
  },
  {
    "text": "ये रथा ये गजाश्चैव याः स्त्रियो वसु यच्च न।\nतन्नो व्यपहृतं दैत्यैः संशयो जीविते पुनः।। १३३.१२ ।।"
  },
  {
    "text": "त्रिनेत्र एव मुक्तस्तु देवैः शक्रपुरोगमैः।\nउवाच देवान् देवेशो वरदो वृषवाहनः।। १३३.१३ ।।"
  },
  {
    "text": "व्यपगच्छतु वो देवा महद्दानवजम्भयम्।\nतदहं त्रिपुरन्धक्ष्ये क्रियतां यद्ब्रवीमि तत्।। १३३.१४ ।।"
  },
  {
    "text": "यदीच्छथ मया दग्धुं तत्पुरं सह दानवम्।\nरथमौपयिकं मह्यं सज्जयध्वं किलास्यते।। १३३.१५ ।।"
  },
  {
    "text": "दिग्वाससा तथोक्तास्ते सपितामहकाः सुराः।\nतथेत्युक्त्वा महादेवञ्चक्रुस्ते रथमुत्तमम्।। १३३.१६ ।।"
  },
  {
    "text": "धरां कूवरकौ तु द्वौ रुद्रपार्श्वचरावुभौ।\nअधिष्ठानं शिरो मेरोरक्षो मन्दर एव च।। १३३.१७ ।।"
  },
  {
    "text": "चक्रुश्चन्द्रञ्च सूर्य्यञ्च चक्रे काञ्चनराजते।\nकृष्णपक्षं शुक्लपक्षं पक्षद्वयमपीश्वराः।। १३३.१८ ।।"
  },
  {
    "text": "रथनेमिद्वयं चक्रुर्देवा ब्रह्मपुरः सराः।\nआदिद्वयं पक्षयन्त्रं यन्त्रमेताश्च देवताः।। १३३.१९ ।।"
  },
  {
    "text": "कम्बलाश्वतराभ्याञ्च नागाभ्यां समवेष्टितम्।\nभार्गवश्चाङ्गिराश्चैव बुधोऽङ्गारक एव च।। १३३.२० ।।"
  },
  {
    "text": "शनैश्चरस्तथा चात्र सर्वे ते देवसत्तमाः।\nवरूथं गगनं चक्रुश्चारुरूपं रथस्य ते।। १३३.२१ ।।"
  },
  {
    "text": "कृतं द्विजिह्वनयनं त्रिवेणुं शातकौम्भिकम्।\nमणिमुक्तेन्द्रनीलैश्च वृतं हृष्टमुखैः सुरैः।। १३३.२२ ।।"
  },
  {
    "text": "गङ्गा सिन्धुः शतद्रुश्च चन्द्रभागा सरस्वती।\nवितस्ता च विपाशा च यमुना गण्डकी तथा।। १३३.२३ ।।"
  },
  {
    "text": "सरस्वती देविका च तथा च सरयूरपि।\nएताः सरिद्वराः सर्वा वेणुसंज्ञाः कृता रथे।। १३३.२४ ।।"
  },
  {
    "text": "धृतराष्ट्रश्च ये नागास्ते च वेश्यात्मकाः कृताः।\nवासुके कुलजा ये च ये च रैवतवंशजाः।। १३३.२५ ।।"
  },
  {
    "text": "ते सर्पा दर्पसम्पूर्णाश्चापतूणेष्वनूनगाः।\nअवतस्थुः शरा भूत्वा नानाजातिशुभाननाः।। १३३.२६ ।।"
  },
  {
    "text": "सुरसा सरमा कद्रुर्विनता शुचिरेव च।\nतृषा बुभुक्षा सर्वोग्रा मृत्युः सर्वशमस्तथा।। १३३.२७ ।।"
  },
  {
    "text": "ब्रह्मवध्या च गोवध्या बालवध्याः प्रजाभयाः।\nगदा भूत्वा शक्तयश्च तदा देवरथेऽभ्ययुः।। १३३.२८ ।।"
  },
  {
    "text": "युगं कृतयुगञ्चात्र चातुर्होत्रप्रयोजकाः।\nचतुर्वर्णाः सलीलाश्च बभूवुः स्वर्णकुण्डलाः।। १३३.२९ ।।"
  },
  {
    "text": "तद्युगं युगसङ्काशं रथशीर्षे प्रतिष्ठितम्।\nधृतराष्ट्रेण नागेन बद्धं बलवता महत्।। १३३.३० ।।"
  },
  {
    "text": "ऋग्वेदः सामवेदश्च यजुर्वेदस्तथापरः।\nवेदाश्चत्वार एवैते चत्वारस्तुरगा भवन्।। १३३.३१ ।।"
  },
  {
    "text": "अन्नदानपुरोगाणि यानि दानानि कानिचित्।\nतान्यासन्वाजिनां तेषां भूषणानि सहस्रशः ।। १३३.३२ ।।"
  },
  {
    "text": "पद्मद्वयं तक्षकश्च कर्कोटकधनञ्जयौ।\nनागा बभूवुरेवैते हयानां बालबन्धनाः।। १३३.३३ ।।"
  },
  {
    "text": "ओङ्कारप्रभवास्ता वा मन्त्रयज्ञक्रतुक्रियाः।\nउपद्रवाः प्रतीकाराः पशुबन्धेष्टयस्तथा।। १३३.३४ ।।"
  },
  {
    "text": "यज्ञोपवाहान्येतानि तस्मिन् लोकरथे शुभे।\nमणिमुक्ताप्रवालैस्तु भूषितानि सहस्रशः।। १३३.३५ ।।"
  },
  {
    "text": "प्रतोदोङ्कार एवासीत्तदग्रञ्च वषट्कृतम्।\nसिनीवाली कुहूराका तथा चानुमती शुभा।। १३३.३६ ।।"
  },
  {
    "text": "योक्त्राण्यासंस्तुरङ्गाणामपसर्पणविग्रहाः।। १३३.३७ ।।"
  },
  {
    "text": "कृष्णान्यथ च पीतानि श्वेतमाञ्जिष्ठकानि च।\nअवदाताः पताकास्तु बभूवुः पवनेरिताः।। १३३.३८ ।।"
  },
  {
    "text": "ऋतुभिश्च कृतः षड्भिर्धनुः सम्वत्सरोऽभवत्।\nअजराज्याभवच्चापि साम्बका धनुषो द्रृढ़ा ।। १३३.३९ ।।"
  },
  {
    "text": "कालो हि भगवान् रुद्रः तं च सम्वतसरं विदुः।\nतस्मादुमाकालरात्रिर्दनुषोज्या जराभवत्।। १३३.४० ।।"
  },
  {
    "text": "सगर्भं त्रिपुरं येन दग्धवान् स त्रिलोचनः।\nस इषुर्विष्णुसोमाग्नित्रिदैवतमयोऽभवत्।। १३३.४१ ।।"
  },
  {
    "text": "आननं ह्यग्निरभवच्छल्यं सोमस्तमोनुदः।\nतेजसः समवायोऽथ चेषोस्तेजो रथाङ्गधृत्।। १३३.४२ ।।"
  },
  {
    "text": "तस्मिंश्च वीर्य्यवृद्ध्यर्थं वासुकिर्नागपार्थिवः।\nतेजः सम्वसनार्थं वै मुमोचातिविषो विषम्।। १३३.४३ ।।"
  },
  {
    "text": "कृत्वा देवा रथञ्चापि दिव्यं दिव्यप्रभावतः।\nलोकाधिपतिमभ्येत्य इदं वचनमब्रुवन्।। १३३.४४ ।।"
  },
  {
    "text": "संस्कृतोऽयं रथोऽस्माभिस्तव दानवशत्रुजित्।\nइदमापत्परित्राणं देवान् सेन्द्रपुरोगमान्।। १३३.४५ ।।"
  },
  {
    "text": "तं मेरुशिखराकारं त्रेलोक्यरथमुत्तमम्।\nप्रशस्य देवान् साध्विति रथं पश्यति शङ्करः।। १३३.४६ ।।"
  },
  {
    "text": "मुहुर्द्रृष्ट्वा रथं साधु साध्वित्युक्त्वा मुहुर्मुहुः।\nउवाच सेन्द्रानमरानमराधिपतिः स्वयम्।। १३३.४७ ।।"
  },
  {
    "text": "याद्रृशोऽयं रथः क्लृप्तो युष्माभिर्ममसत्तमाः।\nईद्रृशो रथसम्पत्त्या यन्ता शीघ्रं विधीयताम्।। १३३.४८ ।।"
  },
  {
    "text": "इत्युक्त्वा देवदेवेन देवाविद्धा इवेषुभिः।\nअवापुर्महतीं चिन्तां कथं कार्यमिति ब्रुवन्।। १३३.४९ ।।"
  },
  {
    "text": "महादेवस्य देवोऽन्यः को नाम सद्रशौ भवेत्।\nमुक्त्वा चक्रायुधं देवं सोपास्य इषुमाश्रितः।। १३३.५० ।।"
  },
  {
    "text": "धुरि युक्ता इवोक्षाणो घटन्त इव पर्वतैः।\nनिःश्वसन्तः सुराः सर्वे कथमेतदिति ब्रुवन्।। १३३.५१ ।।"
  },
  {
    "text": "देवोऽद्रृश्यत देवांस्तु लोकनाथस्य धूर्गतान्।\nअहं सारथिरित्युक्त्वा जग्राहाश्वांस्ततोऽग्रजः।। १३३.५२ ।।"
  },
  {
    "text": "ततो देवैः सगन्धर्वैः सिंहनादो महान् कृतः।\nप्रतोदहस्तं संप्रेक्ष्य ब्रह्माणं सूततां गतम्।। १३३.५३ ।।"
  },
  {
    "text": "भगवानपि विश्वेशो रथस्थे वै पितामहे।\nसद्रृशः सूत इत्युक्त्वा चारुरोह रथं हरः।। १३३.५४ ।।"
  },
  {
    "text": "आरोहति रथं देवे ह्यश्वा हरभरातुराः।\nजानुभिः पतिता भूमौ रजोग्रासश्च ग्रासितः।। १३३.५५ ।।"
  },
  {
    "text": "देवो द्रृष्ट्वाथ वेदांस्तानभीरुग्रहयान् भयात्।\nउज्जहार पितॄनार्तान् सुपुत्र इव दुःखितान्।। १३३.५६ ।।"
  },
  {
    "text": "ततः सिंहरवो भूयो बभूव रथभैरवः।\nजयशब्दश्च देवानां संबभूवार्णवोपमः।। १३३.५७ ।।"
  },
  {
    "text": "तदोङ्कारमयं गृह्य प्रतोदं वरदः प्रभुः।\nस्वयम्भूः प्रययौ वाहाननुमन्त्र्य यथाजवम्।। १३३.५८ ।।"
  },
  {
    "text": "ग्रसमाना इवाकाशं मुष्णन्त इव मेदिनीम्।\nमुखेभ्यः ससृजुः श्वासानुच्छ्वसन्त इवोरगाः।। १३३.५९ ।।"
  },
  {
    "text": "स्वयम्भुवा चोद्यमानाश्चोदितेन कपर्दिना।\nव्रजन्ति तेऽश्वा जवनाः क्षयकाल इवानिलाः।। १३३.६० ।।"
  },
  {
    "text": "ध्वजोच्छ्रयविनिर्माणे ध्वजयष्टिमनुत्तमाम्।\nआक्रम्य नन्दीवृषभं तस्थौ तस्मिञ्शिवेच्छया।। १३३.६१ ।।"
  },
  {
    "text": "भार्गवाङ्गिरसौ देवौ दण्डहस्तौ रविप्रभौ।\nरथचक्रे तु रक्षेते रुद्रस्य प्रियकाङिक्षणौ।। १३३.६२ ।।"
  },
  {
    "text": "शेषश्च भगवान्नागः अनन्तोऽन्तकरोऽपिणाम्।\nशरहस्तो रथम्पाति शयनं ब्रह्मणस्तदा।। १३३.६३ ।।"
  },
  {
    "text": "यमस्तूर्णसमास्थाय महिषञ्चातिदारुणम्।\nद्रविणाधिपतिर्व्यालं सुराणामधिपो द्विपम्।। १३३.६४ ।।"
  },
  {
    "text": "अरक्षत मयूरं निकूजन्तं किन्नरं यथा।\nगुह आस्थाय वरदो युगोपमरथं पितुः।। १३३.६५ ।।"
  },
  {
    "text": "नन्दीश्वरश्च भगवान् शूलमादाय दीप्तिमान्।\nपृष्ठतश्चापि पार्श्वाभ्यां लोकस्य क्षयकृद्यथा।। १३३.६६ ।।"
  },
  {
    "text": "प्रमथाश्चाग्निवर्णाभाः साग्निज्वाला इवाचलाः।\nअनुजग्मू रथं शार्वं नक्रा इव महार्णवम्।। १३३.६७ ।।"
  },
  {
    "text": "भृगुर्भरद्वाजवसिष्ठगौतमाः क्रतुः पुलस्त्यः पुलहस्तपोधनाः।\nमरीचिरत्रिर्भगवानथाङ्गिराः पराशरागस्त्यमुखा महर्षयः।। १३३.६८ ।।"
  },
  {
    "text": "हरमजितमजं प्रतुष्टुवुर्वचनविषैर्विचित्रभूषणैः।\nरथस्त्रिपुरे सकाञ्चनाचलो व्रजतिसपक्ष इवाद्रिरम्बरे।। १३३.६९ ।।"
  },
  {
    "text": "करिगिरिरविमेघसन्निभाः सजलपयोदनिनादनादिनः।\nप्रमथगणाः परिवार्य्य देवगुप्तं रथममरापि ययुः स्म दर्पयुक्ताः।। १३३.७० ।।"
  },
  {
    "text": "मकरतिमितिमिङ्गिलावृतः प्रलय इवातिसमुद्धतोऽर्णवः।\nव्रजति रथवरोऽति भास्वरो ह्यशनिनिपातपयोद-निःस्वनः।। १३३.७१ ।।"
  }
]
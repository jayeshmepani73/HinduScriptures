[
  {
    "text": "मनुरुवाच।"
  },
  {
    "text": "मधुरा भारती केन व्रतेन मधुसूदन!।\nतथैव जनसौभाग्यं मतिं विद्यासु कौशलम्।। ६६.१ ।।"
  },
  {
    "text": "अभेदश्चापि दम्पत्योस्तथा बन्धुजनेन च।\nआयुश्च विपुलं पुंसां तन्मे कथय माधव!।। ६६.२ ।।"
  },
  {
    "text": "मत्स्य उवाच।\nसम्यक् पृष्टं त्वया राजन्! श्रृणु सारस्वतं व्रतम्।\nयस्य संकीर्तनादेव तुष्यतीह सरस्वती।। ६६.३ ।।"
  },
  {
    "text": "यो यद्‌भक्तः पुमान् कुर्य्यात्‌ एतद्‌ व्रतमनुत्तमम्।\nतद्वासरादौ सम्पूज्य विप्रानेतान्‌ समाचरेत्।। ६६.४ ।।"
  },
  {
    "text": "अथवादित्यवारेण ग्रहताराबलेन च।\nपायसं भोजयेद्विप्रान् कृत्वा ब्राह्मणवाचनम्।। ६६.५ ।।"
  },
  {
    "text": "शुक्लवस्त्राणि दत्त्वा च सहिरण्यानि शक्तितः।\nगायत्रीं पूजयेद् भक्त्या शुक्लमाल्यानुलेपनैः।। ६६.६ ।।"
  },
  {
    "text": "यथा न देवि!। भगवान् ब्रह्मलोके पितामहः।\nत्वां परित्यज्य सन्तिष्ठेत् तथा भव वरप्रदा।। ६६.७ ।।"
  },
  {
    "text": "वेदाः शास्त्राणि सर्वाणि गीतनृत्यादिकञ्च यत्।\nन विहीनं त्वया देवि! तथा मे सन्तु सिद्धयः।। ६६.८ ।।"
  },
  {
    "text": "लक्ष्मीर्मेधा धरापुष्टिर्गौरी तुष्टा प्रभा मतिः।\nएताभिः पाहि अष्टाभि स्तनूभिर्मां सरस्वती।। ६६.९ ।।"
  },
  {
    "text": "एवं सम्पूज्य गायत्रीं वाणीं क्षयनिवारिणीम्।\nशुक्लपुष्पाक्षतैर्भक्त्या सकमण्डलुपुस्तकाम्।\nमौनव्रतेन भुञ्जीत सायं प्रातस्तु धर्म्मवित्।। ६६.१० ।।"
  },
  {
    "text": "पञ्चम्यां प्रतिपक्षञ्च पूजयेद्‌ ब्रह्मवासिनीम्।\nतथैव तण्डुलप्रस्थं घृतपात्रेण संयुतम्।।\nक्षीरं दद्याद्धिरण्यञ्च गायत्री प्रीयतामिति।। ६६.११ ।।"
  },
  {
    "text": "सन्ध्यायाञ्च तथा मौनमेतत्कुर्वन्‌ समाचरेत्।\nनान्तरा भोजनं कुर्याद्यावन्मासास्त्रयोदश।। ६६.१२ ।।"
  },
  {
    "text": "समाप्ते तु व्रते कुर्याद् भोजनं शुक्लतण्डुलैः।\nपूर्वं सवस्त्रयुग्मञ्च दद्याद्विप्राय भोजनम्।। ६६.१३ ।।"
  },
  {
    "text": "देव्या वितानं घण्टाञ्च सितनेत्रे पयस्विनीम्।\nचन्दनं वस्त्रयुग्मञ्च दद्याच्च शिखरं पुनः।। ६६.१४ ।।"
  },
  {
    "text": "तथोपदेष्टारमपि भक्त्या संपूजयेत् गुरुम्।\nवित्तशाठ्येन रहितो वस्त्रमाल्यानुलेपनैः।। ६६.१५ ।।"
  },
  {
    "text": "अनेन विधिना यस्तु कुर्यात् सारस्वतं व्रतम्।\nविद्यावानर्थसंयुक्तो रक्तकण्ठश्च जायते।। ६६.१६ ।।"
  },
  {
    "text": "सरस्वत्याः प्रसादेन ब्रह्मलोके महीयते।\nनारी वा कुरुते या तु सापि तत्फलगामिनी।\nब्रह्मलोके वसेद्राजन्! यावत्कल्पायुतत्रयम्।। ६६.१७ ।।"
  },
  {
    "text": "सारस्वतं व्रतं यस्तु श्रृणुयादपि यः पठेत्।\nविद्याधरपुरे सोऽपि वसेत् कल्पायुतत्रयम्।। ६६.१८ ।।"
  }
]
[
  {
    "text": "शान्तिविधानवर्णनम्।"
  },
  {
    "text": "गर्ग उवाच।\nप्रविशन्ति यदा ग्राममारण्या मृगपक्षिणः।\nअरण्यं यान्ति वा ग्राम्याः स्थलं यान्ति जलोद्भवाः ।। २३७.१ ।।"
  },
  {
    "text": "स्थलजाश्च जलं यान्ति घोरं वाशन्ति निर्भयाः।\nराजद्वारे पुरद्वारे शिवा चाप्यशिवप्रदा ।। २३७.२ ।।"
  },
  {
    "text": "दिवारात्रिञ्चरावापि रात्रावपि दिवाचराः।\nग्राम्यास्त्यजन्ति ग्रामञ्च शून्यतां तस्य निर्दिशेत् ।। २३७.३ ।।"
  },
  {
    "text": "दीप्तावाशन्ति सन्ध्यासु मण्डलानि च कुर्वते।\nवाशन्ति विस्वरं यत्र तदाप्येतत् फलं लभेत् ।। २३७.४ ।।"
  },
  {
    "text": "प्रदोषे कुक्कुटो वाशेद् धेमन्ते वापि कोकिलः।\nअर्कोदये त्वभिमुखी शिवा रौति भयं वदेत् ।। २३७.५ ।।"
  },
  {
    "text": "गृहं कपोतः प्रविशेत् क्रव्यादो मूर्ध्नि लीयते।\nमधुवा मक्षिकाः कुर्युर्मृत्युर्गृहपतेर्भवेत् ।। २३७.६ ।।"
  },
  {
    "text": "प्राकारद्वारगेहेषु तोरणापणवीथिषु।\nकेतुच्छत्रायुधाद्येषु क्रव्यादं प्रपतेद्यदि ।। २३७.७ ।।"
  },
  {
    "text": "जायन्ते वाथ वल्मीका मधु वा स्यन्दते यदि।\nसदेशो नाशमायाति राजा च म्रियते तथा ।। २३७.८ ।।"
  },
  {
    "text": "मूषकान् शलभान् दृष्ट्वा प्रभूतं क्षुद् भयं भवेत्।\nकाष्ठोल्मुकास्थिश्रृङ्गाढ्याः श्वानो मर्कटवेदनाः ।। २३७.९ ।।"
  },
  {
    "text": "दुर्भिक्षवेदना ज्ञेया काकाधान्यमुखा यदि।\nजनानभिभवन्तीह निर्भया रणवेदिनः ।। २३७.१० ।।"
  },
  {
    "text": "काको मैथुनसक्तश्च श्वेतस्तु यदि दृश्यते।\nराजा वा म्रियते तत्र स च देशो विनश्यति ।। २३७.११ ।।"
  },
  {
    "text": "उलूको दृश्यते यत्र नृपद्वारे तथा गृहे ।\nज्ञेयो गृहपतेर्मृत्युर्धननाशस्तथैव च ।। २३७.१२ ।।"
  },
  {
    "text": "मृगपक्षिविकारेषु कुर्याद्धोमं सदक्षिणम्।\nदेवा कपोता इति वा जप्तव्याः पञ्चभिर्द्विजैः ।। २३७.१३ ।।"
  },
  {
    "text": "गावश्च देया विधिवद् द्विजानां सकाञ्चना वस्त्रयुगोत्तरीयाः।\nएवं कृते शान्तिमुपैति पापं मृगैर्द्विजैर्वा विनिवेदितं यत् ।। २३७.१४ ।।"
  }
]
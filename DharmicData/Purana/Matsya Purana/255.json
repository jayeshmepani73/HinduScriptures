[
  {
    "text": "स्तम्भमाननिर्णयवर्णनम्।"
  },
  {
    "text": "सूत उवाच।\nअथातः संप्रवक्ष्यामि स्तम्भमान विनिर्णयम्।\nकृत्वा स्वभुवनोच्छ्रायं सदा सप्तगुणं बुधैः ।। २५५.१"
  },
  {
    "text": "अशीत्यंशः पृथुत्वं स्यादग्रेणावगुणैः सह।\nरुचकश्चतुरः स्यात्तु अष्टास्रो वज्र उच्यते ।। २५५.२"
  },
  {
    "text": "द्विवज्र षोड़शास्त्रस्तु द्वात्रिंशास्त्रः प्रलीनकः।\nमध्यप्रदेशे यस्तम्भो वृत्तो वृत्त इति स्मृतः ।। २५५.३"
  },
  {
    "text": "एते पञ्च महास्तम्भाः प्रशस्ताः सर्ववास्तुषु।\nपद्म वल्ली लता कुम्भ पत्र दर्पण रूपिताः ।। २५५.४"
  },
  {
    "text": "स्तम्भस्य नवमांशेन पद्मकुम्भान्तराणि तु।\nस्तम्भतुल्या तुला प्रोक्ता हीना चोपतुला ततः ।। २५५.५"
  },
  {
    "text": "त्रिभागेनेह सर्वत्र चतुर्भागेन वा पुनः।\nहीनं हीनं चतुर्थांशात् तथा सर्वासु भूमिषु ।। २५५.६"
  },
  {
    "text": "वासगेहानि सर्वेषां प्रवेशे दक्षिणेन तु।\nद्वाराणि तु प्रवक्ष्यामि प्रशस्तानीह यानि तु ।। २५५.७"
  },
  {
    "text": "पूर्वेणेन्द्रं जयन्तञ्च द्वारं सर्वत्र शस्यते।\nयाम्यञ्च वितथञ्चैव दक्षिणेन विदुर्बुधाः ।। २५५.८"
  },
  {
    "text": "पश्चिमे पुष्पदन्तं च वारुणञ्च प्रशस्यते।\nउत्तरेण तु भल्लाटं सौम्यं तु शुभदम्भवेत् ।। २५५.९"
  },
  {
    "text": "तथा वास्तुषु सर्वत्र वेधं द्वारस्य वर्जयेत्।\nद्वारे तु रथ्यया विद्धे भवेत् सर्वकुलक्षयः ।। २५५.१०"
  },
  {
    "text": "तरुणाद्वेष बाहुल्यं शोकः पङ्केन जायते।\nअपस्मारो भवेन्नूनं कूपवेधेन सर्वदा ।। २५५.११"
  },
  {
    "text": "व्यथा प्रस्रवणेन स्यात् कीलेनाग्नि भयं भवेत्।\nविनाशो देवता विद्धे स्तम्भेन स्त्रीकृतं भवेत् ।। २५५.१२"
  },
  {
    "text": "गृहभर्तुर्विनाशः स्यात् गृहेण च गृहे कृते।\nअमेध्यावस्करैर्विद्धे गृहिणी बन्धकी भवेत् ।। २५५.१३"
  },
  {
    "text": "तथा शस्त्रमयं विन्द्यादन्त्यजस्य गृहेण तु।\nउच्छ्राया द्विगुणां भूमिं त्यक्त्वा वेधो न जायते ।। २५५.१४"
  },
  {
    "text": "स्वयमुत्पाटिते द्वारे उन्मादो गृहवासिनाम्।\nस्वयं वा पिहिते विद्यात् कुलनाशं विचक्षणः ।। २५५.१५"
  },
  {
    "text": "मानाधिके राजभयं न्यूने तस्करतो भवेत्।\nद्वारोपरि च यद्द्वारं तदन्तकमुखं स्मृतम् ।। २५५.१६"
  },
  {
    "text": "अध्वनो मध्यदेशे तु अधिको यस्य विस्तरः।\nवज्रन्तु सङ्कटं मध्ये सद्योभर्तुर्विनाशनम् ।। २५५.१७"
  },
  {
    "text": "तथान्यपीड़ितं द्वारं बहुदोषकरं भवेत्।\nमूलद्वारा तथान्यत्तु नाधिकं शोभनं भवेत् ।। २५५.१८"
  },
  {
    "text": "कुम्भश्रीपर्णि वल्लीभिर्मूलद्वारन्तु शोभयेत्।\nपूजयेच्चापि तन्नित्यं बलिना चाक्षतोदकैः ।। २५५.१९"
  },
  {
    "text": "भवनस्य वटः पूर्वे दिग्भागे सर्वकामिकः।\nउदुम्बरस्तथा याम्ये वारुण्यां पिप्पलः शुभः ।। २५५.२०"
  },
  {
    "text": "प्लक्षश्चोत्तरतो धन्यो विपरीतास्त्वसिद्धये।\nकण्टकीक्षीरवृक्षश्च आसनः सफलो द्रुमः ।। २५५.२१"
  },
  {
    "text": "भार्य्याहानौ प्रजाहानौ भवेतां क्रमशस्तदा।\nन च्छिन्द्यात् यदि तानन्यानन्तरे स्थापयेच्छुभान् ।। २५५.२२"
  },
  {
    "text": "पुन्नागा शोक बकुल शमी तिलक चम्पकान्।\nदाड़िमी पिप्पली द्राक्षा तथा कुसुममण्डपान् ।। २५५.२३"
  },
  {
    "text": "जम्बीरपूगपनसद्रुमकेतकीभिर्जातीसरोजशतपत्रिकमल्लिकाभिः।\nयन्नालिकेरकदलीदलपाटलाभिर्युक्तं तदत्र भवनं श्रियमातनोति ।। २५५.२४"
  }
]
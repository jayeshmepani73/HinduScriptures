[
  {
    "text": "फलत्यागमाहात्म्यकथनम्।"
  },
  {
    "text": "नन्दिकेश्वर उवाच।\nफलत्यागस्य माहात्म्यं यद्भवेच्छृणु नारद!।\nयदक्षयं परं लोके सर्वकामफलप्रदम्।। ९६.१ ।।"
  },
  {
    "text": "मार्गशीर्षे शुभे मासि तृतीयायां मुने! व्रतम् ।\nद्वादश्यामथवाष्टम्यां चतुर्दश्यामथापि वा\nआरभेच्छुक्लपक्षस्य कृत्वा ब्राह्मणवाचनम्।। ९६.२ ।।"
  },
  {
    "text": "अन्येष्वपि हि मासेषु पुण्येषु मुनिसत्तम!।\nसदक्षिणम्पायसेन भोजयेच्छक्तितो द्विजान्।। ९६.३ ।।"
  },
  {
    "text": "अष्टादशानां धान्यानामवद्यं फलमूलकैः।\nवर्जयेदब्दमेकन्तु ऋते औषधकारणम्।\nसवृषं काञ्चनं रुद्रं धर्म्मराजञ्च कारयेत्।। ९६.४ ।।"
  },
  {
    "text": "कूष्माण्डं मातुलिङ्गञ्च वार्ताकम्पनसं तथा।\nआम्राम्रातकपित्थानि कलिङ्गमथवालुकम्।। ९६.५ ।।"
  },
  {
    "text": "श्रीफलाश्वत्थबदरञ्जम्वीरं कदलीफलम्।\nकाश्मरन्दाड़िमं शक्त्या कालधौतानि षोडश!।। ९६.६ ।।"
  },
  {
    "text": "मूलकामलकं जम्बू तिन्तिड़ीकरमर्दकम्।\nकङ्कोलैलाकतुण्डीरकरीर कुटजं शमी।। ९६.७ ।।"
  },
  {
    "text": "औदुम्बरं नालिकेरं द्राक्षाथ बृहतीद्वयम्।\nरौप्यानिकारयेच्छक्त्या फलानीमानि षोड़श।। ९६.८ ।।"
  },
  {
    "text": "ताम्रं तालफलं कुर्य्यादगस्तिफलमेव च।\nपिण्डारकाश्मर्य्यफलं तथा सूरणकन्दकम्।। ९६.९ ।।"
  },
  {
    "text": "रक्तालुकाकन्दकञ्च कनकाह्वञ्च चिर्भिटम्।\nचित्रवल्लीफलं तद्वत्कूटशाल्मलिजम्फलम्।। ९६.१० ।।"
  },
  {
    "text": "आम्रनिष्पावमधुकबटमुद्गपटोलकम्।\nताम्राणि षोड़शैतानि कारयेच्छक्तितो नरः।। ९६.११ ।।"
  },
  {
    "text": "उदकुम्भद्वयं कुर्य्याद्धान्योपरि सवस्त्रकम्।\nततश्च कारयेच्छय्या यथोपरि सुवाससी।। ९६.१२ ।।"
  },
  {
    "text": "भक्ष्यपात्रत्रयोपेतं यमरुद्रवृषान्वितम्।\nधेन्वा सहैव शान्ताय विप्रायाथ कुटुम्बिने।।\nसपत्नीकाय संपूज्य पुण्येऽह्नि विनिवेदयेत्।। ९६.१३ ।।"
  },
  {
    "text": "यथा फलेषु सर्वेषु वसन्त्यमरकोटयः।\nतथा सर्वफलत्याग व्रताद्भक्तिः शिवेऽस्तु मे।। ९६.१४ ।।"
  },
  {
    "text": "यथा शिवञ्च धर्म्मश्च सदानन्तफलप्रदौ।\nतद्युक्तफलदानेन तौ स्यातां मे वरप्रदौ।। ९६.१५ ।।"
  },
  {
    "text": "यथा भेदं न पश्यामि शिवविष्ण्वर्कपद्मजान्।\nतथा ममास्तु विश्वात्मशङ्करः शङ्करः सदा।। ९६.१६ ।।"
  },
  {
    "text": "इति दत्त्वा च तत्सर्वमलंकृत्य च भूषणैः।\nशक्तिश्चेच्छयनं दद्यात्सर्वोपस्करसंयुतम्।। ९६.१७ ।।"
  },
  {
    "text": "अशक्तस्तु फलान्येव यथोक्तानि विधानतः।\nतथोदकुम्भसंयुक्तौ शिवधर्मौ च काञ्चनौ।। ९६.१८ ।।"
  },
  {
    "text": "विप्राय दत्त्वा भुञ्चीत वाग्यतस्तैलवर्जितम्।\nअन्यान्यपि यथा शक्त्या भोजयेच्छक्तितो द्विजान्।। ९६.१९ ।।"
  },
  {
    "text": "एतद्भागवतानान्तु सौरवैष्णवयोगिनाम्।\nशुभं सर्वफलत्यागव्रतं वेदविदो विदुः।। ९६.२० ।।"
  },
  {
    "text": "नारीभिश्च यथाशक्त्या कर्त्तव्यं द्विजपुङ्गव!।\nएतस्मान्नापरं किञ्चिदिहलोके परत्र च।।\nव्रतमस्ति मुनिश्रेष्ठ! यदनन्तफलप्रदम्।। ९६.२१ ।।"
  },
  {
    "text": "सौवर्णरौप्यताम्रेषु यावन्तः परमाणवः।\nभवन्ति चूर्ण्यमानेषु फलेषु मुनिसत्तम!।।\nतावद्‌युगसहस्राणि रुद्रलोके महीयते।। ९६.२२ ।।"
  },
  {
    "text": "एतत्समस्त कलुषापहरं जनानामाजीवनाय मनुजेषु च सर्वदा स्यात्।\nजन्मान्तरेष्वपि न पुत्रवियोगदुःखमाप्नोति धाम च पुरन्दरलोकजुष्टम्।। ९६.२४ ।।"
  },
  {
    "text": "यो वा श्रृणोति पुरुषोऽल्पधनः पठेद्वा देवालयेषु भुवनेषु च धार्मिकाणाम्।\nपापैर्वियुक्तवपुरत्र पुरं पुरारेरानन्दकृत्पदमुपैति मुनीन्द्र!सोऽपि।। ९६.२५ ।।"
  }
]
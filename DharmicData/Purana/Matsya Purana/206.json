[
  {
    "text": "कृष्णमृगचर्मदानविधिवर्णनम्।\nमनुरुवाच।\nकृष्णाजिनप्रदानस्य विधिकालौ ममानघ।\nब्राह्मणञ्च तथाचक्ष्व तत्र मे संशयो महान् ॥ २०६.१ ॥\nमत्स्य उवाच।\nवैशाखी पौर्णमासी च ग्रहणे शशिसूर्ययोः।\nपौर्णमासीतु या माघे ह्याषाढी कार्तिकी तथा ॥ २०६.२ ॥\nउत्तरायणं द्वादशी वा तस्यां दत्तं महाफलम्।\nआहिताग्निर्द्विजो यस्तु तद्देयं तस्य पार्थिव ॥ २०६.३ ॥\nयथा येन विधानेन तन्मे निगदतः श्रृणु।\nगोमयेनोपलिप्ते तु शूचौ देशे नराधिप ॥ २०६.४ ॥\nआदावेव समास्तीर्य शोभनं शस्तमाविकम्।\nततः सश्रृङ्गं सखुरमास्तरेत् कृष्णमार्गकम् ॥ २०६.५ ॥\nकर्तव्यं रुक्मश्रृङ्गं तद्रौप्यदन्तं तथैव च।\nलाङ्गलं मौक्तिकैर्युक्तं तिलच्छन्नं तथैव च ॥ २०६.६ ॥\nतिलैश्च शिखितं कृत्वा वाससाच्छादयेच्छुचि।\nसुवर्णनाभं तत्कुर्यादलङ्कुर्याद्विशेषतः ॥ २०६.७ ॥\nरत्नैर्गन्धैर्यथाशक्त्या तस्य दिक्षु च विन्यसेत्।\nकांस्यपात्राणि चत्वारि तेषु दद्याद्यथाक्रमम् ॥ २०६.८ ॥\nमृण्मयेषु च पात्रेषु पूर्वादिषु यथाक्रमम्।\nघृतं क्षीरं दधि क्षौद्रमेवं दद्याद्यथाविधि ॥ २०६.९ ॥\nचम्पकस्य तथा शाखामव्रणं कुम्भमेव च।\nबाह्योपस्थापनं कृत्वा शुभचित्तो निवेशयेत् ॥ २०६.१० ॥\nसूक्ष्मवस्त्रं शुभम्पीतं मार्जनार्थं प्रयोजयेत्।\nतथा धातुमयीः पात्रीः पादयोस्तस्य दापयेत् ॥ २०६.११ ॥\nयानि कानि च पापानि मया लोभात् कृतानि वै।\nलोहपात्रादि दानेन प्रणश्यन्तु ममाशु वै ॥ २०६.१२ ॥\nतिलपूर्णं ततः कृत्वा वामपादे निवेशयेत्।\nयानि कानिच पापानि कर्णोत्थानि कृतानि च ॥ २०६.१३ ॥\nकांस्यपात्रप्रदानेन तानि नश्यन्तु मे सदा।\nमधुपूर्णन्तु तत्कृत्वा पादे वै दक्षिणे न्यसेत् ॥ २०६.१४ ॥\nपरापवादपैशून्याद्वृथा मांसस्य भक्षणात्।\nतत्रोत्थितञ्च मे पापं ताम्रपात्रात्प्रणश्यतु ॥ २०६.१५ ॥\nकन्यानृतात् गवाञ्चैव परदाराभिमर्शनात्।\nरौप्यपात्रप्रदानाद्धि क्षिप्रं नाशं प्रयातु मे ॥ २०६.१६ ॥\nऊर्ध्वपादे त्विमे कार्ये ताम्रस्य रजतस्य च।\nजन्मजन्मसहस्रेषु कृतं पापं कुबुद्धिना ॥ २०६.१७ ॥\nसुवर्णपात्रदानात्तु नाशयाशु जनार्द्दन!।\nहेममुक्ताविद्रुमञ्च दाड़िमं बीजपूरकम् ॥ २०६.१८ ॥\nप्रशस्तपत्रे श्रवणे खुरे श्रृङ्गाटकानि च।\nएवं कृत्वा यथोक्तेन सर्वशाकफलानि च ॥ २०६.१९ ॥\nतत्प्रतिग्रहविद्विद्वानाहिताग्निर्द्विजोत्तमः।\nस्नातो वस्त्रयुगच्छन्नः स्वशक्त्या चाप्यलङ्कृतः ॥ २०६.२० ॥\nप्रतिग्रहश्च तस्योक्तः पुच्छदेशे महीपते!।\nतत एवं समीपे तु मन्त्रमेनमुदीरयेत् ॥ २०६.२१ ॥\nकृष्णः कृष्णगलोदेवः कृष्णाजिनधरस्तथा।\nतद्दानाद्धूतपापस्य प्रीयतां वृषभध्वजः ॥ २०६.२२ ॥\nअनेन विधिना दत्त्वा यथावत् कृष्णमार्गकम्।\nन स्पृश्योऽसौ द्विजो राजन्! चितियूपसमो हि सः ॥ २०६.२३ ॥\nस दाने श्राद्धकाले च दूरतः परिवर्जयेत्।\nस्वगृहात्प्रेष्य तं विप्रं मङ्गलस्नानमाचरेत् ॥ २०६.२४ ॥\nपूर्णकुम्भेन राजेन्द्र! शाखया चम्पकस्य तु।\nकृत्वाचार्यश्च कलशं मन्त्रेणानेन मूर्द्धनि॥ २०६.२५ ॥\nआप्यायस्व समुद्रज्येष्ठा ऋचा संस्नाप्य षोड़श।\nअहतेवाससीवत आचान्तः शुचितामियात् ॥ २०६.२६ ॥\nतद्वासः कुम्भसहितं नीत्वा क्षेप्यं चतुष्पथे।\nकृतेनानेन या तुष्टिर्न सा शक्या सुरैरपि ॥ २०६.२७ ॥\nवक्तुं हि नृपतिश्रेष्ठ! तथाप्युद्देशतः श्रृणु।\nसमग्रभूमिदानस्य फलं प्राप्नोत्यसंशयम् ॥ २०६.२८ ॥\nसर्वान् लोकांश्च जयति कामचारी विहङ्गवत्।\nआभूतसंप्लवं यावत्सर्गमाप्नोत्यसंशयम् ॥ २०६.२९ ॥\nन पिता पुत्रमरणं वियोगं भार्यया सह।\nधनदेशपरित्यागं न चैवेहाप्नुयात् क्वचित् ॥ २०६.३० ॥\nकृष्णेप्सितं कृष्णमृगस्य चर्म दत्त्वा द्विजेन्द्राय समाहितात्मा।\nयथोक्तमेतन्मरणं न शोचेत् प्राप्नोत्यभीष्टं मनसः फलं तत् ॥ २०६.३१ ॥"
  }
]
[
  {
    "text": "सुरसैन्यविस्तारवर्णनम्।\nमत्स्य उवाच।\nश्रुतस्ते दैत्यसैन्यस्य विस्तरो रविनन्दन!।\nसुराणामपि सैन्यस्य विस्तरं वैष्णवं श्रृणु ।।  १७४.१ ।।"
  },
  {
    "text": "आदित्या वसवो रुद्रा अश्विनौ च महाबलौ।\nसबलाः सानुगाश्चैव सन्नह्यन्त यथाक्रमम् ।।  १७४.२ ।।"
  },
  {
    "text": "पुरुहूतस्तु पुरतो लोकपालाः सहस्रदृक्।\nग्रामणीः सर्वदेवानामारुरोह सुरद्विपम् ।।  १७४.३ ।।"
  },
  {
    "text": "मध्ये चास्य रथः सर्व पक्षि प्रवररंहसः।\nसुचारु चक्र चरणो हेमवज्र परिष्कृतः ।।  १७४.४ ।।"
  },
  {
    "text": "देव गन्धर्व यक्षौघै रनुयातः सहस्रशः।\nदीप्तिमद्भिः सदस्यैश्च ब्रह्मर्षिभिरभिष्टुतः ।।  १७४.५ ।।"
  },
  {
    "text": "वज्रविस्फूर्जितोद्भूतैः विद्युदिन्द्रायुधो दितैः।\nयुक्तो बलाहकगणैः पर्वतैरिव कामगैः ।।  १७४.६ ।।"
  },
  {
    "text": "यमारूढः स भगवान् पर्येति सकलं जगत्।\nहविर्धानेषु गायन्ति विप्रा मखमुखे स्थिताः ।।  १७४.७ ।।"
  },
  {
    "text": "स्वर्गे शक्रानुयातेषु देवतूर्य निनादिषु।\nसुन्दर्यः परिनृत्यन्ति शतशोऽप्सरसाङ्गणे ।।  १७४.८ ।।"
  },
  {
    "text": "केतुना नागराजेन राजमानो यथा रविः।\nयुक्तो हयसहस्रेण मतो मारुतरंहसा ।।  १७४.९ ।।"
  },
  {
    "text": "सस्यन्दन वरो भाति गुप्तो मातलिना तदा।\nकृत्स्नः परिवृतो मेरुर्भास्करस्येव तेजसा ।।  १७४.१० ।।"
  },
  {
    "text": "यमस्तु दण्डमुद्यम्य कालयुक्तश्च मुद्गरम्।\nतस्थौ सुरगणानीके दैत्यान्नादेन भीषयन् ।।  १७४.११ ।।"
  },
  {
    "text": "चतुर्भिः सागरैर्युक्तो लेलिहानैश्च पन्नगैः।\nशङ्कमुक्ताङ्गदधरो बिभ्रत्तोयमयं वपुः ।।  १७४.१२ ।।"
  },
  {
    "text": "कालपाशान् समाविध्यन् हयैः शशिकरोपमैः।\nवाय्वीरितैर्जलाकारैः कुर्वन् लीलाः सहस्रशः ।।  १७४.१३ ।।"
  },
  {
    "text": "पाण्डुरोद्धूत वसनः प्रचलन् रुचिराङ्गदः।\nमणिश्यामोत्तमवपुर्हरिभारार्पितो वरः ।।  १७४.१४ ।।"
  },
  {
    "text": "वरुणः पाशघृङ्मध्ये देवानीकस्य तस्थिवान्।\nयुद्धवेलामभिलषन् भिन्नवेल इवार्णवः ।।  १७४.१५ ।।"
  },
  {
    "text": "यक्षराक्षससैन्येन गुह्यकानां गणैरपि।\nयुक्तश्च शङ्खपद्माभ्यां निधीनामधिपः प्रभुः ।।  १७४.१६ ।।"
  },
  {
    "text": "राजराजेश्वरः श्रीमान् गदापाणिरदृश्यत।\nविमानयोधी धनदो विमाने पुष्पके स्थितः ।।  १७४.१७ ।।"
  },
  {
    "text": "स राजराजः शुशुभे युद्धार्थी नरवाहनः।\nउक्षापमास्थितः संख्ये साक्षादिव शिवः स्वयम् ।।  १७४.१८ ।।"
  },
  {
    "text": "पूर्वपक्षः सहस्राक्षः पितृराजस्तु दक्षिणः।\nवरुणः पश्चिमं पक्षमुत्तरं नरवाहनः ।।  १७४.१९ ।।"
  },
  {
    "text": "चतुर्षु युक्ताश्चत्वारो लोकपाला महाबलाः।\nस्वासु दिक्षुस्वरक्षन्त तस्य देवबलस्य ते ।।  १७४.२० ।।"
  },
  {
    "text": "सूर्यः सप्ताश्वयुक्तेन रथेनामितगामिना।\nश्रिया जाज्वल्यमानेन दीप्यमानैश्च रश्मिभिः ।।  १७४.२१ ।।"
  },
  {
    "text": "उदयास्तग चक्रेण मेरुपर्वत गामिना।\nत्रिदिवद्वारचक्रेण तपता लोकमव्ययम् ।।  १७४.२२ ।।"
  },
  {
    "text": "सहस्ररश्मि युक्तेन भ्राजमानेन तेजसा।\nचचार मध्ये लोकानां द्वादशात्मा दिनेश्वरः ।।  १७४.२३ ।।"
  },
  {
    "text": "सोमः श्वेतहये भाति स्यन्दने शीत रश्मिवान्।\nहिमवत्तोयपूर्णाभि र्भाभिराह्लादयञ्जगत् ।।  १७४.२४ ।।"
  },
  {
    "text": "तमृक्षपूगानुगतं शिशिरांशुं द्विजेश्वरम्।\nशशच्छायाङ्कित तनुं नैशस्य तमसः क्षयम् ।।  १७४.२५ ।।"
  },
  {
    "text": "ज्योतिषामीश्वरं व्योम्नि रसानां रसदं प्रभुम्।\nओषधीनां सहस्राणां निधानममृतस्य च ।।  १७४.२६ ।।"
  },
  {
    "text": "जगतः प्रथमं भागं सौम्यं सत्यमयं रथम्।\nददृशुर्दानवाः सोमं हिमप्रहरणं स्थितम् ।।  १७४.२७ ।।"
  },
  {
    "text": "यः प्राणः सर्वभूतानां पञ्चधा भिद्यते नृषु।\nसप्तधातुगतो लोकां स्त्रीन्दधार चचार च ।।  १७४.२८ ।।"
  },
  {
    "text": "यमाहुरग्निकर्तारं सर्वप्रभवमीश्वरम्।\nसप्तस्वरगतोयश्च नित्यङ्गीर्भिरुदीर्यते ।।  १७४.२९ ।।"
  },
  {
    "text": "यं वदन्त्युत्तमं भूतं यं वदन्त्यशरीरिणम्।\nयमाहुराकाशगमं शीघ्रगं शब्दयोगिनम् ।।  १७४.३० ।।"
  },
  {
    "text": "स वायुः सर्वभूतायुरुद्भूतः स्वेन तेजसा\nववौ प्रव्यथयन् दैत्यान् प्रतिलोमं स तोयदः ।।  १७४.३१ ।।"
  },
  {
    "text": "मरुतो दिव्यगन्धर्वैर्विद्याधरगणैः सह।\nचिक्रीडु रसिभिः शुभ्रै निर्मुक्तै रिव पन्नगैः ।।  १७४.३२ ।।"
  },
  {
    "text": "सृजन्तः सर्पपतयस्तीव्र तोयमयं विषम्।\nशरभूता दिवीन्द्राणाञ्चेरुर्व्यात्तानना दिवि ।।  १७४.३३ ।।"
  },
  {
    "text": "पर्वतैश्च शिलाश्रृङ्गैः शतशश्चैव पादपैः।\nउपतस्थुः सुरगणाः प्रहर्तुं दानवे बले ।।  १७४.३४ ।।"
  },
  {
    "text": "यः सदेवो हृषीकेशः पद्मनाभस्त्रिविक्रमः।\nयुगान्ते कृष्णवर्णाभो विश्वस्य जगतः प्रभुः ।।  १७४.३५ ।।"
  },
  {
    "text": "सर्वयोनिः स मधुहा हव्यभुक् क्रतुसंस्थितः।\nभूम्यपो व्योमभूतात्मा श्यामः शान्तिकरोऽरिहा ।।  १७४.३६ ।।"
  },
  {
    "text": "अरिघ्नममरादीनाञ्चक्रं गृह्य गदाधरः।\nअर्कं नगादिवोद्यन्तमुद्यम्योत्तम तेजसा ।।  १७४.३७ ।।"
  },
  {
    "text": "सव्येनालम्ब्य महतीं सर्वासुरविनाशिनीम्।\nकरेण कालीं वपुषा शत्रुकालप्रदाङ्गदाम् ।।  १७४.३८ ।।"
  },
  {
    "text": "अन्यैर्भुजैः प्रदीप्ताभैर्भुजगारि ध्वजः प्रभुः।\nदधारायुध जातानि शार्ङ्गादीनि महाबलः ।।  १७४.३९ ।।"
  },
  {
    "text": "सकश्यपस्यात्मभुवं द्विजं भुजगभोजनम्।\nपवनाधिकसम्पातं गगनक्षोभणं खगम् ।।  १७४.४० ।।\nभुजगेन्द्रेण वदने निविष्टेन विराजितम्।\nअमृतारम्भनिर्मुक्तं मन्दराद्रिमिवोच्छ्रितम् ।।  १७४.४१ ।।"
  },
  {
    "text": "देवासुरविमर्देषु बहुशो दृढ़विक्रमम्।\nमहेन्द्रेणामृतस्यार्थे वज्रेण कृत लक्षणम् ।।  १७४.४२ ।।"
  },
  {
    "text": "शिखिनं बलिनञ्चैव तप्त कुण्डल भूषणम्।\nविचित्रपत्र वसनं धातुमन्तमिवाचलम् ।।  १७४.४३ ।।"
  },
  {
    "text": "स्फीत क्रोडावलम्बेन शीतांशु समतेजसा।\nभोगिभोगावसिक्तेन मणिरत्नेन भास्वता।।  १७४.४४ ।।"
  },
  {
    "text": "पक्षाभ्याञ्चारुपत्राभ्यामावृत्य दिवि लीलया।\nयुगान्ते सेन्द्र चापाभ्यान्तोयदाभ्यमिवाम्बरम् ।।  १७४.४५ ।।"
  },
  {
    "text": "नीललोहितपीताभिः पताकाभिरलङ्कृतम्।\nकेतुवेषप्रतिच्छन्नं महाकायनिकेतनम् ।।  १७४.४६ ।।"
  },
  {
    "text": "अरुणावरजं श्रीमानारुह्य समरे विभुः।\nसुवर्णस्वर्णवपुषा सुपर्णं खेचरोत्तमम् ।।  १७४.४७ ।।"
  },
  {
    "text": "तमन्वयुर्देवगणा मुनयश्च समाहिताः।\nगीर्भिः परममन्त्राभिस्तुष्टुवुश्च जनार्दनम् ।।  १७४.४८ ।।"
  },
  {
    "text": "तद्वैश्रवण संश्लिष्टं वैवस्वत पुरःसरम्।\nद्विजराजपतिक्षिप्तं देवराजविराजितम् ।।  १७४.४९ ।।"
  },
  {
    "text": "चन्द्रप्रभाभिर्विपुलं युद्धाय समवर्तत।\nस्वस्त्यस्तु देवेभ्य इति बृहस्पतिरभाषत।।\nस्वस्त्यस्तु दानवानीके उशना वाक्यमाददे ।।  १७४.५० ।।"
  }
]
[
  {
    "text": "चतुर्युगगतिवर्णनम्।"
  },
  {
    "text": "मत्स्य उवाच।\nचत्वार्याहुः सहस्राणि वर्षाणान्तु कृतं युगम्।\nतस्य तावच्छती सन्ध्या द्विगुणा रविनन्दन! ।। १६५.१"
  },
  {
    "text": "यत्र धर्मश्चतुष्पाद स्त्वधर्मः पादविग्रहः।\nस्वधर्मनिरताः सन्तो जायन्ते यत्र मानवाः ।। १६५.२"
  },
  {
    "text": "विप्राः स्थिता धर्मपरा राजवृत्तौ स्थिता नॄपाः।\nकृष्यामभिरता वैश्याः शूद्राः शुश्रूषवः स्थिताः ।। १६५.३"
  },
  {
    "text": "तदा सत्यञ्च शौचञ्च धर्मश्चैव विवर्धते।\nसद्भिराचरितं कर्म क्रियते ख्यायते च वै ।। १६५.४"
  },
  {
    "text": "एतत् कार्त्तयुगं वृत्तं सर्वेषामपि पार्थिव!।\nप्राणिनां धर्मसङ्गानामपि वै नीचजन्मनाम् ।। १६५.५"
  },
  {
    "text": "त्रीणि वर्षसहस्राणि त्रेतायुगमिहोच्यते।\nतस्य तावच्छती सन्ध्या द्विगुणा परिकीर्त्यते ।। १६५.६"
  },
  {
    "text": "द्वाभ्यामधर्मः पादाभ्यां त्रिभिर्धर्मो व्यवस्थितः।\nयत्र सत्यञ्च सत्वञ्च त्रेताधर्मो विधीयते ।। १६५.७"
  },
  {
    "text": "त्रेतायां विकृतिं यान्ति वर्णास्त्वेतेन संशयः।\nचतुर्वर्णस्य वैकृत्यात् यान्ति दौर्बल्यमाश्रमाः ।। १६५.८"
  },
  {
    "text": "एषा त्रेतायुगगतिः विचित्रा देवनिर्मिता।\nद्वापरस्य तु या चेष्टा तामपि श्रोतुमर्हसि ।। १६५.९"
  },
  {
    "text": "द्वापरन्द्वे सहस्रे तु वर्षाणां रविनन्दन!।\nतस्य तावच्छती सन्ध्या द्विगुणा युगमुच्यते ।। १६५.१०"
  },
  {
    "text": "तत्र चार्थपराः सर्वे प्राणिनो रजसा हताः।\nसर्वे नैष्कृतिकाः क्षुद्रा जायन्ते रविनन्दन! ।। १६५.११"
  },
  {
    "text": "द्वाभ्यां धर्मः स्थितः पद्भ्यामधर्मस्त्रिभिरुत्थितः।\nविपर्ययाच्छनैर्धर्मः क्षयमेति कलौ युगे ।। १६५.१२"
  },
  {
    "text": "ब्राह्मण्य भावस्य ततो तथौत्सुक्यं व्यशीर्यते।\nव्रतोपवासास्त्यज्यन्ते द्वापरे युगपर्यये।। १६५.१३"
  },
  {
    "text": "तथा वर्षसहस्रन्तु वर्षाणां द्वेशते अपि।\nसन्ध्यया सह संख्यातं क्रूरं कलियुगं स्मृतम्।। १६५.१४"
  },
  {
    "text": "यत्राधर्मश्चतुष्पादः स्याद् धर्मः पादविग्रहः।\nकामिनस्तपसाच्छन्ना जायन्ते तत्र मानवाः ।। १६५.१५"
  },
  {
    "text": "नैवातिसात्त्विकः कश्चिन्न साधुर्न च सत्यवाक्।\nनास्तिका ब्रह्मभक्ता वा जायन्ते तत्र मानवाः ।। १६५.१६"
  },
  {
    "text": "अहङ्कारगृहीताश्च प्रक्षीणस्नेहबन्धनाः।\nविप्राः शूद्रसमाचाराः सन्ति सर्वे कलौ युगे ।। १६५.१७"
  },
  {
    "text": "आश्रमाणां विपर्यासः कलौ संपरिवर्तते।\nवर्णानाञ्चैव सन्देहो युगान्ते रविनन्दन!।। १६५.१८"
  },
  {
    "text": "विद्याद् द्वादशसाहस्रीं युगाख्यां पूर्वनिर्मिताम्।\nएवं सहस्रपर्यन्तं तदहो ब्राह्ममुच्यते ।। १६५.१९"
  },
  {
    "text": "ततोऽहनि गते तस्मिन् सर्वेषामेव जीविनाम्।\nशरीरनिर्वृतिं दृष्ट्वा लोकसंहार बुद्धितः ।। १६५.२०"
  },
  {
    "text": "देवतानाञ्च सर्वासां ब्रह्मादीनां महीपते!।\nदैत्यानां दानवानाञ्च यक्षराक्षसपक्षिणाम्।। १६५.२१"
  },
  {
    "text": "गन्धर्वाणामप्सरसां भुजङ्गानाञ्च पार्थिव!।\nपर्वतानां नदीनाञ्च पशूनाञ्चैव सत्तम!।। १६५.२२"
  },
  {
    "text": "तिर्यग्योनिगतानाञ्च सत्वानां कृमिणान्तथा।\nमहाभूतपतिः पञ्च हृत्वा भूतानि भूतकृत् ।। १६५.२३"
  },
  {
    "text": "जगत्संहरणार्थाय कुरुते वैशसं महत्।\nभूत्वा सूर्यश्चक्षुषी चाददानो भूत्वा वायुः प्राणिनां प्राणजालम्।\nभूत्वा वह्निर्निर्दहन् सर्व लोकान् भूत्वा मेघो भूय उग्रोऽप्यवर्षत् ।। १६५.२४"
  }
]
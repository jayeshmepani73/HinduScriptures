[
  {
    "text": "कल्पानां कीर्त्तनम्।"
  },
  {
    "text": "मनुरुवाच।\nकल्पमानं त्वया प्रोक्तं मन्वन्तरयुगेषु च।\nइदानीं कल्पनामानि समासात् कथयाच्युत! ।।  २९०.१"
  },
  {
    "text": "मत्स्य उवाच।\nकल्पानां कीर्तनं वक्ष्ये महापातकनाशनम्।\nयस्यानुकीर्तनादेव वेदपुण्येन युज्यते ।।  २९०.२"
  },
  {
    "text": "प्रथमं श्वेतकल्पस्तु द्वितीयो नीललोहितः।\nवामदेवस्तृतीयस्तु ततोराथन्तरोऽपरः ।।  २९०.३"
  },
  {
    "text": "रौरवः पञ्चमः प्रोक्तः षष्ठो देव इति स्मृतः।\nसप्तमोऽथ बृहत्कल्पः कन्दर्पोऽष्टम उच्यते ।।  २९०.४"
  },
  {
    "text": "सद्योऽथ नवमः प्रोक्तः ईशानो दशमः स्मृतः।\nतम एकादशः प्रोक्तः तथा सारस्वतः परः ।।  २९०.५"
  },
  {
    "text": "त्रयोदश उदानस्तु गारुड़ोऽथ चतुर्दशः।\nकौर्मः पञ्चदशः प्रोक्तः पौर्णमास्यामजायत ।।  २९०.६"
  },
  {
    "text": "षोड़शो नारसिंहस्तु समानस्तु ततोऽपरः।\nआग्नेयोऽष्टादशः प्रोक्तः सोमकल्पस्तथापरः ।।  २९०.७"
  },
  {
    "text": "मानवो विंशतिः प्रोक्तस्तत् पुमानिति चापरः।\nवैकुण्ठश्चापरस्तद्वल्लक्ष्मीकल्पस्तथापरः ।।  २९०.८"
  },
  {
    "text": "चतुर्विंशतिमः प्रोक्तः सावित्री कल्पसंज्ञकः।\nपञ्चविंशस्ततो घोरो वाराहस्तु ततोऽपरः ।।  २९०.९"
  },
  {
    "text": "सप्तविंशोऽथ वैराजो गौरि कल्पस्तथापरः।\nमाहेश्वरस्तु स प्रोक्त स्त्रिपुरो यत्र घातितः ।।  २९०.१०"
  },
  {
    "text": "पितृकल्पस्तथान्ते तु या कुहूर्ब्रह्मणः परा।\nइत्येवं ब्रह्मणो मासः सर्वपातकनाशनः ।।  २९०.११"
  },
  {
    "text": "आदावेव हि माहात्म्यं यस्मिन्यस्य विधीयते।\nतस्य कल्पस्य तन्नाम विहितं ब्रह्मणा पुरा ।।  २९०.१२"
  },
  {
    "text": "सङ्कीर्णास्तामसाश्चैव राजसाः सात्विकास्तथा।\nरजस्तमो मयास्तद्वदेते त्रिंशदुदाहृताः ।।  २९०.१३"
  },
  {
    "text": "सङ्कीर्णेषु सरस्वत्याः पितृणां व्युष्टिरुच्यते।\nअग्नेः शिवस्य माहात्म्यं तामसेषु दिवाकरे ।।  २९०.१४"
  },
  {
    "text": "राजसेषु च माहात्म्यमधिकं ब्रह्मणः स्मृतम्।\nयस्मिन् कल्पे तु यत् प्रोक्तं पुराणं ब्रह्मणा पुरा ।।  २९०.१५"
  },
  {
    "text": "तस्य तस्य तु माहात्म्यं तत्स्वरूपेण वर्ण्यते।\nसात्विकेष्वधिकं तद्वद्विष्णोर्माहात्म्यमुत्तमम् ।।  २९०.१६"
  },
  {
    "text": "तथैव योगसंसिद्धा गमिष्यन्ति परां गतिम्।\nब्राह्मं पाद्ममिमं यस्तु पठेत् पर्वणि पर्वणि ।।  २९०.१७"
  },
  {
    "text": "तस्य धर्मे मतिर्ब्रह्म करोति विपुलां श्रियम्।\nयस्तु दद्यादिमान् कृत्वा हैमान् पर्वणि पर्वणि ।।  २९०.१८"
  },
  {
    "text": "ब्रह्मविष्णुपुरे वासं मुनिभिः पूज्यते दिवि।\nसर्वपापक्षयकरं कल्पदानं यतो भवेत् ।।  २९०.१९"
  },
  {
    "text": "मुनिरूपांस्ततः कृत्वा दद्यात् कल्पान् विचक्षणः।\nपुराणसंहिता चेयं तव भूप! मयोदिता ।।  २९०.२०"
  },
  {
    "text": "सर्वपापहरा नित्यमारोग्य श्रीफलप्रदा।\nब्रह्मसंवत्सरशतादेकाहं शैवमुच्यते ।।  २९०.२१"
  },
  {
    "text": "शिववर्षशतादेकं निमेषं वैष्णवं विदुः।\nयदा सविष्णुर्जागर्ति तदेदं चेष्टते जगत् ।।  २९०.२२"
  },
  {
    "text": "यदा स्वपिति शान्तात्मा तदा सर्वं निमीलति।\nइत्युक्त्वा देवदेवेशो मत्स्यरूपी जनार्दनः ।।  २९०.२३"
  },
  {
    "text": "पश्यतां सर्वभूतानां तत्रैवान्तरधीयत।\nवैवस्वतो हि भगवान् विसृज्य विविधाः प्रजाः ।।  २९०.२४"
  },
  {
    "text": "स्वान्तरं पालयामास मार्तण्डकुलवर्द्धनः।\nयस्य मन्वन्तरञ्चैतदधुना चानुवर्तते ।।  २९०.२५"
  },
  {
    "text": "पुण्यं पवित्रमेतद्वः कथितं मत्स्य भाषितम्।\nपुराणं सर्वशास्राणां यदेतन्मूर्ध्नि संस्थितम्।।  २९०.२६"
  }
]
[
  {
    "text": "संक्रान्त्युद्यापनफलवर्णनम्।"
  },
  {
    "text": "नन्दिकेश्वर उवाच।\nअथान्यदपि वक्ष्यामि सङ्क्रान्त्युद्यापने फलम् ।\nयदक्षयं परे लोके सर्वकामफलप्रदम् ॥९८.१ ।।"
  },
  {
    "text": "अयने विषुवे वापि सङ्क्रान्तिव्रतमाचरेत्।\nपूर्वेद्युरेकभुक्तेन दन्तधावनपूर्वकम्।।\nसंक्रान्तिवासरे प्रातस्तिलैः स्नानं विधीयते।। ९८.२ ।।"
  },
  {
    "text": "रविसंक्रमणे भूमौ चन्दनेनाष्टपत्रकम्।\nपद्मं सकर्णिकं कुर्यात् तस्मिन्नावाहयेद्रविम्।। ९८.३ ।।"
  },
  {
    "text": "कर्णिकायां न्यसेत्सूर्य्यमादित्यं पूर्वतस्ततः।\nनमः उष्णार्चिषे याम्ये नमो ऋङ्‌मण्डलाय च।। ९८.४ ।।"
  },
  {
    "text": "नमः सवित्रे नैऋत्ये वारुणे तपनं पुनः।\nवायव्ये तु भगं न्यस्य पुनः पुनरथार्चयेत्।। ९८.५ ।।"
  },
  {
    "text": "मार्त्तण्डमुत्तरे विष्णुमीशाने विन्यसेत्सदा।\nगन्धमाल्यफलैर्भक्ष्यैः स्थण्डिले पूजयेत् ततः।। ९८.६ ।।"
  },
  {
    "text": "द्विजाय सोदकुम्भञ्च घृतपात्रं हिरण्मयम्।\nकमलञ्च यथाशक्त्या कारयित्वा निवेदयेत्।। ९८.७ ।।"
  },
  {
    "text": "चन्दनोदकपुष्पैश्च देवायार्घ्यं न्यसेद् भुवि।\nविश्वाय विश्वरूपाय विश्वधाम्ने स्वयम्भुवे।\nनमोऽनन्त! नमो धात्रे ऋख्‌सामयजुषाम्पते!।। ९८.८ ।।"
  },
  {
    "text": "अनेन विधिना सर्वं मासि मासि समाचरेत्।\nवत्सरान्तेऽथवा कुर्यात् सर्वं द्वादशधा नरः।। ९८.९ ।।"
  },
  {
    "text": "सम्वत्सरान्ते घृतपायसेन सन्तर्प्य वह्निं द्विजपुङ्गवांश्च।\nकुम्भान् पुनर्द्वादशधेनुयुक्तान् सरत्नहैरण्मयपद्मयुक्तान्।। ९८.१० ।।"
  },
  {
    "text": "पयस्विनीः शीलवतीश्च दद्याद् हैमैः श्रृङ्गैरौप्यखुरैश्च युक्ताः।\nगावोऽष्ट वा सप्त सकांस्यदोहा माल्याम्बरा वा चतुरोऽप्यशक्तः।।\nदौर्गत्ययुक्तः कपिलाभथैकां निवेदयेद्‌ब्राह्मणपुङ्गवाय।। ९८.११ ।।"
  },
  {
    "text": "हैमीञ्च दद्यात्पृथिवीं सशेषामाकार्यरूप्यामथ वा च ताम्रीम्।\nपैष्टीमशक्तः प्रतिमां विधाय सौवर्णसूर्येण समम्प्रदद्यात्।।\nन वित्तशाठ्यं पुरुषोऽत्र कुर्यात् कुर्वन्नधो याति न संशयोऽत्र।। ९८.१२ ।।"
  },
  {
    "text": "यावन्महेन्द्रप्रमुखैर्नगेन्द्रैः पृथ्वी च सप्ताब्धियुतेह तिष्ठेत्।\nतावत्सगन्धर्वगणैरशेषैः संपूज्यते नारद! नाकपृष्ठे।। ९८.१३ ।।"
  },
  {
    "text": "ततस्तु कर्मक्षयमाप्य सप्तद्वीपाधिपः स्यात् कुलशीलयुक्तः।\nसृष्टेर्मुखेऽव्यङ्गवपुः सभार्यः प्रभूतपुत्रान्वयवन्दिताङ्घ्रिः।। ९८.१४ ।।"
  },
  {
    "text": "इति पठति श्रृणोति वाथ भक्त्या विधिमखिलं रविसंक्रमस्य पुण्यम्।\nमतिमपि च ददाति सोऽपि देवैरमरपतेर्भवने प्रपूज्यते च।। ९८.१५ ।।"
  }
]
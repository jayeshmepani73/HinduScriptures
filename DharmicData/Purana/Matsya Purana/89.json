[
  {
    "text": "घृताचलदानवर्णनम्।"
  },
  {
    "text": "अतः परं प्रवक्ष्यामि घृताचलमनुत्तमम्।\nतेजोऽमृतमयं दिव्यं महापातकनाशनम्।। ८९.१ ।।"
  },
  {
    "text": "विशत्या घृतकुम्भानामुत्तमः स्याद्‌घृताचलः।\nदशभिर्मध्यमः प्रोक्तः पञ्चभिस्त्वधमः स्मृतः।। ८९.२ ।।"
  },
  {
    "text": "अल्पवित्तोऽपि यः कुर्य्याद्‌ द्वाभ्यामिह विधानतः।\nविष्कम्भपर्वतास्तद्वच्चतुर्भागेन कल्पयेत्।। ८९.३ ।।"
  },
  {
    "text": "शालितण्डुलपात्राणि कुम्भोपरि निवेशयेत्।\nकारयेत्संहतानुच्चान्‌ यथाशोभं विधानतः।। ८९.४ ।।"
  },
  {
    "text": "वेष्टयेच्छुक्लवासोभिरिक्षुदण्डफलादिकैः।\nधान्यपर्वतवच्छेषं विधानमिह पठ्यते।। ८९.5 ।।"
  },
  {
    "text": "अधिवासनपूर्वञ्च तद्वद्धोमसुरार्चनम्।\nप्रभातायां तु शर्वर्य्यां गुरवे तन्निवेदयेत्।\nविष्कम्भपर्वतांस्तद्वत् ऋत्विग्‌भ्यः शान्तमानसः।। ८९.६ ।।"
  },
  {
    "text": "संयोगाद्‌घृतमुत्पन्नं यस्मादमृततेजसोः।\nतस्मद्‌घृतार्चिर्विश्वात्मा प्रीयतामत्र शङ्करः।। ८९.7 ।।"
  },
  {
    "text": "यस्मात्तेजोमयं ब्रह्म घृते तद्विद्‌ध्यवस्थितम्।\nधृतपर्वतरूपेण तस्मात्त्वं पाहिनोऽनिशम्।। ८९.८ ।।"
  },
  {
    "text": "अनेन विधिना दद्याद्‌घृताचलमनुत्तमम्।\nमहापातकयुक्तोऽपि लोकमाप्नोति शाङ्करम्।। ८९.९ ।।"
  },
  {
    "text": "हंससारसयुक्तेन किङ्किणीजालमालिना।\nविमानेनाप्सरोभिश्च सिद्धविद्याधरैर्वृतः।।\nविहरेत् पितृभिः सार्द्धं यावदाभूतसंप्लवम्।। ८९.१० ।।"
  }
]
[
  {
    "text": "सूत उवाच।\nप्रादुरासीत् प्रतीहारः शुभ्रनीलांशुकाम्वरः।\nस जानुभ्यां महीं गत्वा पिहितास्यः स्वपाणिना ।। १५४.१\nउवाचानाविलं वाक्यमल्पाक्षरपरिस्फुटम्।\nदैत्येन्द्रमर्कवृन्दानां विभ्रन्तं भास्वरं वपुः ।। १५४.२\nकालनेमिः सुरान् बद्धांश्चादायद्वारि तिष्ठति।\nसविज्ञापयति स्थेयं क्व वन्दिभिरिति प्रभो! ।। १५४.३\nतन्निशम्याब्रवीद् दैत्यः प्रतीहारस्य भाषितम्।\nयथेष्टं स्थीयतामेभिर्गृहं मे भुवनत्रयम् ।। १५४.४\nकेवलं पाशबन्धेन विमुक्तैरविलम्बितम्।\nएवं कृते ततो देवा दूयमानेन चेतसा ।। १५४.५\nजग्मुर्जगद्गुरुं द्रष्टुं शरणं कमलोद्भवम्।\nनिवेदितास्ते शक्राद्याः शिरोभिर्धरणिङ्गताः ।।\nतुष्टुवुः स्पष्टवर्णार्थैर्वचोभिः कमलासनम् ।। १५४.६\nदेवा ऊचुः।\nत्वमोङ्कारोऽस्यङ्कुराय प्रसूतो विश्वस्यात्मानन्तभेदस्य पूर्वम्।\nसम्भूतस्यानन्तरं सत्वमूर्ते! संहारेच्छास्ते नमो रुद्रमूर्त्ते ! ।। १५४.७\nव्यक्तिं नीत्वा त्वं वपुः स्वं महिम्ना तस्मादण्डात् स्वाभिधानादचिन्त्यः ।\nद्यावापृथिव्योरूर्ध्वखण्डावराभ्याम् ह्यण्डादस्मात्त्वं विभागङ्करोषि ।। १५४.८\nव्यक्तं मेरौ यज्जनायुस्तवाभूदेवं विद्मस्त्वत्प्रणीतश्चकास्ति।\nव्यक्तं देवा जन्मनः शाश्वतस्य द्यौस्ते मूर्द्धा लोचने चन्द्रसूर्यौः ।। १५४.९\nव्यालाः केशाः श्रोत्ररन्ध्रा दिशस्ते पादौ भूमिर्नाभिरन्ध्रे समुद्राः।\nमायाकरः कारणस्त्वं प्रसिद्धो वेदैः शान्तो ज्योतिषा त्वं विमुक्तः ।। १५४.१०\nवेदार्थेषु त्वां विवृण्वन्ति बुद्ध्वा हृत्पद्मान्तः सन्निविष्टं पुराणम्।\nत्वामात्मानं लब्धयोगा गृणन्ति साङ्क्यैर्यास्ताः सप्त सूक्ष्माः प्रणीताः ।। १५४.११\nतासां हेतुर्याष्टमी चापि गीता तस्यां तस्याङ्गीयसे वै त्वमन्तम्।\nदृष्ट्वा मूर्तिं स्थूलसूक्ष्माञ्चकार देवैर्भावाः कारणैः कैश्चिदुक्ताः ।। १५४.१२\nसम्भूतास्ते त्वत्त एवादिसर्गे भूयस्तां तां वासनान्तेऽभ्युपेयुः।\nत्वत्सङ्कल्पेनान्तमायाप्तिगूढ़ः कालो मेघो ध्वस्तसंख्याविकल्पः ।। १५४.१३\nभावाभावव्यक्तिसंहारहेतुस्त्वं सोऽनन्तस्तस्य कर्त्तासि चात्मन्।\nयेऽन्ये सूक्ष्माः सन्ति तेभ्योऽभिगीतः स्थूला भावाश्चावृतारश्च तेषाम् ।। १५४.१४\nतेभ्यः स्थूलैस्तैः पुराणैः प्रतीतो भूतं भव्यं चैवमुद्भूतिभाजाम्।\nभावे भावे भावितं त्वा युनक्ति युक्तं युक्तं व्यक्तिभावान्निरस्य।\nइत्थं देवो भक्तिभाजां शरण्यस्त्राता गोप्ता नो भवानन्तमूर्तिः ।। १५४.१५\nविरिञ्चिममराः स्तुत्वा ब्रह्माणमविकारिणम्।\nतस्थुर्मनोभिरिष्टार्थ सम्प्राप्तिप्रार्थनास्ततः ।। १५४.१६\nएवं स्तुतो विरिञ्चिस्तु प्रसादं परमं गतः।\nअमरान्वरदेनाह वामहस्तेन निर्दिशन् ।। १५४.१७\nब्रह्मोवाच।\nनारी याऽभर्तृकाऽकस्मात् तनुस्ते त्यक्तभूषणा।\nन राजते तथा शक्र! म्लानवक्त्रशिरोरुहा ।। १५४.१८\nहुताशन! विमुक्तोऽपि न धूमेन विराजसे।\nभस्मनेव प्रतिच्छन्नो दग्धदावश्चिरोषितः ।। १५४.१९\nयमामयमयेनैव शरीरे त्वं विराजसे।\nदण्डस्यालम्बनेनेव ह्यकृच्छुस्तु पदे पदे ।। १५४.२०\nरजनीचरनाथोऽपि किं भीत इव भाष्यते।\nराक्षसेन्द्र क्षताराते त्वमरातिक्षतो यथा ।। १५४.२१\nतनुस्ते वरुणीच्छुष्का परीतस्येव वह्निना।\nविमुक्तरुधिरं पाशं फणिभिः प्रविलोकयन् ।। १५४.२२\nवायो! भवान् विचेतस्कस्त्वं स्निग्धैरिव निर्जितः।\nकिन्त्वं विभेषि धनद! संन्यस्तैव कुबेरताम् ।। १५४.२३\nरुद्रास्त्रिशूलिनः सन्तो वदध्वं बहुशूलताम्।\nभवन्तः केन तत् क्षिप्तं तेजस्तु भवतामपि ।। १५४.२४\nअकिञ्चित्करतां यातः करस्तेन विभासते।\nअलं नीलोत्पलाभेन चक्रेण मधुसूदन! ।। १५४.२५\nकिं त्वयानुदरालीन भुवनं प्रविलोकनम्।\nक्रियते स्तिमिताक्षेण भवता विश्वतोमुख!।। १५४.२६\nएवमुक्ताः सुरास्तेन ब्रह्मणा ब्रह्ममूर्तिना।\nवाचां प्रधानभूतत्वान्मरुतं तमचोदयन् ।। १५४.२७\nअथ विष्णुमुखैर्देवैः श्वसनः प्रतिबोधितः।\nचतुर्मुखं तदा प्राह चराचर गुरं विभुम् ।। १५४.२८\nन तु वेत्सि चराचरभूतगतं भवभावमतीव महानुच्छ्रितः प्रभवः।\nपुनरर्थि-ववोविस्तृतश्रवणोपमकौतुकभावकृतः ।। १५४.२९\nत्वमनन्त करोषि जगद्भवताम् स चराचरगर्भविभिन्नगुणाम्।\nअमरासुरमेतदशेषमपि त्वयि तुल्यमहो न कोऽसि यतः।\nपितुरस्ति तथापि मनो विकृतिः सगुणो विगुणो बलवानबलः ।। १५४.३०\nभवतो वरलाभनिवृत्तभयः कुलिसाङ्गसुतो दितिजोऽतिबलः।\nसचराचरनिर्मथने किमिति कितवस्तु कृतो विहितो भवता ।। १५४.३१\nकिल देव त्वया स्थितये जगताम् महदद्भुतचित्रविचित्रगुणाः।\nअपि तुष्टिकृतः श्रुतकामफला विहिता द्विजनायक देवगणाः ।। १५४.३२\nअपि नाकमभूत्किलयज्ञभुजाम् भवतो विनियोगवशात्सततम्।\nअपहृत्य विमानगणं स कृतो दितिजेन महामरुभूमिसमः ।। १५४.३३\nकृतवानसि सर्वगुणातिशयं यमशेषमहीधरराजतया।\nसममिङ्गितभावविधिः स च गिरिर्गगनेन सदोच्छ्रयतां हि गतः ।। १५४.३४\nअधिवासविहारविधावुचितो दितिजेन पविक्षतश्रृङ्गतटः।\nपरिलुण्ठितरत्नगुहानिवहो बहुदैत्यसमाश्रयताङ्गमितः ।। १५४.३५\nसुरराज! स तस्य भयेन गतं व्यदधादशरीर इतोऽपि वृथा।\nउपयोग्यतया विवृतं सुचिरं विमलद्युतिपूरितदिग्वदनम् ।। १५४.३६\nभवतेव विनिर्मितमादियुगे सुरहेतिसमूहमनुत्थमिदम्।\nदितिजस्य शरीरमवाप्य गतं शतधा मतिबेदमिवाल्पमनाः।। १५४.३७\nआसारधूलि द्वस्ताङ्गा द्वारस्थाः स्थ कदर्थिनः।\nलब्धप्रवेशाः कृच्छेण वयं तस्यामरद्विषः ।। १५४.३८\nसभायाममरा देव! निकृष्टेप्युपवेशिताः।\nवेत्रहस्तैरजल्पन्तस्ततोऽपहसितास्तु तैः ।। १५४.३९\nमहार्याः सिद्धसर्वार्था भवन्तः स्वल्पभाषिणः।\nचाटुयुक्तमथो कर्म्म ह्यमरा बहुभाषत ।। १५४.४०\nसभयं दैत्यसिंहस्य सशक्रस्य तु संश्थिताः।\nवदतेति च दैत्यस्य प्रेष्यैर्विहसिता बहु ।। १५४.४१\nऋतवो मूर्तिमन्तस्तमुपासन्ते ह्यहर्निशम्।\nकृतापराधसन्त्रासं न त्यजन्ति कदाचन ।। १५४.४२\nतन्त्रीत्रयलयोपेतं सिद्धगन्धर्वकिन्नरैः।\nसुरागमुपधा नित्यं गीयते तस्य वेश्मसु ।। १५४.४३\nहन्ताकृतोपकरणैर्मित्राणि गुरुलाघवैः।\nशरणागतसन्त्यागी त्यक्तसत्यपरिश्रयः ।। १५४.४४\nइति निःशेषमथवा निःशेषं वै न शक्यते।\nतस्याविनयमाख्यातुं स्रष्टा तत्र परायणम् ।। १५४.४५\nइत्युक्तः स्वात्मभूर्देवः सुरैर्दैत्यविचेष्टिते।\nसुरानुवाच भगवांस्ततः स्मितमुखाम्बुजः ।। १५४.४६\nब्रह्मोवाच।\nअबध्यस्तारको दैत्यः सर्वैरपि सुरासुरैः।\nयस्य वध्यः स नाद्यापि जातस्त्रिभुवने पुमान् ।। १५४.४७\nमया स वरदानेन छन्दयित्वा निवारितः।\nतपसः साम्प्रतं राजा त्रैलोक्यदहनात्मकात् ।। १५४.४८\nस च वव्रे वधं दैत्यः शिशुतः सप्तवासरात्।\nस सप्तदिवसो बालः शङ्कराद्यो भविष्यति ।। १५४.४९\nतारकस्य निहन्ता स भास्करा भो भविष्यति।\nसाम्प्रतं चाप्यपत्नीकः शङ्करो भगवान् प्रभुः ।। १५४.५०\nयच्चाह मुक्तवान् यस्या ह्युतानकरता सदा।\nउत्तानो वरदः पाणिरेष देव्याः सदैव तु ।। १५४.५१\nहिमाचलस्य दुहिता सा तु देवी भविष्यति।\nतस्याः सकाशाद्यः शर्वस्त्वरण्यां पावको यथा ।। १५४.५२\nजनयिष्यति तं प्राप्य तारकोऽभिभविष्यति।\nमयाप्युपायः सकृतो यथैवं हि भविष्यति ।। १५४.५३\nशेषश्चाप्यस्य विभवो विनश्येत्तदनन्तरम्।\nस्तोककालं प्रतीक्षध्वन्निर्विशङ्केन चेतसा ।। १५४.५४\nइत्युक्तास्त्रिदशास्तेन साक्षात् कमलजन्मना।\nजग्मुस्तं प्रणिपत्येशं यथायोगं दिवौकसः ।। १५४.५५\nततो गतेषु देवेषु ब्रह्मा लोकपितामहः।\nनिशां सस्मार भगवान् स्वतनोः पूर्वसम्भवाम् ।। १५४.५६\nततो भगवती रात्रिरुपतस्थे पितामहम्।\nतां विविक्ते समालोक्य ब्रह्मोवाच विभावरीम् ।। १५४.५७\nब्रह्मोवाच।\nविभावरि! महत्कार्यं विबुधानामुपस्थितम्।\nतत्कर्तव्यं त्वया देवि! श्रृणु कार्यस्य निश्चयम् ।। १५४.५८\nतारको नाम दैत्येन्द्रः सुरकेतुरनिर्जितः।\nतस्याभावाय भगवान् जनयिष्यति चेश्वरः ।। १५४.५९\nसुतं स भविता तस्य तारकस्यान्तकारकः।\nशङ्करस्याभवत् पत्नी सती दक्षसुता तु या ।। १५४.६०\nसा मृता कुपिता देवी कस्मिंश्चित्कारणान्तरे।\nभविता हिमशैलस्य दुहिता लोकभावनी ।। १५४.६१\nविरहेण हरस्तस्या मत्वा शून्यं जगत्त्रयम्।\nतपस्यन् हिमशैलस्य कन्दरे सिद्धसेविते ।। १५४.६२\nप्रतीक्षमाणस्तज्जन्म कञ्चित्कालं निवत्स्यति।\nतयोः सुतप्त तपसोर्भविता यो महाबलः ।। १५४.६३\nस भविष्यति दैत्यस्य तारकस्य विनाशकः।\nजातमात्रातु सा देवी स्वल्प संज्ञा च भामिनी ।। १५४.६४\nविरहोत्कण्ठिता गाढं हरसङ्गमलालसा।\nतयोः सुतप्ततपसोः संयोगः स्याच्छुभानने ।। १५४.६५\nततस्ताभ्यान्तु जनितः स्वल्पो वाक्कलहोऽभवत्।\nततोऽपि संशयो भूयस्तारकं प्रतिदृश्यते ।। १५४.६६\nतयोः संयुक्तयोस्तस्मात् सुरतासक्तिकारणे।\nविघ्नस्त्वया विधातव्यो यथा ताभ्यां तथा श्रृणु ।। १५४.६७\nगर्भस्थाने च तन्मातुः स्वेन रूपेण रञ्जय।\nततो विहाय शर्वस्तां विश्रान्तो नर्म पूर्वकम् ।। १५४.६८\nभर्त्सयिष्यति तां देवीं ततः सा कुपिता सती।\nप्रयास्यति तपश्चर्तुं तत्तस्मात्तपसा पुनः ।। १५४.६९\nजनयिष्यति यं शर्वादमितद्युतिमण्डितम्।\nस भविष्यति हन्ता वै सुरारीणामसंशयम् ।। १५४.७०\nत्वयापि दानवा देवि! हन्तव्या लोकदुर्जयाः।\nयावच्च न सती देह संक्रान्तगुणसञ्चया ।। १५४.७१\nतत् सङ्गमेन तावत्त्वं दैत्यान् हन्तुं न शक्ष्यसे।\nएवं कृते तपस्तप्त्वा सृष्टिसंहार कारिणी।। १५४.७२\nसमाप्तनियमा देवी यदा चोमा भविष्यति।\nतदा स्वमेव तद्रूपं शैलजा प्रतिपत्स्यते ।। १५४.७३\nतनुस्तवापि सहजा सैकानंशा भविष्यति।\nरूपांशेन तु संयुक्ता त्वमुमायां भविष्यसि ।। १५४.७४\nएकानंशेति लोकस्त्वां वरदे! पूजयिष्यति।\nभेदैर्बहुविधाकारैः सर्वगा कामसाधिनी ।। १५४.७५\nओङ्कारवक्त्रा गायत्री त्वमिति ब्रह्मवादिभिः।\nआक्रान्तिरूर्जिताकारा राजभिश्च महाभुजैः ।। १५४.७६\nत्वं भूरिति विशां माता शूद्रैः शैवीति पूजिता।\nक्षान्तिर्मुनीनामक्षोभ्या दया नियमिनामिति ।। १५४.७७\nत्वं महोपायसन्दोहा नीतिर्नयविसर्पिणाम्।\nपरिच्छित्तिस्त्वमर्थानां त्वं मही प्राणिहृच्छया ।। १५४.७८\nत्वं मुक्तिः सर्वभूतानां त्वं गतिः सर्वदेहिनाम्।\nत्वञ्चकीर्तिमतां कीर्तिस्त्वं मूर्तिः सर्वदेहिनाम् ।। १५४.७९\nरतिस्त्वं रक्तचित्तानां प्रीतिस्त्वं हृष्टदर्शिनाम्।\nत्वं कान्तिः कृतभूषाणां त्वं शान्तिर्दुःखकर्म्मणाम् ।। १५४.८०\nत्वं भ्रान्तिः सर्वबोधानां त्वं गतिः क्रतुयाजिनाम्।\nजलधीनां महावेला त्वञ्च लीला विलासिनाम् ।। १५४.८१\nसम्भूतिस्त्वं पदार्थानां स्थितिस्त्वं लोकपालिनी।\nत्वं कालरात्रिर्निः शेष भुवनावलिनाशिनी ।। १५४.८२\nप्रियकण्ठग्रहानन्द दायिनी त्वं विभावरी।\nइत्यनेकविधैर्देवि! रूपैर्लोके त्वमर्चिता ।। १५४.८३\nये त्त्वां स्तोष्यन्ति वरदे! पूजयिष्यन्ति वापि ये।\nते सर्वकामानाप्स्यन्ति नियता नात्र संशयः ।। १५४.८४\nइत्युक्ता तु निशा देवी तथेत्युक्त्वा कृताञ्जलिः।\nजगाम त्वरिता तूर्णं गृहं हिमगिरेः परम् ।। १५४.८५\nतत्रासीनां महाहर्म्ये रत्नभित्ति समाश्रयाम्।\nददर्श मेनामापाण्डुच्छ्रविवक्त्र सरोरुहाम् ।। १५४.८६\nकिञ्चिच्छ्याममुखोदग्र स्तनभारावनामिताम्।\nमहौषधि गणाबद्ध मन्त्रराज निषेविताम् ।। १५४.८७\nउद्वहत्कनकोन्नद्ध जीवरक्षामहोरगाम्।\nमणिदीपगणज्योतिर्महालोक प्रकाशिते ।। १५४.८८\nप्रकीर्ण बहुसिद्धार्थे मनोजपरिवारके।\nशुचिन्यं शुकसच्छन्न भूशय्यास्तरणोज्वले ।। १५४.८९\nधूपामोदमनोरम्ये सज्जसर्वोपयोगिके।\nततः क्रमेण दिवसे गते दूरं विभावरी ।। १५४.९०\nव्यजृम्भत सुखोदर्के ततो मेनामहागृहे।\nप्रसुप्तप्रायपुरुषे निद्रा भूतोपचारिके ।। १५४.९१\nस्फुटालोके शशभृति भ्रान्ति रात्रि विहङ्गमे।\nरजनीचरभूतानां सङ्घैरावृतचत्वरे ।। १५४.९२\nगाढकण्ठग्रहालग्न सुभगेष्टजने ततः।\nकिञ्चिदाकुलतां प्राप्तो मेना नेत्राम्बुजद्वये ।। १५४.९३\nआविवेश मुखो रात्रिः सुचिरस्फुटसङ्गमा।\nजन्मदाया जगन्मातुः क्रमेण जठरान्तरे ।। १५४.९४\nआविवेशान्तरं जन्म मन्यमाना क्षपा तु वै।\nअरञ्जयच्छविन्देव्या गुहारण्ये विभावरी ।। १५४.९५\nततो जगत्पतिप्राण हेतुर्हिमगिरि प्रिया।\nब्राह्मो मुहूर्ते सुभगे व्यसूयत गुहारणिम् ।। १५४.९६\nतस्यान्तु जायमानायां जन्तवः स्थाणुजङ्गमाः।\nअभवन् सुखिनः सर्वे सर्वे लोकनिवासिनः ।। १५४.९७\nनारकाणामपि तदा सुखं स्वर्गसमं महत्।\nअभवत् क्रूरसत्वानां चेतः शान्तं च देहिनाम् ।। १५४.९८\nज्योतिषामपि तेजस्त्वमभवत् सुरतोन्नता।\nवनाश्रिताश्चौषधयः स्वादुवन्ति फलानि च ।। १५४.९९\nगन्धवन्ति च माल्यानि विमलञ्च नभोऽभवत्।\nमारुतश्चसुखस्पर्शो दिशाश्च सुमनोहराः ।। १५४.१००\nतेन चोद्भूतफलित परिपाक गुणोज्वलाः।\nअभवत् पृथिवी देवी शालिमाला कुलापि च ।। १५४.१०१\nतपांसि दीर्घचीर्णानि मुनीनां भावितात्मनाम्।\nतस्मिन् गतानि साफल्यं काले निर्मलचेतसाम् ।। १५४.१०२\nविस्मृतानि च शस्त्राणि प्रादुर्भावं प्रपेदिरे।\nप्रभावस्तीर्थमुख्यानां तदा पुण्यतमोऽभवत् ।। १५४.१०३\nअन्तरिक्षे सुराश्चासन् विमानेषु सहस्रशः।\nसमहेन्द्रहरिब्रह्मवायुवह्निपुरोगमाः ।। १५४.१०४\nपुष्पवृष्टिं प्रमुमुचुस्तस्मिंस्तु हिमभूधरे।\nजगुर्गन्धर्वमुख्याश्च ननृतु श्चाप्सरो गणाः ।। १५४.१०५\nमेरु प्रभृतयश्चापि मूर्तिमन्तो महाबलाः।\nतस्मिन् महोत्सवे प्राप्तो दिव्य प्रभृत पाणयः ।। १५४.१०६\nसरितः सागराश्चैव समाजग्मुश्च सर्वशः।\nहिमशैलोऽभवल्लोके तथा सर्वैश्चराचरैः ।। १५४.१०७\nसेव्यश्चाप्यभिगम्यश्च सश्रेयां श्चाचलोत्तमः।\nअनुभूयोत्सवं देवा जग्मुः स्वानालयान् मुदा ।। १५४.१०८\nदेवगन्धर्वनागेन्द्र सैलशीलावनी गुणैः।\nहिमशैलसुता देवी स्वयं पूर्विकया ततः ।। १५४.१०९\nक्रमेण वृद्धिमानीता लक्ष्मीं वानलसैर्बुधैः।\nक्रमेण रूपसौभाग्य प्रबोधैर्भुवनत्रयम् ।। १५४.११०\nअजयद् भूषयच्चाति निःसाधारैर्नगात्मजा।\nएतस्मिन्नन्तरे शक्रो नारदं देवसम्मतम् ।। १५४.१११\nदेवर्षिमथ सस्मार कार्य्यसाधनसत्वरम्।\nस्मृति शक्रस्य विज्ञाय जातान्तु भगवांस्तदा ।। १५४.११२\nआजगाम मुदा युक्तो महेन्द्रस्य निवेशनम्।\nतं सुदृष्ट्वा सहस्राक्षः समुत्थाय महासनात् ।। १५४.११३\nयतार्हेण तु पाद्येन पूजयामास वासवः।\nशक्रप्रणीतात्तां पूजां प्रतिगृह्य यथाविधि ।। १५४.११४\nनारदः कुशलं देवमपृच्छत् पाकशासनम्।\nपृष्टे च कुशले सक्तः प्रोवाच वचनं प्रभुः ।। १५४.११५\nइन्द्र उवाच।\nकुशलस्याङ्कुरे तावत् सम्भूते भुवनत्रये।\nतत्फलोद्भवसम्पत्तौ त्वं भवा तन्द्रितो मुने!।। १५४.११६\nवेत्सि चैतत् समस्तं त्वं तथापि परिचोदकः।\nनिर्वृत्तिं परमां याति निवेद्यार्थं सुहृज्जने ।। १५४.११७\nतद्यथा शैलजा देवी योगं यायात् पिनाकिना।\nशीघ्रं तदुद्यमः सर्वैरस्मत्पक्षैर्विधीयताम् ।। १५४.११८\nअवगम्यार्थमखिलन्तत आमन्त्र्य नारदः।\nशक्रं जगाम भगवान् हिमशैल निवेशनम् ।। १५४.११९\nतत्र द्वारे स विप्रेन्द्रश्चित्रवेत्रलताकुले।\nवन्दितो हिमशैलेन निर्गतेन पुरो मुनिः ।। १५४.१२०\nसह प्रविश्य भवनं भुवो भूषणताङ्गतम्।\nनिवेदिते स्वयं हैमे हिमशैलेन विस्तृते ।। १५४.१२१\nमहासने मुनिवरो निषसादानुलद्युतिः।\nयथार्हं चार्घ्यपाद्यञ्च शैलस्तस्मै न्यवेदयत् ।। १५४.१२२\nमुनिस्तु प्रतिजग्राह तमर्घ्यं विधिवत्तदा।\nगृहीतार्घ्यं मुनिवरमपृच्छच्छ्लक्ष्णया गिरा ।। १५४.१२३\nकुशलं तपसः शैलः शनैः स्फुल्लाननाम्बुजः।\nमुनिरप्यद्रिराजानमपृच्छत् कुशलं तदा ।। १५४.१२४\nनारद उवाच।\nअहोऽवतारिताः सर्वे सन्निवेशे महागिरे!।\nपृथुत्वं मनसा तुल्यं कन्दराणां तथाचल!।। १५४.१२५\nगुरुत्वन्ते गुणौघानां स्थावरादतिरिच्यते।\nप्रसन्नता च तोयस्य मनसोऽप्यधिकाचले ।। १५४.१२६\nन लक्षयामः शैलेन्द्र! शिष्यते कन्दरोदरात्।\nन च लक्ष्मीस्तथा स्वर्गे कुत्राधिक तयास्थिता ।। १२४.१२७\nनानातपोभिर्मुनिभिः ज्वलनार्कसमप्रभैः।\nपावनैः पावितो नित्यं त्वत्कन्दरसमाश्रितैः ।। १५४.१२८\nअवमत्य विमानानि स्वर्गवासविरागिणः।\nपितुर्गृह इवासन्ना देवगन्धर्वकिन्नराः ।। १५४.१२९\nअहो! धन्योऽसि शैलेन्द्र! यस्य ते कन्दरं हरः।\nअध्यास्ते लोकनाथोऽपि समाधानपरायणः ।। १५४.१३०\nइत्युक्तवति देवर्षे नारदे सादरङ्गिरा।\nहिमशैलस्य महिषी मेना मुनिदिदृक्षया ।। १५४.१३१\nअनुयाता दुहित्रा तु स्वल्पालि परिचारिका।\nलज्जा प्रणयनम्राङ्गी प्रविवेश निवेशनम् ।। १५४.१३२\nतत्र स्थितो मुनिवरः शैलेन सहितो वशी।\nदृष्टा तु तेजसो राशिं मुनिं सैलप्रिया तदा ।। १५४.१३३\nववन्दे गूढवदना पाणिपद्म कृताञ्जलिः।\nतां विलोक्य महाभागो महर्षिरमितद्युतिः ।। १५४.१३४\nआशीर्भिरमृतोद्गार रूपाभिस्तां व्यवर्धय।\nततो विस्मितचित्ता तु हिमवद्गिरिपुत्रिका ।। १५४.१३५\nउदैक्षन्नारदं देवी मुनिमद्भुत रूपिणम्।\nएहि वत्सेति चाप्युक्ता ऋषिणा स्निग्धया गिरा ।। १५४.१३६\nकण्ठे गृहीत्वा पितरमुत्सङ्गे समुपाविशत्।\nउवाच माता तां देवीमभिवन्दय पुत्रिके! ।। १५४.१३७\nभगवन्तं ततो धन्यं पतिमाप्स्यसि सम्मतम्।\nइत्युक्त्वातु ततो मात्रा वस्त्रान्तपिहितानना ।। १५४.१३८\nकिञ्चित् कम्पितमूर्द्धा तु वाक्यं नोवाच किञ्चन।\nततः पुनरुवाचेदं वाक्यं माता सुतान्तदा ।। १५४.१३९\nवत्से! वन्दय देवर्षिं ततो दास्यामि ते शुभम्।\nरत्नक्रीड़नकं रम्यं स्थापितं यच्चिरं मया ।। १५४.१४०\nइत्युक्त्वा तु ततो वेगादुद्धृत्य चरणौ तदा।\nववन्दे मूर्ध्नि सन्धाय करपङ्कज कुड्मलम् ।। १५४.१४१\nकृते तु वन्दने तस्या माता सखिमुखेन तु।\nचोदयामास शनकैस्तस्याः सौभाग्य शंसिनाम् ।। १५४.१४१\nशरीर लक्षणानान्तु विज्ञानाय तु कौतुकात्।\nस्त्री स्वभावाद्यद्दुहितुश्चिन्तां हृदि समुद्वहन् ।। १५४.१४२\nज्ञात्वा तदिङ्गितं शैलो महिष्या हृदयेन तु।\nअनुद्गीर्णोक्षतिर्मेने रम्यमेतदुपस्थितम् ।। १५४.१४३\nचोदितः शैलमहिषी संख्या मुनिवरस्तदा।\nस्मिताननो महाभागो वाक्यं प्रोवाच नारदः ।। १५४.१४४\nन जातोऽस्याः पतिर्भद्रे! लक्षणैश्च विवर्जिता।\nउत्तानहस्ता सततं चरणैर्व्यभिचारिभिः ।। १५४.१४५\nस्वच्छायया भविष्येयं किमन्यद् बहु भाष्यते।\nश्रुत्वैतत्सम्भ्रमाविष्टो ध्वस्तधैर्यो महाबलः ।। १५४.१४६\nनारदं प्रत्युवाचाथ साश्रुकण्ठो महागिरिः।\nसंसारस्यातिदोषस्य दुर्विज्ञेया गतिर्यतः ।। १५४.१४७\nसृष्ट्यां चावश्यभाविन्यां केनाप्यतिशयात्मना।\nकर्त्रा प्रणीता मर्य्यादा स्थिता संसारिणामियम् ।। १५४.१४८\nयो जायते हियद्वीजो जनितुः सह्यसार्थकः।\nजनिता चापि जातस्य न कश्चिदिति यत्स्फुटम्।। १५४.१४९\nस्वकर्मणैव जायन्ते विविधा भूतजातयः।\nअण्डजो ह्यण्डजाज्जातः पुनर्जायेन मानवः।। १५४.१५०\nमानुषाच्च सरीसृप्यां मनुष्यत्वेन जायते।\nतत्रापि जातौ श्रेष्ठायां धर्म्मस्योत्कर्षणेन तु ।। १५४.१५१\nक्रमेणाश्रमसंप्राप्तिः बह्मचारिव्रतादनु।\nतस्य कर्तुर्नियोगेन संसारो येन वर्द्धितः ।। १५४.१५२\nअपुत्रजन्मिनः शेषाः प्राणिनः समवस्थिताः।\nमनुजास्तत्र जायन्ते यतो न गृहधर्मिणः ।। १५४.१५३\nसंसारस्य कुतो वृद्धिः सर्वेस्युर्य्यदतिग्रहाः।\nअतः कर्त्रा तु शास्त्रेषु सुतलाभः प्रशंसितः ।। १५४.१५४\nप्राणिनां मोहनार्थाय नरकत्राणसंश्रयात्।\nस्त्रिया विरहिता सृष्टिर्जन्तूनां नोपपद्यते ।। १५४.१५५\nस्त्रीजातिस्तु प्रकृत्यैव कृपणा दैन्यभाषिणी।\nशास्त्रालोचन सामर्थ्यामुज्झितं तासु वेधसा ।। १५४.१५६\nशास्त्रेषूक्तमसन्दिग्धं बहुवारं महाफलम्।\nदशपुत्रसमा कन्या या नस्याच्छील वर्जिता ।। १५४.१५७\nवाक्यमेतत् फलभ्रष्टं पुंसि ग्लानिकरम्परम्।\nकन्या हि कृपणाऽशोच्या पितुर्दुःख विवर्द्धिनी ।। १५४.१५८\nयापि स्यात् पूर्णसर्वाढ्या पतिपुत्रधनादिभिः।\nकिंपुनर्दुर्भगा हीना पतिपुत्र धनादिभिः ।। १५४.१५९\nत्वं चोक्तवान् सुतायामे शरीरे दोषसंग्रहम्।\nअहो! मुह्यामि शुष्यामि ग्लामि सीदामि नारद! ।। १५४.१६०\nअयुक्तमथ वक्तव्यमप्राप्यमपि साम्प्रतम्।\nअनुग्रहेण मे च्छिन्धि दुःखं कन्याश्रयं मुने! ।। १५४.१६१\nपरिच्छिन्नेऽप्यसन्दिग्धे मनः परिभवाश्रयम्।\nतृष्णा मुष्णाति निष्णाता फल लोभाश्रया शुभा ।। १५४.१६२\nस्त्रीणां हि परमं जन्म कुलानामुभयात्मनाम्।\nइहामुत्रसुखायोक्तं सत्पति प्राप्तिसंज्ञितम् ।। १५४.१६३\nदुर्लभः सत्पतिःस्त्रीणां विगुणोऽपि पतिः किल।\nन प्राप्यते विना पुण्यैः पतिर्नार्या कदाचन ।। १५४.१६४\nयतो निःसाधनो धर्म्मः परिमाणोज्झिता रतिः।\nधनं जीवितपर्याप्तं पतौ नार्याः प्रतिष्ठितम् ।। १५४.१६५\nनिर्धनो दुर्भगो मूर्खः सर्वलक्षणवर्जितः।\nदैवतं परमं नार्याः पतिरुक्तः सदैव हि ।। १५४.१६६\nत्वया चोक्तं हि देवर्षे! न जातोऽस्याः पतिः किल।\nएतद्दौर्भाग्यमतुलमसंख्यं गुरु दुःसहम् ।। १५४.१६७\nचराचरे भूतसर्गे यदद्यापि च नो मुने।\nन स जात इति ब्रूषे तेन मे व्याकुलं मनः ।। १५४.१६८\nमनुष्यदेवजातीनां शुभाशुभनिवेदकम्।\nलक्षणं हस्तपादादौ विहितैर्लक्षणैः किल ।। १५४.१६९\nसेयमुत्तानहस्तेति त्वयोक्ता मुनिपुङ्गव!।\nउत्तानहस्तता प्रोक्ता यावतामेव नित्यदा ।। १५४.१७०\nशुभोदयानां धन्यानां न कदाचित् प्रयच्छताम्।\nस्वच्छायया स्याश्चरणौ त्वयोक्तौ व्यभिचारिणौ ।। १५४.१७१\nतत्रापि श्रेयतां ह्याशा मुने! तु प्रतिभाति नः।\nशरीरलक्षणाश्चान्ये पृथक्फलनिवेदिनः ।। १५४.१७२\nसौभाग्यधनपुत्रायुः पतिलाभानु शंसनम्।\nतैश्च सर्वैर्विहीनेयं त्वमात्थ मुनिपुङ्गव।। १५४.१७३\nत्वं मे सर्वं विजानासि सत्यवागसि चाप्यतः।\nमुह्यामि मुनिशार्दूल! हृदयं दीर्यतीव मे ।। १५४.१७४\nइत्युक्त्वा विरतः शैलो महादुःख विचारणात्।\nश्रुत्वैतदखिलं तस्माच्छैलराज मुकाम्बुजात् ।। १५४.१७५\nस्मितपूर्वमुवाचेदं नारदो देवचोदितः।\nहर्षस्थानेऽपि महति त्वया दुःखं निरूप्यते ।। १५४.१७६\nअपरिच्छिन्नवाक्यार्थे मोहं यासि महागिरे!।\nइमां श्रृणु गिरं मत्तो रहस्यापरिनिष्ठताम् ।। १५४.१७७\nसमाहितो महाशैल! मयोक्तस्य विचारणे।\nन जातोऽस्याः पतिर्देव्या यन्मयोक्तं महाबल! ।। १५४.१७८\nन स जातो महादेव भूतभव्य भवोद्भवः।\nशरण्यः शाश्वत शास्ता शङ्करः परमेश्वरः ।। १५४.१७९\nब्रह्मविष्णिवन्द्रमुनयो जन्ममृत्युजरार्दिताः।\nतस्यैते परमेशस्य सर्वे क्रीड़नका गिरे! ।। १५४.१८०\nआस्ते ब्रह्मा तदिच्छातः संभूतो भुवनप्रभुः।\nविष्णुर्युगे युगे जातो नानाजातिर्महातनुः ।। १५४.१८१\nमन्यसे मायया जातं विष्णुञ्चापि युगे युगे।\nआत्मनो न विनाशोऽस्ति स्थावरान्तेऽपि भूधर!।। १५४.१८२\nसंसारे जायमानस्य म्रियमाणस्य देहिनः।\nनश्यते देह एवात्र नात्मनो नाश उच्यते।। १५४.१८३\nब्रह्मादिस्थावरान्तोऽयं संसारो यः प्रकीर्त्तितः।\nस जन्ममृत्युदुःखार्त्तो ह्यवशः परिवर्त्तते ।। १५४.१८४\nमहादेवोऽचलः स्थाणर्न जातो जनकोऽजरः।\nभविष्यति पतिः सोऽस्या जगन्नाथो निरामयः ।। १५४.१८५\nयदुक्तञ्च मया देवी लक्षणैर्वर्जिता तव।\nश्रृणु तस्यापि वाक्यस्य सम्यक्त्वेन विचारणम् ।। १५४.१८६\nलक्षणं दैविको ह्यङ्कः शरीरावयवाश्रयः।\nसर्वायुर्द्धनसौभाग्य परिमाण प्रकाशकः ।। १५४.१८७\nअनन्तस्याप्रमेयस्य सौभाग्यस्यास्य भूधर!।\nनैवाङ्को लक्षणाकारः शरीरे संविधीयते ।। १५४.१८८\nअतोऽस्या लक्षणं गात्रे शैल! नास्ति महामते!।\nयताहमुक्तवानस्याह्युत्तानकरतां सदा ।। १५४.१८९\nउत्तानो वरदः पाणिरेष देव्याः सदैव तु।\nसुरासुरमुनिव्रात वरदेयं भविष्यति ।। १५४.१९०\nयथा प्रोक्तं तदा पादौ स्वच्छाया व्यभिचारिणौ।\nअस्याः श्रृणु ममात्रापि वाग्युक्तिं शैलसत्तम!।। १५४.१९१\nचरणौ पद्मसङ्काशावस्याः स्वच्छनखोज्वलौ।\nसुरासुराणां नमतां किरीट मणिकान्तिभिः ।।१५४.१९२\nविचित्रवर्णैर्भासन्तौ स्वच्छाया प्रतिबिम्बितौ।\nभार्या जगद्गुरोर्ह्येषा वृषाङ्कस्य महीधर! ।। १५४.१९३\nजननी लोकधर्म्मस्य सम्भूता भूतभावनी।\nशिवेयं पावनायैव त्वत्क्षेत्रे पावकद्युतिः ।। १५४.१९४\nतद्यथा शीग्रमेवैषा योगं यायात् पिनाकिना।\nतथा विधेयं विधिवत्त्वया शैलेन्द्रसत्तम! ।। १५४.१९५\nअत्यन्तं हि महत्कार्यं देवानां हिमभूधर!।\nसूत उवाच।\nएवं श्रुत्वा तु शैलेन्द्रो नारदात् सर्वमेव हि ।। १५४.१९६\nआत्मानं स पुनर्जातं मेने मेनापतिस्तदा।\nनमस्कृत्य वृषाङ्काय तदा देवाय धीमते ।। १५४.१९७\nउवाच सोऽपि संहृष्टो नारदन्तु हिमाचलः।\nदुस्तरान्नरकात् घोरादुद्धृतोऽस्मि त्वया मुने! ।। १५४.१९८\nपातालादहमुद्धृत्य सप्तलोकाधिपः कृतः।\nहिमाचलोऽस्मि विक्यातस्त्वया मुनिवराधुना ।। १५४.१९९\nहिमाचले चलगुणां प्रापितोऽस्मि समुन्नतिम्।\nआनन्ददिवसाहारि हृदयं मेऽधुना मुने! ।। १५४.२००\nनाव्यवस्यति कृत्यानां प्रविभाग विचारणम्।\nयदि वाचामधीशः स्यान्त्वद्गुणानां विचारणे ।। १५४.२०१\nभवद्विधानां नियतममोघं दर्शनं मुने!।\nतवास्मान्प्रति चापल्यं व्यक्तं मम महामुने!।। १५४.२०२\nभवद्भिरेव कृत्योऽहं निवासायात्मरूपिणम्।\nमुनीनां देवतानांच स्वयं कर्तापि कल्मषम् ।। १५४.२०३\nतथापि वस्तुन्येकस्मिन्नाज्ञा मे सम्प्रदीयताम्।\nइत्युक्तवति शैलेन्द्रे स तदा हर्षनिर्भरे ।। १५४.२०४\nतथाच नारदो वाक्यं कृतं सर्वमिति प्रभो!।\nसुरकार्ये य एवार्थस्तवापि सुमहत्तरः ।। १५४.२०५\nइत्युक्त्वा नारदः शीघ्रं जगाम त्रिदिवं प्रति।\nस गत्वा शक्रभवनममरं सन्ददर्श ह ।। १५४.२०६\nततोऽभिरूपे स मुनिरुपविष्टो महासने।\nपृष्टः शक्रेण प्रोवाच हिमजा संश्रयां कथाम् ।। १५४.२०७\nनारद उवाच।\nसमूह्य यत्तु कर्तव्यं तन्मया कृतमेव हि।\nकिन्तु पञ्चशरस्यैव समयोऽयमुपस्थितः ।। १५४.२०८\nइत्युक्तो देवराजस्तु मुनिना कार्यदर्शिना।\nचूताङ्कुरास्त्रं सस्मार भगवान् पाकशासनः ।। १५४.२०९\nसंस्मृतस्तु तदा क्षिप्रं सहस्राक्षेप धीमता।\nउपतस्थे रतियुतः सविलासो झषध्वजः ।। १५४.२१०\nप्रादुर्भूतन्तु तं दृष्ट्वा शक्रः प्रोवाच सादरम्।\nउपदेशेन बहुना किन्त्वां प्रतिवदे प्रियम् ।। १५४.२११\nमनोभवासि तेन त्वं वेत्सि भूतमनोगतम्।\nतद्यथार्थकमेवत्त्वं कुरु नाकसदाम्प्रियम् ।। १५४.२१२\nशङ्करं योजय क्षिप्रं गिरिपुत्र्या मनो भव!।\nसंयुतो मधुना चैव ऋतुराजेन दुर्जय!।। १५४.२१३\nइत्युक्तो मदनस्तेन शक्रेण स्वार्थसिद्धये।\nकाम उवाच।\nअनया देवसामग्य्रा मुनिदानवभीमया ।। १५४.२१४\nदुःसाध्यः शङ्करो देवः किन्न वेत्सि जगत्प्रभो!।\nतस्य देवस्य वेत्थ त्वं कारणन्तु यदव्ययम् ।। १५४.२१५\nप्रायः प्रसादः कोपोऽपि सर्वो हि महतां महान्।\nसर्वोपभोगसारा हि सुन्दर्यः स्वर्गसम्भवाः ।। १५४.२१६\nअध्याश्रितञ्च यत्सौख्यं भवता नष्टचेष्टितम्।\nप्रमादादथ विभ्रश्येदीशम्प्रति विचिन्त्यताम् ।। १५४.२१७\nप्रागेव चेह दृश्यन्ते भूतानां कार्यसम्भवाः।\nविशेषं काङ्क्षतां शक्र! सामान्याद् भ्रंशनं फलम् ।। १५४.२१८\nश्रुत्वैतद्वचनं शक्रस्तमुवाचामरैर्युतः।\nशक्र उवाच।\nवयं प्रमाणास्ते ह्यत्र रतिकान्त! न संशयः ।। १५४.२१९\nसन्देशेन विना शक्तिरपकारस्य नेष्यते।\nसस्यचिच्च क्वचिद्दृष्टं समर्थ्यं न तु सर्वतः ।। १५४.२२०\nइत्युक्तः प्रययौ कामः सखायं मधुमाक्षितः।\nरतियुक्तो जगामाशु प्रस्थन्तु हिमभूभृतः ।। १५४.२२१\nस तु तत्राकरोच्चिन्तां कार्यस्योपायपूर्विकाम्।\nमहात्मा ये हि निष्कम्पा मनस्तेषां सुदुर्जयम् ।। १५४.२२२\nतदादावेव संक्षोभ्य नियतं सुजयो भवेत्।\nसंसिद्धिं प्राप्नुयुश्चैव पूर्वे संशोद्यमानसम् ।। १५४.२२३\nकथञ्च विविधैर्भावैः द्वेषानुगमनं विना।\nक्रोधः क्रूरतरासङ्गाद्रावणेर्ष्यां महासखीम् ।। १५४.२२४\nचापल्यमूर्ध्नि विध्वस्त धैर्याधारां महाबलाम्।\nतामस्य विनियोक्ष्यामि मनसो विकृतिम्पराम् ।। १५४.२२५\nपिधाय धैर्यद्वाराणि सन्तोषमपकृष्य च।\nअवगन्तुं हि मां तत्र न कश्चिदतिपण्डितः ।। १५४.२२६\nविकल्प मात्रावस्थाने वैरूप्यं मनसो भवेत्।\nपश्चान्मूलक्रियारम्भ गम्भीरावर्तदुस्तरः।। १५४.२२७\nहरिष्यामि हरस्याहं तपस्तस्य स्थिरात्मनः।\nइन्द्रियग्राममावृत्य रम्यसाधनसंविधिः ।। १५४.२२८\nचिन्तयित्वेति मदनो भूतभर्तुस्तदाश्रमम्।\nजगाम जगतीसारं सरलद्रुम वेदिकम् ।। १५४.२२९\nशान्तसत्वसमाकीर्णमचल प्राणसङ्कुलम्।\nनानापुष्पलताजालं गगनस्थ गणेश्वरम् ।। १५४.२३०\nनिर्व्यग्रवृषभाध्युष्ट नीलसाद्वलसानुकम्।\nतत्रापश्यत् त्रिनेत्रस्य रम्यं कञ्चिद्द्वितीयकम् ।। १५४.२३१\nवीरकं लोकवीरेशमीशान सदृशद्युतिम्।\nयक्षकुङ्कुमकिञ्जल्क पुञ्जपिङ्ग जटासटम् ।। १५४.२३२\nवेत्रपाणिनमव्यग्रमुग्रभोगीन्द्र भूषणम्।\nततो निमीलितोन्निद्र पद्म पत्राभलोचनम् ।। १५४.२३३\nप्रेक्षमाणमृजुस्थान स्थितनासाग्र लोचनम्।\nश्रवस्तरस सिंहेन्द्र चर्मलम्बोत्तरीयकम् ।। १५४.२३४\nश्रवणा हि फलन् मुक्त निःश्वासानलपिङ्गलम्।\nप्रेङ्खत्कपालपर्य्यन्त तुम्बिलं विजटाचयम् ।। १५४.२३५\nकृतवासुकिपर्यङ्क नाभिमूलनिवेशितम्।\nब्रह्माञ्जलिस्थपुच्छाग्र निबद्धोरगभूषणम् ।। १५४.२३६\nददर्श शङ्करं कामः क्रम प्राप्तान्तिकं शनैः।\nततो भ्रमरझेङ्कारमालम्बि-द्रुमसानुकम् ।। १५४.२३७\nप्रविष्टः कर्णरन्ध्रेण भवस्य मदनो मनः।\nशङ्करस्तमथाकर्ण्य मधुरं मदनाश्रयम् ।। १५४.२३८\nसस्मार दक्षदुहितान्दयितां रक्तमानसः।\nततः सा तस्य शनकैस्तिरोभूयाति निर्मला।। १५४.२३९\nसमाधिभावना तस्थौ लक्ष्य प्रत्यक्ष रूपिणी।\nततस्तन्मयतां यातः प्रत्यूह पिहिताशयः ।। १५४.२४०\nवशित्वेन बुबोधेशो विकृतिं मदनात्मिकम्।\nईषत्कोपसमाविष्टो धैर्यमालम्ब्य धूर्ज्जटिः।। १५४.२४१\nनिरासे मदनस्थित्या योगमाया समावृतः।\nतया माययाविष्टो जज्वाल मदनस्ततः ।। १५४.२४२\nइच्छा शरीरे दुर्जेयो रोष दोष महाश्रयः।\nहृदयान्निर्गतः सोऽथ वासनाव्यसनात्मकः ।। १५४.२४३\nबहिस्थलं समालम्ब्य ह्युपतस्थौ झषध्वजः।\nअनुयातोऽथ हृद्येन मित्रेण मधुना सह।। १५४.२४४\nसहकारतरौ दृष्ट्वा मृदुमारुत निर्धुतम्।\nस्तवकं मदनोरम्यं हर वक्षसि सत्वरम् ।। १५४.२४५\nमुमोच मोहनं नाम मार्गणं मकरध्वजः।\nशिवस्य हृदये शुद्धे नाशशाली महाशरः।। १५४.२४६\nपपात परुषप्रांशुः पुष्पबाणो विमोहनः।\nततः प्रभुत्वाद् भावानां संक्षोभं समपद्यत ।। १५४.२४७\nबभूव भूधरौपम्य धैर्योऽपि मदनोन्मुकः।\nततः प्रभुत्वाद् भावानां संक्षोभं समपद्यत ।। १५४.२४८\nबाह्यं बहु समासाद्य प्रत्यूहप्रसवात्मकम्।\nततः कोपानलोद्भूत घोरहुङ्कार भीषणे।। १५४.२४९\nबभूव वदने नेत्रं तृतीयमनलाकुलम्।\nरुद्रस्य रौद्रवपुषो जगत्संहार भैरवम् ।। १५४.२५०\nतदन्तिकस्थे मदने व्यस्फारयत धूर्जटिः।\nतं नेत्रविस्फुलिङ्गेन क्रोशतान्नाकवासिनाम् ।। १५४.२५१\nगमितो भस्मसात्तूर्णं कन्दर्पः कामिदर्पकः।\nस तु तं भस्मसात् कृत्वा हरनेत्रोद्भवोऽनलः ।। १५४.२५२\nव्यजृम्भत जगद् दग्धुं ज्वालाहुङ्कार घस्मरः।\nततो भवो जगद्धेतोः व्यभजज्जातवेदसम् ।। १५४.२५३\nसहकारे मधौ चन्द्र सुमनः सुपरेष्वपि।\nभृङ्गेषु कोकिलास्येषु विभागेन स्मरानलम् ।। १५४.२५४\nस बाह्यान्तरविद्धेन हरेण स्मरमार्गणः।\nरागस्नेहसमिद्धान्तर्धावन् तीव्र हुताशनः ।। १५४.२५५\nविभक्तलोकसंक्षोभ करोदुर्वार जृम्भितः।\nसंप्राप्य स्नेहसंपृक्तं कामिनां हृदयं किला ।। १५४.२५६\nज्वलत्यहर्निशं भीमो दुश्चिकित्स्य-मुखात्मकः।\nविलोक्य हरहुङ्कार ज्वाला भस्मकृतं स्मरम् ।। १५४.२५७\nविललाप रतिः क्रूरं बन्धुना मधुना सह।\nततो विलप्य बहुशो मधुना परिसान्त्विता ।। १५४.२५८\nजगाम शरणं देवमिन्दुमौलिं त्रिलोचनम्।\nभृङ्गानुयातां संगृह्य पुष्पितां सहकारजाम् ।। १५४.२५९\nलतां पवित्रकस्थाने पाणौ परभृतां सखीम्।\nनिर्बध्य तु जटाजूटं कुटिलैरलकै रतिः ।। १५४.२६०\nउद्धूल्य गात्रं शुभ्रेण हृद्येन स्मरभस्मना।\nजानुभ्यामवनिङ्गत्वा प्रोवाचेन्दुविभूषणम् ।। १५४.२६१\nरतिरुवाच। नमः शिवायास्तु निरामयाय नमः शिवायास्तु मनोमयाय।\nनमः शिवायास्तु सुरार्चिताय तुभ्यं सदा भक्तकृपापराय ।। १५४.२६२\nनमो भवायास्तु भवोद्भवाय नमोऽस्तु ते ध्वस्तमनोभवाय।\nनमोऽस्तु ते गूढमहाव्रताय नमोऽस्तु मायागहनाश्रयाय ।। १५४.२६३\nनमोऽस्तु शर्वाय नमः शिवाय नमोऽस्तु सिद्धाय पुरातनाय।\nनमोऽस्तु कालाय नमः कलाय नमोस्तु ते ज्ञानवरप्रदाय।। १५४.२६४\nनमोऽस्तु ते कालकलातिगाय नमो निसर्गामलभूषणाय।\nनमोऽस्त्वमेयान्धकमर्दकाय नमः शरण्याय नमोऽगुणाय ।। १५४.२६५\nनमोऽस्तु ते भोमगणानुगाय नमोऽस्तु नानाभुवनादिकर्त्रे।\nनमोऽस्तु नानाजगतां विधात्रे नमोऽस्तु ते चित्रफलप्रयोक्त्रे ।। १५४.२६६\nसर्वावसाने ह्यविनाशनेत्रे नमोऽस्तु चित्राध्वर भागभोक्त्रे।\nनमोऽस्तु भक्ताभिमतप्रदात्रे नमः सदा ते भवसङ्गहर्त्रे ।। १५४.२६७\nअनन्तरूपाय सदैव तुभ्यमसह्यकोपाय नमोऽस्तु तुभ्यम्।\nशशाङ्कचिह्नाय सदैव तुभ्यममेयमानाय नमः स्तुताय ।। १५४.२६८\nवृषेन्द्रयानाय पुरान्तकाय नमः प्रसिद्धाय महौषधाय।\nनमोऽस्तु भक्त्याभिमतप्रदाय नमोऽस्तु सर्वार्ति हराय तुभ्यम् ।। १५४.२६९\nचराचराचारविचारवर्यमाचार्यमुत्प्रेक्षितभूतसर्गम्।\nत्वामिन्दुमौलिं शरणं प्रपन्ना प्रिया प्रमेयं महतां महेशम् ।। १५४.२७०\nप्रयच्छ मे कामयशः समृद्धि पुनः प्रभो! जीवतु कामदेवः।\nप्रियं विना त्वा प्रियजीवितेषु त्वत्तोऽपरः को भुवनेष्विहास्ति ।। १५४.२७१\nप्रभुः प्रियायाः प्रसवः प्रियाणां प्रणीत पर्याय परापरार्थः।\nत्वमेवमेको भुवनस्य नाथो दयालुरुन्मुलित भक्तभीतिः ।। १५४.२७२\nइत्थं स्तुतः शङ्कर ईड्य ईशो वृषाकपिर्मन्मथ कान्तया तु।\nतुतोष दोषाकरखण्डधारी उवाच चैनां मधुरं निरीक्ष्य ।। १५४.२७३\nशङ्कर उवाच।\nभवितेति च कामोऽयं कालात् कान्तोऽचिरादपि।\nअनङ्ग इति लोकेषु स विख्यातिं गमिष्यति ।। १५४.२७४\nइत्युक्त्वा शिरसा वन्द्य गिरिशङ्काम वल्लभा।\nजगामोपवनं रम्यं रतिस्तु हिमभूभृतः।। १५४.२७५\nरुरोद चापि बहुशो दीना रम्ये स्थले तु सा।\nमरणव्यवसायात्तु निवृत्ता सा हराज्ञया ।। १५४.२७६\nअथ नारदवाक्येन चोदितो हिमभूधरः।\nकृताभरणसंस्कारां कृतकौतुकमङ्गलाम् ।। १५४.२७७\nस्वर्ग पुष्पकृता पीडां शुभ्रचीनां शुकाम्बराम्।\nसखीभ्यां संयुतां शैलो गृहीत्वा स्वसुतान्ततः ।। १५४.२७८\nजगाम शुभयोगेन तदा संपूर्णमानसः।\nसकाननान्युपाक्रम्य वनान्युपवनानि च ।। १५४.२७९\nददर्श रुदतीं नारीमप्रतर्क्य महौजसम्।\nरूपेणासदृशीं लोके रम्येषु वनसानुषु ।। १५४.२८०\nकौतुकेन परामृश्य तां दृष्ट्वा रुदतीं गिरिः।\nउपसर्प्य ततस्तस्या निकटे सोऽभ्यगच्छत ।। १५४.२८१\nहिमवानुवाच।\nकासि कस्यासि कल्याणि! किमर्थञ्चापि रोदिषि।\nनैतदल्पं महासत्वे कारणं लोकसुन्दरि! ।। १५४.२८२\nसा तस्य वचनं श्रुत्वा उवाच मधुना सह।\nरुदती शोकजननं श्वसती दैत्यवर्द्धनम् ।। १५४.२८३\nरतिरुवाच।\nकामस्य दयितां भार्यां रतिं मां विद्धि सुव्रत!।\nगिरावस्मिन्हाभाग! गिरिशस्तपसि स्थितः ।। १५४.२८४\nतेन प्रत्यूहदृष्टेन विस्फार्यालोक्य लोचनम्।\nदग्धोऽसौ झषकेतुस्तु ममकान्तोऽतिवल्लभः ।। १५४.२८५\nअहन्तु शरणं याता तं देवं भयविह्वला।\nस्तुतवत्यथ संस्तुत्या ततो मां गिरिशोब्रवीत् ।। १५४.२८६\nतुष्टोऽहं कामदयिते! कामोऽयन्ते भविष्यति।\nत्वत्स्तुतिं चाप्यधीयानो नरो भक्त्या मदाश्रयः ।। १५४.२८७\nलप्स्यते काङ्क्षितं कामं निवर्त्य मरणादितः।\nप्रतीक्ष्यती च तद्वाक्यमाशावेशादिभिर्ह्यहम् ।। १५४.२८८\nशरीरं परिरक्षिष्ये कञ्चित् कालं महाद्युते!।\nइत्युक्तस्तु तदा रत्या शैलः सम्भ्रमभीषितः ।। १५४.२८९\nपाणावादाय हि सुतां गन्तुमैच्छत् स्वकम्पुरम्।\nभाविनोऽवश्यभावित्वाद् भवित्रीभूतभाविनीः ।। १५४.२९०\nलज्जमाना सखीमुखैरुवाच पितरङ्गिरिम्।\nशैलदुहितोवाच।\nदुर्भाग्येन शरीरेण किं ममानेन कारणम् ।। १५४.२९१\nकथं च तादृशं प्राप्तं सुखं मे स पतिर्भवेत्।\nतपोभिः प्राप्यतेऽभीष्टं नासाध्यं हि तपस्यतः ।। १५४.२९२\nदुर्भगत्वं वृथा लोको वहते सति साधने।\nजीविताद्दुर्भगाच्छ्रेयो मरणं हि तपस्यतः ।। १५४.२९३\nभविष्यामि न सन्देहो नियमैः शोषये तनुम्।\nतपसि भ्रष्टसन्देहे उद्यमोऽर्थ जिगीषया ।। १५४.२९४\nसाहन्तपः करिष्यामि यदहं प्राप्य दुर्लभा।\nइत्युक्तः शैलराजस्तु दुहित्रा स्नेहविक्लवः।। १५४.२९५\nउवाच वाचा शैलेन्द्रो स्नेहगद्गद वर्णया।\nउमेति चपले! पुत्रि! न क्षमं तावकं वपुः ।। १५४.२९६\nततः स चिन्तयाविष्टो दुहितां प्रशशंस च।\nततोऽन्तरिक्षे दिव्या वागभूद् भुवनभूतले।। १५४.२९७\nउमेति चपले!पुत्रि! त्वयोक्ता तनया ततः।\nउमेति नाम तेनास्या भुवनेषु भविष्यति ।। १५४.२९८\nसिद्धिं च मूर्तिमत्येषा साधयिष्यति चिन्तिताम्।\nइति श्रुत्वा तु वचनमाकाशात् काशपाण्डुरः।। १५४.२९९\nअनुज्ञाय सुतां शैलो जगामाशु स्वमन्दिरम्।\nशैलजापि ययौ शैलमगम्यमपि दैवतैः ।। १५४.३००\nसखीभ्यामनुयातानु नियता नगराजजा।\nश्रृङ्गं हिमवतः पुण्यं नानाधातुविभुषितम् ।। १५४.३०१\nदिव्यपुष्पलताकीर्णं सिद्धगन्धर्वसेवितम्।\nनानामृगगणाकीर्णं भ्रमराभ्युष्टपादपम् ।। १५४.३०२\nदिव्यप्रस्रवणोपेतं दीर्घिकाभिरलङ्कृम्।\nनानापक्षिगणाकीर्णं चक्रवाकोपशोभितम् ।। १५४.३०३\nजलजस्थलजैः पुष्पैः प्रोत्फुल्लैरुपशोभितम्।\nचित्रकन्दरसंस्थानां गुहागृहमनोहरम् ।। १५४.३०४\nविहङ्गसङ्घसंजुष्टं कल्पपादप सङ्कटम्।\nतत्रापश्यन्महाशाखं शाखिनं हरितच्छदम् ।। १५४.३०५\nसर्वर्तुकुसुमोपेतं मनोरथ शतोज्वलम्।\nनानापुष्पसमाकीर्णं नानाविध फलान्वितम् ।। १५४.३०६\nन तं सूर्यस्य रुचिभिर्भिन्नसंहृत पल्लवम्।\nतत्राम्बराणि सन्त्यज्य भूषणानि च शैलजा ।। १५४.३०७\nसंवीता वल्कलैर्दिव्यैर्दर्भनिर्मित मेखला।\nत्रिः स्नातपाटलाहारा बभूव शरदां शतम् ।। १५४.३०८\nशतमेकेन शीर्णेन पर्णेनावर्त्तयत्तदा।\nनिराहारा शतं साभूत्सा नाना तपसान्निधिः ।। १५४.३०९\nतत उद्वेजिताः सर्वे प्राणिनस्तत्तपोऽग्निना।\nततः सस्मार भगवान् मुनीन्सप्तशतक्रतुः ।। १५४.३१०\nते समागम्य मुनयः सर्वे समुदितास्ततः।\nपूजिताश्च महेन्द्रेण पप्रच्छुस्तं प्रयोजनम्।। १५४.३११\nकिमर्थन्तु सुरश्रेष्ठ! संस्मृतास्तु वचन्त्वया।\nशक्रः प्रोवाच श्रृण्वन्तु भगवन्तः! प्रयोजनम् ।। १५४.३१२\nहिमाचले तपो घोरं तप्यते भूधरात्मजा।\nतस्या ह्यभिमतं कामं भवन्तः कर्तुमर्हथ ।। १५४.३१३\nततः समापतन् देव्या जगदर्थं त्वरान्विताः।\nतथेत्युक्त्वातु शैलेन्द्रं सिद्धसङ्घात सेवितम् ।। १५४. ३१४\nऊचुरागत्य मुनयस्तामथो मधुराक्षरम्।\nपुत्रि! किन्ते व्यवसितः कामः कमललोचने! ।। १५४.३१५\nतानुवाच ततो देवी सलज्जा चित्रवाङ्मुखी।\nतपस्यतो महाभागाः प्राप्य मौनं भवादृशान् ।। १५४.३१६\nवन्दनाय नियुक्ता धीः पावयत्यविकल्पितम्।\nप्रश्नोन्मुखत्वाद् भवतां युक्तमासनमादितः ।। १५४.३१७\nउपविष्टाः श्रमोन्मुक्तास्ततः प्रक्ष्यथ मामतः।\nइत्युक्त्वा सा ततश्चक्रे कृतासन परिग्रहान् ।। १५४.३१८\nसा तु तान् विधिवत्पूज्यान् पूजयित्वा विधानतः।\nउवाचादित्यसंकाशान् मुनीन् सप्त सती शनैः ।। १५४.३१९\nत्यक्त्वा व्रतात्मकं मौनं मौनं जग्राह ह्रीमयम्।\nभावं तस्यास्तु मौनान्तं तस्याः सप्तर्षयो यथा ।। १५४.३२०\nगौरवाधीनतां प्राप्ताः पप्रच्छुस्तां पुनस्तथा।\nसापि गौरवगर्भेण मनसा चारुहासिनी ।। १५४.३२१\nमुनीन् शान्तकथालापान् प्रोवाच प्रोज्झय वाग्यमम्।\nभगवन्तो विजानन्ति प्राणिनां मानसं हितम् ।। १५४.३२२\nमनोवागभिरत्यर्थं कन्दर्पं ते हि देहिनः।\nकेचित्तु निपुणास्तत्र घटन्ते विवुधोद्यमैः ।। १५४.३२३\nउपायैर्दुर्लभान्भावान् प्राप्नुवन्तिह्यतन्द्रिताः।\nअपरेतु परिच्छिन्ना नानाकाराभ्युपक्रमाः ।। १५४.३२४\nदेहान्तरार्थमारम्भमापतन्ति हितप्रदम्।\nमम त्वाकाशसम्भूत पुष्पदाम विभूषितम् ।। १५४.३२५\nवन्ध्यासुतं प्राप्तुकामा मनः प्रसरते मुहुः।\nअहं किल भवं देवं पतिं प्राप्तुं समुद्यता ।। १५४.३२६\nप्रकृत्यैव दुराधर्षं तपस्यन्तं तु संप्रति।\nसुरासुरैरनिर्णीत परमार्थ क्रियाश्रयम् ।। १५४.३२७\nसाम्प्रतं चापि निर्दग्धमदनं वीतरागिणम्।\nकथमाराधयेदीशं मादृशी तादृशं शिवम् ।। १५४.३२८\nइत्युक्ता मुनयस्तेतु स्थिरतां मनसस्ततः।\nज्ञातुमस्या वचः प्रोचुः प्रक्रमात्प्रकृतार्थकम् ।। १५४.३२९\nमुनयः ऊचुः।\nद्विविधन्तु सुखन्तावत्पुत्रि! लोकेषु भाष्यते।\nशरीरस्यास्य सम्भोगैश्चेतसश्चापि निर्वृतिः ।। १५४.३३०\nप्रकृत्या स तु दिग्वासा भीमः पितृवनेशयः।\nकपाली भिक्षुको नग्नो विरूपाक्षः स्थिरक्रियः ।। १५४.३३१\nप्रमत्तोन्मत्तकाकारो वीभत्संस्कृतसंग्रहः।\nयतिनानेन कः स्वार्थो मूर्त्तानर्थेन काङ्क्षितः ।। १५४.३३२\nयदि ह्यस्य शरीरस्य भोगमिच्छसि साम्प्रतम्।\nतत् कथन्ते महादेवात् भयभाजो जुगुप्सिताम् ।। १५४. ३३३\nस्रवद्रक्तवसाभ्यक्त कपाल कृतभूषणात्।\nश्वसदुग्रभुजङ्गेन्द्र कृतभूषण भीषणात् ।। १५४.३३४\nश्मशानवासिनो रौद्र प्रमथानुगतात् सति!।\nसुरेन्द्रमुकुटव्राति निघृष्ट चरणोऽरिहा ।। १५४.३३५\nहरिरस्ति जगद्धाता श्रीकान्तोऽनन्तमूर्तिमान्।\nनाथो यज्ञभुजामस्ति तथेन्द्रः पाकशासनः ।। १५४.३३६\nदेवतानां निधिश्चास्ति ज्वलनः सर्वकामकृत्।\nवायुरस्ति जगद्धाता यः प्राणः सर्वदेहिनाम् ।। १५४.३३७\nतथा वैश्रवणो राजा सर्वार्थ मतिमान् विभुः।\nएभ्य एकतमं कस्मात् न त्वं सम्प्राप्तुमिच्छसि ।। १५४.३३८\nउत्तान देहसम्प्राप्त्या सुखं मनसेप्सितम्।\nएवमेतत्तवाप्यत्र प्रभवो नाकसम्पदाम् ।।१५४.३३९\nअस्मिन्नेह परत्रापि कल्याण प्राप्तयस्तव।\nपितुरेवास्ति तत् सर्वं सुरेभ्यो यन्न विद्यते। १५४.३४०\nअतस्तत्प्राप्तये क्लेशः स वाप्यत्राफलस्तव।\nप्रायेण प्रार्थितो भद्रे! सुखल्पोह्यतिदुर्लभः ।। १५४.३४१\nअस्य ते विधियोगस्य धाता कर्तात्र चैव हि।\nसूत उवाच।\nइत्युक्ता सा तु कुपिता मुनिवर्येषु शैलजा ।। १५४.३४२\nउवाच कोपरक्ताक्षी स्फुरद्भिर्दशनच्छदैः।\nदेव्युवाच।\nअसद् ग्रहस्य का प्रीतिर्व्यसनस्य क्व यन्त्रणा ।। १५४.३४३\nविपरीतार्थबोद्धारः सत्पथे केन योजिताः।\nएवं मां वेत्थदुष्प्रज्ञां ह्यस्थानासद्ग्रहप्रियाम् ।। १५४.३४४\nन मां प्रति विचारोऽस्ति यत्रेहासद्ग्रहावितौ।\nप्रजापतिसमाः सर्वे भवन्तः सर्वदर्शिनः ।। १५४.३४५\nनूनं न वेत्थं तं देवं शाश्वतं जगतः प्रभुम्।\nअजमीशानमव्यक्तममेयमहिमोदयम् ।। १५४.३४६\nआस्तान्तद्धर्म्मसद्भाव सम्बोधस्तावदद्भुतः।\nविदुर्यन्न हरिब्रह्म प्रमुखाहि सुरेश्वराः ।। १५४.३४७\nयत्तस्य विभवात्स्वोत्थं भुवनेषु विजृम्भितम्।\nप्रकटं सर्वभूतानां तदप्यत्र न वेत्थकिम् ।। १५४.३४८\nकस्यैतद्गगनं मूर्त्तिः कस्याग्निः कस्य मारुतः।\nकस्य भूः कस्य वरुणः कश्चन्द्रार्क विलोचनः ।। १५४.३४९\nकस्यार्चयन्ति लोकेषु लिङ्गं भक्त्या सुरासुराः।\nयं ब्रुवन्तीश्वरं देवा विधीन्द्राद्या महर्षयः ।। १५४.३५०\nप्रभावं प्रभवञ्चैव तेषामपि न वेत्थ किम्।\nअदितिः कस्य मातेयं कस्माज्जातो जनार्दनः ।। १५४.३५१\nअदितेः कश्यपाज्जाता देवा नारायणादयः।\nमरीचेः कश्यपः पुत्रो ह्यदितिर्दक्षपुत्रिका ।। १५४.३५२\nमरीचिश्चापि दक्षश्च पुत्रौ तौ ब्रह्मणः किल।\nब्रह्मा हिरण्मयात् वण्डाद्दिव्यसिद्धि विभूषितात् ।। १५४.३५३\nकस्य प्रादुरभूद्ध्यानात् प्रक्षुब्धाः प्राकृतांशकाः।\nप्रकृतौ तु तृतीयायां मधुद्विड् जननक्रिया ।। १५४.३५४\nजाता ससर्ज षड्वर्गान् बुद्धिपूर्वान् स्वकर्म्मजान्।\nअजातकोऽभवद्वेधा ब्रह्मणोऽव्यक्तजन्मनः ।। १५४.३५५\nयः स्वयोगेन संक्षोभ्य प्राकृतं कृतवानिदम्।\nब्रह्मणः सिद्धि सर्वार्थमैश्वर्यलोककर्तृताम् ।। १५४.३५६\nविदुर्विष्ण्वादयो यच्च स्वमहिम्नासदैव हि।\nकृत्वान्यदेहमन्यादृक्तादृक् कृत्वा पुनर्हरिः ।। १५४.३५७\nकुरुते जगतः कृत्यमुत्तमाधममध्यमम्।\nएवमेव हि संसारो यो जन्म मरणात्मकः ।। १५४.३५८\nकर्म्मणश्च फलं ह्येतत् नानारूपसमुद्भवम्।\nअथ नारायणो देवः स्वकां च्छायां समाश्रयत् ।। १५४.३५९\nतत्प्रेरितः प्रकुरुते जन्म नाना प्रकारकम्।\nसापि कर्म्मण एवोक्ता प्रेरणी विवशात्मनाम् ।। १५४.३६०\nयथोन्मादादिजुष्टस्य मतिरेव हि सा भवेत्।\nइष्टान्येव यथार्थानि विपरीतानि मन्यते ।। १५४.३६१\nलोकस्य व्यवहारेषु सृष्टेषु सहते सदा।\nधर्माधर्म्मफलावाप्तौ विष्णुरेव निबोधितः ।। १५४.३६२\nअथानादित्वमस्यास्ति सामान्यात्तु तदात्मना।\nन ह्यस्य जीवितं दीर्घदृष्टं देहे तु कुत्रचित् ।। १५४.३६३\nभवद्भिर्यस्य नोदृष्टमन्तमग्रमथापि वा।\nदेहिनां धर्म्म एवैष क्वचिज्जायेत् क्वचिन् म्रियेत् ।। १५४.३६४\nक्वचिद् गर्भगतो नश्येत् क्वचिज्जीवेज्जरामयः।\nक्वचित्समाः शतं जीवेत् क्वचिद् बाल्ये विपद्यते ।। १५४.३६५\nशतायुः पुरुषो यस्तु सोऽनन्तः स्वल्पजन्मनः।\nजीवितो नम्रियत्यग्रे तस्मात्सोऽमर उच्यते ।। १५४.३६६\nअट्टष्टजन्मनिधना ह्येवं विष्ण्वादयो मताः।\nएतत् संशुद्धमैश्वर्यं संसारे को लभेदिह ।। १५४.३६७\nतत्र क्षयादियोगात्तु नानाश्चर्य्य स्वरूपिणी।\nतस्माद्दिवश्चरान् सर्वान् मलिनान् स्वल्पभूतिकान् ।। १५४.३६८\nनाहं भद्राः! किलेच्छामि ऋते शर्वात् पिनाकिनः।\nस्थितञ्च तारतम्येन प्राणिनां परमन्त्विदम् ।। १५४.३६९\nधीबलैश्वर्यकार्यादि प्रमाणं महतां महत्।\nयस्मान्न किञ्चिदपरं सर्वं यस्मात् प्रवर्त्तते ।। १५४.३७०\nयस्यैश्वर्यमनाद्यन्तं तमहं शरणं गता।\nएष मे व्यवसायश्च दीर्घोऽतिविपरीतकः ।। १५४.३७१\nयात वा तिष्ठतै वाथ मुनयो! मद्विधायकाः!।\nएवं निशम्य वचनं देव्या मुनिवरास्तदा ।। १५४.३७२\nआनन्दाश्रु परीताक्षाः सस्वजुस्तां तपस्विनीम्।\nऊचुश्च परमप्रीताः शैलजां मधुरं वचः ।। १५४.३७३\nऋषय उचुः।\nअत्यद्भुतास्यहो देवि! ज्ञानमूर्तिरिवामला।\nप्रसादयति नो भावं भवभाव प्रतिश्रयात्। १५४.३७४\nन तु विद्मो वयन्तस्य देवस्यैश्वर्यमद्भुतम्।\nत्वन्निश्चयस्य दृढ़तां वेत्तुं वयमिहागताः ।। १५४.३७५\nअतिरादेव तन्वङ्गि! कामस्तेयं भविष्यति।\nक्वादित्यस्य प्रभा याति रत्नेभ्यः क्व ध्युतिः पृथक् ।। १५४.३७६\nकोऽर्थोवर्णालिका व्यक्तः कथं त्वं गिरिशं विना।\nयामो नैकाभ्युपायेन तमभ्यर्थयितुं वयम् ।। १५४.३७७\nअस्माकमपि वै सोऽर्थः सुतरां हृदि वर्त्तते।\nअतस्त्वमेव सा बुद्धिर्यतो नीतिस्त्वमेव हि ।। १५४.३७८\nअतो निःसंशयं कार्यं शङ्करोऽपि विधास्यति।\nइत्युक्ताः पूजितायाता मुनयो गिरिकन्यया ।। १५४.३७९\nप्रययुर्गिरिशं द्रष्टुं प्रस्थं हिमवतो महत्।\nगङ्गाम्बुप्लावितात्मानं पिङ्ग बद्ध जटासटम् ।। १५४.३८०\nभृङ्गानु यात पाणिस्थ मन्दार कुसुमस्रजम्।\nगिरेः संप्राप्य ते प्रस्थ ददृशुः शङ्कराश्रमम् ।। १५४.३८१\nप्रशान्ताशेषसत्वौघं नवस्तिमितकाननम्।\nनिःशब्दाक्षोभसलिल प्रपातं सर्वतो दिशम् ।। १५४.३८२\nतत्रापश्यंस्ततो द्वारि वीरकं वेत्रपाणिनम् ।\nसप्त ते मुनयः पूज्या विनीताः कार्य्य गौरवात् ।। १५४.३८३\nऊचुर्मधुरभाषिण्या वाचा ते वाग्मिनाम्वराः।\nद्रष्टं वयमिहायाताः शरण्यं गणनायकम् ।। १५४.३८४\nत्रिलोचनं विजानीहि सुरकार्य्य प्रचोदिताः।\nत्वमेव नो गतिस्तत्त्वं यथा कालानतिक्रमः ।। १५४.३८५\nसत्कारितैष प्रायेण प्रतीहारमयः प्रभुः।\nइत्युक्तो मुनिभिः सोऽथ गौरवात्तानुवाच सः ।। १५४.३८६\nसमन्वास्यापरां सन्ध्यां स्नातुं मन्दाकिनी जले।\nक्षणेन भविता विप्रास्तत्र द्रक्ष्यथ शूलिनम् ।। १५४.३८७\nइत्युक्ता मुनयस्तस्थुस्ते तत्कालप्रतीक्षिणः।\nगम्भीराम्बुधरं प्रावृट् तृषिताश्चातका यथा ।। १५४.३८८\nततः क्षणेन निष्पन्न समाधान क्रियाविधिः! वीरासनं बिभेदेशो मृगचर्म निवासितम् ।। १५४.३८९\nततो विनीतो जानुभ्यामवलम्ब्य महीस्थितिम्।\nउवाच वीरको देवं प्रणामैकसमाश्रयः ।। १५४.३९०\nसंप्राप्ता मुनयः सप्त त्वां द्रष्टुं दीप्तचेतसः।\nविभो! समादिश द्रष्टुमवगन्तुमिहार्हसि ।। १५४.३९१\nइत्युक्तो धूर्जटिस्तेन वीरकेण महात्मना।\nभ्रूभङ्गसंज्ञया तेषां प्रवेशाज्ञां ददौ तदा ।। १५४.३९२\nमूर्द्धकम्पेन तान् सर्वान्‌ वीरकोऽपि महामुनीन्।\nआजुहाव विदूरस्थान् दर्शनाय पिनाकिनः ।। १५४.३९३\nत्वराबद्धार्द्धचूड़ास्ते लम्बमानाजिनाम्बराः।\nविविशुर्वेदिकां सिद्धां गिरिशस्य विभूतिभिः १५४.३९४\nबद्धपाणि पुटाक्षिप्त नाकपुष्पोत्करास्ततः।\nपिनाकिपादयुगलं यथा नाकनिवासिनः ।। १५४.३९५\nततः स्निग्धेक्षिताः शान्ता मुनयः शूलपाणिना।\nमन्मथारिं ततो हृष्टाः सम्यक् तुष्टुवुरादृताः ।। १५४.३९६\nमुनयः ऊचुः।\nअहो कृतार्था वयमेव साम्प्रतं सुरेश्वरोऽप्यत्र पुरो भविष्यति।\nभवत्प्रसादामलवारि सेकतः फलेन काचित्तपसा नियुज्यते ।। १५४.३९७\nजयत्यसौ धन्यतरो हिमाचलस्तदाश्रयं यस्य सुता तपस्यति।\nसदैत्यराजोऽपि महाफलोदयो विमूलिताशेषसुरो हि तारकः ।। १५४.३९८\nत्वदीयमंशम्प्रविलोक्य कल्मषात् स्वकं शरीरं परिमोक्ष्यते हि यः।\nस धन्यधीर्लोकपिता चतुर्मुखो हरिश्च यत्सम्भ्रमवह्निदीपितः ।। १५४.३९९\nत्वदङ्घ्रि युग्मं हृदयेन बिभ्रतो महाभिताप प्रशमैकहेतुकम्।\nत्वमेव चैको विविधकृतक्रियः किलेति वाचा विधुरैर्विभाष्यते ।। १५४.४००\nअथाद्य एकस्त्वमवैषि नान्यथा जगत्तथा निर्घृणतान्तव स्पृशेत्।\nन वेत्सि वा दुःखमिदं भवात्मिकं विहन्यते ते खलु सर्वनिष्क्रिया ।। १५४.४०१\nउपेक्षसे चेज्जगतामुपद्रवं दयामयत्वं तव केन कथ्यते।\nस्वयोगमाया महिमागुहाश्रयं न विद्यते निर्मल भूतिगौरवम् ।। १५४.४०२\nवयं च ते धन्यतराः शरीरिणां यदीदृशं त्वं प्रविलोकयामहे।\nअदर्शनं तेन मनोरथो यथा प्रयाति साफल्यतया मनोगतम् ।। १५४.४०३\nजगद्विधानैकविधौ जगन्मुखे करिष्यसेतो वलभिच्चरा वयम्।\nविनेमुरित्थं मुनयो विसृज्य तां गिरं गिरीश श्रुतिभूमि सन्निधौ।\nउत्कृष्टकेदार इवावनीतले सुवीजमुष्टिं सुफलाय कर्षकाः ।। १५४.४०४\nतेषां श्रुत्वा ततो रम्यां प्रक्रमोपक्रमक्रियाम्।\nवाचं वाचस्पतिरिव प्रोवाच स्मितसुन्दरः ।। १५४.४०५\nशर्व उवाच।\nजाने लोकविधानस्य कन्या सत्कार्य्यमुत्तमम्।\nजाता प्रलेयशैलस्य सङ्केतकनिरूपणाः ।। १५४.४०६\nसत्यमुत्कण्ठिताः सर्वे देवकार्यार्थमुद्यताः।\nतेषां त्वरन्ति चेतांसि किन्तु कार्यं विवक्षितम् ।। १५४.४०७\nलोकयात्रानुगन्तव्या विशेषेण विचक्षणैः।\nसेवन्ते ते यतो धर्मं तत्प्रामाण्यात्परे स्थिताः ।। १५४.४०८\nइत्युक्त्वा मुनयो जग्मुस्त्वरितास्तु हिमाचलम्।\nतत्र ते पूजितास्तेन हिमशैलेन सादरम् ।। १५४.४०९\nऊचुर्मुनिवराः प्रीताः स्वल्पवर्णन्त्वरान्विताः।\nमुनय ऊचुः।\nदेवो दुहितरं साक्षात् पिनाकी तव मार्गते ।। १५४.४१०\nतच्छीघ्रं पावयात्मानमाहुत्येवानलार्पणात्।\nकार्यमेतच्च देवानां सुचिरं परिवर्तते ।। १५४.४११\nजगदुद्धरणायैव क्रियतां वै समुद्यमः।\nइत्युक्तस्तैस्तदा शैलो हर्षाविष्टोऽवदन्मुनीन् ।। १५४.४१२\nअसमर्थोऽभवद्वक्तुमुत्तरं प्रार्थयञ्छिवम्।\nततो मेना मुनीन्वन्द्य प्रोवाच स्नेहविक्लवा ।। १५४.४१३\nदुहितस्तान् मुनींश्चैव चरणाश्रयमर्थवित्।\nमेनोवाच।\nयदर्थं दुहितुर्जन्म नेच्छन्त्यपि महाफलम् ।। १५४.४१४\nतदेवोपस्थितं सर्वं प्रक्रमेणैव साम्प्रतम्।\nकुलजन्मवयोरूपविभूत्यर्द्धियुतोऽपि यः ।। १५४.४१५\nवरस्तस्यापि चाहूय सुता देवा ह्ययाचतः।\nतत्समस्त तपो घोरं कथं पुत्री प्रयास्यति।। १५४.४१६\nपुत्रीवाक्याद्यदत्रास्ति विधेयं तद्विधीयताम्।\nइत्युक्ता मुनयस्ते तु प्रियया हिमभूभृतः ।। १५४.४१७\nऊचुः पुनरुदारार्थं नारीचित्त प्रसादकम्।\nमुनयः ऊचुः।\nऐश्वर्यमवगच्छस्व शङ्करस्य सुरासुरैः ।। १५४.४१८\nआराध्यमानपादाब्ज युगलत्वात् सुनिर्वृतिः।\nयस्योपयोगि यद्रूपं सा च तत्प्राप्तये चिरम् ।। १५४.४१९\nघोरं तपस्यते बाला तेन रूपेण निर्वृतिः।\nयस्तद्व्रतानि दिव्यानि न यिष्यति समापनम् ।। १५४.४२०\nतत्र सावहिता तावत्तस्मात् सैव भविष्यति।\nइत्युक्ता गिरिणा सार्द्धन्ते ययुर्यत्र शैलजा ।। १५४.४२१\nजितार्कज्वलनज्वाला तपस्तेजो मयीह्युमा।\nप्रोचुस्तां मुनयः स्निग्धं सन्मान्य पथमागतम् ।। १५४.४२२\nरम्यं प्रियं मनोहारि मारूपं तपसा दह।\nप्रातस्ते शङ्करः पाणिमेष पुत्रि! ग्रहीष्यति।। १५४.४२३\nवयमर्थितवन्तस्ते पितरं पूर्वमागताः।\nपित्रा सह गृहङ्गच्छ वयं यामः स्वमन्दिरम्।। १५४.४२४\nइत्युक्त्वा तपसः सत्यं फलमस्तीति चिन्त्य मा।\nत्वरमाणा ययौ वेश्म पितुर्दिव्यार्थशोभितम् ।। १५४.४२५\nसा तत्र रजनीं मेने वर्षायुतसमां सतीम्।\nहरदर्शनसञ्जातमहोत्कण्ठा हिमाद्रिजा ।। १५४.४२६\nततो मुहूर्ते ब्राह्मे तु तस्याश्चक्रुः सुरस्त्रियः।\nनानामङ्गलसन्दोहान्यथावक्त्रमपूर्वकम् ।। १५४.४२७\nदिव्यमण्डनमङ्गानां मन्दिरे बहुमङ्गले।\nउपासत गिरिं मूर्ता ऋतवः सार्वकामिकाः।। १५४.४२८\nवायवो वारिदाश्चासन् संमार्जनविधौ गिरेः।\nहर्म्येषु श्रीः स्वयं देवी कृत नाना प्रसाधना ।। १५४.४२९\nकान्तिः सर्वेषु भावेषु ऋद्धिश्चाभवदाकुला।\nचिन्ता मणिप्रभृतयो रत्नाः शैलं समन्ततः ।। १५४.४३०\nउपतस्थुर्नगाश्चापि कल्पकाम महाद्रुमाः।\nओषध्यो मूर्तिमत्यश्च दिव्यौषधि समन्विताः ।। १५४.४३१\nरसाश्च धातवश्चैव सर्वे शैलस्य किङ्कराः।\nकिङ्करास्तस्य शैलस्य व्यग्राश्चाज्ञानुवर्तिनः ।। १५४.४३२\nनद्यः समुद्रा निखिलाः स्तावरं जङ्गमञ्च यत्।\nतत् सर्वं हिमशैलस्य महिमानमवर्द्धयत् ।। १५४.४३३\nअभवन्मुनयो नागा यक्षगन्धर्वकिन्नराः।\nशङ्करस्यापि विबुधा गन्धमादनपर्वते ।। १५४.४३४\nसर्वे मण्डनसम्भारा तस्थुर्निर्मल मूर्तयः।\nसर्वस्यापि जटा जूटे चन्द्रखण्डं पितामहः।। १५४.४३५\nबबन्ध प्रणयोदार विस्फारित विलोचनः।\nकपालमालां विपुलां चामुण्डा मूर्ध्न्यबन्धत ।। १५४.४३६\nउवाच चापि वचनं पुत्रं जनय शङ्कर!।\nयो दैत्येन्द्रकुलं हत्वा मारक्तैस्तर्पयिष्यति ।। १५४.४३७\nसौरिर्ज्वलच्छिरोरत्न मुकुटञ्चानलोल्बणम्।\nभुजगाभरणं गृह्य सज्जं शम्भोः पुरोऽभवत् ।। १५४.४३८\nशक्रो गजाजिनं तस्य वसाभ्यक्ताग्र पल्लवम्।\nदध्रे सरभसं स्विद्यद्विस्तीर्ण मुख पङ्कजम् ।। १५४.४३९\nवायुश्च विपुलं तीक्ष्ण श्रृङ्गं हिमगिरिप्रभम्।\nवृषं विभूषयामास हरयानं महौजसम् ।। १५४.४४०\nवितेनुर्नयनान्तस्थाः शम्भोः सूर्यानलेन्दवः।\nस्वान्द्युतिं लोकनाथस्य जगतः कर्म्मसाक्षिणः ।। १५४.४४१\nचिताभस्म समाधाय कपाले रजतप्रभम्।\nमनुजास्थिमयीं मालामाबबन्ध च पाणिना ।। १५४.४४२\nप्रेताधिपः पुरो द्वारे सगदः समवर्तत।\nनानाकारमहारत्न भूषणं धनदाहृतम् ।। १५४.४४३\nविहायोदग्रसर्पेन्द्र कटकेन स्वपाणिना।\nकर्णोत्तंसञ्चकारेशो वासुकिन्तक्षकं स्वयम् ।। १५४.४४४\nजलाधीशाहृतां स्थास्तु प्रसूनावेष्टितां पृथक्।\nततस्तुते गणाधीशा विनयात्तत्र वीरकम् ।। १५४.४४५\nप्रोचुर्व्यग्राकृते! त्वन्नो समावेदय शूलिने।\nनिष्पन्नाभरणं देवं प्रसाध्येशम्प्रसाधनः।। १५४.४४६\nसप्तवारिधयस्तस्थुः कर्तुं दर्पणविभ्रमम्।\nततो विलोकितात्मानं महाम्बुधिजलोदरे।। १५४.४४७\nधरामालिङ्ग्य जानुभ्यां स्थाणुं प्रोवाच केशवः।\nशोभसे देव! रूपेण जगदानन्ददायिना ।। १५४.४४८\nमातरः प्रेरयाकाम वधूं वैधव्य चिह्निताम्।\nकालोऽयमिति चालक्ष्य प्रकारेङ्गितसंज्ञया।। १५४.४४९\nततस्ताश्चोदिता देवमूचुः प्रहसिताननाः।\nरतिः पुरस्तव प्राप्ता नाभाति मदनोज्झिता ।। १५४.४५०\nततस्तां सन्निवार्याह वामहस्ताग्र संज्ञया।\nप्रयाणे गिरिजा वक्त्र दर्शनोत्सुकमानसः ।। १५४.४५१\nततो हरो हिमगिरिकन्दराकृतिम् समुन्नतं मृदुगतिभिः प्रचोदयन्।\nमहावृषङ्गणतुमुलाहितेक्षणं स भूधरानशनिरिव प्रकम्पयन् ।। १५४.४५२\nततो हरिर्द्रुतपदपद्धतिः पुरःसरः श्रमात् द्रुमनिकरेषु विश्रमन्।\nधरारजः शवलितभूषणोऽब्रवीत् प्रयात मा कुरुत पथोऽस्य संकटम् ।। १५४.४५३\nप्रभोः पुनः प्रथमनियोगमूर्जयन् सुतोऽब्रवीद्भ्रुकुटिमुखोऽपि वीरकः।\nवियच्चरा वियति किमस्तिकान्तकम् प्रयात नो धरणिधराऽविदूरतः ।। १५४.४५४\nमहार्णवाः कुरुत शिलोपमम्पयः सुरद्विषा गमनमहातिकर्दमान्।\nगणेश्वराश्चपलतया न गम्यताम् सुरेश्वरैः स्थिरमतिभिश्च गम्यताम् ।। १५४.४५५\nन भृङ्गिणा स्वतनुमवेक्ष्य नीयते पिनाकिनः पृथुमुखमण्डमग्रतः।\nवृथायमप्रकटितदन्तकोटरम् त्वमायुधं वहसि विहाय पञ्चरम् ।। १५४.४५६\nपदन्नयद्रथतुरगैः पुरद्विषा प्रमुच्यते बहुतरमातृ सङ्कुलम्।\nअमी सुराः पृथगनुयायिभिर्वृताः पदातयो द्विगुणपथान् हरप्रियाः ।। १५४.४५७\nस्ववाहनैः पवनविधूतचामरै श्चलध्वजैर्व्रजत विहारशालिभिः।\nसुराः स्वकं किमिति न रागमूर्जितं विचार्यते नियतलयत्रयानुगम् ।। १५४.४५८\nन किन्नरैरभिभवितुं हि शक्यते विभूषण प्रचयसमुद्भवो ध्वनिः।\nस्वजातिकाः किमिति नषड्जमध्यम पृथुस्वरं बहुतरमत्र वक्ष्यते ।। १५४.४५९\nनतानता नतन तनताङ्गताः पृथक् तया समयकृता विभिन्नताम्।\nविशङ्किता भवदतिभेदशीलिनः प्रयान्त्यमी द्रुतपदमेव गौडकाः ।। १५४.४६०\nविसंहताः किमिति न षाड्गवादयः स्वगीतकैर्ललितपदप्रयोगजैः।\nप्रभोः पुरो भवति हि यस्य चाक्षतं समुद्गतार्थकमिति तत्प्रतीयते ।। १५४.४६१\nअमी पृथग्विरचितरम्यरासकं विलासिनो बहुगमक-स्वभावकम्।\nप्रयुञ्जते गिरिशयशो विसारिणं प्रकीर्णकं बहुतर नागजातयः ।। १५४.४६२\nअमी कथं ककुभिकथाः प्रतिक्षणं ध्वनन्ति ते विविध वधूविमिश्रिताः।\nन जातयो ध्वनिमुरजा समीरिता न मूर्च्छिताः किमिति च मूर्च्छनात्मिकाः ।। १५४.४६३\nश्रुतिप्रिय क्रमगति भेदसाधनं ततादिकं किमिति न तुम्वरेरितम्।\nन हन्यते बहुविधवाद्यडम्बरं प्रकीर्णवीणामुरजादि नाम यत् ।। १५४.४६४\nइतीरिते गिरिमवदानशालिनः सुरासुराः सपदि तु वीरकाज्ञया।\nनियामितीः प्रययुरतीव हर्षिताश्चराचरं जगदखिलं ह्यपूरयन् ।। १५४.४६५\nइतीस्तनत्ककुभिरसन्महार्णवे स्तनद्घने विदलितशैलकन्दरे।\nजगत्यभूत्तुमुल इवाकुलीकृतः पिनाकिना त्वरितगतेन भूधरः ।। १५४.४६६\nपरिज्वलत् कनकसहस्रतोरणं क्वचिन्मिलन्मरकत वेश्मवेदिकम्।\nक्वचित् क्वचिद्विमलवैढूर्यभूमिकं क्वचिद्गलज्जलधर रम्यनिर्झरम् ।। १५४.४६७\nचलध्वजप्रवरसहस्रमण्डितं सुरद्रुमस्तवक विकीर्ण चत्वरम्।\nसिता सितारुणरुचिदातुवर्णकं श्रियोज्ज्वलं प्रविततमार्गगोपुरम् ।। १५४.४६८\nविजृम्भिताप्रतिम-ध्वनिवारिदं सुगन्धिभिः पुरपवनैर्मनोहरम्।\nहरो महागिरिनगरं समासदत् क्षणादिव प्रवरसुरासुरस्तुतः ।। १५४.४६९\nतं प्रविशन्तमगात् प्रविलोक्य व्याकुलतां नगरं गिरिभर्तुः।\nव्यग्रपुरन्ध्रिजनञ्जवियानं धावितमार्गजनाकुल रथ्यम् ।। १५४.४७०\nहर्म्यगवाक्षगतामरनारी लोचन नील सरोरुह मालम्।\nसुप्रकटासमदृश्यत काचित्स्वाभरणांशुवितानविगूढा ।। १५४.४७१\nकाप्यखिलीकृतमण्डनभूषा त्यक्तसखी प्रणयाहरमैक्षत्।\nकाचिदुवाच कलङ्गतमाना कातरतां सखि! मा कुरु मूढे ।। १५४.४७२\nदग्धमनोभव एव पिनाकी कामयते स्वयमेव विहर्तुम्।\nकाचिदपि स्वयमेव पतन्ति प्राह परां विरहस्खलिताङ्गीम् ।। १५४.४७३\nमा चपले मदनव्यतिषङ्गं शङ्करजं स्खलनेन वद त्वम्।\nकापि कृतव्यवधानमदृष्ट्वा युक्तिवशाद्गिरिशो ह्ययमूचे ।। १५४.४७४\nएष स यत्र सहस्रमखाद्या नाकसदामधिपाः स्वयमुक्तैः।\nनामभिरिन्दुजटं निजसेवा प्राप्तिफलायनतास्तु घटन्ते ।। १५४.४७५\nएष न चैष स एष यदग्रे घर्मपरीततनुः शशिमौली।\nधावति वज्रधरोऽमरराजो मार्गममुं विवृतीकरणाय ।। १५४.४७६\nएष स पद्मभवोऽयमुपेत्य प्रांशुजटामृगचर्मनिगूढ़ः।\nसप्रणयङ्करघट्टितचक्रं किञ्चिदुवाच मितं श्रुतिमूले ।। १५४.४७७\nएवमभूत् सुरनारिकुलानां चित्तविसंष्ठुलता गुररागात्।\nशङ्कर संश्रयणादि-गिरिजाया जन्मफलं परमन्त्विति चोचुः ।। १५४.४७८\nततो हिमगिरेर्वेश्म विश्वकर्म्म निवेदितम्।\nमहानीलमयस्तम्भ ज्वलत्काञ्चन कुट्टिमम् ।। १५४.४७९\nमुक्ताजाल-परिष्कारं ज्वलितौषधि दीपितम्।\nक्रीड़ोद्यानसहस्राढ्यं काञ्चना बद्धदीर्घिकम् ।। १५४.४८०\nमहेन्द्रप्रमुकाः सर्वे सुरा दृष्ट्वा तदद्भुतम्।\nनेत्राणि सफलान्यद्य मनोभिरिति ते दधुः ।। १५४.४८१\nविमर्दकीर्ण०-केयूरा हरिणा द्वारिरोधिताः।\nकथञ्चित् प्रमुकास्तत्र विविशुर्नाकवासिनः ।। १५४.४८२\nप्रणतेनाचलेन्द्रेण पूजितोऽथ चतुर्मुखः।\nचकार विधिना सर्वं विधिमन्त्रपुरःसरम् ।। १५४.४८३\nशर्वेण पाणिग्रहणमग्निसाक्षिकमक्षतम्।\nदाता महीभृतान्नाथो होता देवश्चतुर्मुखः ।। १५४.४८४\nवरः पशुपति साक्षात् कन्या विश्वारणिस्तथा।\nचराचराणि भूतानि सुरासुरवराणि च ।। १५४.४८५\nतत्राप्येते नियमतो ह्यभवन्व्यग्रमूर्तयः।\nमुमोचाभिनवान्सर्वान्‌ सस्यशालीन्रसौषधीः ।। १५४.४८६\nव्यग्रा तु पृथिवी देवी सर्वभावमनोरमा।\nगृहीत्वा वरुणः सर्व रत्नान्याभारणानि च ।। १५४.४८७\nपुण्यानि च पवित्राणि नानारत्नमयानि तु।\nतस्थौ स्वाभरणो देवो हर्षदः सर्वदेहिनाम् ।। १५४.४८८\nधनदश्चापि दिव्यानि हैमान्याभरणानि च ।\nजातरूपविचित्राणि प्रयतः समुपस्थितः ।। १५४.४८९\nवायुर्ववौ सुसुरभिः सुखसंस्पर्शनो विभुः।\nछत्रमिन्दुकरोद्गारं सुसितञ्च शतक्रतुः ।। १५४.४९०\nजग्राह मुदितः स्रग्वी बाहुभिर्बहुभूषणैः।\nजगुर्गन्धर्वमुख्याश्च ननृतुश्चाप्सरोगणाः ।। १५४.४९१\nवादयन्तोऽतिमधुरं जगुर्गन्धर्वकिन्नराः।\nमूर्त्ताश्च ऋतवस्तत्र जगुश्च ननृतुश्च वै ।। १५४.४९२\nचपलाश्च गणास्तस्थुर्लोलयन्तो हिमाचलम्।\nउत्तिष्ठन् क्रमशश्चान्न विश्वभुग्भगनेत्रहा ।। १५४.४९३\nचकारौद्वाहिकं कृत्यं पत्न्या सह यथोचितम्।\nदत्तार्घो गिरिराजेन सुरवृन्दैर्विनोदितः ।। १५४.४९४\nअवसत् तां क्षपान्तत्र पत्न्या सह पुरान्तकः।\nततो गन्धर्वगीतेन नृत्येनाप्सरसामपि ।। १५४.४९५\nस्तुतिभिर्देवदैत्यानां विबुधो विबुधाधिपः।\nआमन्त्र्य हिमशैलेन्द्रं प्रभाते चोमया सह ।।\nजगाम मन्दरगिरिं वायुवेगेन श्रृङ्गिणा ।। १५४.४९६\nततो गते भगवति नीललोहिते सहोमया रतिमलभन्न भूधरः।\nसबान्धवो भवति च कस्य नो मनो विह्वलञ्च जगति हि कन्यकापितुः ।। १५४.४९७\nज्वलन्मणिस्फटिकहाटकोत्कटं स्फुटद्युतिस्फटिकगोपुरं पुरम्।\nहरो गिरौ चिरमनुकल्पितन्तदा विसर्जितामरनिवहोऽविशत्स्वकम् ।। १५४.४९८\nतदोमासहितो देवो विजहार भगाक्षिहा।\nपुरोद्यानेषु रम्येषु विविक्तेषु वनेषु च ।। १५४.४९९\nसुरक्तहृदयो देव्या मकराङ्कपुरः सरः।\nततो बहुतिथे काले सुतकामा गिरेः सुता ।। १५४.५००\nसखीभिः सहिता क्रीडां चक्रे कृत्रिमपुत्रकैः।\nकदाचिद् गन्ध तैलेन गात्रमभ्यज्य शैलजा ।। १५४.५०१\nचूर्णैरुद्वर्तयामास मलिनां तरितान्तनुम्।\nतदुद्वर्तनकं गृह्य नरं चक्रे गजाननम् ।। १५४.५०२\nपुत्रकं क्रीडती देवी तं चाक्षिपयदम्भसि।\nजाह्नव्यास्तु शिवासख्यास्ततः सोऽभूद्वहत् वपुः ।। १५४.५०३\nकायेनातिविशालेन जगदापूरयत्तदा।\nपुत्रेत्युवाच तं देवी पुत्रेत्यूचे च जाह्नवी ।। १५४.५०४\nगाङ्गेय इति देवैस्तु पूजितोऽभूद्गजाननः।\nविनायकाधिपत्यञ्च ददावस्य पितामहः ।। १५४.५०५\nपुनः सा क्रीडनं चक्रे पुत्रार्थं वरवर्णिना।\nमनोज्ञमङ्कुरं रूढमशोकस्य शुभानना ।। १५४.५०६\nवर्द्धयामास तां चापि कृत संस्कारमङ्गला।\nबृहस्पतिमुखैर्विप्रैः दिवस्पति पुरोगमैः ।। १५४.५०७\nततो देवैश्च मुनिभिः प्रोक्ता देवी त्विदम्वचः।\nभवानी भवती भव्या संभूता लोकभूयते ।। १५४.५०८\nप्रायः सुतफलो लोकः पुत्रपौत्रैश्च लभ्यते।\nअपुत्राश्च प्रजाः प्रायो दृश्यन्ते दैवहेतवः ।। १५४.५०९\nअधुना दर्शिते मार्गे मर्यादां कर्तुमर्हसि।\nफलं किम्भविता देवि! कल्पितैस्तरु पुत्रकैः ।। १५४.५१०\nइत्युक्ता हर्षपूर्णाङ्गी प्रोवाचोमा शुभाङ्गिरम्।\nदेव्युवाच।\nएवं निरुदके देशे यः कूपं कारयेद् बुधः ।। १५४.५११\nबिन्दौ बिन्दौ च तोयस्य वसेत् सम्वत्सरन्दिवि।\nदशकूपसमावापी दशवापी समो ह्रदः ।। १५४.५१२\nदशह्रदसमः पुत्रो दशपुत्रसमो द्रुमः।\nएषैव मम मर्यादा नियता लोकभाविनी ।। १५४.५१३\nइत्युक्तास्तु ततो विप्रा बृहस्पति-पुरोगमाः।\nजग्मुः स्वमन्दिराण्येव भवानीं वन्द्य सादरम् ।। १५४.५१४\nगतेषु तेषु देवोऽपि शङ्करः पर्वतात्मजाम्।\nपाणिना लम्बमानेन शनैः प्रावेशयच्छुभाम् ।। १५४.५१५\nचित्तप्रसादजननं प्रासादमनुगोपुरम्।\nलम्बमौक्तिकदामानं मालिका कुल वेदिकम् ।। १५४.५१६\nनिर्धौत कल धौतं च क्रीडागृह मनोरमम्।\nप्रकीर्णकुसुमोद्दाम मत्तालि कुल कूजितम् ।। १५४.५१७\nकिन्नरोद्गीतसङ्गीत गृहान्तरित भित्तिकम्।\nसुगन्धिधूपसङ्घात मनः प्रार्थ्यमलं हितम्।। १५४.५१८\nक्रीडन्मयूरनारीभिः वृतं वै तत्ववादिभिः।\nहंस सङ्घातसंघुष्टं स्फाटिकस्तम्भवेदिकम् ।। १५४.५१९\nअनारतमतिप्रीत्या बहुशः किन्नराकुलम्।\nशुकेर्यत्राभिहन्यन्ते पद्म राग विनिर्मिताः ।। १५४.५२०\nभित्तयो दाडिमभ्रान्त्या प्रति बिम्बितमौक्तिकाः।\nतत्राक्षक्रीडया देवो विहर्तमुपचक्रमे ।। १५४.५२१\nस्वच्छेन्द्रनीलभूभागे क्रीडने यत्र धिष्ठितौ।\nवपुः सहायतां प्राप्तौ विनोदरसनिर्वृतौ ।। १५४.५२२\nएवं प्रक्रीडतोस्तत्र देवीशङ्करयोस्तदा।\nप्रादुर्भवन्महाशब्दस्तद्गृहोदरगोचरः ।। १५४.५२३\nतच्छ्रुत्वा कौतुकाद्देवी किमेतदिति शङ्करम्।\nपप्रच्छ तं शुभतनुर्हरं विस्मयपूर्वकम् ।। १५४.५२४\nउवाच देवीं नैतत्ते दृष्टपूर्वं सुविस्मिते।\nएते गणेशाः क्रीडन्ते शैलेऽस्मिन् मत्प्रियाः सदा ।। १५४.५२५\nतपसा ब्रह्मचर्येण नियमैः क्षेत्रसेवनैः।\nयैरहंतोषितः पूर्वं त एते मनुजोत्तमाः ।। १५४.५२६\nमत्समीपमनु प्राप्ता मम हृद्याः शुभानने।\nकामरूपा महोत्साहा महारूपगुणान्विताः ।। १५४.५२७\nकर्मभिर्विस्मयं तेषां प्रयामि बलशालिनाम्।\nसामरस्यास्य जगतः सृष्टिसंहरण क्षमाः।। १५४.५२८\nब्रह्मविष्णवीन्द्रगन्धर्वैः सकिन्नरमहोरगैः।\nविवर्जितोऽप्यहं नित्यं नैभिर्विरहितो रमे ।। १५४.५२९\nहृद्या मे चारु सर्वाङ्गास्त एते क्रीडते गिरौ।\nइत्युक्त्वा तु ततो देवी त्यक्त्वा तद्विस्मयाकुला ।। १५४.५३०\nगवाक्षान्तरमासाद्य प्रेक्षते विस्मितानना।\nयावन्तस्ते कृशा दीर्घा ह्रस्वा स्थूला महोदराः ।। १५४.५३१\nव्याघ्रेभवदनाः केचित् केचिन्मेषाज रूपिणः।\nअनेक प्राणिरूपाश्च ज्वालास्याः कृष्णपिङ्गलाः ।। १५४.५३२\nसौम्या भीमाः स्मितमुखाः कृष्णपिङ्गजटासटाः।\nनानाविहङ्गवदना नानाविधमृगाननाः ।। १५४.५३३\nकौशेयचर्म्मवसना नग्नाश्चान्ये विरुपिणः।\nगोकर्णा गजकर्णाश्च बहुवक्त्रेक्षणोदराः ।। १५४.५३४\nबहुपादा बहुभुजा दिव्य नानास्त्रपाणयः।\nअनेककुसुमापीडा नाना व्यालविभूषणाः ।। १५४.५३५\nवृत्ताननायुधधरा नाना कवचभूषणः।\nविचित्रवाहनारूढा दिव्यरूपा वियच्चराः ।। १५४.५३६\nवीणा वाद्यरवाघुष्टा नाना स्थानक नर्तकाः।\nगणेशांस्तांस्तथा दृष्ट्वा देवी प्रोवाच शङ्करम् ।। १५४.५३७\nदेव्युवाच।\nगणेशाः कति सङ्ख्याताः किं नामानः किमात्मकाः।\nएकैकशो मम ब्रूहि धिष्ठिता ये पृथक् पृथक् ।। १५४.५३८\nशङ्कर उवाच।\nकोटिसङ्क्या ह्यसङ्ख्याता नाना विख्यातपौरुषाः।\nजगदापूरितं सर्वैरेभिभीमैर्महाबलैः ।। १५४.५३९\nसिद्धक्षेत्रेषु रथ्यासु जीर्णोद्यानेषु वेश्मसु।\nदानवानां शरीरेषु बालेषून्मत्तकेषु च ।। १५४.५४०\nएते विशन्ति मुदिता नानाहार विहारिणः।\nऊष्मपाः फेनपाश्चैव धूमपा मधुपायिनः ।। १५४.५४१\nरक्तपाः सर्वभक्षाश्च वायुपा ह्यम्बुभोजनाः।\nगेय नृत्योपहाराश्च नाना वाद्यरवप्रियाः ।। १५४.५४२\nन ह्येषां वै अनन्तत्वाद् गुणान् वक्तुं हि शक्यते।\nदेव्युवाच।\nमार्गत्वगुत्तरासङ्गः शुद्धाङ्गो मुञ्जमेखली ।। १५४.५४३\nवामस्थेन च शिक्येन चपलो रञ्जिताननः।\nमृगदंष्ट्रो ह्युत्पलानां स्रग्दामो मधुराकृतिः ।। १४५.५४४\nपाषाणशकलोत्तान कांस्यताल प्रवर्तकः।\nअसौ गणेश्वरो देव! किन्नामाकिन्नरानुगाः ।। १५४.५४५\nय एष गणगीतेषु दत्तकर्णो मुहुर्मुहुः।\nशर्व उवाच।\nस एष वीरको देवि! सदा मद्धृदयप्रियः ।। १५४.५४६\nनानाश्चर्य्यगुणाधारो गणेश्वरगणार्चितः।\nदेव्युवाच।\nईदृशस्य सुतस्यास्ति ममोत्कण्ठा पुरान्तक ।। १५४.५४७\nकदाहमीदृशं पुत्रं द्रक्ष्याम्यानन्ददायिनम्।\nशर्व उवाच।\nएष एव सुतस्तेऽस्तु नयनानन्दहेतुकः ।। १५४.५४८\nत्वया मात्रा कृतार्थस्तु वीरकोऽपि सुमध्यमे!।\nइत्युक्त्वा प्रेषयामास विजयां हर्षणोत्सुका ।। १५४.५४९\nवीरकानयनायाशु दुहिता हिमभूभृतः।\nसावरुह्य त्वरा युक्ता प्रासादादम्बरस्पृशः।। १५४.५५०\nविजयोवाच गणपङ्गणमध्ये प्रवर्तिता।\nविजयोवाच।\nएहि वीरक! चापल्यात् त्वया देवः प्रकोपितः ।। १५४.५५१\nकिमुत्तरं वदत्यर्थे नृत्यरंगे तु शैलजा।\nइत्युक्तस्त्यक्तपाषाण शकलो मार्जिताननः ।। १५४.५५२\nआहूतस्तु तयोद्भूत मूलप्रस्ताव शंसकः।\nदेव्याः समीपमागच्छज्जययानुगतः शनैः ।। १५४.५५३\nप्रासादशिखरात्फुल्ल रक्ताम्बुज निभद्युतिः।\nतं दृष्ट्वा प्रस्रुतानल्प स्वादुक्षीर पयोधरा ।।\nगिरिजोवाच सस्नेहं गिरा मधुरवर्णया ।। १५४.५५४\nउमोवाच।\nएह्येहि यातोऽसि मे पुत्रतां देव देवेन दत्तोऽधुना वीरक! ।। १५४.५५५\nइत्येवमङ्के निधायाथ तं पर्यष्वजत् कपोले कलवादिनम् ।। १५४.५५६\nमूर्ध्न्युपाघ्राय संमार्ज्यगात्राणि भूषयामास दिव्यैः स्वयंभूषणैः किङ्किणीमेखलानूपुरै-र्माणिक्य केयूरहारोरुमूलगुणैः ।। १५४.५५७\nकामलैः पल्लवै श्चित्रितै श्चारुभि-र्दिव्यमन्त्रोद्भवैस्तस्य शुभैस्ततो भूरिभिश्चाकरोन्मिश्रसिद्धार्थकै रङ्गरक्षाविधिः ।। १५४.५५८\nएवमादाय चोवाच कृत्वा संमूर्ध्नि गोरेचनां पत्रभङ्गोज्ज्वलैः ।। १५४.५५९\nगच्छगच्छाधुना क्रीडसार्द्धं गणैरप्रमत्तोवसं श्वभ्रवर्जाशनैर्व्याल माला कुलाशैलसानुद्रुमदन्तिभि-र्भिन्नसाराः परे संगिनः ।। १५४.५६०\nजाह्नवीयं जलं क्षुब्धतोयाकुलम् कूलं मा विशेथा बहुव्याघ्रदुष्टे वने ।। १५४.५६१\nवत्सा संख्येषु दुर्गागणेशेष्वेतस्मिन् वीरके पुत्रभावोपतुष्टान्तः करणातिष्ठतु ।। १५४.५६२\nस्वस्य पितृजनप्रार्थितं भव्यमायाति भाविन्यसौ भव्यता ।। १५४.५६३\nसोऽपि निभृत्य सर्वगणैः सस्मयमाह बालत्वलीलारसाविष्टधीः ।। १५४.५६४\nएषमात्रा स्वयं मे कृतभूषणोऽत्र एषपटः पटलैर्विन्दुभिः सिन्दुवारस्य पुष्पैरियं मालतीमिश्रितामालिका मे शिरस्याहिता ।। १५४.५६५\nकोऽयमातोद्यधारीगणस्तस्य दास्यामि हस्तादिदं क्रीडनम् ।। १५४.५६६\nदक्षिणात् पश्चिमं पश्चिमादुत्तरमुत्तरात् पूर्वमभ्येत्य सख्या युता प्रेक्षती तं गवक्षान्तराद्वीरकं शैलपुत्री बहिः क्रीडनं यज्जगन्मातुरेष चित्तभ्रमः ।। १५४.५६७\nपुत्रलुब्धो जनस्तत्र को मोहमायाति न स्वल्पचेताजडो मांसविण्मूत्रसङ्घातदेहः ।। १५४.५६८\nद्रष्टुमब्यन्तरन्नाकवासेश्वरैरिन्दुमौलिं प्रविष्टेषु कक्षान्तरम् ।। १५४.५६९\nवाहनात्यावरोहागणास्तैर्युतोलोकपालास्त्रमूर्तोह्ययं खड्गो विखड्ग-करोनिर्ममः कृतान्तः कस्य केनाहतो ब्रूत मौने भवन्तोऽस्त्रदण्डन किं दुस्पृहा ।। १५४.५७०\nभीममूर्त्यानने नास्ति कृत्यङ्गिरौ य एषोऽस्त्रज्ञेन किं वध्यते ।। १५४.५७१\nमावृथा लोकपालानुगचित्तता एव मेवैतदित्यूचुरस्मै तदा देवताः ।। १५४.५७२\nदेवदेवानुगं वीरकं लक्षणाप्राह देवी वनं पर्वतानिर्झराण्यग्निदेव्यान्यथोभूतपानिर्झराम्भोनिपातेषु निमज्जत ।। १५४.५७३\nपुष्पजालावनद्धेषु धामस्वपिशेत प्रोत्तुङ्गनाद्रिकुञ्जेष्वनुगर्जन्तु हे मारुतां स्फोटसंक्षेपणान् कामतः ।। १५४.५७४\nकाञ्चनोत्तुंग श्रृङ्गावरोहक्षितौ हेमरेणूत्करा सङ्गद्युतिम्।\nखेचराणां वनाधायिनि रम्ये बहुरूपसम्पत्प्रकरेगणान्वासितम् मन्दरकन्दरे सुन्दरमन्दारपुष्पप्रवालाम्बुजे सिद्धनारीभिरापीतरूपामृतं विस्तृतैर्नेत्रपात्रैरनुन्मेषिभिर्वीरकं शैलपुत्री निमेषान्तरादस्मरत् पुत्रगृध्नी विनोदार्थिनी ।। १५४.५७५\nसोऽपि तादृक् क्षणावाप्तपुण्योदयो योऽपि जन्मान्तरस्यात्मजत्वंगतः ।। १५४.५७६\nक्रीडतस्तस्य तृप्तिः कथं जायते योऽपि भाविजगद्वेधसा तेजसः कल्पितः प्रतिक्षणं दिव्यगीतक्षणो नृत्यलोलो गणेशैः स्वप्रणत्यक्षणः सिंहनादाकुले गण्डशैलेऽसृजद्रत्नजाले बृहत्सालताले क्षणे फुल्लनानातमालालिकाले क्षणं वृक्षमूले विलोलोमराले क्षणे स्वल्पपङ्केजले पङ्कजाढ्ये क्षणं मातुरङ्के शुभे निष्कलङ्के ।। १५४.५७७\nपरिक्रीडते बाललीलाविहारी गणेशाधिपो देवतानन्दकारी।\nनिकुञ्जेषु विद्याधरै-र्गीतशीलः पिनाकीव लीलाविलासैः सलीलः ।। १५४.५७८\nप्रकाश्य भुवना भोगी ततो दिनकरे गते।\nदेशान्तरं तदा पश्चाद्दूरमस्तावनीधरम् ।। १५४.५७९\nउदयास्ते पुरो भावी यो हि चास्तेऽवनीधरः।\nमित्रत्वमस्य सुदृढं हृदये परिचिन्त्यताम् ।। १५४.५८०\nनित्यमाराधितः श्रीमान् पृथुमूलः समुन्नतः।\nनाकरोत् सेवितुं मेरुरुपहारं पतिष्यतः ।। १५४.५८१\nयतिष्ये मा व्यवस्थिति संश्रयेणाखिलं बुधः।\nदिनान्तानुगतो भानुः स्वजनत्वमपूरयत् ।। १५४.५८२\nसन्ध्या बद्धाञ्जलिपुटा मुनयोभिमुखा रविम्।\nयाचन्त्याङ्गमनं शीघ्रं निवार्यात्मनि भाविताम् ।। १५४.५८३\nव्यजृम्भदथ लोकेऽस्मिन् क्रमाद्वैभावरन्तमः।\nकुटिलस्येव हृदये कालुष्यन्दूषयन्मनः ।। १५४.५८४\nज्वलत्फणिफणारत्न दीपोद्योतितभित्तिके।\nशयनं शशिसङ्घात शुभ्रवस्त्रोत्तरच्छदम्।। १५४.५८५\nनानारत्नद्युतिलसच्छक्रचाप विडम्बकम्।\nरत्नकिङ्किणिकाजालं लम्बमुक्ताकलापकम् ।। १५४.५८६\nकमनीयचलल्लोलवितानाच्छादिताम्वरम्।\nमन्दिरे मन्दसञ्चारः शनैर्गिरिसुतायुतः ।। १५४.५८७\nतस्थौ गिरिसुताबाहु लतामीलितकन्धरः।\nशशिमौलिसितज्योत्स्ना शुचिपूरितगोचरः ।। १५४.५८८\nगिरिजाप्यसितापाङ्गी नीलोत्पलदलच्छविः।\nविभावर्या च संपृक्ता बभूवातितमोमयी।\nतामुवाच ततो देवः क्रीडाकेलिकलायुतम् ।। १५४.५८९"
  }
]
[
  {
    "text": "हिमवत्प्रदेशवर्णनम्।\nसूत उवाच।\nतस्यैव पर्वतेन्द्रस्य प्रदेशं सुमनोरमम्।\nअगम्यं मानुषैरन्यैर्दैवयोगादुपागतः।। ११८.१ ।।"
  },
  {
    "text": "ऐरावती सरिच्छ्रेष्ठा यस्माद्देशाद्विनिर्गता।\nमेघश्यामञ्च तं देशन्द्रुमखण्डैरनेकशः।। ११८.२ ।।"
  },
  {
    "text": "शालैस्तालैस्तमालैश्च कर्णिकारैः सशामलैः।\nन्यग्रोधैश्च तथाश्वत्थैः शिरीषैः शिंशपाद्रुमैः।। ११८.३ ।।"
  },
  {
    "text": "महानिम्बैस्तथा निम्बैर्निर्गुण्डीभिर्हरिद्रुमैः।\nदेवदारुमहावृक्षैस्तथा कालेयकद्रुमैः।। ११८.४ ।।"
  },
  {
    "text": "पद्मकैश्चन्दनैर्बिल्वैः कपित्थैः रक्तचन्दनैः।\nवाताम्रारिष्टकाक्षोटैरब्दकैश्च तथार्जुनैः।। ११८.५ ।।"
  },
  {
    "text": "हस्तिकर्णैः सुमनसै) कोविदारैः सुपुष्पितैः।\nप्राचीनामलकैश्चापि धनकैः समराटकैः।। ११८.६ ।।"
  },
  {
    "text": "खर्जूरैर्नारिकेलैश्च प्रियाल्वाम्रातकेङ्गुदैः।\nतन्तुमालैर्धवैर्भव्यैः काश्मीरीपणिभिस्तथा।। ११८.७ ।।"
  },
  {
    "text": "जातीफलैः पूगफलैः कट्‌फलैलावलीफलैः।।\nमन्दारैः कोविदारैश्च किंशुकैः कुसुमांशुकैः।। ११८.८ ।।"
  },
  {
    "text": "यवासैः शमिपर्णासैर्वेतसैरम्बुवेतसैः।\nरक्तातिरङ्गनारङ्गै र्हिङ्गुभिः सप्रियङ्गुभिः।। ११८.९ ।।"
  },
  {
    "text": "रक्ताशोकैस्तथाशोकैराकल्लैरविचारकैः।\nमुचकुन्दैस्तथा कुन्दैराटरूषपरूषकैः।। ११८.१० ।।"
  },
  {
    "text": "किरातैः किङ्किरातैश्च केतकैः श्वेतकेतकैः।\nसौभाञ्जनैरञ्जनैश्च सुकलिङ्गनिकोटकैः।। ११८.११ ।।"
  },
  {
    "text": "सुवर्णचारुवसनैर्द्रुमश्रेष्ठैस्तथासनैः।\nमन्मथस्य शराकारैः सहकारैर्मनोरमैः।। ११८.१२ ।।"
  },
  {
    "text": "पीतयूथिकया चैव श्वेतयूथिकया तथा।\nजात्या चम्पकजात्या च तुम्बरैश्चाप्यतुम्बरैः।। ११८.१३ ।।"
  },
  {
    "text": "मोचैर्लोचैस्तु लिकुचैस्तिलपुष्पकुशेशयैः।\nतथा सुपुष्पावरणैः चव्यकैः कामिवल्लभैः।। ११८.१४ ।।"
  },
  {
    "text": "पुष्पाङ्कुरैश्च वकुलैः पारिभद्रहरिद्रकैः।\nधाराकदम्बैः कुटजैः कदम्बैर्गिरिकूटजैः।। ११८.१५ ।।"
  },
  {
    "text": "आदित्यमुस्तकैः कुम्भैः कुङ्कुमैः कामवल्लभैः।\nकट्‌फलैर्वदरैर्नीपैदीपैरिव महोज्ज्वलैः।। ११८.१६ ।।"
  },
  {
    "text": "रक्तैः पालीवनैः श्वेतैर्दाड़िमैश्चम्पकद्रुमैः।\nबन्धूकैश्च सुबन्धूकैः कुञ्जकानान्तु जातिभिः।। ११८.१७ ।।"
  },
  {
    "text": "कुसुमैः पाटलाभिश्च मल्लिकाकारवीरकैः।\nकुरवकैर्हिमवरैर्जम्बुभिर्नृपजम्बुभिः।। ११८.१८ ।।"
  },
  {
    "text": "बीजपूरैः सकर्पूरैर्गुरूभिश्चागुरुद्रुमैः।\nबिम्बैश्च प्रतिबिम्बैश्च सन्तानकवितानकैः।। ११८.१९ ।।"
  },
  {
    "text": "तथा गुग्गुलवृक्षैश्च हिन्तालधवलेक्षुभिः।\nतृणशून्यैः करवीरैरशोकैश्चक्रमर्दनैः।। ११८.२० ।।"
  },
  {
    "text": "पीलुभिर्धातकीभिश्च चिरिबिल्वैः समाकुलैः।\nतिन्तिड़ीकैस्तथालोध्रैर्विडङ्गैः क्षीरिकाद्रुमैः।। ११८.२१ ।।"
  },
  {
    "text": "अश्मन्तकैस्तथा कालैर्जम्बीरैः श्वेतकद्रुमैः।\nभल्लातकैरिन्द्रयवैर्वल्गुजैः सिद्धिसाधकैः।। ११८.२२ ।।"
  },
  {
    "text": "करमर्दैः कासमर्दैरविष्टकवरिष्टकैः।\nरुद्राक्षैर्द्राक्षसम्भूतैः सप्ताह्वैः पुत्रजीवकैः।। ११८.२३ ।।"
  },
  {
    "text": "कङ्कोलैर्लवङ्गैश्च त्वग्‌द्रुमैः पारिजातकैः।\nप्रतानैः पिप्पलीनाञ्च नागवल्यश्चभागशः।। ११८.२४ ।।"
  },
  {
    "text": "मरीचस्य तथा गुल्मैर्नवमल्लिकया तथा।\nमृद्वीकामण्डपैर्मुख्यैरतिमुक्तकमण्डपैः।। ११८.२५ ।।"
  },
  {
    "text": "त्रपुसैर्नर्तिकानाञ्च प्रतानेः सफलैः शुभैः।\nकूष्माण्‍डानां प्रतानैश्च अलाबूनां तथा क्वचित्।। ११८.२६ ।।"
  },
  {
    "text": "चिर्भिटस्य प्रतानैश्च पटोलीकारवल्लिकैः।\nकर्कोटकीवितानैश्च वार्ताकैर्बृहतीफलैः।। ११८.२७ ।।"
  },
  {
    "text": "कण्टकैर्मूलकैर्मूलशाकैस्तु विविधैस्तथा।\nकह्वारैश्च विदार्या च रुरूटैः स्वादुकण्टकैः।। ११८.२८ ।।"
  },
  {
    "text": "सभण्डीरविदूसारराजजम्बुकवालुकैः।\nसुवर्चलाभिः सर्वाभिः सर्षपाभिस्तथैव च।। ११८.२९ ।।"
  },
  {
    "text": "काकोलीक्षीरकाकोलीच्छत्रया चातिच्छत्रया।\nकासमर्दीसहासद्भिः शकन्दलसकाण्डकैः।। ११८.३० ।।"
  },
  {
    "text": "तथा क्षीरकशाकेन कालशाकेन चाप्यथ।\nशिम्बिधान्यैस्तथाधान्यै सर्वैर्निरवशेषितः।। ११८.३१ ।।"
  },
  {
    "text": "औषधीभिर्विचित्राभिर्दीप्यमानाभिरेव च।\nआयुष्याभिर्यशस्याभिर्बल्याभिश्च नराधिप।। ११८.३२ ।।"
  },
  {
    "text": "जरामृत्युभयघ्नीभिः क्षद्भयघ्नीभिरेव च।\nसौभाग्यजननीभिश्च कृत्स्नाभिश्चाप्यनेकशः।। ११८.३३ ।।"
  },
  {
    "text": "तत्र वेणुलताभिश्च तथा कीचकवेणुभिः।\nकाशैः शशाङ्ककाशैश्च शरगुल्मैस्तथैव च।। ११८.३४ ।।"
  },
  {
    "text": "कुशगुल्मैस्तथा रम्यैर्गुल्मैश्चेक्षोर्मनोरमैः।\nकार्पासजातिवर्गेण दुर्लभेन शुभेन च।। ११८.३५ ।।"
  },
  {
    "text": "तथा च कदलीखण्डैर्मनोहारिभिरुत्तमैः।\nतथा मरकतप्रख्यैः प्रदेशैः शाद्वलान्वितैः।। ११८.३६ ।।"
  },
  {
    "text": "इरापुष्पसमायुक्तैः कुङ्कुमस्य च भागशः।\nतगरातिविषामांसीग्रन्थकैस्तु सुरागदैः।। ११८.३७ ।।"
  },
  {
    "text": "सुवर्णपुष्पैश्च तथा भूमिपुष्पैस्तथापरैः।\nजम्बीरकैर्भूस्तृणकैः सरसैः सशुकैस्तथा।। ११८.३८ ।।"
  },
  {
    "text": "शृङ्गवेराजमोदाभिः कुबेरकप्रियालकैः।\nजलजैश्च तथा वर्णैर्नानावर्णैः सुगन्धिभिः।। ११८.३९ ।।"
  },
  {
    "text": "उदयादित्यसङ्काशैः सूर्य्यचन्द्रनिभैस्तथा।\nतपनीयसवर्णैश्च अतसीपुष्पसन्निभैः।। ११८.४० ।।"
  },
  {
    "text": "शुकपत्रनिभैश्चान्यैः स्थलपत्रैश्च भागशः।\nपञ्चवर्णैः समाकीर्णैर्बहुवर्णैस्तथैव च।। ११८.४१ ।।"
  },
  {
    "text": "द्रष्टुर्द्रृष्ट्या हितमुदैः कुमुदैश्चन्द्रसन्निभैः।\nतथा वह्निशिखाकारैर्गजवक्त्रोत्पलैः शुभैः।। ११८.४२ ।।"
  },
  {
    "text": "नीलोत्पलैः सकर्पूरैर्गुञ्जातककसेरुकैः।\nश्रृङ्गाटकमृणालैश्च करटै राजतोत्पलैः।। ११८.४३ ।।"
  },
  {
    "text": "जलजैः स्थलजैर्मूलैः फलैः पुष्पैर्विशेषतः।\nविविधैश्चैव नीवारैर्मुनिर्भोज्यैर्नराधिप ।। ११८.४४ ।।"
  },
  {
    "text": "न तद् धान्यं न तच्छस्यां न तच्छाकं न तत् फलम्।\nन तन्मूलं न तत् कन्दं न तत् पुष्पं नराधिप।। ११८.४५ ।।"
  },
  {
    "text": "नागलोकोद्भवं दिव्यं नरलोकभवञ्च यत्।\nअनूपोत्थं वनोत्थञ्च तत्र यन्नास्ति पार्थिव।। ११८.४६ ।।"
  },
  {
    "text": "सदा पुष्पफलं सर्वमजर्यमृतुयोगतः।\nमद्रेश्वरः स दद्रृशे तपसा ह्यतियोगतः।। ११८.४७ ।।"
  },
  {
    "text": "दद्रृशे च तथा तत्र नानारूपान् पतत्त्रिणः।\nमयूरान् शतपत्रांश्च कलविङ्कांश्च कोकिलान्।। ११८.४८ ।।"
  },
  {
    "text": "तदा कादम्बकान् हंसान् कोयष्टीन् खञ्जरीटकान्।\nकुररान् कालकूटांश्च खट्‌वाङ्गान् लुब्धकांस्तथा।। ११८.४९ ।।"
  },
  {
    "text": "गोक्ष्वेडकान् तथा कुम्भान् धार्तराष्ट्रान् शुकान् बकान्।\nधातुकांश्चक्रवाकांश्च कटुकान् टिट्टिभान् भटान्।। ११८.५० ।।"
  },
  {
    "text": "पुत्रप्रियान् लोहपृष्ठान्‌ गोचर्मगिरिवर्तकान्।\nपारावतांश्चकमलान्‌सारिकाजीवजीवकान्।। ११८.५१ ।।"
  },
  {
    "text": "लाववर्तकवार्ताकान् रक्तवर्त्म प्रभद्रकान्।\nताम्रचूडान् स्वर्णचूडान् कुक्कुटान् काष्ठकुक्कुटान्।। ११८.५२ ।।"
  },
  {
    "text": "कपिञ्जलान् कलविङ्कान् तथा कुङ्कुमचूड़कान्।\nभृङ्गराजान् सीरपादान् भुलिङ्गान् डिण्डिमान् नवान्।। ११८.५३ ।।"
  },
  {
    "text": "मञ्जुलीतकदात्यूहान् भारद्वाजांस्तथाचषान्।\nएतांश्चान्यांश्च सुबहून्‌ पक्षिसङ्घान्‌ मनोहरान्।। ११८.५४ ।।"
  },
  {
    "text": "श्वापदान् विविधाकारान् मृगांश्चैव महामृगान्।\nव्याघ्रान् केसरिणः सिंहान् द्वीपिनः शरभान् वृकान्।। ११८.५५ ।।"
  },
  {
    "text": "ऋक्षांस्तरक्षूंश्च बहून् गोलाङ्‌गूलान् सवानरान्।\nशशलोमान् सकादम्बान् मार्जारान् वायुवेगिनः।। ११८.५६ ।।"
  },
  {
    "text": "तथा मत्तांश्च मातङ्गान् महिषान् गवयान् वृषान्।\nचमरान् सृमरांश्चैव तथा गौरखरानपि।। ११८.५७ ।।"
  },
  {
    "text": "उरभ्रांश्च तथा मेषान् सारङ्गानथ कुकूरान्।\nनीलांश्चैव महानीलान् करालान् मृगमातृकान्।। ११८.५८ ।।"
  },
  {
    "text": "सदंष्ट्रा रामसरभान्‌ कौञ्चाकारकशम्वरान्।\nकरलान्‌ कृतमालांश्च कालपुच्छांश्च तोरणान्।। ११८.५९ ।।"
  },
  {
    "text": "दंष्ट्रान् खङ्गान् वराहांश्च तुरङ्गान् खरगर्दभान्।\nएतानद्विष्टान् मद्रेशो विरुद्धांश्च परस्परम्।। ११८.६० ।।"
  },
  {
    "text": "अविरुद्धान् वने द्रृष्ट्वा विस्मयं परमं ययौ।\nतच्चाश्रमपदं पुण्यं बभूवात्रेः पुरा नृप।। ११८.६१ ।।"
  },
  {
    "text": "तत्प्रसादात् प्रभायुक्तं स्तावरैर्जङ्गमैस्तथा।\nहिंसन्ति हि नचान्योन्यं हिंसकास्तु परस्परम्।। ११८.६२ ।।"
  },
  {
    "text": "क्रव्यादाः प्राणिनस्तत्र सर्वे क्षीरफलाशनाः।\nनिर्मितास्तत्र चात्यर्थमत्रिणा सुमहात्मना।। ११८.६३ ।।"
  },
  {
    "text": "शैलान् नितम्बदेशेषु न्यवसच्च स्वयं नृपः।\nपयः रक्षन्ति ते दिव्यममृतस्वादुकण्टकम्।। ११८.६४ ।।"
  },
  {
    "text": "क्वचिद्राजन्! महिष्यश्च क्वचिदाजाश्च सर्वशः।\nशिलाः क्षीरेण संपूर्णाः दध्नाचान्यत्रवां बहिः।। ११८.६५ ।।"
  },
  {
    "text": "सम्पश्यन् परमां प्रीतिमवाप वसुधाधिपः।\nसरांसि तत्र दिव्यानि नद्यश्च विमलोदकाः।। ११८.६६ ।।"
  },
  {
    "text": "प्रणालिकानि चोष्णानि शीतलानि च भागशः।\nकन्दराणि च शैलस्य सुसेव्यानि पदे पदे।। ११८.६७ ।।"
  },
  {
    "text": "हिमपातो न तत्रास्ति समन्तात् पञ्च योजनम्।\nउपत्यका सुशैलस्य शिखरस्य न विद्यते।। ११८.६८ ।।"
  },
  {
    "text": "तत्रास्ति राजन्! शिखरं पर्वतेन्द्रस्य पाण्डुरम्।\nहिमपातङ्गनायत्र कुर्वन्तिसहिताः सदा।। ११८.६९ ।।"
  },
  {
    "text": "तत्रास्ति चापरं श्रृङ्गं यत्र तोयघनाघनाः।\nनित्यमेवाभिवर्षन्ति शिलाभिः शिखरं वरम्।। ११८.७० ।।"
  },
  {
    "text": "तदाश्रमं मनोहारि यत्र कामधरा धरा।\nसुरमख्योपयोगित्वात् शाखिनां सफलाः फलाः।। ११८.७१ ।।"
  },
  {
    "text": "सदोपगीतभ्रमरं सुरस्त्रीसेवितं परम्।\nसर्वपापक्षयकरं शैलस्येव प्रहारकम्।। ११८.७२ ।।"
  },
  {
    "text": "वानरैः क्रीडमानैश्च दैशाद्देशान्नराधिप।\nहिमपुञ्जाः कृतास्तत्र चन्द्रबिम्बसमप्रभाः।। ११८.७३ ।।"
  },
  {
    "text": "तदाश्रमं समन्ताच्च हिमसंरुद्धकन्दरैः।\nशैलवाटैः परिवृतमगम्यमनुजैः सदा।। ११८.७४ ।।"
  },
  {
    "text": "पूर्वाराधितभावोऽसो महाराजः पुरूरवाः।\nतदाश्रमपदं प्राप्तो देवदेवप्रसादतः।। ११८.७५ ।।"
  },
  {
    "text": "तदाश्रमं श्रमशमनं मनोहरं मनोहरैः कुसुमशतैरलङ्‌कृतम्।\nकृतं स्वयं रुचिरमथात्रिणा शुभं शुभावहं हि दद्रृशे स मद्रराट्।। ११८.७६ ।।"
  }
]
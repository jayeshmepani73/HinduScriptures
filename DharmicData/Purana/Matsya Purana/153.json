[
  {
    "text": "तारकासुरोपाख्याने देवासुरयुद्धवर्णनम्।"
  },
  {
    "text": "सूत उवाच।\nतमालोक्य पलायन्तं विभ्रष्टध्वज कार्मुकम्।\nहरिं देवः सहस्राक्षो मेने भग्नं दुराहवे ।। १५३.१"
  },
  {
    "text": "दैत्यांश्च मुदितान् दृष्ट्वा कर्तव्यं नाध्यगच्छत।\nअथायान्निकटे विष्णोः सुरेशः पाकशासनः ।। १५३.२"
  },
  {
    "text": "उवाच चैनं मधुरं प्रोत्साह परिबृंहकम्।\nकिमेभिः क्रीडसे देव! दानवैर्दुष्टमानसैः ।। १५३.३"
  },
  {
    "text": "दुर्जनैर्लब्धरन्ध्रस्य पुरुषस्य कुतः क्रियाः।\nशक्तेनोपेक्षितो नीचो मन्यते बलमात्मनः ।। १५३.४"
  },
  {
    "text": "तस्मान्न नीचं मतिमान् दुर्गहीनं हि सन्त्यजेत्।\nअथाग्रे सरसंपत्त्यां रथिनो जयमाप्नुयुः।। १५३.५"
  },
  {
    "text": "कस्ते सखाभवत् चाग्रे हिरण्याक्षवधे विभो!।\nहिरण्यकशिपुर्दैत्यो वीर्यशाली मदोद्धतः।। १५३.६"
  },
  {
    "text": "त्वां प्राप्यापश्यदसुरो विषमं स्मृतिविभ्रमम्।\nपूर्वेऽप्यतिबलाये च दैत्येन्द्राः सुरविद्विषः ।। १५३.७"
  },
  {
    "text": "विनाशमागताः प्राप्य शलभा इव पावकम्।\nयुगे युगे च दैत्यानां त्वमेवान्तकरो हरे।। १५३.८"
  },
  {
    "text": "तथैवाद्येह मग्नानां भव विष्णो! सुराश्रयः।\nएवमुक्तस्ततो विष्णुर्व्यवर्द्धत महाभुजः ।। १५३.९"
  },
  {
    "text": "ऋद्ध्या परमया युक्तः सर्वभूताश्रयोऽरिहा।\nअथोवाच सरस्राक्षं कालक्षममधोक्षजः ।। १५३.१०"
  },
  {
    "text": "दैत्येन्द्रा स्वर्वधोपायैः शक्त्या हन्तुं हि नान्यतः।\nदुर्जयस्तारको दैत्यो मुक्त्वा सप्तदिनं शिशुम् ।। १५३.११ ।।"
  },
  {
    "text": "कश्चित् स्त्रीवध्यतां प्राप्तो वधेऽन्यस्य कुमारिका।\nजम्भस्तु वध्यतां प्राप्तो दानवः क्रूरविक्रमः ।। १५३.१२"
  },
  {
    "text": "तस्माद्वीर्येण दिव्येन जहि जम्भं जगद्वरम्।\nअवध्यः सर्वभूतानां त्वां विना स तु दानवः ।। १५३.१३"
  },
  {
    "text": "मया गुप्तो रणे जम्भं जगत्कण्टकमुद्धर।\nतद्वैकुण्ठवचः श्रुत्वा सहस्राक्षोऽमरारिहा।। १५३.१४"
  },
  {
    "text": "समादिशत् सुरान् सर्वान् सैन्यस्य रचनां प्रति।\nयत्सारं सर्वलोकेषु वीर्य्यस्य तपसोऽपि च।। १५३.१५"
  },
  {
    "text": "तदेकादशरुद्रांस्तु चकाराग्रेसरान् हरिः।\nव्यालभोगाङ्गसन्नद्धा बलिनो नीलकन्धराः ।। १५३.१६"
  },
  {
    "text": "चन्द्रलेखन- चूडाला मण्डिता नु शिखण्डिनः।\nशूलज्वालीभिषङ्गाढ्या भुजमण्डलभैरवाः ।। १५३.१७"
  },
  {
    "text": "पिङ्गोत्तुङ्गजटाजूटाः सिंहचर्मानुषङ्गिनः।\nकपालीशादयो रुद्रा विद्रावितमहासुराः ।। १५३.१८"
  },
  {
    "text": "कपाली पिङ्गलो भीमो विरुपाक्षो विलोहितः।\nअजेशः शासनः शास्ता शम्भुः खण्डो ध्रुवस्तथा ।। १५३.१९"
  },
  {
    "text": "एते एकादशानन्त बला रुद्राः प्रभाविनः।\nपालयन्तो बलस्याग्रे दारयन्तश्च दानवान् ।। १५३.२०"
  },
  {
    "text": "आप्याययन्तस्त्रिदशान् गर्जन्त इव चाम्बुदाः।\nहिमाचलाभे महति काञ्चनाम्बुरुहस्रजि ।। १५३.२१"
  },
  {
    "text": "प्रचलच्चामरे हेम घण्टासङ्घातमण्डिते।\nऐरावते चतुर्दन्ते मातङ्गेऽचलसंस्थिते ।। १५३.२२"
  },
  {
    "text": "महामदजलस्रावे कामरूपे शतक्रुतः।\nतस्थौ हिमगिरेः श्रृङ्गे भानुमानिव दीप्तिमान् ।। १५३.२३"
  },
  {
    "text": "तस्यारक्षत् पदं सव्यं मारुतोऽमितविक्रमः।\nजुगोपापरमग्निस्तु ज्वाला पूरितदिङ्मुखः ।। १५३.२४"
  },
  {
    "text": "पृष्ठरक्षोऽभवद्विष्णुः ससैन्यस्य शतक्रतोः।\nआदित्या वसवो विश्वे मरुतश्चाश्विनावपि ।। १५३.२५"
  },
  {
    "text": "गन्धर्वा राक्षसा यक्षाः सकिन्नरमहोरगाः।\nनानाविधायुधाश्चित्रा दधाना हेमभूषणम् ।। १५३.२६"
  },
  {
    "text": "कोटिशः कोटिशः कृत्वा वृन्दं चिह्नोपलक्षितम्।\nविश्रावयन्तः स्वाङ्कीर्तिं बन्दिवृन्दपुरःसरा।"
  },
  {
    "text": "चेरुर्दैत्यवधे हृष्टाः सहेन्द्राः सुरजातयः ।। १५३.२७ ।।"
  },
  {
    "text": "शतक्रतोरमरनिकायपालिता पताकिनी गजशत वाजिनादिता।\nसितातपत्रध्वजपटकोटिमण्डिता बभूव सा दितिसुतशोकवर्धिनी ।। १५३.२८"
  },
  {
    "text": "आयान्तीमवलोक्याथ सुरसेनाङ्गजासुरः।\nगजरूपी महाम्भोद सङ्घातो भाति भैरवः।। १५३.२९"
  },
  {
    "text": "परश्वधायुधो धैत्यो दंशितोष्ठकसंपुटः।\nममर्दचरणे देवांश्चिक्षेपान्यान् करेण तु ।। १५३.३०"
  },
  {
    "text": "परान् परशुना जघ्ने दैत्येन्द्रो रौद्रविक्रमः।\nतस्य पातयतः सेनां यक्षगन्धर्वकिन्नराः ।। १५३.३१"
  },
  {
    "text": "मुमुचुः संहताः सर्वे चित्रशस्त्रास्त्रसंहतिम्।\nपाशान् परश्वधांश्चक्रान् भिन्दिपालान् समुद्गरान् ।। १५३.३२"
  },
  {
    "text": "कुन्तान्प्राशानसींस्तीक्ष्णान् मुद्गरांश्चापि दुःसहान्।\nतान् सर्वान् सोऽग्रसद्दैत्यः कवलानिव यूथपः ।। १५३.३३"
  },
  {
    "text": "कोपास्फालितदीर्घाग्र करास्फोटेन पातयन्।\nविचचार रणे देवान् दुष्प्रेक्ष्यो गजदानवः ।। १५३.३४"
  },
  {
    "text": "यस्मिन् यस्मिन्निपतति सुरवृन्दे गजासुरः।\nतस्मिन् तस्मिन् महाशब्दो हाहाकारकृतोऽभवत् ।। १५३.३५"
  },
  {
    "text": "अथ विद्रवमाणं तद् बलं प्रेक्ष्य समन्ततः।\nरुद्राः परस्परं प्रोचुरहङ्कारोत्थितार्चिषः ।। १५३.३६"
  },
  {
    "text": "भो!भो! गृह्णीत दैत्येन्द्रं मर्दतैनं हताश्रयम्।\nकर्षतैनं शितैः शूलैर्भञ्जतैनञ्च मर्म्मसु ।। १५३.३७"
  },
  {
    "text": "कपाली वाक्यमाकर्ण्य शूलं शितशिखामुखम्।\nसम्मार्ज्य वामहस्तेन संरम्भ- विवृते क्षणः ।। १५३.३८"
  },
  {
    "text": "अधावद् ब्रुकुटीवक्रो दैत्येन्द्राभिमुखो रणे।\nदूढेन मुष्टिबन्धेन शूलं विष्टभ्य निर्मलम् ।। १५३.३९"
  },
  {
    "text": "जघान कुम्भदेशे तु कपाली गजदानवम्।\nततो दशापि ते रुद्रा निर्म्मलायोमायै रणे।। १५३.४०"
  },
  {
    "text": "जघ्नुः शूलैश्च दैत्येन्द्रं शैलवर्ष्माणमाहवे।\nस्रुतशोपित रन्ध्रस्तु शितशूलमुखादितः।। १५३.४१"
  },
  {
    "text": "बभौ कृष्णच्छविर्दैत्यः शरदीवामलं सरः।\nप्रोत्फुल्लारुण नीलाब्ज सङ्घातः सर्वतो दिशम् ।। १५३.४२"
  },
  {
    "text": "भस्म शुभ्र तनुच्छायै रुद्रैर्हंसैरिवावृतः।\nउपस्थितार्तिर्दैत्योऽथ प्रचलत्कर्णपल्लवः ।। १५३.४३"
  },
  {
    "text": "शम्भुं बिभेद दशनैर्नाभिदेशे गजासुरः।\nदृष्ट्वा सक्तन्तु रुद्राभ्यां नवरुद्रास्ततोऽद्भुतम्।। १५३.४४"
  },
  {
    "text": "ततक्षुर्विविधैः शस्त्रै शरीरममरद्विषः।\nनिर्भया बलिनो युद्धे रणभूमौ व्यवस्थिताः।।"
  },
  {
    "text": "मृतं महिषमासाद्य वने गोमायवो यथा।\nकपालिनौ परित्यज्य गतश्चासुर पुङ्गवः ।। १५३.४५"
  },
  {
    "text": "वेगेन कुपितो दैत्यो नवरुद्रानुपाद्रवत्।\nममर्द चरणाघातैर्दन्तैश्चापि करेण च ।। १५३.४६"
  },
  {
    "text": "स तैस्तुमुलयुद्धेन श्रममासादितो यदा।\nतदा कपाली जग्राह करन्तस्यामरद्विषः ।। १५३.४७"
  },
  {
    "text": "भ्रामयामास वेगेन ह्यतीव च गजासुरम्।\nदृष्ट्वा श्रमातुरं दैत्यं किञ्चित्स्फुरितजीवितम्।। १५३.४८"
  },
  {
    "text": "निरुत्साहं रणे तस्मिन् गतयुद्धोत्सवोद्यमम्।\nततः पतत एवास्य चर्म चोत्कृत्य भैरवम् ।। १५३.४९"
  },
  {
    "text": "स्रवत्सर्वाङ्गरक्तौघं चकाराम्बरमात्मनः।\nदृष्ट्वा विनिहतं दैत्यं दानवेन्द्रा महाबलाः ।। १५३.५०"
  },
  {
    "text": "वित्रेसुर्दुद्रुवुर्जग्मुर्निपेतुश्च सहस्रशः।\nदृष्ट्वा कपालिनो रूपं गजचर्माम्बरावृतम् ।। १५३.५१"
  },
  {
    "text": "दिक्षु भूमौ तमेवोग्रं रुद्रं दैत्या व्यलोकयन्।\nएवं विलुलिते तस्मिन् दानवेन्द्रे महाबले ।। १५३.५२"
  },
  {
    "text": "द्विपाधिरूढो दैत्येन्द्रो हतदुन्दुभिना ततः।\nकल्पान्ताम्बुधराभेन दुर्द्धरेणापि दानवः।। १५३.५३"
  },
  {
    "text": "निमिरभ्यपतत्तूर्णं सुरसैन्यानि लोडयन्।\nयां यां निमिगजो याति दिशं तां तां सवाहनाः ।। १५३.५४"
  },
  {
    "text": "सन्त्यज्य दुद्रुवुर्देवा भयार्तास्त्यक्तहेतवः।\nगन्धेन सुरमातङ्गा दुद्रुवुस्तस्य हस्तिनः।। १५३.५५"
  },
  {
    "text": "पलायितेषु सैन्येषु सुराणां पाकशासनः।\nतस्थौ दिक्पालकैः सार्द्धमष्टभिः केशवेन च ।। १५३.५६"
  },
  {
    "text": "संप्राप्तो निमिमातङ्गो यावच्छक्रगजं प्रति।\nतावच्छ्रक्रगजो यातो मुक्त्वा नादं स भैरवम् ।। १५३.५७"
  },
  {
    "text": "ध्रियमाणोऽपि यत्नेन न स्वकैरवतिष्ठति।\nपलायिते गजे तस्मिन्नारूढः पाकशासनः।। १५३.५८"
  },
  {
    "text": "विपरीतमुखो युद्ध्यद्दानवेन्द्रबलं प्रति।\nशतक्रतुस्तु वज्रेण निमिं वक्षस्यताडयत्।। १५३.५९"
  },
  {
    "text": "गदया दन्तिनश्चास्य गण्डदेशेऽहनद् दृढम्।\nतत्प्रहारमचिन्त्यैव निमिर्निर्भयपौरुषः ।। १५३.६०"
  },
  {
    "text": "ऐरावतं कटीदेशे मुद्गरेणाभ्यताडयत्।\nस हतो मुद्गरेणाथ शक्रकुञ्जर आहवे ।। १५३.६१"
  },
  {
    "text": "जगाम पश्चाच्चरणैर्धरणीं भूधराकृतिः।\nलाघवात् क्षिप्रमुत्थाय ततोऽमरमहागजः ।। १५३.६२"
  },
  {
    "text": "रणादपससर्पाशु भीषितो निमिहस्तिना।\nततो वायुर्ववौ रुक्षो बहुशर्करपांसुलः ।। १५३.६३"
  },
  {
    "text": "सम्मुखो निमिमातङ्गो जवनाचलकम्पनः।\nस्रुतरक्तो बभौ शैलो घनचारुह्रदो यथा ।। १५३.६४"
  },
  {
    "text": "धनेशोऽपि गदां गुर्वीन्तस्य दानवहस्तिनः।\nचिक्षेप वेगाद्दैत्येन्द्रो निपपातास्य मूर्द्धनि ।। १५३.६५"
  },
  {
    "text": "गजो गदा निपातेन स तेन परिमूर्च्छितः।\nदन्तैर्भित्वा धरां वेगात् पपाताचलसन्निभः ।। १५३.६६"
  },
  {
    "text": "पतिते तु गजे तस्मिन् सिंहनादो महानभूत्।\nसर्वतः सुरसैन्यानां गजबृंहितबृंहितैः ।। १५३.६७"
  },
  {
    "text": "ह्रेषारवेण चाश्वानां गुणास्फोटैश्च धन्विनाम्।\nगजन्तं निहतं दृष्ट्वा निमिश्चापि पराङ्मुखः ।। १५३.६८"
  },
  {
    "text": "श्रुत्वा च सिंहनादश्च सुराणामतिकोपतः।\nजम्भो जज्वाल कोपेन पीताज्य इव पावकः ।। १५३.६९"
  },
  {
    "text": "स सुरान्कोपरक्ताक्षो धनुष्यारोप्य सायकम्।\nयथादित्यसहस्रस्याभ्युदितस्योदयाचले ।। १५३.७०"
  },
  {
    "text": "वेगेन चलतस्तस्य तद्रथस्याभवद् द्युतिः।\nयथादित्यसहस्रस्याभ्युदितस्योदयाचले ।। १५३.७१"
  },
  {
    "text": "पताकिना रथेनाजौ किङ्किणी जालमालिना।\nशशिशुभ्रातपत्रेण स तेन स्यन्दनेन तु।।१५३.७२"
  },
  {
    "text": "घट्टयन् सुरसैन्यानां हृदयं समदृश्यत।\nतमायान्तमभिप्रेक्ष्य धनुष्याहितसायकम् ।। १५३.७३"
  },
  {
    "text": "शतक्रतुरदीनात्मा दृढ़माधत्त कार्मुकम्।\nबाणञ्च तैलधौताग्रमर्द्धचन्द्रमजिह्मगम् ।। १५३.७४"
  },
  {
    "text": "तेनास्य सशरञ्चापं रणे चिन्छेद वृत्रहा।\nक्षिप्रं सन्त्यज्यतच्चापं जम्भो दानवनन्दनः।। १५३.७५"
  },
  {
    "text": "अन्यत् कार्मुकमादाय वेगवद्भारसाधनम्।\nशरांश्चाशीविषाकारांस्तैलधौतानजिह्मगान् ।। १५३.७६"
  },
  {
    "text": "शक्रं विव्याधदशभिर्जत्रुदेशे तु पत्रिभिः।\nहृदये च त्रिभिश्चापि द्वाभ्याञ्च स्कन्धयोर्द्वयोः ।। १५३.७७"
  },
  {
    "text": "शक्रोऽपि दानवेन्द्राय बाणजालमपीदृशाम्।\nअप्राप्तान् दानवेन्द्रस्तु शरान् शक्रभुजेरितान् ।। १५३.७८"
  },
  {
    "text": "चिच्छेद दशधाकाशे शरैरग्निशिखोपमैः।\nततस्तु शरजालेन देवेन्द्रो दानवेश्वरम्।। १५३.७९"
  },
  {
    "text": "आच्छादयत यत्नेन वर्षास्विव घनैर्नभः।\nदैत्योऽपि बाणजालन्त द्व्यधमत्सायकैः शितैः ।। १५३.८०"
  },
  {
    "text": "यथा वायुर्घनाटोपं परिवार्य दिशो मुखे।\nशक्रोऽथ क्रोधसंरम्भान्न विशेषयते यदा।। १५३.८१"
  },
  {
    "text": "दानवेन्द्रं तदा चक्रे गन्धर्वास्त्रं महाद्भुतम्।\nतदुत्थतेजसा व्याप्तमभूत् गगनगोचरम् ।। १५३.८२"
  },
  {
    "text": "गन्धर्वनगरैश्चापि नाना प्राकारतोरणैः।\nअञ्चद्भिरद्भुताकारैरस्त्रवृष्टिः समन्ततः ।। १५३.८३"
  },
  {
    "text": "अथास्त्रवृष्ट्या दैत्यानां हन्यमाना महाचमूः।\nजम्भं शरणमागच्छदप्रमेयपराक्रमम् ।। १५३.८४"
  },
  {
    "text": "व्याकुलेऽपि स्वयं दैत्यः सहस्राक्षास्त्रपीडितः।\nस्मरन् साधुसमाचारं भीतत्राणपरोऽभवत् ।। १५३.८५"
  },
  {
    "text": "अथास्त्रं मौसलं नाम मुमोच दितिनन्दनः।\nततो यो मुसलैः सर्वमभवत् पूरितं जगत् ।। १५३.८६"
  },
  {
    "text": "एकप्रहारकरणैरप्रधृष्यैः समन्ततः।\nगन्धर्वनगरन्तेषु गन्धर्वास्त्रविनिर्मितान् ।। १५३.८७"
  },
  {
    "text": "गान्धर्वमस्त्रं सन्धाय सुरसैन्येषु चापरम्।\nएकैकेन प्रहारेण गजानश्वान्महारथान् ।। १५३.८८"
  },
  {
    "text": "रथाश्वान् सोऽहनत् क्षिप्रं शतशोऽथसहस्रशः।\nततः सुराधिपस्त्वाष्ट्रमस्त्रञ्च समुदीरयन् ।। १५३.८९"
  },
  {
    "text": "सन्ध्यमाने ततस्त्वाष्ट्रे निश्चेरुः पावकार्चिषः।\nततो यन्त्रमयान् दिव्यानायुधान् दुष्प्रधर्षिणः ।। १५३.९०"
  },
  {
    "text": "तैर्यैन्त्रैरभवद्द्वन्द्वमन्तरिक्षे वितानकम्।\nवितानकेन तेनाथ प्रथमं मौसले गते ।। १५३.९१"
  },
  {
    "text": "शैलास्त्रं मुमुचे जम्भो यन्त्रसङ्घात ताडनम्।\nव्योमप्रमाणैरुपलैस्ततो वर्षमवर्तत ।। १५३.९२"
  },
  {
    "text": "त्वाष्ट्रस्य निर्मितान्याशु यन्त्राणि तदनन्तरम्।\nतेनोपलनिपातेन गतानि तिलशस्ततः ।। १५३.९३"
  },
  {
    "text": "यन्त्राणि तिलशः कृत्वा शैलास्त्रं परिमूर्धसु।\nनिपपातातिवेगेनादारयत् पृथिवीं ततः ।। १५३.९४"
  },
  {
    "text": "ततो वज्रास्त्रमकरोत् सहस्राक्षः पुरन्दरः।\nतदोपलमहाहर्षं व्यशीर्यत समन्ततः ।। १५३.९५"
  },
  {
    "text": "ततः प्रशान्ते शैलास्त्रे जम्भो भूधरसन्निभः।\nऐषीकमस्त्रमकरोदभीतोऽतिपराक्रमः।। १५३.९६"
  },
  {
    "text": "एषीकेनागमन्नाशं वज्रास्त्रं शक्रवल्लभम्।\nविजृम्भत्यथ चैषीके परमास्त्रेति दुर्धरे ।। १५३.९७"
  },
  {
    "text": "जज्वलुर्देवसैन्यानि सस्यन्दनगजानि तु।\nदह्यमानेष्वनीकेषु तेजसा सुरसत्तमः ।। १५३.९८"
  },
  {
    "text": "आग्नेयमस्त्रमकरोद् बलवान् पाकशासनः।\nतेनास्त्रेण ततस्त्वैन्द्रमग्रसत्तदनन्तरम्।। १५३.९९"
  },
  {
    "text": "तस्मिन् प्रतिहते चास्त्रे पावकास्त्रं व्यजृम्भत।\nजज्वालकायं जम्भस्य सरथञ्च ससारथिम् ।। १५३.१००"
  },
  {
    "text": "ततः प्रतिहतः सोऽथ दैत्येन्द्रः प्रतिभानवान्।\nवारुणास्त्रं मुमोचाथ शमनं पावकार्चिषाम् ।। १५३.१०१"
  },
  {
    "text": "ततो जलधरैर्व्योम स्फुरद्विद्युल्लताकुलैः।\nगम्भीरमुरजध्वानैरापूरितमिवाम्बरम् ।। १५३.१०२"
  },
  {
    "text": "करीन्द्रकरतुल्याभिर्जलधाराभिरम्बरम्।\nपतन्तीभिर्जगत् सर्वं क्षणेनापूरितं बभौ ।। १५३.१०३"
  },
  {
    "text": "शान्तमाग्नेयमस्त्रं तत् प्रविलोक्यसुराधिपः।\nवायव्यमस्त्रमकरोत् मेघसङ्घातनाशनम्।। १५३.१०४"
  },
  {
    "text": "वायव्यास्त्रबलेनाथ निर्धूते मेघमण्डले।\nबभूव विमलं व्योम नीलोत्पलदलप्रभम् ।। १५३.१०५"
  },
  {
    "text": "वायुना चातिघोरेण कम्पितास्ते तु दानवाः।\nन शेकुस्तत्र ते स्थातुं रणेऽतिबलिनोऽपि ये ।। १५३.१०६"
  },
  {
    "text": "तदा जम्भोऽभवच्छैलो दशयोजनविस्तृतः।\nमारुतप्रतिघातार्थं दानवानां भयापहः ।। १५३.१०७"
  },
  {
    "text": "मुक्तनानायुधोदग्र तेजोऽभिज्वलित द्रुमः।\nततः प्रशमिते वायौ दैत्येन्द्रे पर्वताकृतौ।। १५३.१०८"
  },
  {
    "text": "महाशनीं वज्रमयीं मुमोचाशु शतक्रतुः।\nतयाशन्या पतितया दैत्यस्याचलरूपिणः ।। १५३.१०९"
  },
  {
    "text": "कन्दराणि व्यशीर्यन्त समन्तान्निर्झराणि तु।\nततः सा दानवेन्द्रस्य शैलमाया न्यवर्तत ।। १५३.११०"
  },
  {
    "text": "निवृत्तशैलमायोऽथ दानवेन्द्रो महोत्कटः।\nबभूव कुञ्जरो भीमो महाशैलसमाकृतिः।। १५३.१११"
  },
  {
    "text": "स ममर्द सुरानीकं दन्तैश्चाप्यहनत् सुरान्।\nबभञ्ज पृष्ठतः कांश्चित् करेणावेष्ट्य दानवः ।। १५३.११२"
  },
  {
    "text": "ततः क्षपयतस्तस्य सुरसैन्यानि वृत्रहा।\nअस्त्रं त्रैलोक्यदुर्धर्षं नारसिंहं मुमोच ह ।। १५३.११३"
  },
  {
    "text": "ततः सिंहसहस्राणि निश्चेरुर्मन्त्रतेजसः।\nकृष्णदंष्ट्राट्टहासानि क्रकचाभ नखानि च ।। १५३.११४"
  },
  {
    "text": "तैर्विपादितगात्रोऽसौ गजमायां व्यपोथयत्।\nततश्चासौ विषो घोरोऽभवत्फणशताकुलः ।। १५३.११५"
  },
  {
    "text": "विषनिश्वासनिर्दग्धं सुरसैन्यं महारथः।\nततोऽस्त्रं गारुडं चक्रे शक्रश्चारुभुजस्तदा ।। १५३.११६"
  },
  {
    "text": "ततो गरुत्मतस्तस्मात् सहस्राणि विनिर्ययुः।\nतैर्गरुत्मभिरासाद्य जम्भं भुजगरूपिणम् ।। १५३.११७"
  },
  {
    "text": "कृतन्तु खण्डशो दैत्यं सास्यमाया व्यनश्यत।\nप्रनष्टायान्तु मायायां ततो जम्भो महासुरः ।। १५३.११८"
  },
  {
    "text": "चकार रूपमतुलं चन्द्रादित्यपथानुगम्।\nविवृत्तवदनो ग्रस्तुमियेष सुरपुङ्गवान् ।। १५३.११९"
  },
  {
    "text": "ततोऽस्य विविशुर्वक्त्रं समहारथकुञ्जराः।\nसुरसेनाविशत् भीमं पातालोत्तानतालुकम् ।। १५३.१२०"
  },
  {
    "text": "सैन्येषु ग्रस्यमानेषु दानवेन बलीयसा।\nशक्रो दैन्यं समापन्नः श्रान्तबाहुः सवाहनः ।।\nकर्तव्यतां नाध्यगच्छत् प्रोवाचेदं जनार्दनम्।\nकिमनन्तरमत्रास्ति कर्तव्यस्यावशेषितम् ।। १५३.१२२"
  },
  {
    "text": "यदाश्रित्य घटामोऽस्य दानवस्य युयुत्सवः।\nततो हरिरुवाचेदं वज्रायुधमुदारधीः ।। १५३.१२३"
  },
  {
    "text": "न साम्प्रतं रणस्त्याज्य स्त्वया कातरभैरवः।\nवर्द्धस्वाशु महामायां पुरन्दर! रिपुम्प्रति ।। १५३.१२४"
  },
  {
    "text": "मयैष लक्षितो दैत्योऽधिष्ठितः प्राप्तपौरुषः।\nमा शक्र! मोहमागच्छ क्षिप्रमस्त्रं स्मर प्रभो।। १५३.१२५"
  },
  {
    "text": "ततः शक्र प्रकुपितो दानवं प्रति देवराट्।\nनारायणास्त्रं प्रयतो मुमोचासुर वक्षसि ।। १५३.१२६"
  },
  {
    "text": "एतस्मिन्नन्तरे दैत्य विवृतास्योऽग्रसत् क्षणात्।\nत्रीणि लक्षाणि गन्धर्व किन्नरोरगराक्षसान् ।। १५३.१२७"
  },
  {
    "text": "ततो नारायणास्त्रं तत् पपातासुरवक्षसि।\nमहास्त्रभिन्नहृदयः सुस्राव रुधिरञ्च सः ।। १५३.१२८"
  },
  {
    "text": "रणागारमिवोद्गारं तत्याजासुरनन्दनः।\nतदस्त्रतेजसा तस्य रूपं दैत्यस्य नाशितम् ।। १५३.१२९"
  },
  {
    "text": "तत एवान्तर्दधे दैत्यो वियत्यनुपलक्षितः।\nगगनस्थः स दैत्येन्द्रः शस्त्रासनमतीन्द्रियम् ।। १५३.१३०"
  },
  {
    "text": "मुमोच सुरसैन्यानां संहारे कारणम्परम्।\nप्रासान् परश्वधांश्चक्रान् बाणान् वज्रान् समुद्गरान् ।। १५३.१३१"
  },
  {
    "text": "कुठारान् सह खड्गैश्च भिन्दिपालानयोगुडान्।\nववर्ष दानवो रौद्रो ह्यबन्ध्यानक्षयानपि ।। १५३.१३२"
  },
  {
    "text": "तैरस्त्रैर्दानवैर्मुक्तै र्देवानीकेषु भीषणैः।\nबाहुभिर्द्धरणिः पूर्णा शिरोभिश्च सकुण्डलैः ।। १५३.१३३"
  },
  {
    "text": "ऊरुभिर्गजहस्ताभैः करीन्द्रैर्वाचलोपमैः।\nभग्नेषा दण्डचक्राक्षै रथैः सारथिभिः सह ।। १५३.१३४"
  },
  {
    "text": "दुःसञ्चाराभवत् पृथ्वी मांसशोणितकर्दमा।\nरुधिरौगह्रदावर्ता शवराशिशिलोच्चयैः ।। १५३.१३५"
  },
  {
    "text": "कबन्ध नृत्यसङ्कुले स्रवद्वसास्रकर्दमे।\nजगत्त्रयोपसंहृतौ समे समस्तदेहिनाम् ।। १५३.१३६"
  },
  {
    "text": "श्रृगालगृध्रवायसाः परं प्रमोदमादधुः।\nक्वचिद्विकृष्टलोचनः शवस्य रौति वायसः ।। १५३.१३७"
  },
  {
    "text": "विकृष्टपीवरान्त्रकाः प्रयान्ति जम्बुकाः क्वचित्।\nक्वचित् स्थितोऽतिभीषणः स्वतुण्डनिहितौरसः ।। १५३.१३८"
  },
  {
    "text": "मृतस्य मांसमादाय श्वजातयश्च संस्थिताः।\nक्वचिद् वृको गजासृजम्पपौ निलीयतान्त्रतः ।। १५५.१३९"
  },
  {
    "text": "क्वचित्तुरङ्गमण्डली विकृष्यते श्वजातिभिः।\nक्वचित् पिशाचजातकैः प्रपीतशोणितासवैः ।। १५३.१४०"
  },
  {
    "text": "स्वकामिनीयुतैर्द्रुतं प्रमोदमत्तसम्भ्रमैः।\nममैतदानयाननं खुरो यमस्तु मे प्रियः ।। १५३.१४१"
  },
  {
    "text": "करोऽयमज्वमन्निभो(?)ममास्तु कर्णपूरकः।\nसरोषमीक्षते परा वपां विना प्रियं तदा ।। १५३.१४२"
  },
  {
    "text": "परा प्रिया ह्यवापयत् धृतोष्णशोणितासवम्।\nविकृष्य शावचर्म तत्प्रवद्ध सान्द्रपल्लवम् ।। १५३.१४३"
  },
  {
    "text": "चकार यक्षकामिनी तरुं कुठारपाटितम्।\nगजस्य दन्तमासृजं प्रगृह्य कुम्भसम्पुटम् ।। १५३.१४४"
  },
  {
    "text": "विपाट्य मौक्तिकं परं प्रिया प्रसादमिच्छते।\nसमांसशोणितासवं पपुश्च यक्षराक्षसाः ।। १५३.१४५"
  },
  {
    "text": "मृताश्च केशवासितं रसं प्रगृह्य पाणिना।\nप्रिया विमुक्तजीवितं समानया मृगासवम्।। १५३.१४६"
  },
  {
    "text": "न पथ्यतां प्रयाति मे गतं श्मशानगोचरम्।\nनरस्य तज्जहात्यसौ प्रशस्य किन्नराननम् ।। १५३.१४७"
  },
  {
    "text": "सनाग एव नोभयं दधाति मुक्तजीवितः।\nतदानतस्य शक्यवे मया तदेकयाननम् ।। १५३.१४८"
  },
  {
    "text": "इति प्रियाय वल्लभा वदन्ति यक्षयोषितः।\nपरे कपालपामयः पिशाचयक्षराक्षसाः ।। १५३.१४९"
  },
  {
    "text": "वदन्ति देहि मे मम ममातिभक्ष्यचारिणः।\nपरेऽवतीर्य शोणितापगासु धौतमूर्तयः।। १५३.१५०"
  },
  {
    "text": "पितॄन् प्रतर्प्य देवताः समर्चयन्ति चामिषैः।\nगजोडुपे सुसंस्थितास्तरन्ति शोणितं ह्रदम् ।। १५३.१५१"
  },
  {
    "text": "इति प्रगाढसङ्कटे सुरासुरे सुसङ्गरे।\nभयं समुज्भयदुर्जया भटाः स्फुटन्ति मानिनः ।। १५३.१५२"
  },
  {
    "text": "ततः शक्रो धनेशश्च वरुणः पवानोऽनलः।\nयमोऽपि निर्ऋतिश्चापि दिव्यास्त्राणि महाबलाः ।। १५३.१५३"
  },
  {
    "text": "आकाशे ममुचुः सर्वे दानवानभिसन्ध्य ते।\nअस्त्राणि व्यर्थतां जग्मुर्देवानां दानवान् प्रति ।। १५३.१५४"
  },
  {
    "text": "संरम्भेणाप्ययुद्ध्यन्त संहतास्तुमुलेन च।\nगतिं न विविदुश्चापि श्रान्ता दैत्यस्य देवताः ।। १५३.१५५"
  },
  {
    "text": "दैत्यास्त्रभिन्नसर्वाङ्गा ह्यकिञ्चित्करताङ्गताः।\nपरस्परं व्यलीयन्त गावः शीतार्दिता इव ।। १५३.१५६"
  },
  {
    "text": "तदवस्थान् हरिर्दृष्ट्वा देवान् शक्रमुवाच ह।\nब्रह्मास्त्रं स्मर देवेन्द्र! यस्याबद्ध्यो न विद्यते\nविष्णुना चोदितः शक्रः सस्मारास्त्रं महौजसम् ।। १५३.१५७"
  },
  {
    "text": "संपूजितं नित्यमरातिनाशनं समाहितं बाणममित्रघातने।\nधनुष्यजय्ये विनियोज्य बुद्धिमानभूत्ततो मन्त्रसमाधिमानसः ।। १५३.१५८"
  },
  {
    "text": "स मन्त्रमुच्चार्य यतान्तराशयो वधाय दैत्यस्य धियाभिसन्ध्य तु।\nविकृष्य कर्णान्तमकुण्ठदीधितिम् मुमोच वीक्ष्याम्बरमार्गमुन्मुखः ।। १५३.१५९"
  },
  {
    "text": "अथासुरः प्रेक्ष्य महास्त्रमाहितं विहाय मायामवनौ व्यतिष्टत।\nप्रवेशमानेन मुखेन शुष्यता बलेन गात्रेण च सम्भ्रमाकुलः ।। १५३.१६०"
  },
  {
    "text": "ततस्तु तस्यास्त्रवराभिमन्त्रितः शरोऽर्द्धचन्द्रप्रतिमो महारणे।\nपुरन्दरस्यासनबन्धुताङ्गतो नवार्कबिम्बं वपुषा विडम्बयन् ।। १५३.१६१"
  },
  {
    "text": "किरीटकोटिस्फुटकान्तिसङ्कटं सुगन्धिनानाकुसुमाधिवासितम्।\nप्रकीर्णधूमज्वलनाभमूर्द्धजम् पपात जम्भस्य शिरः सकुण्डलम् ।। १५३.१६२"
  },
  {
    "text": "तस्मिन् विनिहते जम्भे दानवेन्द्राः पराङ्मुखाः।\nततस्ते भग्नसंकल्पाः प्रययुर्यत्र तारकः ।। १५३.१६३"
  },
  {
    "text": "तांस्तु त्रस्तान् समालोक्य श्रुत्वा रोषमगात्परम्।\nसजम्भदानवेन्द्रन्तु सुरैः रणमुखे हतम् ।। १५३.१६४"
  },
  {
    "text": "सावलेपं ससंरम्भं सगर्वं सपराक्रमम्।\nसाविष्कारमनाकारं तारको भावमाविशत् ।। १५३.१६५"
  },
  {
    "text": "सावलेपं ससंरम्भं सगर्वं सपराक्रमम्।\nस कोपाद्दानवेन्द्राणां सुरै रणमुखे गतः ।। १५३.१६६"
  },
  {
    "text": "सर्वायुधपरिष्कारः सर्वास्त्रपरिरक्षितः।\nत्रैलोक्य ऋद्धिसंपन्नः सुविस्तृतमहाननः ।। १५३.१६७"
  },
  {
    "text": "रणायाभ्यपतत्तर्णं सैन्येन महता वृतः।\nजम्भास्त्रक्षतसर्वाङ्गं त्यक्तैरावतदन्तिनम् ।। १५३.१६८"
  },
  {
    "text": "सज्जं मातलिना गुप्तं रथमिन्द्रस्य तेजसा।\nतप्तहेमपरिष्कारं महारत्न समन्वितम् ।। १५३.१६९"
  },
  {
    "text": "चतुर्योजनविस्तीर्ण सिद्धसङ्घपरिष्कृतम्।\nगन्धर्वकिन्नरोद्गीतमप्सरो नृत्यसङ्कुलम् ।। १५३.१७०"
  },
  {
    "text": "सर्वायुधमसम्बाधं विचित्ररचनोज्वलम्।\nतं रथं देवराजस्य परिवार्य समन्ततः ।। १५३.१७१"
  },
  {
    "text": "दंशिता लोकपालास्तु तस्थुः सागरुडध्वजाः।\nततश्चचाल वसुधा ततो रूक्षो मरुद्ववौ ।। १५३.१७२"
  },
  {
    "text": "ततोऽम्बुधय उद्भूतास्ततो नष्टा रविप्रभा।\nततस्तमः समुद्भूतं नातोऽदृश्यन्त तारकाः ।। १५३.१७३"
  },
  {
    "text": "ततो जज्वलुरस्त्राणि ततोऽकम्पत वाहिनी।\nएकतस्तारको दैत्यः सुरसङ्घास्तु चैकतः ।। १५३.१७४"
  },
  {
    "text": "लोकावसादमेकत्र जगत्पालनमेकतः।\nचराचराणि भूतानि सुरासुरविभेदतः ।। १५३.१७५"
  },
  {
    "text": "तद्द्विधाप्येकतां यातं ददृशुः प्रेक्षका इव।\nयद्वस्तु किञ्चिल्लोकेषु त्रिषु सत्ता स्वरूपकम्\nतत्त्वत्रादृश्यदखिलं खिलीभूतविभूतिकम् ।। १५३.१७६"
  },
  {
    "text": "अस्त्राणि तेजांसि धनानि धैर्यं सेनाबलं वीर्य्यपराक्रमौ च।\nसत्वौजसां तन्निकरं बभूव सुरासुराणां तपसो बलेन ।। १५३.१७७"
  },
  {
    "text": "अथाभिमुकमायान्तं नवभिर्नतपर्वभिः।\nबाणैरनलकल्पाग्रै र्विभिदुस्तारकं हृदि ।। १५३.१७८"
  },
  {
    "text": "स तानचिन्त्य दैत्येन्द्रः सुरबाणान् गतान् हृदि।\nनवभिर्नवभिर्बाणैः सुरान् विव्याध दानवः ।। १५३.१७९"
  },
  {
    "text": "जगद्धरणसम्भूतैः शल्यैरिव पुरःसरैः।\nततश्छिन्नं शरव्रातं संग्रामे मुमुचुः सुराः ।। १५३.१८०"
  },
  {
    "text": "अनन्तरं च कान्तानामश्रुपातमिवानिशम्।\nतदप्राप्तं वियत्येव नाशयामास दानवः ।। १५३.१८१"
  },
  {
    "text": "शरैर्यथा कुचरितैः प्रख्यातं परमागतम्।\nसुनिर्मलं क्रमायातं कुपुत्रः स्वं महाकुलम् ।। १५३.१८२"
  },
  {
    "text": "ततो निवार्य तद्बाणजालं सुरभुजेरितम्।\nबाणैर्व्योम दिशः पृथ्वीं पूरयामास दानवः ।। १५३.१८३"
  },
  {
    "text": "चिच्छेद पुङ्खदेशेषु स्वकैः स्थाने च लाघवात्।\nबाणजालैः सुतीक्ष्णाग्रैः कङ्कबर्हिणवाजितैः ।। १५३.१८४"
  },
  {
    "text": "कर्णान्तकृष्टैर्विमलैः सुवर्णरजतोज्जवलैः शास्त्रार्थैः छ\nसंशयप्राप्तानयथार्थान् वै विकल्पितैः ।। १५३.१८५"
  },
  {
    "text": "ततः शतेन बाणानां शक्रं विव्याध दानवः।\nनारायणं च सप्तत्या नवत्या च हुताशनम् ।। १५३.१८६"
  },
  {
    "text": "दशभिर्मारुतं मूर्ध्नि यमं दशभिरेव च।\nधनदञ्चैव सप्तत्या वरुणञ्च तथाष्टभिः ।। १५३.१८७"
  },
  {
    "text": "विंशत्या निर्ऋतिं दैत्यः पुनश्चाष्टाभिरैव च।\nविव्याध पुनरेकैकं दशभिर्दशभिः शरैः ।। १५३.१८८"
  },
  {
    "text": "तथा च मातलिं दैत्यो विव्याध त्रिभिराशुगैः।\nगरुडं दशभिश्चैव स विव्याध पतत्रिभिः ।। १५३.१८९"
  },
  {
    "text": "पुनश्च दैत्यो देवानां तिलशो नतपर्वभिः।\nचकार वर्मजातानि चिच्छेद च धनूंषि तु।"
  },
  {
    "text": "ततो विकवचा देवा विधानुष्काः शरैः कृताः ।। १५३.१९०"
  },
  {
    "text": "अथान्यानि चापानि तस्मिन् सरोषा रणे लोकपाला गृहीत्वा समन्तात्।\nशरैरक्षयैर्दानवेन्द्रं ततस्तु तदा दानवोऽमर्षसंरक्तनेत्रः ।। १५३.१९१"
  },
  {
    "text": "शरानग्निकल्पान् ववर्षामराणाम् ततो बाणमादाय कल्पानलाभम्।\nजघानोरसि क्षिप्रमिन्द्रं सुबाहुम् महेन्द्रोऽप्यकम्पद्रथोपस्थ एव ।। १५३.१९२"
  },
  {
    "text": "विलोक्यान्तरिक्षे सहस्रार्कबिम्बम् पुनर्दानवो विष्णुमुद्भूतवीर्य्यम्।\nशराभ्यां जघानांसमूले सलीलम् ततः केशवस्यापतच्छार्ङ्गमग्रे ।। १५३.१९३"
  },
  {
    "text": "ततस्तारकः प्रेतनाथं पृषत्कैर्वसुं तस्य सव्ये स्मरन् क्षुद्रभावम्।\nशरैरग्निकल्पैर्जलेशस्य कायम् रणे शोषयद् दुर्जयो दैत्यराजः ।। १५३.१९४"
  },
  {
    "text": "शरैरग्निकल्पैश्चकाराशु दैत्यस्तथा राक्षसान् भीतभीतान् दिशासु।\nपृषत्कैश्च रुक्षैविकारप्रयुक्तं चकारानिलं लीलयैवासुरेशः ।। १५३.१९५"
  },
  {
    "text": "क्षणाल्लुब्धचित्ताः स्वयं विष्णुशक्रानलाद्याः सुसंहत्य तीक्ष्णैः पृषत्कैः।\nप्रचक्रुः प्रचण्डेन दैत्येन सार्द्धम् महासङ्गरं सङ्गरग्रासकल्पम् ।। १५३.१९६"
  },
  {
    "text": "अथानम्य चापं हरिस्तीक्ष्णबाणैर्हनत् सारथिं दैत्यराजस्य हृद्यम् ।।\nध्वजं धूमकेतुः किरीटं महेन्द्रो धनेशो धनुः काञ्चनानद्धपृष्ठम्।\nयमो बाहुदण्डं रथाङ्गानि वायुर्निशाचारिणामीश्वरस्यापि वर्म्म ।। १५३.१९७"
  },
  {
    "text": "दृष्ट्वा तद्युद्धममरैरकृत्रिमपराक्रमम्।\nदैत्यनाथः कृतं संख्ये स्वबाहुयुगबान्धवः ।। १५३.१९८"
  },
  {
    "text": "मुमोच मुद्गरं भीमं सहस्राक्षाय सङ्गरे।\nदृष्ट्वा मुद्गरमायान्तमनिवार्यमथाम्बरे ।। १५३.१९९"
  },
  {
    "text": "रथादाप्लुत्य धरणीमगमत् पाकशासनः।\nमुद्गरोऽपि रथोपस्थे पपात परुषस्वनः ।। १५३.२००"
  },
  {
    "text": "स रथं चूर्णयामास न ममार च मातलिः।\nगृहीत्वा पट्टिशं दैत्यो जघानोरसि केशवम् ।। १५३.२०१"
  },
  {
    "text": "स्कन्धे गरुत्मतः सोऽपि निषसाद विचेतनः।\nखड्गेन राक्षसेन्द्रश्च चकर्त्त नरवाहनम् ।। १५३.२०२"
  },
  {
    "text": "यमञ्च पातयामास भूमौ दैत्यो भुशुण्डिना।\nवह्निञ्च भिन्दिपालेन ताडयामास मूर्द्धनि ।। १५३.२०३"
  },
  {
    "text": "वायुञ्च दोर्भ्यामुत्क्षिप्य पातयामास भूतले।\nजलेशञ्च धनुष्कोट्या कुट्टयामासकोपतः ।। १५३.२०४"
  },
  {
    "text": "ततो देवनिकायानामेकैकं समरे ततः।\nजघानास्त्रैरसंख्येयैर्दैत्येन्द्रोऽमितविक्रमः ।। १५३.२०५"
  },
  {
    "text": "लब्धसंज्ञः क्षणाद्विष्णुश्चक्रं जग्राह दुर्द्धरम्।\nदानवेन्द्रवसासिक्तं पिशिताशनकोन्मुखम् ।। १५३.२०६"
  },
  {
    "text": "मुमोच दानवेन्द्रस्य दृढं वक्षसि केशवः।\nपपात चक्रं दैत्यस्य हृदये भास्करद्युति ।। १५३.२०७"
  },
  {
    "text": "व्यशीर्यत ततः काये नीलोत्पलमिवाश्मनि।\nततो वज्रं महेन्द्रस्तु प्रमुमोचार्चितञ्चिरम् ।। १५३.२०८"
  },
  {
    "text": "यस्मिन् जयाशा शक्रस्य दानवेन्द्ररणे त्वभूत्।\nतारकस्य सुसंप्राप्य शरीरं शौर्यशालिनः ।। १५३.२०९"
  },
  {
    "text": "व्यशीर्यत विकीर्णार्चिः शतधा खण्डताङ्गतम्।\nविनाशमगमन्मुक्तं वायुना सुरवक्षसि ।। १५३.२१०"
  },
  {
    "text": "ज्वलितं ज्वलनाभासमङ्कुशं कुलिशं यथा।\nविनाशमागतं दृष्ट्वा वायुश्चाङ्कुशमाहवे ।। १५३.२११"
  },
  {
    "text": "रुष्टः शैलेन्द्रमुत्पाट्य पुष्पितद्रुमकन्दरम्।\nचिक्षेप दानवेन्द्राय पञ्चयोजनविस्तृतम् ।। १५३.२१२"
  },
  {
    "text": "महीधरं तमायान्तं दैत्यः स्मितमुखस्तदा।\nजग्राह वामहस्तेन शैलं कन्दुकलीलया ।। १५३.२१३"
  },
  {
    "text": "ततो दण्डं समुद्यम्य कृतान्तः क्रोधमूर्च्छितः।\nदैत्येन्द्रं मूर्ध्नि चिक्षेप भ्राम्य वेगेन दुर्जयः ।। १५३.२१४"
  },
  {
    "text": "सोऽसुरस्यापतन्मूर्ध्नि दैत्यस्तञ्च न बुद्धवान्।\nकल्पान्तदहनालोक्यामजय्यां ज्वलनस्ततः ।। १५३.२१५"
  },
  {
    "text": "शक्तिं चिक्षेप दुर्द्धर्षां दानवेन्द्राय संयुगे।\nन वा शिरीषमालेव सास्य वक्षस्यराजत ।। १५३.२१६"
  },
  {
    "text": "ततः खड्गं समाकृष्य कोशादाकाशनिर्मलम्।\nभासितासितदिग्भागं लोकपालोपि निर्ऋतिः ।। १५३.२१७"
  },
  {
    "text": "चिक्षेप दानवेन्द्राय तस्य मूर्ध्नि पपात च।\nपतितश्चागमत् खड्गं स शीघ्रं शतखण्डताम् ।। १५३.२१८"
  },
  {
    "text": "जलेशस्तूग्रदुर्द्धर्षं विषपावक भैरवम्।\nमुमोच पाशं दैत्यस्य भुजबन्धाभिलाषकः ।। १५३.२१९"
  },
  {
    "text": "सदैत्यभुजमायाद्य सर्पः सद्यो व्यपद्यत।\nस्फुटितक्रूरविक्रूर दशनाहिमहाहनुः ।। १५३.२२०"
  },
  {
    "text": "ततोऽश्विनौ समरुतः ससाध्याः समहोरगाः।\nयक्षराक्षसगन्धर्वा दिव्यनानास्त्रपाणयः ।। १५३.२२१"
  },
  {
    "text": "जघ्नुर्दैत्येश्वरं सर्वे संभूय सुमहाबलाः।\nन चास्त्राण्यस्य सज्जन्त गात्रे वज्राचलोपमे ।। १५३.२२२"
  },
  {
    "text": "ततो रथादवप्लुत्य तारको दानवाधिपः।\nजघान कोटिशो देवान् करपार्ष्णिभिरेव च ।। १५३.२२३"
  },
  {
    "text": "हतशेषानि सैन्यानि देवानां विप्रदुद्रुवुः।\nदिशो भीतानि सन्त्यज्य रणोपकरणानि तु ।। १५३.२२४"
  },
  {
    "text": "लोकपालांस्ततो दैत्यो बबन्धेन्द्रमुखान् रणे।\nसकेशवान् दृढैः पाशैः पशुमारः पशूनिव ।। १५३.२२५"
  },
  {
    "text": "स भूयो रथमास्थाय जगाम स्वकमालयम्।\nसिद्धगन्धर्वसंघुष्ट विपुलाचलमस्तकम्।। १५३.२२६"
  },
  {
    "text": "स्तूयमानो दितिसुतैरप्सरोभिर्विनोदितः।\nत्रैलोक्यलक्ष्मीस्तद्देशे प्राविशत् स्वपुरं यथा ।। १५३.२२७"
  },
  {
    "text": "निषसादासने पद्मरागरत्नविनिर्मिते।\nततः किन्नरगन्धर्व नागनारीविनोदितैः ।।\nक्षणं विनोद्यमानस्तु प्रचलन्मणिकुण्डलः ।। १५३.२२८"
  }
]
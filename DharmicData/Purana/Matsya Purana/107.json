[
  {
    "text": "मार्कण्डेय उवाच।\nश्रृणु राजन्! प्रयागस्य माहात्म्यं पुनरेव तु।\nयच्छ्रुत्वा सर्वपापेभ्यो मुच्यते नात्रसंशयः।। १०७.१ ।।\nमानसं नाम तत्तीर्थं गङ्गाया उत्तरे तटे।\nत्रिरात्रोपोषितो भूत्वा सर्वकामानवाप्नुयात्।। १०७.२ ।।\nगोभूहिरण्यदानेन यत् फलं प्राप्नुयान्नरः।\nस तत् फलमवाप्नोति तत्तीर्थं स्मरते पुनः।। १०७.३ ।।\nअकामो वा सकामो वा गङ्गायां योऽभिपद्यते।\nमृतस्तु लभते स्वर्गं नरकञ्च न पश्यति।। १०७.४ ।।\nअप्सरोगणसङ्गीतैः सुप्तोऽसौ प्रतिबुद्ध्यते।\nहंससारसयुक्तेन विमानेन स गच्छति।।\nबहुवर्षसहस्राणि स्वर्गं राजेन्द्र! भुञ्जति।। १०७.५ ।।\nततः स्वर्गात् परिभ्रष्टः क्षीणकर्मा दिवश्च्युतः।\nसुवर्णमणिमुक्ताढ्ये जायते विपुले कुले।। १०७.६ ।।\nषष्टितीर्थसहस्राणि षष्टिकोट्यस्तथापगाः।\nमाघमासे गमिष्यन्ति गङ्गयमुनसङ्गमम्।। १०७.७ ।।\nगवां शतसहस्रस्य सम्यग् दत्तस्य यत् फलम्।\nप्रयागे माघमासे तु त्र्यहः स्नानात्तु तत् फलम्।। १०७.८ ।।\nगङ्गायमुनयोर्मध्ये कर्षाग्निं यस्तु साधयेत्।\nअहीनाङ्गो ह्यरोगश्च पञ्चेन्द्रियसमन्वितः।। १०७.९ ।।\nयावन्ति रोमकूपाणि तस्य गात्रेषु देहिनः।\nतावद्वर्षसहस्राणि स्वर्गलोके महीयते।। १०७.१० ।।\nततः स्वर्गात् परिभ्रष्टो जम्बूद्वीपपतिर्भवेत्।\nसभुक्त्वा विपुलान् भोगांस्तत्तीर्थं स्मरते पुनः।। १०७.११ ।।\nजलप्रवेशं यः कुर्यात् सङ्गमे लोकविश्रुते।\nराहुग्रस्ते तथा सोमे विमुक्तः सर्वकिल्बिषैः।। १०७.१२ ।।\nसोमलोकमवाप्नोति सोमेन सह मोदते।\nषष्टिवर्षसहस्राणि स्वर्गलोके महीयते।। १०७.१३ ।।\nस्वर्गे च शक्रलोकेऽस्मिन् ऋषिगन्धर्वसेविते।\nपरिभ्रष्टस्तु राजेन्द्र! समृद्धे जायते कुले।। १०७.१४ ।।\nअधः शिरस्तु यो ज्वालामूद्र्ध्वपादः पिबेन्नरः।\nशतवर्षसहस्राणि स्वर्गलोके महीयते।। १०७.१५ ।।\nपरिभ्रष्टस्तु राजेन्द्र! सोऽग्निहोत्री भवेन्नरः।\nभुक्तवा तु विपुलान् भोगान् तत्तीर्थं भजते पुनः।। १०७.१६ ।।\nयः स्वदेहन्तुकर्तित्वा शकुनिभ्यः प्रयच्छति।\nविहगैरुपभुक्तस्य श्रृणु तस्यापि यत् फलम्।। १०७.१७ ।।\nशतं वर्षसहस्राणां सोमलोके महीयते।\nतस्मादपि परिभ्रष्टो राजा भवति धार्मिकः।। १०७.१८ ।।\nगुणवान् रूपसम्पन्नो विद्वांश्च प्रियवाचकः।\nभुक्त्वा तु विपुलान् भोगांस्तत्तीर्थं भजते पुनः।। १०७.१९ ।।\nयामुने चोत्तरेकूले प्रयागस्य तु दक्षिणे।\nऋणप्रमोचनं नाम तत्तीर्थं परमं स्मृतम्।। १०७.२० ।।\nएकरात्रोषितः स्नात्वा ऋणैः सर्वैः प्रमुच्यते।\nस्वर्गलोकमवाप्नोति अनृणश्च सदा भवेत्।। १०७.२१ ।।"
  }
]
[
  {
    "text": "कुशिकवंशज-ऋषीणां नामगोत्रवंशप्रवरवर्णनम्।"
  },
  {
    "text": "मत्स्य उवाच।\nअत्रेरेवापरं वंशन्तव वक्ष्यामि पार्थिव!।\nअत्रे सोमः सुतः श्रीमांस्तस्य वंशोद्भवो नृप ।। १९८.१"
  },
  {
    "text": "विश्वामित्रस्तु तपसा ब्राह्मण्यं समवाप्तवान्।\nतस्य वंशमहं वक्ष्ये तन्मे निगदतः श्रृणु ।। १९८.२"
  },
  {
    "text": "विश्वामित्रो देवरातस्तथा वैकृतिगालवः।\nवतण्डश्च सलङ्कश्च ह्यभयश्चायतायनः ।। १९८.३"
  },
  {
    "text": "श्यामायना याज्ञवल्क्या जाबालाः सैन्धवायनाः।\nवाभ्रव्याश्च करीषाश्च संश्रुत्या अथ संश्रुताः ।। १९८.४"
  },
  {
    "text": "उलूपा औपगहया पयोदजनपादपाः।\nखरवाचो हलयमाः साधिता वास्तु कौशिकाः ।। १९८.५"
  },
  {
    "text": "त्र्यार्षेयाः प्रवरास्तेषां सर्वेषां परिकीर्त्तिताः।\nविश्वामित्रो देवरात उद्दालश्च महायशाः ।। १९८.६"
  },
  {
    "text": "परस्परमवैवाह्या ऋषयः परिकीर्तिताः।\nदेवश्रवाः सुजातेयाः सौसुकाः कारुकायनाः ।। १९८.७"
  },
  {
    "text": "तथा वै देहराता ये कुशिकाश्च नराधिप!।\nत्र्यार्षेयोऽभिमतस्तेषां सर्वेषां प्रवरः शुभः ।। १९८.८"
  },
  {
    "text": "देवश्रवा देवरातो विश्वामित्रस्तथैव च।\nपरस्परमवैवाह्या ऋषयः परिकीर्तिताः ।। १९८.९"
  },
  {
    "text": "धनञ्जयः कपर्देयः परिकूटश्च पार्थिव!।\nपाणिनिश्चैव त्र्यार्षेयाः सर्व एते प्रकीर्तिताः ।। १९८.१०"
  },
  {
    "text": "विश्वामित्रस्तथाद्यश्च माधुच्छन्दस एव च।\nत्र्यार्षेयाः प्रवरा ह्येते ऋषयः परिकीर्त्तिताः ।। १९८.११"
  },
  {
    "text": "विश्वामित्रो मधुच्छन्दास्तथा चैवाघमर्षणः।\nपरस्परमवैवाह्या ऋषयः परिकीर्त्तिताः ।। १९८.१२"
  },
  {
    "text": "कमलायजिनश्चैव अश्मरथ्यस्तथैव च।\nचञ्चुलिश्चापि त्र्यार्षेयः सर्वेषां प्रवरो मतः।। १९८.१३"
  },
  {
    "text": "विश्वामित्रश्चाश्वरथो वञ्जुलिश्च महातपाः।\nपरस्परमवैवाह्या ऋषयः परिकीर्तिताः ।। १९८.१४"
  },
  {
    "text": "विश्वामित्रो लोहितश्च अष्टकः पूरणस्तथा।\nविश्वामित्रः पूरणश्च तयोर्द्वौ प्रवरौ स्मृतौ ।। १९८.१५"
  },
  {
    "text": "परस्परमवैवाह्याः पूरणाश्च परस्परम्।\nलोहिता अष्टकाश्चैषां त्र्यार्षेयाः परिकीर्तिताः ।। १९८.१६"
  },
  {
    "text": "विश्वामित्रो लोहितश्च अष्टकश्च महातपाः।\nअष्टका लोहितैर्नित्यमवैवाह्याः परस्परम् ।। १९८.१७"
  },
  {
    "text": "उदरेणुः क्रथकश्च ऋषिश्चोदावहिस्तथा।\nशाट्यायनिः करीराशी शालङ्कायनिलावकी ।। १९८.१८"
  },
  {
    "text": "मौञ्जायनिश्च भगवान् त्र्यार्षेयाः परिकीर्तिताः।\nखिलिखिलीस्तथा विद्यो विश्वामित्रस्तथैव च ।। १९८.१९"
  },
  {
    "text": "एते तवोक्ताः कुशिका नरेन्द्र! महानुभावाः सततं द्विजेन्द्राः।\nयेषान्तु नाम्ना परिकीर्तितेन पापं समग्रं पुरुषो जहाति ।। १९८.२०"
  }
]
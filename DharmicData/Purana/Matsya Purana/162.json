[
  {
    "text": "नरसिंहमाहात्म्यवर्णनम्।"
  },
  {
    "text": "सूत उवाच।\nततो दृष्ट्वा महात्मानं कालचक्रमिवागतम्।\nनरसिंह वपुञ्छन्नं भस्मच्छन्नमिवानलम् ।। १६२.१"
  },
  {
    "text": "हिरण्यकशिपोः पुत्रः प्रह्लादो नाम वीर्यवान्।\nदिव्येन चक्षुषा सिंहमपश्यद्देवमागतम् ।। १६२.२"
  },
  {
    "text": "तं दृष्ट्वा रुक्मशैलाभमपूर्वान्तनुमाश्रितम्।\nविस्मिता दानवाः सर्वे हिरण्यकशिपुश्च सः ।। १६२.३"
  },
  {
    "text": "प्रह्लाद उवाच।\nमहाबाहो! महाराज! दैत्यानामादिसम्भव।\nन श्रुतं न च नो दृष्टं नारसिंहमिदं वपुः ।। १६२.४"
  },
  {
    "text": "अव्यक्तप्रभवन्दिव्यं किमिदं रूपमागतम्।\nदैत्यान्तकरणं घोरं संशतीव मनो मम ।। १६२.५"
  },
  {
    "text": "अस्य देवाः शरीरस्थाः सागराः सरितश्च याः।\nहिमवान्पारियात्रश्च ये चान्ये कुलपर्वताः ।। १६२.६"
  },
  {
    "text": "चन्द्रमाश्च सनक्षत्रैरादित्यैर्वसुभिः सह।\nधनदो वरुणश्चैव यमः शक्रः शचीपतिः ।। १६२.७"
  },
  {
    "text": "मरुतो देवगन्धर्वा ऋषयश्च तपोधनाः।\nनागा यक्षाः पिशाचाश्च राक्षसा भीमविक्रमाः ।। १६२.८"
  },
  {
    "text": "ब्रह्मा देवः पशुपतिर्ललाटस्था भ्रमन्ति वै।\nस्थावराणि च सर्वाणि जङ्घमानि तथैव च।। १६२.९"
  },
  {
    "text": "भवांश्च सहितोऽस्माभिः सर्वैर्देवगणैर्वृतः।\nविमानशतसङ्कीर्णा तथैव भवतः सभा ।। १६२.१०"
  },
  {
    "text": "सर्वं त्रिभुवनं राजन्! लोकधर्माश्च शाश्वताः।\nदृश्यन्ते नारसिंहेऽस्मिस्तथेदमखिलं जगत् ।। १६२.११"
  },
  {
    "text": "प्रजापतिश्चात्र मनुर्महात्मा ग्रहश्च योगश्च महीरुहाश्च।\nउत्पातकालश्च धृतिर्मतिश्च रतिश्च सत्यञ्च तपो दमश्च ।। १६२.१२"
  },
  {
    "text": "सनत्कुमारश्च महानुभावो विश्वे च देवा ऋषयश्च सर्वे।\nक्रोधश्च कामश्च तथैव हर्षो धर्म्मश्च मोहः पितरश्च सर्वे ।। १६२.१३"
  },
  {
    "text": "प्रह्लादस्य वचः श्रुत्वा हिरण्यकशिपुः प्रभुः।\nउवाच दानवान् सर्वान् गणांश्च स गणाधिपः ।। १६२.१४"
  },
  {
    "text": "मृगेन्द्रो गृह्यतामेष अपूर्वं सत्वमास्थितः।\nयदि वा संशयः कश्चिद् वध्यतां वनगोचरः ।। १६२.१५"
  },
  {
    "text": "ते दानवगणाः सर्वे मृगेन्द्रं भीमविक्रमम्।\nपरिक्षिपन्तो मुदिता त्रासयामासु रोजसा ।। १६२.१६"
  },
  {
    "text": "सिंहनादं विमुच्याथ नरसिंहो महाबलः।\nबभञ्ज तां सभां सर्वां व्यादितास्य इवान्तकः १६२.१७"
  },
  {
    "text": "सभायां भज्यमानायां हिरण्यकशिपुः स्वयम्।\nचिक्षेप शस्त्राणि सिंहस्य रोषाद्व्याकुललोचनः ।। १६२.१८"
  },
  {
    "text": "सर्वास्त्राणामथ ज्येष्ठं दण्डमस्त्रं सुदारुणम्।\nकालचक्रं तथा घोरं विष्णुचक्रं तथा परम् ।। १६२.१९"
  },
  {
    "text": "पैतामहं तथात्युग्रं त्रैलोक्य दहनं महत्।\nविचित्रामशीनीञ्चैव शुष्कार्द्रं चाशनिद्वयम् ।। १६२.२०"
  },
  {
    "text": "रौद्रं तथोग्रं शूलञ्च कङ्कालं मुसलं तथा।\nमोहनं शोषणं चैव सन्तापन विलापनम् ।। १६२.२१"
  },
  {
    "text": "वायव्यं मथनं चैव कापालमथ कैङ्करम्।\nतथा प्रतिहतां शक्तिं क्रौञ्चमस्त्रं तथैव च ।। १६२.२२"
  },
  {
    "text": "अस्त्रं ब्रह्मशिरश्चैव सोमास्त्रं शिशिरं तथा।\nकम्पनं शतनञ्चैव त्वाष्ट्रञ्चैव सुभैरवम्।। १६२.२३"
  },
  {
    "text": "कालमुद्गरमक्षोभ्यं तपनञ्च महाबलम्।\nसंवर्तनं मादनञ्च तथा मायाधरं परम् ।। १६२.२४"
  },
  {
    "text": "गान्धर्वमस्त्रं दयितमसिरत्नं च नन्दकम्।\nप्रस्वापनं प्रमथनं वारुणं चास्त्रमुत्तमम्।\nअस्त्रं पाशुपतञ्चैव यस्याप्रतिहता गतिः ।। १६२.२५"
  },
  {
    "text": "अस्त्रं हयशिरश्चैव ब्राह्ममस्त्रं तथैव च।\nनारायणास्त्रमैन्द्रञ्च सार्पमस्त्रं तथाद्भुतम् ।। १६२.२६"
  },
  {
    "text": "पैशाचमस्त्रमजितं शोषदं शामनं तथा।\nमहाबलं भावनं च प्रस्थापनविकम्पने ।। १६२.२७"
  },
  {
    "text": "एतान्यस्त्राणि दिव्यानि हिरण्यकशिपुस्तदा।\nअसृजन्नरसिंहस्य दीप्तस्याग्नेरिवाहुतिम् ।। १६२.२८"
  },
  {
    "text": "अस्त्रैः प्रज्वलितैः सिंहमावृणोदसुरोत्तमाः।\nविवस्वान् धर्म्मसमये हिमवन्तमिवांशुभिः ।। १६२.२९"
  },
  {
    "text": "स ह्यमर्षानिलोद्धूतो दैत्यानां सैन्यसागरः।\nक्षणेन प्लावयामास मैनाकमिव सागरः ।। १६२.३०"
  },
  {
    "text": "प्रासैः पाशैश्च खङ्गैश्च गदाभिर्मुसलैस्तथा।\nवज्रैरशनिभिश्चैव साग्निभिश्च महाद्रुमैः ।। १६२.३१"
  },
  {
    "text": "मुद्गरैर्भिन्दिपालैश्च शिलोलूखल पर्वतै।\nशतघ्नीभिश्च दीप्ताभिर्दण्डैरपि सुदारुणैः ।। १६२.३२"
  },
  {
    "text": "ते दानवाः पाशगृहीतहस्ता महेन्द्र तुल्याशनि वज्रवेगाः।\nसमन्ततोऽभ्युद्यत-बाहुकायाः स्थितास्त्रिशीर्षा इव नागपाशाः ।। १६२.३३"
  },
  {
    "text": "सुवर्णमालाकुलभूषिताङ्गाः पीतांशुका भोगविभाविताङ्गाः।\nमुक्तावली दाम सनाथ कक्षा हंसा इवा भान्ति विशालपक्षाः ।। १६२.३४"
  },
  {
    "text": "तेषां तु वायुप्रतिमौजसां वै केयूर मौली वलयोत्कटानाम्।\nतान्युत्तमाङ्गान्यभितो विभान्ति प्रभात सूर्यांशु समप्रभाणि ।। १६२.३५"
  },
  {
    "text": "क्षिपद्भिरुग्रैर्ज्वलितैर्महाबलैर्महास्त्रपूगैः सुसमावृतो बभौ।\nगिरिर्यथा सन्ततवर्षिभिर्घनैः कृतान्धकारान्तर कन्दरो द्रुमैः ।। १६२.३६"
  },
  {
    "text": "तैर्हन्यमानोऽपि महास्त्रजालैर्महाबलैर्दैत्यगणैः समेतैः।\nनाकम्पताजौ भगवान् प्रताप स्थितप्रकृत्या हिमवानिवाचलः ।। १६२.३७"
  },
  {
    "text": "सन्त्रासितास्तेन नृसिंहरूपिणा दितेः सुताः पावक तुल्य तेजसा।\nभयाद्विचेलुः पवनोद्धुताङ्गा यथोर्मयः सागर वारि सम्भवाः ।। १६२.३८"
  }
]
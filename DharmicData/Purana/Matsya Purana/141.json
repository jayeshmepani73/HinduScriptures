[
  {
    "text": "अमावास्यामहत्त्वर्णनम्।"
  },
  {
    "text": "कथं गच्छत्यमावास्यां मासि मासि दिवं नृप।\nऐलः पुरूरवाः सूत! तर्पयेत कथं पितॄन्।\nएतदिच्छामहे श्रोतुं प्रभावन्तस्य धीमतः।। १४१.१ ।।"
  },
  {
    "text": "तस्य चाहं प्रवक्ष्यामि प्रभावं विस्तरेण तु।\nऐलस्य दिवि संयोगं सोमेन सह धीमता।। १४१.२ ।।"
  },
  {
    "text": "सोमाच्चैवामृतप्राप्तिः पितॄणां तर्पणां तथा।\nसौम्या बर्हिषदः काव्या अग्निष्वात्तास्तथैव च।। १४१.३ ।।"
  },
  {
    "text": "यदाचन्द्रश्च सूर्य्यश्च नक्षत्राणां समागतौ।\nअमावास्यां निवसत एकस्मिन्नथ मण्डले।। १४१.४ ।।"
  },
  {
    "text": "तदा स गच्छति द्रष्टुं दिवाकरनिशाकरौ।\nअमावास्याममावास्यां मातामहपितामहौ।। १४१.५ ।।"
  },
  {
    "text": "अभिवाद्य तु तौ तत्र कालापेक्षः स तिष्ठति।\nप्रचस्कन्द ततः सोममर्चयित्वा परिश्रमात्।। १४१.६ ।।"
  },
  {
    "text": "ऐलः पुरूरवा विद्वान् मासि श्राद्धचिकीर्षया।\nततः स दिवि सोमं वै ह्युपतस्थे पितॄनपि।। १४१.७ ।।"
  },
  {
    "text": "द्विलवङ्कुहुमात्रञ्च तावुभौ तु निधाय सः।\nसिनीवाली प्रमाणाल्प कुहुमात्रव्रतोदये।। १४१.८ ।।\nकुहूमात्रं पित्रूद्देशं ज्ञात्वा कुहुमुपासते।\nतमुपास्य ततः सोमं कलापेक्षी प्रतीक्षते।। १४१.९ ।।"
  },
  {
    "text": "स्वधा मृतन्तु सोमाद्वै वसंस्तेषाञ्च तृप्तये।\nदशभिः पञ्चभिश्चैव स्वधाऽमृतपरिस्रवैः।।\nकृष्णपक्षभुजां प्रीतिर्दुह्यते परमांशुभिः।। १४१.१० ।।"
  },
  {
    "text": "सद्योभिक्षरता तेन सौम्येन मधुना च सः।\nनिवापेष्वथ दत्तेषु पित्र्येण विधिना तु वै।। १४१.११ ।।"
  },
  {
    "text": "स्वधा मृतेन सौम्येन तर्पयामास वै पितॄन्।\nसौम्या बर्हिषदः काव्या अग्निष्वात्तास्तथैव च।। १४१.१२ ।।"
  },
  {
    "text": "ऋतुरग्नि स्मृतो विप्रैर्ऋतुं सम्वत्सरं विदुः।\nजज्ञिरे ऋतवस्तस्माद्रृतुभ्यो ह्यार्त्तवाभवन्।। १४१.१३ ।।"
  },
  {
    "text": "पितरोर्त्तवोर्द्धमासा विज्ञेया ऋतुसूनवः।\nपितामहास्तु ऋतवो ह्यमावास्याब्दसूनवः।।\nप्रपितामहाः स्मृता देवाः पञ्चाब्दं ब्रह्मणः सुताः।। १४१.१४ ।।"
  },
  {
    "text": "सौम्याबर्हिषदः काव्या अग्निष्वात्ता इति त्रिधा।\nगृहस्था ये तु यज्वानो हविर्यज्ञार्त्तवाश्च ये।।\nस्मृता बर्हिषदस्ते वै पुराणे निश्चयं गताः।। १४१.१५ ।।"
  },
  {
    "text": "गृहमेधिनश्च यज्वानो अग्निष्वात्तार्त्तवाः स्मृताः।\nअष्टका पतयः काव्याः पञ्चाब्दांस्तु निबोधत।। १४१.१६ ।।\nतेषु सम्वत्सरो ह्यग्निः सूर्य्यस्तु परिवत्सरः।\nसोमस्त्विड्‌ वत्सरश्चैव वायुश्चैवानुवत्सरः।। १४१.१७ ।।"
  },
  {
    "text": "रुद्रस्तु वत्सरस्तेषां पञ्चाब्दाये युगाल्पकाः।\nकालेनाधिष्ठितस्तेषु चन्द्रमाः स्रवते सुधाम्।। १४१.१८ ।।"
  },
  {
    "text": "एते स्मृता देवकृत्याः सोमपाश्चोष्मपाश्च ये।\nतांस्तेन तर्पयामास यावदासीत्पुरूरवाः।। १४१.१९ ।।"
  },
  {
    "text": "यस्मात्प्रसूयते सोमो मासि मासि विशेषतः।\nततः स्वधामृतं तद्वै पितॄणां सोमपायिनाम्।।\nएतत्तदमृतं सोममवाप मधु चैव हि।। १४१.२० ।।"
  },
  {
    "text": "ततः पीतसुधं सोमं सूर्योऽसावेकरश्मिना।\nआप्यायते सुषुम्णेन सोमन्तु सोमपायिनम्।। १४१.२१ ।।"
  },
  {
    "text": "निः शेषावैकलाः पूर्वा युगपद्‌ व्यापयन्‌ पुरा।\nसुषुम्णाप्यायमानस्य भागं भागमहः क्रमात्।। १४१.२२ ।।"
  },
  {
    "text": "कलाः क्षीयन्ति कृष्णास्ताः शुक्ला ह्याप्याययन्ति च।\nएवं सा सूर्यवीर्येण चन्द्रस्याप्यायिता तनुः।। १४१.२३ ।।"
  },
  {
    "text": "पौर्णमास्यां सद्रृश्येत शुक्लः सम्पूर्णमण्डलः।\nएवमाप्यायितः सोमः शुक्लपक्षेप्यहः क्रमात्।।\nदेवैः पीतसुधं सोमं पुरा पश्चात् पिबेद्रविः।। १४१.२४ ।।"
  },
  {
    "text": "पीतं पञ्चदशाहन्तु रश्मिनैकेन भास्करः।\nआप्याय यत् सुषुम्णेन भागं भागमहः क्रमात्।। १४१.२५ ।।"
  },
  {
    "text": "सुषुम्णाप्यायमानस्य शुक्लावर्द्धन्ति वै कलाः।\nतस्माद्‌ध्रसन्ति वै कृष्णाः शुक्लाप्याययन्ति च।। १४१.२६ ।।"
  },
  {
    "text": "एवमाप्यायते सोमः क्षीयते च पुनः पुनः।\nसमृद्धिरेवं सोमस्य पक्षयोः शुक्लकृष्णयोः।। १४१.२७ ।।"
  },
  {
    "text": "इत्येष पितृमान् सोमः स्मृतस्तद्वत् सुधात्मकः।\nकान्तः पञ्चदशैः सार्द्धं सुधामृतपरिस्रवैः।। १४१.२८ ।।"
  },
  {
    "text": "अतः परं प्रवक्ष्यामि पर्वाणां सन्धयश्च याः।\nयथा ग्रथ्नन्ति पर्वाणि आवृत्तादिक्षुवेणुवत्।। १४१.२९ ।।"
  },
  {
    "text": "तथाब्दमासाः पक्षाश्च शुक्लाः कृष्णास्तु वै स्मृताः।।\nपौर्णमास्यास्तु यो भेदो ग्रन्थयः सन्धयस्तथा।। १४१.३० ।।"
  },
  {
    "text": "अर्द्धमासस्य पर्वाणि द्वितीयाप्रभृतीनि च।\nअग्न्याधानक्रिया यस्मान्नीयन्ते पर्वसन्धिषु।। १४१.३१ ।।"
  },
  {
    "text": "तस्मात्तु पर्वणोह्यादौ प्रतिपद्यादि सन्धिषु।\nसायाह्ने अनुमत्याश्च द्वौलवौ काल उच्यते।।\nलवौ द्वावेव राकायाः कालो ज्ञेयोऽपराह्णिकः।। १४१.३२ ।।"
  },
  {
    "text": "प्रकृतिः कृष्णपक्षस्य कालेऽतीतेऽपराह्णिके।\nसायाह्ने प्रतिपद्येष स कालः पौर्णमासिकः।। १४१.३३ ।।"
  },
  {
    "text": "व्यतीपाते स्थिते सूर्ये लेखादूद्‌र्ध्वं युगान्तरम्।\nयुगान्तरोदिते चैवचन्द्रे लेखोपरिस्थिते।। १४१.३४ ।।"
  },
  {
    "text": "पूर्णमासव्यतीपातौ यदा पश्येत्परस्परम्।\nतौ तु वै प्रतिपद्यावत् तस्मिन्‌ काले व्यवस्थितौ।। १४१.३५ ।।"
  },
  {
    "text": "तत्कालं सूर्यमुद्दिश्य द्रृष्ट्वा संख्यातुमर्हसि।\nस चैव सत्क्रियाकालः षष्ठाकालोऽभिधीयते।। १४१.३६ ।।"
  },
  {
    "text": "पूर्णन्दुः पूर्णपक्षे तु रात्रिसन्धिषु पूर्णिमा।\nतस्मादाप्यायते नक्तं पौर्णमास्यां निशाकरः।। १४१.३७ ।।"
  },
  {
    "text": "यदान्योन्यवतीं पाते पूर्णिमां प्रेक्षते दिवा।\nचन्द्रादित्योऽपराह्णे तु पूर्णत्वात् पूर्णिमा स्मृता।। १४१.३८ ।।"
  },
  {
    "text": "यस्मात्तामनुमन्यन्ते पितरो दैवतैः सह।\nतस्मादनुमतिर्नाम पूर्णत्वात् पूर्णिमा स्मृता।। १४१.३९ ।।"
  },
  {
    "text": "अत्यर्थं राजते यस्मात् पौर्णमास्यां निशाकरः।\nरञ्जनाच्चैव चन्द्रस्य राकेति कवयो विदुः।। १४१.४० ।।"
  },
  {
    "text": "अमावसेतामृक्षे तु यदा चन्द्रदिवाकरौ।\nएका पञ्चदशी रात्रिरमावास्या ततः स्मृता।। १४१.४१ ।।"
  },
  {
    "text": "उद्दिश्य ताममावास्यां यदा दर्शं समागतौ।\nअन्योऽन्यं चन्द्रसूर्य्यौ तु दर्शनाद्दर्श उच्यते।। १४१.४२ ।।"
  },
  {
    "text": "द्वौ द्वौः लवावमावास्यां स कालः पर्वसन्धिषु।\nद्व्यक्षरः कुहूमात्रश्च पर्वकालस्तु स स्मृतः।। १४१.४३ ।।"
  },
  {
    "text": "द्रृष्टचन्द्रा त्वमावास्या मध्याह्नप्रभृतीह वै।\nदिवा तदूद्‌र्ध्वं रात्र्यान्तु सूर्ये प्राप्ते तु चन्द्रमाः।। १४१.४४ ।।"
  },
  {
    "text": "सूर्येण सहसोद्गच्छेत्ततः प्रातस्तनात्तु वै।। १४१.४५ ।।"
  },
  {
    "text": "समागम्य लवौ द्वौ तु मध्याह्नान्निपतन्रविः।\nप्रतिपच्छुक्लपक्षस्य चन्द्रमाः सूर्य्यमण्डलात्।। १४१.४६ ।।"
  },
  {
    "text": "निर्मुच्यमानयोर्मध्ये तयोर्मण्डलयोस्तु वै।\nस तदान्वाहुतेः कालो दर्शस्य च वषट्‌क्रियाः।।\nएतद्रृतुमुखं ज्ञेयममावास्यान्तु पार्वणम्।। १४१.४७ ।।"
  },
  {
    "text": "दिवा पर्व त्वमावास्यां क्षीणेन्दौ धवले तु वै।\nतस्माद्दिवा त्वमावास्यां गृह्यते यो दिवाकरः।। १४१.४८ ।।"
  },
  {
    "text": "कुहेति कोकिलेनोक्तं यस्मात् कालात् समाप्यते।\nतत्कालं संज्ञिता ह्येषा अमावास्या कुहूः स्मृता।। १४१.४९ ।।"
  },
  {
    "text": "सिनीवालीप्रमाणन्तु क्षीणशेषो निशाकरः।\nअमावास्या विशत्यर्कं सिनीवाली तदा स्मृता।। १४१.५० ।।"
  },
  {
    "text": "अनुमतिश्च राका च सिनीवाली कुहूस्तथा।\nएतासां द्विलवः कालः कुहूमात्रा कुहूः स्मृता।। १४१.५१ ।।"
  },
  {
    "text": "इत्येष पर्वसन्धीनां कालो वै द्विलवः स्मृतः।\nपर्वाणान्तुल्यकालस्तु तुल्याहुति वषट्‌क्रियाः।। १४१.५२ ।।"
  },
  {
    "text": "चद्रसूर्य्यव्यतीपाते समे वै पूर्णिमे उभे।\nप्रतिपत्प्रतिपन्नस्तु पर्वकालो द्विमात्रकः।। १४१.५३ ।।"
  },
  {
    "text": "कालः कुहूसिनीवाल्योः समुद्धो द्विलवः स्मृतः।\nअर्कनिर्मण्डले सोमे पर्वकालः कलाः स्मृताः। १४१.५४ ।।"
  },
  {
    "text": "यस्मात् पूर्यते सोमः प़ञ्चदश्यान्तु पूर्णिमा।\nदशभिः पञ्चभिश्चैव कलाभिर्दिवसक्रमात्।। १४१.५५ ।।"
  },
  {
    "text": "तस्मात् पञ्चदशे सोमे कला वै नास्ति षोडशी।\nतस्मात् सोमस्य विप्रोक्तः पञ्चदश्यां मया क्षयः।। १४१.५६ ।।"
  },
  {
    "text": "इत्येते पितरो देवाः सोमपाः सोमवर्द्धनाः।\nआर्त्तवा ऋतवोऽथाब्दा देवास्तान् भावयन्ति हि।। १४१.५७ ।।"
  },
  {
    "text": "अतः परं प्रवक्ष्यामि पितॄन् श्राद्धभुजस्तु ये।\nतेषां गतिञ्च सत्तत्त्वं प्राप्तिं श्राद्धस्य चैव हि।। १४१.५८ ।।"
  },
  {
    "text": "न मृतानाङ्गतिः शक्या ज्ञातुं वा पुनरागतिः।"
  },
  {
    "text": "तपसा हि प्रसिद्धेन किं पुनर्मांसचक्षुषा।। १४१.५९ ।।"
  },
  {
    "text": "अत्र देवान् पितॄंश्चैते पितरो लौकिकाः स्मृताः।\nतेषान्ते धर्म्मसामर्थ्यात् स्मृताः सायुज्यगा द्विजैः।। १४१.६० ।।"
  },
  {
    "text": "यदि वाश्रमधर्मेण प्रज्ञानेषु व्यवस्थितान्।\nअन्ये चात्र प्रसीदन्ति श्राद्धयुक्तेषु कर्म्मसु।। १४१.६१ ।।"
  },
  {
    "text": "ब्रह्मचर्येण तपसा यज्ञेन प्रजया भुवि।\nश्राद्धेन विद्यया चैव चान्नदानेन सप्तधा।। १४१.६२ ।।"
  },
  {
    "text": "कर्म्मस्वेतेषु ये सक्तावर्त्तन्त्या देहपातनात्।\nदेवैस्ते पितॄभिः सार्द्धमूष्मपैः सोमपैस्तथा।।\nस्वर्गता दिवि मोदन्ते पितृमन्त उपासते।। १४१.६३ ।।"
  },
  {
    "text": "प्रजावतां प्रसिद्धैषा उक्ताश्राद्धकृताञ्च वै।\nतेषां निवापेदत्तं हि तत् कुलीनैस्तु बान्धवैः।। १४१.६४ ।।"
  },
  {
    "text": "मासश्राद्धं हि भुञ्जानास्तेऽप्येते सोमलौकिकाः।\nएते मनुष्याः पितरो मासश्राद्धभुजस्तु वै।। १४१.६५ ।।"
  },
  {
    "text": "तेभ्योऽपरे येत्वन्ये सङ्कीर्णाः कर्मयोनिषु।\nभ्रष्टाश्चाश्रमधर्मेषु स्वधा स्वाहा विवर्जिताः।। १४१.६६ ।।"
  },
  {
    "text": "भिन्ने देहे द्वुरापन्नाः प्रेतभूता यमक्षये।\nस्वकर्माण्यनुशोचन्तो यातनास्थानमागताः।।१४१.६७ ।।"
  },
  {
    "text": "दीर्घाश्चैवातिशुष्काश्च श्मश्रुलाश्च विवाससः।\nक्षुत्पिपासाभिभूतास्ते विद्रवन्ति त्वितस्ततः।। १४१.६८ ।।"
  },
  {
    "text": "सरित्‌सरस्तडागानि पुष्करिष्णश्च सर्वशः।\nपरान्नान्यभिकाङ्क्षन्तः काल्यमाना इतस्ततः।। १४१.६९ ।।"
  },
  {
    "text": "स्थानेषु पात्यमाना ये यातनास्थेषु तेषु वै।\nशाल्मल्यां वै तरिण्याञ्च कुम्भीपाकेद्धवालुके।। १४१.७० ।।"
  },
  {
    "text": "असिपत्रवने चैव यात्यमानाः स्वकर्मभिः।\nतत्रस्थानान्तु तेषां वै दुःखितानामशायिनाम्।। १४१.७१ ।।"
  },
  {
    "text": "तेषां लोकान्तरस्थानां बान्धवैर्नामगोत्रतः।\nभूमावसव्यं दर्भेषु दत्ताः पिण्डास्त्रयस्तु वै।। १४१.७२ ।।"
  },
  {
    "text": "प्राप्तांस्तु तर्पयन्त्येव प्रेतस्थानेष्वधिष्ठितान्।\nअप्राप्ता यातनास्थानं प्रभ्रष्टा ये च पञ्चधा।। १४१.७३ ।।"
  },
  {
    "text": "तेषां लोकान्तरस्थानां बान्धवैर्नामगोत्रतः।\nभूमावसव्यं दर्भेषु दत्ताः पिण्डास्त्रयस्तु वै।। १४१.७४ ।।"
  },
  {
    "text": "प्राप्तांस्तु तर्पयन्त्येव प्रेतस्थानेष्वधिष्ठितान्।\nअप्राप्ता यातनास्थानं प्रभ्रष्टा ये च पञ्चधा।। १४१.७५ ।।"
  },
  {
    "text": "पश्चाद्ये स्थावरान्ते वै भूतानीके स्वकर्मभिः।\nनानारूपासु जातीनां तिर्यग्योनिषुमूर्त्तिषु।। १४१.७६ ।।"
  },
  {
    "text": "यदाहारा भवन्त्येते तासु तास्विह योनिषु।\nतस्मिंस्तस्मिंस्तदाहारे श्राद्धं दत्तन्तु प्रीणयेत्।। १४१.७७ ।।"
  },
  {
    "text": "काले न्यायागतम्पात्रे विधिना प्रतिपादितम्।\nप्राप्नुवन्त्यन्नमादत्तं यत्र यत्रावतिष्ठति।। १४१.७८ ।।"
  },
  {
    "text": "यथा गोषु प्रनष्टासु वत्सो विन्दति मातरम्।\nतथा श्राद्धेषु द्रृष्टान्तो मन्त्रः प्रापयते तु तम्।। १४१.७९ ।।"
  },
  {
    "text": "एवं ह्यविकलं श्राद्धं श्रद्धा दत्तं मनुरब्रवीत्।\nसनत्कुमारः प्रोवाच पश्यन् दिव्येन चक्षुषा।। १४१.८० ।।"
  },
  {
    "text": "गतागतज्ञः प्रेतानां प्राप्तिः श्राद्धस्य चैव हि।\nकृष्णपक्षस्त्वहस्तेषां शुक्लः स्वप्नाय शर्वरी।। १४१.८१ ।।"
  },
  {
    "text": "इत्येते पितरो देवा देवाश्च पितरश्च वै।\nअन्योन्यपितरो ह्येते देवाश्च पितरो दिवि।। १४१.८२ ।।"
  },
  {
    "text": "एते तु पितरो देवा मनुष्याः पितरश्च ये।\nपिता पितामहश्चैव तथैव प्रपितामहः।। १४१.८३ ।।"
  },
  {
    "text": "इत्येष विषयः प्रोक्तः पितॄणां सोमपायिनाम्।\nएतत् पितृमहत्त्वं हि पुराणे निश्चयं गतम्।। १४१.८४ ।।\nइत्येष सोमसूर्य्याभ्यामैलस्य च समागमः।\nअवाप्तिं श्रद्धया चैवं पितॄणाञ्चैव तर्पणम्।। १४१.८५ ।।"
  },
  {
    "text": "पर्वणाञ्चैव यः कालो यातना स्थानमेव च।\nसमासात् कीर्तितस्तुभ्यं सम एष सनातनः।। १४१.८६ ।।"
  },
  {
    "text": "वैरूप्यं येन तत्सर्वं कथितन्त्वेकदेशिकम्।\nअशक्यं परिसंख्यातुं श्रद्धेयं भूतिमिच्छता।। १४१.८७ ।।"
  },
  {
    "text": "स्वायम्भुवस्य देवस्य एष सर्गो मयेरितः।\nविस्तरेणानुपूर्व्याच्च भूयः किं कथयामि वः।। १४१.८८ ।।"
  }
]
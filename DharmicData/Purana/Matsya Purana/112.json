[
  {
    "text": "नन्दिकेश्वर उवाच।\nभ्रातृभिः सहितः सर्वे द्रौपद्या सह भार्यया।\nब्राह्मणेभ्यो नमस्कृत्य गुरून् देवानतर्पयत्।। ११२.१ ।।\nवासुदेवोऽपि तत्रैव क्षणेनाभ्यागतस्तदा।\nपाण्डवैः सहितैः सर्वे (र्वैः) पूज्यमानस्तु माधवः।। ११२.२ ।।\nकृष्णेन सहितैः सर्वैः पुनरेव महात्मभिः।\nअभिषिक्तः स्वराज्ये च धर्मपुत्रो युधिष्ठिरः।। ११२.३ ।।\nएतस्मिन्नन्तरे चैव मार्कण्डेयो महामुनिः।\nततः स्वस्तीति चोक्त्वा तु क्षणादाश्रममागमत्।। ११२.४ ।।\nयुधिष्ठिरोऽपि धर्मात्मा भ्रातृभिः सहितोऽवसत्।\nमहादानं ततो दत्त्वा धर्मपुत्रो महामनाः।। ११२.५ ।।\nयस्त्विहं कल्प(ल्प) उत्थाय माहात्म्यं पठते नरः।\nप्रयागं स्मरते नित्यं स याति परमं पदम्।\nमुच्यते सर्वपापेभ्यो रुद्रलोकं स गच्छति।। ११२.६ ।।\nवासुदेव उवाच।\nमम वाक्यञ्च कर्त्तव्यं महाराज! ब्रवीम्यहम्।\nनित्यं जपस्व जुह्वस्व प्रयागे विगतज्वरः।। ११२.७ ।।\nप्रयागं स्मर वै नित्यं सहास्माभिर्युधिष्ठिर!।\nस्वयं प्राप्स्यसि राजेन्द्र! स्वर्गलोकं न संशयः।। ११२.८ ।।\nप्रयागमनुगच्छेद्वा वसते वापि यो नरः।\nसर्वपापविशुद्धात्मा रुद्रलोकं स गच्छति।। ११२.९ ।।\nप्रतिग्रहादुपावृत्तः सन्तुष्टो नियतः शुचिः।\nअहङ्कारनिवृत्तश्च स तीर्थफलमश्नुते।। ११२.१० ।।\nअकोपनश्च सत्यश्च सत्यवादी द्रृढव्रतः।\nआत्मोपमश्च भूतेषु स तीर्थफलमश्नुते।। ११२.११ ।।\nऋषिभिः क्रतवः प्रोक्ता देवैश्चापि यथाक्रमम्।\nन हि शक्त्या दरिद्रेण यज्ञाः प्राप्तुं महीयते।। ११२.१२ ।।\nबहूपकरणा यज्ञा नानासम्भारविस्तराः।\nप्राप्यन्ते पार्थिवैरेतैः समृद्धैर्वा नरैः क्वचित्।। ११२.१३ ।।\nयो दरिद्रैरपि विधिः शक्यः प्राप्तुं नरेश्वर!।\nतुल्यो यज्ञफलैः पुण्यैस्तन्निबोधयुधिष्ठिर।। ११२.१४ ।।\nऋषिणां परमं गुह्यमिदं भरतसत्तम!।\nतीर्थानुगमनं पुण्यं यज्ञेभ्योऽपि विशिष्यते।। ११२.१५ ।।\nदशतीर्थसहस्राणि तिस्रः कोट्यस्तथापगाः।\nमाघमासे गमिष्यन्ति गङ्गायां भरतर्षभ!।। ११२.१६ ।।\nस्वस्थो भव महाराज! भुंक्ष्व राज्यमकण्टकम्।\nपुनर्द्रक्ष्यसि राजेन्द्र! यजमानो विशेषतः।। ११२.१७ ।।\nनन्दिकेश्वर उवाच।\nइत्युक्त्वा स महाभागो मार्कण्डेयो महातपाः।\nयुधिष्ठिरस्य नृपतेस्तत्रैवान्तरधीयत।। ११२.१८ ।।\nततस्तत्र समाप्लाव्य गात्राणि सगणो नृपः।\nयथोक्तेनाथ विधिना परां निर्वृतिमागमत्।। ११२.१९ ।।\nतथा त्वमपि देवर्षे। प्रयागाभिमुखो भव।\nअभिषेकन्तु कृत्वाद्य कृतकृत्यो भविष्यसि।। ११२.२० ।।\nसूत उवाच।\nएवमुक्त्वाऽथ नन्दीशस्तत्रैवान्तरधीयत।\nनारदोऽपि जगामाशु प्रयागाभिमुखस्तदा।। ११२.२१ ।।\nतत्र स्नात्वा च जप्त्वा च विधिद्रृष्टेन कर्मणा।\nदानं दत्त्वा द्विजाग्र्येभ्यो गतः स्वभवनं तदा।। ११२.२२ ।।"
  }
]
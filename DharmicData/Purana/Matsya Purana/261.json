[
  {
    "text": "नानादेवप्रतिमाप्रमाणवर्णनम्।"
  },
  {
    "text": "सूत उवाच।\nप्रभाकरस्य प्रतिमामिदानीं श्रुणुत द्विजाः!।\nरथस्थं कारयेद्देवं पद्महस्तं सुलोचनम् ।।  २६१.१"
  },
  {
    "text": "सप्ताश्वञ्चैक चक्रञ्च रथं तस्य प्रकल्पयेत्।\nमुकुटेन विचित्रेण पद्मगर्भसमप्रभम् ।।  २६१.२"
  },
  {
    "text": "नानाभरणभूषाभ्यां भुजाभ्यां धृतपुष्करम्।\nस्कन्धस्थे पुष्करे ते तु लीलयैव धृते सदा ।।  २६१.३"
  },
  {
    "text": "चोलकच्छन्नवपुषं क्वचिच्चित्रेषु दर्शयेत्।\nवस्त्रयुग्मसमोपेतं चरणौ तेजसावृतौ ।।  २६१.४"
  },
  {
    "text": "प्रतिहारौ च कर्तव्यौ पार्श्वयोर्दण्डिपिङ्गलौ।\nकर्तव्यौ खड्गहस्तौ तौ पार्श्वयोः पुरुषावुभौ ।।  २६१.५"
  },
  {
    "text": "लोखनीकृतहस्तञ्च पार्श्वे धातारमव्ययम्।\nनानादेवगणैर्युक्तमेवं कुर्याद्दिवाकरम् ।।  २६१.६"
  },
  {
    "text": "अरुणः सारथिश्चास्य पद्मिनीपत्रसन्निभः।\nअश्वौ सुवलयग्रीवावन्तस्थौ तस्य पार्श्वयोः ।।  २६१.७"
  },
  {
    "text": "भुजङ्गरज्जुभिर्बद्धाः सप्ताश्वा रश्मिसंयुताः।\nपद्मस्थं वाहनस्थं वा पद्महस्तं प्रकल्पयेत् ।।  २६१.८"
  },
  {
    "text": "वह्नेस्तु लक्षणं वक्ष्ये सर्वकामफलप्रदम्।\nदीप्तं सुवर्णवपुषमर्धचन्द्रासने स्थितम् ।।  २६१.९"
  },
  {
    "text": "बालार्कसदृशं तस्य वदनञ्चापि दर्शयेत्।\nयज्ञोपवीतिनं देवं लम्बकूर्चधरं तथा ।।  २६१.१०"
  },
  {
    "text": "कमण्डलुं वामकरे दक्षिणे त्वक्षसूत्रकम्।\nज्वालावितानसंयुक्तमजवाहनमुज्वलम् ।।  २६१.११"
  },
  {
    "text": "कुण्डस्थं वापि कुर्वीत मूर्ध्नि सप्तशिखान्वितम्।\nतथा यमं प्रवक्ष्यामि दण्डपाशधरं विंभुम् ।।  २६१.१२"
  },
  {
    "text": "महामहिषमारूढं कृष्णाञ्जनचयोपमम्।\nसिंहासनगतञ्चापि दीप्ताग्निसमलोचनम् ।।  २६१.१३"
  },
  {
    "text": "महिषश्चित्रगुप्तश्च करालाः किङ्करास्तथा।\nसमन्ताद्दर्शयेत्तस्य सौम्या सौम्यान् सुरासुरान् ।।  २६१.१४"
  },
  {
    "text": "राक्षसेन्द्रं तथा वक्ष्ये लोकपालञ्च नैर्ऋतम्।\nनरारूढं महामायं रक्षोभिर्बहुभिर्वृतम् ।।  २६१.१५"
  },
  {
    "text": "खड्गहस्तं महानीलं कज्जलाचलसन्निभम्।\nनरयुक्तविमानस्थं पीताभरणभूषितम् ।।  २६१.१६"
  },
  {
    "text": "वरुणाञ्च प्रवक्ष्यामि पाशहस्तं महाबलम्‌।\nशङ्खस्फटिकवर्णाभं सितहाराम्बरावृतम् ।।  २६१.१७"
  },
  {
    "text": "झषासनगतं शान्तं किरीटाङ्गदधारिणम्।\nवायुरूपं प्रवक्ष्यामि धूम्रन्तु मृगवाहनम् ।।  २६१.१८"
  },
  {
    "text": "चित्राम्बरधरं शान्तं युवानं कुञ्चितभ्रुवम्।\nमृगाधिरूढं वरदं पताकाध्वजसंयुतम् ।।  २६१.१९"
  },
  {
    "text": "कुबेरञ्च प्रवक्ष्यामि कुण्डलाभ्यामलंकृतम्।\nमहोदरं महाकायं निध्यष्टकसमन्वितम् ।।  २६१.२०"
  },
  {
    "text": "गुह्यकैर्बहुभिर्युक्तं धनव्ययकरैस्तथा।\nहारकेयूररचितं सिताम्बरधरं सदा ।।  २६१.२१"
  },
  {
    "text": "गदाधरञ्च कर्तव्यं वरदं मुकुटान्वितम्।\nनरयुक्तविमानस्थं एवं रीत्या च कारयेत् ।।  २६१.२२"
  },
  {
    "text": "तथैवेशं प्रवक्ष्यामि धवलं धवलेक्षणम्।\nत्रिशूलपाणिनं देवं त्र्यक्षं वृषगतं प्रभुम् ।।  २६१.२३"
  },
  {
    "text": "मातृणां लक्षणं वक्ष्ये यथावदनुपूर्वशः।\nब्रह्माणी ब्रह्मसदृशी चतुर्वक्त्रा चतुर्भुजा ।।  २६१.२४"
  },
  {
    "text": "हंसाधिरूढ़ां कर्तव्या साक्षसूत्रकमण्डलुः।\nमहेश्वरस्य रूपेण तथा माहेश्वरी मता ।।  २६१.२५"
  },
  {
    "text": "जटा मुकुटसंयुक्ता वृषस्था चन्द्रशेखरा।\nकपालशूलखट्वाङ्ग वरदाढ्या चतुर्भुजा ।।  २६१.२६"
  },
  {
    "text": "कुमाररूपा कौमरी मयूरवरवाहना।\nरक्तवस्त्राधरा तद्वच्छूलशक्तिधरा मता ।।  २६१.२७"
  },
  {
    "text": "हारकेयूरसम्पन्ना कृकवाकुधरा तथा।\nवैष्णवी विष्णुसदृशा गरुडे समुपस्थिता ।।  २६१.२८"
  },
  {
    "text": "चतुर्बाहुश्च वरदा शङ्कचक्रगदाधरा।\nसिंहासनगता वापि बालकेन समन्विता ।।  २६१.२९"
  },
  {
    "text": "वाराहीञ्च प्रवक्ष्यामि महिषोपरि संस्थिताम्।\nवराहसदृशी देवी शिरश्चामरधारिणी ।।  २६१.३०"
  },
  {
    "text": "गदाचक्रधरा तद्वद्दानवेन्द्रविनाशिनी।\nइन्द्राणीमिन्द्रसदृशीं वज्रशूलगदाधराम् ।।  २६१.३१"
  },
  {
    "text": "गजासनगतां देवीं लोचनैर्बहुभिर्वृताम्।\nतप्तकाञ्चनवर्णाभां दिव्याभरणभूषिताम् ।।  २६१.३२"
  },
  {
    "text": "तीक्ष्मखड्गधरां तद्वद् वक्ष्ये योगेश्वरीमिमाम्।\nदीर्घजिह्वामूर्ध्वकेशीमस्थिखण्डैश्च मण्डिताम् ।।  २६१.३३"
  },
  {
    "text": "दंष्ट्राकरालवदनां कुर्य्याच्चैव कृशोदरीम् ।\nकपालमालिनीं देवीं मुण्डमालाविभूषिताम् ।।  २६१.३४"
  },
  {
    "text": "कपालं वामहस्ते तु मांसशोणितपूरितम्।\nमस्तिष्काक्तञ्च विभ्राणां शक्तिकां दक्षिणे करे ।।  २६१.३५"
  },
  {
    "text": "गृध्रस्था वायसस्था वा निर्मांसा विनतोदरी।\nकरालवदना तद्वत् कर्तव्या सा त्रिलोचना ।।  २६१.३६"
  },
  {
    "text": "चामुण्डा बद्धघण्टा वा द्वीपिचर्मधरा शुभा।\nदिग्वासाः कालिका तद्वद्रासभस्था कपालिनी ।।  २६१.३७"
  },
  {
    "text": "सुरक्तपुष्पाभरणा वर्धनी ध्वजसंयुता।\nविनायकञ्च कुर्वीत मातॄणामन्तिके सदा ।।  २६१.३८"
  },
  {
    "text": "वीरेश्वरश्च भगवान् वृषारूढो जटाधरः।\nवीणाहस्तत्रिशूली च मातॄणामग्रतो भवेत् ।।  २६१.३९"
  },
  {
    "text": "श्रियं देवीं प्रवक्ष्यामि नवे वयसि संस्थिताम्।\nसुयौवनां पीतगण्डां रक्तोष्ठीं कुञ्चितभ्रुवम् ।।  २६१.४०"
  },
  {
    "text": "पीनोन्नतस्तनतटां मणिकुण्डलधारिणीम्।\nसुमण्डलं मुखं तस्याः शिरः सीमन्तभूषणम् ।।  २६१.४१"
  },
  {
    "text": "पद्मस्वस्तिकशङ्खैर्वा भूषितां कुण्डलालकैः।\nकञ्चुकाबद्धगात्रौ च हारभूषौ पयोधरौ ।।  २६१.४२"
  },
  {
    "text": "नागहस्तोपमौ बाहू केयूरकटकोज्ज्वलौ।\nपद्मं हस्ते प्रदातव्यं श्रीफलं दक्षिणे भुजे ।।  २६१.४३"
  },
  {
    "text": "मेखलाभरणं तद्वत्तप्तकाञ्चनसप्रभाम्।\nनानाभरणसम्पन्नां शोभनाम्वरधारिणीम् ।।  २६१.४४"
  },
  {
    "text": "पार्श्वे तस्याः स्त्रियः कार्य्या श्चामरव्यग्रपाणयः।\nपद्मासनोपविष्टा तु पद्मसिंहासनम्थिता ।।  २६१.४५"
  },
  {
    "text": "करिभ्यां स्नाप्यमानासौ भृङ्गराभ्यामनेकशः।\nप्रक्षालयन्तौ करिणौ भृङ्गाराभ्यां तथापरौ ।।  २६१.४६"
  },
  {
    "text": "स्तूयमाना च लोकेशैस्तथा गन्धर्वगुह्यकैः।\nतथैव यक्षिणी कार्या सिद्धासुरनिषेविता ।।  २६१.४७"
  },
  {
    "text": "पार्श्वयोः कलशौ तस्यास्तोरणे देवदानवाः।\nनागाश्चैव तु कर्तव्याः खड्गखेटकधारिणः ।।  २६१.४८"
  },
  {
    "text": "अधस्तात्प्रकृतिस्तेषां नाभेरूर्ध्वन्तु पौरुषी।\nफणाश्च मूर्ध्नि कर्तव्याद्विजिह्वा बहवः समाः ।।  २६१.४९"
  },
  {
    "text": "पिशाचा राक्षसाश्चैव भूतवेतालजातयः।\nनिर्मांसाश्चैव ते सर्वे रौद्रा विकृतरूपिणः ।।  २६१.५०"
  },
  {
    "text": "क्षेत्रपालश्च कर्तव्यो जटिलो विकृताननः।\nदिग्वासा जटिलस्वद्वच्छ्वागोमायु निषेवितः ।।  २६१.५१"
  },
  {
    "text": "कपालं वामहस्ते तु शिरः केशैः समावृतम्।\nदक्षिणे शक्तिकां दद्यादसुरक्षयकारिणीम् ।।  २६१.५२"
  },
  {
    "text": "अथातः सम्प्रवक्ष्यामि द्विभुजं कुसुमायुधम्।\nपार्श्वे चाश्वमुखं तस्य मकरध्वजसंयुतम् ।।  २६१.५३"
  },
  {
    "text": "दक्षिणे पुष्पबाणञ्च वामे पुष्पमयं धनुः।\nप्रीतिः स्याद्दक्षिणे तस्य भोजनोपस्करान्विता ।।  २६१.५४"
  },
  {
    "text": "रतिश्च वामपार्श्वेतु शयनं सारसान्वितम्।\nपटश्च पटहश्चैव खरः कामातुरस्तथा ।।  २६१.५५"
  },
  {
    "text": "पार्श्वतो जलवापी च वनं नन्दनमेव च।\nसुशोभनश्च कर्तव्यो भगवान् कुसुमायुधः ।।  २६१.५६"
  },
  {
    "text": "संस्थानमीषद्वक्त्रं स्याद्विस्मितवक्त्रकम् ।\nएतदुद्देशतः प्रोक्तं प्रतिमालक्षणं मया।\nविस्तरेण न शक्नोति बृहस्पतिरपि द्विजाः ! ।।  २६१.५७"
  }
]
[
  {
    "text": "मार्कण्डेय उवाच।\nश्रुतं मे ब्रह्मणा प्रोक्तं पुराणे ब्रह्मसम्भवे।\nतीर्थानान्तु सहस्राणि शतानि नियुतानि च।।\nसर्वे पुण्याः पवित्राश्च गतिश्च परमा स्मृता।। १०९.१ ।।\nसोमतीर्थं महापुण्यं महापातकनाशनम्।\nस्नानमात्रेण राजेन्द्र! पुरुषांस्तारयेच्छतान्।।\nतस्मात् सर्वप्रयत्नेन तत्र स्नानं समाचरेत्।। १०२.२ ।।\nयुधिष्ठिर उवाच।\nपृथिव्यां नैमिषं पुण्यमन्तरिक्षे च पुष्करम्।\nत्रयाणामपि लोकानां कुरुक्षेत्रं विशिष्यते।। १०९.३ ।।\nसर्वाणि तानि सन्त्यज्य कथमेकं प्रशंससि।\nअप्रमाणन्तु तत्रोक्तमश्रद्धेयमनुत्तमम्।। १०९.४ ।।\nगतिञ्च परमां दिव्यां भोगांश्चैव यथेप्सितान्।\nकिमर्थमल्पयोगेन बहु धर्मं प्रशंससि।।\nएतन्मे संशयं ब्रूहि यथाद्रृष्टं यथाश्रुतम्।। १०९.५ ।।\nमार्कण्डेय उवाच।\nअश्रद्धेयं न वक्तव्यं प्रत्यक्षमपि यद् भवेत्।\nनरस्याश्रद्दधानस्य पापोपहतचेतसः।। १०९.६ ।।\nअश्रद्दधानो ह्यशुचिर्दुर्मतिस्त्यक्तमङ्गलः।\nएते पातकिनः सर्वे तेनेदं भाषितं त्वया।। १०९.७ ।।\nश्रृणु प्रयागमाहात्म्यं यथादृष्टं यथाश्रुतम्।\nप्रत्यक्षञ्च परोक्षञ्च यथान्यस्तं भविष्यति।। १०९.८ ।।\nयथैवान्यदद्रृष्टञ्च यथाद्रृष्टं यथाश्रुतम्।\nशास्त्रं प्रमाणं कृत्वा च युज्यते योगमात्मनः।। १०९.९ ।।\nक्लिश्यते चापरस्तत्र नैव योगमवाप्नुयात्।\nजन्मान्तरसहस्रेभ्यो योगो लभ्येत मानवैः।। १०९.१० ।।\nयथा योगसहस्रेण योगो लभ्येत मानवैः।\nयस्तुसर्वाणि रत्नानि ब्राह्मणेभ्यः प्रयच्छति।। १०९.११ ।।\nतेन दानेन दत्तेन योगं नाभ्येति मानवः।\nप्रयागे तु मृतस्येदं सर्वं भवति नान्यथा।। १०९.१२ ।।\nप्रधानहेतुं वक्ष्यामि श्रद्दधत्स्व च भारत!\nयथा सर्वेषु भूतेषु ब्राह्म सर्वत्र दृश्यते।। १०९.१३ ।।\nब्रह्मणे वास्ति यत् किञ्चिदब्राह्ममिति वोच्यते।\nएवं सर्वेषु भूतेषु ब्रह्म सर्वत्र पूज्यते।। १०९.१४ ।।"
  },
  {
    "text": "यथा सर्वेषु लोकेषु प्रयागं पूजयेद्बुधः।\nपूज्यते तीर्थराजस्तु सत्यमेव युधिष्ठिर!।। १०९.१५ ।।\nब्रह्मापि स्मरते नित्यं प्रयागं तीर्थमुत्तमम्।\nतीर्थराजमनुप्राप्य न चान्यत् किञ्चिदर्हति।। १०९.१६ ।।\nकोहि देवत्वमासाद्य मनुष्यत्वं चिकीर्षति।\nअनेनैवोपमानेन त्वं ज्ञास्यसि युधिष्ठिर।\nयथा पुण्यतमं चास्ति तथैव कथितं मया।। १०९.१७ ।।\nयुधिष्ठिर उवाच।\nश्रुतं चेदं त्वया प्रोक्तं विस्मितोऽहं पुनः पुनः।\nकथं योगेन तत् प्राप्तिः स्वर्गवासस्तु कर्मणा।। १०९.१८ ।।\nदाता वै लभते भोगान् गां च यत्कर्मणः फलम्।\nतानि कर्माणि पृच्छामि पुनस्तैः प्राप्यते मही।। १०९.१९ ।।\nमार्कण्डेय उवाच।\nश्रृणु राजन्महाबाहो! यथोक्तकरणं महीम्।\nगामग्निं ब्राह्मणं शास्त्रं काञ्चनं सलिलं स्त्रियः ।। १०९.२० ।।\nमातरं पितरञ्चैव ये निन्दन्ति नराधमाः।\nन तेषामूद्र्ध्वगमनमिदमाह प्रजापतिः।। १०९.२१ ।।\nएवं योगस्य सम्प्राप्तिस्थानं परमदुर्लभम्।\nगच्छन्ति नरकं घोरं ये नराः पापकर्मिण।। १०९.२२ ।।\nहस्त्यश्वङ्गामनड्वाहं मणिमुक्तादि काञ्चनम्।\nपरोक्षं हरते यस्तु यश्च दानं प्रयच्छति।। १०९.२३ ।।\nन ते गच्छन्ति वै स्वर्गं दातारो यत्र भोगिनः।\nअनेककर्मणा युक्ताः पच्यन्ते नरके पुनः।। १०९.२४ ।।\nएवं योगञ्चधर्मञ्च दातारञ्च युधिष्ठिर!।\nयथा सत्यमसत्यं वा अस्ति नास्तीति यत् फलम्।\nनिरुक्तन्तु प्रवक्ष्यामि यथाह स्वयमंशुमान्।। १०९.२५ ।।"
  }
]
[
  {
    "text": "सूत उवाच।\nजलाशयगतं विष्णुमुवाच रविनन्दनः।\nतड़ागारामकूपानां वापीषु नलिनीषु च।। ५८.१ ।।\nविधिं पृच्छामि देवेश! देवतायतनेषु च।\nके तत्र च ऋत्विजो नाथ! वेदी वा कीदृशी भवेत्।। ५८.२ ।।\nदक्षिणावलयः कालः स्थानमाचार्य्य एव च।\nद्रव्याणि कानि शस्तानि सर्वमाचक्ष्व तत्त्वतः।। ५८.३ ।।\nमत्स्य उवाच।\nश्रृणु राजन् महाबाहो! तड़ागादिषु यो विधिः।\nपुराणेष्वितिहासोऽयं पठ्यते वेदवादिभिः।। ५८.४ ।।\nप्राप्य पक्षं शुभं शुक्लमतीते चोत्तरायणे।\nपुण्येऽह्नि विप्रकथिते कृत्वा ब्राह्मणवाचनम्।। ५८.५ ।।\nप्रागुदक्प्रवणे देशे तड़ागस्य समीपतः।\nचतुर्हस्तां शुभां वेदिं चतुरस्रां चतुर्मुखाम्।। ५८.६ ।।\nतथा षोड़शहस्तः स्यान्मण्डपश्च चतुर्मुखः।\nवेद्याश्च परितो गर्ता रत्नि मात्रास्ति मेखलाः।। ५८.७ ।।\nनव सप्तार्थ वा पञ्च नातिरिक्ता नृपात्मज!।\nवितस्तिमात्रा योनिः स्यात् षट्‌सप्ताङ्गुलिविस्तृता।। ५८.८ ।।\nगर्ताश्चतस्रः शस्ताः स्यु स्त्रिपर्वोच्छ्रितमेखलाः।\nसर्वतस्तुसवर्णाः स्युः पताकाध्वजसंयुताः।। ५८.९ ।।\nअश्वत्थोदुम्बरप्लक्ष वटशाखाकृतानि तु।\nमण्डपस्य प्रतिदिशं द्वाराण्येतानि कारयेत्।। ५८.१० ।।\nशुभस्तत्राष्ट होतारो द्वारपालास्तथाष्ट वै।\nअष्टौ तु जापकाः कार्य्याः ब्राह्मणा वेदपारगाः।। ५८.११ ।।\nसर्वलक्षणसम्पूर्णो मन्त्रविद्विजितेन्द्रियः।\nकुलशीलसमायुक्तः पुरोधाः स्याद्‌ द्विजोत्तमः।। ५८.१२ ।।\nप्रतिगर्त्तेषु कलशा यज्ञोपकरणानि च।\nव्यञ्जनञ्चमरे शुभ्रे ताम्रपात्रे सुविस्तृते।। ५८.१३ ।।\nततस्त्वनेकवर्णाः स्यु श्चरवः प्रति दैवतम्।\nआचार्य्यः प्रक्षिपेद्‌ भूमावनुमन्त्र्य विचक्षणः।। ५८.१४ ।।\nत्र्यरत्निमात्रो यूपः स्यात्‌ क्षीरवृक्षविनिर्मितः।\nयजमानप्रमाणो वा संस्थाप्यो भूतिमिच्छता।। ५८.१५ ।।\nहेमालङ्कारिणः कार्य्याः पञ्चविंशति ऋत्विजः।\nकुण्डलानि च हैमानि केयूरकटकानि च।। ५८.१६ ।।\nतथाङ्गुलयः पवित्राणि वासांसि विविधानि च।\nपूजयेत्तु समं सर्वानाचार्य्या द्विगुणं पुनः।। ५८.१७ ।।\nदद्याच्छयनसंयुक्तमात्मनश्चापि यत् प्रियम्।\nसौवर्णकूर्म्ममकरौ राजतौ मत्स्यदुन्दुभौ।। ५८.१८ ।।\nताम्रौ कुलीरमण्डूकावायसः शिंशुमारकः।\nएवमासाद्य तत्सर्वमादावेव विशाम्पते!।। ५८.१९ ।।\nयजमानः सपत्नीकः पुत्रपौत्रसमन्वितः।\nपश्चिमं द्वारमासाद्य प्रविशेद्यागमण्डपम्।। ५८.२० ।।\nततो मङ्गलशब्देन भेरीणां निस्वनेन च।\nअञ्जसा मण्डलं कुर्य्यात् पञ्चवर्णेन तत्त्ववित्।। ५८.२१ ।।\nषोड़शारन्ततश्चक्रं पद्मगर्भं चतुर्मुखम्।\nचतुरस्रञ्च परितो वृत्तं मध्ये सुशोभनम्।। ५८.२२ ।।\nवेद्याश्चोपरि तत् कृत्वा ग्रहान् लोकपतींस्ततः।\nसन्यसेन्मन्त्रतः सर्वान् प्रतिदिक्षु विचक्षणः।। ५८.२३ ।।\nकूर्मादि स्थापयेन्मध्ये वारुण्यां मन्त्रमाश्रितः।\nब्रह्माणञ्च शिवं विष्णुं तत्रैव स्थापयेद्‌ बुधः।। ५८.२४ ।।\nविनायकञ्च विन्यस्य कमलामम्बिकां तथा।\nशान्त्यर्थं सर्वलोकानां भूतग्रामं न्यसेत् ततः।। ५८.२५ ।।\nपुष्पभक्ष्यफलैर्युक्तमेवं कृत्वाऽधिवासनम्।\nकुम्भान्‌ सजलगर्भांस्तान्‌ वासोभिः परिवेष्टयेत्।। ५८.२६ ।।\nपुष्पगन्धैरलङ्कृत्य द्वारपालान् समन्ततः।\nपठध्वमिति तान् ब्रूयादाचार्यस्त्वभिपूजयेत्।। ५८.२७ ।।\nबह्वृचौ पूर्वतः स्थाप्यौ दक्षिणेन यजुर्विदौ।\nसामगौ पश्चिमे तद्वदुत्तरेण त्वथर्वणौ।। ५८.२८ ।।\nउदङ्‌मुखी दक्षिणतो यजमान उपाविशेत्।\nयजध्वमिति तान्‌ ब्रूयाद् हौत्रिकान्पुनरेव तु ।। ५८.२९ ।।\nउत्कृष्टान् मन्त्रजापेन तिष्ठध्वमिति जापकान्।\nएवमादिश्य तान् सर्वान् पर्युक्ष्याग्निं स मन्त्रवित्।। ५८.३० ।।\nजुहुयाद्वारुणैर्मन्त्रैराज्यं च समिधस्तथा।\nऋत्विग्भिश्चाथ होतव्यं वारुणैरेव सर्वतः।। ५८.३१ ।।\nग्रहेभ्यो विधिवद्‌ हुत्वा तथेन्द्रायेश्वराय च।\nमरुद्‌भ्यो लोकपालेभ्यो विधिवद्विश्वकर्मणे।। ५८.३२ ।।\nरात्रिसूक्तञ्च रौद्रञ्च पावमानं सुमङ्गलम्।\nजपेयुः पौरुषं सूक्तं पूर्वतो बह्वृचाः पृथक्।। ५८.३३ ।।\nशाक्रं रौद्रञ्च सौम्यं च कूष्माण्डं जातवेदसम्।\nसौरसूक्तं जपेन्मन्त्रं दक्षिणेन यजुर्विदः।। ५८.३४ ।।\nवैराज्यं पौरुषं सूक्तं सौवर्णं रुद्रसंहिताम्।\nशैशवं पञ्च निधनं गायत्रं ज्येष्ठसाम च।। ५८.३५ ।।\nवामदेव्यं बृहत्साम रौरवं सरथन्तरम्।\nगवां व्रतं च काण्वञ्च रक्षोघ्नं वयसस्तथा।।\nगायेयु सामगा राजन्! पश्चिमं द्वारमाश्रिताः।। ५८.३६ ।।\nअथर्वणश्चोत्तरतः शान्तिकं पौष्टिकं तथा।\nजपेयुर्मनसा देवमाश्रित्य वरुणं प्रभुम्।। ५८.३७ ।।\nपूर्वेद्युरभितो रात्रावेवं कृत्वाधिवासनम्।\nगजाश्वरथ्यावल्मीकात् सङ्गमाद्रदगोकुलात्।।\nमृदमादाय कुम्भेषु प्रक्षिपेच्चत्वरात् तथा।। ५८.३८ ।।\nरोचनाञ्च ससिद्धार्थां गन्धं गुग्गुलमेव च।\nस्नपनं तस्य कर्तव्यं पञ्चभङ्गसमन्वितम्।। ५८.३९ ।।\nप्रत्येकन्तु महामन्त्रैरेवं कृत्वा विधानतः।\nएवं क्षिपति वा ह्यथ विधियुक्तेन कर्मणा।। ५८.४० ।।\nततः प्रभाते विमले सञ्जातेऽथ शतं गवाम्।\nब्राह्मणेभ्यः प्रदातव्यमष्टषष्टिश्च वा पुनः।।\nपञ्चाशद्वाथ षट्‌त्रिंशत् पञ्चविंशतिरप्यथ।। ५८.४१ ।।\nततः साम्वत्सरप्रोक्ते शुभे लग्ने सुशोभने।\nवेदशब्दैश्च गान्धर्वैर्वाद्यैश्च विविधैः पुनः।। ५८.४२ ।।\nकनकालङ्कृतां कृत्वा जले गामवतारयेत्।\nसामगाय च सा देया ब्राह्मणाय विशाम्पते।। ५८.४३ ।।\nपात्रीमादाय सौवर्णीं पञ्चरत्नसमन्विताम्।\nततो निक्षिप्य मकर मत्स्यदींश्चैव सर्वशः।।\nधृतां चतुर्विधैर्विप्रै र्वेदवेदाङ्गपारगैः।। ५८.४४ ।।\nमहानदीजलोपेतां दध्यक्षतसमन्विताम्।\nउत्तराभिमुखीं धेनुं जलमध्ये तु कारयेत्।। ५८.४५ ।।\nआथर्वणेन संस्नातां पुनर्मामेत्यथेति च।\nआपोहिष्ठेति मन्त्रेण क्षिप्त्वाऽऽगत्य च मण्डलम्।। ५८.४६ ।।\nपूजयित्वा सरस्तत्र बलिं दद्यात् समन्ततः।\nपुनर्दिनानि होतव्यं चत्वारि मुनिसत्तमाः!।। ५८.४७ ।।\nचतुर्थी कर्म कर्तव्यं देया तत्रापि शक्तितः।\nदक्षिणा राजशार्दूल! वरुणक्ष्मापनं ततः।। ५८.४८ ।।\nकृत्वा तु यज्ञपात्राणि यज्ञोपकरणानि च।\nऋत्विग्भ्यस्तु समं दत्त्वा मण्डपं विभजेत् पुनः।\nहेमपात्रीञ्च शय्याञ्च स्थापकाय निवेदयेत्।। ५८.४९ ।।\nततः सहस्रं विप्राणामथवाष्टशतं तथा।\nभोजनीयं यथाशक्ति पञ्चाशद्वाथ विंशतिः।।\nएवमेषु पुराणेषु तडाग विधिरुच्यते।। ५८.५० ।।\nकूपवापीषु सर्वासु तथा पुष्करिणीषु च।\nएष एव विधिर्दृष्टः प्रतिष्ठासु तथैव च।। ५८.५१ ।।\nमन्त्रतस्तु विशेषः स्यात् प्रसादोद्यानभूमिषु।\nअयन्त्वशक्तावर्द्धेन विधिर्द्रृष्टः स्वयम्भुवा।\nअल्पेष्वेकाग्निवत् कृत्वा वित्तशाठ्याद्रृते नृणाम्।। ५८.५२ ।।\nप्रावृट्‌काले स्थिते तोये ह्यग्निष्टोमफलं स्मृतम्।\nशरत्‌काले स्थितं यत् स्यात् तदुक्तफलदायकम्।\nवाजपेयातिरात्राभ्यां हेमन्ते शिशिरे स्थितम्।। ५८.५३ ।।\nअश्वमेधसमं प्राह वसन्तसमये स्थितम्।\nग्रीष्मेऽपि तत् स्थितन्तोयं राजसूयाद्विशिष्यते।। ५८.५४ ।।\nएतान्‌ महाराज!विशेषधर्मान् करोति योऽप्यागमशुद्धबुद्धिः।\nस याति रुद्रालयमाशु पूतः कल्पाननेकान् दिवि मोदते च।। ५८.४४ ।।\nअनेकलोकान् स महत्तमादीन् भुक्त्वा परार्द्धद्वयमङ्गनाभिः।\nसहैव विष्णोः परमम्पदं यत् प्राप्नोति तद्यागफलेन भूयः।। ५८.५६ ।।"
  }
]
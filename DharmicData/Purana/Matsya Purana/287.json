[
  {
    "text": "सप्तसागरमहादानविधिवर्णनम्।"
  },
  {
    "text": "मत्स्य उवाच।\nअथातः संप्रवक्ष्यामि महादानमनुत्तमम्।\nसप्तसागरकं नाम सर्वपापप्रणाशनम् ।।  २८७.१"
  },
  {
    "text": "पुण्यं दिनमथासाद्य कृत्वा ब्राह्मणवाचनम्।\nतुला पुरुषवत् कुर्यात् लोकेशावाहनं बुधः ।।  २८७.२"
  },
  {
    "text": "ऋत्विग्मण्डपसम्भार भूषणाच्छादनादिकम्।\nकारयेत् सप्तकुण्डानि काञ्चनानि विचक्षणः ।।  २८७.३"
  },
  {
    "text": "प्रादेशमात्राणि तथा रत्निमात्राणि वै पुनः।\nकुर्यात् सप्तपलादूर्ध्वमासहस्राच्च शक्तितः ।।  २८७.४"
  },
  {
    "text": "संस्थाप्यानि च सर्वाणि कृष्णाजिन तिलोपरि।\nप्रथमं पूरयेत्कुण्डं लवणेन विचक्षणः ।।  २८७.५"
  },
  {
    "text": "द्वितीयं पयसा तद्वत् तृतीयं सर्पिषा पुनः।\nचतुर्थन्तु गुडेनैव दध्ना पञ्चममेव च ।।  २८७.६"
  },
  {
    "text": "षष्ठं शर्करया तद्वत् सप्तमं तीर्थवारिणा।\nस्थापयेल्लवणस्थं तु ब्रह्माणं काञ्चनं शुभम् ।।  २८७.७"
  },
  {
    "text": "केशवं क्षीरमध्ये तु घृतमध्ये महेश्वरम्।\nभास्करं गुडमध्ये तु दधिमध्ये निशाधिपम् ।।  २८७.८"
  },
  {
    "text": "शर्करायां न्यसेल्लक्ष्मीं जलमध्ये तु पार्वतीम्।\nसर्वेषु सर्वरत्नानि धान्यानि च समन्ततः ।।  २८७.९"
  },
  {
    "text": "तुलापुरुषवच्छेषमत्रापि परिकल्पयेत्।\nततो वारुणहोमान्ते स्नापितो वेदपुङ्गवैः ।।  २८७.१०"
  },
  {
    "text": "त्रिःप्रदक्षिणमावृत्य मन्त्रानेतानुदीरयेत्।\nनमो वः सर्वसिन्धूनामाधारेभ्यः सनातनाः ।।\nजन्तूनां प्राणदेभ्यश्च समुद्रेभ्यो नमो नमः ।।  २८७.११"
  },
  {
    "text": "क्षीरोदकाज्य-दधि-माधुर-लावणेक्षु सारामृतेन भुवनत्रय-जीवसङ्घान्।\nआनन्दयन्ति वसुभिश्च यतो भवन्तस्तस्मान्ममाप्यघविघातमलं दिशन्तु ।।  २८७.१२"
  },
  {
    "text": "यस्मात् समस्तभुवनेषु भवन्त एव तीर्थामरासुरसुबद्धमणिप्रदानम्।\nपापक्षयामृतविलेपनभूषणाय लोकस्य बिभ्रति तदस्तु ममापि लक्ष्मीः ।।  २८७.१३"
  },
  {
    "text": "इति ददाति रसामृतसंयुतान् शुचिरविस्मयवानिह सागरान्।\nकमलकाञ्चनवर्णमयानसौ पदमुपैति हरेरमरार्चितः ।।  २८७.१४"
  },
  {
    "text": "सकलपापविधौतविराजितः पितृपितामहपुत्रकलत्रकम्।\nनरकलोकसमाकुलमप्ययं झटिति सोऽपि नयेच्छिवमन्दिरम् ।।  २८७.१५"
  }
]
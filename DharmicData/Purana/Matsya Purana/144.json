[
  {
    "text": "द्वापरयुग विवरणवर्णनम्।"
  },
  {
    "text": "सूत उवाच।\nअत ऊद्‌र्ध्व प्रवक्ष्यामि द्वापरस्य विधिं पुनः।\nतत्र त्रेतायुगे क्षीणे द्वापरं प्रतिपद्यते।। १४४.१ ।।"
  },
  {
    "text": "द्वापरादौ प्रजानान्तु सिद्धिस्त्रेतायुगे तु या।\nपरिवृत्ते युगे तस्मिंस्ततः सा वै प्रणश्यति।। १४४.२ ।।"
  },
  {
    "text": "ततः प्रवर्त्तिते तासां प्रजानां द्वापरे पुनः।\nलोभो धृतिर्वणिग्युद्धं तत्त्वानामविनिश्चयः।। १४४.३ ।।"
  },
  {
    "text": "प्रध्वंसश्चैव वर्णानां कर्म्मणान्तु विपर्ययः।\nयात्रा वधः परो दण्डो मानो दर्पोऽक्षमाबलम्।। १४४.४ ।।"
  },
  {
    "text": "तथा रजस्तमो भूयः प्रवृत्ते द्वापरे पुनः।\nआद्ये कृतेनाधर्मोऽस्ति स त्रेतायां प्रवर्त्तितः।। १४४.५ ।।"
  },
  {
    "text": "द्वापरे व्याकुलो भूत्वा प्रणश्यति कलौ पुनः।\nवर्णानां द्वापरे धर्माः सङ्कीर्यन्ते तथाश्रमाः।। १४४.६ ।।"
  },
  {
    "text": "द्वैधमुत्पद्यते चेव युगे तस्मिन्‌ श्रुतिस्मृतौ।\nद्विधा श्रुतिः स्मृतिश्चैव निश्चयो नाधिगम्यते।। १४४.७ ।।"
  },
  {
    "text": "अनिश्चयावगमनाद्धर्मतत्त्वं न विद्यते।\nधर्मतत्त्वे ह्यविज्ञाते मतिभेदस्तु जायते।। १४४.८ ।।\nपरस्परं विभिन्नास्ते द्रृष्टीनां विभ्रमेण तु।\nअतो द्रष्टिविभिन्नैस्तैः कृतमत्याकुलन्त्विदम्।। १४४.९ ।।"
  },
  {
    "text": "एको वेदश्चतुष्पादः संहृत्य तु पुनः पुनः।\nसंक्षेपादायुषश्चैव व्यस्यते द्वापरेष्विहः।। १४४.१० ।।"
  },
  {
    "text": "वेदश्चैकश्चतुर्धा तु व्यस्यते द्वापारदिषु।\nऋषिपुत्रैः पुनर्वेदा भिद्यन्ते द्रृष्टिविभ्रमैः।। १४४.११ ।।"
  },
  {
    "text": "ते तु ब्राह्मणविन्यासैः स्वरक्रमविपर्ययैः।\nसंहृता ऋग्यजुः साम्नां संहितास्तैर्महर्षिभिः।। १४४.१२ ।।"
  },
  {
    "text": "सामान्याद्वैकृताच्चैव द्रृष्टिभिन्नैः क्वचित् क्वचित्।\nब्राह्मणं कल्पसूत्राणि भाष्यविद्यास्तथैव च।। १४४.१३ ।।"
  },
  {
    "text": "अन्ये तु प्रस्थितास्तान्वै केचित्तान् प्रत्यवस्थिताः।\nद्वापरेषु प्रवर्तन्ते भिन्नार्थैस्तैः स्वदर्शनैः।। १४४.१४ ।।"
  },
  {
    "text": "एकमाध्वर्यवं पूर्वमासीद्‌द्वैधन्तु तत् पुनः।\nसामान्यविपरीतार्थैः कृतं शस्त्राकुलन्त्विदम्।। १४४.१५ ।।"
  },
  {
    "text": "आध्वर्यवञ्च प्रस्थानैर्बहुधा व्याकुलीकृतम्।\nतथैवाथर्वणां साम्नां विकल्पैः स्वस्य संक्षयैः।। १४४.१६ ।।"
  },
  {
    "text": "व्याकुलो द्वापरेष्वर्थः क्रियते भिन्नदर्शनैः।\nद्वापरे सन्निवृत्ते ते वेदा नश्यन्ति वै कलौ।। १४४.१७ ।।"
  },
  {
    "text": "तेषां विपर्ययोत्पन्ना भवन्ति द्वापरे पुनः।\nअद्रृष्टिर्मरणं चैव तथैव व्याध्युपद्रवाः।। १४४.१८ ।।"
  },
  {
    "text": "वाङ्नः कर्मभिर्दुः खैर्निर्वेदो जायते ततः।\nनिर्वेदाज्जायते तेषां दुः खमोक्षविचारणा।। १४४.१९ ।।"
  },
  {
    "text": "विचारणायां वैराग्यं वैराग्याद्दोषदर्शनम्।\nदोषाणां दर्शनाच्चैव ज्ञानोत्पत्तिस्तु जायते।। १४४.२० ।।"
  },
  {
    "text": "तेषां मेधाविनां पूर्वं मर्त्ये स्वायम्भुवेऽन्तरे।\nउत्पत्स्यन्तीह शास्त्राणां द्वापरे परिपन्थिनः।। १४४.२१ ।।"
  },
  {
    "text": "आयुर्वेदविकल्पाश्च अङ्गानां ज्योतिषस्य च।\nअर्थशास्त्रविकल्पाश्च हेतुशास्त्रविकल्पनम्।। १४४.२२ ।।"
  },
  {
    "text": "प्रक्रिया कल्पसूत्राणां भाष्यविद्याविकत्थनम्।\nस्मृतिशास्त्रप्रभेदाश्च प्रस्थानानि पृथक्‌ पृथक्।। १४४.२३ ।।"
  },
  {
    "text": "द्वापरेष्वभिवर्त्तन्ते मतिभेदास्तथा नृणाम्।\nमनसा कर्म्मणा वाचा कृच्छ्राद्वार्त्ता प्रसिध्यति।। १४४.२४ ।।"
  },
  {
    "text": "द्वापरे सर्वभूतानां कालः क्लेशपरः स्मृतः।\nलोभो धृतिर्वणिग्युद्धन्तत्त्वानामविनिश्चयः।। १४४.२५ ।।"
  },
  {
    "text": "वेदशास्त्रप्रणयनं वर्णानां सङ्करस्तथा।\nवर्णाश्रमपरिध्वंसः कामद्वेषौ तथैव च।। १४४.२६ ।।"
  },
  {
    "text": "पूर्णो वर्षसहस्रेद्वे परमायुस्तदा नृणाम्।\nनिः शेषे द्वापरे तस्मिंस्तस्य सन्ध्या तु पादतः।। १४४.२७ ।।"
  },
  {
    "text": "गुणहीनास्तु तिष्ठन्ति धर्म्मस्य द्वापरस्य तु।\nतथैव सन्ध्या पादेन अंशस्तस्यां प्रतिष्ठितः।। १४४.२८ ।।"
  },
  {
    "text": "द्वापरस्य तु पर्येषा पुष्यस्य च निबोधत।\nद्वापरस्यांशशेषे तु प्रतिपत्तिः कलेरथ।। १४४.२९ ।।"
  },
  {
    "text": "हिंसास्तेयानृतं माया दम्भश्चैव तपस्विनाम्।\nएते स्वभावाः पुष्यस्य साधयन्ति च ताः प्रजाः।। १४४.३० ।।"
  },
  {
    "text": "एष धर्म्मः स्मृतः कृत्स्नो धर्म्मश्च परिहीयते।\nमनसा कर्मणा वाचा वार्त्ताः सिद्‌ध्यन्ति वानवा।। १४४.३१ ।।"
  },
  {
    "text": "कलिः प्रमारको रोगः सततं चापि क्षुद् भयम्।\nअनावृष्टिभयञ्चैव देशानाञ्च विपर्ययः।। १४४.३२ ।।"
  },
  {
    "text": "न प्रमाणे स्थिति हर्यस्ति पुष्ये घोरे युगे कलौ।\nगर्भस्थो म्रियते कश्चिद्‌ यौवनस्थस्तथापरः।। १४४.३३ ।।"
  },
  {
    "text": "स्थावर्ये मध्यकौमारे म्रियन्ते च कलौ प्रजाः।\nअल्प तेजो बलाः पापा महाकोपा ह्यधार्मिकाः।। १४४.३४ ।।"
  },
  {
    "text": "अनृतव्रतलुब्धाश्च पुष्ये चैव प्रजाः स्थिताः।\nदुरिष्टैर्दुरधीतैश्च दुराचारैर्दुरागमैः।। १४४.३५ ।।"
  },
  {
    "text": "विप्राणां कर्म्मदोषैस्तैः प्रजानां जायते भयम्।\nहिंसा मानस्तथेर्ष्याच क्रोधोऽसूयाऽक्षमाऽधृतिः।। १४४.३६ ।।"
  },
  {
    "text": "पुष्ये भवन्ति जन्तूनां लोभो मोहश्च सर्वशः।\nसङ्‌क्षोभो जायतेऽत्यर्थं कलिमासाद्य वै युगम्।। १४४.३७ ।।"
  },
  {
    "text": "नाधीयन्ते तथा वेदान् यजन्ते वै द्विजातयः।\nउत्सीदन्ति यथा चैव वैश्यैः सार्द्धन्तु क्षत्रियाः।। १४४.३८ ।।"
  },
  {
    "text": "शूद्राणां मन्त्रयोनिस्तु सम्बन्धो ब्राह्मणैः सह।\nभवतीह कलौ तस्मिन्‌ शयनासनभोजनैः।। १४४.३९ ।।"
  },
  {
    "text": "राजानः शूद्रभूयिष्ठाः पाषण्डानां प्रवृत्तयः।\nकाषायिणश्च निष्कच्छास्तथा कापालिनश्च ह।। १४४.४० ।।"
  },
  {
    "text": "ये चान्ये देवव्रतिनस्तथा ये धर्म्मदूषकाः।\nदिव्यवृत्ताश्च ये केचिद्‌वृत्त्यर्थं श्रुतिलिङ्गनः।। १४४.४१ ।।"
  },
  {
    "text": "एवम्विधाश्च ये केचिद् भवन्तीह कलौ युगे।\nअधीयते तदा वेदान् शूद्रा धर्मार्थकोविदाः।। १४४.४२ ।।"
  },
  {
    "text": "यजन्ति ह्यश्वमेधैस्तु राजानः शूद्रयोनयः।\nस्त्रीबालगोवधं कृत्वा हत्वा चैव परस्परम्।। १४४.४३ ।।"
  },
  {
    "text": "उपहृत्य तथान्योन्यं साधयन्ति तदा प्रजाः।\nदुः खप्रचुरताल्पायुर्देशोत्सादः सरोगताः।। १४४.४४ ।।"
  },
  {
    "text": "अधर्माभिनिवृत्तत्वं कलौ वृत्तं कलौस्मृतम्।\nभ्रूणहत्या प्रजानाञ्च तथा ह्येवं प्रवर्त्तते।। १४४.४५ ।।"
  },
  {
    "text": "तस्मादायुर्बलं रूपं प्रहीयन्ते कलौ युगे।\nदुः खेनाभिप्लुतानां च परमायुः शतं नृणाम्।। १४४.४६ ।।"
  },
  {
    "text": "भूत्वा च न भवन्तीह वेदाः कलियुगेऽखिलाः।\nउत्सीदन्ते तथा यज्ञाः केवलं धर्महेतवः।। १४४.४७ ।।"
  },
  {
    "text": "एषा कलियुगावस्था सन्ध्यांशौ तु निबोधत।\nयुगे युगे तु हीयन्ते त्रींस्त्रीन् पादांश्च सिद्धयः।। १४४.४८ ।।"
  },
  {
    "text": "युगस्वभावाः सन्ध्यासु अवतिष्ठन्ति पादतः।\nसन्ध्यास्वभावाः स्वांशेषु पादेनैवावतस्थिरे।। १४४.४९ ।।"
  },
  {
    "text": "एवं सन्ध्यांशके काले सम्प्राप्ते च युगान्तिके।\nतेषामधर्मिणां शास्ता भृगुणाञ्च कुले स्थितः।। १४४.५० ।।"
  },
  {
    "text": "गोत्रेण वै चन्द्रमसे नाम्ना प्रमतिरुच्यते।\nकलिसन्ध्यांशभागेषु मनोः स्वायम्भुवेऽन्तरे।। १४४.५१ ।।"
  },
  {
    "text": "समास्त्रिंशत्तु सम्पूर्णाः पर्यटन्वै वसुन्धराम्।\nअस्त्रकर्मा स वै सेना हस्त्यश्वरथसङ्कुलाम्।। १४४.५२ ।।"
  },
  {
    "text": "प्रगृहीतायुधैर्विप्रैः शतशोऽथ सहस्रशः।\nस तदातैः परिवृतो म्लेच्छान् सर्वान्निजघ्निवान्।। १४४.५३ ।।"
  },
  {
    "text": "स हत्वा सर्वशश्चैव राजानः शूद्रयोनयः।। १४४.५४ ।।"
  },
  {
    "text": "पाषण्डान् स तदा सर्वान्निः शेषानकरोत् प्रभुः।। १४४.५५ ।।"
  },
  {
    "text": "अधार्मिकाश्च ये केचित्तान्‌ सर्वान् हन्ति सर्वशः।\nऔदीच्यान्मध्यदेशांश्च पार्वतीयांस्तथैव च।। १४४.५६ ।।"
  },
  {
    "text": "प्राच्यान् प्रतीच्यांश्च तथा विन्ध्यपृष्ठा परान्तिकान्।\nतथैव दाक्षिणात्यांश्च द्रविडान् सिंहलैः सह।। १४४.५७ ।।"
  },
  {
    "text": "गन्धारान् पारदांश्चैव पह्लवान् यवनान् शकान्।\nतुषारान् बर्बशान् श्वेतान् पुलिन्दान् बर्बरान् श्वसान्।। १४४.५८ ।।"
  },
  {
    "text": "लम्पकानान्ध्रकांश्चापि चोरजातींस्तथैव च।\nप्रवृत्तचक्रो बलवान्शूद्राणामन्तकृद् बभौ।। १४४.५९ ।।"
  },
  {
    "text": "विद्राव्य सर्वभूतानि चचार वसुधामिमाम्।\nमानवस्य तु वंशे तु नृदेवस्येह जज्ञिवान्।। १४४.६० ।।"
  },
  {
    "text": "पूर्वजन्मनि विष्णुश्च प्रमतिर्नाम वीर्यवान्।\nस्वतः स वै चन्द्रमसः पूर्वं कलियुगे प्रभुः।। १४४.६१ ।।"
  },
  {
    "text": "द्वात्रिंशेऽभ्युदिते वर्षे प्रकान्तो विंशतिं समाः।\nनिजघ्ने सर्वभूतानि मानुषाण्येव सर्वशः।। १४४.६२ ।।"
  },
  {
    "text": "कृत्वा वाजावशिष्टान्तां पृथ्वीं क्रूरेण कर्मणा।\nपरस्परनिमित्तेन कालेनाकस्मिकेन च।। १४४.६३ ।।"
  },
  {
    "text": "संस्थिता सह सायासे सेना प्रमतिना सह।\nगङ्गायमुनयोर्मध्ये सिद्धिं प्राप्ताः समाधिना।। १४४.६४ ।।"
  },
  {
    "text": "ततस्तेषु प्रनष्टेषु सन्ध्यांशे क्रूरकर्म्मसु।\nउत्साद्य पार्थिवान् सर्वान् तेष्वतीतेषु वे तदा ।। १४४.६५ ।।"
  },
  {
    "text": "ततः सन्ध्यांशके काले संप्राप्ते च युगान्तके।\nस्थिताः स्वल्पावशिष्टासु प्रजास्विह क्वचित् क्वचित्।। १४४.६६ ।।"
  },
  {
    "text": "स्वाप्रदानास्तथा ते वै लोभाविष्टास्तु वृन्दशः।\nउपहिंसन्ति चान्योन्यं प्रलुम्पन्ति परस्परम्।। १४४.६७ ।।"
  },
  {
    "text": "अराजके युगांशे तु सङ्क्षये समुपस्थिते।\nप्रजास्ता वै तदा सर्वाः परस्परभयार्दिताः।। १४४.६८ ।।"
  },
  {
    "text": "व्याकुलास्ताः परावृत्तास्त्यज्य देवगृहाणि तु।\nस्वान् स्वान् प्राणानवेक्षन्तो निष्कारुण्यात् सुदुः खिताः।। १४४.६९ ।।"
  },
  {
    "text": "नष्टे श्रौतस्मृते धर्मे कामक्रोधवशानुगाः।\nनिर्मर्यादा निरानन्दा निः स्नेहानिरपत्रपाः।। १४४.७० ।।"
  },
  {
    "text": "नष्टे धर्मे प्रतिहता हृस्वकाः पञ्चविंशकाः।\nहित्वा दारांश्च पुत्रांश्च विषादव्याकुलप्रजाः।। १४४.७१ ।।"
  },
  {
    "text": "अनावृष्टिहतास्ते वै वार्त्तामुत्सृज्यदुः खिताः।\nचीरकृष्णाजिनधरा निष्क्रुद्धानिष्परिग्रहाः।। १४४.७२ ।।"
  },
  {
    "text": "वर्णाश्रमपरिभ्रष्टाः सङ्करङ्घोरमास्थिताः।\nएवं कष्टमनुप्राप्ता ह्यल्पशेषाः प्रजास्ततः।। १४४.७३ ।।"
  },
  {
    "text": "जन्तवश्च क्षुधाविष्टा दुः खान्निर्वेदमागमन्।\nसंश्रयन्तिच देशांस्तांश्चक्रवत् परिवर्त्तनाः।। १४४.७४ ।।"
  },
  {
    "text": "ततः प्रजास्तु ताः सर्वा मांसाहारा भवन्ति हि।\nमृगान् वराहान् वृषभान्ये चान्ये वनचारिणः।। १४४.७५ ।।"
  },
  {
    "text": "भक्ष्यांश्चैवाप्यभक्ष्यांश्च सर्वांस्तान् भक्षयन्ति ताः।\nसमुद्रं संश्रिता यास्तु नदींश्चैव प्रजास्तु ताः।। १४४.७६ ।।"
  },
  {
    "text": "तेऽपि मत्स्यान् हरन्तीह आहारार्थं च सर्वशः।\nअभक्ष्याहारदोषेण एकवर्णगता प्रजाः।। १४४.७७ ।।"
  },
  {
    "text": "यथा कृतयुगे पूर्वमेकवर्णमभूत्किल।\nतथा कलियुगस्यान्ते शूद्रीभूताः प्रजास्तथा।। १४४.७८ ।।"
  },
  {
    "text": "एवं वर्षशतं पूर्णं दिव्यं तेषां न्यवर्त्तत।\nषट्‌त्रिंशच्च सहस्राणि मानुषाणितु तानि वै।। १४४.७९ ।।"
  },
  {
    "text": "अथ दीर्घेण कालेन पक्षिणः पशवस्तथा।\nमत्स्याश्चैव हताः सर्वैः क्षुधाविष्टैश्च सर्वशः।। १४४.८० ।।"
  },
  {
    "text": "निः शेषेष्वथ सर्वेषु मत्स्यपक्षिपशुष्वथ।\nसन्ध्यांशे प्रतिपन्नेतु निः शेषास्तु तदा कृताः।। १४४.८१ ।।"
  },
  {
    "text": "ततः प्रजास्तु सम्भूय कन्दमूलमथोऽखनन्।\nफलमूलाशनाः सर्वे अनिकेतास्तथैव च।। १४४.८२ ।।"
  },
  {
    "text": "वल्कलान्यथ वासांसि अधः शय्याश्च सर्वशः।\nपरिग्रहो न तेष्वस्ति धनशुद्धिमवाप्नुयुः।। १४४.८३ ।।"
  },
  {
    "text": "एवं क्षयं गमिष्यन्ति ह्यल्पशिष्टाः प्रजास्तदा।\nतासामल्पावशिष्टनामाहाराद् वृद्धिरिष्यते।। १४४.८४ ।।"
  },
  {
    "text": "एवं वर्षशतं दिव्यं सन्ध्यांशस्तस्य वर्त्तते।\nततो वर्षसहस्रान्ते अल्पशिष्टाः स्त्रियः सुताः।। १४४.८५ ।।"
  },
  {
    "text": "मिथुनानि तु ताः सर्वाह्यन्योन्यं संप्रजज्ञिरे।\nततस्तास्तु म्रियन्ते वै पूर्वोत्पन्नाः प्रजास्तु याः।। १४४.८६ ।।"
  },
  {
    "text": "जातमात्रेष्वपत्येषु ततः कृतमवर्त्तत।\nयथा स्वर्गे शरीराणि नरके चैव देहिनाम्।। १४४.८७ ।।"
  },
  {
    "text": "उपभोगसमर्थानि एवं कृतयुगादिषु।\nएवं कृतस्य सन्तानः कलेश्चैव क्षयस्तथा।। १४४.८८ ।।"
  },
  {
    "text": "विचारणात्तु निर्वेदः साम्यावस्थात्मना तथा।\nततश्चैवात्मसम्बोधः सम्बोधाद्धर्म्मशीलता।। १४४.८९ ।।"
  },
  {
    "text": "कलिशिष्टेषु तेष्वेवं जायन्ते पूर्ववत् प्रजाः।\nभाविनोऽर्थस्य च बलात्ततः कृतमवर्त्तत।। १४४.९० ।।"
  },
  {
    "text": "अतीतानागतानि स्युर्य्यानि मन्वन्तरेष्विह!।\nएते युगस्वभावास्तु मयोक्तास्तु समासतः।। १४४.९१ ।।"
  },
  {
    "text": "विस्तरेणानुपूर्व्याच्च नमस्कृत्य स्वयम्भुवे।\nप्रवृत्तेतु ततस्तस्मिन् पुनः कृतयुगे तु वै।। १४४.९२ ।।"
  },
  {
    "text": "उत्पन्नाः कलिशिष्टेषु प्रजाः कार्त्तयुगास्तथा।\nतिष्ठन्ति चेह ये सिद्धा अद्रृष्टा विहरन्ति च।। १४४.९३ ।।"
  },
  {
    "text": "सह सप्तर्षिभिर्ये तु तत्र ये च व्यवस्थिताः।\nब्रह्मक्षत्रविशः शूद्रा बीजार्थे य इह स्मृताः।। १४४.९४ ।।"
  },
  {
    "text": "तेषां सप्तर्षयो धर्मं कथयन्तीह तेषु च।\nवर्णाश्रमाचारयुतं श्रौतस्मार्त्तविधानतः।। १४४.९५ ।।"
  },
  {
    "text": "एवं तेषु क्रियावत्सु प्रवर्त्तन्तीह वै कृते।। १४४.९६ ।।\nश्रौतस्मार्त्तस्थितानान्तु धर्मे सप्तर्षिदर्शिते।\nते तु धर्मव्यवस्थार्थं तिष्ठन्तीह कृते युगे।। १४४.९७ ।।"
  },
  {
    "text": "मन्वन्तराधिकारेषु तिष्ठन्ति ऋषयस्तु ते।\nयथा दावप्रदग्धेषु तृणेष्वेवापनक्षितौ।। १४४.९८ ।।"
  },
  {
    "text": "वनानां प्रथमं द्रृष्ट्वा तेषां मूलेषु सम्भवः।\nएवं युगाद्‌युगानां वै सन्तानस्तु परस्परम्।। १४४.९९ ।।"
  },
  {
    "text": "प्रवर्त्तते ह्यविच्छेदाद्यावन्मन्वन्तरक्षयः।\nसुखमायुर्बलं रूपं धर्मार्थौ काम एव च।। १४४.१०० ।।"
  },
  {
    "text": "युगेष्वेतानि हीयन्ते त्रयः पादाः क्रमेण तु।\nइत्येषः प्रतिसन्धिर्वः कीर्त्तितस्तु मया द्विजाः!।। १४४.१०१ ।।"
  },
  {
    "text": "चतुर्युगाणां सर्वेषामेतदेव प्रसाधनम्।\nएषां चतुर्युगाणान्तु गणिता ह्येकसप्ततिः।। १४४.१०२ ।।"
  },
  {
    "text": "क्रमेण परिवृत्तास्ता मनोरन्तरमुच्यते।\nयुगाख्यासु तु सर्वासु भवतीह यदा च यत्।। १४४.१०३ ।।"
  },
  {
    "text": "तदेव च तदन्यासु पुनस्तद्वै यथाक्रमम्।\nसर्गे सर्गे यथा भेदा ह्युत्पद्यन्ते तथैव च।। १४४.१०४ ।।"
  },
  {
    "text": "चतुर्दशसु तावन्तो ज्ञेया मन्वन्तरेष्विह।\nआसुरी यातुधानी च पैशाची यक्षराक्षसी।। १४४.१०५ ।।"
  },
  {
    "text": "युगे युगे तदा काले प्रजा जायन्ति ताः श्रृणु।\nयथाकल्पं युगैः सार्द्धं भवन्ति तुल्यलक्षणा।\nइत्येतल्लक्षणं प्रोक्तं युगानां वै यथाक्रमम्।। १४४.१०६ ।।"
  },
  {
    "text": "मन्वन्तराणां परिवर्तनानि चिरप्रवृत्तातियुगस्वभावात्।\nक्षणं न संतिष्ठति जीवलोकः क्षयोदयाभ्यां परिवर्त्तमानः।। १४४.१०७ ।।"
  },
  {
    "text": "एते युगस्वभावा वः परिक्रान्ता यथाक्रमम्।\nमन्वन्तराणि यान्यस्मिन् कल्पे वक्ष्यामि तानि च।। १४४.१०८ ।।"
  }
]
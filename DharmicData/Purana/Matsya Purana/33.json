[
  {
    "text": "ययात्युपाख्यानम्।"
  },
  {
    "text": "शौनक उवाच।\nजरां प्राप्य ययातिस्तु स्वपुरं प्राप्य चैव हि।\nपुत्रं ज्येष्ठं वरिष्ठं च यदुमित्यब्रवीद्वचः।। ३३.१ ।।"
  },
  {
    "text": "जरावली च मां तात! पलितानि च पर्यगुः।\nकाव्यस्तयोशनसोः शापान्न च तृप्तोऽस्मि यौवने।। ३३.२ ।।"
  },
  {
    "text": "त्वं यदो! प्रतिपद्यस्व पाप्मानञ्जरया सह।\nयौवनेन त्वदीयेन चरेयं विषयानहम्।। ३३.३ ।।"
  },
  {
    "text": "पूर्णे वर्षसहस्रे तु त्वदीयं यौवनं त्वहम्।\nदत्त्वा संप्रतिपत्स्यामि पाप्मानञ्जरया सह।। ३३.४ ।।"
  },
  {
    "text": "यदुरुवाच।\nसितश्मश्रुधरो दीनो जरसा शिथलीकृतः।\nबलीसन्ततगात्रश्च दुर्दर्शो दुर्बलः कृशः।। ३३.५ ।।"
  },
  {
    "text": "अशक्तः कार्यकरणे परिभूतः स यौवने।\nसहोपजीविभिश्चैव तज्जरां नाभिकामये।। ३३.६ ।।"
  },
  {
    "text": "सन्ति ते बहवः पुत्रा मत्तः प्रियतरा नृप!।\nजरां ग्रहीतुं धर्मज्ञ! पुत्रमन्यं वृणीष्व वै।। ३३.७ ।।"
  },
  {
    "text": "ययातिरुवाच।\nयस्त्वं मे हृदयाज्जातो वयः स्वं न प्रयच्छसि।\nपापान्मातुलसम्बन्धाद् दुष्प्रजा ते भविष्यति।। ३३.८ ।।"
  },
  {
    "text": "तुर्वसो! प्रतिपद्यस्व पाप्माऩञ्जरया सह।\nयौवनेन चरेयं वै विषयां स्तव पुत्रक!।। ३३.९ ।।"
  },
  {
    "text": "पूर्णे वर्ष सहस्रे तु पुनर्दास्यामि यौवनम्।\nतथैव प्रतिपत्स्यामि पाप्मानञ्जरया सह।। ३३.१0 ।।"
  },
  {
    "text": "न कामये जरां तात! कामभोगप्रणाशिनीम्।\nबलरूपान्तकरणीं बुद्धिमानविनाशिनीम्।। ३३.११ ।।"
  },
  {
    "text": "यस्त्वं मे हृदयाज्जातो वयः स्वं न प्रयच्छसि।\nतस्मात् प्रजासमुच्छेदं तुर्वसो तव यास्यति।। ३३.१२ ।।"
  },
  {
    "text": "संकीर्णश्चोरधर्मेषु प्रतिलोमचरेषु च।\nपिशिता शिषुलोकेषु नूनं राजा भविष्यसि।। ३३.१३ ।।"
  },
  {
    "text": "गुरुदारप्रसक्तेषु तिर्यग्योनिरतेषु च।\nपशुधर्मिषु म्लेच्छेषु पापेषु प्रभविष्यसि।। ३३.१४ ।।"
  },
  {
    "text": "एवं स तुर्वसुं शप्त्वा ययातिः सुतमात्मनः।\nशर्मिष्ठायाः सुतं ज्येष्ठ द्रुह्यं वचनमब्रवीत्।। ३३.१५ ।।"
  },
  {
    "text": "दृह्य! त्वं प्रतिपद्यस्व वर्णरूपविनाशिनीम्।\nजरां वर्षसहस्रं मे यौवनं स्वं प्रयच्छताम्।। ३३.१६ ।।"
  },
  {
    "text": "पूर्णो वर्षसहस्रे तु ते प्रदास्यामि यौवनम्।\nस्वं च दास्यामि भूयोऽहं पाप्मानञ्जरया सह।। ३३.१७ ।।"
  },
  {
    "text": "न राज्यं न रथं नाश्वं जीर्णो भुङ्क्ते न च स्त्रियम्।\nन रागश्चास्य भवति तज्जरान्ते न कामये।। ३३.१८ ।।"
  },
  {
    "text": "यस्त्वं मे हृदयाज्जातो वयः स्वं न प्रयच्छसि।\nतद्दृह्य! वै प्रियः कामो न ते संपत्स्यते क्वचित्।। ३३.१९ ।।"
  },
  {
    "text": "नौरूपप्लवसञ्चारो यत्र नित्यं भविष्यति।\nअराज्यभोजशब्दं त्वं तत्र प्राप्स्यसि सान्वयः।। ३३.२0 ।।"
  },
  {
    "text": "अनो! त्वं प्रतिपद्यस्व पाप्मानञ्जरया सह।\nएकं वर्षसहस्रन्तु चरेयं यौवनेन ते।। ३३.२१ ।।"
  },
  {
    "text": "जीर्णः शिशुरिवादत्ते कालेऽन्नमशुचिर्यथा।\nन जुहोति च कालेऽग्नि तां जरा नाभिकामये।। ३३.२२ ।।"
  },
  {
    "text": "यस्त्वं मे हृदयाज्जातो वयः स्वं न प्रयच्छसि।\nजरा दोष स्त्वयोक्तो यस्तस्मात् त्वं प्रतिपद्यसे।। ३३.२३ ।।"
  },
  {
    "text": "प्रजाश्च यौवनं प्राप्ता विनश्यन्तिह्यनो! तव।\nअग्निप्रस्कन्दनगतस्त्वञ्चाप्येवं भविष्यसि।। ३३.२४ ।।"
  },
  {
    "text": "पूरो! त्वं प्रतिपद्यस्व पाप्मानञ्जरया सह।\nत्वं मे प्रियतरः पुत्रस्त्वं वरीयान् भविष्यसि।। ३३.२५ ।।"
  },
  {
    "text": "जरावली च मां तात!पलितानि च पर्यगुः।\nकाव्यस्योशनसः शापात् न च तृप्तोस्मि यौवने।। ३३.२६ ।।"
  },
  {
    "text": "किञ्चित् कालं चरेयं वै विषयान्वयसा तव।\nपूर्णे वर्षसहस्रे तु प्रतिदास्यामि यौवनम्।। ३३.२७ ।।"
  },
  {
    "text": "स्वञ्चैव प्रतिपत्स्येऽहं पाप्मानं जरया सह।\nएवमुक्तः प्रत्युवाच पूरुः पितरमञ्जसा।। ३३.२८ ।।"
  },
  {
    "text": "यथार्त्थत्वं महाराज! तत्करिष्यामि ते वचः।\nप्रतिपत्स्यामि ते राजन्! पाप्मानं जरया सह।। ३३.२९ ।।"
  },
  {
    "text": "गृहाण यौवनं मत्तश्चर कामान् यथेप्सितान्।\nजरयाऽहं प्रतिच्छन्नो वयोरूपधरस्तव।।\nयौवनं भवते दत्त्वा चरिष्यामि यथेच्छया।। ३३.३0 ।।"
  }
]
[
  {
    "text": "युधिष्ठिर उवाच।\nभगवन्! श्रोतुमिच्छामि पुरा कल्पे यथास्थितम्।\nब्रह्मणा देवमुख्येन यथावत् कथितं मुने॥ १०४.१ ॥\nकथं प्रयागे गमनं नराणां तत्र कीद्रृशम्।\nमृतानां का गतिस्तत्र स्नातानां तत्र किम्फलम्॥\nये वसन्ति प्रयागे तु ब्रूहि तेषां च किम्फलम्॥ १०४.२ ॥\nमार्कण्डेय उवाच।\nकथयिष्यामि ते वत्स! यच्छ्रेष्ठं तत्र यत् फलम्।\nपुरा हि सर्वविप्राणां कथ्यमानं मया श्रुतम्॥ १०४.३ ॥\nआप्रयागप्रतिष्ठानादापुराद्वासुकेर्ह्रदात्।\nकम्बलाश्वतरौ नागौ नागश्च बहुमूलकः॥\nएतत्प्रजापतेः क्षेत्रं त्रिषु लोकेषु विश्रुतम्॥ १०४.४ ॥ *पाठभेदः\nतत्र स्नात्वा दिवं यान्ति ये मृतास्ते पुनर्भवाः।\nततो ब्रह्मादयो देवा रक्षां कुर्वन्ति सङ्गताः॥ १०४.५ ॥\nअन्ये च बहवस्तीर्थाः सर्वपापहराः शुभाः।\nन शक्याः कथितुं राजन्! बहुवर्षशतैरपि।\nसंक्षेपेण प्रवक्ष्यामि प्रयागस्य तु कीर्तनम्॥ १०४.६ ॥\nषष्टिर्धनुः सहस्राणि यानि रक्षन्ति जाह्नवीम्।\nयमुनां रक्षति सदा सविता सप्तवाहनः॥ १०४.७ ॥\nप्रयागं तु विशेषेण सदा रक्षति वासवः।\nमण्डलं रक्षति हरिर्दैवतैः सह संगतः॥ १०४.८ ॥\nतं वटं रक्षति सदा शूलपाणिर्महेश्वरः।\nस्थानं रक्षन्ति वै देवाः सर्वपापहरं शुभम्॥ १०४.९ ॥\nअधर्मेणावृतो लोकेनैव गच्छति तत्पदम्।\nस्वल्पमल्पतरं पापं यदा ते स्यान्नराधिप।\nप्रयागं स्मरमाणस्य सर्वमायाति संक्षयम्॥ १०४.१० ॥\nदर्शनात्तस्य तीर्थस्य नाम संङ्कीर्त्तनादपि।\nमृत्तिका लम्भनाद्वापि नरः पापात्प्रमुच्यते॥ १०४.११ ॥\nपञ्चकुण्डानि राजेन्द्र! तेषां मध्ये तु जाह्नवी।\nप्रयागस्य प्रवेशेतु पापं नश्यति तत्क्षणात्॥ १०४.१२ ॥\nयोजनानां सहस्रेषु गंगायाः स्मरणान्नरः।\nअपि दुष्कृतकर्मा तु लभते परमां गतिम्॥ १०४.१३ ॥\nकीर्त्तनान्मुच्यते पापाद् द्रृष्ट्वा भद्राणि पश्यति।\nअवगाह्य च पीत्वा तु पुनात्यासप्तमङ्कुलम्॥ १०४.१४ ॥\nसत्यवादी जितक्रोधी अहिंसायां व्यवस्थितः।\nधर्मानुसारीतत्वज्ञो गोब्राह्मणहिते रतः॥ १०४.१५ ॥\nगंगायमुनयोर्मध्ये स्नातो मुच्येत किल्बिषात्।\nमनसा चिन्तयन् कामानवाप्नोति सुपुष्कलान्॥ १०४.१६ ॥\nततो गत्वा प्रयागं तु सर्वदेवाभिरक्षितम्।\nब्रह्मचारी वसेन्मासं पितॄन् देवांश्च तर्पयेत्॥\nईप्सितान् लभते कामान् यत्र यत्राभिजायते॥ १०४.१७ ॥\nतपनस्य सुता देवी त्रिषु लोकेषु विश्रुता।\nसमागता महाभागा यमुना तत्रनिम्रगा।\nतत्र सन्निहितो नित्यं साक्षाद्देवो महेश्वरः॥ १०४.१८ ॥\nदुष्प्राप्यं मानुषैः पुण्यं प्रयागन्तु युधिष्ठिर।\nदेवदानवगन्धर्वा ऋषयः सिद्धचारणाः॥\nतदुपस्पृश्य राजेन्द्र! स्वर्गलोकमुपासते॥ १०४.१९ ॥"
  }
]
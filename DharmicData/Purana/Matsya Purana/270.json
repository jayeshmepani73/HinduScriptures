[
  {
    "text": "मण्डपलक्षणवर्णनम्।"
  },
  {
    "text": "सूत उवाच।\nअथातः संप्रवक्ष्यामि मण्डपानान्तु लक्षणम्।\nमण्डपप्रवरान् वक्ष्ये प्रासादस्यानुरूपतः ।।  २७०.१"
  },
  {
    "text": "विविधा मण्डपाः कार्या ज्येष्ठमध्यकनीयसः।\nनामतस्तान् प्रवक्ष्यामि श्रृणुध्वमृषिसत्तमाः ।।  २७०.२"
  },
  {
    "text": "पुष्पकः पुष्पभद्रश्च सुव्रतोऽमृतनन्दनः।\nकौशल्यो बुद्धि संकीर्णो गजभद्रो जयावहः ।।  २७०.३"
  },
  {
    "text": "श्रीवत्सो विजयश्चैव वास्तुकीर्तिः श्रुतिजयः।\nयज्ञभद्रो विशालश्च सुश्लिष्टः शत्रुमर्दनः ।।  २७०.४"
  },
  {
    "text": "भागपञ्चो नन्दनञ्च मानवो मानभद्रकः।\nसुग्रीवो हरितश्चैव कणिकारः शतर्द्धिकः ।।  २७०.५"
  },
  {
    "text": "सिंहश्च श्यामभद्रश्च सुभद्रश्च तथैव च।\nसप्तविंशतिराख्याता लक्षणं श्रृणुत! द्विजाः! ।।  २७०.६"
  },
  {
    "text": "स्तम्भा यत्र चतुःषष्टि पुष्पकः समुदाहृतः।\nद्विषष्टिपुष्पभद्रस्तु षष्टिः सुव्रत उच्यते ।।  २७०.७"
  },
  {
    "text": "अष्टपञ्चाशकसस्तम्भः कथ्यते मृतनन्दनः।\nकौशल्यः षट्चपञ्चाशच्चतुः पञ्चाशता पुनः ।।  २७०.८"
  },
  {
    "text": "नाम्ना तु बुद्धिसंकीर्णो द्विहीनो गजभद्रकः।\nजयावहस्तु पश्चाशत् श्रीवत्सस्तद्विहीनकः ।।  २७०.९"
  },
  {
    "text": "विजयस्तद्विहीनः स्यात् वास्तुकीर्तिस्तथैव च ।\nद्वाभ्यामेव प्रहीयेत ततः श्रुतिजयोऽपरः ।।  २७०.१०"
  },
  {
    "text": "चत्वारिंशद्यज्ञभद्रस्तद्विहीनो विशालकः।\nषट्त्रिंशच्चैव सुश्लिष्टो द्विहीनः शत्रुमर्द्दनः ।।  २७०.११"
  },
  {
    "text": "द्वात्रिंशद् भागपञ्चस्तु(?) त्रिंशद्भिर्नन्दनः स्मृतः।\nअष्टाविंशन् मानवस्तु मानभद्रो द्विहीनकः ।।  २७०.१२"
  },
  {
    "text": "चतुर्विंशस्तु सुग्रीवो द्वाविंशो वर्षणो मतः।\nविंशतिः कर्णिकारः स्यादष्टादश शतर्धिकः ।।  २७०.१३"
  },
  {
    "text": "सिंहो भवेद् विहीनश्च श्यामभद्रो द्विहीनकः।\nसुभद्रस्तु तथा प्रोक्तो द्वादशस्तम्भ उच्यते ।।  २७०.१४"
  },
  {
    "text": "मण्डपाः कथितास्तुभ्यं यथावल्लक्षणान्विताः ।\nत्रिकोणं वृतमर्द्धन्तु ह्यष्टकोणं द्विरष्टकम् ।।  २७०.१५*"
  },
  {
    "text": "चतुः कोणन्तु कर्तव्यं संस्थानं मण्डपस्य तु।\nराज्यञ्च विजयश्चैव आयुवर्द्धनमेव च ।।  २७०.१६"
  },
  {
    "text": "पुत्रलाभः श्रियः पुष्टिस्त्रिकोणादि क्रमाद् भवेत्।\nएवं तु शुभदाः प्रोक्ताश्चान्यथा त्वशुभावहाः ।।  २७०.१७"
  },
  {
    "text": "चतुःषष्टिपदं कृत्वा मध्ये द्वारं प्रकल्पयेत्।\nविस्ताराद् द्विगुणोच्छ्रायं तत्त्रिभागः कटिर्भवेत् ।।  २७०.१८"
  },
  {
    "text": "विस्तारार्द्धो भवेद् गर्भो भित्तयोऽन्याः समन्ततः।\nगर्भपादेन विस्तीर्णं द्वारं त्रिगुणमायतम् ।।  २७०.१९"
  },
  {
    "text": "तथा द्विगुणविस्तीर्ण मुखस्तद्वदुदुम्बरः।\nविस्तारपादप्रतिमं बाहुल्यं शाखयोऽस्मृतम्(?)।।  २७०.२०"
  },
  {
    "text": "त्रिपञ्चसप्तनवभिः शाकाभिर्द्वारमिष्यते।\nकनिष्ठमध्यमं ज्येष्ठं यथायोगं प्रकल्पयेत् ।।  २७०.२१"
  },
  {
    "text": "अङ्गुलानां शतं सार्द्धं चत्वारिंशत् तथोन्नतम्।\nत्रिशद्विंशोत्तरं चान्यद्धन्यमुत्तममेव च ।।  २७०.२२"
  },
  {
    "text": "शतञ्चाशीतिसहितं वातनिर्गमने भवेत्।\nअधिकं दशभिस्तद्वत् तथा षोड़शभिः शतम् ।।  २७०.२३"
  },
  {
    "text": "शतमानं तृतीयञ्च नवत्याशीतिभिस्तथा।\nदश द्वाराणि चैतानि क्रमेणोक्तानि सर्वदा ।।  २७०.२४"
  },
  {
    "text": "अन्यानि वर्जनीयानि मनसोद्वेगदानि तु।\nद्वारवेधं प्रयत्नेन सर्ववास्तुषु वर्जयेत् ।।  २७०.२५"
  },
  {
    "text": "वृक्ष कोण ब्रमिद्वारस्तम्भ कूपध्वजादपि।\nकुड्यश्वभ्रेण वा विद्धं द्वारं न शुभदम्भवेत् ।।  २७०.२६"
  },
  {
    "text": "क्षयश्च दुर्गतिश्चैव प्रवासः क्षुद्भयं तथा।\nदौर्भाग्यं बन्धनं रोगो दारिद्‌य्रं कलहं तथा ।।  २७०.२७"
  },
  {
    "text": "विरोधश्चार्थनाशश्च सर्वं वेधाद् भवेत् क्रमात्।\nपूर्वेण फलिनो वृक्षाः क्षीरवृक्षास्तु दक्षिणे ।।  २७०.२८"
  },
  {
    "text": "पश्चिमेन जलं श्रेष्ठं पद्मोत्पलविभूषितम्।\nउत्तरे सरलैस्तालैः शुभा स्यात् पुष्पवाटिका ।।  २७०.२९"
  },
  {
    "text": "सर्वतस्तु जलं श्रेष्ठं स्थिरमस्थिरमेव च।\nपार्श्वतश्चापि कर्त्तव्यं परिवारादिकालयम् ।।  २७०.३०"
  },
  {
    "text": "याम्ये तपोवनस्थानमुत्तरे मातृका गृहम्।\nमहानसं तथाग्नेये नैर्ऋत्येऽथ विनायकम् ।।  २७०.३१"
  },
  {
    "text": "वारुणे श्रीनिवासस्तु वायव्ये गृहमालिका।\nउत्तरे यज्ञशाला तु निर्माल्य स्थानमुत्तरे ।।  २७०.३२"
  },
  {
    "text": "वारुणे सोमदैवत्ये बलिनिर्वपणं स्मृतम्।\nपुरतो वृषभस्थानं शेषे स्यात् कुसुमायुधः ।।  २७०.३३"
  },
  {
    "text": "जलं वापि तथैशाने विष्णुस्तु जलशाय्यपि।\nएवमायतनं कुर्यात् कुण्डमण्डपसंयुतम् ।।  २७०.३४"
  },
  {
    "text": "घण्टा वितानक सतोरण चित्रयुक्तं।\nनित्योत्सवप्रमुदितेन जनेन सार्धम्।।"
  },
  {
    "text": "यः कारयेत् सुरगृहं विविधध्वजाङ्कं।\nश्रीस्तं न मुञ्चति सदा दिवि पूज्यते च ।।  २७०.३५"
  },
  {
    "text": "एवं गृहार्चनविधावपि शक्तितः स्यात्।\nसंस्थापनं सकलमन्त्रविधानयुक्तम् ।।"
  },
  {
    "text": "गोवस्न काञ्चन हिरण्यधराप्रधान।\nदेयं गुरुद्विजवरेषु तथान्नदानम्।। २७०.३६।।"
  }
]
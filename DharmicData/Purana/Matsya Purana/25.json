[
  {
    "text": "ययातिचरित्रम्।"
  },
  {
    "text": "ऋषय ऊचुः।\nकिमर्थं पौरवो वंशः श्रेष्ठत्वं प्राप भूतले।\nज्येष्ठस्यापि यदोर्वंशः किमर्थं ह्रीयते श्रिया।। २५.१ ।।"
  },
  {
    "text": "अन्यद् ययातिचरितं सूत! विस्तरतो वद।\nयस्मात्तत्पुण्यमायुष्यमभिनन्द्यं सुरैरपि।। २५.२ ।।"
  },
  {
    "text": "सूत उवाच।\nएतदेव पुरा पृष्टः शतानीकेन शौनकः।\nपुण्यं पवित्रमायुष्यं ययाति चरितं महत्।। २५.३ ।।"
  },
  {
    "text": "शतानीक उवाच।\nययातिः पूर्वजोऽस्माकं दशामो यः प्रजापते।\nकथं स शुक्रतनयां लेभे परमदुर्लभाम्।। २५.४ ।।"
  },
  {
    "text": "एतदिच्छाम्यहं श्रोतुं विस्तरेण तपोधन।\nआनुपूर्व्याच्च मे शंस पूरोर्वंश धरान्नृपान्।। २५.५ ।।"
  },
  {
    "text": "शौनक उवाच।\nययातिरासीद्राजर्षि र्देवराज समद्युतिः।\nतं शुक्रवृषपर्वाणौ वव्राथे वै यथा पुरा।। २५.६ ।।"
  },
  {
    "text": "तत्तेऽहं सम्प्रवक्ष्यामि पृच्छतो राजसत्तम।\nदेवयान्याश्च संयोगं ययातेर्नाहुषस्य च।। २५.७ ।।"
  },
  {
    "text": "सुराणमसुराणाञ्च समजायत वै मिथः।\nऐश्वर्यं प्रतिसङ्घर्षं स्त्रैलोक्ये सचराचरे।। २५.८ ।।"
  },
  {
    "text": "जिगीषया ततो देव बब्रुराङ्गिरसं मुनिम्।\nपौरोहित्ये च यज्ञार्थे काव्यं तूशनसं परे।। २५.९ ।।"
  },
  {
    "text": "ब्राह्मणौ तावुभौ नित्यमन्योन्यं स्पर्धिनौ भृशम्।\nतत्र देवा निजघ्नुर्यान् दानवान् युधिसङ्गतान्।। २५.१० ।।"
  },
  {
    "text": "तान् पुनर्जीवयामास काव्यो विद्या बलाश्रयात्।\nततस्ते पुनरुत्थाय योधयां चक्रिरे सुरान्।। २५.११ ।।"
  },
  {
    "text": "असुरास्तु निजघ्नुर्या सुरान् समरमूर्द्धनि।\nन तान्‌ संजीवयामास बृहस्पतिरुदारधीः।। २५.१२ ।।"
  },
  {
    "text": "न हि वेदसतां विद्यां यां काव्यो वेद वीर्य्यवान्।\nसंजीवनीन्ततो देवा विषादमगमन् परम्।। २५.१३ ।।"
  },
  {
    "text": "अथ देवा भयोद्विग्नाः काव्यादुशनसस्तदा।\nऊचुः कचमुपागम्य ज्येष्ठं पुत्रं बृहस्पतेः।। २५.१४ ।।"
  },
  {
    "text": "भजमानान् भजस्वास्मान् कुरु साहाय्यमुत्तमम्।\nयासौ विद्या निवसति ब्रह्मणे मिततेजसि।। २५.१५ ।।"
  },
  {
    "text": "शुक्रे तामाहर क्षिप्रं भागभाग्नो भविष्यसि।\nवृषपर्वणः समीपेऽसौ शक्यो द्रष्टुं त्वया द्विजः।। २५.१६ ।।"
  },
  {
    "text": "रक्षते दानवांस्तत्र न स रक्षत्यदानवान्।\nतमाराधयितुं शक्तो नान्यः कश्चिद्रृते त्वया।। २५.१७ ।।"
  },
  {
    "text": "देवयानी च दयिता सुता तस्य महात्मनः।\nतामाराधयितुं शक्तो नान्यः कश्चन विद्यते।। २५.१८ ।।"
  },
  {
    "text": "शीलदाक्षिण्यमाधुर्यैराचारेण दमेन च।\nदेवयान्यान्तु तुष्टायां विद्यान्तां प्राप्स्यसि ध्रुवम्।। २५.१९ ।।"
  },
  {
    "text": "तदा हि प्रेषितो देवैः समीपे वृषपर्वणः।\nतथेत्युक्त्वा तु स प्रायाद्‌ बृहस्पतिसुतः कचः।। २५.२० ।।"
  },
  {
    "text": "स गत्वा त्वरितो राजन्! देवैः संपूजितः कचः।\nअसुरेन्द्रपुरे शुक्रं प्रणम्येदमुवाच ह।। २५.२१ ।।"
  },
  {
    "text": "ऋषेरङ्गिरसः पौत्रं पुत्रं साक्षाद्‌ बृहस्पते।\nनाम्ना कचेति विख्यातं शिष्यं गृह्णातु मां भवान्।। २५.२२ ।।"
  },
  {
    "text": "ब्रह्मचर्यं चरिष्यामि त्वय्यहं परमं गुरो।\nअनुमन्यस्व मां ब्रह्मन्! सहस्र परिवत्सरान्।। २५.२३ ।।"
  },
  {
    "text": "शुक्र उवाच।\nकच! सुस्वागतन्तेऽस्तु प्रतिगृह्णामि ते वचः।\nअर्चयिष्येऽहमर्च्यं त्वामर्चितोऽस्तु बृहस्पतिः।। २५.२४ ।।"
  },
  {
    "text": "शौनक उवाच।\nकचस्तु तं तथेत्युक्त्वा प्रतिजग्राह तद्‌ व्रतम्।\nआदिष्टं कविपुत्रेण शुक्रेणोशनसावयम्।। २५.२५ ।।"
  },
  {
    "text": "व्रतञ्च व्रतकालञ्च यथोक्तं प्रत्यगृह्णत।\nआराधयन्नुपाध्यायं देवयानीञ्च भारत।। २५.२६ ।।"
  },
  {
    "text": "संशीलयन् देवायनीं कन्यां संप्राप्तयौवनाम्।\nपुष्पैः फलैः प्रेषणैश्च तोषयामास भार्गवीम्।। २५.२७ ।।"
  },
  {
    "text": "देवयान्यपि तं विप्रं नियमव्रतचारिणम्।\nअनुयायन्ती ललना रहः पर्यचरत्तदा।। २५.२८ ।।"
  },
  {
    "text": "पञ्चवर्ष शतान्येवं कचस्य चरतो भृशम्।\nतत्तत्तीव्रं व्रतं बुध्वा दानवास्तं ततः कचम्।। २५.२९ ।।"
  },
  {
    "text": "गारक्षन्तं वने द्रृष्ट्वा रहस्येनममर्षिताः।\nजघ्नुर्बृहस्पते र्द्वेषान्निजरक्षार्थमेव च।। २५.३० ।।"
  },
  {
    "text": "हत्वा शालावृकेभ्यश्च प्रायच्छंस्तिलशः कृतम्।\nततो गावो निवृत्तास्ता अगोपाः खनिवेशनम्।। २५.३१ ।।"
  },
  {
    "text": "ता द्रृष्ट्वा रहितागास्तु कचेनाभ्यागता वनात्।\nउवाच वचनं काले देवयान्यथ भार्गवम्।। २५.३२ ।।"
  },
  {
    "text": "हुतञ्चैवाग्निहोत्रन्ते सूर्यश्चास्तङ्गतः प्रभो।\nअगोपाश्चागतागावः कचस्तात! न द्रृश्यते।। २५.३३ ।।"
  },
  {
    "text": "व्यक्तं हतो धृतो वापि कचस्तात! भविष्यति।\nतं विना नैव जीवामि वचः सत्यं ब्रवीम्यहम्।। २५.३४ ।।"
  },
  {
    "text": "शुक्र उवाच।\nअथैह्येहीति शब्देन मृतं सञ्जीवयाम्यहम्।\nततः स़ञ्जीवनीं विद्यां प्रयुक्त्वा कचमाह्वयत।। २५.३५ ।।"
  },
  {
    "text": "आहूतः प्राद्रवद् दूरात् कचः शुक्रं ननाम सः।\nततोऽहमितिचाचख्यौ राक्षसै र्धिषणात्मजः।। २५.३६ ।।"
  },
  {
    "text": "स पुनर्देवयान्युक्तः पुष्पाहारे यद्रृच्छया।\nवनं ययौ कचो विप्रः पठन्‌ ब्रह्म च शाश्वतम्।। २५.३७ ।।"
  },
  {
    "text": "वने पुष्पाणि चिन्वन्तं दद्रृशुर्दानवाश्च तम्।\nततो द्वितीये तं हत्वा पुनः कृत्वा च चूर्णवत्।। २५.३८ ।।"
  },
  {
    "text": "प्रायच्छन् ब्राह्मणायैव सुरायामसुरास्तदा।। २५.३९ ।।"
  },
  {
    "text": "देवयान्यथ भुयोऽपि पितरं वाक्यमब्रवीत्।\nपुष्पाहारप्रेषणकृत् कचस्तात! न द्रृश्यते।। २५.४० ।।"
  },
  {
    "text": "व्यक्तं हतो मृतोवापि कचस्तात! भविष्यति।\nतं विना नैव जीवामि वचः सत्यं ब्रवीमि ते।। २५.४१ ।।"
  },
  {
    "text": "शुक्र उवाच।\nबृहस्पतेः सुतः पुत्रि! कचः प्रेतगतिं गतः।\nविद्यया जीवितोऽप्येवं हन्यते करवाणि किम्।। २५.४२ ।।"
  },
  {
    "text": "मैनं शुचो मा रुद देवयानि! न त्वाद्रृशी मर्त्यमनु प्रशोचेत्।\nयस्यास्तव ब्रह्म च ब्राह्मणाश्च सेन्द्रा देवा वसवोऽश्विनौ च।। २५.४३ ।।"
  },
  {
    "text": "सुरद्विषश्चैव जगच्च सर्वमुपस्थितं मत्तपसः प्रभावात्।\nअशक्योऽयं जीवयितुं द्विजातिः सञ्जीवितो यो वध्यते चैव भूयः।। २५.४४ ।।"
  },
  {
    "text": "देवयान्युवाच।\nयस्याङ्गिरा वृद्धमतः पितामहो बृहस्पतिश्चापि पिता तपोनिधिः।\nऋषेः सुपुत्रन्तमथापि पौत्रं कथं न शोचेयमहन्नरुन्द्याम्।। २५.४५ ।।"
  },
  {
    "text": "स ब्रह्मचारी च तपोधनश्च सहोत्थितः कर्मसु चैव दक्षः।\nकचस्य मार्गं प्रतिपत्स्ये न भोक्ष्ये प्रियो हि मे तात! कचोभिरूपः।। २५.४६ ।।"
  },
  {
    "text": "शौनक उवाच।\nसत्वेवमुक्तो देवयान्या महर्षिः संरम्भेण व्याजहाराथ काव्यः।\nअसंशयं मामसुरा द्विषन्ति ये मे शिष्यानागतान् सूदयन्ति।। २५.४७ ।।"
  },
  {
    "text": "अब्राह्मणं कर्तुमिच्छन्ति रौद्रा एभिर्व्यर्थं प्रस्तुतो दानवैर्हि।\nतत्कर्म्मणाप्यस्य भवेदिहान्तः कं ब्रह्महत्या न दहेदपीन्द्रम्।। २५.४८ ।।"
  },
  {
    "text": "स तेनपृष्टो विद्यया चोपहूतो शनैर्वाचं जठरे व्याजहार।\nतमब्रवीत्केन चेहोपनीतो ममोदरे तिष्ठसि ब्रूहि वत्स!।। २५.४९ ।।"
  },
  {
    "text": "कच उवाच।\nभवत्प्रसादान्न जहाति मां स्मृतिः सर्वं स्मरेयं यच्च यथा च वृत्तम्।\nनत्वेवं स्यात्तपसः क्षमो मे ततः क्लेशं घोरतरं स्मरामि।। २५.५० ।।"
  },
  {
    "text": "असुरैः सुरायां भवतोऽस्मि दत्तो हत्वा दग्धा चूर्णयित्वा च काव्य!।\nब्राह्मीं मायान्त्वासुरीं त्वत्र माया त्वयि स्थिते कथमेवाभिबाधते।। २५.५१ ।।"
  },
  {
    "text": "शुक्र उवाच।\nकिं ते प्रियं करवाण्यद्य वत्से! विनैव मे जीवितं स्यात् कचस्य।\nनान्यत्र कुक्षेर्मम भेदनाच्च द्रृश्येत् कचो मद्गतो देवयानि!।। २५.५२ ।।"
  },
  {
    "text": "देवयान्युवाच।\nद्वौ मां शोकावग्निकल्पौ दहेतां कचस्य नाशस्तव चैवोपघातः।\nकचस्य नाशे मम नास्ति शर्म तवोपघाते जीवितुं नास्मि शक्ता।। २५.५३ ।।"
  },
  {
    "text": "शुक्र उवाच।\nसंसिद्धरूपोऽसि बृहस्पतेः सुत! यत्त्वां भक्तं भजते देवयानी।\nविद्यामिमां प्राप्नुहि जीवनीं त्वं न चेदिन्द्रः कचरूपी त्वमद्य।। २५.५४ ।।"
  },
  {
    "text": "न निवर्तेत पुनर्जीवन् कश्चिदन्यो ममोदरात्।\nब्राह्मणं वर्जयित्वैकं तस्माद्विद्यामवाप्नुहि।। २५.५५ ।।"
  },
  {
    "text": "पुत्रो भूत्वा निष्क्रमस्वोदरान् मे भित्वा कुक्षिञ्जीवय मां च तात!।\nअवेक्ष्येऽथो धर्म्मवतीमवेक्षां गुरोः सकाशात्प्राप्य विद्यां स विद्याः ।। २५.५६ ।।"
  },
  {
    "text": "शौनक उवाच।\nगुरोः सकाशात् समवाप्य विद्यां भित्वा कुक्षिन्निर्विचक्राम विप्रः।\nप्रालेयाद्रेः शुक्लमुद्भिद्य श्रृङ्गं रात्र्यागमे पौर्णमास्यामिवेन्दुः।। २५.५७ ।।"
  },
  {
    "text": "द्रृष्ट्वा च तं पतितं वेदराशिमुत्थापयामास ततः कचोऽपि।\nविद्यां सिद्धांन्तामवाप्याभिवाद्यः ततः कचस्तं गुरुमित्युवाच।। २५.५८ ।।"
  },
  {
    "text": "निधिं निधीनां वरदं वराणां येनाद्रियन्ते गुरुमर्चनीयम्।\nप्रालेयाद्रि प्रोज्वलभालसंस्थं पापान् लोकांस्ते व्रजन्त्यप्रतिष्ठाः।। २५.५९ ।।"
  },
  {
    "text": "शौनक उवाच।\nसुरापानाद्‌ वञ्चनात्प्रापयित्वा संज्ञा नाशञ्चेतसश्चापि घोरम्।\nद्रृष्ट्वा कचञ्चापि तथाभिरूपं पीतं तथा सुरया मोहितेन।। २५.६० ।।"
  },
  {
    "text": "स मन्युरुत्थाय महानुभावस्तदोशना विप्र हितं चिकीर्षुः।\nकाव्यः स्वयं वाक्यमिदं जगाद सुरापानां प्रत्यसौ जातशङ्कः।। २५.६१ ।।"
  },
  {
    "text": "शुक्र उवाच।\nयो ब्राह्मणोऽद्य प्रभृतीह कश्चिन्मोहात् सुरा पास्यति मन्दबुद्धिः।\nअपेतधर्मा ब्रह्महा चैव स स्यादस्मिन् लोके गर्हितः स्यात्परे च।। २५.६२ ।।"
  },
  {
    "text": "मया चेमां विप्र धर्मोक्त सीमां मर्यादां वै स्थापितां सर्वलोके।\nसन्तो विप्राः शुश्रुवांसो गुरूणां देवा दैत्याश्चोप श्रृण्वन्तु सर्वे।। २५.६३ ।।"
  },
  {
    "text": "शौनक उवाच।\nइतीदमुक्त्वा स महाप्रभावस्तपोनिधीनां निधिरप्रमेयः।\nतान्दानवांश्चैव निगूढ़बुद्धीनिदं समाहूय वचोऽभ्युवाच।। २५.६४ ।।"
  },
  {
    "text": "शुक्र उवाच।\nआचक्षाणो दानवा बालिशास्थ शिष्यः कचोवत्स्यति मत्समीपे।\nसञ्जीवनीं प्राप्यविद्यां ममायं तुल्यप्रभावो ब्राह्मणो ब्रह्मभूतः।। २५.६५ ।।"
  },
  {
    "text": "शौनक उवाच।\nगुरोरुष्य सकाशे च दशवर्षशतानि सः।\nअनुज्ञातः कचोगन्तुमियेष त्रिदशालयम्।। २५.६६ ।।"
  }
]
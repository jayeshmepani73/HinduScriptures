[
  {
    "text": "<font size=\"4.8\">\nवृषोत्सर्गविधिवर्णनम्।\nमनुरुवाच।\nभगवंच्छ्रोतुमिच्छामि वृषभस्य च लक्षणम्।\nवृषोत्सर्गविधिञ्चैव तथा पुण्यफलं महत् ।।  २०७.१ ।।"
  },
  {
    "text": "मत्स्य उवाच।\nधेनुमादौ परीक्षेत सुशीलाञ्च गुणान्विताम्।\nअव्यङ्गामपरिक्लिष्टां जीववत्सामरोगिणीम् ।।  २०७.२ ।।"
  },
  {
    "text": "स्निग्धवर्णां स्निग्धखुरां स्निग्ध श्रृङ्गीं तथैव च।\nमनोहराकृतिं सौम्यां सुप्रमाणामनुद्धताम् ।।  २०७.३ ।।"
  },
  {
    "text": "आवर्तैर्दक्षिणावर्तैर्युक्तां दक्षिणतस्तथा।\nवामावर्तैर्वामतश्च विस्तीर्ण जघनां तथा ।।  २०७.४ ।।"
  },
  {
    "text": "मृदुसंहतताम्रेष्ठीं रक्तग्रीवासुशोभिताम्।\nअश्यामदीर्घास्फुटिता रक्तजिह्वा तथा च या ।।  २०७.५ ।।"
  },
  {
    "text": "विस्रावामलनेत्रा च शफैरविरलैर्दृढ़ैः।\nवैढूर्यमधुवर्णैश्च जलबुद्बुदसन्निभैः ।।  २०७.६ ।।"
  },
  {
    "text": "रक्तस्निग्धैश्च नयनैस्तथा रक्तकनीनिकैः।\nसप्त चतुर्दशदन्ता च तथा वा श्यामतालुका ।।  २०७.७ ।।"
  },
  {
    "text": "षडुन्नता सुपार्श्वोरुः पृथुपञ्चसमायता।\nअष्टायतशिरोग्रीवा या राजन्! सा सुलक्षणा ।।  २०७.८ ।।"
  },
  {
    "text": "मनुरुवाच।\nषडुन्नताः के भगवन्! के च पञ्चसमायताः।\nआयाताश्च तथैवाष्टौ धेनूनाङ्के शुभावहाः ।।  २०७.९ ।।"
  },
  {
    "text": "मत्स्य उवाच।\nउरः पृष्ठं शिरः कुक्षी श्रोणी च वसुधाधिप!।\nषडुन्नतानि धेनूनां पूजयन्ति विचक्षणाः ।।  २०७.१० ।।"
  },
  {
    "text": "कर्णौ नेत्रे ललाटञ्च पञ्चभास्करनन्दन!।\nसमायतानि शस्यन्ते पुच्छं सास्ना च सक्थिनी ।।  २०७.११ ।।"
  },
  {
    "text": "चत्वारश्चस्तना राजन्! ज्ञेया ह्यष्टौ मनीषिभिः।\nशिरोग्रीवायताश्चैते भूमिपाल! दशस्मृताः ।।  २०७.१२ ।।"
  },
  {
    "text": "तस्याः सुतं परीक्षेत वृषभं लक्षणान्वितम्।\nउन्नतस्कन्धककुदं ऋजुलाङ्गूलकम्बलम् ।।  २०७.१३ ।।"
  },
  {
    "text": "महाकटितटस्कन्धं वैढूर्यमणिलोचनम्।\nप्रवालगर्भश्रृङ्गाग्रं सुदीर्घ पृथुबालधिम् ।।  २०७.१४ ।।"
  },
  {
    "text": "नवाष्टादशसङ्ख्यैर्वा तीक्ष्णाग्रैर्दर्शनैः शुभैः।\nमल्लिकाक्षश्च मोक्तव्यो गृहेऽपि धनधान्यदः ।।  २०७.१५ ।।"
  },
  {
    "text": "वर्णतस्ताम्रकपिलो ब्राह्मणस्य प्रशस्यते।\nश्वेतोरक्तश्च कृष्णश्च गौरः पाटक एव च ।।  २०७.१६ ।।"
  },
  {
    "text": "श्रृङ्गिणस्ताम्रपृष्ठश्च शबलः पञ्चबालकैः।\nपृथुकर्णौ महास्कन्धः श्लक्ष्णरोमा च यो भवेत्\nरक्ताक्षः कपिलो यश्च रक्तश्रृङ्गतलो भवेत् ।।  २०७.१७ ।।"
  },
  {
    "text": "श्वेतोदरः कृष्णपार्श्वो ब्राह्मणस्य तु शस्यते।\nस्निग्धा रक्तेन वर्णेन क्षत्रियस्य प्रशस्यते ।।  २०७.१८ ।।"
  },
  {
    "text": "काचनाभेन वैश्यस्य कृष्णेनाप्यन्त्यजन्मनः।\nयस्य प्रागायते शृङ्गे भ्रूमुखाभिमुखे सदा ।।  २०७.१९ ।।"
  },
  {
    "text": "सर्वेषामेव वर्णानां सर्वः सर्वार्थसाधकः।\nमार्जारपादः कपिलो धन्यः कपिल पिङ्गलः ।।  २०७.२० ।।"
  },
  {
    "text": "श्वेतो मार्जारपादस्तु धन्यो मणि निभेक्षणः।\nकरटः पिङ्गलश्चैव श्वेतपादस्तथैव च ।।  २०७.२१ ।।"
  },
  {
    "text": "सर्वापादसितो यश्च द्विपादः सत्य एव च।\nकपिञ्जलनिभो धन्यस्तथा तित्तिरिसन्निभः ।।  २०७.२२ ।।"
  },
  {
    "text": "आकर्णमूलश्वेतन्तु मुखं यस्य प्रकाशते।\nनन्दीमुखः स विज्ञेयो रक्तवर्णो विशेषतः ।।  २०७.२३ ।।"
  },
  {
    "text": "श्वेतन्तु जठरं यस्य भवेत् पृष्ठं च गोपतेः।\nवृषभः स समुद्राख्यः सततं कुलवर्धनः ।।  २०७.२४ ।।"
  },
  {
    "text": "मल्लिकापुष्पचित्रश्च धन्यो भवति पुङ्गवः।\nकमलैर्मण्डलैश्चापि चित्रो भवति भाग्यदः ।।  २०७.२५ ।।"
  },
  {
    "text": "अतसीपुष्पवर्णश्च तथा धन्यतरः स्मृतः।\nएते धन्यास्तथा धन्यान् कीर्तयिष्यामि ते नृप! ।।  २०७.२६ ।।"
  },
  {
    "text": "कृष्ण ताल्वोष्ठवदना रूक्षश्रृङ्ग शफाश्च ये।\nअव्यक्तवर्ण ह्रस्वाश्च व्याघ्रसिंह-निभाश्च ये।।  २०७.२७ ।।"
  },
  {
    "text": "ध्वाङ्क्ष गृध्र सवर्णाश्च तथा मूषकसन्निभाः।\nकुण्ठाः काणास्तथा खञ्जाः केकराक्षास्तथैव च ।।  २०७.२८ ।।"
  },
  {
    "text": "विषमश्वेतपादाश्च उद्भ्रान्तनयनास्तथा।\nनैते वृषाः प्रमोक्तव्या न च धार्यास्तथा गृहे ।।  २०७.२९ ।।"
  },
  {
    "text": "मोक्तव्यानाञ्च धार्याणां तेषां वक्ष्यामि लक्षणम्।\nस्वस्तिकाकारश्रृङ्गाश्च तथा मेघौघनिस्वनाः ।।  २०७.३० ।।"
  },
  {
    "text": "महाप्रमाणाश्च तथा मत्तमातङ्गगामिनः।\nमहोरस्का महोच्छ्राया महाबलपराक्रमाः ।।  २०७.३१ ।।"
  },
  {
    "text": "शिरः कर्णौ ललाटञ्च बालधिश्चरणास्तथा।\nनेत्रे पार्श्वे च कृष्णानि शस्यन्ते चन्द्रभासिनाम् ।।  २०७.३२ ।।"
  },
  {
    "text": "श्वेतान्येतानि शस्यन्ते कृष्णस्य तु विशेषतः।\nभूमौ कर्षति लाङ्गूलं प्रलम्बस्थूलबालधीः ।।  २०७.३३ ।।"
  },
  {
    "text": "पुरस्तादुद्यतो नीलो वृषभश्च प्रशस्यते।\nशक्तिध्वजपताकाढ्या येषां राजी विराजते ।।  २०७.३४ ।।"
  },
  {
    "text": "अनड्वाहस्तु ते धन्याश्चित्रसिद्धिजयावहाः।\nप्रदक्षिणं निवर्तन्ते स्वयं ये विनिवर्तिताः ।।  २०७.३५ ।।"
  },
  {
    "text": "समुन्नतशिरोग्रीवा धन्यास्ते यूथवर्द्धनाः।\nरक्तश्रृङ्गाग्रनयनः श्वेतवर्णो भवेद्यदि ।।  २०७.३६ ।।"
  },
  {
    "text": "शफैः प्रवालसदृशैर्नास्ति धन्यतरस्ततः।\nएते धार्य्याः प्रयत्नेन मोक्तव्या यदि वा वृषाः।।  २०७.३७ ।।"
  },
  {
    "text": "धारिताश्च तथा मुक्ता धनधान्यप्रवर्द्धनाः।\nचरणानि मुखं पुच्छं यस्य श्वेतानि गोपतेः ।।  २०७.३८ ।।"
  },
  {
    "text": "लाक्षारस-सवर्णश्च तं नीलमिति निर्दिशेत्।\nवृष एष स मोक्तव्यो न सन्धार्यो गृहे भवेत् ।।  २०७.३९ ।।"
  },
  {
    "text": "तदर्थमेषा चरति लोके गाथा पुरातनी।\nएष्टव्या बहवः पुत्रा यद्येकोऽपि गयां व्रजेत् ।।  २०७.४० ।।"
  },
  {
    "text": "गौरीञ्चाप्युद्वहेत्कन्यां नीलं वा वृषमुत्सृजेत् ।।  २०७.४१ ।।"
  },
  {
    "text": "एवं वृषं लक्षणसंप्रयुक्तं गृहोद्भवं क्रीतमथापि राजन्!\nमुक्ता न शोचेन्मरणं महात्मा मोक्षं गतश्चाहमतोऽभिधास्ये ।।  २०७.४२ ।।"
  },
  {
    "text": "</font>"
  }
]
[
  {
    "text": "प्रासादविधिनिर्णयवर्णनम्।"
  },
  {
    "text": "सूत उवाच।\nएवं वास्तुबलिं कृत्वा भजेत् षोड़शभागिकम्।\nतस्य मध्ये चतुर्भिस्तु भागैर्गर्भन्तु कारयेत् ।।  २६९.१"
  },
  {
    "text": "भागद्वादशकं सार्द्धं ततस्तु परिकल्पयेत्।\nचतुर्दिक्षु तथा ज्ञेयं निर्गमं तु ततो बुधैः ।।  २६९.२"
  },
  {
    "text": "चतुर्भागेन भित्तीनामुच्छ्रायः स्यात् प्रमाणतः।\nद्विगुणः शिखरोच्छ्रायो भित्त्युच्छ्राय प्रमाणतः ।।  २६९.३"
  },
  {
    "text": "शिखरार्द्धस्य चार्धेन विधेया तु प्रदक्षिणा।\nगर्भसूत्रद्वयं चाग्रे विस्तारो मण्डपस्य तु ।।  २६९.४"
  },
  {
    "text": "आयतः स्यात् त्रिभिर्भागैर्भद्रयुक्तः सुशोभनः।\nपञ्चभागेन संभज्य गर्भमानं विचक्षणः ।।  २६९.५"
  },
  {
    "text": "भागमेकं गृहीत्वा तु प्राग्ग्रीवं कल्पयेद् बुधः।\nगर्भसूत्रसमाद् भागादग्रतो मुखमण्डपः ।।  २६९.६"
  },
  {
    "text": "एतत्सामान्यमुद्दिष्टं प्रासादस्येह लक्षणम्।\nतथान्यन्तु प्रवक्ष्यामि प्रासादं लिङ्गमानतः ।।  २६९.७"
  },
  {
    "text": "लिङ्गपूजा प्रमाणेन कर्तव्या पीठिका बुधैः।\nपिण्डकार्द्धे विभागः स्यात् तन्मानेन तु भित्तयः ।।  २६९.८"
  },
  {
    "text": "बाह्यभित्तिप्रमाणेन उत्सेधस्तु भवेत् पुनः।\nभित्त्युच्छ्रायात्तु द्विगुणः शिखरस्य समुच्छ्रयः ।।  २६९.९"
  },
  {
    "text": "शिखरस्य चतुर्भागात् कर्तव्या च प्रदक्षिणा।\nप्रदक्षिणायास्तु समस्त्वग्रतो मण्डपो भवेत् ।।  २६९.१०"
  },
  {
    "text": "तस्य वार्द्धेन कर्तव्यस्त्वग्रतो मुखमण्डपः।\nप्रासादान् निर्गतौ कार्यौ कपालौ गर्भमानतः ।।  २६९.११"
  },
  {
    "text": "ऊर्ध्वं भित्युच्छ्रयात् तस्य मञ्जरींन्तु प्रकल्पयेत्।\nमञ्जर्यां श्चार्द्धभागेन शुकनासां प्रकल्पयेत् ।।  २६९.१२"
  },
  {
    "text": "ऊर्ध्वं तथार्द्धभागेन वेदी बन्धो भवेदिह।\nवेद्याश्चोपरि यच्छेषं कण्ठश्चामलसारकः ।।  २६९.१३"
  },
  {
    "text": "एवं विभज्य प्रासादं शोभनं कारयेद् बुधः।\nअथान्यच्च प्रवक्ष्यामि प्रासादस्येह लक्षणम् ।।  २६९.१४"
  },
  {
    "text": "गर्भमानप्रमाणेन प्रासादं श्रृणु तद्विजाः!।\nविभज्य नवधा गर्भं मध्ये स्याल्लिङ्ग पीठिका ।।  २६९.१५"
  },
  {
    "text": "पादाष्टकं तु रुचिरं पार्श्वतः परिकल्पयेत्।\nमानेन तेन विस्तारो भित्तीनान्तु विधीयते ।।  २६९.१६"
  },
  {
    "text": "पादं पञ्चगुणं कृत्वा भित्तीनामुच्छ्रयो भवेत्।\nस एव शिखरस्यापि द्विगुणः स्यात् समुच्छ्रयः ।।  २६९.१७"
  },
  {
    "text": "चतुर्धा शिकरं भज्य अर्द्धभागद्वयस्य तु।\nशुकनासं प्रकुर्वीत तुतीये वेदिका मता ।।  २६९.१८"
  },
  {
    "text": "कण्ठमामलसारं तु चतुर्थे परिकल्पयेत्।\nकपालयोस्तु संहारो द्विगुणोऽत्र विधीयते ।।  २६९.१९"
  },
  {
    "text": "शोभनैः पत्रवल्लीभि रण्डकैश्च विभूषितः।\nप्रासादोऽयं तुतीयस्तु मया तुभ्यं निवेदितः ।।  २६९.२०"
  },
  {
    "text": "सूत उवाच।\nसामान्यमपरं तद्वत् प्रासादं श्रृणु तद्विजाः! ।\nत्रिभेदं कारयेत् क्षेत्रं यत्र तिष्ठन्ति देवताः ।।  २६९.२१"
  },
  {
    "text": "रथाङ्कस्तेन मानेन बाह्य भागविनिर्गतः।\nनेमीपादेन विस्तीर्णा प्रासादः स्यात् समन्ततः ।।  २६९.२२"
  },
  {
    "text": "गर्भन्तु द्विगुणं कुर्यात् तस्यामानं भवेदिह।\nस एव भित्तेरुत्सेधो द्विगुणः शिखरो मतः ।।  २६९.२३"
  },
  {
    "text": "प्राग्ग्रीवः पञ्चभागेन नित्कासस्तस्य चोच्यते।\nकारयेत् सुषिरं तद्वत् प्राकारस्य त्रिभागतः ।।  २६९.२४"
  },
  {
    "text": "प्राग्ग्रीवं पञ्चभागेन निष्काषेण विशेषतः।\nकुर्य्यादापञ्चभागेन प्राग् ग्रीवे कर्णमूलतः ।।  २६९.२५"
  },
  {
    "text": "स्थापयेत्कनकं तत्र गर्भान्ते द्वारमूलतः।\nएवन्तु त्रिविधं कुर्यात् ज्येष्ठमध्य कनीयसम् ।।  २६९.२६"
  },
  {
    "text": "लिङ्गमानानुभेदेन रूपभेदेन वा पुनः।\nएते समासतः प्रोक्ता नामतः श्रृणुताधुना ।।  २६९.२७"
  },
  {
    "text": "मेरुमन्दरकैलासकुम्भसिंहमृगास्तथा।\nविमानच्छन्दकस्तद्वच्चतुरस्रस्तथैव च ।।  २६९.२८"
  },
  {
    "text": "अष्टास्रः षोडशास्रश्च वर्तुलः सर्वभद्रकः।\nसिंहास्यो नन्दनश्चैव नन्दिवर्धनकस्तथा ।।  २६९.२९"
  },
  {
    "text": "हंसोवृषः सुवर्णेशः पद्मकोऽथ समुद्गकः।\nप्रासादा नामतः प्रोक्ता विभागं श्रृणु तद्विजाः! ।।  २६९.३०"
  },
  {
    "text": "शतश्रृङ्गश्चतुर्द्वारो भूमिका षोड़शोच्छ्रितः।\nनानाविचित्रशिखरे मेरुः प्रासाद उच्यते ।।  २६९.३१"
  },
  {
    "text": "मन्दरो द्वादश प्रोक्तः कैलासो नवभूमिकः।\nविमानच्छन्दकस्तद्वदनेकशिखराननः ।।  २६९.३२"
  },
  {
    "text": "स चाष्टभूमिकस्तद्वत् सप्तभिर्नन्दिवर्धनः।\nविषाणकसमायुक्तो नन्दनः स उदाहृतः ।।  २६९.३३"
  },
  {
    "text": "षोडशास्रसमायुक्तो नानारूपसमन्वितः।\nअनेकशिखरस्तद्वत् सर्वतो भद्र उच्यते ।।  २६९.३४"
  },
  {
    "text": "चित्रशालासमोपेतो विज्ञेयः पञ्चभूमिकः।\nवलभीच्छन्दकस्तद्वदनेक शिखराननः ।।  २६९.३५"
  },
  {
    "text": "वृषस्योच्छ्रायतस्तुल्यो मण्डलश्चास्रवर्जितः।\nसिंहः सिंहाकृतिर्ज्ञेयो गजो गजसमस्तथा ।।  २६९.३६"
  },
  {
    "text": "कुम्भः कुम्भाकृतिस्तद्वद् भूमिका नवकोच्छ्रयः।\nअङ्गलीपुटसंस्थानः पञ्चाण्डक विभूषितः ।।  २६९.३७"
  },
  {
    "text": "षोड़शास्रः समन्ताच्च विज्ञेयः स समुद्गकः।\nपार्श्वयोश्चन्द्रशालेऽस्य उच्छ्रायो भूमिकाद्वयम् ।।  २६९.३८"
  },
  {
    "text": "तथैव पद्मकः प्रोक्तः उच्छ्रायो भूमिकात्रयम्।\nषोड़शास्रः स विज्ञेयो विचित्रशिखरः शुभः ।।  २६९.३९"
  },
  {
    "text": "मृगराजस्तु विख्यातश्चन्द्रशाला विभूषितः।\nप्राग्ग्रीवेण विशालेन भूमिकासु षडुन्नतः ।।  २६९.४०"
  },
  {
    "text": "अनेकश्चन्द्रशालश्च गजः प्रासाद इष्यते।\nपर्यस्त गृहराजो वै गरुड़ो नाम नामतः ।।  २६९.४१"
  },
  {
    "text": "सप्तभूम्युच्छ्रयस्तद्वच्चन्द्रशाला-त्रयान्वितः।\nभूमिकाषड़शीतिस्तु बाह्यतः सर्वतो भवेत् ।।  २६९.४२\nतथान्यो गरुड़स्तद्वदुच्छ्रयाद्दशभूमिकः।\nभूमिका षोड़शास्रस्तु भूमिद्वयमथाधिकः ।।  २६९.४३"
  },
  {
    "text": "पद्मतुल्यप्रमाणेन श्रीवृक्षक इति स्मृतः।\nपञ्चाण्डको द्विभूमिश्च गर्भे हस्तचतुष्टयम्।।  २६९.४४"
  },
  {
    "text": "वृषो भवति नाम्नायं प्रासादः सार्वकामिकः।\nसप्तकाः पञ्चकाश्चैव प्रासादा वै मयोदिताः ।।  २६९.४५"
  },
  {
    "text": "सिंहास्येन समाज्ञेया ये चान्ये तत्प्रमाणकाः।\nचन्द्रशालैः समोपेताः सर्वे प्राग्ग्रीवसंयुताः\nऐष्टका दारवाश्चैव शैला वा स्युः सतोरणाः ।।  २६९.४६"
  },
  {
    "text": "मेरुः पञ्चाशद् हस्तः स्यान्मन्दरः पञ्चहीनकः।\nचत्वारिंशत्तु कैलास श्चतुस्त्रिंशद् विमानकः ।।  २६९.४७"
  },
  {
    "text": "नन्दिवर्द्धनकस्तद्वद् द्वात्रिंशत् समुदाहृतः।\nत्रिंशतानन्दनः प्रोक्तः सर्वतोभद्रकस्तथा ।।  २६९.४८"
  },
  {
    "text": "वर्तुलः पद्मकश्चैव विंशद्धस्त उदाहृतः।\nगजः सिंहश्च कुम्भश्च वलभी च्छन्दकस्तथा ।।  २६९.४९"
  },
  {
    "text": "एते षोड़शहस्ताः स्युः चत्वारो देववल्लभाः।\nकैलासो मृगराजश्च विमान-च्छन्दकोमतः ।।  २६९.५०"
  },
  {
    "text": "एते द्वादश हस्ताः स्यु रेतेषामिह मन्मतम्।\nगरुड़ोऽष्टकरो ज्ञेयो हंसो दश उदाहृतः ।।  २६९.५१"
  },
  {
    "text": "एवमेते प्रमाणेन कर्तव्याः शुभलक्षणाः।\nयक्षराक्षसनागानं मातृहस्तान् प्रशंस्यते ।।  २६९.५२"
  },
  {
    "text": "तथा मेर्वादयः सप्त ज्येष्ठ लिङ्गे शुभावहाः।\nश्रीवृक्षकादयश्चाष्टौ मध्यमस्य प्रकीर्तिताः ।।\nतथा हंसादयः पञ्च कन्यसे शुभदा मताः ।।  २६९.५३"
  },
  {
    "text": "वलभीच्छन्दके गौरी जटामुकुट-धारिणी।\nवरदा भयदा तद्वत् साक्षसूत्रकमण्डलुः।।  २६९.५४"
  },
  {
    "text": "गृहे तु रक्तमुकुटा उत्पलाङ्कुशधारिणी।\nवरदा भयदा चापि पूजनीया सभर्तृका ।।  २६९.५५"
  },
  {
    "text": "तपोवनस्थामितरां तां तु संपूजयेद् बुधः।\nदेव्या विनायकस्तद्वत् वलभीच्छन्दके शुभः ।।  २६९.५६"
  }
]
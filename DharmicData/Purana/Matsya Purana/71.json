[
  {
    "text": "अशून्यशयनव्रतकथनम् ।"
  },
  {
    "text": "ब्रह्मोवाच।\nभगवन् पुरुषस्येह स्त्रियाश्च विराहादिकम्।\nशोकव्याधिभयं दुःखं न भवेद्येन तद्वद।। ७१.१ ।।"
  },
  {
    "text": "श्रीभगवानुवाच।\nश्रावणस्य द्वितीयायां कृष्णायां मधुसूदनः।\nक्षीरार्णवे सपत्नीकः सदा वसति केशवः।। ७१.२ ।।"
  },
  {
    "text": "तस्यां संपूज्य गोविन्दं सर्वान् कामान् समश्नुते।\nगोभूहिरण्यदानादि सप्तकल्पशतानुगम्।। ७१.३ ।।"
  },
  {
    "text": "अशून्यशयनं नाम द्वितीया सम्प्रकीर्त्तिता।\nतस्यां सम्पूजयेद्विष्णुमेभिर्मन्त्रैर्विधानतः।। ७१.४ ।।"
  },
  {
    "text": "श्रीवत्सधारिन्! श्रीकान्त! श्रीधामन्!श्रीपतेऽव्यय!।\nगार्हस्थ्यं मा प्रणाशं मे यातु धर्म्मार्थकामदम्।। ७१.५ ।।"
  },
  {
    "text": "अग्नयो मा प्रणश्यन्तु देवताः पुरुषोत्तम!।\nपितरो मा प्रणश्यन्तु मास्तु दाम्पत्यभेदनम्।। ७१.६ ।।"
  },
  {
    "text": "लक्ष्म्या वियुज्य ते देव! न कदाचिद्यथा भवान्।\nतथा कलत्र सम्बन्धो देव! मा मे वियुज्यताम्।। ७१.७ ।।"
  },
  {
    "text": "लक्ष्म्या न शून्यो वरद! श्य्यां त्वं शयनं गतः।\nशय्याममाप्यशून्यास्तु तथैव मधुसूदन!।। ७१.८ ।।"
  },
  {
    "text": "गीतवादित्रनिर्घोषं देवदेवस्य कीर्त्तयेत्।\nघण्टाभवेदशक्तस्य सर्ववाद्यमयी यतः।। ७१.९ ।।"
  },
  {
    "text": "एवं सम्पूज्य गोविन्दमश्नीयात्तैलवर्जितम्।\nनक्तमक्षारलवणं यावत्तत्स्याच्चतुष्टयम्।। ७१.१० ।।"
  },
  {
    "text": "ततः प्रभावे सञ्जाते लक्ष्मीपतिसमन्विताम्।\nदीपान्नभाजनैर्युक्तां शय्यां दद्याद्विलक्षणाम्।। ७१.११ ।।"
  },
  {
    "text": "पादुकोपानहच्छत्रचामरासनसंयुताम्।\nअभीष्टोपस्करैर्युक्तां शुक्लपुष्पाम्बरावृताम्।। ७१.१२ ।।"
  },
  {
    "text": "सोपधानकविश्रामां फलैर्नानाविधैर्युताम्।\nतथाभरणधान्यैश्च यथाशक्त्या समन्विताम्।। ७१.१३ ।।"
  },
  {
    "text": "अव्यङ्गाङ्गाय विप्राय वैष्णवाय कुटुम्बिने।\nदातव्या वेदविदुषे भावेनापतिताय च।। ७१.१४ ।।"
  },
  {
    "text": "तत्रोपविश्यदाम्पत्यमलङ्कृत्य विधानतः।\nपत्न्यास्तु भाजनं दद्यात् भक्ष्यभोज्यसमन्वितम्।। ७१.१५ ।।"
  },
  {
    "text": "ब्राह्मणस्यापि सौवर्णीमुपस्करसमन्विताम्।\nप्रतिमां देवदेवस्य सोदकुम्भां निवेदयेत्।। ७१.१६ ।।"
  },
  {
    "text": "एवं यस्तु पुमान् कुर्य्यादशून्यशयनं हरेः।\nवित्तशाठ्येन रहितो नारायणपरायणः।। ७१.१७ ।।"
  },
  {
    "text": "नारीवा विधवा ब्रह्मन्! यावच्चन्द्रार्कतारकम्।\nन विरूपौ न शोकार्त्ती दम्पती भवतः क्वचित्।। ७१.१८ ।।"
  },
  {
    "text": "न पुत्रपशुरत्नानि क्षयं यान्ति पितामह!।\nसप्तकल्पसहस्राणि सप्तकल्पशतानि च।।\nकुर्वन्नशून्यशयनं विष्णुलोके महीयते।। ७१.१९ ।।"
  }
]
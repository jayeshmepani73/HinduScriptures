[
  {
    "text": "रौप्याचलदानवर्णनम्।"
  },
  {
    "text": "अतः परं प्रवक्ष्यामि रौप्याचलमनुत्तमम्।\nयत्प्रदानान्नरो याति सोमलोकमनुत्तमम्।। ९१.१ ।।"
  },
  {
    "text": "दशभिः पलसाहस्रैरुत्तमो रजताचलः।\nपञ्चभिर्मध्यमः प्रोक्तस्तदर्द्धेनाधमः स्मृतः।। ९१.२ ।।"
  },
  {
    "text": "अशक्तो विंशतेरूर्द्ध्वं कारयेच्छक्तितस्तदा।\nविष्कम्भपर्वतास्तद्वत्तुरीयांशेन कल्पयेत्।। ९१.३ ।।"
  },
  {
    "text": "पूर्ववद्राजतान् कुर्वन् मन्दरादीन् विधानतः।\nकलधौतमयांस्तद्वल्लोकेशानर्चयेद् बुधः।। ९१.४ ।।"
  },
  {
    "text": "ब्रह्मविष्ण्वर्कवान् कार्यो नितम्बोऽत्र हिरण्मयः।\nराजतं स्याद्यदन्येषां सर्वं तदिह काञ्चनम्।। ९१.५ ।।"
  },
  {
    "text": "शेषन्तु पूर्ववत् कुर्यात् होमजागरणादिकम्।\nदद्यात्ततः प्रभाते तु गुरवे रौप्यपर्वतम्।। ९१.६ ।।"
  },
  {
    "text": "विष्कम्भशैलानृत्विग्‌भ्यः पूज्य वस्त्रविभूषणैः।\nइमं मन्त्रं पठन्‌ दद्याद्दर्भपाणिर्विमत्सरः।। ९१.७ ।।"
  },
  {
    "text": "पितॄणां वल्लभो यस्माद् हरीन्द्राणां शिवस्य च।\nपाहि राजत! तस्मात् त्वं शोकसंसारसागरात्।। ९१.८ ।।"
  },
  {
    "text": "इत्थं निवेद्य यो दद्याद्रजताचलमुत्तमम्।\nगवामयुतदानस्य फलं प्राप्नोति मानवः।। ९१.९ ।।"
  },
  {
    "text": "सोमलोकेसगन्धर्वैः किन्नराप्सरसाङ्गणैः।\nपूज्यमानो वसेद्‌विद्वान्‌ यावदाभूतसंप्लवम्।। ९१.१० ।।"
  }
]
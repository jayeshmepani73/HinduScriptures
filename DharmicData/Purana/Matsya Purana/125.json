[
  {
    "text": "ज्यौतिषचक्रवर्णनम्।\nऋषय ऊचुः।\nएवं श्रुत्वा कथां दिव्यामब्रुवन् लोमहर्षणिम्।\nसूर्याश्चन्द्रमसोचारं ग्रहाणाञ्चैव सर्वशः।। १२५.१ ।।"
  },
  {
    "text": "भ्रमन्ति कथमेतानि ज्योतींषि रविमण्डले।\nअव्यूहेनैव सर्वाणि तथा चासङ्गरेण वा।। १२५.२ ।।"
  },
  {
    "text": "कश्च भ्रामयते तानि भ्रमन्ति यदि वा स्वयम्।\nएतद्वेदितुमिच्छामस्ततो निगदसत्तम!।। १२५.३ ।।"
  },
  {
    "text": "सूत उवाच।\nभूतसंमोहनं ह्येतद्‌ ब्रुवतो मे निबोध तम्।\nप्रत्यक्षमपि द्रृश्यं तत् संमोहयति वै प्रजाः।। १२५.४ ।।"
  },
  {
    "text": "योऽसौ चतुर्दशर्क्षेषु शिंशुमारो व्यवस्थितः।\nउत्तानपादपुत्रोऽसौ मेढीभूतो ध्रुवो दिवि।। १२५.५ ।।"
  },
  {
    "text": "सैष भ्रमन् भ्रामयते चन्द्रादित्यौ ग्रहैः सह।\nभ्रमन्तमनुसर्पन्ति नक्षत्राणि च चक्रवत्।। १२५.६ ।।"
  },
  {
    "text": "ध्रुवस्य मनसा यौ वै भ्रमते ज्योतिषाङ्गणः।\nवातानीकमयैर्बन्धैर्ध्रुवे बद्धः प्रसर्पति।। १२५.७ ।।"
  },
  {
    "text": "तेषां भेदश्च योगश्च तथा कालस्य निश्चयः।\nअस्तोदयास्तथोत्पाता अयने दक्षिणोत्तरे ।। १२५.८ ।।"
  },
  {
    "text": "विषुवद्‌ग्रहवर्णश्च सर्वमेतद्‌ ध्रुवेरितम्।\nजीमूता नाम ते मेघा यदेभ्यो जीवसम्भवः।। १२५.९ ।।"
  },
  {
    "text": "द्वितीय आवहन् वायुर्मेघास्ते त्वभिसंश्रिताः।\nइतो योजनमात्राच्च अध्यर्द्धविकृता अपि।। १२५.१० ।।"
  },
  {
    "text": "वृष्टिसर्गस्तथा तेषां धाराधारः प्रकीर्तिताः।\nपुष्करावर्तका नाम ये मेघाः पक्षसम्भवाः।। १२५.११ ।।"
  },
  {
    "text": "शक्रेण पक्षाश्छिन्ना वै पर्वतानां महौजसा।\nकामगानां समृद्धानां भूतानां नाशमिच्छताम्।। १२५.१२ ।।"
  },
  {
    "text": "पुष्करा नाम ते पक्षा बृहन्तस्तोयधारिणः।\nपुष्करावर्तका नाम कारणेनेह शब्दिताः।। १२५.१३ ।।"
  },
  {
    "text": "नानारूपधराश्चैव महाघोरस्वराश्च ते।\nकल्पान्तवृष्टिकर्तारः कल्पान्ताग्नेर्नियामकाः।। १२५.१४ ।।"
  },
  {
    "text": "वाय्वाधारा वहन्ते वै सामृताः कल्पसाधकाः।\nयान्यस्याण्डस्य भिन्नस्य प्राकृतान्यभवंस्तदा।। १२५.१५ ।।"
  },
  {
    "text": "यस्मिन् ब्रह्मा समुत्पन्नश्चतुर्वक्त्रः स्वयं प्रभुः।\nतान्येवाण्डकपालानि सर्वे मेघाः प्रकीर्तिताः।। १२५.१६ ।।"
  },
  {
    "text": "तेषामप्यायनं धूमः सर्वेषामविशेषतः।\nतेषां श्रेष्ठश्च पर्जन्यश्चत्वारश्चैव दिग्गजाः।। १२५.१७ ।।"
  },
  {
    "text": "गजनां पर्वतानाञ्च मेघानां भोगिभिः सह।\nकुलमेकं द्विधाभूतं योनिरेका जलं स्मृतम्।। १२५.१८ ।।"
  },
  {
    "text": "पर्जन्यो दिग्गजाश्चैव हेमन्ते शीतसम्भवम्।\nतुषारवर्षं वर्षन्ति वृद्धा ह्यन्नविवृद्धये।। १२५.१९ ।।"
  },
  {
    "text": "षष्ठः परिवहो नाम वायुस्तेषां परायणः।\nयोऽसौ बिभर्ति भगवन्! गङ्गामाकाशगोचराम्।। १२५.२० ।।"
  },
  {
    "text": "दिव्यामृतजलां पुण्यां त्रिपथामिति विश्रुताम्।\nतस्या विस्पन्दितन्तोयं दिग्गजाः पृथुभिः करैः।। १२५.२१ ।।"
  },
  {
    "text": "शीकरान् सम्प्रमुञ्चन्ति नीहार इति स स्मृतः।\nदक्षिणेन गिरिर्योऽसौ हेमकूट इति स्मृतः।। १२५.२२ ।।"
  },
  {
    "text": "उदग्‌हिमवतः शैलस्योत्तरे चैव दक्षिणे।\nपुण्ड्रं नाम समाख्यातं सम्यग्‌वृष्टिविवृद्धये।। १२५.२३ ।।"
  },
  {
    "text": "तस्मिन् प्रवर्तते वर्षं तत्तुषारसमुद्भवम्।\nततो हिमवतो वायुर्हिमं तत्र समुद्भवम्।। १२५.२४ ।।"
  },
  {
    "text": "आनयत्यात्मवेगेन सिञ्चयानो महागिरिम्।\nहिमवन्तमतिक्रम्य वृष्टिशेषं ततः परम्।। १२५.२५ ।।"
  },
  {
    "text": "इभास्ये च ततः पश्चादिदम्भूतविवृद्धये।\nवर्षद्वयं समाख्यातं सम्यग् वृष्टिविवृद्धये।। १२५.२६ ।।"
  },
  {
    "text": "मेघाश्चाप्यायनं चैव सर्वमेतत् प्रकीर्त्तितम्।\nसूर्य्य एव तु वृष्टीनां स्रष्टा समुपदिश्यते।। १२५.२७ ।।"
  },
  {
    "text": "वर्षं धर्मं हिमं रात्रिं सन्ध्ये चैव दिनं तथा।\nशुभाशुभफलानीह ध्रुवात् सर्व प्रवर्त्तते।। १२५.२८ ।।"
  },
  {
    "text": "ध्रुवेणाधिष्ठिताश्चापः सूर्य्यो वै गृह्य तिष्ठति।\nसर्वभूतशरीरेषु त्वापो ह्यानुश्चिताश्चयाः।। १२५.२९ ।।"
  },
  {
    "text": "दह्यमानेषु तेष्वेह जङ्गमस्थावरेषु च।\nधूमधूतास्तु ता ह्यापो निष्क्रामन्तीह सर्वशः।। १२५.३० ।।"
  },
  {
    "text": "तेन चास्त्राणि जायन्ते स्थानमभ्रमयं स्मृतम्।\nतेजोभिः सर्वलोकेभ्य आदत्ते रश्मिभिर्जलम्।। १२५.३१ ।।"
  },
  {
    "text": "समुद्राद्वायुसंयोगात् वहन्त्यापो गभस्तयः।\nततस्त्वृतुवशात् काले परिवर्त्तन् दिवाकरः।। १२५.३२ ।।"
  },
  {
    "text": "नियच्छत्यापो मेघेभ्यः शुक्लाः शुक्लैस्तु रश्मिभिः।\nअभ्रस्थाः प्रपतन्त्यापो वायुना समुदीरिताः।। १२५.३३ ।।"
  },
  {
    "text": "ततो वर्षति षण्मासान् सर्वभूतविवृद्धये।\nवायुभिस्तनितं चैव विद्युतस्त्वग्निजाः स्मृताः।। १२५.३४ ।।"
  },
  {
    "text": "मेहनाच्च मिहेर्धातोर्मेघत्वं व्यञ्जयन्ति च।\nन भ्रश्यन्ते ततो ह्यापस्तस्मादभ्रस्य वै स्थितः।।\nस्रष्टाऽसौ वृष्टिसर्गस्य ध्रुवेणाधिष्ठितो रविः १२५.३५ ।।"
  },
  {
    "text": "ध्रुवेणाधिष्ठितो वायुर्वृष्टिं संहरते पुनः।\nग्रहान्निवृत्या सूर्य्यात्तु चरते ऋक्षमण्डलम्।। १२५.३६ ।।"
  },
  {
    "text": "चारस्यान्ते विशत्यर्कं ध्रुवेण समधिष्ठितम्।\nअतः सूर्य्यरथस्यापि सन्निवेशं प्रचक्षते।। १२५.३७ ।।"
  },
  {
    "text": "स्थितेन त्वेकचक्रेण पञ्चारेण त्रिनाभिना।\nहिरण्मयेनाणुना वै अष्टचक्रैक नेमिना।।\nचक्रेण भास्वता सूर्य्यः स्यन्दनेन प्रसर्पिणा।। १२५.३८ ।।"
  },
  {
    "text": "शतयोजनसाहस्रो विस्तारायाम उच्यते।\nद्विगुणा च रथोपस्थादीषादण्डः प्रमाणत।। १२५.३९ ।।"
  },
  {
    "text": "स तस्य ब्रह्मणा सृष्टो रथोह्यर्थवशेन तु।\nअसङ्गः काञ्चनो दिव्यो युक्तः पर्वतगैर्हयैः।। १२५.४० ।।"
  },
  {
    "text": "च्छन्दोभिर्वाजिरूपैस्तैर्यथाचक्रं समास्थितैः।\nवारुणस्य रथस्येह लक्षणैः सद्रृशश्च सः।। १२५.४१ ।।"
  },
  {
    "text": "तेनासौ चरति व्योम्नि भास्वाननुदिनन् दिवि।\nअथाङ्गानि तु सूर्य्यस्य प्रत्यङ्गानि रथस्य च।।\nसम्वत्सरस्यावयवैः कल्पितानि यथाक्रमम्।। १२५.४२ ।।"
  },
  {
    "text": "अहर्नाभिस्तु सूर्य्यस्य एकचक्रस्य वै स्मृतः।\nअरात् सम्वत्सरास्तस्य नेम्यः षड् ऋतवः स्मृताः।। १२५.४३ ।।"
  },
  {
    "text": "रात्रिर्वरूथोधर्म्मश्च ध्वजऊर्ध्वं व्यवस्थितः।\nअक्षकोट्योर्युगान्यस्य अर्तवाहाः कलाः स्मृताः।। १२५.४४ ।।"
  },
  {
    "text": "तस्य काष्ठा स्मृता घोणा दन्तपङ्क्तिः क्षणास्तु वै।\nनिमेषश्चानुकर्षोऽस्य ईषा चास्य कला स्मृता।। १२५.४५ ।।"
  },
  {
    "text": "युगाक्षकोटी ते तस्य अर्थकामावुभौ स्मृतौ।\nसप्ता (मा) श्चरूपाश्छन्दांसि वहन्ते वायुरंहसा।। १२५.४६ ।।"
  },
  {
    "text": "गायत्री चैव त्रिष्टुप् च जगत्यनुष्टुप् तथैव च।\nपङ्‌क्तिश्च बृहतीचैव उष्णिगेव तु सप्तमः।। १२५.४७ ।।"
  },
  {
    "text": "चक्रमक्षे निबद्धन्तु ध्रुवे चाक्षः समर्पितः।\nसहचक्रो भ्रमत्यक्षः सहाक्षो भ्रमति ध्रुवम्।। १२५.४८ ।।"
  },
  {
    "text": "अक्षः सहैव चक्रेण भ्रमतेऽसौ ध्रुवेरितः।\nएवमर्थवशात्तस्य सन्निवेशो रथस्य तु।। १२५.४९ ।।"
  },
  {
    "text": "तथा संयोगभागेन सिद्धो वै भास्करो रथः।\nतेनाऽसौ तरणिर्मध्ये नभसः सर्पते दिवम्।। १२५.५० ।।"
  },
  {
    "text": "युगाक्षकोटी ते तस्य दक्षिणे स्यन्दनस्य तु।\nभ्रमतो भ्रमतो रश्मी तौ चक्रयुगयोस्तु वै।। १२५.५१ ।।"
  },
  {
    "text": "मण्डलानि भ्रमतेऽस्य खेचरस्य रथस्य तु।\nकुलालचक्रभ्रमवन्‌मण्डलं सर्वतो दिशम्।। १२५.५२ ।।"
  },
  {
    "text": "युगाक्षकोटि ते तस्य वातोर्मीस्यन्दनस्य तु।\nसंक्रमे ते ध्रुवमहो मण्डले पर्वतो दिशम्।। १२५.५३ ।।"
  },
  {
    "text": "भ्रमतस्तस्य रश्मी ते मण्डले तूत्तरायणे।\nवर्द्धेते दक्षिणेष्वत्र भ्रमतो मण्डलानि तु।। १२५.५४ ।।"
  },
  {
    "text": "युगाक्षकोटी सम्बद्धौ द्वे रश्मीस्यन्दनस्य ते।\nध्रुवेण प्रगृहीतौ तौ रश्मी धारयता रविम्।। १२५.५५ ।।"
  },
  {
    "text": "आकृष्यते यदा ते तु ध्रुवेण समधिष्ठिते।\nतदा सोऽभ्यन्तरे सूर्य्यो भ्रमते मण्डलानि तु।। १२५.५६ ।।"
  },
  {
    "text": "अशीतिमण्‍डलशतं काष्ठयोरुभयोश्चरन्।\nध्रुवेण मुच्यमाने न पुना रश्मियुगेन च।। १२५.५७ ।।"
  },
  {
    "text": "तथैव बाह्यतः सूर्य्यो भ्रमते मण्डलानि तु।\nउद्वेष्टयन् वै वेगेन मण्डलानि तु गच्छति।। १२५.५८ ।।"
  }
]
[
  {
    "text": "पितृवंशानुकीर्त्तनम्।"
  },
  {
    "text": "सूत उवाच।\nलोकाः सोमपथा नाम यत्र मारीचनन्दनाः।\nवर्त्तन्ते देवपितरो देवा यान् भावयन्त्यलम्।। १४.१ ।"
  },
  {
    "text": "अग्निष्वात्ता इति ख्याता यज्वानो यत्रसंस्थिताः।\nअच्छोदा नाम तेषान्तु मानसी कन्यकानदी।। १४.२ ।।"
  },
  {
    "text": "अच्छोदन्नाम च सरः पितृभिर्निर्मितं पुरा।\nअच्छोदा तु तपश्चक्रे दिव्यं वर्ष सहस्रकम्।। १४.३ ।।"
  },
  {
    "text": "आजग्मुः पितरस्तुष्टाः किलदातुञ्च तां वरम्।\nदिव्यरूपधराः सर्वे दिव्यमाल्यानुलेपनाः।। १४.४ ।।"
  },
  {
    "text": "सर्वे युवानो बलिनः कुसुमायुधसन्निभाः।\nतन्मध्येऽमावसुं नाम पितरं वीक्ष्य सांऽगना।। १४.५ ।।"
  },
  {
    "text": "वव्रे वरार्थिनी संगं कुसुमायुधपीडिता।\nयोगाद्‌भ्रष्टा तु सा तेन व्यभिचारेण भामिनी।। १४.६ ।।"
  },
  {
    "text": "धरान्तु नास्पृशत् पूर्वं पपाताथ भुवस्तले।\nतिथावमावसूर्यस्यामिच्छां चक्रे न तां प्रति।। १४.७ ।।"
  },
  {
    "text": "धैर्येण तस्य सा लोकैरमावास्येति विश्रुता।\nपितॄणां वल्लभा तस्य तस्यामक्षयकारकम्।।१४.८।।"
  },
  {
    "text": "अच्छोदाऽधोमुखीदीना लज्जिता तपसः क्षयात्।\nसा पितॄन्‌ प्रार्थयामास पुरे चात्मप्रसिद्धये।। १४.९ ।।"
  },
  {
    "text": "विलप्यमाना पितृभिरिदमुक्ता तपस्विनी।\nभविष्यमर्थमालोक्य देवकार्यञ्च ते तदा।। १४.१० ।।"
  },
  {
    "text": "इदमूचुर्म्महाभागाः प्रसाद शुभयागिरा।\nदिवि दिव्यशरीरेण यत्‌ किञ्चित् क्रियते बुधैः।। १४.१० ।।"
  },
  {
    "text": "तेनैव तत्कर्म्मफलं भुज्यते वरवर्णिनि।\nसद्यं फलन्ति कर्माणि देवत्वे प्रेत्य मानुषे।। १४.११ ।।"
  },
  {
    "text": "तस्मात्त्वं पुत्रि! तपसः प्राप्स्यसे प्रेत्य तत्फलम्।\nअष्टाविंशे भवित्री त्वं द्वापरे मत्स्य योनिजा।। १४.१२ ।।"
  },
  {
    "text": "व्यतिक्रमात्‌ पितॄणां त्वं कष्टं कुलमवाप्स्यसि।\nतस्माद्राज्ञोवसोः कन्या त्वमवश्यं भविष्यसि ।। १४.१३ ।।"
  },
  {
    "text": "कन्या भूत्वा च लोकान् स्वान् पुनराप्स्यसि दुर्लभान्।\nपराशरस्य वीर्येण पुत्रमेकमवाप्स्यसि।। १४.१४ ।।"
  },
  {
    "text": "द्वीपे तु बदरीप्राये बादरायणमच्युतम्।\nस वेदमेकं बहुधा विभजिष्यति ते सुतः।। १४.१५ ।।"
  },
  {
    "text": "पौरवस्यात्मजौ द्वौ तु समुद्रांशस्य शन्तनोः।\nविचित्रवीर्य्यस्तनयस्तथा चित्राङ्गदो नृपः।। १४.१६ ।।"
  },
  {
    "text": "इमावुत्पाद्य तनयौ क्षेत्रजावस्य धीमतः।\nप्रौष्ठपद्यष्टकारूपा पितृलोके भविष्यसि।। १४.१७ ।।"
  },
  {
    "text": "नाम्ना सत्यवती लोके पितृलोके तथाष्टका।\nआयुरारोग्यदा नित्यं सर्वकाम फलप्रदा।। १४.१८ ।।"
  },
  {
    "text": "भविष्यसि परे काले नदीत्वञ्च गमिष्यसि।\nपुण्यतोयासरिच्छ्रेष्ठा लोकेह्यच्छोद नामिका।। १४.१९ ।।"
  },
  {
    "text": "इत्युक्त्वा सगणस्तेषां तत्रैवान्तरधीयत।\nसाप्यवाप च तत्सर्वं फलं तदुदितं पुरा।। १४.२० ।।"
  }
]
[
  {
    "text": "युधिष्ठिर उवाच।\nकथं सर्वमिदं प्रोक्तं प्रयागस्य महामुने!\nएतन्नः सर्वमाख्याहि यथा हि मम तारयेत्।। १११.१ ।।\nमार्कण्डेय उवाच।\nश्रृणु राजन्! प्रयागे तु प्रोक्तं सर्वमिदं जपेत्।\nब्रह्मा विष्णुस्तथेशानो देवताः प्रभुरव्ययः।। १११.२ ।।\nब्रह्मा सृजति भूतानि स्थावरं जङ्गमञ्च यत्।\nतान्येतानि परं लोके विष्णुः सम्वर्द्धते प्रजाः।। १११.३ ।।\nकल्पान्ते तत्समग्रं हि रुद्रः संहरते जगत्।\nतदा प्रयागतीर्थञ्च न कदाचिद्विनश्यति।। १११.४ ।।\nईश्वरः सर्वभूतानां यः पश्यति स पश्यति।\nयत्नेनानेन तिष्ठन्ति ते यान्ति परमाङ्गतिम्।। १११.५ ।।\nयुधिष्ठिर उवाच।\nआख्याहि मे यथातथ्यं यथैषा तिष्ठति श्रुतिः।\nकेन वा कारणेनैव तिष्ठन्ते लोकसत्तमाः।। १११.६ ।।\nमार्कण्डेय उवाच।\nप्रयागे निवसन्ते ते ब्रह्मविष्णुमहेश्वराः।\nकारणं तत्प्रवक्ष्यामि श्रृणु तत्त्वं युधिष्ठिर!।। १११.७ ।।\nप़ञ्चयोजनविस्तीर्णं प्रयागस्य तु मण्डलम्।\nतिष्ठन्ति रक्षणा यात्र पापकर्मनिवारणात्।। १११.८ ।।\nउत्तरेण प्रतिष्ठानाच्छद्मना ब्रह्म तिष्ठति।\nवेणीमाधवरूपी तु भगवांस्तत्र तिष्ठति।। १११.९ ।।\nमाहेश्वरो वटो भूत्वा तिष्ठते परमेश्वरः।\nततो देवाः सगन्धर्वाः सिद्धाश्च परमर्षयः।।\nरक्षन्ति मण्डलं नित्यं पापकर्मनिवारणात्।। १११.१० ।।\nयस्मिन् जुह्वन् स्वकं पापं नरकञ्च न पश्यति।\nएवं ब्रह्मा च विष्णुश्च प्रयागे समहेश्वरः।। १११.११ ।।\nसप्तद्वीपाः समुद्राश्च पर्वताश्च महीतले।\nरक्षमाणाश्च तिष्ठन्ति यावदाभूतसंप्लवम्।। १११.१२ ।।\nयेचान्ये बहवः सर्वे तिष्ठन्ति युधिष्ठिर!।\nपृथिवी तत्समाश्रित्य निर्मिता दैवतैस्त्रिभिः।। १११.१३ ।।\nप्रजापतेरिन्द्र (दं) क्षेत्रं प्रयागमिति विश्रुतम्।\nएतत् पुण्यं पवित्रं वै प्रयागञ्च युधिष्ठिर!।।\nस्वराज्यं कुरु राजेन्द्र! भ्रातृभिः सहितोऽनघ।। १११.१४ ।।"
  }
]
[
  {
    "text": "पुरूरवसः पूर्वजन्मवृत्तान्तवर्णनम्।\nमनुरुवाच।\nचरितं बुधपुत्रस्य जनार्दन! मया श्रुतम्।\nश्रुतः श्राद्धविधिः पुण्यः सर्वपापप्रणाशनः।। ११५.१ ।।"
  },
  {
    "text": "धेन्वाः प्रसूतमानायाः फलं दानस्य मे श्रुतम्।\nकृष्णाजिनप्रदानञ्च वृषोत्सर्गस्तथैव च।। ११५.२ ।।"
  },
  {
    "text": "श्रुत्वा रूपं नरेन्द्रस्य बुधपुत्रस्य केशव!\nकौतूहलं समुत्पन्नं तन्ममाचक्ष्व पृच्छतः।। ११५.३ ।।"
  },
  {
    "text": "केन कर्म्मविपाकेन स तु राजा पुरूरवाः।\nअवाप ताद्रृशं रूपं सौभाग्यमपि चोत्तमम्।। ११५.४ ।।"
  },
  {
    "text": "देवांस्त्रिभुवनश्रेष्ठान् गन्धर्वांश्च मनोरमान्।\nउर्वशीसङ्गता त्यक्त्वा सर्वभावेन तं नृपम्।। ११५.५ ।।"
  },
  {
    "text": "मत्स्य उवाच।\nशृणु कर्म्मविपाकेन येन राजा पुरूरवाः।\nअवाप ताद्रृशं रूपं सौभाग्यमपि चोत्तमम्।। ११५.६ ।।"
  },
  {
    "text": "अतीते जन्मनि पुरा योऽयं राजा पुरूरवाः।\nपुरूरवा इति ख्यातो मद्रदेशाधिपो हि सः।। ११५.७ ।।"
  },
  {
    "text": "चाक्षुषस्यान्वये राजा चाक्षुषस्यान्तरे मनोः।\nस वै नृपगुणैर्युक्तः केवलं रूपवर्जितः।। ११५.८ ।।"
  },
  {
    "text": "पुरूरवा मद्रपतिः कर्म्मणा केन पार्थिवः।\nबभूव कर्म्मणा केन रूपवांश्चैव सूतज!।। ११५.९ ।।"
  },
  {
    "text": "सूत उवाच।\nद्विजग्रामे द्विजश्रेष्ठे नाम्ना चासीत् पुरूरवाः।\nनद्याः कूले महाराजः पूर्वजन्मनि पार्थिवः।। ११५.१० ।।"
  },
  {
    "text": "स तु मद्रपती राजा यस्तु नाम्ना पुरूरवाः।\nतस्मिन् जन्मन्यसौ विप्रो द्वादश्यान्तु सदानघ!।। ११५.११ ।।"
  },
  {
    "text": "उपोष्य पूजयामास राज्यकामो जनार्दनम्।\nचकार सोपवासश्च स्नानमभ्यङ्गपूर्वकम्।। ११५.१२ ।।"
  },
  {
    "text": "उपवासफलात्प्राप्तं राज्यं मद्रेशकण्टकम्।\nउपोषितस्तथाभ्यङ्गाद् रूपहीनो व्यजायत।। ११५.१३ ।।"
  },
  {
    "text": "उपोषितैर्नरैस्तस्मात् स्नानमभ्यङ्गपूर्वकम्।\nवर्जनीयं प्रयत्नेन रूपघ्नं तत्परं नृप!।। ११५.१४ ।।"
  },
  {
    "text": "एतद्वः कथितं सर्वं यद्‌वृत्तं पूर्वजन्मनि।\nमद्रेश्वरस्य चरितं शृणु तस्य महीपतेः।। ११५.१५ ।।"
  },
  {
    "text": "तस्य राजगुणैः सर्वैः समुपेतस्य भूपतेः।\nजनानुरागो नैवासीद्रूपहीनस्य तस्य वै।। ११५.१६ ।।"
  },
  {
    "text": "रूपकामः स मद्रेशास्तपसे कृतनिश्चयः।\nराज्यं मन्त्रिगतं कृत्वा जगाम हिमपर्वतम्।। ११५.१७ ।।"
  },
  {
    "text": "व्यवसायद्वितीयस्तु पद्‌भ्यामेव महायशाः।\nद्रष्टुं स तीर्थसदनं विषयान्ते स्वके नदीम्।।\nऐरावतीति विख्यातान्ददर्शातिमनोरमाम्।। ११५.१८ ।।"
  },
  {
    "text": "तुहिनगिरि महौघ वेगान्तुहिन गभस्ति समान शीतलोदाम्।\nतुहिन सदृश हैमवर्ण पुञ्जान्तु हिनयशाः सरितं ददर्श राजा।।११५.१९।।"
  }
]
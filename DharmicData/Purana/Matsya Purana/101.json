[
  {
    "text": "नन्दिकेश्वर उवाच।\nअथातः सम्प्रवक्ष्यामि व्रतषष्टिमनुत्तमाम्।\nरुद्रेणाभिहितां दिव्यां महापातकनाशिनीम्।। १०१.१ ।।"
  },
  {
    "text": "नक्तमब्दं चरित्वा तु गवा सार्द्धं कुटुम्बिने।\nहैमं चक्रं त्रिशूलञ्च दद्यात् विप्राय वाससी।। १०१.२ ।।"
  },
  {
    "text": "शिवरूपस्ततोऽस्माभिः शिवलोके स मोदते।\nएतेद्देवव्रतं नाम महापातकनाशनम्।। १०१.३ ।।"
  },
  {
    "text": "यस्त्वेकभक्तेन समां शिवं हैमवृषान्वितम्।\nधेनुं तिलमयीं दद्यात् सपदं यातिशाङ्करम्\nएतद्रुद्रव्रतं नाम पापशोकविनाशनम्।। १०१.४ ।।"
  },
  {
    "text": "यस्तु नीलोत्पलं हैमं शर्करापात्रसंयुतम्।\nएकान्तरितनक्ताशी समान्ते वृषसंयुतम्।।\nस वैष्णवं पदं याति लीलाव्रतमिदंस्मृतम्।। १०१.५ ।।"
  },
  {
    "text": "आषाढ़ादिचतुर्मासमभ्यङ्गं वर्जयेन्नरः।\nभोजनोपस्करं दद्यात् स याति भवनं हरेः।।\nजने प्रीतिकरं नॄणां प्रीतिव्रतमिहोच्यते।। १०१.६ ।।"
  },
  {
    "text": "वर्जयित्वा मधौ यस्तु दधिक्षीरघृतैक्षवम्।\nदद्याद्वस्त्राणि सूक्ष्माणि रसपात्रैश्च संयुतम्।। १०१.७ ।।"
  },
  {
    "text": "सम्पूज्य विप्रमिथुनं गौरी मे प्रीयतामिति।\nएतद्गौरीव्रतं नाम भवानी लोकदायकम्।। १०१.८ ।।"
  },
  {
    "text": "पुष्पादौ यस्त्रयोदश्यां कृत्वा नक्तं मधौ पुनः।\nअशोकं काञ्चनं दत्त्वा इक्षुयुक्तं दशाङ्गुलम्।। १०१.९ ।।"
  },
  {
    "text": "विप्राय वस्त्रसंयुक्तं प्रद्युम्नः प्रीयतामिति।\nकल्पं विष्णुपदे स्थित्वा विशोकः स्यात् पुनर्नरः।।\nएतत् कामव्रतं नाम सदा शोकविनाशनम्।। १०१.१० ।।"
  },
  {
    "text": "आषाढ़ादिव्रतं यस्तु वर्जयेन्नखकर्तनम्।\nवार्ताकं च चतुर्मासं मधुसर्पिर्घटान्वितम्।। १०१.११ ।।"
  },
  {
    "text": "कार्तिक्यां तत्पुनर्हैमं ब्राह्मणाय निवेदयेत्।\nस रुद्रलोकमाप्नोति शिवव्रतमिदं स्मृतम्।। १०१.१२ ।।"
  },
  {
    "text": "वर्जयेद्यस्तु पुष्पाणि हेमन्त शिशिरावृतू।\nपुष्पत्रयं च फाल्गुन्यां कृत्वा शक्त्या च काञ्चनम्।। १०१.१३ ।।"
  },
  {
    "text": "दद्याद्विकालवेलायां प्रीयेतां शिवकेशवौ।\nदत्त्वा परम्पदं याति सौम्यव्रतमिदं स्मृतम्।। १०१.१४ ।।"
  },
  {
    "text": "फाल्गुनादितृतीयायां लवणं यस्तु वर्जयेत्।\nसमाप्ते शयनं दद्यात् गृहञ्चोपस्करान्वितम्।। १०१.१५ ।।"
  },
  {
    "text": "संपूज्य विप्रमिथुनं भवानी प्रीयतामिति।\nगौरीलोके वसेत्कल्पं सौभाग्यव्रतमुच्यते।। १०१.१६ ।।"
  },
  {
    "text": "सन्ध्या मौनं ततः कृत्वा समान्ते घृतकुम्भकम्।\nवस्त्रयुग्मं तिलान् घण्टां ब्राह्मणाय निवेदयेत्।। १०१.१७ ।।"
  },
  {
    "text": "सारस्वतं पदं याति पुनरावृत्तिदुर्लभम्।\nएतत्सारस्वतं नाम रूपविद्या प्रदायकम्।। १०१.१८ ।।"
  },
  {
    "text": "लक्ष्मीमभ्यर्च्य पञ्चम्यामुपवासी भवेन्नरः।\nसमान्ते हेमकमलं दद्याद्धेनुसमन्वितम्।। १०१.१९ ।।"
  },
  {
    "text": "सवैष्णवं पदं याति लक्ष्मीवान् जन्मजन्मनि।\nएतत् सम्पद्व्रतं नाम सदा पापविनाशनम्।। १०१.२० ।।"
  },
  {
    "text": "कृत्वोपलेपनं शम्भोरग्रतः केशवस्य च।\nयावदब्दं पुनर्दद्याद्धेनुञ्जलघटान्विताम्।। १०१.२१ ।।"
  },
  {
    "text": "जन्मायुतं स राजा स्यात्ततः शिवपुरं व्रजेत्।\nएतदायुर्व्रतं नाम सर्वकामप्रदायकम्।। १०१.२२ ।।"
  },
  {
    "text": "अश्वत्थं भास्करं गङ्गां प्रणम्यैकत्र वाग्यतः।\nएकभक्तं नरः कुर्यादब्दमेकं विमत्सरः।। १०१.२३ ।।"
  },
  {
    "text": "व्रतान्ते विप्रमिथुनं पूज्यं धेनुत्रयान्वितम्।\nवृक्षं हिरण्मयं दद्यात् सोऽश्वमेधफलं लभेत्।।\nएतत् कीर्त्तिव्रतं नाम भूतिकीर्त्तिफलप्रदम्।। १०१.२४ ।।"
  },
  {
    "text": "घृतेन स्नपनं कुर्याच्छम्भोर्वा केशवस्य च।\nअक्षताभिः सपुष्पाभिः कृत्वा गोमयमण्डलम्।। १०१.२५ ।।"
  },
  {
    "text": "तिलधेनुसमोपेतं समाप्ते हेमपङ्कजम्।\nशुद्धमष्टाङ्गुलं दद्याच्छिवलोके महीयते।।\nसामगाय ततश्चैतत् सामव्रतमिहोच्यते।। १०१.२६ ।।"
  },
  {
    "text": "नवम्यामेकभक्तन्तु कृत्वा कन्याश्च शक्तितः।\nभोजयित्वा समां दद्याद्धैमकञ्चुकवाससी।। १०१.२७ ।।"
  },
  {
    "text": "हैमं सिंहञ्च विप्राय दत्त्वा शिवपदं व्रजेत्।\nजन्मार्बुदं सुरूपः स्याच्छत्रुभिश्चापराजितः।।\nएतद्वीरव्रतं नाम नारीणां च सुखप्रदम्।। १०१.२८ ।।"
  },
  {
    "text": "यावत् समाभवेद्यस्तु पञ्चदश्यां पयोव्रतः।\nसमान्ते श्राद्धकृद्दद्यात् पञ्च गास्तु पयस्विनीः।। १०१.२९ ।।"
  },
  {
    "text": "वासांसि च पिशङ्गानि जलकुम्भयुतानि च।\nस याति वैष्णवं लोकं पितॄणान्तारयेच्छतम्।\nकल्पान्ते राजराजः स्यात् पितृव्रतमिदं स्मृतम्।। १०१.३० ।।"
  },
  {
    "text": "चैत्रादिचतुरो मासाञ्जलं दद्यादयाचितम्।\nव्रतान्ते मणिकं दद्यादन्नवस्त्रसमन्वितम्।। १०१.३१ ।।"
  },
  {
    "text": "तिलपात्रं हिरण्यञ्च ब्रह्मलोके महीयते।\nकल्पान्ते भूपतिर्नूनमानन्दव्रतमुच्यते।। १०१.३२ ।।"
  },
  {
    "text": "पञ्चामृतेन स्नपनं कृत्वा संवत्सरं विभोः।\nवत्सरान्ते पुनर्दद्याद्धेनुं पञ्चामृतेन हि।। १०१.३३ ।।"
  },
  {
    "text": "विप्राय दद्याच्छंङ्खञ्च स पदं याति शाङ्करम्।\nराजा भवति कल्पान्ते घृतिव्रतमिदं स्मृतम्।। १०१.३४ ।।"
  },
  {
    "text": "वर्जयित्वा पुनर्मासमब्दान्ते गोपदो भवेत्।\nतद्वद्धेममृगं दद्यात् सोऽश्वमेधफलं लभेत्।।\nअहिंसाव्रतमित्युक्तं कल्पान्ते भूपतिर्भवेत्।। १०१.३५ ।।"
  },
  {
    "text": "माघमास्युषसि स्नानं कृत्वा दाम्पत्यमर्चयेत्।\nभोजयित्वा यथाशक्त्या माल्यवस्त्रविभूषणैः।।\nसूर्य्यलोके वसेत् कल्पं सूर्य्यव्रतमिदं स्मृतम्।। १०१.३६ ।।"
  },
  {
    "text": "आषाढादिचतुर्मासं प्रातः स्नायी भवेन्नरः।\nविप्रेषु भोजनं दद्यात् कार्तिक्या गोप्रदोभवेत्।।\nस वैष्णवं पदं याति विष्णुव्रतमिदं शुभम्।। १०१.३७ ।।"
  },
  {
    "text": "अयनादयनं यावद्वर्जयेत् पुष्पसर्पिषी।\nतदन्ते पुष्पदामानि घृतधेन्वा सहैव तु।। १०१.३८ ।।"
  },
  {
    "text": "दत्त्वा शिवपदं गच्छेद् विप्राय घृतपायसम्।\nएतच्छीलव्रतं नाम शीलारोग्यफलप्रदम्।। १०१.३९ ।।"
  },
  {
    "text": "सन्ध्या दीपप्रदो यस्तु समां तैलं विवर्जयेत्।\nसमान्ते दीपिकां दद्यात् चक्रशूके च काञ्चने।। १०१.४० ।।"
  },
  {
    "text": "वस्त्रयुग्मञ्च विप्राय तेजस्वी स भवेदिह।\nरुद्रलोकमवाप्नोति दीप्तिव्रतमिदं स्मृतम्।। १०१.४१ ।।"
  },
  {
    "text": "कार्त्तिकादि तृतीयायां प्राश्य गोमूत्रयावकम्।\nनक्तञ्चरेदब्दमेकमब्दान्ते गोप्रदो भवेत्।। १०१.४२ ।।"
  },
  {
    "text": "गौरीलोके वसेत्कल्पं ततो राजा भवेदिह।\nएतद्रुद्रव्रतं नाम सदा कल्याणकारकम्।। १०१.४३ ।।"
  },
  {
    "text": "वर्जयेच्चैत्रमासे च यश्च गन्धानुलेपनम्।\nशुक्तिं गन्धभृतां दत्त्वा विप्राय सितवाससी।।\nवारुणं पदमाप्नोति द्रृढ़व्रतमिदं स्मृतम्।। १०१.४४ ।।"
  },
  {
    "text": "वैशाखे पुष्पलवणं वर्जयित्वाऽथगोप्रदः।\nभूत्वा विष्णुपदे कल्पं स्थित्वा राजा भवेदिह\nएतत्कान्तिव्रतं नाम कान्तिकीर्त्तिफलप्रदम्।। १०१.४५ ।।"
  },
  {
    "text": "ब्रह्माण्डं काञ्चनं कृत्वा तिलराशिसमन्वितम्।\nत्र्यहं तिलप्रदो भूत्वा वह्निसंतर्प्य सद्विजम्।। १०१.४६ ।।"
  },
  {
    "text": "संपूज्य विप्रदाम्पत्यं माल्यवस्त्रविभूषणैः।\nशक्तितस्त्रिपलादूद्र्ध्वं विश्वात्मा प्रीयतामिति।। १०१.४७ ।।"
  },
  {
    "text": "पुण्येऽह्नि दद्यात् सपरं ब्रह्मयात्यपुनर्भवम्।\nएतद्ब्रह्मव्रतं नाम निर्वाणपददायकम्।। १०१.४८ ।।"
  },
  {
    "text": "यश्चोभयमुखीं दद्यात् प्रभूतकनकान्विताम्।\nदिनं पयोव्रतस्तिष्ठेत् स याति परमम्पदम्।\nएतद्धेनुव्रतं नाम पुनरावृत्तिदुर्लभम्।। १०१.४९ ।।"
  },
  {
    "text": "त्र्यहं पयोव्रते स्थित्वा काञ्चनं कल्पपादपम्।\nपलादूद्र्ध्वं यथाशक्त्या तण्डुलैस्तूपसंयुतम्।।\nदत्त्वा ब्रह्मपदं याति कल्पव्रतमिदं स्मृतम्।। १०१.५० ।।"
  },
  {
    "text": "मासोपवासी यो दद्याद्धेनुं विप्राय शोभनाम्।\nसवैष्णवं पदं याति भीमव्रतमिदंस्मृतम्।। १०१.५१ ।।"
  },
  {
    "text": "दद्याद्विंशत्पलादूद्र्ध्वं महीं कृत्वा तु काञ्चनीम्।\nदिनं पयोव्रतस्तिष्ठेद्रुद्रलोके महीयते।।\nधराव्रतमिदं प्रोक्तं सप्तकल्पशतानुगम्।। १०१.५२ ।।"
  },
  {
    "text": "माघे मासेऽथवा चैत्रे गुड़धेनुप्रदो भवेत्।\nगुड़व्रतस्तृतीयायां गौरीलोके महीयते।।\nमहाव्रतमिदं नाम परमानन्दकारकम्।। १०१.५३ ।।"
  },
  {
    "text": "पक्षोपवासी यो दद्याद् विप्राय कपिलाद्वयम्।\nब्रह्मलोकमवाप्नोति देवासुरसुपूजितम्।।\nकल्पान्ते राजराजः स्यात्प्रभाव्रतमिदं स्मृतम्।। १०१.५४ ।।"
  },
  {
    "text": "वत्सरन्त्वेकभक्ताशी सभक्ष्यजलकुम्भदः।\nशिवलोके वसेत्कल्पं प्राप्तिव्रतमिदं स्मृतम्।। १०१.५५ ।।"
  },
  {
    "text": "नक्ताशी चाष्टमीषु स्याद्वत्सरान्ते च धेनुदः।\nपौरन्दरं पुरं याति सुगतिव्रतमुच्यते।। १०१.५६ ।।"
  },
  {
    "text": "विप्रायेन्धनदो यस्तु वर्षादिचतुरो ऋतून्।\nघृतधेनुप्रदोऽन्ते च स परं ब्रह्म गच्छति।।\nवैश्वानरव्रतं नाम सर्वपापविनाशनम्।। १०१.५७ ।।"
  },
  {
    "text": "एकादश्याञ्च नक्ताशी यश्चक्रं विनिवेदयेत्।\nसमान्ते वैष्णवं हैमं स विष्णोः पदमाप्नुयात्।।\nएतत्कृष्णव्रतं नाम कल्पान्ते राज्यभाग्भवेत्।। १०१.५८ ।।"
  },
  {
    "text": "पायसाशी समान्ते तु दद्याद्विप्राय गोयुगम्।\nलक्ष्मीलोकमवाप्नोति ह्येतद्देवीव्रतं स्मृतम्।। १०१.५९ ।।"
  },
  {
    "text": "सप्तम्यान्नक्तभुग्दद्यात्समान्ते गाम्पयस्विनीम्।\nसूर्य्यलोकमवाप्नोति भानुव्रतमिदं स्मृतम्।। १०१.६० ।।"
  },
  {
    "text": "चतुर्थ्यां नक्तभुग्दद्यादब्दान्ते हेमवारणम्।\nव्रतं वैनायकं नाम शिवलोकफलप्रदम्।। १०१.६१ ।।"
  },
  {
    "text": "महाफलानि यस्त्यक्त्वा चतुर्मासं द्विजातये।\nहैमानि कार्त्तिके दद्याद्गोयुगेनसमन्वितम्।\nएतत्फलव्रतं नाम विष्णुलोकफलप्रदम्।। १०१.६२ ।।"
  },
  {
    "text": "यश्चोपवासी सप्तम्यां समान्ते हैमपङ्कजम्।\nगावश्च शक्तितो दद्यात् हेमान्नघटसंयुताः।।\nएतत्सौरव्रतं नाम स्वर्गलोकफलप्रदम्।। १०१.६३ ।।"
  },
  {
    "text": "द्वादश द्वादशीर्यस्तु समाप्यो पोषणेन च।\nगोवस्त्रकाञ्चनैर्विप्रान् पूजयेच्छक्तितो नरः।।\nपरमम्पदमवाप्नोति विष्णुव्रतमिदं स्मृतम्।। १०१.६४ ।।"
  },
  {
    "text": "कार्तिक्याञ्च वृषोत्सर्गं कृत्वा नक्तं समाचरेत्।\nशैवम्पदमवाप्नोति वार्षव्रतमिदं स्मृतम्।। १०१.६५ ।।"
  },
  {
    "text": "कृच्छ्रान्ते गोप्रदः कुर्याद्भोजनं शक्तितः पदम्।\nविप्राणां शाङ्करं याति प्राजापत्यमिदं व्रतम्।। १०१.६६ ।।"
  },
  {
    "text": "चतुर्दश्यान्तु नक्ताशी समान्ते गोधनप्रदः।\nशैवम्पदमवाप्नोति त्रैयम्बकमिदं व्रतम्।। १०१.६७ ।।"
  },
  {
    "text": "सप्तरात्रोषितो दद्याद्घृतकुम्भं द्विजातये।\nघृतव्रतमिदम्प्राहुर्ब्रह्मलोकफलप्रदम्।। १०१.६८ ।।"
  },
  {
    "text": "आकाशशायी वर्षासु धेनुमन्ते पयस्विनीम्।\nशक्रलोके वसेन्नित्यमिन्द्रव्रतमिदं स्मृतम्।। १०१.६९ ।।"
  },
  {
    "text": "अनग्निपक्वमश्नाति तृतीयायान्तु यो नरः।\nगान्दत्त्वा शिवमभ्येति पुनरावृत्तिदुर्लभम्।।\nइह चानन्दकृत् पुंसां श्रेयोव्रतमिदं स्मृतम्।। १०१.७० ।।"
  },
  {
    "text": "हैमं पलद्वयादूद्र्ध्वं रथमश्वयुगान्वितम्।\nददन् कृतोपवासः स्याद्दिवि कल्पशतं वसेत्।\nकल्पान्ते राजराजः स्यादश्वव्रतमिदं स्मृतम्।। १०१.७१ ।।"
  },
  {
    "text": "वत्सरन्त्वेकभक्ताशी सभक्ष्यजलकुम्भकः।\nशिवलोके वसेत्कल्पं प्राप्तिव्रतमिदं स्मृतम्।। १०१.७२ ।।"
  },
  {
    "text": "नक्ताशी चाष्टमीषु स्याद्वत्सरान्ते च धेनुदः।\nपौरन्दरं पुरं याति सुगतिव्रतमुच्यते।। १०१.७३ ।।"
  },
  {
    "text": "निशि कृत्वा जले वासं प्रभाते गोप्रदो भवेत्।\nवारुणं लोकमाप्नोति वरुणव्रतमुच्यते।। १०१.७४ ।।"
  },
  {
    "text": "चान्द्रायणञ्च यः कुर्य्यात् हेमचन्द्रं निवेदयेत्।\nचन्द्रव्रतमिदं प्रोक्तं चन्द्रलोकफलप्रदम्।। १०१.७५ ।।"
  },
  {
    "text": "ज्यैष्ठे पञ्चतपाः सायं हेमधेनुप्रदो दिवम्।\nयात्यष्टमी चतुर्दश्यो रुद्रव्रतमिदं स्मृतम्।। १०१.७६ ।।"
  },
  {
    "text": "सकृद्वितानकं कुर्य्यात्तृतीयायां शिवालये।\nसमान्ते धेनुदो याति भवानी व्रतमुच्यते।। १०१.७७ ।।"
  },
  {
    "text": "माघे निश्यार्द्रवासाः स्यात् सप्तम्यां गोप्रदो भवेत्।\nदिवि कल्पमुषित्वेह राजा स्यात् पवनं व्रतम्।। १०१.७८ ।।"
  },
  {
    "text": "त्रिरात्रो पोषितो दद्यात् फाल्गुन्यां भवनं शुभम्।\nआदित्यलोकमाप्नोति धामव्रतमिदं स्मृतम्।। १०१.७९ ।।"
  },
  {
    "text": "त्रिसन्ध्यं पूज्य दाम्पत्यमुपवासी विभूषणैः।\nअन्नं गावः समाप्नोति मोक्षमिन्द्रव्रतादिह।। १०१.८० ।।"
  },
  {
    "text": "दत्त्वा सितद्वितीयायामिन्दोर्लवणभाजनम्।\nसमान्ते गोप्रदो याति विप्राय शिवमन्दिरम्।\nकल्पान्ते राजराजः स्यात् सोमव्रतमिदं स्मृतम्।। १०१.८१ ।।"
  },
  {
    "text": "प्रतिपद्येकभक्ताशी समान्ते कपिलाप्रदः।\nवैश्वानरपदं याति शिवव्रतमिदं स्मृतम्।। १०१.८२ ।।"
  },
  {
    "text": "दशम्यामेकभक्ताशी समान्ते दशधेनुदः।\nदिशश्च काञ्चनैर्दद्यात् ब्रह्माण्डाधिपतिर्भवेत्।\nएतद्विश्वव्रतं नाम महापातकनाशनम्।। १०१.८३ ।।"
  },
  {
    "text": "यः पठेच्छृणुयाद्वापि व्रतषष्टिमनुत्तमाम्।\nमन्वन्तरशतं सोऽपि गन्धर्वाधिपतिर्भवेत्।। १०१.८४ ।।"
  },
  {
    "text": "षष्टिव्रतं नारद! पुण्यमेतत्तवोदितं विश्वजनीनमन्यत्।\nश्रोतुं तवेच्छा तदुदीरयामि प्रियेषु किं वा कथनीयमस्ति।। १०१.८५ ।।"
  }
]
[
  {
    "text": "शान्तिविधानवर्णनम्।"
  },
  {
    "text": "गर्ग उवाच।\nनगरादपसर्पन्ते समीपमुपयान्ति च।\nनद्यो ह्रद प्रस्रवाणि विरसाश्च भवन्ति च ।। २३४.१ ।।"
  },
  {
    "text": "विवर्णं कलुषन्तप्तं फेनवज्जन्तु सङ्कुलम्।\nस्नेहं क्षीरं सुरां रक्तं वहन्ते वा कुलोदकाः ।। २३४.२ ।।"
  },
  {
    "text": "षण्मासाभ्यन्तरे तत्र परचक्रभयम्भवेत्।\nजलाशया नदन्ते वा प्रज्वलन्ति कथञ्चन ।। २३४.३ ।।"
  },
  {
    "text": "विमुञ्चन्ति तथा ब्रह्मन्! ज्वालाधूमरजांसि च।\nअथवा ते जलोत्पत्तिः सुसत्वा वा जलाशयाः ।। २३४.४ ।।"
  },
  {
    "text": "सङ्गीतशब्दाः श्रूयन्ते जनमारभयम्भवेत्।\nदिव्यमम्भोमयं सर्पिर्मधुतैलावसेचनम् ।। २३४.५ ।।"
  },
  {
    "text": "जप्तव्या वारुणा मन्त्रास्तैश्च होमो जले भवेत् ।। २३४.६ ।।"
  },
  {
    "text": "मध्वाज्ययुक्तं परमान्नमत्र देयं द्विजानां द्विज भोजनार्थम्।\nगावश्च देयाः सितवस्त्रयुक्तास्तथोदकुम्भाः सलिलाघशान्त्यै ।। २३४.७ ।।"
  }
]
[
  {
    "text": "वशिष्ठवंशजान् विप्रान् नामगोत्रवंशप्रवरवर्णनम्।\nमत्स्य उवाच।\nवसिष्ठवंशजान् विप्रान् निबोध वदतो मम।\nएकार्षेयस्तु प्रवरो वासिष्ठानां प्रकीर्तितः ।। २००.१ ।।"
  },
  {
    "text": "वसिष्ठा एव वासिष्ठा अविवाह्या वसिष्ठजैः।\nव्याघ्रपादा औपगवा वैक्लवाः शाद्वलायनाः ।। २००.२ ।।"
  },
  {
    "text": "कपिष्ठला औपलोमा अलब्धाश्च षठाः कठाः।\nगौपयाना बोधपाश्च दाकव्या ह्यथ वाह्यकाः ।। २००.३ ।।"
  },
  {
    "text": "वालिशयाः पालिशयास्ततो वाग्ग्रन्थयश्चये।\nआपस्थूणाः शीतवृत्ताः तथा ब्राह्म पुरेयकाः ।। २००.४ ।।"
  },
  {
    "text": "लोमायनाः स्वस्तिकराः शाण्डिलिर्गौडिनिस्तथा।\nवाडोहलिश्च सुमनाश्चोपावृद्धिस्तथैव च ।। २००.५ ।।"
  },
  {
    "text": "चौलिर्वौलिर्ब्रह्मबलः पौलिः श्रवस एव च।\nपौड़वो याज्ञवल्क्यश्च एकार्षेया महर्षयः ।। २००.६ ।।"
  },
  {
    "text": "वसिष्ठ एषां प्रवर अवैवाह्याः परस्परम्।\nशैलालयो महाकर्णः कौरव्यः क्रोधिनस्तथा ।। २००.७ ।।"
  },
  {
    "text": "कपिञ्जला वालखिल्या भागवित्तायनाश्च ये।\nकीलायनः कालशिखः कोरकृष्णाः सुरायणाः ।। २००.८ ।।"
  },
  {
    "text": "शाकाहार्याः शाकधियः काण्वा उपलपाश्च ये।\nशाकायना उहाकाश्च अथ माषशरावयः ।। २००.९ ।।"
  },
  {
    "text": "दाकायना वालवयो वाकयो गोरथास्तथा।\nलम्बायनाः श्यामवयो ये चकोडोदरायणाः ।। २००.१० ।।"
  },
  {
    "text": "प्रलम्बायनाश्च ऋषय औपमन्यव एव च।\nसाङ्ख्यायनाश्च ऋषयस्तथा वै वेदशेरकाः ।। २००.११ ।।"
  },
  {
    "text": "पालङ्कायन उद्गाहा ऋषयश्च बलेक्षवः।\nमातेया ब्रह्मबलिनः पर्णागारिस्तथैव च ।। २००.१२ ।।"
  },
  {
    "text": "त्र्यार्षेयोऽभिमतश्चैषां सर्वेषां प्रवरस्तथा।\nभिगीवसुर्वशिष्ठश्च इन्द्रप्रमदिरेव च ।। २००.१३ ।।"
  },
  {
    "text": "परस्परमवैवाह्या ऋषयः परिकीर्तिताः।\nऔपस्थलास्वस्थलयो पालोहालो हलाश्च ये।। २००.१४ ।।"
  },
  {
    "text": "माध्यन्दिनो माक्षतयः पैप्पलादिर्विचक्षुषः।\nत्रैश्रृङ्गायन सैवल्काः कुण्डिनश्च नरोत्तम!।। २००.१५ ।।"
  },
  {
    "text": "त्र्यार्षेयाभिमताश्चैषां सर्वेषां प्रवराः शुभाः।\nवसिष्ठमित्रावरुणौ कुण्डिनश्च महातपाः ।। २००.१६ ।।"
  },
  {
    "text": "परस्परमवैवाह्या ऋषयः परिकीर्तिताः।\nशिवकर्णो वयश्चैव पादपश्च तथैव च ।। २००.१७ ।।"
  },
  {
    "text": "त्र्यार्षेयोऽभिमतश्चैषां सर्वेषां प्रवरस्तथा।\nजातूकर्ण्यो वसिष्ठश्च तथैवात्रिश्च पार्थिव !\nपरस्परमवैवाह्या ऋषयः परिकीर्तिताः ।। २००.१८ ।।"
  },
  {
    "text": "वसिष्ठवंशेऽभिहिता मयैते ऋषिप्रधानाः सततं द्विजेन्द्राः।\nयेषां तु नाम्ना परिकीर्तितेन पापं समग्रं पुरुषो जहाति ।। २००.१९ ।।"
  }
]
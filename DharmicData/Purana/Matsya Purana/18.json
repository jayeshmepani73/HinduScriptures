[
  {
    "text": "एकोद्दिष्टश्राद्धप्रकरणम्।"
  },
  {
    "text": "सूत उवाच।\nएकोद्दिष्टमतो वक्ष्ये यदुक्तं चक्रपाणिना।\nमृते पुत्रैर्यथाकार्यमाशौचञ्च पितर्यपि।। १८.१ ।।"
  },
  {
    "text": "दशाहं शावमाशौचं ब्राह्मणेषु विधीयते।\nक्षत्रियेषु दश द्वेच पक्षं वैश्येषु चैवहि।। १८.२ ।।"
  },
  {
    "text": "शूद्रेषु मासमाशौचं सपिण्डेषु विधीयते।\nनैशम्वाऽकृतचूडस्य त्रिरात्रम्परतः स्मृतम्।।१८.३ ।।"
  },
  {
    "text": "जननेऽप्येवमेव स्यात् सर्ववर्णेषु सर्वदा।\nतथास्थिसञ्चयादूर्ध्वमङ्गस्पर्शो विधीयते।। १८.४ ।।"
  },
  {
    "text": "प्रेताय पिण्डददानन्तु द्वादशाहं समाचरेत्।\nपाथेयं तस्य तत् प्रोक्तं यतः प्रीतिकरं महत्।। १८.५ ।।"
  },
  {
    "text": "तस्मात् प्रेतपुरं प्रेतो द्वादशाहं न नीयते।\nगृहं पुत्रं कलत्रञ्च द्वादशाहं प्रपश्यति।। १८.६ ।।"
  },
  {
    "text": "तस्मान्निधेयमाकाशे दशरात्रं पयस्तथा।\nसर्वदाहोपशान्त्यर्थमध्वश्रमविनाशनम्।।१८.७ ।।"
  },
  {
    "text": "तत एकादशाहे तु द्विजानेकादशैव तु।\nक्षत्रादिः सूतकान्ते तु भोजयेदयुतो द्विजान्।। १८.८ ।।"
  },
  {
    "text": "द्वितीयेऽह्नि पुनस्तद्वदेकोद्दिष्टं समाचरेत्।\nआवाहनाग्नौकरणं दैवहीनं विधानतः।। १८.९ ।।"
  },
  {
    "text": "एकं पवित्रमेकोर्घ एकः पिण्डो विधीयते।\nउपतिष्ठतमित्येतद्देयं पश्चात्तिलोदकम्।।१८.१० ।।"
  },
  {
    "text": "स्वादितं विकिरेद्‌ ब्रूयाद्विसर्गे चाभिरम्यताम्।\nशेषं पूर्ववदत्रापि कार्यं वेदविदा पितुः।। १८.११ ।।"
  },
  {
    "text": "अनेन विधिना सर्वमनुमासं समाचरेत्।\nसूतकान्ताद्वितीयेऽह्नि शय्यां दद्याद्विलक्षणाम्।। १८.१२ ।।"
  },
  {
    "text": "काञ्चनं पुरुषं तद्वत् फलवस्त्रसमन्विताम्।\nसंपूज्य द्विजदाम्पत्यं नानाभरणभूषणैः।। १८.१३ ।।"
  },
  {
    "text": "वृषोत्सर्गं प्रकुर्वीत देया च कपिला शुभा।\nउदकुम्भश्च दातव्यो भक्ष्यभोज्यसमन्वितः।। १८.१४ ।।"
  },
  {
    "text": "यावदब्दं नरश्रेष्ठ!। सतिलोदकपूर्वकम्।\nततः संवत्सरे पूर्णे सपिण्डीकरणं भवेत्।। १८.१५ ।।"
  },
  {
    "text": "सपिण्डीकरणादूर्ध्वं प्रेतः पार्वणभाग् भवेत्।\nवृद्धिपूर्वेषु योग्यश्च गृहस्थश्च भवेत्ततः।। १८.१६ ।।"
  },
  {
    "text": "सपिण्डीकरणे श्राद्धे देवपूर्वं नियोजयेत्।\nपितॄनेवासयेत्तत्र पृथक् प्रेतं विनिर्दिशेत्।। १८.१७ ।।"
  },
  {
    "text": "गन्धोदकतिलैर्युक्तं कुर्यात्पात्रचतुष्टयम्।\nअर्घार्थं पितृपात्रेषु प्रेतपात्रं प्रसेचयेत्।। १८.१८ ।।"
  },
  {
    "text": "तद्वत्‌संकल्प्य चतुरः पिण्डान् पिण्डप्रदस्तदा।\nये समाना इति द्वाभ्यामन्त्यन्तु विभजेत्त्रिधा।। १८.१९ ।।"
  },
  {
    "text": "चतुर्थस्य पुनः कार्यं न कदाचिदतो भवेत्।\nततः पितृत्वमापन्नः सर्वतस्तुष्टिमागतः।। १८.२० ।।"
  },
  {
    "text": "अग्निष्वात्तादिमध्यत्त्वं प्राप्नोत्यमृतमुत्तमम्।\nसपिण्डीकरणादूर्ध्वं तस्मै तस्मान्नदीयते।। १८.२१ ।।"
  },
  {
    "text": "पितृष्वेव तु दातव्यं तत् पिण्डो येषु संस्थितः।\nततः प्रभृति संक्रान्तावुपरागादि पर्वसु।। १८.२२ ।।"
  },
  {
    "text": "त्रिपिण्डमाचरेच्छ्राद्धमेकोद्दिष्टं मृताहनि।\nएकोद्दिष्टं परित्यज्य मृताहे यः समाचरेत्।। १८.२३ ।।"
  },
  {
    "text": "सदैव पितृहा स स्यान्मातृभ्रातृविनाशकः।\nमृताहे पार्वणं कुर्वन्नधोऽधो याति मानवः।। १८.२४ ।।"
  },
  {
    "text": "संपृक्तेष्वाकुली भावः प्रेतेषु तु यतो भवेत्।\nप्रतिसंवत्सरं तस्मादेकोद्दिष्टं समाचरेत्।। १८.२५ ।।"
  },
  {
    "text": "यावदब्दन्तु यो दद्यादुदकुम्भं विमत्सरः।\nप्रेतायान्नसमायुक्तं सोऽश्वमेधफलं लभेत्।। १८.२६ ।।"
  },
  {
    "text": "आमश्राद्धं यथा कुर्याद्विधिज्ञः श्राद्धदस्तदा।\nतेनाग्नौ करणं कुर्यात्‌ पिण्डांस्तेनैव निर्वपेत्।। १८.२७ ।।"
  },
  {
    "text": "त्रिभिः सपिण्डिकरणे अशेषत्रितये पिता।\nयदा प्राप्स्यति कालेन तदा मुच्येत बन्धनात्।। १८.२८ ।।"
  },
  {
    "text": "मुक्तोऽपि लेपभागित्वं प्राप्नोति कुशमार्जनात्।\nलेपभाजश्चतुर्थाद्याः पित्राद्याः पिण्डभागिनः।।\nपिण्डदः सप्तमस्तेषां सापिण्ड्यं साप्तपौरुषम्।। १८.२९ ।।"
  }
]
[
  {
    "text": "कश्यपान्वयवर्णनम्।"
  },
  {
    "text": "सूत उवाच।\nकश्यपस्य प्रवक्ष्यामि पत्नीभ्यः पुत्र पौत्रकान्।\nअदितिर्दितिर्दनुश्चैव अरिष्टा सुरसा तथा।। ६.१ ।।"
  },
  {
    "text": "सुरभिर्विनता तद्वत्ताम्रा क्रोधवशा इरा।\nकद्रूर्विश्वा मुनिस्तद्वत्तासां पुत्रान्निबोधत।। ६.२ ।।"
  },
  {
    "text": "तुषिता नाम ये देवाश्चाक्षुषस्यान्तरे मनोः।\nवैवस्वतेऽन्तरे चैते आदित्या द्वादशस्मृताः।। ६.३ ।।"
  },
  {
    "text": "इन्द्रो धाता भगस्त्वष्टा मित्रोऽथ वरुणो यमः।\nविवस्वान्‌ सवितापूषा अंशुमान्‌ विष्णुरेव च ।। ६.४ ।।"
  },
  {
    "text": "एते सहस्रकिरणा आदित्या द्वादश स्मृताः।\nमारीचात् कश्यपादाप पुत्रानदितिरुत्तमान्।। ६.५ ।।"
  },
  {
    "text": "भृशाश्वस्य ऋषेः पुत्रा देवप्रहरणाः स्मृताः।\nएते देवगणा विप्राः प्रतिमन्वन्तरेषु च।। ६.६ ।।"
  },
  {
    "text": "उत्पद्यन्ते प्रलीयन्ते कल्पेकल्पे तथैव च।\nदितिः पुत्रद्वयं लेभे कश्यपादिति नः श्रुतम्।। ६.७ ।।"
  },
  {
    "text": "हिरण्यकशिपुञ्चैव हिरण्याक्षं तथैव च।\nहिरण्यकशिपोस्तद्वज्जातां पुत्रचतुष्टयम्।। ६.८ ।।"
  },
  {
    "text": "प्रह्लादश्चानुह्लादश्च संह्लादोह्लाद एव च।\nप्रह्लादपुत्र आयुष्मान् शिविर्वाष्कल एव च।। ६.९ ।।"
  },
  {
    "text": "विरोचनश्चतुर्थश्च स बलिं पुत्रमाप्तवान्।\nबलेः पुत्रशतं त्वासीद् बाणज्येष्ठं ततो द्विजाः।। ६.१० ।।"
  },
  {
    "text": "धृतराष्ट्रस्तथा सूर्यश्चन्द्रश्चन्द्रांशुतापनः।\nनिकुम्भनाभो गुर्वक्षः कुक्षिभीमो विभीषणः।। ६.११ ।।\nएवमाद्यास्तु बहवो बाणज्येष्ठा गुणाधिकाः।\nबाणः सहस्रबाहुश्च सर्वास्त्रगणसंयुतः।। ६.१२ ।।"
  },
  {
    "text": "तपसा तोषितो यस्य पुरे वसति शूलभृत्।\nमहाकालत्वमगमत्साम्यं यश्च पिनाकिनः।। ६.१३ ।।"
  },
  {
    "text": "हिरण्याक्षस्य पुत्रोऽभूदुलूकः शकुनिस्तथा।\nभूतसन्तापनश्चैव महानाभस्तथैव च।। ६.१४ ।।"
  },
  {
    "text": "एतेभ्यः पुत्रपौत्राणां कोटयः सप्तसप्ततिः।\nमहाबला महाकाया नानारूपा महौजसः।। ६.१५ ।।"
  },
  {
    "text": "दनुः पुत्रशतं लेभे कश्यपाद्‌ बलदर्पितम्।\nविप्रचित्तिः प्रधानोऽभूद्येषां मध्ये महाबलः।। ६.१६ ।।"
  },
  {
    "text": "द्विमूर्द्धा शकुनिश्चैव तथा शङ्कुशिरोधरः।\nअयोमुखः शम्वरश्च कपिशो नामतस्तथा।। ६.१७ ।।"
  },
  {
    "text": "मारीचिर्मेघवांश्चैव इरा गर्भशिरास्तथा।\nविद्रावणश्च केतुश्च केतुवीर्यः शतह्लदः।। ६.१८ ।।"
  },
  {
    "text": "इन्द्रजित् सप्तजिच्चैव वज्रनाभस्तथैव च।\nएकचक्रो महाबाहुर्वज्राक्षस्तारकस्तथा।। ६.१९ ।।"
  },
  {
    "text": "असिलोमा पुलोमा च विन्दुर्वाणो महासुरः।\nस्वर्भानुर्वृषपर्वा च एवमाद्या दनोः सुताः।। ६.२० ।।"
  },
  {
    "text": "स्वर्भानोस्तु प्रभा कन्या शची चैव पुलोमजा।\nउपदानवी मयस्यासीत्तथा मन्दोदरी कुहूः।। ६.२१ ।।"
  },
  {
    "text": "शर्मिष्ठा सुन्दरी चैव चन्द्रा च वृषपर्वणः।\nपुलोमा कालका चैव वैश्वानरसुते हि ते।। ६.२२ ।।"
  },
  {
    "text": "बह्वपत्ये महासत्वे मारीचस्य परिग्रहे।\nतयोः षष्टिसहस्रापि दानवानामभूत्पुरा।। ६.२३ ।।"
  },
  {
    "text": "पौलोमन् कालकेयांश्च मारीचोऽजनयत्पुरा।\nअवध्या येऽमराणां वै हिरण्यपुरवासिनः।। ६.२४ ।।"
  },
  {
    "text": "चतुर्मुखाल्लब्धवरास्ते हता विजयेन तु।\nविप्रचित्तिः सैहिकेयान् सिंहिकायामजीजनत्।। ६.२५ ।।"
  },
  {
    "text": "हिरण्यकशिपोर्ये वै भागिनेयास्त्रयोदश।\nव्यंसः कल्पश्च राजेन्द्र! नलो वातापिरेव च।। ६.२६ ।।"
  },
  {
    "text": "इल्वलो नमुचिश्चैव श्वसृपश्चाजनस्तथा।\nनरकः कालनाभश्च सरमाणस्तथैव च।। ६.२७ ।।"
  },
  {
    "text": "कालवीर्यश्च विख्यातो दनुवंशविवर्धनाः।\nसंह्लादयस्य तु दैत्यस्य निवातकवचाः स्मृताः।। ६.२८ ।।"
  },
  {
    "text": "अबध्याः सर्वदेवानां गन्धर्वोरगरक्षसाम्।\nये हता भर्गमाश्रित्य त्वर्जुनेन रणाजिरे।। ६.२९ ।।"
  },
  {
    "text": "षट्‌कन्या जनयामास ताम्रा मारीचबीजतः।\nशुकी श्येनी च भासी च सुग्रीवी गृध्रिका शुचिः।। ६.३० ।।"
  },
  {
    "text": "शुकी शुकानुलूकांश्च जनयामास धर्मतः।\nश्येनी श्येनांस्तथा भासी कुररानप्यजीजनत्।। ६.३१ ।।"
  },
  {
    "text": "गृध्री गृध्रान् कपोतांश्च पारावतविहङ्गमान्।\nहंससारसक्रौञ्चांश्च प्लवान् शुचिरजीजनत्।। ६.३२ ।।"
  },
  {
    "text": "अजाश्वमेषोष्ट्रखरान् सुग्रीवी चाप्यजीजनत्।\nएषताम्रान्वयः प्रोक्तो विनतायां निबोधत।। ६.३३ ।।"
  },
  {
    "text": "गरुडः पततां नाथो अरुणश्च पतत्त्रिणाम्।\nसौदामिनी तथा कन्या येयं नभसि विश्रुता।। ६.३४ ।।"
  },
  {
    "text": "सम्पातिश्च जटायुश्च अरुणस्य तु तावुभौ।\nसम्पातिपुत्रो बभ्रुश्च शीघ्रगश्चापि विश्रुतः।। ६.३५ ।।"
  },
  {
    "text": "जटायुषः कर्णिकारः शतगामी च विश्रुतौ।\nसारसो रज्जुबालश्च भेरुण्डश्चापि तत्सुताः।। ६.३६ ।।"
  },
  {
    "text": "तेषामनन्तमभवत् पक्षिणां पुत्र पौत्रकम्।\nसुरसायाः सहस्रन्तु सर्पाणामभवत्पुरा।। ६.३७ ।।"
  },
  {
    "text": "सहस्रशिरसाङ्कद्रूः सहस्रञ्चापि सुव्रत!।\nप्रधानास्तेषु विख्याताः ष़ड्‌विंशतिररिन्दम।। ६.३८ ।।"
  },
  {
    "text": "शेषवासुकिकर्कोट शङ्खैरावतकम्बलाः।\nधनञ्चयमहानील पद्माश्वतरतक्षकाः।। ६.३९ ।।"
  },
  {
    "text": "एलापत्रमहापद्मधृतराष्ट्रबलाहकाः।\nशङ्खपाल---महाशङ्ख--पुष्पदंष्ट्र--शुभाननाः।। ६.४० ।।"
  },
  {
    "text": "शङ्करोमा च बहुलो वामनः पाणिनस्तथा।\nकपिलोदुर्मुखश्चापि पतञ्जलिरितिस्मृताः।। ६.४१ ।।"
  },
  {
    "text": "एषामनन्तमभवत् सर्वेषां पुत्र पौत्रकम्।\nप्रायशो यत् पुरा दग्धं जनमेजयमन्दिरे।। ६.४२ ।।"
  },
  {
    "text": "रक्षोगणं क्रोधवशा स्वनामानमजीजनत्।\nदंष्ट्रिणां नियुतं तेषां भीमसेनादगात्‌ क्षयम्।। ६.४३ ।।"
  },
  {
    "text": "रुद्राणाञ्च गणं तद्वद्‌ गोमहिष्यो वराङ्गनाः।\nसुरभिर्जनयामास कश्यपात् संयतव्रता।। ६.४४ ।।"
  },
  {
    "text": "मुनिर्मुनीनाञ्च गणं गणमप्सरसां तथा।\nतथा किन्नरगन्धर्व्वानरिष्टाऽजनयदत् बहून्।। ६.४५ ।।"
  },
  {
    "text": "तृण वृक्ष लता गुल्ममिरा सर्वमजीजनत्!।\nविश्वा तु यक्ष रक्षांसि जनयामास कोटिशः।। ६.४६ ।।"
  },
  {
    "text": "तत एकोनपञ्चाशन्मरुतः कश्यपाद्दितिः।\nजनयामास धर्म्मज्ञान् सर्वानमरवल्लभान्।। ६.४७ ।।"
  }
]
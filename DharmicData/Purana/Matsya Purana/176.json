[
  {
    "text": "देवासुरसंग्रामवर्णनम्।\nमत्स्य उवाच।\nएवमस्त्विति संहृष्टः शक्रस्त्रिदशवर्धनः।\nसन्दिदेशाग्रतः सोमं युद्धाय शिशिरायुधम् ।।  १७६.१ ।।"
  },
  {
    "text": "गच्छ सोम! सहायत्वं कुरुपाशधरस्य वै।\nअसुराणां विनाशाय जयार्थञ्च दिवौकसाम् ।।  १७६.२ ।।"
  },
  {
    "text": "त्वं मत्तः प्रतिवीर्यश्च ज्योतिषाञ्चेश्वरेश्वरः।\nत्वन्मयं सर्वलोकेषु रसं रसविदो विदुः।।  १७६.३ ।।"
  },
  {
    "text": "क्षयवृद्धी तव व्यक्ते सागरस्येव मण्डले।\nपरिवर्त्तस्यहोरात्रं कालं जगति योजयन्।।  १७६.४ ।।"
  },
  {
    "text": "लोकच्छायामयः लक्ष्म तवाङ्कः शशसन्निभः।\nन विदुः सोमदेवापि ये च नक्षत्रयोनयः ।।  १७६.५ ।।"
  },
  {
    "text": "त्वमादित्यपथादूर्ध्वं ज्योतिषां चोपरि स्थितः।\nतमः प्रोत्सार्य सहसा भासयस्यखिलं जगत् ।।  १७६.६ ।।"
  },
  {
    "text": "अधिकृत्कालयोगात्मा इष्टो यज्ञस्य सोऽव्ययः।\nऔषधीशः क्रियायोनिरब्जयोनिरनुष्णभाः ।।  १७६.७ ।।"
  },
  {
    "text": "शीतांशुरमृताधार श्चपलः श्वेतवाहनः।\nत्वं कान्तिः कान्तिवपुषा त्वं सोमः सोमपायिनाम् ।।  १७६.८ ।।"
  },
  {
    "text": "सौम्यस्त्वं सर्वभूतानां तिमिरघ्नस्त्वमृक्षराट्।\nतद्गच्छत्वं महासेन! वरुणेन वरूथिना\nशमयत्वासुरीं मायां यया दह्याम संयुगे ।।  १७६.९ ।।"
  },
  {
    "text": "सोम उवाच।\nयन्मां वदसि युद्धार्थे देवराज! वरप्रद!।\nएवं वर्षामि शिशिरन्दैत्यमायापकर्षणम् ।।  १७६.१० ।।"
  },
  {
    "text": "एतान् मच्छीतनिर्दग्धान् पश्य स्वहिमवेष्टितान्।\nविमायान् विमदांश्चैव दैत्यसिंहान्महाहवे ।।  १७६.११ ।।"
  },
  {
    "text": "तेषां हिमकरोत्सृष्टाः सपाशा हिमवृष्टयः।\nवेष्टयन्तिस्म तान् घोरान्दैत्यान् मेघगणा इव ।।  १७६.१२ ।।"
  },
  {
    "text": "तौ पाशशीतांशुधरौ वरुणेन्दू महाबलौ।\nजघ्नतुर्हिमपातैश्च पाशपातैश्च दानवान् ।।  १७६.१३ ।।"
  },
  {
    "text": "द्वावम्बुनाथौ समरे तौ पाश हिमयोधिनौ।\nमृधे चेरतुरम्भोभिः क्षुब्धाविव महार्णवौ ।।  १७६.१४ ।।"
  },
  {
    "text": "ताभ्यामाप्लावितं सैन्यं तद्दानवमदृश्यत।\nशमयामासतुर्मायां देवौ दैत्येन्द्र निर्मिताम् ।।  १७६.१५ ।।"
  },
  {
    "text": "शीतांशुजालनिर्दग्धाः पाशैश्च स्पन्दिता रणे।\nन शेकुश्चलितुं दैत्या विशिरस्का इवाद्रयः ।।  १७६.१६ ।।"
  },
  {
    "text": "शीतांशु निहतास्ते तु दैत्यास्तोय हिमार्दिताः।\nहिमाप्लावित सर्वाङ्गा निरूष्माण इवाग्नयः ।।  १७६.१७ ।।"
  },
  {
    "text": "तेषान्तु दिवि दैत्यानां विपरीत प्रभाणि वै।\nविमाननि विचित्राणि प्रपतन्त्युत्पतन्ति च ।।  १७६.१८ ।।"
  },
  {
    "text": "तान् पाशहस्तग्रथितां श्छादितां श्छीतरश्मिभिः।\nमयो ददर्श मायावी दानवान्दिवि दानवः ।।  १७६.१९ ।।"
  },
  {
    "text": "स शिलाजालविततां खङ्गचर्माट्ट हासिनीम्।\nपादपोत्कटकूटाग्रां कन्दराकीर्ण काननाम् ।।  १७६.२० ।।"
  },
  {
    "text": "स शिलाजालविततां खङ्गचर्माट्टहासिनीम्।\nपादपोत्कटकूटाग्रां कन्दराकीर्ण काननाम् ।।  १७६.२१ ।।"
  },
  {
    "text": "सिंहव्याघ्रगणाकीर्णां नदद्भिर्गज यूथपैः।\nईहामृगगणाकीर्णां पवनाघूर्णितद्रुमाम् ।।  १७६.२२ ।।"
  },
  {
    "text": "निर्मितां स्वेन यत्नेन कूजितां दिवि कामगाम्।\nप्रथितां पार्वतीमायामसृजत्ससमन्ततः ।।  १७६.२३ ।।"
  },
  {
    "text": "सासिशब्दैः शिलावर्षैः सम्पतद्भिश्च पादपैः।\nजघान देवसङ्घांश्च दानवांश्चाप्यजीवयत् ।।  १७६.२४ ।।"
  },
  {
    "text": "नैशाकरी वारुणी च मायेऽन्तर्दधतुस्ततः।\nअसिभिश्चायसगणै किरन् देवगणान् रणे ।।  १७६.२५ ।।"
  },
  {
    "text": "शाश्मयन्त्रायुध घना द्रुमपर्वतसङ्कटा।\nअभवत् घोरसञ्चार्या पृथिवी पर्वतैरिव ।।  १७६.२६ ।।"
  },
  {
    "text": "अश्मना प्रहताः केचित् शिलाभिः शकलीकृताः।\nनानिरुद्धो द्रुमगणै देवोऽदृश्यत कश्चन ।।  १७६.२७ ।।"
  },
  {
    "text": "तदपध्वस्त धनुषं भग्न प्रहरणाविलम्।\nनिष्प्रयत्नं सुरानीकं वर्जयित्वा गदाधरम् ।।  १७६.२८ ।।"
  },
  {
    "text": "स हि युद्धगतः श्रीमानीशानोऽश्म व्यकम्पत।\nसहिष्णुत्वाज्जगत्स्वामी न चुक्रोध गदाधरः ।।  १७६.२९ ।।"
  },
  {
    "text": "कालज्ञः कालमेघाभः समीक्षत् कालमाहवे।\nदेवासुरविमर्दन्तु द्रष्टुकामस्तदा हरिः ।।  १७६.३० ।।"
  },
  {
    "text": "ततो भगवता दृष्टौ रणे पावकमारूतौ।\nचोदितौ विष्णुवाक्येन तौ मायामपकर्षताम् ।।  १७६.३१ ।।"
  },
  {
    "text": "ताभ्यामुद्भ्रान्त वेगाभ्यां प्रवृद्धाभ्यां महाहवे।\nदग्धा सा पार्वती माया भस्मीभूता ननाश ह ।।  १७६.३२ ।।"
  },
  {
    "text": "सोऽनिलोऽनलसंयुक्तः सोऽनलश्चानिलाकुलः।\nदैत्यसेनां ददहतुर्युगान्तेष्विवमूर्च्छितौ ।।  १७६.३३ ।।"
  },
  {
    "text": "वायुः प्रधावितस्तत्र पश्चादग्निस्तु मारुतम्।\nचेरतुर्दानवानीके क्रीडन्तावनिलानलौ।।  १७६.३४ ।।"
  },
  {
    "text": "भस्मावयवभूतेषु प्रपतत्सूत्पतत्सु च।\nदानवानां विमानेषु निपतत्सु समन्ततः ।।  १७६.३५ ।।"
  },
  {
    "text": "वातस्कन्धापविद्धेषु कृतकर्म्मणि पावके।\nमया वधे निवृत्ते तु स्तूयमाने गदाधरे ।।  १७६.३६ ।।"
  },
  {
    "text": "निष्प्रयत्नेषु दैत्येषु त्रैलोक्ये मुक्तबन्धने।\nसंप्रहृष्टेषु देवेषु साधु साध्विति सर्वशः ।।  १७६.३७ ।।"
  },
  {
    "text": "जये दशशताक्षस्य दैत्यानाञ्च पराजये।\nदिक्षु सर्वासु शुद्धासु प्रवृत्ते धर्म्मविस्तरे ।।  १७६.३८ ।।"
  },
  {
    "text": "अपावृते चन्द्रमसि स्वस्थानस्थे दिवाकरे।\nप्रकृतिस्थेषु लोकेषु त्रिषु चारित्रबन्धुषु।।  १७६.३९ ।।"
  },
  {
    "text": "यजमानेषु भूतेषु प्रशान्तेषु च पाप्मसु।\nअभिन्नबन्धेन मृत्यौ हूयमाने हुताशने ।।  १७६.४० ।।"
  },
  {
    "text": "यज्ञशोभिषु देवेषु स्वर्गार्थं दर्शयत्सु च।\nलोकपालेषु सर्वेषु दिक्षु संयानवर्तिषु ।।  १७६.४१ ।।"
  },
  {
    "text": "भावे तपसि सिद्धानामभावे पापकर्म्मणाम्।\nदेवपक्षे प्रमुदिते दैत्यपक्षे विषीदति ।।  १७६.४२ ।।"
  },
  {
    "text": "त्रिपादविग्रहे धर्मे अधर्मे पादविग्रहे।\nअपावृत्ते महाद्वारे वर्त्तमाने च सत्पथे ।।  १७६.४३ ।।"
  },
  {
    "text": "लोके प्रवृत्ते धर्मेषु सुधर्मेष्वाश्रमेषु च।\nप्रजारक्षणयुक्तेषु भ्राजमानेषु राजसु ।।  १७६.४४ ।।"
  },
  {
    "text": "प्रशान्तकल्मषे लोके शान्ते तमसि दानवे।\nअग्निमारुतयोस्तत्र वृत्ते संग्राम कर्म्मणि ।।  १७६.४५ ।।"
  },
  {
    "text": "तन्मया विपुला लोकास्ताभ्यां तज्जय कृत्क्रिया।\nपूर्वदेवभयं श्रुत्वा मारुताग्नि कृतं महत् ।।  १७६.४६ ।।"
  },
  {
    "text": "कालनेमीति विख्यातो दानवः प्रत्यदृश्यत।\nभास्कराकारमुकुटः शिञ्जिता भरणाङ्गदः ।।  १७६.४७ ।।"
  },
  {
    "text": "बाहुभिस्तुलयन् व्योम क्षिपन् पद्भ्यां महीधरान्।\nईरयन्मुखनिश्वासैर्वृष्टियुक्तान् बलाहकान् ।।  १७६.४८ ।।"
  },
  {
    "text": "तिर्यगायतरक्ताक्षं मन्दरोदग्र वर्चसम्।\nदिधक्षन्तमिवायान्तं सर्वान् देवगणान् मृधे ।।  १७६.४९ ।।"
  },
  {
    "text": "तर्जयन्तं सुरगणां श्छादयन्तं दिशो दश।\nसंवर्तकाले तृषितं दृष्टं मृत्युमिवोत्थितम् ।।  १७६.५० ।।"
  },
  {
    "text": "सुतलेनोच्छ्रयवता विपुलाङ्गुलि पर्वणा।\nलम्बाभरणपूर्णेन किञ्चिच्चलित कर्म्मणा ।।  १७६.५१ ।।"
  },
  {
    "text": "उच्छ्रितेनाग्रहस्तेन दक्षिणेन वपुष्मता।\nदानवान् देवनिहतानुत्तिष्ठध्वमिति ब्रुवन् ।।  १७६.५२ ।।"
  },
  {
    "text": "तं कालनेमिं समरे द्विषतां कालचेष्टितम्।\nवीक्षन्ते स्म सुराः सर्वे भयवित्रस्तलोचनाः ।।  १७६.५३ ।।"
  },
  {
    "text": "तं वीक्षन्तिस्म भूतानि क्रमन्तं कालनेमिनम्।\nत्रिविक्रमाधिकमतं नारायणमिवापरम् ।।  १७६.५४ ।।"
  },
  {
    "text": "सोऽत्युच्छ्रयपुरः पादमारुता घूर्णिताम्बरः।\nप्रक्रामन्नसुरो युद्धे त्रासयामास देवताः ।।  १७६.५५ ।।"
  },
  {
    "text": "समयेनासुरेन्द्रेण परिष्वक्तस्ततो रणे।\nकालनेमिर्बभौ दैत्यः स विष्णुरिव मन्दरः ।।  १७६.५६ ।।"
  },
  {
    "text": "अथ विव्यथिरे देवाः सर्वे शक्रपुरोगमा।\nकालनेमिं समायान्तं दृष्ट्वा कालमिवापरम्।।  १७६.५७ ।।"
  }
]
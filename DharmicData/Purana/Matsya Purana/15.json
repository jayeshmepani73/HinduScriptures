[
  {
    "text": "पितृवंशानुकीर्त्तनम्।"
  },
  {
    "text": "सूत उवाच।\nविभ्राजा नाम चान्येतु दिवि सन्ति सुवर्चसः।\nलोका बर्हिषदो यत्र पितरः सन्ति सुव्रताः।। १५.१ ।।"
  },
  {
    "text": "यत्र बर्हिण युक्तानि विमानानि सहस्रशः।\nसङ्कल्प्य बर्हिषो यत्र तिष्ठन्ति फलदायिनः।। १५.२ ।।"
  },
  {
    "text": "यत्राभ्युदय शालासु मोदन्ते श्राद्धदायिनः।\nयांश्च देवासुरगणा गन्धर्वाप्सरसां गणाः।। १५.३ ।।"
  },
  {
    "text": "यक्षरक्षोगणाश्चैव यजन्ति दिवि देवताः।\nपुलस्त्यपुत्राः शतशस्तपोयोगसमन्विताः।। १५.४ ।।"
  },
  {
    "text": "महात्मानो महाभागा भक्तानामभयप्रदाः।\nएतेषां पीवरी कन्या मानसी दिविविश्रुता।। १५.५ ।।"
  },
  {
    "text": "योगिनी योगमाता च तपश्चक्रे सुदारुणम्।\nप्रसन्नो भगवांस्तस्या वरं वव्रे तु सा हरेः।। १५.६ ।।"
  },
  {
    "text": "योगवन्तं सुरूपंच भर्तारं विजितेन्द्रियम्।\nदेहि देव! प्रसन्नस्त्वं पतिं मे वदताम्वरम्।। १५.७ ।।"
  },
  {
    "text": "उवाच देवो भविता व्यासपुत्रो यदा शुकः।\nभविता तस्य भार्यात्वं योगाचार्यस्य सुव्रते।। १५.८ ।।"
  },
  {
    "text": "भविष्यति च ते कन्या कृत्वी नाम च योगिनी।\nपाञ्चालाधिपतेर्देया मानुष्यस्य त्वया तदा।। १५.९ ।।"
  },
  {
    "text": "जननी ब्रह्मदत्तस्य योगसिद्धा च गौस्मृता।\nकृष्णोगौरः प्रभुः शम्भुर्भविष्यन्ति च ते सुताः।। १५.१० ।।"
  },
  {
    "text": "महात्मानो महाभागा गमिष्यन्ति परम्पदम्।\nतानुत्पाद्यपुनर्योगात्सवरा मोक्षमेष्यसि।। १५.११ ।।"
  },
  {
    "text": "सुमूर्त्तिमन्तः पितरो वशिष्ठस्य सुता स्मृताः।\nनाम्ना तु मानसाः सर्वे सर्वे ते धर्म्ममूर्त्तयः।। १५.१३ ।।"
  },
  {
    "text": "ज्योतिर्भासिषु लोकेषु ये वसन्ति दिवः परम्।\nविराजमानाः क्रीडन्ति यत्र ते श्राद्धदायिनः।। १५.१४ ।।"
  },
  {
    "text": "सर्वकाम समृद्वेषु विमानेष्वपिपादजाः।\nकिं पुनः श्राद्धदा विप्र भक्तिमन्तः क्रियान्विताः।। १५.१५ ।।"
  },
  {
    "text": "गौर्नाम कन्या येषान्तु मानसी दिवि राजते।\nशुकस्य दयिता पत्नी साध्यानां कीर्त्तिवर्द्धिनी।। १५.१६ ।।"
  },
  {
    "text": "मरीचिगर्भा नाम्ना तु लोका मार्तण्डमण्डले।\nपितरो यत्र तिष्ठन्ति हविष्मन्तोऽङ्गिरः सुताः।। १५.१७ ।।"
  },
  {
    "text": "तीर्थश्राद्धप्रदा यान्ति ये च क्षत्रियसत्तमाः।\nराज्ञान्तु पितरस्ते वै स्वर्ग मोक्ष फलप्रदाः।। १५.१८ ।।"
  },
  {
    "text": "एतेषां मानसी कन्या यशोदा लोकविश्रुता।\nपत्नी ह्यंशुमतः श्रेष्ठा स्नुषा पंचजनस्य च।। १५.१९ ।।"
  },
  {
    "text": "जनन्यथ दिलीपस्य भगीरथपितामही।\nलोकाः कामदुघा नाम कामभोगफलप्रदाः।। १५.२० ।।"
  },
  {
    "text": "सुस्वधा नाम पितरो यत्र तिष्ठन्ति सुव्रताः।\nआज्यपा नाम लोकेषु कर्दमस्य प्रजापतेः।। १५.२१ ।।"
  },
  {
    "text": "पुलहाङ्गज दायादा वैश्यास्तान् भावयन्ति च।\nयत्र श्राद्धकृताः सर्वे पश्यन्ति युगपद् गताः।। १५.२२ ।।"
  },
  {
    "text": "मातृ भ्रातृ पितृष्वसृ सखि सम्बन्धि बान्धवान्।\nअपि जन्मायुतैर्द्रृष्टाननुभूतान्सहस्रशः।। १५.२३ ।।"
  },
  {
    "text": "एतेषां मानसी कन्या विरजा नाम विश्रुता।\nया पत्नी नहुषस्यासीद्ययातेर्जननी तथा।। १५.२४ ।।"
  },
  {
    "text": "एकाष्टकाऽभवत् पश्चाद् ब्रह्मलोके गता सती।\nत्रय एते गणाः प्रोक्ताश्चतुर्थन्तु वदाम्यतः।। १५.२५ ।।"
  },
  {
    "text": "लोकास्तु मानसा नाम ब्रह्माण्डोपरि संस्थिताः।\nयेषान्नु मानसी कन्या नर्मदा नाम विश्रुता।। १५.२६ ।।"
  },
  {
    "text": "सोमपा नाम पितरो यत्र तिष्ठन्ति शाश्वताः।\nकृत्वा सृष्ट्यादिकं सर्वं मानसे साम्प्रतं स्थिताः।। १५.२७ ।।"
  },
  {
    "text": "नर्मदा नाम तेषान्तु कन्या तोयवहासरित्।\nभूतानि या पावयति दक्षिणापथगामिनी।। १५.२८ ।।"
  },
  {
    "text": "तेभ्यः सर्वे तु मनवः प्रजाः सर्गेषु निर्मिताः।\nज्ञात्वा श्राद्धानि कुर्वन्ति धर्माभावेऽपि सर्वदा।। १५.२९ ।।"
  },
  {
    "text": "तेभ्य एव पुनः प्राप्तुं प्रसादाद्योगसन्ततिम्।\nपितॄणामादिसर्गे तु श्राद्धमेवविनिर्मितम्।। १५.३० ।।"
  },
  {
    "text": "सर्वेषां राजतं पात्रमथवा रजतान्वितम्।\nदत्तं स्वधा पुरोधाय पितॄन् प्रीणाति सर्वदा।। १५.३१ ।।"
  },
  {
    "text": "अग्नीषोमयमानान्तु कार्य्यमाप्यायनं बुधैः।\nअग्न्यभावेऽपि विप्रस्य पाणावापि जलेऽथवा।। १५.३२ ।।"
  },
  {
    "text": "अजाकर्णेऽश्वकर्णे वा गोष्ठे वा सलिलान्तिके।\nपितॄणामम्बरं स्थानं दक्षिणा दिक् प्रशस्यते।। १५.३३ ।।"
  },
  {
    "text": "प्राचीनावीतमुदकं तिलाः सव्याङ्गमेव च।\nदर्भा मांसं च पाठीनं गोक्षीरं मधुरा रसाः।। १५.३४ ।।"
  },
  {
    "text": "खड्‌ग लोहामिषमधु कुशश्यामाकशालयः।\nयवनीवारमुद्गेक्षु शुक्लपुष्पघृतानि च।। १५.३५ ।।"
  },
  {
    "text": "वल्लभानि प्रशस्तानि पितॄणामिहसर्वदा।\nद्वेष्याणि सम्प्रवक्ष्यामि श्राद्धे वर्ज्यानि यानि तु।। १५.३६ ।।"
  },
  {
    "text": "मसूरशणनिष्पावराजमाषकुसुम्भिकाः।\nपद्मबिल्वार्कधत्तूर पारिभद्राट्टरूषकाः।। १५.३७ ।।"
  },
  {
    "text": "न देयाः पितृकार्येषु पयश्चाजाविकं तथा।\nकोद्रवोदारचणकाः कपित्थं मधुकातसी।। १५.३८ ।।"
  },
  {
    "text": "एतान्यपि न देयानि पितृभ्यः प्रियमिच्छता।\nपितॄन् प्रीणाति यो भक्त्या ते पुनः प्रीणयन्ति तम्।। १५.३९ ।।"
  },
  {
    "text": "यच्छन्ति पितरः पुष्टिं स्वर्गारोग्यं प्रजाफलम्।\nदेवकार्यादपि पुनः पितृकार्य्यं विशिष्यते।। १५.४० ।।"
  },
  {
    "text": "देवानाञ्चपितरः पूर्वमाप्यायनं स्मृतम्।\nशीघ्रप्रसादास्त्वक्रोधा निःशस्त्राः स्थिरसौहृदाः।। १५.४१ ।।"
  },
  {
    "text": "शान्तात्मानः शौचपराः सततं प्रियवादिनः।\nभक्तानुरक्ताः सुखदाः पितरः पूर्वदेवताः।। १५.४२ ।।"
  },
  {
    "text": "हविष्मतामाधिपत्ये श्राद्धदेवः स्मृतो रविः।\nएतद्वः सर्वमाख्यातं पितृवंशानुकीर्त्तनम्।।\nपुण्यं पवित्रमायुष्यं कीर्त्तनीयं सदा नृभिः।। १५.४३ ।।"
  }
]
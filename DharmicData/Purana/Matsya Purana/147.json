[
  {
    "text": "तारकासुरोपाक्यानवर्णनम्।"
  },
  {
    "text": "वराङ्ग्युवाच।\nत्रासितास्म्यपविद्धास्मि ताडिता पीडितास्मि च।\nरौद्रेण देवराजेन नष्टनाथेव भूरिशः ।। १४७.१"
  },
  {
    "text": "दुःखपारमपश्यन्ती प्राणांस्त्यक्तुं व्यवस्थिता।\nपुत्रं मे तारकं देहि दुःख शोक महार्णवात् ।। १४७.२"
  },
  {
    "text": "एवमुक्तः स दैत्येन्द्रः कोपव्याकुल लोचनः।\nशक्तोऽपि देवराजस्य प्रतिकर्तुं महासुरः ।। १४७.३"
  },
  {
    "text": "तपः कर्तुं पुनर्दैत्यो व्यवस्यत महाबलः।\nज्ञात्वा तु तस्य संकल्पं ब्रह्मा क्रूरतरं पुनः ।। १४७.४"
  },
  {
    "text": "आजगाम तदा तत्र यत्रासौ दितिनन्दनः।\nउवाच तस्मै भगवान् प्रभुर्मधुरया गिरा ।। १४७.५"
  },
  {
    "text": "ब्रह्मोवाच।\nकिमर्थं पुत्रभूयस्त्वं नियमं क्रूरमिच्छसि।\nआहाराभिमुखो दैत्यस्तन्नो ब्रूहि महाव्रत ।। १४७.६"
  },
  {
    "text": "यावदब्दसहस्रेण निराहारस्य यत् फलम्।\nक्षणेनैकेन तल्लब्धा त्यत्त्वा हारमुपस्थितम् ।। १४७.७"
  },
  {
    "text": "त्यागो ह्यप्राप्तकामानां कामेभ्यो न तथा गुरुः।\nयथा प्राप्तं परित्यज्य कामं कमललोचन ।। १४७.८"
  },
  {
    "text": "श्रुत्वैतद् ब्रह्मणो वाक्यं दैत्यः प्राञ्जलिरब्रवीत्।\nचिन्तयंस्तपसा युक्तो हृदि ब्रह्ममुखेरितम् ।। १४७.९"
  },
  {
    "text": "वज्राङ्ग उवाच।\nउत्थितेन मया दृष्टा समाधानात् त्वदाज्ञया।\nमहिषी भीषिता दीना रुदन्ती शाखिनस्तले ।। १४७.१०"
  },
  {
    "text": "सा मयोक्ता तु तन्वङ्गी दूयमानेन चेतसा।\nकिमेव वर्त्तसे भीरु! वद त्वं किञ्चिकीर्षसि ।। १४७.११"
  },
  {
    "text": "इत्युक्ता सा मया देव! प्रोवाच स्खलिताक्षरम्।\nवाक्यं वाचस्पते! भीता तन्वङ्गी हेतुसंहितम् ।। १४७.१२"
  },
  {
    "text": "वराङ्ग्युवाच।\nत्रासितास्म्यपविद्धास्मि कर्षिता पीडितास्मि च।\nरौद्रेण देवराजेन नष्टनाथेव भूरिशः ।। १४७.१३"
  },
  {
    "text": "दुःखस्यान्तमपश्यन्ती प्राणांस्त्यक्तुं व्यवस्थिता।\nपुत्रं मे तारकं देहि ह्यस्माद्दुःखमहार्णवात् ।। १४७.१४"
  },
  {
    "text": "एवमुक्तस्तु संक्षुब्धस्तस्याः पुत्रार्थमुद्यतः।\nतपो घोरं करिष्यामि जयाय त्रिदिवौकसाम् ।। १४७.१५"
  },
  {
    "text": "एतच्छ्रुत्वा वचो देवः पद्मगर्भोद्भवस्तदा।\nउवाच दैत्यराजानं प्रसन्नश्चतुराननः ।। १४७.१६"
  },
  {
    "text": "ब्रह्मोवाच।\nअलन्ते तपसा वत्स! मा क्लेशे दुस्तरे विश।\nपुत्रस्ते तारको नाम भविष्यति महाबलः ।। १४७.१७"
  },
  {
    "text": "देवसीमन्तिनी कान्त धम्मिल्लस्य विमोक्षण।\nइत्युक्तो दैत्यनाथस्तु प्रणिपत्य पितामहम् ।। १४७.१८"
  },
  {
    "text": "आगत्यानन्दयामास महिषीं हर्षिताननः।\nतौ दम्पती कृतार्थौ तु जग्मतुः स्वाश्रमं मुदा ।। १४७.१९"
  },
  {
    "text": "वज्राङ्गनाहितं गर्भं वराङ्गा वरवर्णिनी।\nपूर्णं वर्षसहस्रञ्च दधारोदर एव हि ।। १४७.२०"
  },
  {
    "text": "ततो वर्षसहस्रान्ते वराङ्गी सुषुवे सुतम्।\nजायमाने तु दैत्येन्द्रे तस्मिन् लोकभयङ्करे ।। १४७.२१"
  },
  {
    "text": "चचाल सकला पृथ्वी समुद्राश्च चकम्पिरे।\nचेलुर्महीधराः सर्वे ववुर्वाताश्च भीषणाः ।। १४७.२२"
  },
  {
    "text": "जेपुर्जप्यं मुनिवरा नेदुर्व्यालमृगा अपि।\nचन्द्रसूर्या जहुः कान्तिं सनीहारा दिशोऽभवन् ।। १४७.२३"
  },
  {
    "text": "जाते महासुरे तस्मिन् सर्वे चापि महासुराः।\nआजग्मुर्दृषितास्तत्र तथाचासुर योषितः ।। १४७.२४"
  },
  {
    "text": "जग्मुः हर्षसमाविष्टा ननृतुश्चासुराङ्गनाः।\nततो महोत्सवो जातो दानवानां द्विजोत्तमाः।। १४७.२५"
  },
  {
    "text": "विषण्ण मनसो देवाः समहेन्द्रास्तदाभवन्।\nवराङ्गी स्वसुतं दृष्ट्वा हर्षेणापूरिता तदा ।। १४७.२६"
  },
  {
    "text": "बहु मेने न देत्येन्द्र विजयन्तु तदैव सा।\nजातमात्रस्तु दैत्येन्द्रस्तारकश्चण्डविक्रमः ।। १४७.२७"
  },
  {
    "text": "अभिषिक्तोऽसुरैः सर्वैः कुजम्भमहिषादिभिः।\nसर्वासुरमहाराज्ये पृथिवी तुलन क्षमैः ।। १४७.२८"
  },
  {
    "text": "स तु प्राप्य महाराज्यं तारको मुनिसत्तमाः।\nउवाच दानवश्रेष्ठान् युक्तियुक्तमिदं वचः ।। १४७.२९"
  }
]
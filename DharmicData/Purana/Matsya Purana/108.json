[
  {
    "text": "युधिष्ठिर उवाच।\nएतच्छ्रुत्वा प्रयागस्य यत्त्वया परिकीर्तितम्।\nविशुद्धं मेऽद्य हृदयं प्रयागस्य तु कीर्तनात्।। १०८.१ ।।\nअनाशकफलं ब्रूहि भगवंस्तत्र कीद्रृशम्।\nयञ्च लोकमवाप्नोति विशुद्धः सर्वकिल्बिषैः।। १०८.२ ।।\nमार्कण्डेय उवाच।\nश्रृणु राजन्! प्रयागे तु अनाशकफलं विभो।\nप्राप्नोति पुरषो धीमान् श्रद्धधानो जितेन्द्रियः।। १०८.३ ।।\nअहीनाङ्गोऽप्यरोगश्च प़ञ्चेन्द्रियसमन्वितः।\nअश्वमेधफलं तस्य गच्छतस्तु पदे पदे।। १०८.४ ।।\nकुलानि तारयेद्राजन्! दशपूर्वान् दशापरान्।\nमुच्यते सर्वपापेभ्यो गच्छेत् तु परमं पदम्।। १०८.५ ।।\nयुदिष्ठिर उवाच।\nमहाभाग्यं हि धर्म्मस्य यत्त्वं वदसि मे प्रभो!।\nअल्पेनैव प्रयत्नेन बहून् धर्मानवाप्नुते।। १०८.६ ।।\nअश्वमेधैस्तु बहुभिः प्राप्यते सुव्रतैरिह।\nइमं मे संशयं छिन्धि परं कौतूहलं हि मे।। १०८.७ ।।\nमार्कण्डेय उवाच।\nश्रृणु राजन्! महावीर! यदुक्तं ब्रह्मयोनिना।\nऋषीणां सन्निधौ पूर्वं कथ्यमानं मया श्रुतम्।। १०८.८ ।।\nपञ्चयोजनविस्तीर्णं प्रयागस्य तु मण्डलम्।\nप्रविष्टमात्रे तद्भूमावश्वमेधः पदे पदे।। १०८.९ ।।\nव्यतीतान् पुरुषान् सप्त भविष्यांश्च चतुर्दश।\nनरस्तारयते सर्वान् यस्तु---प्राणान् परित्यजेत्।। १०८.१० ।।\nएवं ज्ञात्वा तु राजेन्द्र! सदा सेवापरो भवेत्।\nअश्रद्दधानाः पुरुषाः पापोऽपहतचेतसः।\nन प्राप्नुवन्ति तत्स्तानं प्रयागं देवरक्षितम्।। १०८.११ ।।\nयुधिष्ठिर उवाच।\nस्नेहाद्वा द्रव्यलोभाद्वा ये तु कामवशङ्गताः।\nकथं तीर्थफलं तेषां कथं पुण्यफलं भवेत्।। १०८.१२ ।।\nविक्रयः सर्वभाण्डानां कार्याकार्य्यमजानतः।\nप्रयागे का गातिस्तस्य तन्मे ब्रूहि पितामह!।। १०८.१३ ।।\nमार्कण्डेय उवाच।\nश्रृणु राजन्! महागुह्यं सर्वपापप्रणाशनम्।\nमासमेकन्तु यः स्नायात् प्रयागे नियतेन्द्रियः।।\nमुच्यते सर्वपापेभ्यः स गच्छेत् परमं पदम्।। १०८.१४ ।।"
  },
  {
    "text": "विश्रम्भधातकानान्तु प्रयागे श्रृणु यत् फलम्।\nत्रिकालमेवस्नायीत आहारं भैक्ष्यमाचरेत्।।\nत्रिभिर्मासैः स मुच्येत प्रयागे तु न संशयः।। १०८.१५ ।।\nअज्ञानेन तु यस्येह तीर्थयात्रादिकं भवेत्।\nसर्वकामसमृद्धे तु स्वर्गलोके महीयते।।\nस्थानञ्च लभते नित्यं धनधान्यसमाकुलम्।। १०८.१६ ।।\nएवं ज्ञानेन संपूर्णः सदा भवति भोगवान्।\nतारिताः पितरस्तेन नरकात् प्रपितामहाः।। १०८.१७ ।।\nधर्मानुसारितत्वज्ञ! पृच्छतस्ते पुनः पुनः।\nत्वत्प्रियार्थं समाख्यातं गुह्यमेतत् सनातनम्।। १०८.१८ ।।\nयुधिष्ठिर उवाच।\nअद्यमे सफलं जन्म अद्यमे तारितं कुलम्।\nप्रीतोऽस्म्यनुगृहीतोऽस्मि दर्शनादेवते मुने!।। १०८.१९ ।।\nत्वद्दर्शनात्तु धर्मात्मन्! मुक्तोहऽञ्चाद्य किल्बिषात्।\nइदानीं वेद्मि चात्मानं भगवन्! गतकल्मषम्।। १०८.२० ।।\nमार्कण्डेय उवाच।\nदिष्ट्या ते सफलं जन्म दिष्ट्या ते तारितं कुलम्।\nकीर्तनाद्वर्धते पुण्यं श्रुतात्पापप्रणाशनम्।। १०८.२१ ।।\nयुधिष्ठिर उवाच।\nयमुनायान्तु किं पुण्यं किं फलन्तु महामुने!।\nएतन्मे सर्वमाख्या हि यथाद्रृष्टं यथा श्रुतम्।। १०८.२२ ।।\nमार्कण्डेय उवाच।\nतपनस्य सुतादेवी त्रिषुलोकेषु विश्रुता।\nसमाख्याता महाभागा यमुना तत्र निम्नगा।। १०८.२३ ।।\nयेनैव निः सृता गङ्गा तेनैव यमुना गता।\nयोजनानां सहस्रेषु कीर्तनात् पापनाशिनी।। १०८.२४ ।।\nतत्र स्नात्वा च पीत्वा च यमुनायां युधिष्ठिर!।\nकीर्तनाल्लभते पुण्यं द्रृष्ट्वा भद्राणि पश्यति।। १०८.२५ ।।\nअवगाह्य च पीत्वा च पुनात्यासप्तमं कुलम्।\nप्राणांस्त्यजति यस्तत्र स याति परमाङ्गतिम्।। १०८.२६ ।।"
  }
]
[
  {
    "text": "शर्कराशैलदानवर्णनम्।"
  },
  {
    "text": "अथातः संप्रवक्ष्यामि शर्कराशैलमुत्तमम्।\nयस्य प्रदानाद्विष्ण्वर्करुद्रास्तुष्यन्ति सर्वदा।। ९२.१ ।।"
  },
  {
    "text": "अष्टाभिः शर्कराभारैरुत्तमः स्यान्महाचलः।\nचतुर्भिर्मध्यमः प्रोक्तो भाराभ्यामदमः स्मृतः।। ९२.२ ।।"
  },
  {
    "text": "भारेण वार्द्धभारेण कुर्याद्यः स्वल्पवित्तवान्।\nविष्कम्भपर्वतान्‌ कुर्यात्तुरीयांशेन मानवः।। ९२.३ ।।"
  },
  {
    "text": "धान्यपर्वतवत् सर्वमासाद्यामरसंयुतम्।\nमेरोरुपरि तद्वच्च स्थाप्य हेमतरुत्रयम्।। ९२.४ ।।"
  },
  {
    "text": "मन्दारः पारिजातश्च तृतीयः कल्पपादपः।\nएतद्‌ वृक्षत्रयं मूर्ध्नि सर्वेष्वपि नियोजयेत्।। ९२.५ ।।"
  },
  {
    "text": "हरिचन्दनसन्तानौ पूर्वपश्चिमभागयोः।\nनिवेश्यौ सर्वशैलेषु विशेषाच्छर्कारचले।। ९२.६ ।।"
  },
  {
    "text": "मन्दरे कामदेवस्तु प्रत्यग्वक्त्रः सदा भवेत्।\nगन्धमादनश्रृङ्गे तु धनदः स्यादुदङ्‌मुखः।। ९२.७ ।।"
  },
  {
    "text": "प्राङ्मुखो वेदमूर्तिस्तु हंसः स्याद्विपुलाचले।\nहैमी सुपार्श्वेसुरभिर्दक्षिणाभिमुखो भवेत्।। ९२.८ ।।"
  },
  {
    "text": "धान्यपर्वतवत् सर्वमावाहनविधानकम्।\nकृत्वा तु गुरवे दद्यान्मध्यमं पर्वतोत्तमम्।।\nऋत्विग्म्यश्चतुरः शैलानिमान्मन्त्रानुदीरयन्।। ९२.९ ।।"
  },
  {
    "text": "सौभाग्यामृतसारोऽयं पर्वतः शर्करायुतः।\nतस्मादानन्दकारीत्वं भवशैलेन्द्र! सर्वदा।। ९२.१० ।।"
  },
  {
    "text": "अमृतं पिबतां ये तु निपेतुर्भुवि शीकराः।\nदेवानां तत्समुत्थस्त्वं पाहि नः शर्कराचल!।। ९२.११ ।।"
  },
  {
    "text": "मनो भवधनुर्मध्यादुद्‌भूता शर्करायतः।\nतन्मयोऽसि महाशैल! पाहि संसारसागरात्।। ९२.१२ ।।"
  },
  {
    "text": "यो दद्याच्छर्कराशैलमनेन विधिना नरः।\nसर्वपापैर्विनिर्मुक्तः स याति परमम्पदम्।। ९२.१३ ।।"
  },
  {
    "text": "चन्द्रतारार्कसङ्काशमधिरुह्यानुजीविभिः।\nसहैव यानमातिष्ठेत् तत्र विष्णुप्रचोदितः।। ९२.१४ ।।"
  },
  {
    "text": "ततः कल्पशतान्ते तु सप्तद्वीपाधिपो भवेत्।\nआयुरारोग्यसम्पन्नो यावज्जन्मार्बुदत्रयम्।। ९२.१५ ।।"
  },
  {
    "text": "भोजनं शक्तितः कुर्यात् सर्वशैलेष्वमत्सरः।\nसर्वत्र क्षारलवणमश्नीयात्तदनुज्ञया।\nपर्वतोपस्करान् सर्वान् प्रापयेद् ब्राह्मणालयम्।। ९२.१६ ।।"
  },
  {
    "text": "ईश्वर उवाच।\nआसीत् पुरा बृहत्कल्पे धर्म्ममूर्त्तिर्जनाधिपः।\nसुहृच्छक्रस्य निहता येन दैत्याः सहस्रशः।। ९२.१७ ।।"
  },
  {
    "text": "सोमसूर्यादयो यस्य तेजसा विगतप्रभाः।\nभवन्ति शतशो येन शत्रवश्चापराजिताः।\nयथेच्छारूपधारी च मनुष्योऽप्यपराजितः।। ९२.१८ ।।"
  },
  {
    "text": "तस्य भानुमती नाम भार्या त्रैलोक्यसुन्दरी।\nलक्ष्मीवद्दिव्यरूपेण निर्जितामरसुन्दरी।। ९२.१९ ।।"
  },
  {
    "text": "राज्ञस्तस्याग्रमहिषी प्राणेभ्योऽपि गरीयसी।\nदशनारीसहस्राणां मध्ये श्रीरिव राजते।। ९२.२० ।।"
  },
  {
    "text": "नृपकोटिसहस्रेण न कादिचत् समुच्यते।\nकदाचिदास्थानगतः पप्रच्छ स पुरोधसम्।\nविस्मयेनावृतो राजा वसिष्ठमृषिसत्तमम्।। ९२.२१ ।।"
  },
  {
    "text": "भगवन्! केन धर्मेण मम लक्ष्मीरनुत्तमा।\nकस्माच्च विपुलन्तेजो मच्छरीरे सदोत्तमम्।। ९२.२२ ।।"
  },
  {
    "text": "पुरा लीलावती नाम वेश्या शिवपरायणा।\nतथा दत्तश्चतुर्दश्याङ्गुरवे लवणाचलः।\nहेमवृक्षादिभिः सार्द्धं यथावद्विधिपूर्वकम्।। ९२.२३ ।।"
  },
  {
    "text": "शूद्रः सुवर्णकारश्च नाम्ना शौण्डोऽभवत्तदा।\nभृत्योलीलावती गेहे तेन हेम्ना विनिर्मिताः।। ९२.२४ ।।"
  },
  {
    "text": "तरवः सुरमुख्याश्च श्रद्‌धायुक्तेन पार्थिव।\nअतिरूपेण संपन्ना घटयित्वा विनाभृतिम्।।\nधर्म्मकार्य्यमिति ज्ञात्वा न गृह्णाति कथञ्चन।। ९२.२५ ।।"
  },
  {
    "text": "उज्वलिताश्च तत्पत्न्या सौवर्णामरपादपाः।\nलीलावतीगिरेः पार्श्वे परिचर्याञ्च पार्थिव।। ९२.२६ ।।"
  },
  {
    "text": "कृत्वा ताभ्यामशाठ्ये न गुरुशुश्रूषणादिकम्।\nसा च लीलावतीवेश्या कालेन महतापि च।। ९२.२७ ।।"
  },
  {
    "text": "कालधर्म्ममनुप्राप्ता कर्म्मयोगेन नारद।\nसर्वपापविनिर्मुक्ता जगाम शिवमन्दिरम्।। ९२.२८ ।।"
  },
  {
    "text": "योऽसौ सुवर्णकारस्तु दरिद्रोऽप्यतिसत्ववान्।\nन मौल्यमादाद्वेश्यातः स भवानिह साम्प्रतम्।। ९२.२९ ।।"
  },
  {
    "text": "सप्तद्वीपपतिर्जातः सूर्यायुतसमप्रभः।\nयया सुवर्णकारस्य तरवो हेमनिर्मिताः।\nसम्यगुज्वालिताः पत्न्या सेयम्भानुमती तव ।। ९२.३० ।।"
  },
  {
    "text": "उज्वालनादुज्वलरूपमस्याः सञ्जातमस्मिन् भुवनाधिपत्यम्।\nयस्मात् कृतं तत्परिकर्म्म रात्रावनुद्धाताभ्यां लवणाचलस्य।\nतस्माच्च लोकेष्वपराजितत्वमारोग्यसौभाग्युयुता च लक्ष्मीः।। ९२.३१ ।।"
  },
  {
    "text": "तस्मात्त्वमप्यत्र विधानपूर्वं धान्याचलादीन् दशधा कुरुष्व।\nतथेति सत्कृत्य स धर्म्ममूर्तिर्वचो वसिष्ठस्य ददौ च सर्वान्।\nधान्याचलादीन् शतशो मुरारेर्लोकं जगामामरपूज्यमानः।। ९२.३२ ।।"
  },
  {
    "text": "पश्येदपीमान्नधनोऽति भक्त्या स्पृशेन्मनुष्यैरपि दीयमानान्।\nश्रृणोति भक्त्याऽथ मतिं ददाति विकल्मषः सोऽपि दिवं प्रयाति।। ९२.३३ ।।"
  },
  {
    "text": "दुःस्वप्नं प्रशममुपैति पठ्यमानैः शैलेन्द्रैर्भवभयभेदनैर्मनुष्यः।\nयः कुर्यात् किमु मुनिपुङ्गवेह सम्यक् शान्तात्मा सकलगिरीन्द्रसम्प्रदानम्।। ९२.३४ ।।"
  }
]
[
  {
    "text": "ब्रह्मणस्तपश्चर्य- वर्णनम्।\nमत्स्य उवाच।\nस्थित्वा च तस्मिंस्तुमुले ब्रह्मा ब्रह्मविदाम्वरः।\nऊर्द्वबाहुर्महातेजास्तपो घोरं समाश्रितः ।।  १७१.१ ।।"
  },
  {
    "text": "प्रज्वलन्निव तेजोभिर्भाभिः स्वाभिस्तमोनुदः।\nबभासे सर्वधर्म्मस्थः सहस्रांशुरिवांशुभिः ।।  १७१.२ ।।"
  },
  {
    "text": "अथान्यद्रूपमास्थाय शम्भुर्नारायणोऽव्ययः।\nआजगाम महातेजा योगाचार्यो महायशाः ।।  १७१.३ ।।"
  },
  {
    "text": "सांख्याचार्यो हि मतिमान् कपिलो ब्राह्मणो वरः।\nउभावपि महात्मानौ स्तुवन्तौ क्षेत्रतत्परौ ।।  १७१.४ ।।"
  },
  {
    "text": "तौ प्राप्तावूचतुस्तत्र ब्रह्माणममितौजसम्।\nपरावरविशेषज्ञौ पूजितौ च महर्षिभिः ।।  १७१.५ ।।"
  },
  {
    "text": "ब्रह्मात्मदृढबन्धश्च विशालो जगदास्थितः।\nग्रामणीः सर्वभूतानां ब्रह्मा त्रैलोक्यपूजितः ।।  १७१.६ ।।"
  },
  {
    "text": "तयोस्तद्वचनं श्रुत्वा विप्रोऽभ्याहृतयोगवित्।\nत्रीनिमान् कृतवान् लोकान्यथेयं ब्रह्मणः श्रुतिः ।।  १७१.७ ।।"
  },
  {
    "text": "पुत्रञ्च सम्भवे चैकं समुत्पादितवानृषिः।\nतस्याग्रे वाग्यतस्तस्थौ ब्रह्माणमजमव्ययम् ।।  १७१.८ ।।"
  },
  {
    "text": "सोत्पन्नमात्रो ब्रह्माणमुक्तवान् मानसः सुतः।\nकिं कुर्मस्तवसाहाय्यं ब्रवीतु भगवानृषिः ।।  १७१.९ ।।"
  },
  {
    "text": "ब्रह्मोवाच।\nय एष कपिलो ब्रह्मा नारायणमयस्तथा।\nवदते भवतस्तत्वं तत् कुरुष्व महामते ।।  १७१.१० ।।"
  },
  {
    "text": "ब्रह्मणस्तु तदर्थन्तु तदा भूयः समुत्थितः।\nशुश्रूषुरस्मि युवयोः किं करोमि कृताञ्जलि ।।  १७१.११ ।।"
  },
  {
    "text": "श्रीभगवानुवाच।\nयत् सत्यमक्षरं ब्रह्मन्! अष्टादशविधन्तु तत्।\nयत् सत्यं यदृतं तत्तु परं पदमनुस्मर ।।  १७१.१२ ।।"
  },
  {
    "text": "एतद्वचो निशम्यैव ययौ स विशमुत्तराम्।\nगत्वा च तत्र ब्रह्मत्वमगमत् ज्ञानतेजसा ।।  १७१.१३ ।।"
  },
  {
    "text": "ततो ब्रह्मा भुवन्नाम द्वितीयमसृजत् प्रभुः।\nसङ्कल्पयित्वा मनसा तमेव च महात्मना।।  १७१.१४ ।।"
  },
  {
    "text": "ततः सोऽथ ब्रवीद्वाक्यं किं करोमि पितामह!।\nपितामहसमाज्ञातो ब्रह्माणं समुपस्थितः ।।  १७१.१५ ।।"
  },
  {
    "text": "ब्रह्माभ्यासन्तु कृतवान् भुवश्च पृथिवीं गतः।\nप्राप्तश्च परमं स्थानं स तयोः पार्श्वमागतः ।।  १७१.१६ ।।"
  },
  {
    "text": "तस्मिन्नपि गते पुत्रे तृतीयमसृजत् प्रभुः।\nसांख्यप्रवृत्तिकुशलं भूर्भुवं नामतो विभुम् ।।  १७१.१७ ।।"
  },
  {
    "text": "गोपतित्वं समासाद्य तयोरेवागमद् गतिम्।\nएवं पुत्रास्त्रयोऽप्येते उक्ताः शम्भोर्महात्मनः ।।  १७१.१८ ।।"
  },
  {
    "text": "तान् गृहीत्वा सुतांस्तस्य प्रयातः स्वार्जिताङ्गतिम्।\nनारायणश्च भगवान् कपिलश्च यतीश्वरः ।।  १७१.१९ ।।"
  },
  {
    "text": "यङ्कालन्तौ गतौ मुक्तौ ब्रह्मा तं कालमेव हि।\nततो घोरतमम्भूयः संश्रितः परमं व्रतम् ।।  १७१.२० ।।"
  },
  {
    "text": "न रेमेऽथ ततो ब्रह्मा प्रभुरेकस्तपश्चरन्।\nशरीरात्तां ततो भार्यां समुत्पादितवान् शुभाम् ।।  १७१.२१ ।।"
  },
  {
    "text": "तपसा तेजसा चैव वर्चसा नियमेन च।\nसदृशीमात्मनो देवीं समर्थां लोकसर्जने ।।  १७१.२२ ।।"
  },
  {
    "text": "ततो जगाद त्रिपदां गायत्रीं वेदपूजिताम्।\nसृजन् प्रजानां पतयः सागरांश्चासृजद्विभिः ।।  १७१.२३ ।।"
  },
  {
    "text": "ततो जगाद त्रिपदां गायत्रीं वेदपूजिताम्।\nअपरांश्चैव चतुरो वेदान् गायत्रि सम्भवान्।।  १७१.२४ ।।"
  },
  {
    "text": "आत्मनः सदृशान् पुत्रानसृजद्वै पितामहः।\nविश्वे प्रजानां पतयो येभ्यो लोका विनिःसृताः ।।  १७१.२५ ।।"
  },
  {
    "text": "विश्वेशं प्रथमं तावन्महातापसमात्मजम्।\nसर्वमन्त्रहितं पुण्यं नाम्ना धर्मं स सृष्टवान् ।।  १७१.२६ ।।"
  },
  {
    "text": "दक्षं मरीचिमत्रिञ्च पुलस्त्यं पुलहं क्रतुम्।\nवसिष्ठं गौतमञ्चैव भृगु अङ्गिरसम्मनुम् ।।  १७१.२७ ।।"
  },
  {
    "text": "अथैवाद्भुतमित्येते ज्ञेयाः पैतामहर्षयः।\nत्रयोदशगुणं धर्ममालभन्त महर्षयः ।।  १७१.२८ ।।"
  },
  {
    "text": "अदितिर्दितिर्दनुः काला अनायुः सिंहिका मुनिः।\nताम्रा क्रोधाथ सुरसा विनता कद्रुरेवच ।।  १७१.२९ ।।"
  },
  {
    "text": "दक्षस्यापत्यमेता वै कन्या द्वादश पार्थिव!।\nमरीचेः कश्यपः पुत्रस्तपसा निर्मितः किल ।।  १७१.३० ।।"
  },
  {
    "text": "तस्मै कन्या द्वादशान्या दक्षस्ताः प्रददौ तदा।\nनक्षत्राणि च सोमाय तदा वै तत्तवानृषिः ।।  १७१.३१ ।।"
  },
  {
    "text": "रोहिण्यादीनि सर्वाणि पुण्यानि रविनन्दन!।\nलक्ष्मी मरुत्वती साध्या विश्वेशा च मता शुभा ।।  १७१.३२ ।।"
  },
  {
    "text": "देवी सरस्वती चैव ब्रह्मणा निर्मिताः पुराः।\nएताः पञ्च वरिष्ठा वै सुरश्रेष्ठाय पार्थिव!।।  १७१.३३ ।।"
  },
  {
    "text": "दत्ता भद्राय धर्माय ब्रह्मणा विश्वकर्मणा।\nया रूपार्द्धवती पत्नी ब्रह्मणः कामरूपिणी ।।  १७१.३४ ।।"
  },
  {
    "text": "सुरभिः सा हिता भूत्वा ब्रह्माणं समुपस्तिता।\nततस्तामगमद् ब्रह्मा मैथुनं लोकपूजितः ।।  १७१.३५ ।।"
  },
  {
    "text": "लोकसर्जनहेतुज्ञो गवामर्थाय सत्तमः।\nजज्ञिरे च सुतास्तस्यां विपुला धूमसन्निभाः ।।  १७१.३६ ।।"
  },
  {
    "text": "नक्तसन्ध्याभ्रसङ्काशाः प्रादहंस्तिग्मतेजसः।\nते रुदन्तो द्रवन्तश्च गर्हयन्तः पितामहम् ।।  १७१.३७ ।।"
  },
  {
    "text": "रोदनाद् द्रवणाच्चैव रुद्रा इति ततः स्मृताः।\nनिर्ऋतिश्चैव शम्भुर्वै तृतीयश्चापराजितः ।।  १७१.३८ ।।"
  },
  {
    "text": "मृगव्याधः कपर्दी च दहनोऽथ खरश्च वै।\nअहिर्बुध्न्यश्च भगवान् कपाली चापि पिङ्गलः ।।  १७१.३९ ।।"
  },
  {
    "text": "सेनानीश्च महातेजा रुद्रास्त्वेकादश स्मृताः।\nतस्यामेव सुरभ्याञ्च गावो यज्ञेश्वराश्च वै ।।  १७१.४० ।।"
  },
  {
    "text": "प्रकृष्टाश्च तथा मायाः सुरभ्याः पशवोऽक्षराः।\nअजाश्चैव तु हंसाश्च तथैवामृतमुत्तमम् ।।  १७१.४१ ।।"
  },
  {
    "text": "ओषध्यः प्रवरायाश्च सुरभ्यास्ताः समुत्थिताः।\nधर्माल्लक्ष्मीस्तथा कामं साध्या साध्यान् व्यजायत ।।  १७१.४२ ।।"
  },
  {
    "text": "भवञ्च प्रभवञ्चैव हीशञ्चासुरहं तथा।\nअरुण्यं चारुणिञ्चैव विश्वावसु बलध्रुवौ ।।  १७१.४३ ।।"
  },
  {
    "text": "हविष्यञ्च वितानञ्च विधानशमितावपि।\nवत्सरञ्चैव भूतिञ्च सर्वासुर निषूदनम् ।।  १७१.४४ ।।"
  },
  {
    "text": "सुपर्वाणं बृहत्कान्तिः साध्या लोकनमस्कृता।\nतमेवानुगता देवो जनयामास वै सुरान् ।।  १७१.४५ ।।"
  },
  {
    "text": "वरं वै प्रथमन्देवं द्वितीयं ध्रुवमव्ययम्।\nविश्वावसुं तृतीयञ्च चतुर्थं सोममीश्वरम् ।।  १७१.४६ ।।"
  },
  {
    "text": "ततोऽनुरूपमायञ्च यमस्तस्मादनन्तरम्।\nसप्तमञ्च तथा वायुमष्टमन्निर्ऋतिं वसुम् ।।  १७१.४७ ।।"
  },
  {
    "text": "धर्मस्यापत्यमेतद्वै सुदेव्यां समजायत।\nविश्वेदेवाश्च विश्वायां धर्माज्जाता इति श्रुतिः ।।  १७१.४८\t ।।"
  },
  {
    "text": "दक्षश्चैव महाबाहुः पुष्करस्वन एव च।\nचाक्षुषस्तु मनुश्चैव तथा मधुमहोरगौ ।।  १७१.४९ ।।"
  },
  {
    "text": "विश्वन्तश्च वसुर्बाल्ला विस्कम्भश्च महायशाः।\nगरुड़श्चातिसत्वौजा भास्कर प्रतिमद्युतिः ।।  १७१.५० ।।"
  },
  {
    "text": "विश्वान् देवान् देवमाता विश्वेशाजनयत् सुतान्।\nमरुत्वती मरुत्वमो देवानजनयत् सुतान् ।।  १७१.५१ ।।"
  },
  {
    "text": "अग्निं चक्षूरविर्ज्योतिः सावित्रं मित्रमेव च।\nअमरं शरवृष्टिञ्च सुकर्षञ्च महाभुजम्।।  १७१.५२ ।।"
  },
  {
    "text": "विराजञ्चैव वाचञ्च विश्वावसुमतिं तथा।\nअश्वमित्रं चित्ररश्मिन्तथा निषधनं नृप! ।।  १७१.५३ ।।"
  },
  {
    "text": "हूयन्तं वाडवञ्चैव चारित्रं मन्दपन्नगम्।\nबृहन्तं वै बृहद्रूपं तथा वै पूतनानुगम् ।।  १७१.५४ ।।"
  },
  {
    "text": "मरुत्वती पुरा जज्ञे एतान्वै मरुताङ्गणान्।\nअदितिः कश्यपाज्जज्ञे आदित्यान् द्वादशैव हि ।।  १७१.५५ ।।"
  },
  {
    "text": "इन्द्रो विष्णुर्भगस्त्वष्टा वरुणो ह्यर्यमा रविः।\nपूषा मित्रश्च धनदो धाता पर्जन्य एव च ।।  १७१.५६ ।।"
  },
  {
    "text": "इत्येते द्वादशादित्या वरिष्ठास्त्रि दिवौकसः।\nआदित्यस्य सरस्वत्यां जज्ञाते द्वौ सुतौ वरौ ।।  १७१.५७ ।।"
  },
  {
    "text": "तपःश्रेष्ठौ गुणिश्रेष्ठौ त्रिदिवस्यापि सम्मतौ।\nदनुस्तु दानवान् जज्ञे दितिर्दैत्यान् व्यजायत ।।  १७१.५८ ।।"
  },
  {
    "text": "काला तु वै कालकेयानसुरान् राक्षसांस्तु वै।\nअनायुषायास्तनया व्याधयः सुमहाबलाः ।।  १७१.५९ ।।"
  },
  {
    "text": "सिंहिका ग्रहमाता वै गन्धर्व जननी मुनिः।\nताम्रा त्वप्सरसां माता पुण्यानां भारतोद्भव! ।।  १७१.६० ।।"
  },
  {
    "text": "क्रोधायाः सर्वभूतानि पिशाचाश्चैव पार्थिव!।\nव्जज्ञे यक्षगणांश्चैव राक्षसांश्च विशाम्पते! ।।  १७१.६१ ।।"
  },
  {
    "text": "चतुष्पदानि सत्वानि तथा गावस्तु सौरसाः।\nसुपर्णान् पक्षिणश्चैव विनता चाप्यजायत ।।  १७१.६२ ।।"
  },
  {
    "text": "महीधरान् सर्वनागान् देवी कद्रूः व्यजायत।\nएवं वृद्धिं समगमन् विश्वे लोकाः परन्तप! ।।  १७१.६३ ।।"
  },
  {
    "text": "तदा वै पौष्करो राजन्! प्रादुर्भावो महात्मनः।\nप्रादुर्भावः पौष्करोस्ते मया द्वैपायनेरितः ।।  १७१.६४ ।।"
  },
  {
    "text": "पुराणः पुरुषश्चैव मया विष्णुर्हरिः प्रभुः।\nकथितस्तेऽनु पूर्वेण संस्तुतः परमर्षिभिः ।।  १७१.६५ ।।"
  },
  {
    "text": "यश्चेदमग्रयं श्रृणुयात् पुराणं सदा नरः पर्वसु गौरवेण।\nअवाप्य लोकान् स हि वीतरागः परत्र च स्वर्गफलानि भुङ्क्ते ।।  १७१.६६ ।।"
  },
  {
    "text": "चक्षुषा मनसा वाचा कर्म्मणा च चतुर्विधम्।\nप्रसादयति यः कृष्णं तं कृष्णोऽनु प्रसीदति ।।  १७१.६७ ।।"
  },
  {
    "text": "राजा च लभते राज्यमधनश्चोत्तमन्धनम्।\nक्षीणायुर्लभते चायुः पुत्रकामः सुतन्तथा ।।  १७१.६८ ।।"
  },
  {
    "text": "यज्ञा वेदास्तथा कामास्तपांसि विविधानि च।\nप्राप्नोति विविधं पुण्यं विष्णुभक्तो धनानि च ।।  १७१.६९ ।।"
  },
  {
    "text": "यद्यत् कामयते किञ्चित् तत्तल्लोकेश्वराद् भवेत्।\nसर्वं विहाय य इमं पठेत् पौष्करकं हरेः ।।  १७१.७० ।।"
  },
  {
    "text": "प्रादुर्भावं नृपश्रेष्ठ! न तस्य ह्यशुभं भवेत्।\nएष पौष्करको नाम प्रादुर्भावो महात्मनः ।।\nकीर्तितस्ते महाभाग! व्यास श्रुति निदर्शनात् ।।  १७१.७१ ।।"
  }
]
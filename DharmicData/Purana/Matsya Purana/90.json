[
  {
    "text": "अतः परं प्रवक्ष्यामि रत्नाचलमनुत्तमम्।\nमुक्ताफलसहस्रेण पर्वतः स्यादनुत्तमः।। ९0.१ ।।"
  },
  {
    "text": "मध्यमः पञ्चशतकस्त्रिशतेनाधमः स्मृतः।\nचतुर्थांशेन विष्कम्भपर्वताः स्युः समन्ततः।। ९0.२ ।।"
  },
  {
    "text": "पूर्वेण वज्रगोमेदैर्दक्षिणेनेन्द्रनीलकैः।\nपद्मरागयुतः कार्य्यो विद्वद्भिर्गन्दमादनः।। ९0.३ ।।"
  },
  {
    "text": "वैढूर्य्यविद्रुमैः पश्चात्संमिश्रोविमलाचलः।\nपद्मरागैः ससौवर्णैरुत्तरेण च विन्यसेत्।। ९0.४ ।।"
  },
  {
    "text": "धान्यपर्वतवत्सर्वमत्रापि परिकल्पयेत्।\nतद्वदावाहनं कुर्य्याद्‌वृक्षान्‌ देवांश्च काञ्चनान्।। ९0.५ ।।"
  },
  {
    "text": "पूजयेत्पुष्पगन्धाद्यैः प्रभाते च विमत्सरः।\nपूर्ववद्‌गुरुऋत्विग्भ्य इमान् मन्त्रानुदीरयेत्।। ९0.६ ।।"
  },
  {
    "text": "यदा देवगणाः सर्वे सर्वरत्नेष्ववस्थिताः।\nत्वञ्च रत्नमयो नित्यं नमस्तेऽस्तु सदाचल।। ९0.७ ।।"
  },
  {
    "text": "यस्माद्रत्नप्रदानेन तुष्टिं प्रकुरुते हरिः।\nसदा रत्नप्रदानेन तस्मान्नः पाहि पर्वत।। ९0.८ ।।"
  },
  {
    "text": "अनेन विधिना यस्तु दद्याद्रत्नमयं गिरिम्।\nस याति विष्णुसालोक्यममरेश्वरपूजितः।। ९0.९ ।।"
  },
  {
    "text": "यावत्कल्पशतं साग्रं वसेच्चेह नराधिप। ‘\nरूपारोग्यगुणोपेतः सप्तद्वीपाधिपो भवेत्।। ९0.१0 ।।"
  },
  {
    "text": "ब्रह्महत्यादिकं किञ्चिद्यदत्रामुत्र वा कृतम्।\nतत्सर्वं नाशमायाति गिरिर्वज्रहतो यथा।। ९0.११ ।।"
  }
]
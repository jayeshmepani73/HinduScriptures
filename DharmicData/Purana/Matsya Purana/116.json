[
  {
    "text": "हैमवतीनदीमाहात्म्यवर्णनम्।\nसूत उवाच।\nस ददर्शनदीं पुण्यां दिव्यां हैमवतीं शुभाम्।\nगन्धर्वैश्च समाकीर्णां नित्यं शक्रेणसेविताम्।। ११६.१ ।।"
  },
  {
    "text": "सुरेभमदसंसिक्तां समन्तात्तु विराजिताम्।\nमध्येन शक्रचापाभां तस्मिन्नहनि सर्वदा।। ११६.२ ।।"
  },
  {
    "text": "तपस्विशरणोपेतां महाब्राह्मणसेविताम्।\nददर्श तपनीयाभां महाराजः पुरूरवाः।। ११६.३ ।।"
  },
  {
    "text": "सितहंसावलिच्छन्नाङ्काशचामरराजिताम्।\nसाभिषिक्तामिव सतां पश्यन्प्रीतिं परां ययौ।। ११६.४ ।।"
  },
  {
    "text": "पुण्यां सुशीतलां हृद्यां मनसः प्रतिवर्द्धिनीम्।\nक्षयवृद्धियुतां रम्यां सोममूर्त्तिमिवापराम्।। ११६.५ ।।"
  },
  {
    "text": "सुशीतशीघ्रपानीयां द्विजसङ्घनिषेविताम्।\nसुतां हिमवतः श्रेष्ठां चञ्चद्वीचि विराजिताम्।। ११६.६ ।।"
  },
  {
    "text": "अमृतस्वादुसलिलान्तापसैरुपशोभिताम्।\nस्वर्गारोहणनिः श्रेणीं सर्वकल्मषनाशिनीम्।। ११६.७ ।।"
  },
  {
    "text": "अग्य्रां समुद्रमहिषीं महर्षिगणसेविताम्।\nसर्वलोकस्य चौत्सुक्यकारिणीं सुमनोहराम्।। ११६.८ ।।"
  },
  {
    "text": "हितां सर्वस्य लोकस्य नाकमार्गं प्रदायिकाम्।\nगोकुलाकुलतीरान्तां रम्यां शैवालवर्जिताम्।। ११६.९ ।।"
  },
  {
    "text": "हंससारससंघुष्टां जलजैरुपशोभिताम्।\nआवर्तनाभिगम्भीरां द्वीपोरुजघनस्थलीम्।। ११६.१० ।।"
  },
  {
    "text": "नीलनीरजनेत्राभां उत्फुल्लकमलाननाम्।\nहिमाभफेनवसनाञ्चक्रवाकाधरां शुभाम्।।\nबलाकापङ्‌क्तिदशनाञ्चलन्मत्स्यावलिभ्रुवम्।। ११६.११ ।।"
  },
  {
    "text": "स्वजलोद्‌भूतमातङ्गरम्यकुम्भपयोधराम्।\nहंसनूपुरसंघुष्टां मृणालवलयावलीम्।। ११६.१२ ।।"
  },
  {
    "text": "तस्यां रूपमहोन्मत्ता गन्धर्वानुगताः सदा।\nमध्याह्नसमये राजन्! क्रीड़न्त्यप्सरसाङ्गणाः।। ११६.१३ ।।"
  },
  {
    "text": "तामप्सरोविनिर्मुक्तं वहन्तीं कुङ्कुमं शुभम्।\nस्वतीरद्रुमसम्भूतनानावर्णसुगन्धिनीम्।। ११६.१४ ।।"
  },
  {
    "text": "तरङ्गव्रतसंक्रान्त सूर्य्यमण्डलदुर्द्रृशम्।\nसुरेभजनिताघातविकूलद्वयभूषिताम्।। ११६.१५ ।।"
  },
  {
    "text": "शक्रेभगण्डसलिलैर्देवस्त्रीकुलचन्दनैः\nसंयुतं सलिलं तस्याः षट्‌पदैरुपसेव्यते।। ११६.१६ ।।"
  },
  {
    "text": "तस्यास्तीरभवा वृक्षाः सुगन्धकुसुमाच्चिताः।\nतथापकृष्टसम्भ्रान्तभ्रमरस्तनिताकुलाः।। ११६.१७ ।।"
  },
  {
    "text": "यस्यास्तीरे रितं यान्ति सदा कामवशा मृगाः।\nतपोधनाश्च ऋषयस्तथा देवाः सहाप्सराः।। ११६.१८ ।।"
  },
  {
    "text": "लभन्ते यत्र पूताङ्गा देवेभ्यः प्रतिमानिताः।\nस्त्रियश्च नाकबहुलाः पद्मेन्दुप्रतिमाननः।। ११६.१९ ।।"
  },
  {
    "text": "या बिभर्ति सदा तोयं देवसंघैरपीड़ितम्।\nपुलिन्दैर्नृपसङ्घैश्च व्याघ्रवृन्दैरपीड़ितम्।। ११६.२० ।।"
  },
  {
    "text": "सतामरसपानीयां सतारगगनामलाम्।\nसतां पश्यन् ययौ राजा सतामीप्सितकामदाम्।। ११६.२१ ।।"
  },
  {
    "text": "यस्यास्तिररुहैः काशैः पूर्णैश्चन्द्रांशुसन्निभैः।\nराजते विविधाकारैः रम्यं तीरं महाद्रुमैः।।\nया सदा विविधैर्विप्रैर्देवैश्चापि निषेव्यते।। ११६.२२ ।।"
  },
  {
    "text": "या च सदा सकलोघविनाशं भक्तजनस्य करोत्यचिरेण।\nयानुगता सरितां हिकदम्बैर्यानुगता सततं हि मुनीन्द्रैः।। ११६.२३ ।।"
  },
  {
    "text": "या हि सुतानिव पाति मनुष्यान् या च युता सततं हिमसंधैः।\nया च युता सततं सुरवृन्दैर्या च जनैः स्वहिताय श्रिता वै।। ११६.२४ ।।"
  },
  {
    "text": "युक्ता च केसरिगणैः करिवृन्दजुष्टा सन्तानयुक्तसलिलापि सुवर्णयुक्ता।\nसूर्य्यांशुतापपरिवृद्धिविवृद्धशीता शीतांशुतुल्ययशसा दद्रृशे नृपेण।। ११६.२५ ।।"
  }
]
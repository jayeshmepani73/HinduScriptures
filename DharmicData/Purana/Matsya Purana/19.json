[
  {
    "text": "श्राद्धप्रकरणम्।"
  },
  {
    "text": "ऋषय ऊचुः।\nकथं कव्यानि देयानि हव्यानि च जनैरिह।\nगच्छन्ति पितृलोकस्थान्‌ प्रापकः कोऽत्र गद्यते।। १९.१ ।।"
  },
  {
    "text": "यदि मर्त्यो द्विजो भुङ्क्ते हूयते यदिवानले।\nशुभाशुभात्मकैः प्रेतै र्दत्तं तद्‌भुज्यते कथम्।।१९.२ ।।"
  },
  {
    "text": "सूत उवाच।\nवसून्‌ वदन्ति च पितॄन्‌ रुद्रांश्चैव पितामहान्।\nप्रपितामहांस्तथादित्यानित्येवं वैदिकी श्रुतिः।। १९.३ ।।"
  },
  {
    "text": "नामगोत्रं पितॄणान्तु प्रापकं हव्य कव्ययोः।\nश्राद्धस्य मन्त्राः श्रद्धा च उपयोज्यातिभक्तितः।। १९.४ ।।"
  },
  {
    "text": "अग्निष्वात्तादयस्तेषामाधिपत्ये व्यवस्थिताः।\nनाम गोत्र काल देशा भवान्तरगतानपि।। १९.५ ।।"
  },
  {
    "text": "प्राणिनः प्रीणयन्त्येते तदाहारत्वमागतान्।\nदेवो यदि पिता जातः शुभकर्म्मानुयोगतः।। १९.६ ।।"
  },
  {
    "text": "तस्यान्नममृतं भूत्वा दिव्यत्वेऽप्यनुगच्छति।\nदैत्यत्त्वे भोगरूपेण पशुत्त्वे च तृणं भवेत्।। १९.७ ।।"
  },
  {
    "text": "श्राद्धान्नं वायुरूपेण सर्पत्त्वेप्युपतिष्ठति।\nपानं भवति यक्षत्वे गृध्रत्वेऽपि तथामिषम्।। १९.८ ।।"
  },
  {
    "text": "दनुजत्वे तथा माया प्रेतत्त्वे रुधिरोदकम्।\nमनुष्यत्त्वेऽन्नपानानि नानाभोगरसं भवेत्।। १९.९ ।।"
  },
  {
    "text": "रतिशक्तिः स्त्रियः कान्ता भोज्यं भोजन शक्तिता।\nदानशक्तिः सविभवा रूपसारोग्यमेव च।। १९.१० ।।"
  },
  {
    "text": "श्रद्धा पुष्पमिदं प्रोक्तं फलं बह्मसमागमः।\nआयुः पत्रान्धनं विद्यां स्वर्गं मोक्षं सुखानि च।। १९.११ ।।"
  },
  {
    "text": "राज्यं चैव प्रयच्छन्ति प्रीताः पितृगणा नृणाम्।\nश्रूयते च पुरा मोक्षं प्राप्ताः कौशिकसूनवः।।\nपञ्चभिर्जन्मसम्बन्धै र्गता विष्णोः परं पदम्।। १९.१२ ।।"
  },
  {
    "text": "इति श्रीमत्स्यपुराणे श्राद्धकल्पे फलानुगमनो नाम एकोनविंशोऽध्यायः।।"
  }
]
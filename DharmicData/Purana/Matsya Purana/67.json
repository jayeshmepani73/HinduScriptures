[
  {
    "text": "चन्द्रादित्योपरागे स्नानविधिकथनम्।"
  },
  {
    "text": "मनुरुवाच।\nचन्द्रादित्योपरागे तु यत्‌ स्नानमभिधीयते।\nतदहं श्रोतुमिच्छामि द्रव्यमन्त्रविधानवित्।। ६७.१ ।।"
  },
  {
    "text": "मत्स्य उवाच।\nयस्य राशिं समासाद्य भवेद्‌ ग्रहणसंप्लवः।\nतस्य स्नानं प्रवक्ष्यामि मन्त्रौषधविधानतः।। ६७.२ ।।"
  },
  {
    "text": "चन्द्रोपरागं सम्प्राप्य कृत्वा ब्राह्मणवाचनम्।\nसंपूज्य चतुरो विप्रान् शुक्लमाल्यानुलेपनैः।। ६७.३ ।।"
  },
  {
    "text": "पूर्वमेवोपरागस्य समासाद्यौषधादिकम्।\nस्थापयेच्चतुरः कुम्भानव्रणान् सागरानिति।। ६७.४ ।।"
  },
  {
    "text": "गजाश्वरथ्यावल्मीकसङ्गमाद्‌ध्रदगोकुलात्।\nराजद्वारप्रदेशाच्च मृदमानीय चाक्षिपेत्।। ६७.५ ।।"
  },
  {
    "text": "पञ्चगव्यञ्च कुम्भेषु शुद्धमुक्ताफलानि च।\nरोचनां पद्मशङ्कौ च पञ्चरत्नसमन्वितम्।। ६७.६ ।।"
  },
  {
    "text": "स्फटिकं चन्दनं श्वेतं तीर्थवारि ससर्षपम्।\nराजदन्तं सकुमुदं तथैवोशारगुग्गुलम्।\nएतत्सर्वं विनिक्षिप्य कुम्भेष्वावाहयेत् सुरान्।। ६७.७ ।।"
  },
  {
    "text": "सर्वे समुद्राः सरितस्तीर्थानि जलदा नदाः\nआयान्तु यजमानस्य दुरितक्षयकारकाः।। ६७.८ ।।"
  },
  {
    "text": "योऽसौ वज्रधरो देव आदित्यानां प्रभुर्मतः।\nसहस्रनयनश्चेन्द्रो ग्रहपीडां व्यपोहतु।। ६७.९ ।।"
  },
  {
    "text": "मुखं यः सर्वदेवानां सप्तार्विरमितद्युतिः।\nचन्द्रोपरागसम्भूतां अग्निः पीडां व्यपोहतु।। ६७.१० ।।"
  },
  {
    "text": "यः कर्मसाक्षी भूतानां धर्मो महिषवाहनः।\nयमश्चन्द्रोपरागोत्थां मम पीडां व्यपोहतु।। ६७.११ ।।"
  },
  {
    "text": "नागपाशधरो देवः साक्षान्मकरवाहनः।\nस जलाधिपतिश्चन्द्रग्रह पीडां व्यपोहतु।। ६७.१२ ।।"
  },
  {
    "text": "प्राणरूपेण यो लोकान् पाति कृष्ण मृगप्रियः।\nवायुश्चन्द्रोपरागोत्थां पीडामत्र व्यपोहतु।। ६७.१३ ।।"
  },
  {
    "text": "योऽसौ निधिपतिर्देवः खङ्गशूलगदाधरः।\nचन्द्रोपरागकलुषं धनदो मे व्यपोहतु।। ६७.१४ ।।"
  },
  {
    "text": "योऽसौ विन्दुधरो देवः पिनाकी वृषवाहनः।\nचन्द्रोपरागजां पीडा विनाशयतु शङ्करः।। ६७.१५ ।।"
  },
  {
    "text": "त्रैलोक्ये यानि भूतानि स्थावराणि चराणि च।\nब्रह्मविष्ण्वर्कयुक्तानि तानि पापं दहन्तु वै।। ६७.१६ ।।"
  },
  {
    "text": "एवमामन्त्र्यतैः कुम्भैरभिषिक्तो गुणान्वितैः।\nऋग्यजुः साममन्त्रैश्च शुक्लमाल्यानुलेपनैः।\nपूजयेद्वस्त्रगोदानैर्ब्राह्मणानिष्टदेवताः।। ६७.१७ ।।"
  },
  {
    "text": "एतानेव ततो मन्त्रान् विलिखेत् करकान्वितान्।\nवस्त्र पट्टेऽथ वा पद्मे पञ्चरत्नसमन्वितान्।। ६७.१८ ।।"
  },
  {
    "text": "यजमानस्य शिरसि निदध्युस्ते द्विजोत्तमाः।\nततोऽतिवाहयेद्वेलामुपरागानुगामिनीम्।। ६७.१९ ।।"
  },
  {
    "text": "प्राङ्‌मुखः पूजयित्वा तु नमस्यन्निष्टदेवताम्।\nचन्द्रग्रहे विनिर्वृत्ते कृतगोदानमङ्गलः।\nकृतस्नानायतं पट्टं ब्राह्मणाय निवेदयेत्।। ६७.२० ।।"
  },
  {
    "text": "अनेन विधिना यस्तु ग्रहस्नानं समाचरेत्।\nन तस्य ग्रहपीडा स्यान्नच बंधुजनक्षयः।। ६७.२१ ।।"
  },
  {
    "text": "परमां सिद्धिमाप्नोति पुनरावृत्तिदुर्लभाम्।\nसूर्यग्रहे सूर्यनाम सदा मन्त्रेषु कीर्तयेत्।। ६७.२२ ।।"
  },
  {
    "text": "अधिकाः पद्मरागाः स्युः कपिलाञ्च सुशोभनाम्।\nप्रयच्छेच्च निशाम्पत्ये चन्द्रसूर्योपरागयोः।। ६७.२३ ।।"
  },
  {
    "text": "य इदं श्रृणुयान्नित्यं श्रावयेद्वाऽपि मानवः।\nसर्वपापविनिर्मुक्तो शक्रलोके महीयते।। ६७.२४ ।।"
  }
]
[
  {
    "text": "शान्तिविधानवर्णनम्।"
  },
  {
    "text": "गर्ग उवाच।\nअतिवृष्टिरनावृष्टि दुर्भिक्षादि भयं मतम्।\nअनृतौ तु दिवानन्ता वृष्टिर्ज्ञेया भयानका ।। २३३.१ ।।"
  },
  {
    "text": "अनभ्रे वैकृताश्चैव विज्ञेया राजमृत्यवे।\nशीतोष्णानां विपर्यासे नृपाणां रिपुजं भयम् ।। २३३.२ ।।"
  },
  {
    "text": "शोणितं वर्षते यत्र तत्र शस्त्रभयम्भवेत्।\nअङ्गारपांसु वर्षेषु नगरन्तद्विनश्यति ।। २३३.३ ।।"
  },
  {
    "text": "मज्जास्थिस्नेहमांसानां जनमारभयम्भवेत्।\nफलं पुष्पन्तथा धान्यं परेणातिभयाय तु ।। २३३.४ ।।"
  },
  {
    "text": "पांसुजन्तु फलानाञ्च वर्षतो रोगजं भयम्।\nछिद्रेवान्नप्रवर्षेण सस्यानां भीतिवर्द्धनम् ।। २३३.५ ।।"
  },
  {
    "text": "विरजस्के रवौ व्यभ्रे यदा च्छाया न दृश्यते।\nदृश्यते तु प्रतीपा वा तत्र देशभयम्भवेत् ।। २३३.६ ।।"
  },
  {
    "text": "निरभ्रे वाथ रात्रौ वा श्वेतं याम्योत्तरेण तु।\nइन्द्रायुधं तथा दृष्ट्वा उल्कापातं तथैव च ।। २३३.७ ।।"
  },
  {
    "text": "दिग्दाहपरिवैषौ च गन्धर्वनगरन्तथा।\nपरचक्र-भयं ब्रूयाद्देशोपद्रवमेव च ।। २३३.८ ।।"
  },
  {
    "text": "सूर्य्येन्दुपर्जन्यसमीरणानां यागस्तु कार्यो विधिवद् द्विजेन्द्र!\nधनानि गौः काञ्चनदक्षिणा च देया द्विजानामघनाशहेतोः ।। २३३.९ ।।"
  }
]
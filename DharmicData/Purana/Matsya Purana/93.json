[
  {
    "text": "ग्रहशान्तिवर्णनम्।"
  },
  {
    "text": "सूत उवाच।\nवैशम्पायनमासीनमपृच्छच्छौनकः पुरा।\nसर्वकामाप्तये नित्यं कथं शान्तिक पौष्टिकम्।। ९३.१ ।।"
  },
  {
    "text": "वैशम्पायन उवाच।\nश्रीकामः शान्तिकामो वा ग्रहयज्ञं समारभेत्।\nवृध्यायुः पुष्टिकामो वा तथैवाभिचरन्‌ पुनः।।\nयेन ब्रह्मन्! विधानेन तन्मे निगदतः श्रृणुः।। ९३.२ ।।"
  },
  {
    "text": "सर्वशास्त्राण्यनुक्रम्य संक्षिप्य ग्रन्थविस्तरम्।\nग्रहशान्तिं प्रवक्ष्यामि पुराणश्रुतिनोदिताम्।। ९३.३ ।।"
  },
  {
    "text": "पुण्येऽह्नि विप्रकथिते कृत्वा ब्राह्मणवाचनम्।\nग्रहान्‌ ग्रहादिदेवांश्च स्थाप्य होमं समारभेत्।। ९३.४ ।।"
  },
  {
    "text": "ग्रहयज्ञस्त्रिधा प्रोक्तः पुराणश्रुतिकोविदैः।\nप्रथमोऽयुतहोमः स्याल्लक्षहोमस्ततः परम्।। ९३.५ ।।"
  },
  {
    "text": "तृतीयः कोटिहोमस्तु सर्वकामफलप्रदः।\nअयुतेनाहुतीनाञ्च नवग्रहमखः स्मृतः।। ९३.६ ।।"
  },
  {
    "text": "तस्य तावद्विधिं वक्ष्ये पुराणश्रुतिभाषितम्।\nगर्तस्योत्तरपूर्वेण वितस्तिद्वयविस्तृताम्।। ९३.७ ।।"
  },
  {
    "text": "वप्रद्वयावृतां वेदिं वितस्त्युच्छ्रयसम्मिताम्।\nसंस्थापनाय देवानाञ्चतुरस्रामुदङ्मुखाम्।। ९३.८ ।।"
  },
  {
    "text": "अग्निप्रणयनं कृत्वा तस्यामावाहयेत्सुरान्।\nदेवतानां ततः स्थाप्य विंशतिर्द्वादशाधिका।। ९३.९ ।।"
  },
  {
    "text": "सूर्य्यः सोमस्तथा भौमो बुधजीवसितार्कजाः।\nराहुः केतुरिति प्रोक्ता ग्रहा लोकहितावहाः।। ९३.१० ।।"
  },
  {
    "text": "मध्ये तु भास्करं विन्द्याल्लोहितं दक्षिणेन तु।\nउत्तरेण गुरुं विन्द्याद्‌बुधं पूर्वोत्तरेण तु।। ९३.११ ।।"
  },
  {
    "text": "पूर्वेण भार्गवं विन्द्यात् सोमं दक्षिणपूर्वके।\nपश्चिमेन शनिं विन्द्याद्राहुं पश्चिमदक्षिणे।।\nपश्चिमोत्तरतः केतुं स्थापयेच्छुक्लतण्डुलैः।। ९३.१२ ।।"
  },
  {
    "text": "भास्करस्येश्वरं विन्द्यादुमाञ्चशशिनस्तथा।\nस्कन्दमङ्गारकस्यापि बुधस्य च तथा हरिम्।। ९३.१३ ।।"
  },
  {
    "text": "ब्रह्माणञ्च गुरोर्विन्द्याच्छक्रस्यापि शचीपतिम्।\nशनैश्चरस्य तु यमं राहोः कालं तथैव च।। ९३.१४ ।।"
  },
  {
    "text": "केतौर्वै चित्रगुप्तञ्च सर्वेषामधिदेवताः।\nअग्निरापः क्षिपिर्विष्णुरिन्द्र ऐन्द्रीच देवताः।। ९३.१५ ।।"
  },
  {
    "text": "प्रजापतिश्च सर्पाश्च ब्रह्मा प्रत्यधिदेवताः।\nविनायकं तथा दुर्गां वायुराकाशमेव च।\nआवाहयेद्व्याहृतिभिस्तथैवाश्विकुमारकौ।। ९३.१६ ।।"
  },
  {
    "text": "संस्मरेत् रक्तकादित्यमङ्गारकसमन्वितम्।\nसोमशुक्रौ तथा श्वेतौ बुधजीवौ जपिङ्गलौ।।\nमन्दराहू तथा कृष्णौ धूम्रं केतुगणं विदुः।। ९३.१७ ।।"
  },
  {
    "text": "ग्रहवर्णानि देयानि वासांसि कुसुमानि च।\nधूपामोदोऽत्र सरभिरुपरिष्टाद्वितानिकम्।\nशोभनं स्थापयेत्प्राज्ञः फलपुष्पसमन्वितम्।। ९३.१८ ।।"
  },
  {
    "text": "गुड़ौदनं रवेर्दद्यात् सोमाय घृतपायसम्।\nअङ्गारकाय संयावं बुधाय क्षीरषष्टिके।। ९३.१९ ।।"
  },
  {
    "text": "दध्योदनञ्च जीवाय शुक्राय च गुड़ौदनम्।\nशनैश्चराय कृसरामजामांसञ्च राहवे।।\nचित्रौदनञ्च केतुभ्यः सर्वैर्भक्ष्यैरथार्चयेत्।। ९३.२० ।।"
  },
  {
    "text": "प्रागुत्तरेण तस्माच्च दध्यक्षतविभूषितम्।\nचूतपल्लवसंच्छन्नं फलवस्त्रयुगान्वितम्।। ९२.२१ ।।"
  },
  {
    "text": "पञ्चरत्नसमायुक्तं पञ्चभङ्गसमन्वितम्।\nस्थापयेदव्रणं कुम्भं वरुणं तत्र विन्यसेत्।। ९२.२२ ।।"
  },
  {
    "text": "गङ्गाद्याः सरितः सर्वाः समुद्राश्च सरांसि च।\nगजाश्वरथ्यावल्मीकसङ्गमाद्रतगोकुलात्।। ९२.२३ ।।"
  },
  {
    "text": "मृदमानीयविप्रेन्द्र! सर्वौषधिजलान्वितम्।\nस्नानार्थं विन्यसेत् तत्र यजमानस्य धर्म्मवित्।। ९३.२४ ।।"
  },
  {
    "text": "सर्वे समुद्राः सरितः सरांसि च नदास्तथा।\nआयान्तु यजमानस्य दुरितक्षयकारकाः।। ९३.२५ ।।"
  },
  {
    "text": "एवमावाहयेदेतानमरान्‌ मुनिसत्तम!।\nहोमं समारभेत् सर्पिर्यवव्रीहितिलादिना।।९३.२६ ।।"
  },
  {
    "text": "अर्कः पालाशखदिरावपामार्गोऽथपिप्पलः।\nऔदुम्बरः शमीदूर्वा कुशाश्च समिधः क्रमात्।। ९३.२७ ।।"
  },
  {
    "text": "एकैकस्याष्टकशतमष्टाविंशतिमेव वा।\nहोतव्या मधुसर्पिभ्यां दध्ना चैव समन्विताः।। ९३.२८ ।।"
  },
  {
    "text": "प्रादेशमात्रा अशिफा अशाखा अपलाशिनीः।\nसमिधः कल्पयेत्प्राज्ञः सर्वकर्म्मसु सर्वदा।। ९३.२९ ।।"
  },
  {
    "text": "देवानामपि सर्वेषामुपांशु परमार्तवित्।\nस्वेन स्वेनैव मन्त्रेण होतव्याः समिधः पृथक्।। ९३.३० ।।"
  },
  {
    "text": "होतव्यं च घृताभ्युक्तं चरु भक्षादिकं पुनः।\nमन्त्रैर्दशाहुतीर्हुत्वा होमं व्याहृतिभिस्ततः।। ९३.३१ ।।"
  },
  {
    "text": "उदङ्‌मुखाः प्राङ्‌मुखा वा कुर्युर्ब्राह्मणपुङ्गवाः।\nमन्त्रवन्तश्च कर्त्तव्या श्चरवः प्रतिदैवतम्।। ९३.३२ ।।"
  },
  {
    "text": "हुत्वा च तांश्चरून् सम्यक् ततो हामं समाचरेत्।\nआकृष्णेति च सूर्य्याय होमः कार्यो द्विजन्मना।। ९३.३३ ।।"
  },
  {
    "text": "आप्यायस्वेतिसोमाय मन्त्रेण जुहुयात् पुनः।\nअग्निर्मूर्द्धादिवो मन्त्र इति भौमाय कीर्तयेत्।। ९३.३४ ।।"
  },
  {
    "text": "अग्ने! विवस्वदुषस इति सोमसुताय वै।\nबृहस्पते! परिदीया रथेनेति गुरोर्मतः।। ९३.३५ ।।"
  },
  {
    "text": "शुक्रन्ते अन्यदितिच शुक्रस्यापि निगद्यते।\nशनैश्चरायेति पुनः शन्नो देवीति होमयेत्।।\nकयानश्चित्र आभुव इति राहोरुदाहृतः।। ९३.३६ ।।"
  },
  {
    "text": "केतुं कृण्वन्नितिब्रूयात् केतूनामपि शान्तये।\nआवो राजेति रुद्रस्य बलिहोमं समाचरेत्।।\nआपोहिष्ठेत्युमायास्तु स्योनेति स्वामिनस्तथा।। ९३.३७ ।।"
  },
  {
    "text": "विष्णोरिदं विष्णुरिति तमीशेति स्वयम्भुवः।\nइन्द्रमिद्देवतायेति इन्द्राय जुहुयात्ततः।। ९३.३८ ।।"
  },
  {
    "text": "तथा यमस्यचायं गौरिति होमः प्रकीर्त्तितः।\nकालस्य ब्रह्मयज्ञानमिति मन्त्रविदो विदुः।। ९३.४० ।।"
  },
  {
    "text": "चित्रगुप्तस्य चाज्ञातमिति मन्त्रविदो विदुः।\nअग्निं दूतं वृणीमहे इति वह्नेरुदाहृतः।। ९३.४१ ।।"
  },
  {
    "text": "उदुत्तमं वरुणमित्यापां मन्त्रः प्रकीर्तितः।\nभूमेः पृथिव्यन्तरिक्षमिति वेदेषु पठ्यते।। ९३.४२ ।।"
  },
  {
    "text": "सहस्रशीर्षा पुरुष इति विष्णोरुदाहृतः।\nइन्द्रायेन्दो मरुत्वत इति शक्रस्य शस्यते।। ९३.४३ ।।"
  },
  {
    "text": "उत्तापर्णे सुभगे इति देव्याः समाचरेत्।\nप्रजापतेः पुनर्होमः प्रजापतिरिति स्मृतः।। ९३.४४ ।।"
  },
  {
    "text": "नमोऽस्तु सर्पेभ्य इति सर्पाणां मन्त्र उच्यते।\nएष ब्रह्माय ऋत्विज्य इति ब्रह्मण्युदाहृतः।। ९३.४५ ।।"
  },
  {
    "text": "विनायकस्य चानूनमिति मन्त्रो बुधैः स्मृतः।\nजातवेदसे सुनवामितिदुर्गामन्त्र उच्यते।। ९३.४६ ।।"
  },
  {
    "text": "आदिप्रत्नस्य रेतस आकाशस्य उदाहृतः।\nप्राणाशिशुर्महीनाञ्च वायोर्मन्त्रः प्रकीर्त्तितः।। ९३.४७ ।।"
  },
  {
    "text": "एषो उषा अपूर्व्वादित्यश्विनोर्मन्त्र उच्यते।\nपूर्णाहुतिस्तु मूर्द्धानं दिव इत्यभिपातयेत्।। ९३.४८ ।।"
  },
  {
    "text": "अथाभिषेकमन्त्रेण वाद्यमङ्गलगीतकैः।\nपूर्णकुम्भेन तेनैव होमान्ते प्रागुदङ्‌मुखम्।। ९३.४९ ।।"
  },
  {
    "text": "अव्यगावयवैर्ब्रह्मन्! हेमस्रग्दामभूषितैः।\nयजमानस्य कर्तव्यं चतुर्भिः स्नपनं द्विजैः।। ९३.५० ।।"
  },
  {
    "text": "सुरास्त्वामभिषिञ्चन्तु ब्रह्मविष्णुमहेश्वराः।\nवासुदेवो जगन्नाथस्तथा सङ्कर्षणो विभुः\nप्रद्युम्नश्चानिरुद्धश्च भवन्तु विजयाय ते।। ९३.५१ ।।"
  },
  {
    "text": "आखण्डलोऽग्निर्भगवान् यमो वै नैर्ऋतिस्तथा।\nवरुणः पवनश्चैव धनाध्यक्षस्तथा शिवः।\nब्रह्मणा सहितः शेषो दिक्‌पालास्त्वामवन्तु ते।। ९३.५२ ।।"
  },
  {
    "text": "कीर्त्तिर्लक्ष्मीर्धृतिर्मेधा पुष्टिः श्रद्धा क्रिया मतिः।\nबुद्धिर्लज्जा वपुः शान्तिस्तुष्टिकान्तिश्च मातरः।\nएतास्त्वामभिषिञ्चन्तु धर्म्मपत्न्यः समागताः।। ९३.५३ ।।"
  },
  {
    "text": "आदित्यश्चन्द्रमाभौमो बुधो जीवः सितोऽर्कजः।\nग्रहास्त्वामभिषिञ्चन्तु राहुः केतुश्च तर्पिताः।। ९३.५४ ।।"
  },
  {
    "text": "देवदानवगन्धर्वाः यक्षराक्षसपन्नगाः\nऋषयो मुनयो गावो देवमातर एव च।। ९३.५५ ।।"
  },
  {
    "text": "देवपत्न्यो द्रुमानागा दैत्याश्चाप्सरसाङ्गणाः।\nअस्त्राणि सर्वशस्त्राणि राजानो वाहनानि च।। ९३.५६ ।।"
  },
  {
    "text": "औषधानि च रत्नानि कालस्यावयवाश्च ये।\nसरितः सागराः शैलास्तीर्थानि जलदानदाः\nएते त्वामभिषिञ्चन्तु सर्वकामार्थसिद्धये।। ९३.५७ ।।"
  },
  {
    "text": "ततः शुक्लाम्बरधरः शुक्लगन्धानुलेपनः।\nसर्वौषधैः सर्वगन्धैः स्नापितो द्विज़पुङ्गवैः।। ९३.५८ ।।"
  },
  {
    "text": "यजमानः सपत्नीकः ऋत्विजः सुसमाहितान्।\nदक्षिणाभिः प्रयत्नेन पूजयेद्रतविस्मयः।। ९३.५९ ।।"
  },
  {
    "text": "सूर्य्याय कपिलां धेनुं शङ्खं दद्यात्तथेन्दवे।\nरक्तं धुरन्धरं दद्याद्भौमाय च ककुद्मिनम्।। ९३.६० ।।"
  },
  {
    "text": "बुधाय जातरूपन्तु गुरवे पीतवाससी।\nश्वेताश्वान् दैत्यगुरवे कृष्णाङ्गामर्कसूनवे।। ९३.६१ ।।"
  },
  {
    "text": "आयसं राहवे दद्यात् केतुभ्यश्छागमुत्तमम्।\nसुर्वणेन समा कार्य्या यजमानेन दक्षिणा।। ९३.६२ ।।"
  },
  {
    "text": "सर्वेषामथवा गावो दातव्या हेमभूषिताः।\nसुवर्णमथवादद्याद्‌गुरुर्वा येन तुष्यति।।\nसमन्त्रेणैव दातव्याः सर्वाः सर्वत्र दक्षिणाः।। ९३.६३ ।।"
  },
  {
    "text": "पुण्यस्त्वं शङ्खपुण्यानां मङ्गलानाञ्च मङ्गलम्।\nविष्णुना विधृतश्चासि ततः शान्तिं प्रयच्छ मे।। ९३.६४ ।।"
  },
  {
    "text": "धर्म्मस्त्वं वृषरूपेण जगदानन्दकारक!।\nअष्टमूर्त्तेरधिष्ठानमतः शान्तिं प्रयच्छ मे।। ९३.६५ ।।"
  },
  {
    "text": "हिरण्यगर्भगर्भस्त्वं हेमवीजं विभावसोः।\nअनन्तपुण्यफलदमतः शान्तिं प्रयच्छ मे।। ९३.६६ ।।"
  },
  {
    "text": "पीतवस्त्रयुगं यस्माद्वासुदेवस्य वल्लभम्।\nप्रदानात्तस्य मे विष्णो! ह्यतः शान्तिं प्रयच्छ मे।। ९३.६७ ।।"
  },
  {
    "text": "विष्णुस्त्वमश्वरूपेण यस्मादमृतसम्भवः।\nचन्द्रार्कवाहनो नित्यमतः शान्तिं प्रयच्छ मे।। ९३.६८ ।।"
  },
  {
    "text": "यस्मात्त्वं पृथिवी सर्वा धेनुः केशवसन्निभा।\nसर्वपापहरा नित्यमतः शान्तिं प्रयच्छ मे।। ९३.६९ ।।"
  },
  {
    "text": "यस्मादायासकर्माणि तवाधीनानि सर्वदा।\nलाङ्गलाद्यायुधादीनि तस्माच्छान्तिं प्रयच्छ मे।। ९३.७० ।।"
  },
  {
    "text": "यस्मात्त्वं सर्वयज्ञानामङ्गत्वेन व्यवस्थितः।\nयानं विभावसोर्नित्यमतः शान्तिं प्रयच्छ मे।। ९३.७१ ।।"
  },
  {
    "text": "गवामङगेषु तिष्ठन्ति भुवनानि चतुर्दश।\nयस्मात्तस्माच्छ्रियै मे स्यादिहलोके परत्र च।। ९३.७२ ।।"
  },
  {
    "text": "यस्मादशून्यं शयनं केशवस्य च सर्वदा।\nशय्या ममाप्यशून्यास्तु दत्ता जन्मनि जन्मनि।। ९३.७३ ।।"
  },
  {
    "text": "यथा रत्नेषु सर्वेषु सर्वे देवाः प्रतिष्ठिताः।\nतथा रत्नानि यच्छन्तु रत्नदानेन मे सुराः।। ९३.७४ ।।"
  },
  {
    "text": "यथा भूमिप्रदानस्य कलान्नार्हन्ति षोड़शीम्।\nदानान्यन्यानि मे शान्तिर्भूमिदानाद्भवत्विह।। ९३.७५ ।।"
  },
  {
    "text": "एवं संपूजयेद्भक्त्या वित्तशाठ्येन वर्जितः।\nरक्तकाञ्चनवस्त्रौघैर्धूपमाल्यानुलेपनैः।। ९३.७६ ।।"
  },
  {
    "text": "अनेन विधिना यस्तु ग्रहपूजां समाचरेत्।\nसर्वान्कामानवाप्नोति प्रेत्य स्वर्गे महीयते।। ९३.७७ ।।"
  },
  {
    "text": "यस्तु पीड़ाकरो नित्यमल्पवित्तस्य वा ग्रहः।\nतञ्च यत्नेन संपूज्य शेषानप्यर्चयेद् बुधः।। ९३.७८ ।।"
  },
  {
    "text": "ग्रहा गावो नरेन्द्राश्च ब्राह्मणाश्च विशेषतः।\nपूजिताः पूजयन्त्येते निर्दहन्त्यवमानिताः।। ९३.७९ ।।"
  },
  {
    "text": "यथा बाणप्रहाराणां कवचम्भवति वारणम्।\nतद्वद्दैवोपघातानां शान्तिर्भवति वारणम्।। ९३.८० ।।"
  },
  {
    "text": "तस्मान्नदक्षिणाहीनं कर्त्तव्यं भूतिमिच्छता।\nसंपूर्णया दक्षिणया यस्माद् एकोऽपि तुष्यति।। ९३.८१ ।।"
  },
  {
    "text": "सदैवायुतहोमोऽयं नवग्रहमखे स्थितः ।\nविवाहोत्सवयज्ञेषु प्रतिष्ठादिषु कर्म्मसु।। ९३.८२ ।।"
  },
  {
    "text": "निर्विघ्नार्थं मुनिश्रेष्ठ! तथोद्वेगाद्भुतेषु च।\nकथितोऽयुतहोमोऽयं लक्षहोममतः श्रृणु।। ९३.८३ ।।"
  },
  {
    "text": "सर्वकामाप्तये यस्माल्लक्षहोमं विदुर्बुधाः।\nपितॄणां वल्लभं साक्षाद्भुक्तिमुक्तिफलप्रदम्।। ९३.८४ ।।"
  },
  {
    "text": "ग्रहताराबलं लब्ध्वा कृत्वा ब्राह्मणवाचनम्।\nगृहस्योत्तरपूर्वेण मण्डपं कारयेद् बुधः।। ९३.८५ ।।"
  },
  {
    "text": "रुद्रायतनभूमौ वा चतुरस्रमुद्ङ्‌मुखम्।\nदशहस्तमथाष्टौ वा हस्तान्कुर्याद्विधानतः।। ९३.८६ ।।"
  },
  {
    "text": "प्रागुदक् प्लवनाम्भूमिं कारयेद्यत्नतो बुधः।\nप्रागुत्तरं समासाद्य प्रदेशं मण्डपस्य तु।। ९३.८७ ।।"
  },
  {
    "text": "शोभनं कारयेत्कुण्डं यथावल्लक्षणान्वितम्।\nचतुरस्रं समन्तात्तु योनिवक्त्रं समेखलम्।। ९४.८८ ।।"
  },
  {
    "text": "चतुरङ्गुलविस्तारा मेखला तद्वदुच्छ्रिता।\nप्रागुदक्‌प्लवना कार्या सर्वतः समवस्थिता।। ९३.८९ ।।"
  },
  {
    "text": "शान्त्यर्थं सर्वलोकानां नवग्रहमखः स्मृतः।\nमानहीनाधिकं कुण्डमनेकभयदभ्भवेत्।।\nयस्मात्तस्मात् सुसम्पूर्णं शान्तिकुण्डं विधीयते।। ९३.९० ।।"
  },
  {
    "text": "अस्माद्दशगुणः प्रोक्तो लक्षहोमः स्वयम्भुवा।\nआहुतीभिः प्रयत्नेन दक्षिणाभिस्तथैव च।। ९३.९१ ।।"
  },
  {
    "text": "द्विहस्तविस्तृतं तद्वच्चतुर्हस्तायतं पुनः।\nलक्षहोमे भवेत्कुण्डं योनिवक्त्रन्त्रिमेखलम् ।। ९३.९२ ।।"
  },
  {
    "text": "तस्य चोत्तरपूर्वेण वितस्तित्रयसंस्थितम्।\nप्रागुदक् प्रवणन्तच्च चतुरस्रं समन्ततः।। ९३.९३ ।।"
  },
  {
    "text": "विष्कम्भार्द्धोच्छ्रितं प्रोक्तं स्थण्डिलं विश्वकर्म्मणा।\nसंस्थापनाय देवानां वप्रत्रयसमावृतम्।। ९३.९४ ।।"
  },
  {
    "text": "द्व्यङ्गुलोह्यच्छ्रितो विप्रः प्रथमः स उदाहृतः।\nअङ्गुलोच्छ्रयसंयुक्तं वप्रद्वयमथोपरिः।। ९३.९५ ।।"
  },
  {
    "text": "त्र्यङ्गुलस्य च विस्तारः सर्वेषां कथ्यते बुधैः।\nदशाङ्गुलोच्छ्रिता भित्तिः स्थण्डिले स्यात्तथोपरि।\nतस्मिन्नावाहयेद्देवान् पूर्ववत् पुष्पतण्डलैः।। ९४.९६ ।।"
  },
  {
    "text": "आदित्याभिमुखाः सर्वाः साधिप्रत्यधिदेवताः।\nस्थापनीया मुनिश्रेष्ठ! नोत्तरेणपराङ्मुखाः।। ९४.९७ ।।"
  },
  {
    "text": "गरुत्मानधिकस्तत्र संपूज्यः श्रियमिच्छता।\nसामध्वनिशरीरत्वं वाहनं परमेष्ठिनः।। ९४.९८ ।।"
  },
  {
    "text": "अस्माद्दशगुणः प्रोक्तो लक्षहोमः स्वयम्भुवा।\nआहुतीभिः प्रयत्नेन दक्षिणाभिस्तथैव च।। ९३.९९ ।।"
  },
  {
    "text": "गरुत्मानधिकस्तत्र संपूज्यः श्रियमिच्छता।\nसामध्वनिशरीरत्वं वाहनं परमेष्ठिनः।।\nविषपापहरो नित्यमतः शान्तिं प्रयच्छ मे।। ९३.१०० ।।"
  },
  {
    "text": "पूर्ववत्कुम्भमामन्त्र्य तद्वद्धोमं समाचरेत्।\nसहस्राणां शतं हुत्वा समित्संख्याधिकं पुनः।\nघृतकुम्भवसोर्धारां पातयेदनलोपरि।। ९३.१०१ ।।"
  },
  {
    "text": "औदुम्बरीं तथार्द्राञ्च ऋज्वीं कोटरवर्जिताम्।\nबाहुमात्रां स्रुचं कृत्वा ततस्तम्भद्वयोपरि\nघृतधारान्तया सम्यगग्नेरुपरि पातयेत्।। ९३.१०२ ।।"
  },
  {
    "text": "श्रावयेत् सूक्तमाग्नेयं वैष्णवं रोद्रमैन्दवम्।\nमहावैश्वानरं साम ज्येष्ठसाम च वाचयेत्।। ९३.१०३ ।।"
  },
  {
    "text": "स्नानञ्च यजमानस्य पूर्ववत् स्वस्तिवाचनम्।\nदातव्या यजमानेन पूर्ववद्दक्षिणाः पृथक्।। ९३.१०४ ।।"
  },
  {
    "text": "कामक्रोधविहीनेन ऋत्विग्भ्यः शान्तचेतसा।\nनवग्रहमखे विप्राश्चत्वारो वेदवेदिनः।। ९३.१०५ ।।"
  },
  {
    "text": "अथवा ऋत्विजौ शान्तौ द्वावेव श्रुतिकोविदौ।\nकार्यावयुतहोमे तु न प्रसज्जेत विस्तरे।। ९३.१०६ ।।"
  },
  {
    "text": "तद्वच्च दश चाष्टौ च लक्षहोमे तु ऋत्विजः।\nकर्त्तव्याः शक्तितस्तद्वच्चतुरो वा विमत्सरः।। ९३.१०७ ।।"
  },
  {
    "text": "नवग्रहमखात् सर्वं लक्षहोमे दशोत्तरम्।\nभक्ष्यान् दद्यान्मुनिश्रेष्ठ! भूषणान्यपिशक्तितः।। ९३.१०८ ।।"
  },
  {
    "text": "शयनानि सवस्त्राणि हेमानिकटकानिच।\nकर्णाङ्गलिपवित्राणि कण्ठसूत्राणिशक्तिमान्।। ९३.१०९ ।।"
  },
  {
    "text": "न कुर्याद्दक्षिणाहीनं वित्तशाठ्येन मानवः।\nअददन् लोभतो मोहात्कुलक्षयमवाप्नुते।। ९३.११० ।।"
  },
  {
    "text": "अन्नदानं यथाशक्त्या कर्त्तव्यं भूतिमिच्छता।\nअन्नहीनः कृतो यस्माद्दुर्भिक्षफलदोभवेत्।। ९३.१११ ।।"
  },
  {
    "text": "अन्नहीनो दहेद्राष्ट्रं मन्त्रहीनस्तु ऋत्वजः।\nयष्टारं दक्षिणाहीनं नास्ति यज्ञसमो रिपुः।। ९३.११२ ।।"
  },
  {
    "text": "नवाप्यल्पधनः कुर्याल्लक्षहोमं नरः क्वचित्।\nयस्मात्पीड़ाकरोनित्यं यज्ञे भवति विग्रहः।। ९३.११३ ।।"
  },
  {
    "text": "तमेव पूजयेद्भक्त्या द्वौ वा त्रीन्‌वा यथाविधि।\nएकमप्यर्चयेद्भक्त्या ब्राह्मणं वेदपारगम्।।\nदक्षिणाभिः प्रयत्नेन न बहूनल्पवित्तवान्।। ९३.११४ ।।"
  },
  {
    "text": "पूज्यते शिवलोके च वस्वादित्यमरुद्गणैः।\nयावत्कल्पशतान्यष्टावथ मोक्षमवाप्नुयात्।। ९३.११५ ।।"
  },
  {
    "text": "सकामोयस्त्विमं कुर्याल्लक्षहोमं यथाविधि।\nस तं काममवाप्नोति पदमानन्त्यमश्नुते।। ९३.११६ ।।"
  },
  {
    "text": "पुत्रार्थीं लभते पुत्रान्‌धनार्थीलभतेधनम्।\nभार्यार्थी शोभनांभार्य्यां कुमारीचशुभंपतिम्।। ९३.११७ ।।"
  },
  {
    "text": "भ्रष्टराज्यस्तथा राज्यंश्रीकामः श्रियमाप्नुयात्।\nयं यं प्रार्थयतेकामं सवैभवतिपुष्कलः।\nनिष्कामः कुरुते यस्तु स परं ब्रह्म गच्छति।। ९३.११८ ।।"
  },
  {
    "text": "अस्माच्छतगुणः प्रोक्तः कोटिहोमः स्वयम्भुवा।\nआहुतीभिः प्रयत्नेनदक्षिणाभिः फलेनच।।९३.११९ ।।"
  },
  {
    "text": "पूर्ववद् ग्रहदेवानामावाहनविसर्जने।\nहोममन्त्रास्त एवोक्ताः स्नाने दाने तथैव च।।\nकुण्डमण्डपवेदीनां विशेषोऽयं निबोध मे।। ९३.१२० ।।"
  },
  {
    "text": "कोटिहोमे चतुर्हस्तं चतुरस्रन्तु सर्वतः।\nयोनिवक्त्रद्वयोपेतं तदप्याहुस्त्रिमेखलम्।। ९३.१२१ ।।"
  },
  {
    "text": "द्वयङ्गुलाभ्युच्छ्रिताकार्याप्रथमामेखलाबुधैः।\nत्र्यङ्गुलाभ्युच्छ्रितातद्वद्‌द्वितीयापरिकीर्त्तिता।। ९३.१२२ ।।"
  },
  {
    "text": "उच्छ्रायविस्तराभ्यां च तृतीया चतुरङ्गुला।\nद्व्‌यङ्गुलश्चेति विस्तारः पूर्वयोरेव शस्यते।। ९३.१२३ ।।"
  },
  {
    "text": "वितस्तिमात्रां योनिः स्यात्षट्‌सप्तांगुलविस्तृता ।\nता कूर्मपृष्टोन्नता मध्ये पार्श्वयोश्चांगुलोच्छ्रिता।। ९३.१२४ ।।"
  },
  {
    "text": "गजोष्ठसद्रृशी तद्वदायताच्छिद्रसंयुता।\nएतत् सर्वेषु कुण्डेषु योनिलक्षणमुच्यते।। ९३.१२५ ।।"
  },
  {
    "text": "मेखलोपरि सर्वत्र अश्वत्थदलसन्निभम्।\nवेदी च कोटिहोमे स्याद्वितस्तीनां चतुष्टयम्।। ९३.१२६ ।।"
  },
  {
    "text": "चतुरस्ना समन्ताच्च त्रिभिर्वप्रैस्तुसंयुता।\nवप्रप्रमाणं पूर्वोक्तं वेदीनाञ्च तथोच्छ्रयः।। ९३.१२७ ।।"
  },
  {
    "text": "तथा षोड़शहस्तः स्यान्मण्डपश्च चतुर्मुखः।\nपूर्वद्वारे च संस्थाप्य बह्वृचंवेदपारगम्।। ९३.१२८ ।।"
  },
  {
    "text": "यजुर्विदं तथा याम्ये पश्चिमे सामवेदिनम्।\nअथर्ववेदिनं तद्वदुत्तरे स्थापयेद् बुधः।। ९३.१२९ ।।"
  },
  {
    "text": "अष्टौ तु होमकाः कार्या वेदवेदाङ्गवेदिनः।\nएवं द्वादश विप्राः स्युर्वस्त्रमाल्यानुलेपनैः।।\nपूर्ववत् पूजयेद्भक्त्या वस्त्राभरणभूषणैः।। ९३.१३० ।।"
  },
  {
    "text": "रात्रिसूक्तं च रौद्रञ्च पावमानं सुमङ्गलम्।\nपर्वतो बह्वृचः शान्तिं पठन्नास्तेह्युदङ्‌मुखः।। ९३.१३१ ।।"
  },
  {
    "text": "शान्तं शाक्रञ्च सौम्यञ्च कौष्माण्डं शान्तिमेव च।\nपाठयेद्दक्षिणद्वारियजुर्वेदिनमुत्तमम्।। ९३.१३२ ।।"
  },
  {
    "text": "सुपर्णमथ वैराजमाग्नेयं रुद्रसंहिताम्।\nज्येष्ठसाम तथा शान्तिं छन्दोगः पश्चिमे जपेत्।। ९३.१३३ ।।"
  },
  {
    "text": "शाग्तिं सूक्तञ्च सौरञ्च तथाशाकुनकं शुभम्।\nपौष्टिकञ्च महाराज्यमुत्तरेणाप्यथर्ववित्।। ९३.१३४ ।।"
  },
  {
    "text": "पञ्चभिः सप्तभिर्वापिहोमः कार्योऽत्रपूर्ववत्।\nस्नाने दाने च मन्त्राः स्युस्तएवमुनिसत्तम!।। ९३.१३५ ।।"
  },
  {
    "text": "वसोर्धाराविधानञ्च लक्षहोमे विशिष्यते।\nअनेन विधिना यस्तु कोटिहोमं समाचरेत्।।\nसर्वान् कामानवाप्नोति ततो विष्णुपदं व्रजेत्।। ९३.१३६ ।।"
  },
  {
    "text": "यः पठेच्छृणुयाद्वापि ग्रहयज्ञत्रयं नरः।\nसर्वपापविशुद्धात्मा पदमिन्द्रस्य गच्छति।। ९३.१३७ ।।"
  },
  {
    "text": "अश्वमेधसहस्राणि दशचाष्टौच धर्म्मवित्।\nकृत्वा यत्फलमाप्नोति कोटिहोमात्तदश्नुते।। ९३.१३८ ।।"
  },
  {
    "text": "ब्रह्महत्यासहस्राणि भ्रूणहत्यार्बुदानि च।\nकोटिहोमेन नश्यन्ति यथावच्छिवभाषितम्।। ९३.१३९ ।।"
  },
  {
    "text": "वश्यकर्माभिचारादि तथैवोच्चाटनादिकम्।\nनवग्रहमखं कृत्वा ततः काम्यं समाचरेत्।। ९३.१४० ।।"
  },
  {
    "text": "अन्यथा फलदं पुंसां न काम्यं जायते क्वचित्।\nतस्मादयुतहोमस्य विधानं पूर्वमाचरेत्।। ९३.१४१ ।।"
  },
  {
    "text": "वृत्त वोच्चाटने कुण्डं तथा च वशकर्म्मणि।\nत्रिमेखलञ्चैकवक्त्रमरत्निर्विस्तरेण तु।। ९३.१४२ ।।"
  },
  {
    "text": "पलाशसमिधः शस्ता मधुगोरोचनान्विताः।\nचन्दनागुरुणा तद्वत् कुङ्कुमेनाभिषिञ्चिताः।। ९३.१४३ ।।"
  },
  {
    "text": "होमयेन्मधुसर्पिभ्यां बिल्वानि कमलानि च।\nसहस्राणि दशैवोक्तं सर्वदैव स्वयम्भुवा।। ९३.१४४ ।।"
  },
  {
    "text": "वश्यकर्मणि बिल्वानां पद्मानां चैव धर्मवित्।\nसुमित्रियान आप औषधय इतिहोमयेत्।। ९३.१४५ ।।"
  },
  {
    "text": "न चात्र स्थापनंकार्यं नचकुम्भाभिषेचनम्।\nस्नानं सर्वौषधैः कृत्वाशुक्लपुष्पाम्बरोगृही।। ९३.१४६ ।।"
  },
  {
    "text": "कण्ठसूत्रैः सकनकैः विप्रान् समभिपूजयेत्।\nसूक्ष्मवस्त्राणि देयानि शुक्लागावः सकाञ्चनाः।। ९३.१४७ ।।"
  },
  {
    "text": "अवश्मनि वशीकुर्यान् सर्वशत्रुबलान्यपि।\nअमित्राण्यपिमित्राणिहोमोऽयं पापनाशनः।। ९३.१४८ ।।"
  },
  {
    "text": "विद्वेषणेऽभिचारे च त्रिकोणं कुण्डमिष्यते।\nद्विमेखलं कोणमुखं हस्तमात्रञ्च सर्वशः।। ९३.१४९ ।।"
  },
  {
    "text": "होमंकुर्युस्ततोविप्रा रक्तमाल्यानुलेपनाः।\nनिवीतलोहितोष्णीषा लोहिताम्बरधारिणः।। ९३.१५० ।।"
  },
  {
    "text": "नववायसरक्ताढ्यपात्रत्रयसमन्विताः।\nसमिधो वामहस्तेन श्येनास्थिबलसंयुताः।\nहोतव्या मुक्तकेशैस्तु ध्यायद्भिरशिवं रिपौ।। ९३.१५१ ।।"
  },
  {
    "text": "दुर्भित्रियास्तस्मैसन्तु तथा हुम्फडितीतिच।\nश्येनाभिचारमन्त्रेणक्षुरं समभिमन्त्र्य च।। ९३.१५२ ।।"
  },
  {
    "text": "प्रतिरूपं रिपोः कृत्वा क्षूरेण परिकर्तयेत्।\nरिपुरूपस्य शकलान्यथैवाग्नौ विनिक्षिपेत्।। ९३.१५३ ।।"
  },
  {
    "text": "ग्रहयज्ञविधानान्ते सदैवाभिचरन् पुनः।\nविद्वेषणं तथा कुर्वन्नेतदेव समाचरेत्।। ९३.१५४ ।।"
  },
  {
    "text": "इहैव फलदं पुंसामेतन्नामुत्र शोभनम्।\nतस्माच्छान्तिकमेवात्र कर्त्तव्यं भूतिमिच्छता।। ९३.१५५ ।।"
  },
  {
    "text": "ग्रहयज्ञत्रयं कुर्य्याद्यस्त्वकाम्येनमानवः।\nसविष्णोः पदमाप्नोति पुनरावृत्तिदुर्लभम्।। ९३.१५६ ।।"
  },
  {
    "text": "य इदं श्रृणुयान्नित्यं श्रावयेद्वापि मानवः।\nन तस्य ग्रहपीडा स्यान्नच बन्धुजनक्षयः।। ९३.१५७ ।।"
  },
  {
    "text": "ग्रहयज्ञत्रयं गेहे लिखितं तत्र तिष्ठति।\nन पीडा तत्र बालानां न रोगो न च बन्धनम्।। ९३.१५८ ।।"
  },
  {
    "text": "अशेषयज्ञफलदं निः शेषाघविनाशनम्।\nकोटिहोमं विदुः प्राज्ञा भुक्तिमुक्तिफलप्रदम्।। ९३.१५९ ।।"
  },
  {
    "text": "अश्वमेधफलं प्राहुर्लक्षहोमं सुरोत्तमाः।\nद्वादशाहमखस्तद्वन्नवग्रहमखः स्मृतः।। ९३.१६० ।।"
  },
  {
    "text": "इति कथितमिदानीमुत्सवानन्दहेतोः सकलकलुषहारी देवयज्ञाभिषेकः।\nपरिपठति य इत्थं यः श्रृणोति प्रसङ्गादभिभवति स शत्रूनायुरारोग्ययुक्तः।। ९३.१६१ ।।"
  }
]
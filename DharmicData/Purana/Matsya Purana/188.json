[
  {
    "text": "त्रिपुरविनाशार्थं रुद्रस्य बाणपुरे गमनम्।\nमार्कण्डेय उवाच।\nयन्मां पृच्छसि कौन्तेय! तन्मे कथयतः श्रुणु।\nएतस्मिन्नन्तरे रुद्रो नर्मदा तटमाश्रितः ।।  १८८.१ ।।"
  },
  {
    "text": "नाम्ना महेश्वरं स्थानं त्रिषु लोकेषु विश्रुतम्।\nतस्मिन्स्थाने महादेवो चिन्तयत्त्रिपुरे वधम् ।।  १८८.२ ।।"
  },
  {
    "text": "गाण्डीवं मन्दरं कृत्वा गुणं कृत्वा च वासुकिम्।\nस्थानं कृत्वा तु वैशाखं विष्णुं कृत्वा शरोत्तमम् ।।  १८८.३ ।।"
  },
  {
    "text": "शल्येचाग्निं प्रतिष्ठाप्य मुखे वायुं समर्पयन्।\nहयांश्च चतुरो वेदान् सर्वदेवमयं रथम् ।।  १८८.४ ।।"
  },
  {
    "text": "अभीषवोऽश्विनौ देवावक्षोवज्रधरः स्वयम्।\nस तस्याज्ञां समादाय तोरणे धनदः स्थितः ।।  १८८.५ ।।"
  },
  {
    "text": "यमस्तु दक्षिणे हस्ते वामे कालस्तु दारुणः।\nचक्रे त्वमरकोट्यस्तु गन्धर्वा लोक विश्रुताः ।।  १८८.६ ।।"
  },
  {
    "text": "प्रजापती रथश्रेष्ठे ब्रह्मा चैव तु सारथिः।\nएवं कृत्वा तु देवेशः सर्वदेवमयं रथम् ।।  १८८.७ ।।"
  },
  {
    "text": "सोऽतिष्ठत् स्थाणुभूतस्तु सहस्र परिवत्सरान्।\nयदा त्रीणि समेतानि अन्तरिक्षे स्थितानि वै ।।  १८८.८ ।।"
  },
  {
    "text": "त्रिपर्वाणि त्रिशल्येन तदा तानि व्यभेदयत्।\nशरः प्रवोदितस्तेन रुद्रेण त्रिपुरं प्रति ।।  १८८.९ ।।"
  },
  {
    "text": "भ्रष्टतेजा स्त्रियो जाता बलन्तासां व्यशीर्यत।\nउत्पाताश्च पुरे तस्मिन् प्रादुर्भूताः सहस्रशः ।।  १८८.१० ।।"
  },
  {
    "text": "त्रिपुरस्य विनाशाय कालरूपा भवंस्तदा।\nअट्टहासं प्रमुञ्चन्ति हयाः काष्ठमयास्तदा ।।  १८८.११ ।।"
  },
  {
    "text": "निमेषोन्मेषणञ्चैव कुर्वन्ते चित्ररूपिणः।\nस्वप्ने पश्यन्ति चात्मानं रक्ताम्बर विभूषितम् ।।  १८८.१२ ।।"
  },
  {
    "text": "स्वप्ने तु सर्वे पश्यन्ति विपरीतानि यानि तु।\nएतान् पश्यन्ति उत्पातास्तत्र स्थाने तु ये जनाः ।।  १८८.१३ ।।"
  },
  {
    "text": "तेषां बलञ्च बुद्धिश्च हर कोपेन नाशिते।\nततः सांवर्तको वायुर्युगान्त प्रतिमो महान् ।।  १८८.१४ ।।"
  },
  {
    "text": "समीरितोऽनलस्तेन उत्तमाङ्गेन धावति।\nज्वलन्ति पादपास्तत्र पतन्ति शिखराणि च।।  १८८.१५ ।।"
  },
  {
    "text": "सर्वतो व्याकुलीभूतं हाहाकारमचेतनम्।\nभग्नोद्यानानि सर्वाणि क्षिप्रं तत् प्रत्यभज्यत ।।  १८८.१६ ।।"
  },
  {
    "text": "तेनैव पीडितं सर्वं ज्वलितं त्रिखिखैः खरैः।\nद्रुमाश्चाराम खण्डानि गृहाणि विविधानि च ।।  १८८.१७ ।।"
  },
  {
    "text": "दश दिक्षु प्रवृत्तोऽयं समृद्धो हव्यवाहनः।\nमनः शिलानां पुञ्जानि दिशो दश विभागशः ।।  १८८.१८ ।।"
  },
  {
    "text": "शिखाशतैरनेकैस्तु प्रजज्वाल हुताशनः।\nसर्वं किंशुकवर्णाभं ज्वलितं दृश्यते पुरम् ।।  १८८.१९ ।।"
  },
  {
    "text": "गृहाद् गृहान्तरं नैव गन्तुं धूमेन शक्यते।\nहरकोपानलैर्दग्धं क्रन्दमानं सुदुःखितम् ।।  १८८.२० ।।"
  },
  {
    "text": "प्रदीप्तं सर्वतो दिक्षु दह्यते त्रिपुरं पुरम्।\nप्रासाद शिखराग्राणि व्यशोर्यन्त सहस्रशः ।।  १८८.२१ ।।"
  },
  {
    "text": "नानामणिविचित्राणि विमानान्यप्यनेकधा।\nगृहाणि चैव रम्याणि दह्यन्ते दीप्तवह्निना ।।  १८८..२२ ।।"
  },
  {
    "text": "धावन्ति द्रुमखण्डेषु वलभीषु तता जनाः।\nदेवागारेषु सर्वेषु प्रज्वलन्तः प्रधाविताः ।।  १८८.२३ ।।"
  },
  {
    "text": "क्रन्दन्ति चानलस्पृष्टा रुदन्ति विविधैः स्वरैः।\nदह्यन्ते दानवास्तत्र शतशोऽथ सहस्रशः ।।  १८८.२४ ।।"
  },
  {
    "text": "हंसकारण्डवाकीर्णा नलिन्यः सह पङ्कजाः।\nदृश्यन्तेऽनलदग्धानि पुरोद्यानानि दीर्घिकाः ।।  १८९.२५ ।।"
  },
  {
    "text": "अम्लान-पङ्कजच्छन्ना विस्तीर्णां योजनायताः।\nगिरिकूटनिभास्तत्र प्रासादा रत्नभूषिताः ।।  १८८..२६ ।।"
  },
  {
    "text": "पतन्त्यनलनिर्दग्धा निस्तोया जलदा इव।\nवरस्त्री बालवृद्धेषु गोषु पक्षिषु वाजिषु ।।  १८८.२७ ।।"
  },
  {
    "text": "निर्दयो व्यदहद्वह्निर्हरक्रोधेन प्रेरितः।\nसहस्रशः प्रबुद्धाश्च सुप्ताश्च बहवो जनाः ।।  १८८.२८ ।।"
  },
  {
    "text": "पुत्रमालिङ्ग्य ते गाढं दह्यन्ते त्रिपुराग्निना।\nअथ तस्मिन् पुरे दीप्ते स्त्रियश्चाप्सरसोपमाः ।।  १८८.२९ ।।"
  },
  {
    "text": "अग्निज्वालाहतास्तत्र ह्यपतन् धरणीतले।\nकाचिच्छ्यामा विशालाक्षी मुक्तावलिविभूषिता ।।  १८८.३० ।।"
  },
  {
    "text": "धूमेनाकुलिता सा तु पतिता धरणीतले।\nकाचित् कनकवर्णाभा इन्द्रनीलविभूषिता ।।  १८८.३१ ।।"
  },
  {
    "text": "भर्तारं पतितं दृष्ट्वा पतिता तस्य चोपरि।\nकाचिदादित्यसङ्काशा प्रमुक्ता च गृहे स्थिता ।।  १८८..३२ ।।"
  },
  {
    "text": "अग्निज्वालाहता सा तु पतिता गतचेतना।\nउत्थितो दानवस्तत्र खड्गहस्तो महाबलः ।।  १८८.३३ ।।"
  },
  {
    "text": "वैश्वानरहतः सोऽपि पतितो धरणीतले।\nमेघवर्णापरा नारी हारकेयूर भूषिता ।।  १८८.३४ ।।"
  },
  {
    "text": "श्वेतरूपधरा नारी बालं स्तन्यं न्यधापयत्।\nदह्यन्तं बालकं दृष्ट्वा रुदते मेघशब्दवत् ।।  १८८.३५ ।।"
  },
  {
    "text": "एवं स तु दहन्तग्निर्हरक्रोधेन प्रेरितः।\nकाचिच्चन्द्रप्रभा सौम्या वज्रवैढूर्यभूषिता ।।  १८८.३६ ।।"
  },
  {
    "text": "सुतमालिङ्ग्य वेपन्ती दग्धा पतति भूतले।\nकाचित् कुन्देन्दुवर्णाभा या शयाना गृहे स्थिता ।।  १८८.३७ ।।"
  },
  {
    "text": "गृहे प्रज्वलिते सा तु प्रतिबुद्धा सुदुःखिता।\nपश्यन्ती ज्वलितं सर्वं स्वसुतो मे दिवङ्गतः ।।  १८८.३८ ।।"
  },
  {
    "text": "सुतं सन्दग्धमालिंग्य पतिता धरणीतले।\nकाचित् सुवर्णवर्णाभा नीलरत्नैर्विभूषिता ।।  १८८.३९ ।।"
  },
  {
    "text": "धूमेनाकुलिता सा तु प्रसुप्ता धरणीतले।\nअन्या गृहीतहस्ता तु सखि! दह्यति बालिकाम् ।।  १८८.४० ।।"
  },
  {
    "text": "अनेकदिव्यरत्नाढ्या दृष्ट्वा दहनमोहिता।\nशिरसि ह्यञ्जलिं कृत्वा विज्ञापयति पावकम् ।।  १८८.४१ ।।"
  },
  {
    "text": "भगवन्। यदि वैरन्ते पुरुषेष्वपकारिषु।\nस्त्रियः किमपराधन्ते गृहपञ्जरकोकिलाः ।।  १८८.४२ ।।"
  },
  {
    "text": "पापनिर्दयनिर्लज्ज! कस्ते कोपः स्त्रियः प्रति।\nन दाक्षिण्यं न ते लज्जा न सत्यं शौर्य्यवर्जितम् ।।  १८८.४३ ।।"
  },
  {
    "text": "अनेन ह्यपसर्गेण तूपालम्भं शिखिन्यदात्।\nकिं त्वया न श्रुतं लोके ह्यबध्याः शत्रुयोषितः ।।  १८८.४४ ।।"
  },
  {
    "text": "किन्तु तुभ्यं गुणा ह्येते दहनोत्सादनं प्रति।\nन कारुण्यं दया वापि दाक्षिण्यं न स्त्रियः प्रति ।।  १८८.४५ ।।"
  },
  {
    "text": "दयां कुर्वन्ति म्लेच्छापि दहन्तीं वीक्ष्य योषितम्।\nम्लेच्छानामपि कष्टोऽसि दुर्निवारो ह्यचेतनः ।।  १८८.४६ ।।"
  },
  {
    "text": "एते चैव गुणास्तुभ्यं दहनोत्सादनं प्रति।\nअसावपि दुराचारः स्त्रीणां किं ते निपातने ।।  १८८.४७ ।।"
  },
  {
    "text": "दुष्टनिर्घृण निर्लज्ज! हुताशिन्! मन्दभाग्यक!।\nनिराशत्वं दुरावास बलाद्दहसि निर्दय! ।।  १८८.४८ ।।"
  },
  {
    "text": "एवं विलप्यमानास्ता जल्पन्त्यश्च बहून्यपि।\nअन्याः क्रोशन्ति संक्रुद्धा बालशोकेन मोहिताः ।।  १८८.४९ ।।"
  },
  {
    "text": "दहते निर्दयो वह्निः संक्रुद्धः पूर्वशत्रुवत्।\nपुष्करिण्यां जलं दग्धं कूपेष्वपि तथैव च ।।  १८८.५० ।।"
  },
  {
    "text": "अस्मान् सन्दह्य म्लेच्छ! त्वं कां गतिं प्रापयिष्यसि।\nएवं प्रलपतां तासां वह्निर्वचनमब्रवीत् ।।  १८८.५१ ।।"
  },
  {
    "text": "अग्निरुवाच।\nस्ववशेनैव युष्माकं विनाशन्तु करोम्यहम्।\nअहमादेशकर्ता वै नाहं कर्तास्म्यनुग्रहम् ।।  १८८.५२ ।।"
  },
  {
    "text": "रुद्रक्रोदसमाविष्टो विविशामि यथेच्छया।\nततो बाणो महातेजा स्त्रिपुरं वीक्ष्य दीपितम् ।।  १८८.५३ ।।"
  },
  {
    "text": "सिंहासनस्थः प्रोवाच ह्यहं देवैर्विनाशितः।\nअल्पसत्वैर्दुराचारैरीश्वरस्य निवेदितम् ।।  १८८.५४ ।।"
  },
  {
    "text": "अपरीक्ष्य त्वहं दग्धः शङ्करेण महात्मना।\nनान्यः शक्तस्तु मा हन्तुं वर्जयित्वा त्रिलोचनम् ।।  १८८.५५ ।।"
  },
  {
    "text": "उत्थितः शिरसा कृत्वा लिङ्गं त्रिभुवनेश्वरम्।\nनिर्गतः सपुरद्वारात् परित्यज्य सुहृत् सुतान् ।।  १८८.५६ ।।"
  },
  {
    "text": "रत्नानि यान्यनर्घाणि स्त्रियो नानाविधास्तथा।\nगृहीत्वा शिरसा लिङ्गं गच्छन् गगनमण्डलम् ।।  १८८.५७ ।।"
  },
  {
    "text": "स्तुवंश्च देवदेवेशं त्रिलोकाधिपतिं शिवम्।\nत्यक्त्वा पुरी मया देव! यदि बध्योऽस्मि शङ्कर ।।  १८८.५८ ।।"
  },
  {
    "text": "त्वत्प्रसादान् महादेव! मा मे लिङ्गं विनश्यतु।\nअर्चितं हि मया देव!भक्त्या परमया सदा ।।  १८८.५९ ।।"
  },
  {
    "text": "त्वत्कोपाद्यदि बध्योऽहं तदिदं मा विनश्यतु।\nश्लाध्यमेतन्महादेव! त्वत्कोपाद्दहनं मम ।।  १८८.६० ।।"
  },
  {
    "text": "प्रतिजन्म महादेव! त्वत्पादनिरतो ह्यहम्।\nत्रो(तो)टकच्छन्दसा देवं स्तौमि त्वां परमेश्वर ।।  १८८.६१ ।।"
  },
  {
    "text": "शिवशङ्करशर्वहराय नमो भव भीम महेश्वर शर्व नमः।\nकुसुमायुधदेहविनाशकर त्रिपुरान्तक अन्धक शूलधर ।।  १८८.६२ ।।"
  },
  {
    "text": "प्रमदाप्रिय कान्त विभक्त नमः ससुरासुरसिद्धगणैर्नमित।\nहयवानरसिद्धगजेन्द्रमुखादतिभास्वरदीर्घविशालमुख ।।  १८८.६३ ।।"
  },
  {
    "text": "उपलब्धुमशक्यतरैरमरैरसुरैः प्रथितोऽस्मि च बाहुशतैः।\nप्रणतोऽस्मि भवं भवभक्तिरतो चलचन्द्रकलाकुलदेव नमः ।।  १८८.६४ ।।"
  },
  {
    "text": "न च पुत्रकलत्रहयादि धनं मम तु त्वदनुस्मरणं शरणम्।\nव्यथितोऽस्मि तु बाहुशतैर्बहुभिर्गमिता च महानरकस्य गतिः ।।  १८८.६५ ।।"
  },
  {
    "text": "न निवर्तति जन्म न पापमतिः शुचिकर्मनिबद्धमपि त्यजति।\nअनुकम्पति विभ्रमति सति मम चैव कुकर्म निवारयति ।।  १८८.६६ ।।"
  },
  {
    "text": "यः पठेत्त्रोटकन्दिव्यं प्रायः शुचिमानसः।\nबाणस्येव यथा रुद्रस्तस्यापि वरदो भवेत्।।  १८८.६७ ।।"
  },
  {
    "text": "इमं स्तवं महादिव्यं श्रुत्वा देवो महेश्वरः।\nप्रसन्नस्तु तदा तस्य स्वयं देवो महेश्वरः ।।  १८८.६८ ।।"
  },
  {
    "text": "महेश्वर उवाच।\nन भेतव्यं त्वया वत्स! सौवर्णे तिष्ठ दानव!।\nपुत्रपौत्रसुहृद्बन्धु भार्याबन्धुजनैः सह ।।  १८८.६९ ।।"
  },
  {
    "text": "अद्य प्रभृति बाण! त्वमबध्यस्त्रिदशैरपि।\nभूयस्तस्य वरो दत्तो देवदेवेन पाण्डव!।।  १८८.७० ।।"
  },
  {
    "text": "अक्षयश्चाव्ययो लोके विचरस्वाकुतोभयः।\nततो निवारयामास रुद्रः सप्तशिखं तदा ।।  १८८.७१ ।।"
  },
  {
    "text": "तृतीयं रक्षितं तस्य पुरं तेन महात्मना।\nभ्रमत्तु गगने दिव्यं रुद्रतेजः प्रभावतः ।।  १८८.७२ ।।"
  },
  {
    "text": "एवं तु त्रिपुरं दग्धं शङ्करेण महात्मना।\nज्वालमालाप्रदीप्तं तत्पतितं धरणीतले ।।  १८८.७३ ।।"
  },
  {
    "text": "एकं निपतितं तत्र श्रीशैले त्रिपुरान्तके।\nद्वितीयं पतितं तस्मिन् पर्वतेऽमरकण्टके ।।  १८८.७४ ।।"
  },
  {
    "text": "दग्धेषु तेषु राजेन्द्र! रुद्रकोटिः प्रतिष्ठिता।\nज्वलत्तदपत्तत्र तेन ज्वालेश्वरः स्मृतः ।।  १८८.७५ ।।"
  },
  {
    "text": "ऊर्ध्वेन प्रस्थितास्तस्य दिव्यज्वाला दिवङ्गताः।\nहाहाकारस्तदा जातो देवासुरकृतो महान् ।।  १८८.७६ ।।"
  },
  {
    "text": "शरमस्तं भवद्रुद्रो माहेश्वरपुरोत्तमे।\nएवं वृत्तं तदा तस्मिन् पर्वतेऽमरकण्टके ।।  १८८.७७ ।।"
  },
  {
    "text": "चतुर्दशाख्यं भुवनं भुक्त्वा पाण्डुनन्दन!।\nवर्षकोटिसहस्रन्तु त्रिंशत्कोट्यस्तथापराः ।।  १८८.७८ ।।"
  },
  {
    "text": "ततो महीतलं प्राप्य राजा भवति धार्मिकः।\nपृथिवीमेकच्छत्रेण भुङ्क्ते स तु न संशयः ।।  १८८.७९ ।।"
  },
  {
    "text": "एवं पुण्यो महाराज! पर्वतोऽमरकण्टके।\nचन्द्रसूर्योपरागे तु गच्छेद् योऽमरकण्टकम् ।।  १८८.८० ।।"
  },
  {
    "text": "अश्वमेधाद्दशगुणं प्रवदन्ति मनीषिणः।\nस्वर्गलोकमवाप्नोति दृष्ट्वा तत्र महेश्वरम् ।।  १८८.८१ ।।"
  },
  {
    "text": "ब्रह्महत्या गमिष्यन्ति राहुग्रस्ते दिवाकरे।\nतदेवं निखिलं पुण्यं पर्वतेऽमरकण्टके ।।  १८८.८२ ।।"
  },
  {
    "text": "मनसापि स्मरेद्यस्तां गिरि त्वमरकण्टकम्।\nचान्द्रायणशतं साग्रां लभते नात्र संशयः ।।  १८८.८३ ।।"
  },
  {
    "text": "त्रयाणामपिलोकानां विख्यातोऽमरकण्टकः।\nएष पुण्यो गिरिश्रेष्ठः सिद्धगन्धर्वसेवितः ।।  १८८.८४ ।।"
  },
  {
    "text": "नानाद्रुमलताकीर्णो नानापुष्पोपशोभितः।\nमृगव्याघ्रसहस्रैस्तु सेव्यमानो महागिरिः ।।  १८८.८५ ।।"
  },
  {
    "text": "यत्र सन्निहितो देवो देव्या सह महेश्वरः।\nब्रह्मा विष्णुस्तथा चेन्द्रो विद्याधरगणैः सह ।।  १८९.८६ ।।"
  },
  {
    "text": "ऋषिभिः किन्नरैर्यक्षैर्नित्यमेव निषेवितः।\nवासुक्तिः सहितस्तत्र क्रीडते यन्नगोत्तमे ।।  १८८.८७ ।।"
  },
  {
    "text": "प्रदक्षिणन्तु यः कुर्यात् पर्वतेऽमरकण्टके ।\nपौण्डरीकस्य यज्ञस्य फलं प्राप्नोति मानवः ।।  १८८.८८ ।।"
  },
  {
    "text": "तत्र ज्वालेश्वरं नाम तीर्थं सिद्धनिषेवितम्।\nतत्र स्नात्वा दिवं यान्ति ये मृतास्ते पुनर्भवाः ।।  १८८.८९ ।।"
  },
  {
    "text": "ज्वालेश्वरे महाराज! यस्तु प्राणान् परित्यजेत्।\nचन्द्रसूर्य्योपरागेषु तस्यापि श्रृणु यत् फलम् ।।  १८९.९० ।।"
  },
  {
    "text": "सर्वकर्म्मविनिर्मुक्ते ज्ञानविज्ञानसंयुतः।\nरुद्रलोकमवाप्नोति यावदाभूतसंप्लवम् ।।  १८८.९१ ।।"
  },
  {
    "text": "अमरेश्वरदेवस्य पर्वतस्य उभे तटे।\nतत्र ता ऋषिकोट्यस्तु तपस्तप्यन्ति सुव्रत! ।।  १८८.९२ ।।"
  },
  {
    "text": "समन्ताद्योजनक्षेत्रो गिरिश्चामरकण्टकः।\nअकामो वा सकामो वा नर्मदायां शुभे जले\nस्नात्वा मुच्यति तैः पापै रुद्रलोकं स गच्छति।।  १८८.९३ ।।"
  }
]
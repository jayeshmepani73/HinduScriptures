[
  {
    "text": "प्रासादविधिनिर्णयवर्णनम्।"
  },
  {
    "text": "ऋषय ऊचुः।\nप्रासादाः कीदृशाः सूत! कर्तव्या भूतिमिच्छता।\nप्रमाणं लक्षणं तद्वत् वद विस्तरतोऽधुना ।।  २६८.१"
  },
  {
    "text": "सूत उवाच।\nअथातः संप्रवक्ष्यामि प्रासाद विधि निर्णयम्।\nवास्तौ परीक्षिते सम्यग् वास्तु देह विचक्षणः ।।  २६८.२"
  },
  {
    "text": "वास्तूपशमनं कुर्यात् समिद्भिर्बलिकर्मणा।\nजीर्णोद्धारे ततोद्याने तथा गृहनिवेशने।।  २६८.३"
  },
  {
    "text": "नव प्रासादभवने प्रासाद परिवर्तने।\nद्वाराभिवर्तने तद्वत्प्रासादेषु गृहेषु च ।।  २६८.४"
  },
  {
    "text": "वास्तूपशमनं कुर्यात् पूर्वमेव विचक्षणः।\nएकाशीतिपदं लिख्य वास्तु मध्ये च पृष्ठतः ।।  २६८.५"
  },
  {
    "text": "होमस्त्रिमेखले कार्यः कुण्डे हस्तप्रमाणके।\nयवैः कृष्णतिलैस्तद्वत् समिद्भिः क्षीरवृक्षकैः ।।  २६८.६"
  },
  {
    "text": "पालाशैः खादिरैश्चापि मधुसर्पिसमन्वितैः ।\nकुशदूर्वामयैर्वापि मधुसर्पिसमन्वितैः ।।  २६८.७"
  },
  {
    "text": "कार्यस्तु पञ्चभिर्बिल्वैः बिल्व-बीजैरथापि वा।\nहोमान्ते भक्ष्यभोज्यैस्तु वास्तुदेशे बलिं हरेत् ।।  २६८.८"
  },
  {
    "text": "तद्वद् विशेष नैवेद्यमेवं दद्यात् क्रमेण तु।\nईशकोणे घृतान्नन्तु शिखिने विनिवेदयेत् ।।  २६८.९"
  },
  {
    "text": "ओदनं सफलं दद्यात् पर्जन्याय घृतान्वितम्।\nजयाय च ध्वजान् प्रीतान् पैष्टं कूर्मञ्च सन्न्यसेत् ।।  २६८.१०"
  },
  {
    "text": "इन्द्राय पञ्चरत्नानि पैष्टञ्च कुलिशं तथा।\nवितानकञ्च सूर्याय धूम्रं सक्तुं तथैव च ।।  २६८.११"
  },
  {
    "text": "सत्याय घृतगोधूमं मत्स्यं दद्याद् भृशाय च।\nशष्कुलीश्चान्तरिक्षाय दद्यात् सक्तुंश्च वायवे ।।  २६८.१२"
  },
  {
    "text": "लाजाः पूष्णे तु दातव्याः वितथे चणकौदकम्।\nगृहक्षतायमध्वन्नं यमाय पिशितौदनम् ।।  २६८.१३"
  },
  {
    "text": "गन्धौदनञ्च गन्धर्वे भृङ्गराजस्य भृंगिकाम्।\nमृगाय यावकं दद्यात्पितृभ्यः कृसरामता ।।  २६८.१४"
  },
  {
    "text": "दौवारिके दन्तकाष्ठं पैष्टं कृष्णबलिं तथा।\nसुग्रीवे पुष्पकं दद्यात् पुष्पदन्ताय पायसम् ।।  २६८.१५"
  },
  {
    "text": "कुशस्तम्बेन संयुक्तं तथा पद्मञ्च वारुणम्।\nपिष्टं हिरण्मयं दद्यादासुराय सुरा मता ।।  २६८.१६"
  },
  {
    "text": "घृतौदनञ्च शोषाय यवान्नं पापयक्ष्मणे।\nघृतलड्डुकांस्तु रोगाय नागे पुष्पफलानि तु ।।  २६८.१७"
  },
  {
    "text": "सर्पिर्मुख्याय दातव्यं मुद्गौदनमतः परम्।\nभल्लाटस्थानके दद्यात् सोमायघृतपायसम् ।।  २६८.१८"
  },
  {
    "text": "भगाय शालिकं पिष्टमदित्यै पोलिकास्तथा।\nदित्यैतु पूरिका दद्यादित्येवं बाह्यतो बलिः ।।  २६८.१९"
  },
  {
    "text": "क्षीरं यमाय दातव्यमापवत्साय वै दधि।\nसावित्रे लड्डुकान् दद्यात् समरीचं कुशौदनम् ।।  २६८.२०"
  },
  {
    "text": "सवितुर्गुड़पूपांस्तु जयाय घृतचन्दनम्।\nविवस्वते पुनर्दद्याद् रक्तचन्दनपायसम् ।।  २६८.२१"
  },
  {
    "text": "हरितालौदनं दद्यादिन्द्राय घृतसंयुतम्।\nघृतौदनञ्च मित्राय रुद्राय घृतपायसम् ।।  २६८.२२"
  },
  {
    "text": "आमं पक्वं तथा मांसं देयं स्याद्राजयक्ष्मणे।\nपृथ्वीधराय मांसानि कूष्माण्डानि च दापयेत् ।।  २६८.२३"
  },
  {
    "text": "शर्करा पायसं दद्यादर्यम्णे पुनरेव हि।\nपञ्चगव्यं यवां श्चैव तिलाक्षतमयं चरुम् ।।  २६८.२४"
  },
  {
    "text": "भक्ष्यं भोज्यञ्च विविधं ब्रह्मणे विनिवेदयेत्।\nएवं सम्पूजिता देवाः शान्तिं कुर्वन्ति ते सदा ।।  २६८.२५"
  },
  {
    "text": "सर्वेभ्यः काञ्चनं दद्याद् ब्रह्मणे गां पयस्विनीम्।\nराक्षसीनां बलिर्देयो अपि यादृक् यथा श्रुणु ।।  २६८.२६"
  },
  {
    "text": "मांसोदनं घृतं पद्म केसरं रुधिरान्वितम्।\nईशानभागमाश्रित्य चरक्यै विनिवेदयेत् ।।  २६८.२७"
  },
  {
    "text": "मांसौदनञ्च रुधिरं हरिद्रौदनमेव च।\nआग्नेयीं दिशमाश्रित्यं विदार्यै विनिवेदयेत् ।।  २६८.२८"
  },
  {
    "text": "दध्योदनं स रुधिरमस्थिखण्डैश्च संयुतम्।\nपीतरक्तं बलिं दद्यात् पूतनायै सरक्षसे ।।  २६८.२९"
  },
  {
    "text": "वायव्यां पापराक्षस्यै मत्स्यमांसं सुरासवम्।\nपायसञ्चापि दातव्यं स्वनाम्ना सर्वतः क्रमात् ।।  २६८.३०"
  },
  {
    "text": "नमस्कारान्त युक्तेन प्रणवाद्येन संयुतः।\nततः सर्वौषधी-स्नानं यजमानस्य कारयेत् ।।  २६८.३१"
  },
  {
    "text": "द्विजान् सुपुजयेद् भक्त्या ये चान्ये गृहमागताः।\nएतद्वास्तूपशमनं कृत्वा कर्म समारभेत् ।।  २६८.३२"
  },
  {
    "text": "प्रासादभवनोद्यान प्रारम्भे विनिवर्तने।\nपुरुवेश्मप्रवेशेषु सर्वदोषापनुत्तये ।।  २६८.३३"
  },
  {
    "text": "रक्षोघ्नपावमानेन सूक्तेन भवनादिकम्।\nनृत्यमङ्गलवाद्येन कुर्य्यात् ब्राह्मणवाचनम् ।।  २६८.३४"
  },
  {
    "text": "अनेन विधिना यस्तु प्रतिसम्वत्सरं बुधः।\nगुहे वायतने कुर्य्यान्न स दुःखमवाप्नुयात् ।।  २६८.३५"
  },
  {
    "text": "न च व्याधिभयं तस्य न च बन्धु धनक्षयः।\nजीवेद्वर्षशतं स्वर्गे कल्पमेकञ्च तिष्ठति ।।  २६८.३६"
  }
]
[
  {
    "text": "विशोकसप्तमीव्रतकथनम्।"
  },
  {
    "text": "ईश्वर उवाच।\nविशोकसप्तमीं तद्वद्वक्ष्यामि मुनिपुङ्गव!।\nयामुपोष्य नरः शोकं न कदाचिदिहाश्नुते।। ७५.१ ।।"
  },
  {
    "text": "माघे कृष्णतिलैः स्नात्वा षष्ठ्यां वै शुक्लपक्षतः।\nकृताहारः कृसरया दन्तधावनपूर्वकम्।।\nउपवासव्रतं कृत्वा ब्रह्मचारी भवेन्निशि।। ७५.२ ।।"
  },
  {
    "text": "ततः प्रभाते उत्थाय कृतस्नानजपः शुचिः।\nकृत्वा तु काञ्चनं पद्ममर्कायेति च पूजयेत्।। ७५.३ ।।"
  },
  {
    "text": "करवीरेण रक्तेन रक्तवस्त्रयुगेन च।\nयथा विशोकं भुवनं त्वयैवादित्य! सर्वदा।।\nतथा विशोकता मेऽस्तु त्वद्भक्तिः प्रतिजन्म च।। ७५.४ ।।"
  },
  {
    "text": "एवं संपूज्य षष्ठ्यान्तु भक्त्या संपूजयेद्‌ द्विजान्।\nसुप्त्वा संप्राश्य गोमूत्रमुत्थाय कृतनैत्यकः।। ७५.५ ।।"
  },
  {
    "text": "संपूज्य विप्रानन्नेन गुडपात्रसमन्वितम्।\nतद्वस्त्रयुग्मं पद्मञ्च ब्राह्मणाय निवेदयेत्।। ७५.६ ।।"
  },
  {
    "text": "अतैललवणं भुक्त्वा सप्तम्यां मौनसंयुतः।\nततः पुराणश्रवणं कर्तव्यं भूतिमिच्छता।। ७५.७ ।।"
  },
  {
    "text": "अनेन विधिना सर्वमुभयोरपि पक्षयोः।\nकृत्वा यावत् पुनर्माघशुक्लपक्षस्य सप्तमी।। ७५.८ ।।"
  },
  {
    "text": "व्रतान्ते कलशन्दद्यात् सुवर्णकमलान्वितम्।\nशय्यां सोपस्करान्दद्यात् कपिलाञ्च पयस्विनीम्।। ७५.९ ।।"
  },
  {
    "text": "अनेन विधिना यस्तु वित्तशाठ्यविवर्जितः।\nविशोकसप्तमीं कुर्यात्‌ स याति परमाङ्गतिम्।। ७५.१० ।।"
  },
  {
    "text": "यावज्जन्मसहस्राणां साग्रं कोटिशतं भवेत्।\nतावन्नशोकमभ्येति रोगदौर्गत्यवर्जितः।। ७५.११ ।।"
  },
  {
    "text": "यं यं प्रार्थयते कामं तन्तमाप्नोति पुष्कलम्।\nनिष्कामः कुरुते यस्तु स परं ब्रह्म गच्छति।। ७५.१२ ।।"
  },
  {
    "text": "यः पठेच्छृणुयाद्वापि विशोकाख्याञ्च सप्तमीम्।\nसोऽपीन्द्रलोकमाप्नोति न दुःखी जायते क्वचित्।। ७५.१३ ।।"
  }
]
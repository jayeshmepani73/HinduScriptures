[
  {
    "text": "वाराणसीमाहात्म्यम्।\nदेव्युवाच।\nहिमवन्तं गिरिं त्यक्त्वा मन्दरं गन्धमादनम्।\nकैलासं निषधञ्चैव मेरुपृष्टं महाद्युतिम् ।।  १८३.१ ।।"
  },
  {
    "text": "रम्यं त्रिशिखरञ्चैव मानसं सुमहागिरिम्।\nदेवोद्यानानि रम्याणि नन्दनं वनमेव च ।।  १८३.२ ।।"
  },
  {
    "text": "सुरस्थानानि मुख्यानि तीर्थान्यायतनानि च।\nतानि सर्वाणि सन्त्यज्य अविमुक्ते रतिः कथम् ।।  १८३.३ ।।"
  },
  {
    "text": "किमत्र सुमहत् पुण्यं परं गुह्यं वदस्व मे।\nयेन त्वं रमसे नित्यं भूतसम्पद् गुणैर्युतः ।।  १८३.४ ।।"
  },
  {
    "text": "क्षेत्रस्य प्रवरत्वञ्च ये च यत्र निवासिनः।\nतेषामनुग्रहः कश्चित्तत् सर्वं ब्रूहि शङ्कर!।।  १८३.५ ।।"
  },
  {
    "text": "शङ्कर उवाच।\nअत्यद्भुतमिमं प्रश्नं यत्त्वं पृच्छसि भामिनि।\nतत् सर्वं सम्प्रवक्ष्यामि तन्मे निगदतः श्रृणु ।।  १८३.६ ।।"
  },
  {
    "text": "वाराणस्यां नदीपुण्या सिद्धगन्धर्वसेविता।\nप्रविष्टा त्रिपथा गङ्गा तस्मिन्क्षेत्रे मम प्रिये! ।।  १८३.७ ।।"
  },
  {
    "text": "मामेव प्रीतिसन्तुष्टा कृत्तिवासाश्च सुन्दरि! ।\nसर्वेषां चैवस्थानानां स्थानन्तत्तु यथाधिकम् ।।  १८३.८ ।।"
  },
  {
    "text": "तेन कार्येण सुश्रोणि! तस्मिन् स्थाने रतिर्मम।\nतस्मिन् लिङ्गे च सान्निध्यं मम देवि! सुरेश्वरि! ।।  १८३.९ ।।"
  },
  {
    "text": "क्षेत्रस्य च प्रवक्ष्यामि गुणान् गुणवताम्वरे।\nयान् श्रुत्वा सर्वपापेभ्यो मुच्यते नात्रसंशयः ।।  १८३.१० ।।"
  },
  {
    "text": "यदि पापो यदि शठो यदि वा धार्मिको नरः।\nमुच्यते सर्वपापेभ्यो ह्यविमुक्तं व्रजेद्यदि ।।  १८३.११ ।।"
  },
  {
    "text": "प्रलये सर्वभूतानां लोके स्थावरजङ्गमे।\nन हि त्यक्ष्यामि तत् स्थानं महागणशतैर्वृतः ।।  १८३.१२ ।।"
  },
  {
    "text": "यत्र देवाः सगन्धर्वाः सयक्षोरगराक्षसाः।\nवक्त्रं मम महाभागे! प्रविशन्ति युगक्षये।।  १८३.१३ ।।"
  },
  {
    "text": "तेषां साक्षादहं पूजां प्रतिगृह्णामि पार्वति!\nसर्वगुह्योत्तमं स्थानं मम प्रियतमं शुभम् ।।  १८३.१४ ।।"
  },
  {
    "text": "धन्याः प्रविष्टाः सुश्रोणि! मम भक्ता द्विजातयः।\nमद्भक्तिपरमा नित्यं ये मद्भक्तास्तु ते नराः ।।  १८३.१५ ।।"
  },
  {
    "text": "तस्मिन् प्राणान् परित्यज्य गच्छन्ति परमाङ्गतिम्।\nसदा जयति रुद्रेण सदा दानं प्रयच्छति ।।  १८३.१६ ।।"
  },
  {
    "text": "सदा तपस्वी भवति अविमुक्त स्थितो नरः।\nयो मां पूजयते नित्यं तस्य तुष्याम्यहं प्रिये!।।  १८३.१७ ।।"
  },
  {
    "text": "सर्वदानानि यो दद्यात् सर्वयज्ञेषु दीक्षितः।\nसर्वतीर्थाभिषिक्तस्य सप्रपद्येत मामिह ।।  १८३.१८ ।।"
  },
  {
    "text": "अविमुक्तं सदा देवि! ये व्रजन्ति सुनिश्चिताः।\nते तिष्ठन्तीह सुश्रोणि! त्वद्भक्ताश्च त्रिविष्टपे ।।  १८३.१९ ।।"
  },
  {
    "text": "मत्प्रसादात्तु ते देवि! दीव्यन्ति शुभलोचने!\nदुर्द्धराश्चैव दुर्द्धर्षा भवन्ति विगतज्वराः ।।  १८३.२० ।।"
  },
  {
    "text": "अविमुक्तं शुभं प्राप्य मद्भक्ताः कृतनिश्चयाः।\nनिर्धूतपापा विमला भवन्ति विगतज्वराः ।।  १८३.२१ ।।"
  },
  {
    "text": "पार्वत्युवाच।\nदक्षयज्ञस्त्वया देव! मत् प्रियार्थे निषूदितः।\nअविमुक्त गुणानान्तु न तृप्तिरिह जायते ।।  १८३.२२ ।।"
  },
  {
    "text": "ईश्वर उवाच।\nक्रोधेन दक्षयज्ञस्तु त्वत् प्रियार्थे विनाशितः।\nमहाप्रिये! महाभागे! नाशितोऽयं वरानने ।।  १८३.२३ ।।"
  },
  {
    "text": "अविमुक्ते यजन्ते तु मद्भक्ताः कृतनिश्चयाः।\nन तेषां पुनरावृत्तिः कल्पकोटिशतैरपि ।।  १८३.२४ ।।"
  },
  {
    "text": "देव्युवाच।\nदुर्लभास्तु गुणा देव! अविमुक्ते तु कीर्त्तिताः।\nसर्वांस्तन्मम तत्वेन कथयस्व महेश्वर ।।  १८३.२५ ।।"
  },
  {
    "text": "कौतूहलं महादेव! हृदिस्थं मम वर्तते।\nतत् सर्वं मम तत्वेन आश्याहि परमेश्वर! ।।  १८३.२६ ।।"
  },
  {
    "text": "ईश्वर उवाच।\nअक्षया ह्यमराश्चैव ह्यदाहाश्च भवन्ति ते।\nमत् प्रसादाद्वरारोहे! मामेव प्रविशन्ति वै ।।  १८३.२७ ।।"
  },
  {
    "text": "ब्रूहि ब्रूहि विशालाक्षि! किमन्यच्छ्रोतुमिच्छसि।\nदेव्युवाच।\nअविमुक्ते महाक्षेत्रे अहो पुण्यमहो गुणाः ।।  १८३.२८ ।।"
  },
  {
    "text": "न तृप्तिमधिगच्छामि ब्रूहि देव! पुनर्गुणान्।\nईश्वर उवाच।\nमाहेश्वरि! वरारोहे! श्रृणु तांस्तु मम प्रिये! ।।  १८३.२९ ।।"
  },
  {
    "text": "अविमुक्ते गुणाये तु तथान्यानपि तच्छृणु।\nशाकपर्णाशिनो दान्ताः संप्रक्षाल्या मरीचिपाः ।।  १८३.३० ।।"
  },
  {
    "text": "दन्तोलूखलिनश्चान्ये अश्मकुट्टास्तथापरे।\nमासि मासि कुशाग्रेण जलमास्वादयन्ति वै ।।  १८३.३१ ।।"
  },
  {
    "text": "वृक्षमूलनिकेताश्च शिलाशय्यास्तथापरै।\nआदित्यवपुषः सर्वे जितक्रोधा जितेन्द्रियाः ।।  १८३.३२ ।।"
  },
  {
    "text": "एवं बहुविधैर्धर्मैरन्यत्र चरितव्रताः।\nत्रिकालमपि भुञ्जाना येऽविमुक्तनिवासिनः ।।  १८३.३३ ।।"
  },
  {
    "text": "तपश्चरन्ति वान्यत्र कलां नार्हन्ति षोडशीम्।\nअविमुक्तसमं क्षेत्रं न भूतं न भविष्यति ।।  १८३.३४ ।।"
  },
  {
    "text": "मत्समः पुरुषो नास्ति त्वत्समा नास्ति योषिताम्।\nअविमुक्तसमं क्षेत्रं न भूतं न भविष्यति ।।  १८३.३५ ।।"
  },
  {
    "text": "अविमुक्तं परो योगो ह्यविमुक्ते परा गतिः।\nअविमुक्ते परो मोक्षः क्षेत्रं नैवास्ति तादृशम् ।।  १८३.३६ ।।"
  },
  {
    "text": "परं गुह्यं प्रवक्ष्यामि तत्वेन वरवर्णिनि!।\nअविमुक्ते महाक्षेत्रे यदुक्तं हि मया पुरा ।।  १८३.३७ ।।"
  },
  {
    "text": "जन्मान्तरशतैर्देवि! योगोऽयं यदि लभ्यते।\nमोक्षः शतसहस्रेण जन्मना लभ्यते न वा ।।  १८३.३८ ।।"
  },
  {
    "text": "अविमुक्तेन सन्देहो मद्भक्तः कृतनिश्चयः।\nएकेन जन्मना सोऽपि योगं मोक्षं च विन्दति ।।  १८३.३९ ।।"
  },
  {
    "text": "अविमुक्ते नरा देवि! ये व्रजन्ति सुनिश्चिताः।\nते विशन्ति परं स्थानं मोक्षं परमदुर्लभम् ।।  १८३.४० ।।"
  },
  {
    "text": "पृथिव्यामीदृशं क्षेत्रं न भूतं न भविष्यति।\nचतुर्मूर्तिः सदा धर्मो तस्मिन् सन्निहितः प्रिये! ।।  १८३.४१ ।।"
  },
  {
    "text": "चतुर्णामपि वर्णानां गतिस्तु परमा स्मृता।\nदेव्युवाच।\nश्रुता गुणास्ते क्षेत्रस्य इह चान्यत्र ये प्रभो! ।।  १८३.४२ ।।"
  },
  {
    "text": "वदस्व भुवि विप्रेन्द्राः कं वा यज्ञैर्यजन्ति ते।\nईश्वर उवाच।\nदृष्ट्या चैव तु मन्त्रेण मामेव हि यजन्ति ते ।।  १८३.४३ ।।"
  },
  {
    "text": "न तेषां भयमस्तीति भवं रुद्रं यजन्ति यत्।\nअमन्त्रो मन्त्रको देवि! द्विविधो विधिरुच्यते ।।  १८३.४४ ।।"
  },
  {
    "text": "साङ्ख्यं चैवाथ योगश्च द्विविधो योग उच्यते।\nसर्वभूतस्थितं यो मां भजत्येकत्वमास्थितः ।।  १८३.४५ ।।"
  },
  {
    "text": "सर्वथा वर्तमानोऽपि स योगी मयि वर्त्तते।\nआत्मौपम्येन सर्वत्र सर्वं च मयि पश्यति ।।  १८३.४६ ।।"
  },
  {
    "text": "तस्याहं न प्रणश्यामि स च मे न प्रणश्यति।\nनिर्गुणः सगुणो वापि योगश्च कथितो भुवि ।।  १८३.४७ ।।"
  },
  {
    "text": "सगुणश्चैव विज्ञेयो निर्गुणो मनसः परः।\nएतत्ते कथितं देवि! यन्मान्त्वं परिपृच्छसि ।।  १८३.४८ ।।"
  },
  {
    "text": "देव्युवाच\nया भक्ति स्त्रिविधा प्रोक्ता भक्तानां बहुधा त्वया।\nतामहं श्रोतुमिच्छामि तत्वतः कथयस्व मे ।।  १८३.४९ ।।"
  },
  {
    "text": "ईश्वर उवाच।\nश्रृणु पार्वति! देवेशि! भक्तानां भक्तिवत्सले।\nप्राप्य सांख्यञ्च योगञ्च दुःखान्तञ्च नियच्छति ।।  १८३.५० ।।"
  },
  {
    "text": "सदा यः सेवते भिक्षां ततो भवति रञ्जितः।\nरञ्जनात् तन्मयो भूत्वा लीयते स तु भक्तिमान् ।।  १८३.५१ ।।"
  },
  {
    "text": "शास्त्राणान्तु वरारोहे! बहुकारणदर्शिनः।\nन मां पश्यन्ति ते देवि! ज्ञानवाक्यविवादिनः ।।  १८३.५२ ।।"
  },
  {
    "text": "परमार्थज्ञानतृप्ता युक्ता जानन्ति योगिनः।\nविद्यया विदितात्मानो योगस्य च द्विजातयः ।।  १८३.५३ ।।"
  },
  {
    "text": "प्रत्याहारेण शुद्रात्मा नान्यथा चिन्तयेच्च तत्।\nतुष्टिञ्च परमां प्राप्य योगं मोक्षं परं तथा ।।  १८३.५४ ।।"
  },
  {
    "text": "त्रिभिर्गुणैः समायुक्तो ज्ञानवान् पश्यतीह माम्।\nएतत्ते कथितं देवि! किमन्यच्छ्रोतुमर्हसि ।।  १८३.५५ ।।"
  },
  {
    "text": "भूय एव वरारोहे! कथयिष्यामि सुव्रते!।\nगुह्यं पवित्रमथवा यच्चापि हृदि वर्तते ।।  १८३.५६ ।।"
  },
  {
    "text": "तत्सर्वं कथयिष्यामि श्रृणुष्वेकमनाः प्रिये।\nदेव्युवाच।\nत्वद्रूपं कीदृशं देव! युक्ताः पश्यन्ति योगिनः ।।  १८३.५७ ।।"
  },
  {
    "text": "पश्यन् मे संशयं ब्रूहि नमस्ते सुरसत्तम!।\nश्रीभगवानुवाच।\nअमूर्तं चैव मूर्त्तञ्च ज्योतिरूपं हि तत् स्मृतम् ।।  १८३.५८ ।।"
  },
  {
    "text": "तस्योपलब्धिमन्विच्छन् यत्नः कार्यो विजानता।\nगुणैर्वियुक्तो भूतात्मा एवं वक्तुं न शक्यते ।।  १८३.५९ ।।"
  },
  {
    "text": "शक्यते यदि वक्तुं वै दिव्यैर्वर्षशतैर्न वा।\nदेव्युवाच।\nकिं प्रमाणन्तु तत् क्षेत्रं समन्तात् सर्वतो दिशम् ।।  १८३.६० ।।"
  },
  {
    "text": "यत्र नित्यं स्तितो देवो महादेवो गणैर्युतः।\nईश्वर उवाच।\nद्वियोजनन्तु तत्क्षेत्रं पूर्वपश्चिमतः स्मृतम् ।।  १८३.६१ ।।"
  },
  {
    "text": "अर्द्धयोजन विस्तीर्णं तत्क्षेत्रं दक्षिणोत्तरम्।\nवाराणसी तदीया च यावच्छुक्लनदी तु वै ।।  १८३.६२ ।।"
  },
  {
    "text": "भीष्मचण्डिकमारभ्य पर्वतेश्वरमन्तिके।\nगणा यत्रावतिष्ठन्ति सन्नियुक्ता विनायकाः ।।  १८३.६३ ।।"
  },
  {
    "text": "कूष्माण्डराजः शम्भोश्च जयन्तश्च मदोत्कटाः।\nसिंहव्याघ्रमुखाः केचिद्विकटाः कुब्जवामनाः ।।  १८३.६४ ।।"
  },
  {
    "text": "यत्र नन्दी महाकालश्चण्डघण्टो महेश्वरः।\nदण्डचण्डेश्वरश्चैव घण्टाकर्णो महाबलः ।।  १८३.६५ ।।"
  },
  {
    "text": "एते चान्ये च बहवो गणाश्चैव गणेश्वराः।\nमहोदरा महाकाया वज्रशक्तिधरास्तथा ।।  १८३.६६ ।।"
  },
  {
    "text": "रक्षन्ति सततं देवि! ह्यविमुक्तं तपोवनम्।\nद्वारे द्वारे च तिष्ठन्ति शूलमुद्गरपाणयः ।।  १८३.६७ ।।"
  },
  {
    "text": "सुवर्णश्रृङ्गीं रौप्यखुराञ्चैलाजिन पयस्विनीम्।\nवाराणस्यान्तु यो दद्यात् त्रिवर्णां कञ्जलोचने! ।।  १८३.६८ ।।"
  },
  {
    "text": "गां दत्त्वा तु वरारोहे! ब्राह्मणे वेदपारगे।\nआसप्तमं कुलं तेन तारितं नात्र संशयः ।।  १८३.६९ ।।"
  },
  {
    "text": "यो दद्याद् ब्राह्मणे किञ्चित् तस्मिन् क्षेत्रे वरानने!।\nकनकं रजतं वस्त्रमन्नाद्यं बहु विस्तरम् ।।  १८३.७० ।।"
  },
  {
    "text": "अक्षयं चाव्ययं चैव स्यातां तस्य सुलोचने!।\nश्रृणु तत्वेन तीर्थस्य विभूतिं व्युष्टिमेव च ।।  १८३.७१ ।।"
  },
  {
    "text": "तत्र स्नात्वा महाभागे! भवन्ति निरुजा नराः।\nदशानामश्वमेधानां फलं प्राप्नोति मानवः ।।  १८३.७२ ।।"
  },
  {
    "text": "तदवाप्नोति धर्मात्मा तत्र स्नात्वा वरानने!।\nबहुस्वल्पे च यो दद्याद् ब्राह्मणे वेदपारगे ।।  १८३.७३ ।।"
  },
  {
    "text": "शुभाङ्गतिमवाप्नोति अग्निवच्चैव दीप्यते।\nवाराणसी जाह्नवीभ्यां सङ्गमे लोकविश्रुते ।।  १८३.७४ ।।"
  },
  {
    "text": "दत्त्वान्नं च विधानेन न स भूयोऽभिजायते।\nएतत्ते कथितं देवि! तीर्थस्य फलमुत्तमम् ।।  १८३.७५ ।।"
  },
  {
    "text": "उपवासन्तु यः कृत्वा विप्रान् सन्तर्पयन्नरः।\nसौत्रामणेश्च यज्ञस्य फलं प्राप्नोति मानवः ।।  १८३.७६ ।।"
  },
  {
    "text": "एकाहारस्तु यस्तिष्ठेन् मासं तत्र वरानने!\nयावज्जीवकृतं पापं सहसा तस्य नश्यति ।।  १८३.७७ ।।"
  },
  {
    "text": "अग्निप्रवेशं ये कुर्युरविमुक्ते विधानतः।\nप्रविशन्ति मुखन्ते मे निःसन्दिग्धं वरानने! ।।  १८३.७८ ।।"
  },
  {
    "text": "दशसौवर्णिकं पुष्पं योऽविमुक्ते प्रयच्छति।\nअग्निहोत्रफलं धूपे गन्धदाने तथा श्रुणु ।।  १८३.७९ ।।"
  },
  {
    "text": "भूमिदानेन तत्तुल्यं गन्धदानफलं स्मृतम्।\nसंमार्जने पञ्चशतं सहस्रमनुलेपने ।।  १८३.८० ।।"
  },
  {
    "text": "मालया शतसाहस्रमनन्तं गीतवाद्यतः।\nदेव्युवाच।\nअत्यद्भुतमिदं देव स्थानमेतत् प्रकीर्तितम् ।।  १८३.८१ ।।"
  },
  {
    "text": "रहस्यं श्रोतुमिच्छामि यदर्थन्त्वं न मुञ्चसि।\nईश्वर उवाच\nआसीत् पूर्वं वरारोहे! ब्रह्मणस्तु शिरो वरम् ।।  १८३.८२ ।।"
  },
  {
    "text": "पञ्चमं श्रृणु सुश्रोणि! जातं काञ्चन स प्रभम्।\nज्वलत्तत् पञ्चमं शीर्षं जातं तस्य महात्मनः ।।  १८३.८३ ।।"
  },
  {
    "text": "तदेवमब्रवीद्देवि! जन्म जानामि ते ह्यहम्।\nततः क्रोधपरीतेन संरक्त नयनेन च ।।  १८३.८४ ।।"
  },
  {
    "text": "वामांगुष्ठनखाग्रेण छिन्नं तस्य शिरो मया।\nब्रह्मोवाच।\nतदा निरपराधस्य शिरश्छिन्नं त्वया मम ।।  १८३.८५ ।।"
  },
  {
    "text": "तस्माच्छापसमायुक्तः कपाली त्वं भविष्यसि।\nब्रह्महत्याकुलो भूत्वा चरतीर्थानि भूतले ।।  १८३.८६ ।।"
  },
  {
    "text": "ततोऽहं गतवान् देवि! हिमवन्तं शिलोच्चयम्।\nतत्र नारायणः श्रीमान् मया भिक्षां प्रयाचितः ।।  १८३.८७ ।।"
  },
  {
    "text": "ततस्तेन स्वकं पार्श्वं नखाग्रेण विदारितम्।\nस्रवतो महती धारा तस्य रक्तस्य निःसृता ।।  १८३.८८ ।।"
  },
  {
    "text": "प्रयाता सातिविस्तीर्णा योजनार्द्धशतन्तदा।\nन संपूर्णं कपालन्तु घोरमद्भुत दर्शनम् ।।  १८३.८९ ।।"
  },
  {
    "text": "दिव्यं वर्षसहस्रन्तु सा च धारा प्रवाहिनी।\nप्रोवाच भगवान्विष्णुः कपालं कुत ईदृशम् ।।  १८३.९० ।।"
  },
  {
    "text": "आश्चर्यभूतं देवेश! संशयो हृदि वर्तते।\nकुतश्च सम्भवो देव! सर्वं मे ब्रूहि पृच्छतः ।।  १८३.९१ ।।"
  },
  {
    "text": "देवदेव उवाच।\nश्रूयतामस्य हे देव! कपालस्य तु सम्भवः।\nशतं वर्षसहस्राणां तपस्तप्त्वा सुदारुणम्।।  १८३.९२ ।।"
  },
  {
    "text": "ब्रह्माऽसृजद्वपुर्दिव्यमद्भुतं लोमहर्षणम्।\nतपसश्च प्रभावेण दिव्यं काञ्चन सन्निभम् ।।  १८३.९३ ।।"
  },
  {
    "text": "ज्वलत्तत् पञ्चमं शीर्षं जातं तस्य महात्मनः।\nनिकृत्तन्तं मया देव! तदिदं पश्य दुर्जयम् ।।  १८३.९४ ।।"
  },
  {
    "text": "यत्र यत्र च गच्छामि कपालं तत्र गच्छति।\nएवमुक्तस्ततो देवः प्रोवाच पुरुषोत्तमः ।।  १८३.९५ ।।"
  },
  {
    "text": "श्रीभगवानुवाच।\nगच्छ गच्छ स्वकं स्थानं ब्रह्मणस्त्वं प्रियङ्कुरु।\nतस्मिन् स्थास्यति भद्रन्ते कपालं तस्य तेजसा ।।  १८३.९६ ।।"
  },
  {
    "text": "ततः सर्वाणि तीर्थानि पुण्यान्यायतनानि च।\nगतोऽस्मि पृथुल श्रोणि! न क्वचित् प्रत्यतिष्ठत ।।  १८३.९७ ।।"
  },
  {
    "text": "ततोऽहं समनुप्राप्तो ह्यविमुक्ते महाशये।\nअवस्थितः स्वके स्थाने शापश्च विगतो मम ।।  १८३.९८ ।।"
  },
  {
    "text": "विष्णुप्रसादात् सुश्रोणि! कपालं तत् सहस्रधा।\nस्फुटितं बहुधा जातं स्वप्नलब्धं धनं यथा ।।  १८३.९९ ।।"
  },
  {
    "text": "ब्रह्महत्यापहं तीर्थं क्षेत्रमेतन्मया कृतम्।\nश्मशानमेतद् भद्रं मे देवानां वरवर्णिनि ।।  १८३.१०० ।।"
  },
  {
    "text": "कालो भूत्वा जगत् सर्वं संहरामि सृजामि च।\nदेवेशि! सर्वगुह्यानां स्थानं प्रियतरं मम ।।  १८३.१०१ ।।"
  },
  {
    "text": "मद्भक्तास्तत्र गच्छन्ति विष्णुभक्तास्तथैव च।\nये भक्ता भास्करे देवि! लोकनाथे दिवाकरे ।।  १८३.१०२ ।।"
  },
  {
    "text": "तत्रस्थो यस्त्यजेद्देहं मामेव प्रविशेत्तु सः।\nदेव्युवाच।\nअत्यद्भुतमिदं देव! यदुक्तं पद्मयोनिना ।।  १८३.१०३ ।।"
  },
  {
    "text": "त्रिपुरान्तकरस्थानं गुह्यमेतत् महाद्युते।\nसन्निधानात्तु ते सर्वे कलां नार्हन्ति षोडशीम् ।।  १८३.१०४ ।।"
  },
  {
    "text": "यत्र तिष्ठति देवेशो यत्र तिष्ठति शङ्करः।\nगङ्गा तीर्थसहस्राणां तुल्या भवति वा न वा ।।  १८३.१०५ ।।"
  },
  {
    "text": "त्वमेव भक्तिर्देवेश। त्वमेव गतिरुत्तमा।\nब्रह्मादीनान्तु ते देव! गतिरुक्ता सनातनी।\nश्राव्ये यद् द्विजातीनां भक्तानामनुकम्पया ।।  १८३.१०६ ।।"
  }
]
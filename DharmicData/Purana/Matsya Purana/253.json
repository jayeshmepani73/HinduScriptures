[
  {
    "text": "गृहनिर्माणकालवर्णनम्।"
  },
  {
    "text": "सूत उवाच।\nअथातः सम्प्रवक्ष्यामि गृहकालविनिर्णयम्।\nयथा कालं शुभं ज्ञात्वा सदा भवनमारभेत् ।। २५३.१"
  },
  {
    "text": "चैत्रे व्याधिमवाप्नोति यो गृहं कारयेन्नरः।\nवैशाखे धेनुरत्नानि ज्यैष्ठे मृत्युं तथैव च ।। २५३.२"
  },
  {
    "text": "आषाढे भृत्यरत्नानि पशुवर्गमवाप्नुयात्।\nश्रावणे भृत्यलाभन्तु हानिं भाद्रपदे तथा।। २५३.३"
  },
  {
    "text": "पत्नीनाशोऽशिवने विन्द्यात्कार्तिके धनधान्यकम्।\nमार्गशीर्षे तथा भक्तं पौषे तस्करतो भयम् ।। २५३.४"
  },
  {
    "text": "लाभञ्च बहुशो विन्द्यात् अग्निं माघे विनिर्दिशेत्।\nफाल्गुने काञ्चनं पुत्रानिति कालबलं स्मृतम् ।। २५३.५"
  },
  {
    "text": "अश्विनी रोहिणीमूलं उत्तरात्रयमैन्दवम्।\nस्वाती हस्तोऽनुराधा च गृहारम्भे प्रशस्यते ।। २५३.६"
  },
  {
    "text": "आदित्यभौमवर्ज्यास्तु सर्वे वाराः शुभावाहाः।\nवर्ज्यं व्याघात शूले च व्यतीपातातिगण्डयोः ।। २५३.७"
  },
  {
    "text": "विष्कम्भगण्डपरिघ वज्रयोगेषु कारयेत्।\nश्वेते मैत्रेऽथ माहेन्द्रे गान्धर्वाभिजिति रौहिणे ।। २५३.८"
  },
  {
    "text": "तथा वैराजसावित्रे मुहूर्ते गृहमारभेत्।\nचन्द्रादित्यबलं लब्ध्वा शुभलग्नं निरीक्षयेत् ।। २५३.९"
  },
  {
    "text": "स्तम्भोच्छ्रयादिकर्तव्यमन्यत्तु परिवर्जयेत्।\nप्रासादेष्वेवमेवं स्यात् कूपवापीषु चैव हि ।। २५३.१०"
  },
  {
    "text": "पूर्वं भूमिं परीक्षेत पश्चाद्वास्तुं प्रकल्पयेत्।\nश्वेता रक्ता तथा पीता कृष्णा चैवानुपूर्वशः। २५३.११"
  },
  {
    "text": "विप्रादेः शस्यते भूमिरतः कार्य्यं परीक्षणम्।\nविप्राणां मधुरा स्वादा कटुका क्षत्रियस्य तु ।। २५३.१२"
  },
  {
    "text": "तिक्ता कषाया च तथा वैश्यशूद्रेषु शस्यते।\nअरत्निमात्रेवैगर्ते स्वनुलिप्ते च सर्वशः ।। २५३.१३"
  },
  {
    "text": "घृतमामशरावस्थं कृत्वा वर्तिचतुष्टयम्।\nज्वालयेद् भूपरीक्षार्थं तत्पूर्णं सर्वदिङ्मुखम् ।। २५३.१४"
  },
  {
    "text": "दीप्तौ पूर्वादि गृह्णीयाद् वर्णानामनुपूर्वशः।\nवास्तुः सामूहिको नाम दीप्यते सर्वतस्तु यः ।। २५३.१५"
  },
  {
    "text": "शुभदः सर्ववर्णानां प्रासादेषु गृहेषु च।\nअरत्निमात्रमधोगर्ते परीक्ष्यं खातपूरणे ।। २५३.१६"
  },
  {
    "text": "अधिके श्रियमाप्नोति न्यूने हानिं समे समम्।\nफालकृष्टेऽथवादेशे सर्वबीजानि वापयेत् ।। २५३.१७"
  },
  {
    "text": "त्रिपञ्चसप्तरात्रे च यत्रारोहन्ति तान्यपि।\nज्येष्टोत्तमा कनिष्ठा भूर्वर्जनीयतरा सदा ।। २५३.१८"
  },
  {
    "text": "पञ्चगव्यौषधिजलैः परीक्षित्वा च सेचयेत्।\nएकाशीति पदं कृत्वा रेखाभिः कनकेन च ।। २५३.१९"
  },
  {
    "text": "पश्चात्पिष्टेनवालिप्य सूत्रेणालोड्य सर्वतः।\nदशपूर्वायतालेखा दशचैवोत्तरायताः ।। २५३.२०"
  }
]
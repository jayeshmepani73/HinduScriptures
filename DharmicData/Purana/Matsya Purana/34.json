[
  {
    "text": "ययात्युपाख्यानम्।"
  },
  {
    "text": "शौनक उवाच।\nएवमुक्तः सराजर्षिः काव्यं स्मृत्वा महाव्रतम्।\nसंक्रामयामास जरां तदा पुत्रे महात्मनि।। ३४.१ ।।"
  },
  {
    "text": "पौरवेणाथ वयसा ययातिर्नहुषात्मजः।\nप्रीतियुक्तो नर श्रेष्टश्चचार विषयान् प्रियान्।। ३४.२ ।।"
  },
  {
    "text": "यथा कामं यथोत्साहं यथा कालं यथासुखम्।\nधर्माविरुद्धान् राजेन्द्रो यथार्हति स एव हि।। ३४.३ ।।"
  },
  {
    "text": "देवानतर्पयद् यज्ञैः श्राद्धैरपि पितामहान्।\nदीनाननुग्रहैरिष्टैः कामैश्च द्विजसत्तमान्।। ३४.४ ।।"
  },
  {
    "text": "अतिथीनन्नपानैश्च विशश्च प्रतिपालनैः।\nआनृशंस्येन शूद्रांश्च दस्यून्निग्रहणेन च।। ३४.५ ।।"
  },
  {
    "text": "धर्मेण च प्रजाः सर्वा यथावदनुरञ्जयन्।\nययातिः पालयामास साक्षादिन्द्र इवापरः।। ३४.६ ।।"
  },
  {
    "text": "स राजा सिंहविक्रान्तो युवा विषयगोचरः।\nअविरोधेन धर्मस्य चचार सुखमुत्तमम्।। ३४.७ ।।"
  },
  {
    "text": "स सम्प्राप्य शुभान् कामान् तृप्तः खिन्नश्च पार्थिवः।\nकालं वर्षसहस्रान्तं सस्मारमनुजाधिपः।। ३४.८ ।।"
  },
  {
    "text": "परिचिन्त्य स कालज्ञः कलाः काष्ठाश्च वीर्यवान्।\nपूर्णं मत्वा ततः कालं पूरुं पुत्रमुवाच ह।। ३४.९ ।।"
  },
  {
    "text": "न जातुकामः कामानामुपभोगेन शाम्यति।\nहविषा कृष्णवर्त्मेव भूय एवाभिवर्द्धते।। ३४.१० ।।"
  },
  {
    "text": "यत् पृथिव्यां व्रीहियवं हिरण्यं पशवः स्त्रियः।\nनालमेकस्य तत्सर्वमिति मत्वा शमं व्रजेत्।। ३४.११ ।।"
  },
  {
    "text": "यथासुखं यथोत्साहं यथाकाममरिन्दम!।\nसेविता विषयाः पुत्र! यौवनेन मया तव।। ३४.१२ ।।"
  },
  {
    "text": "पूरो! प्रीतोऽस्मि भद्रं ते गृहाणेदं स्वयौवनम्।\nराज्यञ्चैवगृहाणेदं त्वं हि मे प्रियकृत्सुतः।। ३४.१३ ।।"
  },
  {
    "text": "प्रतिपेदे जरां राजा ययातिर्नाहुषस्तदा।\nयौवनं प्रतिपेदे स पूरुः स्वं पुनरात्मनः।। ३४.१४ ।।"
  },
  {
    "text": "अभिषेक्तुकामञ्च नृपं पूरुं पुत्रं कनीयसम्।\nब्राह्मणप्रमुखा वर्णा इदं वचनमब्रुवन्।। ३४.१५ ।।"
  },
  {
    "text": "कथं शुक्रस्य दौहित्रं देवयान्याः सुतं प्रभो!।\nज्येष्ठं यदुमतिक्रम्य राज्यं पूरोः प्रदास्यसि।। ३४.१६ ।।"
  },
  {
    "text": "ज्येष्ठो यदुस्तवसुतस्तुर्वसुस्तदनन्तरम्।\nशर्मिष्ठायाः सुतो द्रुह्यस्तथानुः पूरुरेव च।। ३४.१७ ।।"
  },
  {
    "text": "कथं ज्येष्ठमतिक्रम्य कनीयान् राज्यमर्हति।\nएतत्सम्बोधयामस्त्वां स्वधर्ममनुपालय।। ३४.१८ ।।"
  },
  {
    "text": "ययातिरुवाच।\nब्राह्मणप्रमुखा वर्णाः सर्वे श्रृण्वन्तु मे वचः।\nज्येष्ठं प्रति यतो राज्यं न देयं मे कथञ्चन।। ३४.१९ ।।"
  },
  {
    "text": "मम ज्येष्ठेन यदुना नियोगो नानुपालितः।\nप्रतिकूलः पितुर्यश्च न स पुत्रः सतां मतः।। ३४.२० ।।"
  },
  {
    "text": "मातापित्रोर्वचनकृद्धितः पथ्यश्च यः सुतः।\nस पुत्रः पुत्रवद्यश्च वर्तते पितृमातृषु।। ३४.२१ ।।"
  },
  {
    "text": "यदुनाहमवाज्ञातस्तथा तुर्वसु नापि वा।\nद्रुह्येण चानुना चैव मय्यवज्ञा कृता भृशम्।। ३४.२२ ।।"
  },
  {
    "text": "पूरुणा मे कृतं वाक्यं मानितञ्च विशेषतः।\nकनीयान्मम दायादो जरा येन धृता मम।। ३४.२३ ।।"
  },
  {
    "text": "मम कामः स च कृतः पूरुणा पुत्ररूपिणा।\nशुक्रेण च वरो दत्तः काव्येनोशनसा स्वयम्।। ३४.२४ ।।"
  },
  {
    "text": "पुत्रो यस्त्वानुवर्तेत सराजा पृथिवीपतिः।\nभवन्तः प्रतिजानन्तु पूरुं राज्येऽभिषिच्यताम्।। ३४.२५ ।।"
  },
  {
    "text": "यः पुत्रोगुणसम्पन्नो मातापित्रोर्हितः सदा।\nसर्वं सोऽर्हति कल्याणं कनीयानपि स प्रभुः।। ३४.२६ ।।"
  },
  {
    "text": "अर्हं पूरोरिदं राज्यं यः प्रियः प्रियकृत्तव।\nवरदानेन शुक्रस्य न शक्यं वक्तुमुत्तरम्।। ३४.२७ ।।"
  },
  {
    "text": "शौनक उवाच।\nपौरजानपदैस्तुष्टैरित्युक्तो नाहुषस्तदा।\nअभिषिच्य ततः पूरुं राज्ये स्वसुतमात्मजम्।। ३४.२८ ।।"
  },
  {
    "text": "दत्त्वा च पूरवे राज्यं वनवासाय दीक्षितः।\nपुरात् स निर्ययौ राजा ब्राह्मणैस्तापसैः सह।। ३४.२९ ।।"
  },
  {
    "text": "यदोस्तु यादवा जाता तुर्वसोर्यवनाः सुताः।\nद्रुह्यस्य तु सुताभोजा अनोस्तु म्लेच्छजातयः।। ३४.३० ।।"
  },
  {
    "text": "पूरोस्तु पौरवो वंशो यत्र जातोऽसि पार्थिव!।\nइदं वर्षसहस्रात्तु राज्यं कुरु कुलागतम्।। ३४.३१ ।।"
  }
]
[
  {
    "text": "मयाख्यानवर्णनम्।\nसूत उवाच।\nनिर्मिते त्रिपुरे दुर्गे मयेनासुरशिल्पिना।\nतद्दुर्गं दुर्गतां प्राप बद्धवैरैः सुरासुरैः।। १३१.१ ।।"
  },
  {
    "text": "सकलत्राः सुपुत्राश्च शस्त्रवन्तोऽथ कोपमाः।\nमयादिष्टानि विविशुर्गृहाणि हृषिताश्च ते।। १३१.२ ।।"
  },
  {
    "text": "सिंहा वनमिवानेके मकरा इव सागरम्।\nरोशैश्चैवातिपारुष्यैः शरीरमिव संहतैः।। १३१.३ ।।"
  },
  {
    "text": "तद्वद्बलिभिरध्यस्तं तत् पुरं देवतारिभिः।\nत्रिपुरं संकुलं जातं दैत्यकोटिशताकुलम्।। १३१.४ ।।"
  },
  {
    "text": "सुतलादपि निष्पत्य पातालाद्दानवालयात्।\nउपतस्थुः पयोदाभा ये च गिर्युपजीविनः।। १३१.५ ।।"
  },
  {
    "text": "योऽयं प्रार्थयते कामं संप्राप्तस्त्रिपुरात् त्रयात्।\nतस्य तस्य मयस्तत्र मायया विदधाति सः।। १३१.६ ।।"
  },
  {
    "text": "सचन्द्रेषु च दोषेषु साम्बुजेषु सरः सु च।\nआरामेषु स चूतेषु तपोधान वनेषु च।। १३१.७ ।।"
  },
  {
    "text": "स्वङ्गाश्चन्दनदिग्धाङ्गा मातङ्गाः समदा इव।\nमृष्टाभरणवस्त्राश्च मृष्टस्रगनुलेपनाः।। १३१.८ ।।"
  },
  {
    "text": "प्रियाभिः प्रियकामाभिर्हावभावप्रसूतिभिः।\nनारीभिः सततं रेमुर्मुदिताश्चैव दानवाः।। १३१.९ ।।"
  },
  {
    "text": "मयेन निर्मिते स्थाने मोदमाना महासुराः।\nअर्थे धर्मे च कामे च निदधुस्ते मतिः स्वयम्।। १३१.१० ।।"
  },
  {
    "text": "तेषां त्रिपुरयुक्तानां त्रिपुरे त्रिदशारिणाम्।\nव्रजतिस्म सुखं कालः स्वर्गस्थानां यथा तथा।। १३१.११ ।।"
  },
  {
    "text": "शुश्रूषन्तो पितॄन् पुत्रा पत्न्यश्चापि पतींस्तथा।\nविमुक्तकलहाश्चापि प्रीतयः प्रचुराभवन्।। १३१.१२ ।।\nनाधर्मस्त्रिपुरस्थानां बाधते वीर्य्यवानपि।\nअर्चयन्तो दितेः पुत्रास्त्रिपुरायतने हरम्।। १३१.१३ ।।"
  },
  {
    "text": "पुण्याहशब्दानुच्चेरुराशीर्वादांश्च वेदवान्।\nस्वनूपुररवोन्मिश्रान् वेणुवीणारवानपि।। १३१.१४ ।।"
  },
  {
    "text": "हासश्च वरनारीणां चित्तव्याकुलकारकः।\nत्रिपुरे दानवेन्द्राणां रमतां श्रूयते सदा।। १३१.१५ ।।"
  },
  {
    "text": "तेषामर्चयतां देवान् ब्राह्मणांश्च नमस्यताम्।\nधर्मार्थकामतन्त्राणां महान् कालोऽभ्यवर्तत।। १३१.१६ ।।"
  },
  {
    "text": "अथालक्ष्मीरसूया च तृड् बुभुक्षे तथैव च।\nकलिश्च कलहश्चैव त्रिपुरं विविशुः सह।। १३१.१७ ।।"
  },
  {
    "text": "सन्ध्याकालं प्रविष्टास्ते त्रिपुरञ्च भयावहाः।\nसमध्यासुः समं घोराः शरीराणि यथामयाः।। १३१.१८ ।।"
  },
  {
    "text": "सर्व एते विशन्तस्तु मयेन त्रिपुरान्तरम्।\nस्वप्ने भयावहा द्रृष्टा आविशन्तस्तु दानवान्।। १३१.१९ ।।"
  },
  {
    "text": "उदिते च सहस्रांशौ शुभभासाकरे रवौ।\nमयः सभामाविवेश भास्कराभ्यामिवाम्बुदः।। १३१.२० ।।"
  },
  {
    "text": "मेरुकूटनिभे रम्ये आसने स्वर्णमण्डिते।\nआसीनाः काञ्चनगिरेः श्रृङ्गे तोयमुचो यथा।। १३१.२१ ।।"
  },
  {
    "text": "पार्श्वयोस्तारकाख्यश्च विद्युन्मालीच दानवः।\nउपविष्टो मयस्यान्ते हस्तिनः कलभाविव ।। १३१.२२ ।।"
  },
  {
    "text": "ततः सुरारयः सर्वे शेषकोपारणाजिरे।\nउपविष्टा द्रृढ़ं बद्ध्वा दानवा देवशत्रवः।। १३१.२३ ।।"
  },
  {
    "text": "तेष्वासीनेषु सर्वेषु सुखासनगतेषु च।\nमयो मायाविजनक इत्युवाच स दानवान्।। १३१.२४ ।।"
  },
  {
    "text": "खेचराः खेचरारावा भो भो दाक्षायणीसुताः।\nनिशामयध्वं स्वप्नोऽयं मया द्रृष्टो भयावहः।। १३१.२५ ।।"
  },
  {
    "text": "चतस्रः प्रमदास्तत्र त्रयोमर्त्या भयावहाः।\nकोपानला दीप्तमुखाः प्रविष्टास्त्रिपुरार्दिनः।। १३१.२६ ।।"
  },
  {
    "text": "प्रविश्य रुषितास्ते च पुराण्यतुलविक्रमाः।\nप्रविष्टास्तच्छरीराणि भूत्वा बहुशरीरिणः।। १३१.२७ ।।"
  },
  {
    "text": "नगरं त्रिपुरञ्चेदं तमसा समवस्थितम्।\nसगृहं सह युष्माभिः सागराम्भसिमज्जितम्।। १३१.२८ ।।"
  },
  {
    "text": "उलूकं रुचिरा नारी नाम्ना रूढ़ा खरं तथा।\nपुरुषः सिन्दुतिलकश्चतुरङ्घ्रिस्त्रिलोचनः।। १३१.२९ ।।"
  },
  {
    "text": "येन सा प्रमदा नुन्ना अहञ्चैव विबोधितः।\nईद्रृशी प्रमदा द्रृष्टा मया चाति भयावहा।। १३१.३० ।।"
  },
  {
    "text": "एष ईद्रृशिकः स्वप्नो द्रृष्टो वै दितिनन्दनाः!।\nद्रृष्टः कथं हि कष्टाय असुराणां भविष्यति।। १३१.३१ ।।"
  },
  {
    "text": "यदि वोऽहं क्षमो राजा यदिदं वेत्थ चेद्धितम्।\nनिबोधध्वं सुमनसो नचासूयितुमर्हथ।। १३१.३२ ।।"
  },
  {
    "text": "कामं चेर्ष्याञ्च कोपञ्च असूयां संविहाय च।\nसत्येदमे च धर्मे च मुनिवादे च तिष्ठत।। १३१.३३ ।।"
  },
  {
    "text": "शान्तयश्च प्रयुज्यन्तां पूज्यताञ्च महेश्वरः।\nयदि नामास्य स्वप्नस्य ह्येवञ्चोपरमो भवेत्।। १३१.३४ ।।"
  },
  {
    "text": "कुप्येत नो ध्रुवं रुद्रो देवदेवस्त्रिलोचनः।\nभविष्याणि च द्रृश्यन्ते यतो नस्त्रिपुरे सुराः।। १३१.३५ ।।"
  },
  {
    "text": "कलहं वर्जयन्तश्च अर्जयन्तस्तथार्जवम्।\nस्वप्नोदयं प्रतीक्षध्वं कालोदयमथापि च।। १३१.३६ ।।"
  },
  {
    "text": "श्रुत्वा दाक्षायणीपुत्रा इत्येवं मयभाषितम्।\nक्रोधेर्ष्यावस्थया युक्ता द्रृश्यन्ते च विनाशगाः।। १३१.३७ ।।"
  },
  {
    "text": "विनाशमुपपश्यन्तो ह्यलक्ष्म्याध्यापिता सुराः।\nतत्रैव द्रृष्ट्वा तेन्योऽन्यं संक्रोधा पूरितेक्षणाः।। १३१.३८ ।।"
  },
  {
    "text": "अथ दैवपरिध्वस्ता दानवास्त्रिपुरालयाः।\nहित्वा सत्यञ्च धर्म्मञ्च अकार्य्याण्यपि चक्रमुः।। १३१.३९ ।।"
  },
  {
    "text": "द्विषन्ति ब्राह्मणान् पुण्यान्नचार्चन्ति हि देवताः।\nगुरुं चैव नमन्यन्ते ह्यन्योन्यञ्चापि चुक्रुधुः।। १३१.४० ।।"
  },
  {
    "text": "कलहेषु च सज्जन्ते स्वधर्मेषु ह्रसन्ति च।\nपरस्परञ्च निन्दन्ति अहमित्येव वादिनः।। १३१.४१ ।।"
  },
  {
    "text": "उच्चैर्गुरून् प्रभाषन्ते नाभिभाषन्ते पूजिताः।\nअकस्मात् साश्रुनयना जायन्ते च समुत्सुकाः।। १३१.४२ ।।"
  },
  {
    "text": "दधिसक्तून् पयश्चैव कपित्थानि च रात्रिषु।\nभक्षयन्ति च शेरन्त उच्छिष्टाः संवृतास्तथा।। १३१.४३ ।।"
  },
  {
    "text": "मूत्रं कृत्वोपस्पृशन्ति चाकृत्वा पादधावनम्।\nसंविशन्ति च शय्यासु शौचाचारविवर्जिताः।। १३१.४४ ।।"
  },
  {
    "text": "सङ्कुचन्ति भयाच्चैव मार्जाराणां यथाखुकः।\nभार्य्यां गत्वा न शुध्यन्ति रहोवृत्तिषु निस्त्रपाः।। १३१.४५ ।।"
  },
  {
    "text": "पुरा सुशीला भूत्वा च दुःशीलत्वमुपागताः।\nदेवांस्तपोधनां श्चैव बाधन्ते त्रिपुरालयाः।। १३१.४६ ।।"
  },
  {
    "text": "मयेन वार्यमाणापि ते विनाशमुपस्थिताः।\nविप्रियाण्येव विप्राणां कुर्व्वाणाः कलहैषिणः।। १३१.४७ ।।"
  },
  {
    "text": "वैभ्राजं नन्दनं चैव तथा चैत्ररथं वनम्।\nअशोकं च वराशोकं सर्वर्त्तुकमथापि च।। १३१.४८ ।।"
  },
  {
    "text": "स्वर्गं च देवतावासं पूर्वदेववशानुगाः।\nविध्वंसयन्ति संक्रुद्धास्तपोधनवनानि च।। १३१.४९ ।।"
  },
  {
    "text": "विध्वस्तदेवायतनाश्रमं च संभग्नदेवद्विजपूजकं तु।\nजगद्बभूवामरराजदुष्टैरभिद्रुतं सस्यमिवालिवृन्दैः।। १३१.५० ।।"
  }
]
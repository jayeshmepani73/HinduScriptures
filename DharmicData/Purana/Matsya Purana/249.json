[
  {
    "text": "क्षीरोदमथनप्रकरणवर्णनम्।\nऋषय ऊचुः।\nनारायणस्य माहात्म्यं श्रुत्वा सूत! यथाक्रमम्।\nन तृप्तिर्जायतेऽस्माकमतः पुनरिहोच्यताम् ।। २४९.१ ।।"
  },
  {
    "text": "कथं देवा गताः पूर्वममरत्वं विचक्षणाः।\nतपसा कर्मणा वापि प्रसादात्कस्य तेजसा ।। २४९.२ ।।"
  },
  {
    "text": "सूत उवाच।\nयत्र नारायणो देवो महादेवश्च शूलधृक्।\nतत्रामरत्वे सर्वेषां सहायौ तत्र तौ स्मृतौ ।। २४९.३ ।।"
  },
  {
    "text": "पुरा देवासुरे युद्धे हताश्च शतशः सुरैः।\nपुनः सञ्जीविनीं विद्यां प्रयोज्य भृगुनन्दनः ।। २४९.४ ।।"
  },
  {
    "text": "जीवापयति दैत्येन्द्रान् यथा सुप्तोत्थितानिव।\nतस्य तुष्टेन देवेन शङ्करेण महात्मना ।। २४९.५ ।।"
  },
  {
    "text": "मृतसञ्जीविनी नाम विद्या दत्ता महाप्रभा।\nतां तु माहेश्वरीं विद्यां महेश्वर मुखोद्गताम् ।। २४९.६ ।।"
  },
  {
    "text": "भार्गवे संस्थितां दृष्ट्वा मुमुहुः सर्वदानवाः।\nततोऽमरत्वं दैत्यानां कृतं शुक्रेण धीमता ।। २४९.७ ।।"
  },
  {
    "text": "या नास्ति सर्वलोकानां देवानां सर्वरक्षसाम्।\nन नागानामृषीणाञ्च न च ब्रह्मेन्द्र विष्णुषु ।। २४९.८ ।।"
  },
  {
    "text": "तां लब्ध्वा शङ्कराच्छुक्रः परां निर्गतिमागतः।\nततो दैवासुरो घोरः समरः सुमहानभूत् ।। २४९.९ ।।"
  },
  {
    "text": "तत्र देवैर्हतान् दैत्यान् शुक्रो विद्याबलेन च।\nउत्थापयति दैत्येन्द्रान् लीलयैव विचक्षणः ।। २४९.१० ।।"
  },
  {
    "text": "एवम्विधेन शक्रस्तु बृहस्पतिरुदारधीः।\nहन्यमानास्ततो देवाः शतशोऽथ सहस्रशः ।। २४९.११ ।।"
  },
  {
    "text": "विषण्णवदनाः सर्वे बभूवुर्विकलेन्द्रियाः।\nततस्तेषु विषण्णेषु भगवान् कमलोद्भवः ।\nमेरुपृष्ठे सुरेन्द्राणामिदमाह जगत्पतिः ।। २४९.१२ ।।"
  },
  {
    "text": "ब्रह्मोवाच।\nदेवाः! श्रुणुत मद्वाक्यं तत्तथैव निरूप्यताम्।\nक्षिपतां दानवै- सार्द्धं सख्यमत्र प्रवर्तताम् ।। २४९.१३ ।।"
  },
  {
    "text": "क्रियताममृतोद्योगो मथ्यतां क्षीरवारिधिः।\nसहायं वरुणं कृत्वा चक्रपाणिर्विबोध्यताम् ।। २४९.१४ ।।"
  },
  {
    "text": "मन्थानं मन्दरं कृत्वा शेषनेत्रेण वेष्टितम्।\nदानवेन्द्रो बलि स्वामी स्तोककालं निवेश्यताम् ।। २४९.१५ ।।"
  },
  {
    "text": "प्रार्थ्यतां कूर्मरूपश्च पाताले विष्णुरव्ययः।\nप्रार्थ्यतां मन्दरः शैलः मन्थकार्यं प्रवर्त्यताम् ।। २४९.१६ ।।"
  },
  {
    "text": "तच्छ्रुत्वा वचनं देवा जग्मुर्दानवमन्दिरम्।\nअलं विरोधेन वयं भृत्यास्तव बले!ऽधुना ।। २४९.१७ ।।"
  },
  {
    "text": "क्रियताममृतोद्योगो व्रियतां शेषनेत्रकम्।\nत्वया चोत्पादिते दैत्य! अमृतेऽमृतमन्थने ।। २४९.१८ ।।"
  },
  {
    "text": "भविष्यामोऽमराः सर्वे त्वत्प्रसादान्न संशयः।\nएवमुक्तस्तदा देवैः परितुष्टः स दानवः ।। २४९.१९ ।।"
  },
  {
    "text": "यथा वदत हे देवाः! तथा कार्यं मयाऽधुना।\nशक्तोऽहमेक एवात्र मथितुं क्षीरवारिधिम् ।। २४९.२० ।।"
  },
  {
    "text": "आहरिष्येऽमृतं दिव्यममृतत्वाय वोऽधुना।\nसुदूरादाश्रयं प्राप्तान् प्रणतानपि वैरिणः ।। २४९.२१ ।।"
  },
  {
    "text": "यो न पूजयते भक्त्या प्रेत्य चेह विनश्यति।\nपालयिष्यामि वः सर्वानधुना स्नेहमास्तितः ।। २४९.२२ ।।"
  },
  {
    "text": "एवमुक्त्वा स दैत्येन्द्रो देवैः सह ययौ तदा।\nमन्दरं प्रार्थयामास सहायत्वे धराधरम् ।। २४९.२३ ।।"
  },
  {
    "text": "सखा भवत्वमस्माकमधुनाऽमृतमन्थने।\nसुरासुराणां सर्वेषां महत्कार्यमिदं जगत् ।। २४९.२४ ।।"
  },
  {
    "text": "तथेति मन्दरः प्राह यद्याधारो भवेन् मम।\nयत्र स्थित्वा भ्रमिष्यामि मथिष्ये वरुणालयम् ।। २४९.२५ ।।"
  },
  {
    "text": "कल्प्यतां नेत्रकार्ये यः शक्तः स्याद्वेष्टने मम।\nततस्तु निर्गतौ देवौ कूर्मशेषौ महाबलौ ।। २४९.२६ ।।"
  },
  {
    "text": "विष्णोर्भागौ चतुर्थांशाद्धरण्या धारणे स्थितौ।\nऊचतुर्गर्वसंयुक्तं वचनं शेषकच्छपौ।। २४९.२७ ।।"
  },
  {
    "text": "त्रैलोक्यधारणेनापि न ग्लानिर्मम जायते।\nकिमु मन्दरकात्क्षुद्रात् घुटिकासन्निभादिह ।। २४९.२८ ।।"
  },
  {
    "text": "शेष उवाच।\nब्रह्माण्डवेष्टनेनापि ब्रह्माण्डमथनेन वा।\nन मे ग्लानिर्भवेद्देहे किमु मन्दरवर्तने ।। २४९.२९ ।।"
  },
  {
    "text": "तत उत्पाट्य तं शैलं तत्क्षणात् क्षीरसागरे।\nचिक्षेप लीलया नागः कूर्मश्चाधः स्थितस्तदा ।। २४९.३० ।।"
  },
  {
    "text": "निराधारं यदा शैलं नशेकुर्देवदानवाः।\nमन्दरभ्रमणं कर्तुं क्षीरोदमथने तथा ।। २४९.३१ ।।"
  },
  {
    "text": "नारायणनिवासन्ते जग्मुर्बलि समन्विताः।\nयत्रास्ते देवदेवेशः स्वयमेव जनार्दनः ।। २४९.३२ ।।"
  },
  {
    "text": "तत्रापश्यन्त तन्देवं सितपद्मप्रभं शुभम् ।\nयोगनिद्रासु निरतं पीतवाससमच्युतम् ।। २४९.३३ ।।"
  },
  {
    "text": "हारकेयूरनद्धाङ्गमहिपर्यङ्क संस्थितम्।\nपादपद्मेन पद्मायाः स्पृशन्तं नाभिमण्डलम् ।। २४९.३४ ।।"
  },
  {
    "text": "स्वपक्षव्यजनेनाथ वीज्यमानङ्गरुत्मता।\nस्तूयमानं समन्ताच्च सिद्धचारणकिन्नरैः ।। २४९.३५ ।।"
  },
  {
    "text": "आम्नायैर्मूर्त्तिमद्भिश्च स्तूयमानं समन्ततः।\nसव्यबाहूपधानं तन्तुष्टुवुर्देवदानवाः ।। २४९.३६ ।।"
  },
  {
    "text": "कृताञ्जलिपुटाः सर्वे प्रणताः सर्वतो दिशम्।"
  },
  {
    "text": "देवदानवा ऊचुः।\nनमो लोकत्रयाध्यक्ष! तेजसा जितभास्कर! ।। २४९.३७ ।।"
  },
  {
    "text": "नमो विष्णो! नमो जिष्णो! नमस्ते कैटभार्दन!।\nनमः सर्गक्रियाकर्त्रे जगत्पालयते नमः ।। २४९.३८ ।।"
  },
  {
    "text": "रुद्ररूपाय शर्व्वाय नमः संहारकारिणे।\nनमः शूलाबुधाधृष्य नमो दानवघातिने ।। २४९.३९ ।।"
  },
  {
    "text": "नमः क्रमत्रयाक्रान्त त्रैलोक्यायाभवाय च।\nनमः प्रचण्डदैत्येन्द्र कुलकाल महानल! ।। २४९.४० ।।"
  },
  {
    "text": "नमो नाभहृदोद्भूत पद्मगर्भ महाचल!।\nपद्मभूत! महाभूत! कर्त्रे हर्त्रे जगत्प्रिय! ।। २४९.४१ ।।"
  },
  {
    "text": "जनिता सर्वलोकेश! क्रिया कारणकारिणे।\nअमरारि विनाशाय महासमरशालिने ।। २४९.४२ ।।"
  },
  {
    "text": "लक्ष्मीमुखाब्ज मधुप! नमः कीर्तिनिवासिने।\nअस्माकममरत्वाय ध्रियतां ध्रियतामयम् ।। २४९.४३ ।।"
  },
  {
    "text": "मन्दरः सर्वशैलानामयुतायुत विस्तृतः।\nअनन्तबलबाहुभ्यामवष्टभ्यैकपाणिना ।। २४९.४४ ।।\nमथ्यताममृतं देव! स्वधा स्वाहार्थकामिनाम्।\nततः श्रुत्वा स भगवान् स्तोत्रपूर्व्वं वचस्तदा।\nविहाय योगनिद्रान्तामुवाच मधुसूदनः ।। २४९.४५ ।।"
  },
  {
    "text": "श्रीभगवानुवाच।\nस्वागतं विबुधाः! सर्वे किमागमनकारणम्।\nयस्मात्कार्य्यादिह प्राप्तस्तद् ब्रूत विगतज्वराः ।। २४९.४६ ।।"
  },
  {
    "text": "नारायणेनैव मुक्ताः प्रोचुस्तत्र दिवौकसः।\nअमरत्वाय देवेश! मथ्यमाने महोदधौ ।। २४९.४७ ।।"
  },
  {
    "text": "यथाऽमृतत्वं देवेश! तथा नः कुरु माधव!।\nत्वया विना न तच्छक्यमस्माभिः कैटभार्दन! ।। २४९.४८ ।।"
  },
  {
    "text": "प्राप्तुं तदमृतं नाथ! ततोऽग्रे भव नो विभो!।\nइत्युक्तश्च ततो विष्णुरप्रधृष्योऽरिमर्दनः ।। २४९.४९ ।।"
  },
  {
    "text": "जगाम देवैः सहितो यत्रासौ मन्दराचलः।\nवेष्टितो भोगिभोगेन धृतश्चामरदानवैः ।। २४९.५० ।।"
  },
  {
    "text": "विषभीतास्ततो देवा यतः पुच्छं ततः स्थिताः।\nमुखतो दैत्यसङ्घास्तु सैंहिकेयपुरः सराः ।। २४९.५१ ।।"
  },
  {
    "text": "सहस्रवदनं चास्य शिरः सव्येन पाणिना।\nदक्षिणेन बलिर्देहं नागस्याकृष्टवांस्तथा ।। २४९.५२ ।।"
  },
  {
    "text": "दधारामृतमन्थानं मन्दरं चारुकन्दरम्।\nनारायणः स भगवान् भुजयुग्मद्वयेन तु ।। २४९.५३ ।।"
  },
  {
    "text": "ततो देवासुरैः सर्वैर्जयशब्दपुरः सरम्।\nदिव्यं वर्षशतं साग्रं मथितः क्षीरसागरः ।। २४९.५४ ।।"
  },
  {
    "text": "ततः श्रान्तास्तु ते सर्वे देवाः दैत्यपुरः सरः।\nश्रान्तेषु तेषु देवेन्द्रो मेघो भूत्वाम्बुशीकरान् ।। २४९.५५ ।।"
  },
  {
    "text": "ववर्षामृतकल्पांस्तान् ववौ वायुश्च शीतलः।\nभग्नप्रायेषु देवेषु शान्तेषु कमलासनः ।। २४९.५६ ।।"
  },
  {
    "text": "मथ्यतां मथ्यतां सिन्धुरित्युवाच पुनः पुनः।\nअवश्यमुद्योगवतां श्रीरपारा भवेत्सदा ।। २४९.५७ ।।"
  },
  {
    "text": "ब्रह्मप्रोत्साहिताः देवा ममन्थुः पुनरम्बुधिम्।\nभ्राम्यमाणे ततः शैले योजनायुतशेखरे ।। २४९.५८ ।।"
  },
  {
    "text": "निपेतुर्हस्तियूथानि वराहशरभादयः।\nश्वापदायुतलक्षाणि तथा पुष्पफलाद्रुमाः ।। २४९.५९ ।।"
  },
  {
    "text": "ततः फलानां वीर्य्येण पुष्पौषधिरसेन च।\nक्षीरसङ्घर्षणाच्चापि दधिरूपमजायत ।। २४९.६० ।।"
  },
  {
    "text": "ततस्तु सर्वजीवेषु चूर्णितेषु सहस्रशः।\nतदम्बुमेदसोत्सर्गाद् वारुणी समपद्यत ।। २४९.६१ ।।"
  },
  {
    "text": "वारुणीगन्धमाघ्राय मुमुदुर्देवदानवाः।\nतदा स्वादेन बलिनो देवदैत्यादयोऽभवन् ।। २४९.६२ ।।"
  },
  {
    "text": "ततोऽतिवेगाज्जगृहुर्नागेन्द्रं सर्वतोऽसुराः।\nमन्थानं मन्थयष्टिस्तु मेरुस्तत्राचलोऽभवत् ।। २४९.६३ ।।"
  },
  {
    "text": "अभवच्चाग्रतो विष्णुर्भुजमन्दरबन्धनः।\nस वासुकिफणालग्न पाणिः कृष्णो व्यराजत ।। २४९.६४ ।।"
  },
  {
    "text": "यथा नीलोत्पलैर्युक्तो ब्रह्मदण्डोऽतिविस्तरः।\nध्वनिर्मेघसहस्रस्य जलधेरुत्थितस्तदा ।। २४९.६५ ।।"
  },
  {
    "text": "भागे द्वितीये मघवानादित्यस्तु ततःपरम्।\nततो रुद्रा महोत्साहा वसवो गुह्यकादयः ।। २४९.६६ ।।"
  },
  {
    "text": "पुरतो विप्रचित्तिश्च नमुचिर्वृत्रशम्बरौ।\nद्विमूर्द्धा वज्रदंष्ट्रश्च सौंहिकेयो बलिस्तथा ।। २४९.६७ ।।"
  },
  {
    "text": "एते चान्ये च बहवो मुखभागमुपस्थिताः।\nममन्थुरम्बुधिं दृप्ता बलतेजो विभूषिताः ।। २४९.६८ ।।"
  },
  {
    "text": "बभूवात्र महाघोषो महामेघरवोपमः।\nउदधेर्मथ्यमानस्य मन्दरेण सुरासुरैः ।। २४९.६९ ।।"
  },
  {
    "text": "तत्र नानाजलचरा वनिर्धूता महाद्रिणा।\nविलयं समुपाजग्मुः शतशोऽथ सहस्रशः ।। २४९.७० ।।"
  },
  {
    "text": "वारुणानि च भूतानि विविधानि महेश्वरः।\nपातालतलवासीनि विलयं समुपानयत् ।। २४९.७१ ।।"
  },
  {
    "text": "तस्मिंश्च भ्राम्यमाणेऽद्रौ संघृष्टाश्च परस्परम्।\nन्यपतन् पतगोपेताः पर्वताग्रान्महाद्रुमाः ।। २४९.७२ ।।"
  },
  {
    "text": "तेषां सङ्घर्षणाच्चाग्निरर्चिभिः प्रज्वलन् मुहुः।\nविद्युद्भिरिव नीलाभ्रमावृणोत् मन्दरं गिरिम् ।। २४९.७३ ।।"
  },
  {
    "text": "ददाह कुञ्जरांश्चैव सिंहांश्चैव विनिःसृतान्।\nविगतासूनि सर्वाणि सत्वानि विविधानि च ।। २४९.७४ ।।"
  },
  {
    "text": "तमग्निममरश्रेष्ठः प्रदहन्तमितस्ततः।\nवारिणा मेघजेनेन्द्रः शमयामास सर्वतः ।। २४९.७५ ।।"
  },
  {
    "text": "ततो नाना रसास्तत्र सुस्रुवुः सागराम्भसि।\nमहाद्रुमाणां निर्यासा बहवश्चौषधीरसाः ।। २४९.७६ ।।"
  },
  {
    "text": "तेषाममृतवीर्य्याणां रसानां पयसैव च।\nअमरत्वं सुरा जग्मुः काञ्चनच्छविसन्निभाः ।। २४९.७७ ।।"
  },
  {
    "text": "अथ तस्य समुद्रस्य तज्जातमुदकं पयः।\nरसान्तरैर्विमिश्रञ्च ततः क्षीरादभूद् घृतम् ।। २४९.७८ ।।"
  },
  {
    "text": "तता ब्रह्माणमासीनं देवा वचनमब्रुवन्।\nश्रान्ताः स्म सुभृशं ब्रह्मन्नोद्भवत्यमृतञ्च यत् ।। २४९.७९ ।।"
  },
  {
    "text": "ऋते नारायणात् सर्वे दैत्या देवोत्तमास्तथा।\nचिरायितमिदञ्चापि सागरस्य तु मन्थनम् ।। २४९.८० ।।"
  },
  {
    "text": "ततो नारायणं देवं ब्रह्मा वचनमब्रवीत्।\nविधत्स्वैषां बलं विष्णो! भवानेव परायणम् ।। २४९.८१ ।।"
  },
  {
    "text": "विष्णुरुवाच।\nबलं ददामि सर्वेषां कर्मैतद्ये समास्थिताः।\nक्षुभ्यतां क्रमशः सर्वैर्मन्दरः परिवर्त्यताम् ।। २४९.८२ ।।"
  }
]
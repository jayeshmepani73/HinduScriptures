[
  {
    "text": "वैशम्पायन उवाच\nयत्तत् सत्राजिते कृष्णो मणिरत्नं स्यमन्तकम् ।\nअदात् तद्धारयामास बभ्रुर्वै शतधन्वना ।। १ ।।\nसदा हि प्रार्थयामास सत्यभामामनिन्दिताम् ।\nअक्रूरोऽन्तरमन्विच्छन् मणिं चैव स्यमन्तकम् ।। २ ।।\nसत्राजितं ततो हत्वा शतधन्वा महाबलः ।\nरात्रौ तं मणिमादाय ततोऽक्रूराय दत्तवान् ।। ३ ।।\nअक्रूरस्तु ततो रत्नमादाय भरतर्षभ ।\nसमयं कारयांचक्रे नावेद्योऽहं त्वयेत्युत ।। ४ ।।\nवयमभ्युपयास्यामः कृष्णेन त्वामभिद्रुतम् ।\nममाद्य द्वारका सर्वा वशे तिष्ठत्यसंशयम्  ५ ।।\nहते पितरि दुःखार्ता सत्यभामा यशस्विनी ।\nप्रययौ रथमारुह्य नगरं वारणावतम् ।। ६ ।।\nसत्यभामा तु तद्वृत्तं भोजस्य शतधन्वनः ।\nभर्तुर्निवेद्य दुःखार्ता पार्श्वस्थाश्रूण्यवर्तयत् ।। ७ ।।\nपाण्डवानां तु दग्धानां हरिः कृत्वोदकक्रियाम् ।\nकुल्यार्थे चापि पाण्डूनां न्ययोजयत सात्यकिम्।। ८ ।।\nततस्त्वरितमागत्य द्वारकां मधुसूदनः ।\nपूर्वजं हलिनं श्रीमानिदं वचनमब्रवीत् ।। ९ ।।\nहतः प्रसेनः सिंहेन सत्राजिच्छतधन्वना ।\nस्यमन्तकः स मद्गामी तस्य प्रभुरहं विभो ।। 1.39.१० ।।\nतदारोह रथं शीघ्रं भोजं हत्वा महाबलम् ।\nस्यमन्तको महाबाहो ह्यस्माकं स भविष्यति ।। ११ ।।\nततः प्रववृते युद्धं तुमुलं भोजकृष्णयोः ।\nशतधन्वा ततोऽक्रूरमवैक्षत् सर्वतो दिशम् ।। १२ ।।\nसंरब्धौ तावुभौ दृष्ट्वा तत्र भोजजनार्दनौ ।\nशक्तोऽपि शाठ्याद्धार्दिक्यमक्रूरो नाभ्यपद्यत ।। १३ ।।\nअपयाने ततो बुद्धिं भोजश्चक्रे भयार्दितः ।\nयोजनानां शतं साग्रं हयया प्रत्यपद्यत ।। १४ ।।\nविख्याता हृदया 'नाम शतयोजनगामिनी ।\nभोजस्य वडवा राजन् यया कृष्णमयोधयत् ।। १५ ।।\nक्षीणां जवन च हयामध्वनः शतयोजने ।\nदृष्ट्वा रथस्य ता वृद्धिं शतधन्वा समत्यजत् ।। १६ ।।\nततस्तस्या हयायास्तु श्रमात् खेदाच्च भारत ।\nखमुत्पेतुरथ प्राणाः कृष्णो राममथाब्रवीत् ।। १७ ।।\nतिष्ठस्वेह महाबाहो दृष्टदोषा हया मया ।\nपद्भ्यां गत्वा हरिष्यामि मणिरत्नं स्यमन्तकम्।। १८ ।।\nपद्भ्यामेव ततो गत्वा शतधन्वानमच्युतः ।\nमिथिलामभितो राजन् जघान परमास्त्रवित् ।। १९ ।।\nस्यमन्तकं च नापश्यद्धत्वा भोजं महाबलम्।\nनिवृत्तं चाब्रवीत् कृष्णं रत्नं देहीति लाङ्गली ।। 1.39.२० ।।\nनास्तीति कृष्णश्चोवाच ततो रामो रुषान्वितः ।\nधिक्छब्दमसकृत्कृत्वा प्रत्युवाच जनार्दनम् ।। २१ ।।\nभ्रातृत्वान्मर्षयाम्येष स्वस्ति तेऽस्तु व्रजाम्यहम्।\nकृत्यं न मे द्वारकया न त्वया न च वृष्णिभिः ।। २२ ।।\nप्रविवेश ततो रामो मिथिलामरिमर्दनः ।\nसर्वकामैरुपहृतैमैथिलेनाभिपूजितः ।। २३ ।।\nएतस्मिन्नेव काले तु बभ्रुर्मतिमतां वरः ।\nनानारूपान् क्रतून् सर्वानाजहार निरर्गलान् ।। २४ ।।\nदीक्षामयं स कवचं रक्षार्थं प्रविवेश ह ।\nस्यमन्तककृते प्राज्ञो गान्दीपुत्रो महायशाः ।। २५ ।।\nअथ रत्नानि चाग्र्याणि द्रव्याणि विविधानि च ।\nषष्टिं वर्षाणि धर्मात्मा यज्ञेषु विनियोजयत् ।। २६ ।।\nअक्रूरयज्ञा इति ते ख्यातास्तस्य महात्मनः ।\nबह्वन्नदक्षिणाः सर्वे सर्वकामप्रदायिनः ।। २७ ।।\nअथ दुर्योधनो राजा गत्वा तु मिथिलां प्रभुः ।\nगदाशिक्षां ततो दिव्यां बलभद्रादवाप्तवान् ।। २८ ।।\nप्रसाद्य तु ततो रामो वृष्ण्यन्धकमहारथैः ।\nआनीतो द्वारकामेव कृष्णेन च महात्मना ।। २९ ।।\nअक्रूरस्त्वन्धकैः सार्धमपायाद् भरतर्षभ ।\nहत्वा सत्राजितं सुप्तं सहबन्धुं महाबलम् ।। 1.39.३० ।।\nज्ञातिभेदभयात् कृष्णस्तमुपेक्षितवानथ ।\nअपयाते तथाक्रूरे नावर्षत् पाकशासनः ।। ३१ ।।\nअनावृष्ट्या यदा राज्यमभवद् बहुधा कृशम् ।\nततः प्रसादयामासुरक्रूरं कुकुरान्धकाः ।। ३२ ।।\nपुनर्द्वारवतीं प्राप्ते तस्मिन् दानपतौ ततः ।\nप्रववर्ष सहस्राक्षः कच्छे जलनिधेस्तदा ।। ३३ ।।\nकन्यां च वासुदेवाय स्वसारं शीलसम्मताम् ।\nअक्रूरः प्रददौ धीमान् प्रीत्यर्थं कुरुनन्दन ।। ३४ ।।\nअथ विज्ञाय योगेन कृष्णो बभ्रूगतं मणिम् ।\nसभामध्ये गतं प्राह तमक्रूरं जनार्दनः ।। ३५ ।।\nयत् तद् रत्नं मणिवरं तव हस्तगतं विभो ।\nतत् प्रयच्छस्व मानार्ह मयि मानार्यकं कृथाः ।। ३६ ।।\nषष्टिवर्षे गते काले यद्रोषोऽभून्ममानघ ।\nस संरूढोऽसकृत्प्राप्तस्ततः कालात्ययो महान्।। ३७ ।।\nततः कृष्णस्य वचनात् सर्वसात्त्वतसंसदि ।\nप्रददौ तं मणिं बभ्रुरक्लेशेन महामतिः ।। ३८ ।।\nततस्तमार्जवप्राप्तं बभ्रोर्हस्तादरिंदमः ।\nददौ हृष्टमनाः कृष्णस्तं मणिं बभ्रवे पुनः ।। ३९ ।।\nस कृष्णहस्तात्सम्प्राप्तं मणिरन्तं स्यमन्तकम् ।\nआबद्ध्य गान्दिनीपुत्रो विरराजांशुमानिव ।। 1.39.४० ।।\nयस्त्वेवं शृणुयान्नित्यं शुचिर्भूत्वा समाहितः ।\nसुखानां सकलानां च फलभागीह जायते ।। ४१ ।।\nआ ब्रह्मभुवनाश्चापि यशःख्यातिर्न संशयः ।\nभविष्यति नृपश्रेष्ठ सत्यमेतद् ब्रवीमि ते ।। ४२।।\nइति श्रीमहाभारते खिलभागे हरिवंशे हरिवंशपर्वण्येकोनचत्वारिंशोऽध्यायः । । ३९ । ।"
  }
]
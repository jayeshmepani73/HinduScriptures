[
  {
    "text": "भीष्म उवाच\nततोऽहं तस्य वचनान्मार्कण्डेयं समाहितः ।\nप्रश्नं तमेवान्वपृच्छं यन्मे पृष्टः पुरा पिता ।। १ ।।\nस मामुवाच धर्मात्मा मार्कण्डेयो महातपाः ।\nभीष्म वक्ष्यामि कार्त्स्न्येन शृणुष्व प्रयतोऽनघ ।। २ ।।\nअहं पितृप्रसादाद् वै दीर्धायुष्ट्वमवाप्तवान् ।\nपितृभक्त्यैव लब्धं च प्राग्लोके परमं यशः ।। ३ ।।\nसोऽहं युगस्य पर्यन्ते बहुवर्षसहस्रिके ।\nअधिरुह्य गिरिं मेरुं तपोऽतप्यं सुदुश्चरम् ।। ४ ।।\nततः कदाचित्पश्यामि दिवं प्रज्वाल्य तेजसा ।\nविमानं महदायान्तमुत्तरेण गिरेस्तदा ।। ५ ।।\nतस्मिन् विमाने पर्यङ्के ज्वलितादित्यसंनिभम् ।\nअपश्यं तत्र चैवाहं शयानं दीप्ततेजसम ।। ६ ।।\nअङ्गुष्ठमात्रं पुरुषमग्नावग्निमिवाहितम् ।\nसोऽहं तस्मै नमस्कृत्वा प्रणम्य शिरसा विभुम् ।। ७ ।।\nसंनिविष्टं विमानस्थं पाद्यार्घ्याभ्यामपूजयम् ।\nअपृच्छं चैव दुर्धर्षं विद्याम त्वां कथं विभो।।८।।\nतपोवीर्यात् समुत्पन्नं नारायण गुणात्मकम ।\nदैवतं ह्यसि देवानामिति मे वर्तते मतिः ।। ९ ।।\nस मामुवाच धर्मात्मा स्मयमान इवानघ ।\nन ते तपः सुचरितं येन मां नावबुध्यसे ।। 1.17.१० ।।\nक्षणेनैव प्रमाणं स बिभ्रदन्यदनुत्तमम् ।\nरूपेण न मया कृश्चिद् दृष्टपूर्वः पुमान् क्वचित्।। ११ ।।\nसनत्कुमार उवाच\nविद्धि मां ब्रह्मणः पुत्रं मानसं पूर्वजं विभोः ।\nतपोवीर्यसमुत्पन्नं नारायणगुणात्मकम् ।। १२ ।।\nसनत्कुमार इति यः श्रुतो देवेषु वै पुरा ।\nसोऽस्मि भार्गव भद्रं ते कं कामं करवाणि ते ।। १३ ।।\nये त्वन्ये ब्रह्मणः पुत्रा यवीयांसस्तु ते मम ।\nभ्रातरः सप्त दुर्धर्षास्तेषां वंशाः प्रतिष्ठिताः ।। १४ ।।\nक्रतुर्वसिष्ठः पुलहः पुलस्त्योऽत्रिस्तथाङ्गिराः ।\nमरीचिस्तु तथा धीमान् देवगन्धर्वसेविताः ।\nत्रीँल्लोकान् धारयन्तीमान देवगन्धर्वपूजिताः ।। १५ ।।\nवयं तु यतिधर्माणः संयोज्यात्मानमात्मनि ।\nप्रजाधर्मं च कामं च व्यपहाय महामुने ।। १६ ।।\nयथोत्पन्नस्तथैवाहं कुमार इति विद्धि माम् ।\nतस्मात् सनत्कुमारेति नामैतन्मे प्रतिष्ठितम् ।। १७ ।।\nमद्भक्त्या ते तपश्चीर्णं मम दर्शनकाङ्क्षया ।\nएष दृष्टोऽस्मि भवता कं कामं करवाणि ते ।। १८ ।।\nइत्युक्तवन्तं तमहं प्रत्यवोचं सनातनम् ।\nअनुज्ञातो भगवता प्रीयमाणेन भारत ।। १९ ।।\nततोऽहमेनमर्थं वै तमपृच्छं सनातनम् ।\nपृष्टः पितॄणां सर्गं च फलं श्राद्धस्य चानघ ।। 1.17.२० ।।\nचिच्छेद संशयं भीष्म स तु देवेश्वरो मम ।\nस मामुवाच धर्मात्मा कथान्ते बहुवार्षिके ।\nरमे त्वयाहं विप्रर्षे शृणु सर्वं यथातथम् ।। २१ ।।\nदेवानसृजत ब्रह्मा मां यक्ष्यन्तीति भार्गव ।\nतमुत्सृज्य तथात्मानमयजंस्ते फलार्थिनः ।। २२ ।।\nते शप्ता ब्रह्मणा मूढा नष्टसंज्ञा दिवौकसः ।\nन स्म किंचिद् विजानन्ति ततो लोकोऽप्यमुह्यत।। २३ ।।\nते भूयः प्रणताः शप्ताः प्रायाचन्त पितामहम् ।\nअनुग्रहाय लोकानां ततस्तानब्रवीदिदम् ।। २४ ।।\nप्रायश्चितं चरध्वं वै व्यभिचारो हि वः कृतः।\nपुत्रांश्च परिपृच्छध्वं ततो ज्ञानमवाप्स्यथ ।। २५ ।।\nप्रायश्चित्तक्रियार्थं ते पुत्रान् पप्रच्छुरार्तवत् ।\nतेभ्यस्ते प्रयतात्मानः शशंसुस्तनयास्तदा ।। २६ ।।\nप्रायश्चित्तानि धर्मज्ञा वाङ्मनःकर्मजानि वै ।\nशंसन्ति कुशला नित्यं चक्षुर्भ्यामपि नित्यशः ।। २७ ।।\nप्रायश्चित्तार्थतत्त्वज्ञा लब्धसंज्ञा दिवौकसः ।\nगम्यन्तां पुत्रकाश्चेति पुत्रैरुक्ताश्च ते तदा ।। २८ ।।\nअभिशप्तास्तु ते देवाः पुत्रवाक्येन निन्दिताः ।\nपितामहमुपागच्छन् संशयच्छेदनाय वै ।। २९ ।।\nततस्तानब्रवीद् देवो यूयं वै ब्रह्मवादिनः ।\nतस्माद् यदुक्तं युष्माकं तत्तथा न तदन्यथा ।। 1.17.३० ।।\nयूयं शरीरकर्तारस्तेषां देवा भविष्यथ ।\nते तु ज्ञानप्रदातारः पितरो वो न संशयः ।। ३१ ।।\nअन्योन्यं पितरो यूयं ते चैवेति न संशयः ।\nदेवाश्च पितरश्चैव तद् बुध्यध्वं दिवौकसः ।। ३२ ।।\nततस्ते पुनरागम्य पुत्रानूचुर्दिवौकसः ।\nब्रह्मणा च्छिन्नसंदेहाः प्रीतिमन्तः परस्परम् ।। ३३ ।।\nयूयं वै पितरोऽस्माकं यैर्वयं प्रतिबोधिताः ।\nधर्मज्ञाः कश्च वः कामः को वरो वः प्रदीयताम् ।। ३४ ।।\nयदुक्तं चैव युष्माभिस्तत् तथा न तदन्यथा ।\nउक्ताश्च यस्माद्युष्माभिः पुत्रका इति वै वयम् ।\nतस्माद् भवन्तः पितरो भविष्यन्ति न संशयः ।। ३५ ।।\nयोऽनिष्ट्वा तु पितॄञ्छ्राद्धैः क्रियाः काश्चित् करिष्यति ।\nराक्षसा दानवा नागाः फलं प्राप्स्यन्ति तस्य तत् ।।३६।।\nश्राद्धैराप्यायिताश्चैव पितरः सोममव्ययम् ।\nआप्याय्यमाना युष्माभिर्वर्द्धयिष्यन्ति नित्यदा ।। ३७ ।।\nश्राद्धैराप्यायितः सोमो लोकानाप्याययिष्यति ।\nसमुद्रपर्वतवनं जङ्गमाजङ्गमैर्वृतम् ।। ३८ ।।\nश्राद्धानि पुष्टिकामाश्च ये करिष्यन्ति मानवाः ।\nतेभ्यः पुष्टिं प्रजाश्चैव दास्यन्ति पितरः सदा ।। ३९ ।।\nश्राद्धे ये च प्रदास्यन्ति त्रीन् पिण्डान्नामगोत्रतः ।\nसर्वत्र वर्तमानांस्तान् पितरः सपितामहान् ।\nभावयिष्यन्ति सततं श्राद्धदानेन तर्पिताः ।।1.17.४०।।\nएवमाज्ञापितं पूर्वे ब्रह्मणा परमेष्ठिना ।\nइति तद्वचनं सत्यं भवत्वद्य दिवौकसः ।\nपुत्राश्च पितरश्चैव वयं सर्वे परस्परम् ।। ४१ ।।\nसनत्कुमार उवाच\nत एते पितरो देवा देवाश्च पितरस्तथा ।\nअन्योन्यं पितरो ह्येते देवाश्च पितरश्च ह ।। ४२ ।।\nइति खिलभागे हरिवंशे हरिवंशपर्वणि पितृकल्पे सप्तदशोऽध्यायः ।। १७ ।।"
  }
]
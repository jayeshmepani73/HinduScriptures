[
  {
    "text": "वैशम्पायन उवाच\nगान्धारी चैव माद्री च क्रोष्टोर्भार्ये बभूवतुः ।\nगान्धारी जनयामास अनमित्रं महाबलम् ।। १ ।।\nमाद्री युधाजितं पुत्रं ततोऽन्यं देवमीढुषम् ।\nतेषां वंशस्त्रिधा भूतो वृष्णीनां कुलवर्धनः ।। २ ।।\nमाद्र्याः पुत्रस्य जज्ञाते सुतौ वृष्ण्यन्धकावुभौ ।\nजज्ञाते तनयौ वृष्णेः श्वफल्कश्चित्रकस्तथा ।। ३ ।।\nश्वफल्कस्तु महाराज धर्मात्मा यत्र वर्तते ।\nनास्ति व्याधिभयं तत्र नावर्षभयमप्युत ।। ४ ।।\nकदाचित् काशिराजस्य विभोर्भरतसत्तम ।\nत्रीणि वर्षाणि विषये नावर्षत् पाकशासनः ।। ५ ।।\nस तत्र वासयामास श्वफल्कं परमार्चितम् ।\nश्वफल्कपरिवर्ते चं ववर्ष हरिवाहनः ।। ६ ।।\nश्वफल्कः काशिराजस्य सुतां भार्यामविन्दत ।\nगान्दिनीं नाम सा गां तु ददौ विप्रेषु नित्यशः ।। ७ ।।\nसा मातुरुदरस्था तु बहून् वर्षगणान् किल ।\nनिवसन्ती न वै जज्ञे गर्भस्थां तां पिताब्रवीत् ।। ८ ।।\nजायस्व शीघ्रं भद्रं ते किमर्थमिह तिष्ठसि ।\nप्रोवाच चैनं गर्भस्था कन्या गां च दिने दिने ।। ९ ।।\nयदि दद्यां ततोऽद्याहं जाययिष्यामि तां पिता ।\nतथेत्युवाच तं चास्याः पिता काममपूरयत् ।। 1.34.१० ।।\nदाता यज्वा च धीरश्च श्रुतवानतिथिप्रियः ।\nअक्रूरः सुषुवे तस्माच्छ्वफल्काद्भूरिदक्षिणः ।। ११ ।।\nउपासङ्गस्तथा मद्गुर्मृदुरश्चारिमेजयः ।\nअविक्षिपस्तथोपेक्षः शत्रुघ्नोऽथारिमर्दनः ।। १२ ।।\nधर्मधृग्यतिधर्मा च गृध्रो भोजोऽन्धकस्तथा ।\nआवाहप्रतिवाहौ च सुन्दरी च वराङ्गना ।। १३ ।।\nअक्रूरेणोग्रसेनायां सुगात्र्यां कुरुनन्दन ।\nप्रसेनश्चोपदेवश्च जज्ञाते देववर्चसौ ।। १४ ।।\nचित्रकस्याभवन् पुत्राः पृथुर्विपृथुरेव च ।\nअश्वग्रीवोऽश्वबाहुश्च सुपार्श्वकगवेषणौ ।। १५ ।।\nअरिष्टनेमिरश्वश्च सुधर्मा धर्मभृत्तथा ।\nसुवाहुर्बहुबाहुश्च श्रविष्ठाश्रवणे स्त्रियौ ।। १६।।\nअश्मक्यां जनयामास शूरं वै देवमीढुषः ।\nमहिष्यां जज्ञिरे शूराद् भोज्यायां पुरुषा दश ।। १७ ।।\nवसुदेवो महाबाहुः पूर्वमानकदुन्दुभिः ।\nजज्ञे यस्य प्रसूतस्य दुन्दुभ्यः प्राणदन् दिवि ।। १८ ।।\nआकानां च संह्रादः सुमहानभवद् दिवि ।\nपपात पुष्पवर्षं च शूरस्य भवने महत् ।। १९ ।।\nमनुष्यलोके कृत्स्नेऽपि रूपे नास्ति समो भुवि ।\nयस्यासीत्पुरुषाग्र्यस्य कान्तिश्चन्द्रमसो यथा ।। 1.34.२० ।।\nदेवभागस्ततो जज्ञे तथा देवश्रवाः पुनः ।\nअनाधृष्टिः कनवको वत्सावानथ गृञ्जिमः ।। २१ ।।\nश्यामः शमीको गण्डूषः पञ्च चास्य वराङ्गनाः ।\nपृथुकीर्तिः पृथा चैव श्रुतदेवा श्रुतश्रवाः ।। २२ ।।\nराजाधिदेवी च तथा पञ्चैता वीरमातरः ।\nपृथां दुहितरं वव्रे कुन्तिस्तां कुरुनन्दन ।। २३ ।।\nशूरः पूज्याय वृद्धाय कुन्तिभोजाय तां ददौ ।\nतस्मात्कुन्तीति विख्याता कुन्तिभोजात्मजा पृथा ।२४।\nअन्त्यस्य श्रुतदेवायां जगृहुः सुषुवे सुतः ।\nश्रुतश्रवायां चैद्यस्य शिशुपालो महाबलः ।। २५ ।।\nहिरण्यकशिपुर्योऽसौ दैत्यराजोऽभवत्पुरा ।\nपृथुकीर्त्यां तु तनयः संजज्ञे वृद्धशर्मणः ।। २६ ।।\nकरूषाधिपतिर्वीरो दन्तवक्रो महाबलः ।\nपृथां दुहितरं चक्रे कुन्तिस्तां पाण्डुरावहत् ।।२७ ।।\nयस्यां स धर्मविद् राजा धर्माज्जज्ञे युधिष्ठिरः ।\nभीमसेनस्तथा वातादिन्द्राच्चैव धनंजयः ।। २८ ।।\nलोकेऽप्रतिरथो वीरः शक्रतुल्यपराक्रमः ।\nअनमित्राच्छिनिर्जज्ञे कनिष्ठाद्वृष्णिनन्दनात् ।। २९ ।।\nशैनेयः सत्यकस्तस्माद्युयुधानश्च सात्यकिः ।\nअसङ्गो युयुधानस्य भूमिस्तस्याभवत्सुतः ।। 1.34.३० ।।\nभूमेर्युगधरः पुत्र इति वंशः समाप्यते ।\nउद्धवो देवभागस्य महाभागः सुतोऽभवत् ।\nपण्डितानां परं प्राहुर्देवश्रवसमुद्धवम् ।। ३१ ।।\nअश्मक्यां प्राप्तवान् पुत्रमनाधृष्टिर्यशस्विनम् ।\nनिवृत्तशत्रुं शत्रुघ्नं देवश्रवा व्यजायत ।। ३२ ।।\nदेवश्रवाः प्रजातस्तु नैषादिर्यः प्रतिश्रुतः ।\nएकलव्यो महाराज निषादैः परिवर्धितः ।। ३३ ।।\nवत्सावते त्वपुत्राय वसुदेवः प्रतापवान् ।\nअद्भिर्ददौ सुतं वीरं शौरिः कौशिकमौरसम् ।। ३४ ।।\nगण्डूषाय त्वपुत्राय विष्वक्सेनो ददौ सुतान् ।\nचारुदेष्णं सुचारुं च पञ्चालं कृतलक्षणम् ।। ३५ ।।\nअसंग्रामेण यो चीरो नावर्तत कदाचन ।\nरौक्मिणेयो महाबाहुः कनीयान् पुरुषर्षभ ।। ३६ ।।\nवायसानां सहस्राणि यं यान्तं पृष्ठतोऽन्वयुः ।\nचारुमांसानि भोक्ष्यामश्चारुदेष्णहतानि तु ।। ३७ ।।\nतन्द्रिजस्तन्द्रिपालश्च सुतौ कनवकस्य तु ।\nवीरश्चाश्वहनश्चैव वीरौ तावथ गृञ्जिमौ ।। ३८ ।।\nश्यामपुत्रः शमीकस्तु शमीको राज्यमावहत् ।\nजुगुप्समानौ भोजत्वाद् राजसूयमवाप सः ।\nअजातशत्रुः शत्रूणां जज्ञे तस्य विनाशनः ।। ३९ ।।\nवसुदेवसुतान्वीरान्कीर्तयिष्यामि ताञ्छृणु ।। 1.34.४० ।।\nवृष्णेस्त्रिविधमेतत् तु बहुशाखं महौजसम्।\nधारयन् विपुलं वंशं नानर्थैरिह युज्यते ।। ४१ ।।\nइति श्रीमहाभारते खिलभागे हरिवंशे हरिवंशपर्वणि वृष्णिवंशकीर्तनं नाम चतुस्त्रिंशोऽध्यायः ।। ३४ ।।"
  }
]
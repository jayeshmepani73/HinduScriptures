[
  {
    "text": "मार्कण्डेय उवाच\nइत्युक्तोऽहं भगवता देवदेवेन भास्वता ।\nसनत्कुमारेण पुनः पृष्टवान् देवमव्ययम् ।। १ ।।\nसंदेहममरश्रेष्ठं भगवन्तमरिंदमम् ।\nनिबोध तन्मे गाङ्गेय निखिलं सर्वमादितः ।। २ ।।\nकियन्तो वै पितृगणाः कस्मिंल्लोके प्रतिष्ठिताः ।\nवर्तन्ते देवप्रवरा देवानां सोमवर्द्धनाः ।। ३ ।।\nसनत्कुमार उवाच\nसप्तैते यजतां श्रेष्ठ स्वर्गे पितृगणाः स्मृताः ।\nचत्वारो  मूर्तिमन्तश्च त्रयस्तेषाममूर्तयः ।। ४ ।।\nतेषां लोकं विसर्गं च कीर्तयिष्यामि तच्छृणु ।\nप्रभावं च महत्त्वं च विस्तरेण तपोधन ।। ५ ।।\nधर्ममूर्तिधरास्तेषां त्रयो ये परमा गणाः ।\nतेषां नामानि लोकांश्च कथयिष्यामि तच्छृणु ।। ६ ।।\nलोकाः सनातना नाम यत्र तिष्ठन्ति भास्वराः ।\nअमूर्तयः पितृगणास्ते वै पुत्राः प्रजापतेः ।। ७ ।।\nविराजस्य द्विजश्रेष्ठ वैराजा इति विश्रुताः ।\nयजन्ति तान् देवगणा विधिदृष्टेन कर्मणा ।। ८ ।।\nएते वै योगविभ्रष्टा लोकान् प्राप्य सनातनान्।\nपुनर्युगसहस्रान्ते जायन्ते ब्रह्मवादिनः ।। ९ ।।\nते तु प्राप्य स्मृतिं भूयः साङ्ख्यं योगमनुत्तमम् ।\nयान्ति योगगतिं सिद्धाः पुनरावृत्तिदुर्लभाम् ।। 1.18.१० ।।\nएते स्युः पितरस्तात योगिनां योगवर्द्धनाः ।\nआप्याययन्ति ये पूर्वं सोमं योगबलेन च ।। ११ ।।\nतस्माच्छ्राद्धानि देयानि योगिनां तु विशेषतः ।\nएष वै प्रथमः सर्गः सोमपानां महात्मनाम् ।। १२ ।।\nएतेषां मानसी कन्या मेना नाम महागिरेः ।\nपत्नी हिमवतः श्रेष्ठा यस्या मैनाक उच्यते ।। १३ ।।\nमैनाकस्य सुतः श्रीमान् क्रौञ्चो नाम महागिरिः ।\nपर्वतप्रवरः पुत्रो नानारत्नसमन्वितः ।। १४ ।।\nतिस्रः कन्यास्तु मेनायां जनयामास शैलराट् ।\nअपर्णामेकपर्णां च तृतीयामेकपाटलाम् ।। १५ ।।\nतपश्चरन्त्यः सुमहद् दुश्चरं देवदानवैः ।\nलोकान् संतापयामासुस्तास्तिस्रः स्थाणुजङ्गमान्।। १६।।\nआहारमेकपर्णेन एकपर्णा समाचरत् ।\nपाटलापुष्पमेकं च आदधावेकपाटला ।। १७ ।।\nएका तत्र निराहारा तां माता प्रत्यषेधयत् ।\n'उ 'मा' इति निषेधन्ती मातृस्नेहेन दुःखिता ।। १८ ।।\nसा तथोक्ता तया मात्रा देवी दुश्चरचारिणी ।\nउमेत्येवाभवत् ख्याता त्रिषु लोकेषु सुन्दरी ।। १९ ।।\nतथैव नाम्ना तेनेह विश्रुता योगधर्मिणी ।\nएतत्तु त्रिकुमारीकं जगत्स्थास्यति भार्गव ।। 1.18.२० ।।\nतपःशरीरास्ताः सर्वास्तिस्रो योगबलान्विताः ।\nसर्वाश्च ब्रह्मवादिन्यः सर्वाश्चैवोर्ध्वरेतसः ।। २१ ।।\nउमा तासां वरिष्ठा च ज्येष्ठा च वरवर्णिनी ।\nमहायोगबलोपेता महादेवमुपस्थिता ।। २२ ।।\nअसितस्यैकपर्णा तु देवलस्य महात्मनः ।\nपत्नी दत्ता महाब्रह्मन् योगाचार्याय धीमते ।। २३ ।।\nजैगीषव्याय तु तथा विद्धि तामेकपाटलाम् ।\nएते चापि महाभागे योगाचार्यावुपस्थिते ।। २४ ।।\nलोकाः सोमपदा नाम मरीचेर्यत्र वै सुताः ।\nपितरो यत्र वर्तन्ते देवास्तान् भावयन्त्युत ।। २५ ।।\nअग्निष्वात्ता इति ख्याताः सर्व एवामितौजसः ।\nएतेषां मानसी कन्या अच्छोदा नाम निम्नगा ।। २६ ।।\nअच्छोदं नाम विख्यातं सरो यस्याः समुत्थितम् ।\nतया न दृष्टपूर्वास्ते पितरस्तु कदाचन ।। २७ ।।\nअप्यमूर्तानथ पितॄन् सा ददर्श शुचिस्मिता ।\nसम्भूता मनसा तेषां पितॄन् स्वान् नाभिजानती। २८ ।।\nव्रीडिता तेन दुःखेन बभूव वरवर्णिनी ।\nसा दृष्ट्वा पितरं वव्रे वसुं नामान्तरिक्षगम् ।। २९ ।।\nअमावसुरिति ख्यातमायोः पुत्रं यशस्विनम् ।\nअद्रिकाप्सरसायुक्तं विमानेऽधिष्ठितं दिवि ।। 1.18.३० ।।\nसा तेन व्यभिचारेण मनसः कामरूपिणी ।\nपितरं प्रार्थयित्वान्यं योगभ्रष्टा पपात ह ।। ३१ ।।\nत्रीण्यपश्यद् विमानानि पतमाना दिवश्च्युता ।\nत्रसरेणुप्रमाणानि सापश्यत्तेषु तान् पितॄन् ।। ३२ ।।\nसुसूक्ष्मानपरिव्यक्तानग्नीनग्नीष्विवाहितान् ।\nत्रायध्वमित्युवाचार्ता पतन्ती तानवाक्शिराः ।। ३३।।\nतैरुक्ता सा तु मा भैषीरिति व्योम्नि व्यवस्थिता ।\nततः प्रसादयामास तान् पितॄन् दीनया गिरा ।। ३४ ।।\nऊचुस्ते पितरः कन्यां भ्रष्टैश्वर्यो व्यतिक्रमात् ।\nभ्रष्टश्वर्या स्वदोषेण पतसि त्वं शुचिस्मिते ।। ३५ ।।\nयैः क्रियन्ते हि कर्माणि शरीरैर्दिवि दैवतैः ।\nतैरेव तत्कर्मफलं प्राप्नुवन्तीह देवताः ।। ३६ ।।\nसद्यः फलन्ति कर्माणि देवत्वे प्रेत्य मानुषे ।\nतस्मात्त्वं तपसः पुत्रि प्रेत्येदं प्राप्स्यसे फलम् ।। ३७ ।।\nइत्युक्ता पितृभिः सा तु पितॄन्प्रासादयत्स्वकान्।\nध्यात्वा प्रसादं ते चक्रुस्तस्याः सर्वेऽनुकम्पया ।। ३८ ।।\nअवश्यं भाविनं ज्ञात्वा तेऽर्थमूचुस्ततस्तु ताम्।\nअस्य राज्ञो वसोः कन्या त्वमपत्यं भविष्यसि ।। ३९ ।।\nउत्पन्नस्य पृथिव्यां तु मानुषेषु महात्मनः ।\nकन्या च भूत्वा लोकान्स्वान्पुनः प्राप्स्यसि दुर्लभान्।।1.18.४०।।\nपराशरस्य दायादं त्वं पुत्रं जनयिष्यसि ।\nस वेदमेकं ब्रह्मर्षिश्चतुर्धा विभजिष्यति ।। ४१ ।।\nमहाभिषस्य पुत्रौ द्वौ शन्तनोः कीर्तिवर्द्धनौ ।\nविचित्रवीर्यं धर्मज्ञं तथा चित्राङ्गदं शुभम् ।। ४२ ।।\nएतानुत्पाद्य पुत्रांस्त्वं पुनर्लोकानवाप्स्यसि ।\nव्यतिक्रमात्पितॄणां च जन्म प्राप्स्यसि कुत्सितम्।।४३।।\nअस्यैव राज्ञः कन्या त्वमद्रिकाया भविष्यसि ।\nअष्टाविंशे भवित्री त्वं द्वापरे मत्स्ययोनिजा ।। ४४ ।।\nएवमुक्ता तु दाशेयी जाता सत्यवती तदा ।\nमत्स्ययोनौ समुत्पन्ना राज्ञस्तस्य वसोः सुता ।। ४५ ।।\nवैभ्राजा नाम ते लोका दिवि सन्ति सुदर्शनाः ।\nयत्र बर्हिषदो नाम पितरो दिवि विश्रुताः ।। ४६ ।।\nतान् वै देवगणाः सर्वे यक्षगन्धर्वराक्षसाः ।\nनागाः सर्पाः सुपर्णाश्च भावयन्त्यमितौजसः ।। ४७ ।।\nएते पुत्रा महात्मानः पुलस्त्यस्य प्रजापतेः ।\nमहात्मनो महाभागास्तेजोयुक्तास्तपस्विनः ।। ४८ ।।\nएतेषां मानसी कन्या पीवरी नाम विश्रुता ।\nयोगा च योगिपत्नी च योगिमाता तथैव च ।। ४९ ।।\nभवित्री द्वापरं प्राप्य युगं धर्मभृतां वरा ।\nपराशरकुलोद्भूतः शुको नाम महातपाः ।। 1.18.५० ।।\nभविष्यति युगे तस्मिन् महायोगी द्विजर्षभः ।\nव्यासादरण्यां सम्भूतो विधूमोऽग्निरिव ज्वलन् ।। ५१ ।।\nस तस्यां पितृकन्यायां पीवर्यां जनयिष्यति ।\nकन्यां पुत्रांश्च चतुरो योगाचार्यान्महाबलान् ।। ५२ ।।\nकृष्णं गौरं प्रभुं शम्भुं कृत्वीं कन्यां तथैव च ।\nब्रह्मदत्तस्य जननीं महिषीं त्वणुहस्य च ।। ५३ ।।\nएतानुत्पाद्य धर्मात्त्मा योगाचार्यान्महाव्रतान् ।\nश्रुत्वा स्वजनकाद् धर्मान्व्यासादमितबुद्धिमान्।। ५४।।\nमहायोगी ततो गन्ता पुनरावर्तिनीं गतिम्।\nयत्तत्पदमनुद्विग्नमव्ययं ब्रह्म शाश्वतम् ।। ५५ ।।\nअमूर्तिमन्तः पितरो धर्ममूर्तिधरा मुने ।\nकथा यत्रेयमुत्पन्ना वृष्ण्यन्धककुलान्वया ।।५६।।\nसुकाला नाम पितरो वसिष्ठस्य प्रजापतेः ।\nनिरता दिवि लोकेषु ज्योतिर्भासिषु भासुराः ।\nसर्वकामसमृद्धेषु द्विजास्तान् भावयन्त्युत ।। ५७ ।।\nतेषां वै मानसी कन्या गौर्नाम्ना दिवि विश्रुता ।\nतवैव वंशे या दत्ता शुकस्य महिषी प्रिया ।\nएकशृङ्गेति विख्याता साध्यानां कीर्तिवर्द्धिनी ।। ५८ ।।\nमरीचिगर्भांस्ताँल्लोकान् समाश्रित्य व्यवस्थिताः ।\nये त्वथाङ्गिरसः पुत्राः साध्यैः संवर्द्धिताः पुरा ।। ५९ ।।\nतान् क्षत्रियगणास्तात भावयन्ति फलार्थिनः ।\nतेषां तु मानसी कन्या यशोदा नाम विश्रुता ।। 1.18.६० ।।\nपत्नी सा विश्वमहतः स्नुषा वै वृद्धशर्मणः ।\nराजर्षेर्जननी चापि दिलीपस्य महात्मनः ।। ६१ ।।\nतस्य यज्ञे पुरा गीता गाथाः प्रीतैर्महर्षिभिः ।\nतदा देवयुगे तात वाजिमेधे महामखे ।। ६२ ।।\nअग्नेर्जन्म तथा श्रुत्वा शाण्डिल्यस्य महात्मनः। ।\nदिलीपं यजमानं ये पश्यन्ति सुसमाहिताः ।\nसत्यवन्तं महात्मानं तेऽपि स्वर्गजितो नराः ।। ६३ ।।\nसुस्वधा नाम पितरः कर्दमस्य प्रजापतेः ।\nसमुत्पन्नास्तु पुलहान्महात्मानो द्विजर्षभाः ।। ६४ ।।\nलोकेषु दिवि वर्तन्ते कामगेषु विहङ्गमाः ।\nतांश्च वैश्यगणास्तात भावयन्ति फलार्थिनः ।। ६५ ।।\nतेषां वै मानसी कन्या विरजा नाम विश्रुता ।\nययातेर्जननी ब्रह्मन् महिषी नहुषस्य च ।। ६६ ।।\nत्रय एते गणाः प्रोक्ताश्चतुर्थं तु निबोध मे ।\nउत्पन्ना ये स्वधायां ते सोमपा वै कवेः सुताः ।\nहिरण्यगर्भस्य सुताः शूद्रास्तान्भावयन्त्युत ।। ६७ ।।\nमानसा नाम ते लोका यत्र तिष्ठन्ति ते दिवि ।\nतेषां वै मानसी कन्या नर्मदा सरितां वरा ।। ६८ ।।\nया भावयति भूतानि दक्षिणापथगामिनी ।\nपुरुकुत्सस्य या पत्नी त्रसद्दस्योर्जनन्यपि ।। ६९ ।।\nतेषामथाभ्युपगमान्मनुस्तात युगे युगे ।\nप्रवर्तयति श्राद्धानि नष्टे धर्मे प्रजापतिः ।। 1.18.७० ।।\nपितॄणामादिसर्गेण सर्वेषां द्विजसत्तम ।\nतस्मादेनं स्वधर्मेण श्राद्धदेवं वदन्ति वै ।। ७१ ।।\nसर्वेषां राजतं पात्रमथ वा रजसान्वितम् ।\nदत्तं स्वधां पुरोधाय श्राद्धं प्रीणाति वै पितॄन् ।। ७२ ।।\nसोमस्याप्यायनं कृत्वा अग्नेर्वैवस्वतस्य च ।\nउदगायनमप्यग्नावग्न्यभावेऽप्सु वा पुनः ।। ७३ ।।\nपितॄन् प्रीणाति यो भक्त्या पितरः प्रीणयन्ति तम्।\nयच्छन्ति पितरः पुष्टिं प्रजाश्च विपुलास्तथा ।। ७४ ।।\nस्वर्गमारोग्यमेवाथ यदन्यदपि चेप्सितम् ।\nदेवकार्यादपि मुने पितृकार्यं विशिष्यते ।। ७५ ।।\nदेवतानां हि पितरः पूर्वमाप्यायनं स्मृतम् ।\nशीघ्रप्रसादा ह्यक्रोधा लोकस्याप्यायनं परम् ।। ७६ ।।\nस्थिरप्रसादाश्च सदा तान् नमस्यस्व भार्गव ।\nपितृभक्तोऽसि विप्रर्षे मद्भक्तश्च विशेषतः ।। ७७ ।।\nश्रेयस्तेऽद्य विधास्यामि प्रत्यक्षं कुरु तत्स्वयम्।\nदिव्यं चक्षुः सविज्ञानं प्रदिशामि च तेऽनघ ।। ७८ ।।\nगतिमेतामप्रमत्तो मार्कण्डेय निशामय ।\nन हि योगगतिर्दिव्या पितॄणां च परा गतिः ।। ७९ ।।\nत्वद्विधेनापि सिद्धेन दृश्यते मांसचक्षुषा ।\nस एवमुक्त्वा देवेशो मामुपस्थितमग्रतः ।। 1.18.८० ।।\nचक्षुर्दत्त्वा सविज्ञानं देवानामपि दुर्लभम् ।\nजगाम गतिमिष्टां वै द्धितीयोऽग्निरिव ज्वलन् ।। ८१ ।।\nतन्निबोध कुरुश्रेष्ठ यन्मयासीन्निशामितम्।\nप्रसादात्तस्य देवस्य दुर्ज्ञेयं भुवि मानुषैः ।। ८२ ।।\nइति श्रीमहाभारते खिलभागे हरिवंशे हरिवंशपर्वणि पितृकल्पे अष्टादशोऽध्यायः ।। १८ ।।"
  }
]
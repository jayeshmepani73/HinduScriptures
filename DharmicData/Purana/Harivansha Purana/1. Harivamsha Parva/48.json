[
  {
    "text": "वैशम्पायन उवाच\nपञ्च तं नाभ्यवर्तन्त विपरीतेन कर्मणा ।\nवेदो धर्मः क्षमा सत्यं श्रीश्च नारायणाश्रया ।। १ ।।\nस तेषामनुपस्थानात् सक्रोधो दानवेश्वरः ।\nवैष्णवं पदमन्विच्छन् ययौ नारायणान्तिकम् ।। २ ।।\nस ददर्श सुपर्णस्थं शङ्खचक्रगदाधरम् ।\nदानवानां विनाशाय भ्रामयन्तं गदां शुभाम् ।। ३ ।।\nसजलाम्भोदसदृशं विद्युत्सदृशवाससम् ।\nस्वारूढं स्वर्णपत्राढ्यं शिखिनं काश्यपं खगम् ।। ४ ।।\nदृष्ट्वा दैत्यविनाशाय रणे स्वस्थमवस्थितम् ।\nदानवो विष्णुमक्षोभ्यं बभाषे क्षुब्धमानसः ।। ५ ।।\nअयं स रिपुरस्माकं पूर्वेषां दानवर्षिणाम् ।\nअर्णवावासिनश्चैव मधोर्वै कैटभस्य च ।। ६ ।।\nमयं स विग्रहोऽस्माकमशाम्यः किल कथ्यते ।\nयेन नः संयुगेष्वाद्या बहवो दानवा हताः ।। ७ ।।\nअयं स निर्घृणो युद्धेऽस्त्री बालनिरपत्रपः ।\nयेन दानवनारीणां सीमन्तोद्धरणं कृतम् ।। ८ ।।\nअयं स विष्णुर्देवानां वैकुण्ठश्च दिवौकसाम् ।\nअनन्तो भोगिनामप्सु स्वयम्भूश्च स्वयम्भुवः ।। ९ ।।\nअयं स नाथो देवानामस्माकं विप्रिये स्थितः ।\nअस्य क्रोधेन महता हिरण्यकशिपुर्हतः ।। 1.48.१० ।।\nअस्यच्छायां समासाद्य देवा मखमुखे स्थिताः ।\nआज्यं महर्षिभिर्दत्तमश्नुवन्ति त्रिधा हुतम् ।। ११ ।।\nअयं स निधने हेतुः सर्वेषां देवविद्विषाम् ।\nयस्य तेजःप्रविष्टानि कुलान्यस्माकमाहवे    ।। १२ ।।\nअयं स किल युद्धेषु सुरार्थे त्यक्तजीवितः ।\nसवितुस्तेजसा तुल्यं चक्रं क्षिपति शत्रुषु ।। १३ ।।\nअयं स कालो दैत्यानां कालभूते मयि स्थिते ।\nअतिक्रान्तस्य कालस्य फलं प्राप्स्यति दुर्मतिः ।। १४ ।।\nदिष्ट्येदानीं समक्षं मे विष्णुरेव समागतः ।\nअद्य मद्बाणनिष्पिष्टो मामेव प्रणमिष्यति ।। १५ ।।\nयास्याम्यपचितिं दिष्ट्या पूर्वेषामद्य संयुगे ।\nइमं नारायणं हत्वा दानवानां भयावहम् ।। १६ ।।\nक्षिप्रमेव वधिष्यामि रणे नारायणाश्रितान् ।\nजात्यन्तरगतोऽप्येष मृधे बाधति दानवान् ।। १७ ।।\nएषोऽनन्तः पुरा भूत्वा पद्मनाभ इति स्मृतः ।\nजघानैकार्णवे घोरे तावुभौ मधुकैटभौ ।\nविनिवेश्य स्वके ऊरौ निहतौ दानवेश्वरौ ।। १८ ।।\nद्विधाभूतं वपुः कृत्वा सिंहार्धं नरसंस्थितम् ।\nपितरं मे जघानैको हिरण्यकशिपुं पुरा ।। १९ ।।\nशुभं गर्भमधत्तेममदितिर्देवतारणिः ।\nयज्ञकाले बलेर्यो वै कृत्वा वामनरूपताम् ।\nत्रीँल्लोकानाजहारैकः क्रममाणस्त्रिभिः क्रमैः ।। 1.48.२० ।।\nभूयस्त्विदानीं समरे सम्प्राप्ते तारकामये ।\nमया सह समागम्य सह देवैर्विनङ्क्ष्यति ।। २१ ।।\nस एवमुक्त्वा बहुधा क्षिपन्नारायणं रणे ।\nवाग्भिरप्रतिरूपाभिर्युद्धमेवाभ्यरोचयत् ।। २२ ।।\nक्षिप्यमाणोऽसुरेन्द्रेण न चुकोप गदाधरः ।\nक्षमाबलेन महता सस्मितं वाक्यमब्रवीत् ।। २३ ।।\nअल्पदर्पबलो दैत्य स्थितः क्रोधादसद्वदन् ।\nहतस्त्वमात्मनो दोषैः क्षमां योऽतीत्य भाषसे ।। २४ ।।\nअधमस्त्वं मम मतो धिगेतत् तव वाग्बलम् ।\nन तत्र पुरुषाः सन्ति यत्र गर्जन्ति योषितः ।। २५ ।।\nअहं त्वां दैत्य पश्यामि पूर्वेषां मार्गगामिनम् ।\nप्रजापतिकृतं सेतुं को भित्त्वा स्वस्तिमान्भवेत् ।। २६ ।।\nअद्य त्वां नाशयिष्यामि देवव्यापारकारकम् ।\nस्वेषु स्वेषु च स्थानेषु स्थापयिष्यामि देवताः ।। २७ ।।\nवैशम्पायन उवाच\nएवं ब्रुवति यद् वाक्यं मृधे श्रीवत्सधारिणि ।\nजहास दानवः क्रोधाद्धस्तांश्चक्रे च सायुधान् ।। २८ ।।\nस बाहुशतमुद्यम्य सर्वास्त्रग्रहणं रणे ।\nक्रोधाद् द्विगुणरक्ताक्षो विष्णुं वक्षस्यताडयत् ।। २९ ।।\nदानवाश्चापि समरे मयतारपुरोगमाः ।\nउद्यतायुधनिस्त्रिंशा दृष्ट्वा विष्णुमथाद्रवन् ।। 1.48.३० ।।\nस ताड्यमानोऽतिबलैर्दैत्यैः सर्वायुधोद्यतैः ।\nन चचाल हरिर्युद्धेऽकम्प्यमान इवाचलः ।। ३१ ।।\nसंसक्तश्च सुपर्णेन कालनेमी महासुरः ।\nसर्वप्राणेन महतीं गदामुद्यम्य बाहुभिः ।। ३२ ।।\nमुमोच ज्वलितां घोरां संरब्धो गरुडोपरि ।\nकर्मणा तेन दैत्यस्य विष्णुर्विस्मयमागतः ।। ३३ ।।\nयदा तस्य सुपर्णस्य पतिता मूर्घ्नि सा गदा ।\nतदाऽऽगमत्पदा भूमिं पक्षी व्यथितविग्रहः ।। ३४ ।।\nसुपर्णं व्यथितं दृष्ट्वा क्षतं च वपुरात्मनः ।\nक्रोधात् संरक्तनयनो वैकुण्ठश्चक्रमाददे ।। ३५ ।।\nव्यवर्धत च वेगेन सुपर्णेन समं प्रभुः ।\nभुजाश्चास्य व्यवर्धन्त व्याप्नुवन्तो दिशो दश ।। ३६ ।।\nस दिशः प्रदिशश्चैव खं च गां चैव पूरयन् ।\nववृधे स पुनर्लोकान् क्रान्तुकाम इवौजसा ।। ३७ ।।\nतं जयाय सुरेन्द्राणां वर्धमानं नभस्तले ।\nऋषयः सह गन्धर्वैस्तुष्टुवुर्मधुसूदनम् ।। ३८ ।।\nस द्यां किरीटेन लिखन् साभ्रमम्बरमम्बरैः ।\nपद्भ्यामाक्रम्य वसुधां दिशः प्रच्छाद्य बाहुभिः ।। ३९।\nसूर्यस्य रश्मितुल्याभं सहस्रारमरिक्षयम् ।\nदीप्ताग्निसदृशं घोरं दर्शनीयं सुदर्शनम् ।। 1.48.४० ।।\nसुवर्णनेमिपर्यन्तं वज्रनाभं भयावहम् ।\nमेदोमज्जास्थिरुधिरैर्दिग्धं दानवसम्भवैः ।। ४१ ।।\nअद्वितीयं प्रहारेषु क्षुरपर्यन्तमण्डलम् ।\nस्रग्दाममालाविततं कामगं कामरूपिणम् ४२ ।।\nस्वयं स्वयम्भुवा सृष्टं भयदं सर्वविद्विषाम् ।\nमहर्षिरोषैराविष्टं नित्यमाहवदर्पितम् ।। ४३ ।।\nक्षेपणाद्यस्य मुह्यन्ति लोकाः सस्थाणुजङ्गमाः ।\nक्रव्यादानि च भूतानि तृप्तिं यान्ति महाहवे ।। ४४ ।।\nतमप्रतिमकर्माणं समानं सूर्यवर्चसा ।\nचक्रमुद्यम्य समरे क्रोधदीप्तो गदाधरः ।। ४५ ।।\nसम्मुष्णन् दानवं तेजः समरे स्वेन तेजसा ।\nचिच्छेद बाहुं चक्रेण श्रीधरः कालनेमिनः ४४६ ।।\nतञ्च वक्त्रशतं घोरं साग्निचूर्णाट्टहासिनम् ।\nतस्य दैत्यस्य चक्रेण प्रममाथ बलाद्धरिः ।। ४७ ।।\nस च्छिन्नबाहुर्विशिरा न प्राकम्पत दानवः ।\nकबन्धोऽवस्थितः संख्ये विशाख इव पादपः ।। ४८ ।।\nतं वितत्य महापक्षी वायोः कृत्वा समं जवम् ।\nउरसा पातयामास गरुडः कालनेमिनम् ।। ४९ ।।\nस तस्य देहो विमुखो विशाखः खात्परिभ्रमन् ।\nनिपपात दिवं त्यक्त्वा क्षोभयन्धरणीतलम् ।। 1.48.५० ।।\nतस्मिन्निपतिते दैत्ये देवाः सर्षिगणास्तदा ।\nसाधु साध्विति वैकुण्ठं समेताः प्रत्यपूजयन् ।। ५१ ।।\nअपरे ये तु दैत्या वै युद्धे दुष्टपराक्रमाः ।\nते सर्वे बाहुभिर्व्याप्ता न शेकुश्चलितुं रणे ।। ५२ ।।\nकांश्चित्केशेषु जग्राह कांश्चित्कण्ठेऽभ्यपीडयत् ।\nपाटयत्कस्यचिद् वक्त्रं मध्ये कांश्चिदथाग्रहीत् ।। ५३ ।।\nते गदाचक्रनिर्दग्धा गतसत्त्वा गतासवः ।\nगगनाद् भ्रष्टसर्वाङ्गा निपेतुर्धरणीतले ।। ५४ ।।\nतेषु सर्वेषु दैत्येषु हतेषु पुरुषोत्तमः ।\nतस्थौ शक्रप्रियं कृत्वा कृतकर्म्मा गदाधरः ।। ५५ ।।\nतस्मिन् विमर्दे निर्वृत्ते संग्रामे तारकामये ।\nतं देशमाजगामाशु ब्रह्मा लोकपितामहः ।। ५६ ।।\nसर्वैर्ब्रह्मर्षिभिः सार्धं गंधर्वैः साप्सरोगणैः ।\nदेवदेवो हरिं देवं पूजयन् वाक्यमब्रवीत् ।। ५७ ।।\nब्रह्मोवाच\nकृतं देव महत्कर्म सुराणां शल्यमुद्धृतम् ।\nवधेनानेन दैत्यानां वयं हि परितोषिताः ।। ५८ ।।\nयोऽयं हतस्त्वया विष्णो कालनेमी महासुरः ।\nत्वमेकोऽस्य मृधे हन्ता नान्यः कश्चन विद्यते ।। ५९ ।।\nएष देवान् परिभवँल्लोकांश्च सचराचरान् ।\nऋषीणां कदनं कृत्वा मामपि प्रतिगर्जति ।। 1.48.६० ।।\nतदनेन तवोग्रेण परितुष्टोऽस्मि कर्मणा ।\nयदयं कालतुल्याभः कालनेमी निपातितः ।। ६१ ।।\nतदागच्छस्व भद्रं ते गच्छाम दिवमुत्तमम् ।\nब्रह्मर्षस्त्वां तत्रस्थाः प्रतीक्षन्ते सदोगताः ।। ६२ ।।\nअहं महर्षयश्चैव तत्र त्वां वदतां वर ।\nविधिवश्चार्चयिष्यामो गीर्भिर्दिव्याभिरच्युत    ।। ६३ ।।\nकिं चाहं तव दास्यामि वरं वरभृतां वर ।\nसुरेष्वपि सदैत्येषु वराणां वरदो भवान् ।। ६४ ।।\nनिर्यातयैतत्त्रैलोक्यं स्फीतं निहतकण्टकम् ।\nअस्मिन्नेव मृधे विष्णो शक्राय सुमहात्मने ।। ६५ ।।\nएवमुक्तो भगवता ब्रह्मणा हरिरव्ययः ।\nदेवाञ्छक्रमुखान् सर्वानुवाच शुभया गिरा ।। ६६ ।।\nविष्णुरुवाच\nश्रूयतां त्रिदशाः सर्वे यावन्तोऽत्र समागताः ।\nश्रवणावहितैर्देहैः पुरस्कृत्य पुरंदरम् ।। ६७ ।।\nअस्मिन्नः समरे सर्वे कालनेमिमुखा हताः ।\nदानवा विक्रमोपेताः शक्रादपि महत्तराः ।। ६८ ।।\nतस्मिन् महति संक्रन्दे द्वावेव तु विनिस्सृतौ ।\nवैरोचनश्च दैत्येन्द्रः स्वर्भानुश्च महाग्रहः ।। ६९ ।।\nतदिष्टां भजतां शक्रो दिशं वरुण एव च ।\nयाम्यां यमः पालयतामुत्तरां च धनाधिपः ।। 1.48.७० ।।\nऋक्षैः सह यथायोगं काले चरतु चन्द्रमाः ।\nअब्दं चतुर्मुखं सूर्यो भजतामयनैः सह ।। ७१ ।।\nआज्यभागाः प्रवर्तन्तां सदस्यैरभिपूजिताः ।\nहूयन्तामग्नयो विप्रैर्वेददृष्टेन कर्मणा ।। ७२ ।।\nदेवाश्च बलिहोमेन स्वाध्यायेन महर्षयः ।\nश्राद्धेन पितरश्चैव तृप्तिं यान्तु यथा पुरा ।। ७३ ।।\nवायुश्चरतु मार्गस्थस्त्रिधा दीप्यतु पावकः ।\nत्रयो वर्णाश्च लोकांस्त्रीन् वर्द्धयन्त्यात्मजैर्गुणैः ।। ७४ ।।\nक्रतवः सम्प्रवर्तन्तां दीक्षणीयैर्द्विजातिभिः ।\nदक्षिणाश्चोपवर्तन्तां यथार्हं सर्वसत्रिणाम् ।। ७५ ।।\nगाश्च सूर्यो रसान्सोमो वायुः प्राणांश्च प्राणिषु ।\nतर्पयन्तः प्रवर्तन्तां शिवैः सौम्यैश्च कर्मभिः ।। ७६ ।।\nयथावदानुपूर्व्येण महेन्द्रसलिलोद्भवाः ।\nत्रैलोक्यरमातरः सर्वाः सागरं यान्तु निम्नगाः ।। ७७ ।।\nदैत्येभ्यस्त्यज्यतां भीश्च शान्तिं व्रजत देवताः ।\nस्वस्ति वोऽस्तु  गमिष्यामि ब्रह्मलोकं सनातनम् ।। ७८ ।।\nस्वगृहे सर्वलोके वा संग्रामे वा विशेषतः ।\nविश्रम्भो वो न मन्तव्यो नित्यं क्षुद्रा हि दानवाः।। ७९ ।।\nअपने घरमे अथवा समन्त जगच्च या विशेपतः\nछिद्रेषु प्रहरन्त्येते न चैषां संस्थितिर्ध्रुवा :\nसौम्यानामृजुभावानां भवतां चार्जवे  मतिः ।। 1.48.८० ।।\nअहं तु दुष्टभावानां युष्मासु सुदुरात्मनाम्।\nअसम्यग्वर्तमानानां मोहं दास्यामि देवताः ।। ८१ ।।\nयदा च सुदुराधर्षं दानवेभ्यो भयं भवेत् ।\nतदा समुपगम्याशु विधास्ये वस्ततोऽभयम् ।। ८२ ।।\nवैशम्पायन उवाच\nएवमुक्त्वा सुरगणान् विष्णुः सत्यपराक्रमः ।\nजगाम् ब्रह्मणा सार्धं व्रह्मलोकं महायशाः ।। ८३ ।।\nएतदाश्चर्यमभवत् संग्रामे तारकामये ।\nदानवानां च विष्णोश्च यन्मां त्वं परिपृच्छसि।। ८४ ।।\nइति श्रीमहाभारते खिलभागे हरिवंशे हरिवंशपर्वणि कालनेमिवधेऽष्टचत्वारिंशोऽध्यायः ।। ४८ ।।"
  }
]
[
  {
    "text": "वैशम्पायन उवाच\nआसीद् धर्मस्य गोप्ता वै पूर्वमत्रिसमः प्रभुः ।\nअत्रिवंशसमुत्पन्नस्त्वङ्गो नाम प्रजापतिः ।। १ ।।\nतस्य पुत्रोऽभवद् वेनो नात्यर्थं धर्मकोविदः ।\nजातो मृत्युसुतायां वै सुनीथायां प्रजापतिः ।। २ ।।\nस मातामहदोषेण वेनः कालात्मजाऽऽत्मजः ।\nस्वधर्मं पृष्ठतः कृत्वा कामाल्लोभेष्ववर्तत ।। ३ ।।\nमर्यादां स्थापयामास धर्मापेतां स पार्थिवः ।\nवेदधर्मानतिक्रम्य सोऽधर्मनिरतोऽभवत् ।। ४ ।।\nनिःस्वाध्यायवषट्कारास्तस्मिन् राजनि शासति।\nप्रवृत्तं न पपुः सोमं हुतं यज्ञेषु देवताः ।। ५ ।।\nन यष्टव्यं न होतव्यमिति तस्य प्रजापतेः ।\nआसीत् प्रतिज्ञा क्रूरेयं विनाशे प्रत्युपस्थिते ।। ६ ।।\nअहमिज्यश्च यष्टा च यज्ञश्चेति कुरूद्वह ।\nमयि यशो विधातव्यो मयि होतव्यमित्यपि ।। ७ ।।\nतमतिक्रान्तमर्यादमाददानमसाम्प्रतम् ।\nऊचुर्महर्षयः सर्वे मरीचिप्रमुखास्तदा ।। ८ ।।\nवयं दीक्षां प्रवेक्ष्यामः संवत्सरगणान् बहून् ।\nअधर्मं कुरु मा वेन नैष धर्मः सनातनः ।। ९ ।।\nनिधनेऽत्र प्रसूतस्त्वं प्रजापतिरसंशयम् ।\nप्रजाश्च पालयिष्येऽहमिति ते समयः कृतः ।। 1.5.१० ।।\nतांस्तदा ब्रुवतः सर्वान् महर्षीनब्रवीत् तदा ।\nवेनः प्रहस्य दुर्बुद्धिरिममर्थमनर्थवित् ।। ११ ।।\nवेन उवाच\nस्रष्टा धर्मस्य कश्चान्यः श्रोतव्यं कस्य वै मया ।\nश्रुतवीर्यतपःसत्यैर्मया वा कः समो भुवि ।। १२ ।।\nप्रभवं सर्वभूतानां धर्माणां च विशेषतः ।\nसम्मूढा न विदुर्नूनं भवन्तो मामचेतसः ।। १३ ।।\nइच्छन् दहेयं पृथिवीं प्लावयेयं तथा जलैः ।\nखं भुवं चैव रुन्धेयं नात्र कार्या विचारणा ।। १४ ।।\nयदा न शक्यते मोहादवलेपाच्च पार्थिवः ।\nअनुनेतुं तदा वेनस्ततः क्रुद्धा महर्षयः ।। १५ ।।\nनिगृह्य तं महात्मानो विस्फुरन्तं महाबलम् ।\nततोऽस्य सव्यमूरुं ते ममन्थुर्जातमन्यवः ।। १६ ।।\nतस्मिंस्तु मथ्यमाने वै राज्ञ ऊरौ प्रजज्ञिवान् ।\nह्रस्वाऽतिमात्रः पुरुषः कृष्णश्चाति बभूव ह ।। १७ ।।\nस भीतः प्राञ्जलिर्भूत्वा स्थितवाञ्जनमेजय ।\nतमत्रिर्विह्वलं दृष्ट्वा निषीदेत्यब्रवीत् तदा ।। १८ ।।\nनिषादवंशकर्तासौ बभूव वदतां वर ।\nधीवरानसृजच्चाथ वेनकल्मषसम्भवान् ।। १९ ।।\nये चान्ये विन्ध्यनिलयास्तुषारास्तुम्बरास्तथा ।\nअधर्मरुचयो ये च विद्धि तान् वेनसम्भवान् ।। 1.5.२० ।।\nततः पुनर्महात्मानः पाणिं वेनस्य दक्षिणम् ।\nअरणीमिव संरब्धा ममन्थुस्ते महर्षयः ।। २१ ।।\nपृथुस्तस्मात्समुत्तस्थौ कराज्ज्वलनसंनिभः ।\nदीप्यमानः स्ववपुषा साक्षादग्निरिव ज्वलन् ।। २२ ।।\nस धन्वी कवची जातः पृथुरेव महायशाः ।\nआद्यमाजगवं नाम धनुर्गृह्य महारवम् ।\nशरांश्च दिव्यान् रक्षार्थं कवचं च महाप्रभम् ।। २३ ।।\nतस्मिञ्जातेऽथ भूतानि सम्प्रहृष्टानि सर्वशः ।\nसमापेतुर्महाराज वेनश्च त्रिदिवं गतः ।। २४ ।\nसमुत्पन्नेन कौरव्य सत्पुत्रेण महात्मना ।\nत्रातः स पुरुषव्याघ्र पुन्नाम्नो नरकात्तदा ।। २५ ।।\nतं समुद्राश्च नद्यश्च रत्नान्यादाय सर्वशः ।\nतोयानि चाभिषेकार्थं सर्व एवोपतस्थिरे ।। २६ ।।\nपितामहश्च भगवान् देवैराङ्गिरसैः सह ।\nस्थावराणि च भूतानि जङ्गमानि तथैव च ।। २७ ।।\nसमागम्य तदा वैन्यमभ्यषिञ्चन्नराधिपम् ।\nमहता राजराज्येन प्रजापालं महाद्युतिम् ।। २८।।\nसोऽभिषिक्तो महातेजा विधिवद्धर्मकोविदैः ।\nआदिराज्ये तदा राज्ञां पृथुर्वैन्यः प्रतापवान् ।। २९ ।।\nपित्रापरञ्जितास्तस्य प्रजास्तेनानुरञ्जिताः ।\nअनुरागात् ततस्तस्य नाम राजेत्यजायत ।। 1.5.३०।।\nआपस्तस्तम्भिरे चास्य समुद्रमभियास्यतः ।\nपर्वताश्च ददुर्मार्गं ध्वजभङ्गश्च नाभवत् ।। ३१।।\nअकृष्टपच्या पृथिवी सिध्यन्त्यन्नानि चिन्तया ।\nसर्वकामदुघा गावः पुटके पुटके मधु ।। ३२ ।।\nएतस्मिन्नेव काले तु यज्ञे पैतामहे शुभे ।\nसूतः सूत्यां समुत्पन्नः सौत्येऽहनि महामतिः।। ३३।।\nतस्मिन्नेव महायज्ञे जज्ञे प्राज्ञोऽथ मागधः ।\nपृथोः स्तवार्थे तौ तत्र समाहूतौ सुरर्थिभिः ।। ३४ ।।\nतावूचुर्ऋषयः सर्वे स्तूयतामेष पार्थिवः ।\nकर्मैतदनुरूपं वां पात्रं चायं नराधिपः ।। ३५ ।।\nतानूचतुस्तदा सर्वांस्तानृषीन् सूतमागधौ ।\nआवां देवानृषींश्चैव प्रीणयावः स्वकर्मभिः ।।३६।।\nन चास्य विद्वो वै कर्म न तथा लक्षणं यशः ।\nस्तोत्रं येनास्य कुर्याव राज्ञस्तेजस्विनो द्विजाः।। ३७ ।।\nऋषिभिस्तौ नियुक्तौ च भविष्यैः स्तूयतामिति ।\nयानि कर्माणि कृतवान् पृथुः पश्चान्महाबलः ।। ३८ ।।\nसत्यवाग् दानशीलोऽयं सत्यसंधो नरेश्वरः ।\nश्रीमाञ्जैत्रः क्षमाशीलो विक्रान्तो दुष्टशासनः ।। ३९ ।।\nधर्मज्ञश्च कृतज्ञश्च दयावान् प्रियभाषणः ।\nमान्यो मानयिता यज्वा ब्रह्मण्यः सत्यसंगरः ।। 1.5.४० ।।\nशमः शान्तश्च निरतो व्यवहारस्थितो नृपः ।\nततः प्रभृति लोकेषु स्तवेषु जनमेजय ।\nआशीर्वादाः प्रयुज्यन्ते सूतमागधबन्दिभिः ।। ४१ ।।\nतयोः स्तवैस्तैः सुप्रीतः पृथुः प्रादात् प्रजेश्वरः।\nअनूपदेशं सूताय मगधान् मागधाय च ।। ४२ ।।\nतं दृष्ट्वा परमप्रीताः प्रजाः प्राहुर्महर्षयः ।\nवृत्तीनामेष वो दाता भविष्यति जनेश्वरः ।। ४३ ।।\nततो वैन्यं महाराज प्रजाः समभिदुद्रुवुः ।\nत्वं नो वृत्तिविधत्स्वेति महर्षिवचनात् तदा ।। ४४ ।।\nसोऽभिद्रुतः प्रजाभिस्तु प्रजाहितचिकीर्षया ।\nधनुर्गृह्य पृषत्कांश्च पृथिवीमाद्रवद् बली ।। ४५ ।।\nततो वैन्यभयत्रस्ता गौर्भूत्वा प्राद्रवन्मही ।\nतां पृथुर्धनुरादाय द्रवन्तीमन्वधावत ।। ४६ ।।\nसा लोकान् ब्रह्मलोकादीन् गत्वा वैन्यभयात्तदा।\nप्रददर्शाग्रतो वैन्यं प्रगृहीतशरासनम् ।। ४७ ।।\nज्वलद्भिर्निशितैर्बाणैर्दीप्ततेजसमच्युतम् ।\nमहायोगं महात्मानं दुर्धर्षममरैरपि ।। ४८ ।।\nअलभन्ती तु सा त्राणं वैन्यमेवान्वपद्यत ।\nकृताञ्जलिपुटा भूत्वा पूज्या लोकैस्त्रिभिः सदा ।। ४९ ।।\nउवाच वैन्यं नाधर्म्यं स्त्रीवधं कर्तुमर्हसि ।\nकथं धारयिता चासि प्रजा राजन् विना मया ।। 1.5.५०।।\nमयि लोकाः स्थिता राजन्मयेदं धार्यते जगत्।\nमद्विनाशे विनश्येयुः प्रजाः पार्थिव विद्धि तत्।। ५१ ।।\nन त्वमर्हसि मां हन्तुं श्रेयश्चेत् त्वं चिकीर्षसि ।\nप्रजानां पृथिवीपाल शृणु चेदं वचो मम ।। ५२ ।।\nउपायतः समारब्धाः सर्वे सिध्यन्त्युपक्रमाः ।\nउपायं पश्य येन त्वं धारयेथाः प्रजा नृप ।। ५३ ।।\nहत्वापि मां न शक्तस्त्वं प्रजा धारयितुं नृप ।\nअनुभूता भविष्यामि यच्छ कोपं महाद्युते । ५४ ।।\nअवध्याश्च स्त्रियः प्राहुस्तिर्यग्योनिगतेष्वपि ।\nसत्त्वेषु पृथिवीपाल न धर्मे त्यक्तुमर्हसि ।। ५५ ।\nएवं बहुविधं वाक्यं श्रुत्वा राजा महामनाः ।\nकोपं निगृह्य धर्मात्मा वसुधामिदमव्रवीत् ।। ५६ ।।\nइति श्रीमहाभारते खिलभागे हरिवंशे हरिवंशपर्वणि पृथूपाख्याने पञ्चमोऽध्यायः ।। ५ ।।"
  }
]
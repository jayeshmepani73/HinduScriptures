[
  {
    "text": "वैशम्पायन उवाच\nते श्रुत्वा पृथिवीवाक्यं सर्व एव दिवौकसः ।\nतदर्थकृत्यं संचिन्त्य पितामहमथाब्रुवन् ।। १ ।।\nभगवन् ह्रियतामस्या धरण्या भारसंततिः ।\nशरीरकर्ता लोकानां त्वं हि लोकस्य चेश्वरः ।। २ ।।\nयत् कर्तव्यं महेन्द्रेण यमेन वरुणेन च ।\nयद् वा कार्यं धनेशेन स्वयं नारायणेन वा ।। ३ ।।\nयद् वा चन्द्रमसा कार्यं भास्करेणानिलेन वा ।\nआदित्यैर्वसुभिर्वापि रुद्रैर्वा लोकभावनैः ।। ४ ।।\nअश्विभ्यां देववैद्याभ्यां साध्यैर्वा त्रिदशालयैः ।\nबृहस्पत्युशनोभ्यां वा कालेन कलिनापि वा ।। ५ ।।\nमहेश्वरेण वा ब्रह्मन् विशाखेन गुहेन वा ।\nयक्षराक्षसगन्धर्वैश्चारणैर्वा महोरगैः ।। ६ ।।\nपतङ्गैः पर्वतैश्चापि सागरैर्वा महोर्मिभिः ।\nगङ्गामुखाभिर्दिव्याभिः सरिद्भिर्वा सुरेश्वर ।। ७ ।।\nशीघ्रमाज्ञापय विभो कथमंशः प्रयुज्यताम् ।\nयदि ते पार्थिवं कार्यं कार्यं पार्थिवविग्रहे ।। ८ ।।\nकथमंशावतरणं कुर्मः सर्वे पितामह ।\nअन्तरिक्षगता ये च पृथिव्यां पार्थिवाश्च ये ।। ९ ।\nसदस्यानां च विप्राणां पार्थिवानां कुलेषु च ।\nअयोनिजाश्चैव तनूः सृजामो जगतीतले ।। 1.53.१० ।।\nसुराणामेककार्याणां श्रुत्वैतन्तिश्चितं मतम् ।\nदेवैः परिवृतः प्राह वाक्यं लोकपितामहः ।। ११ ।।\nरोचते मे सुरश्रेष्ठा युष्माकमपि निश्चयः ।\nसृजध्वं स्वशरीरांशांस्तेजसाऽऽत्मसमान्भुवि ।।१२।।\nसर्व एव सुरश्रेष्ठास्तेजोभिरवरोहत ।\nभावयन्तो भुवं देवीं लब्ध्वा त्रिभुवनश्रियम् ।। १३।।\nपार्थिवे भारते वंशे पूर्वमेव विजानता ।\nपृथिव्यां सम्भ्रममिमं श्रूयतां यन्मया कृतम् ।। १४ ।।\nसमुद्रेऽहं पुरा पूर्वे वेलामासाद्य पश्चिमाम् ।\nआसं सार्धं तनूजेन कश्यपेन महात्मना ।। १५ ।।\nकथाभिः पूर्ववृत्ताभिर्लोकवेदानुगामिभिः ।\nइतिवृत्तैश्च बहुभिः पुराणप्रभवैर्गुणैः ।। १६ ।।\nकुर्वतस्तु कथास्तास्ताः समुद्रः सह गङ्गया ।\nसमीपमाजगामाशु युक्तस्तोयदमारुतैः ।। १७ ।।\nस वीचिविषमा कुर्वन् गतिं वेगतरङ्गिणीम् ।\nयादोगणविचित्रेण सच्छन्नस्तोयवाससा ।। १८ ।।\nशङ्खमुक्तामलतनुः प्रवालमणिभूषणः ।\nयुक्तश्चन्द्रमसा पूर्णः साभ्रगम्भीरनिःस्वनः ।। १९ ।।\nस मां परिभवन्नेव स्वां वेलां समतिक्रमन् ।\nक्लेदयामास चपलैर्लावणैरम्बुविस्रवैः ।। 1.53.२० ।।\nतं च देशं व्यवसितः समुद्रोऽद्भिर्विमर्दितुम् ।\nउक्तः संरब्धया वाचा शान्तोऽसीति मया तदा ।। २१ ।।\nशान्तोऽसीत्युक्तमात्रस्तु तनुत्वं सागरो गतः ।\nसंहतोर्मितरङ्गौघः स्थितो राजश्रिया ज्वलन् ।। २२ ।।\nभूयश्चैव मया शप्तः समुद्रः सह गङ्गया ।\nसकारणां मतिं कृत्वा युष्माकं हितकाम्यया ।। २३ ।।\nयस्मात् त्वं राजतुल्येन वपुषा समुपस्थितः ।\nगच्छार्णव महीपालो राजेव त्वं भविष्यसि ।। २४ ।।\nतत्रापि सहजां लीलां धारयन् स्वेन तेजसा ।\nभविष्यसि नृणां भर्ता भारतानां कुलोद्वहः ।। २५ ।।\nशान्तोऽसीति मयोक्तस्त्वं यच्चासि तनुतां गतः ।\nसुतनुर्यशसा लोके शान्तनुस्त्वं भविष्यसि ।। २६ ।।\nइयमप्यायतापाङ्गी गङ्गा सर्वाङ्गशोभना ।\nरूपिणी च सरिच्छ्रेष्ठा तत्र त्वामुपयास्यति ।। २७ ।।\nएवमुक्तस्तु मां क्षुब्धः सोऽभिवीक्ष्यार्णवोऽब्रवीत् ।\nमां प्रभो देवदेवानां किमर्थं शप्तवानसि ।। २८ ।।\nअहं तव विधेयात्मा त्वत्कृतस्त्वत्परायणः ।\nअशपोऽसदृशैर्वाक्यैरात्मजं मां किमात्मना ।। २९ ।।\nभगवंस्त्वत्प्रसादेन वेगात् पर्वणि वर्धितः ।\nयद्यहं चलितो ब्रह्मन् कोऽत्र दोषो ममात्मनः ।। 1.53.३० ।।\nक्षिप्ताभिः पवनैरद्भिः स्पृष्टो यद्यसि पर्वणि ।\nअत्र मे किं नु भगवन् विद्यते शापकारणम् ।। ३१ ।।\nउद्धतैश्च महावातैः प्रवृद्धैश्च बलाहकैः ।\nपर्वणा चेन्दुयुक्तेन त्रिभिः क्षुब्धोऽस्मि कारणैः।। ३२ ।।\nएवं यद्यपराद्धोऽहं कारणैस्त्वत्प्रकल्पितैः ।\nक्षन्तुमर्हसि मे ब्रह्मञ्छापोऽयं विनिवर्त्यताम् ।। ३३ ।।\nएवं मयि निरालम्बे शापाच्छिथिलतां गते ।\nकारुण्यं कुरु देवेश प्रमाणं यद्यवेक्षसे ।। ३४ ।।\nअस्यास्तु देवगङ्गाया गां गतायास्त्वदाज्ञया ।\nमम दोषात्  सदोषायाः प्रसादं कर्तुमर्हसि ।।३५।।\nतमहं श्लक्ष्णया वाचा महार्णवमथाब्रवम् ।\nअकारणज्ञं देवानां त्रस्तं शापानलेन तम् ।। ३६ ।।\nशान्तिं व्रज न भेतव्यं प्रसन्नो ऽस्मि महोदधे ।\nशापेऽस्मिन् सरितां नाथ भविष्यं शृणु कारणम् ।। ३७।।\nत्वं गच्छ भारते वंशे स्वं देहं स्वेन तेजसा ।\nआधत्स्व सरितां नाथ त्यक्त्वेमां सागरीं तनुम्।। ३८ ।।\nमहोदधे महीपालस्तत्र राजश्रिया वृतः ।\nपालयंश्चतुरो वर्णान् रंस्यसे सलिलेश्वर ।। ३९ ।।\nइयं च ते सरिच्छ्रेष्ठा बिभ्रती रूपमुत्तमम् ।\nतत्कालं रमणीयाङ्गी गङ्गा परिचरिष्यति ।। 1.53.४० ।।\nअनया सह जाह्नव्या मोदमानो ममाऽऽज्ञया ।\nइमं सलिलसंक्लंदं   विस्मरिष्यसि सागर ।। ४१ ।।\nत्वरता चैव कर्तव्यं त्वयेदं मम शासनम् ।\nप्राजापत्येन विधिना गङ्गया सह सागर ।। ४२ ।।\nवसवः प्रच्युताः स्वर्गात् प्रविष्टाश्च रसातलम् ।\nतेषामुत्पादनार्थाय त्वं मया विनियोजितः ।। ४३ ।।\nअष्टौ ताञ्जाह्नवी गर्भानपत्यार्थं दधात्वियम् ।\nविभावसोस्तुल्यगुणान्सुराणां प्रीतिवर्धनान् ।। ४४ ।।\nउत्पाद्य त्वं वसूञ्छीघ्रं कृत्वा कुरुकुलं महत् ।\nप्रवेष्टासि तनुं त्यक्त्वा पुनः सागर सागरीम् ।। ४५ ।।\nएवमेतन्मया पूर्वं हितार्थं वः सुरोत्तमाः ।\nभविष्यं पश्यता भारं पृथिव्याः पार्थिवात्मकम्।। ४६ ।।\nतदेष शान्तनोर्वंशः पृथिव्यां रोपितो मया ।\nवसवो ये च गङ्गायामुत्पन्नास्त्रिदिवौकसः ।। ४७ ।।\nअद्यापि भुवि गाङ्गेयस्तत्रैव वसुरष्टमः ।\nसप्तेमे वसवः प्राप्ताः स एकः परिलम्बते ।। ४८ ।।\nद्वितीयायां स सृष्टायां द्वितीया शान्तनोस्तनुः ।\nविचित्रवीर्यो द्युतिमानासीद् राजा प्रतापवान् ।। ४९ ।।\nवैचित्रवीर्यौ द्वावेव पार्थिवौ भुवि साम्प्रतम् ।\nधृतराष्ट्रश्च पाण्डुश्च विख्यातौ पुरुषर्षभौ ।। 1.53.५० ।।\nतत्र पाण्डोः श्रिया जुष्टे द्वे भार्ये सम्बभूवतुः ।\nशुभे कुन्ती च माद्री च देवयोषोपमे तु ते ।। ५१ ।।\nधृतराष्ट्रस्य राज्ञस्तु भार्यैका तुल्यचारिणी ।\nगान्धारी भुवि विख्याता भर्तुर्नित्यं व्रते स्थिता।। ५२ ।।\nतत्र वंशा विभज्यन्तां विपक्षाः पक्ष एव च ।\nपुत्राणां हि तयो राज्ञोर्भविता विग्रहो महान् ।। ५३ ।।\nतेषां विमर्दे दायाद्ये नृपाणां भविता क्षयः ।\nयुगान्तप्रतिमं चैव भविष्यति महद् भयम् ।। ५४ ।।\nसबलेषु नरेन्द्रेषु शान्तयत्स्वितरेतरम् ।\nविविक्तपुरराष्ट्रौघा क्षितिः शैथिल्यमेष्यति ।। ५५ ।।\nद्वापरस्य युगस्यान्ते मया दृष्टं पुरातनम् ।\nक्षयं यास्यन्ति शस्त्रेण मानवैः सह पार्थिवाः ।। ५६ ।।\nतत्रावशिष्टान् मनुजान् सुप्तान् निशि  विचेतसः।\nधक्ष्यते शङ्करस्यांशः पावकेनास्त्रतेजसा ।। ५७ ।।\nअन्तकप्रतिमे तस्मिन् निवृत्ते क्रूरकर्मणि ।\nसमाप्तमिदमाख्यास्ये तृतीयं द्वापरं युगम् ।। ५८ ।।\nमहेश्वरांशेऽपसृते ततो माहेश्वरं युगम् ।\nशिष्यं प्रवर्तते पश्चाद् युगं दारुणदर्शनम् ।। ५९ ।।\nअधर्मप्रायपुरुषं स्वल्पधर्मप्रतिग्रहम् ।\nउत्सन्नसत्यसंयोगं वर्धितानृतसंचयम् ।। 1.53.६० ।।\nमहेश्वरं कुमारं च द्वौ च देवौ समाश्रिताः ।\nभविष्यन्ति नराः सर्वे लोके न स्थविरायुषः ।। ६१ ।।\nतदेष निर्णयः श्रेष्ठः पृथिव्यां पार्थिवान्तकः ।\nअंशावतरणं सर्वे सुराः कुरुत मा चिरम् ।। ६२ ।।\nधर्मस्यांशस्तु कुन्त्यां वै माद्रयां च विनियुज्यताम् ।\nविग्रहस्य कलिर्मूलं गान्धार्यां विनियुज्यताम् ।। ६३ ।।\nएतौ पक्षौ भविष्यन्ति राजानः कालचोदिताः ।\nजातरागाः पृथिव्यर्थे सर्वे संग्रामलालसाः ।। ६४ ।।\nगच्छत्वियं वसुमती स्वां योनिं लोकधारिणी ।\nसृष्टोऽयं नैष्ठिको राज्ञामुपायो लोकविश्रुतः ।। ६५ ।।\nश्रुत्वा पितामहवचः सा जगाम यथागतम् ।\nपृथिवी सह कालेन वधाय पृथिवीक्षिताम् ।। ६६ ।।\nदेवानचोदयद् ब्रह्मा निग्रहार्थे सुरद्विषाम् ।\nनरं चैव पुराणर्षि शेषं च धरणीधरम् ।। ६७ ।।\nसनत्कुमारं साध्यांश्च सुरांश्चाग्निपुरोगमान् ।\nवरुणं च यमं चैव सूर्याचन्द्रमसौ तदा ।। ६८ ।।\nगन्धर्वाप्सरसश्चैव रुद्रादित्यांस्तथाश्विनौ ।\nततोंऽशानवनिं देवाः सर्व एवावतारयन् ।। ६९ ।।\nयथा ते कथितं पूर्वमंशावतरणं मया ।\nअयोनिजा योनिजाश्च ते देवाः पृथिवीतले ।। 1.53.७० ।।\nदैत्यदानवहन्तारः सम्भूताः पुरुषेश्वराः ।\nक्षीरिकावृक्षसंकाशा वज्रसंहननास्तथा ।। ७१ ।।\nनागायुतबलाः केचित्केचिदोघबलान्विताः ।\nगदापरिघशक्तीनां सहाः परिघबाहवः ।। ७२ ।।\nगिरिशृङ्गप्रहर्तारः सर्वे परिघयोधिनः ।\nवृष्णिवंशसमुत्पन्नाः शतशोऽथ सहस्रशः ।। ७३ ।।\nकुरुवंशे च ते देवाः पञ्चालेषु च पार्थिवाः ।\nयाज्ञिकानां समृद्धानां ब्राह्मणानां च योनिषु ।। ७४ ।।\nसर्वास्त्रज्ञा महेष्वासा वेदव्रतपरायणाः ।\nसर्वर्द्धिगुणसम्पन्ना यज्वानः पुण्यकर्मिणः ।। ।७५ ।।\nआचालयेयुर्ये शैलान् क्रुद्धा भिन्द्युर्महीतलम् ।\nउत्पतेयुरथाकाशं क्षोभयेयुर्महोदधिम् ।। ७६ ।।\nएवमादिश्य तान् सर्वान् भूतभव्यभवत्प्रभुः ।\nनारायणे समावेश्य लोकाञ्छान्तिमुपागमत्।। ७७ ।।\nभूयः शृणु यथा विष्णुरवतीर्णो महीतले ।\nप्रजानां वै हितार्थाय प्रभुः प्राणिहितेश्वरः ।। ७८ ।।\nययातिवंशजस्याथ वसुदेवस्य धीमतः ।\nकुले पूज्ये यशस्कर्मा जज्ञे नारायणः प्रभुः ।। ७९ ।।\nइति श्रीमहाभारते खिलभागे हरिवंशे हरिवंशपर्वणि देवानामंशावतरणे त्रिपञ्चाशत्तमोऽध्यायः ।। ५३ ।।"
  }
]
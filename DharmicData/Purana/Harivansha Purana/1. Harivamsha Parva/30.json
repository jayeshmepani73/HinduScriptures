[
  {
    "text": "वैशम्पायन उवाच\nउत्पन्नाः पितृकन्यायां विरजायां महौजसः ।\nनहुषस्य तु दायादाः षडिन्द्रोपमतेजसः ।। १ ।।\nयतिर्ययातिः संयातिरायातिः पाञ्चिको भवः ।\nसुयातिः षष्ठस्तेषां वै ययातिः पार्थिवोऽभवत् ।\nयतिर्ज्येष्ठस्तु तेषां वै ययातिस्तु ततः परम् ।। २ ।।\nककुत्स्थकन्यां गां नाम लेभे परमधार्मिकः ।\nयतिस्तु मोक्षमास्थाय ब्रह्मभूतोऽभवन्मुनिः ।। ३ ।।\nतेषां ययातिः पञ्चानां विजित्य वसुधामिमाम् ।\nदेवयानीमुशनसः सुतां भार्यामवाप सः ।\nशर्मिष्ठामासुरीं चैव तनयां वृषपर्वणः ।। ४ ।।\nयदुं च तुर्वसुं चैव देवयानी व्यजायत ।\nद्रुह्युं चानुं च पूरुं च शर्मिष्ठा वार्षपर्वणी ।। ५।।\nतस्मै शक्रो ददौ प्रीतो रथं परमभास्वरम् ।\nअसङ्गं काञ्चनं दिव्यं दिव्यैः परमवाजिभिः ।। ६ ।।\nयुक्तं मनोजवैः शुभ्रैर्येन भार्यामुवाह सः ।\nस तेन रथमुख्येन षड्रात्रेनाजयन्महीम्।\nययातिर्युधि दुर्धर्षस्तथा  देवान् सदानवान् ।। ७ ।।\nस रथः पौरवाणां तु सर्वेषामभवत् तदा ।\nयावत्तु वसुनाम्नो वै कौरवाज्जनमेजय ।। ८\nकुरोः पुत्रस्य राजेन्द्र राज्ञः पारीक्षितस्य ह ।\nजगाम स रथो नाशं शापाद् गार्ग्यस्य धीमतः ।। ९ ।।\nगार्ग्यस्य हि सुतं बालं स राजा जनमेजयः ।\nवाक्छूरं हिंसयामास ब्रह्महत्यामवाप सः ।। 1.30.१० ।।\nस लोहगन्धी राजर्षिः परिधावन्नितस्ततः ।\nपौरजानपदैस्त्यक्तो न लेभे शर्म कर्हिचित् ।। ११ ।।\nततः स दुःखसंतप्तो नालभत्संविदं क्वचित्।\nइन्द्रोतः शौनकं राजा शरणं प्रत्यपद्यत ।। १२ ।।\nयाजयामास चेन्द्रोतं शौनको जनमेजयम् ।\nअश्वमेधेन राजानं पावनार्थं द्विजोत्तमः ।। १३ ।।\nस लोहगन्धो व्यनशत् तस्यावभृथमेत्य ह ।\nस च दिव्यो रथो राजन् वसोश्चेदिपतेस्तदा ।\nदत्तः शक्रेण तुष्टेन लेभे तस्माद् बृहद्रथः ।। १४ ।।\nबृहद्रथात्क्रमेणैव गतो बार्हद्रथं नृपम् ।\nततो हत्वा जरासंधं भीमस्तं रथमुत्तमम् ।। १५ ।।\nप्रददौ वासुदेवाय प्रीत्या कौरवनन्दनः ।\nसप्तद्वीपां ययातिस्तु जित्वा पृध्वी ससागराम् ।। १६ ।।\nव्यभजत् पञ्चधा राजन् पुत्राणां नाहुषस्तदा ।\nदिशि दक्षिणपूर्वस्यां तुर्वसुं मतिमान् नृपः ।। १७ ।।\nप्रतीच्यामुत्तरस्यां च द्रुह्युं चानुं च नाहुषः ।\nदिशि पूर्वोत्तरस्यां वै यदुं ज्येष्ठं न्ययोजयत् ।।  १८।\nमध्ये पूरुं च राजानमभ्यषिञ्चत नाहुषः ।\nतैरियं पृथिवी सर्वा सप्तद्वीपा सपत्तना ।। १९ ।।\nयथाप्रदेशमद्यापि धर्मेण प्रतिपाल्यते ।\nप्रणास्तेषां पुरस्तात्तु वक्ष्यामि नृपसत्तम ।। 1.30.२० ।।\nधनुर्न्यस्य पृषत्कांश्च पञ्चभिः पुरुषर्षभैः ।\nजरावानभवद् राजा भारमावेश्य बन्धुषु ।। २१ ।।\nनिःक्षिप्तशस्त्रः पृथिवीं निरीक्ष्य पृथिवीपतिः ।\nप्रीतिमानभवद् राजा ययातिरपराजितः ।\nएवं विभज्य पृथिवीं ययातिर्यदुमब्रवीत् ।। २२ ।।\nजरां मे प्रतिगृह्णीष्व पुत्र कृत्यान्तरेण वै ।\nतरुणस्तव रूपेण चरेयं पृथिवीमिमाम् ।\nजरां त्वयि समाधाय तं यदुः प्रत्युवाच ह ।। २३ ।।\nअनिर्दिष्टा मया भिक्षा ब्राह्मणस्य प्रतिश्रुता ।\nअनपाकृत्य तां राजन् न ग्रहीष्यामि ते जराम् ।। २४ ।।\nजरायां बहवो दोषाः पानभोजनकारिताः ।\nतस्माज्जरां न ते राजन् ग्रहीतुमहमुत्सहे ।।२५ ।।\nसन्ति ते बहवः पुत्रा मत्तः प्रियतरा नृप ।\nप्रतिग्रहीतुं धर्मज्ञ पुत्रमन्यं वृणीष्व वै ।। २६ ।।\nस एवमुक्तो यदुना राजा कोपसमन्वितः ।\nउवाच वदतां श्रेष्ठो ययातिर्गर्हयन् सुतम् ।। २७ ।।\nक आश्रयस्तवान्योऽस्ति को वा धर्मो विधीयते ।\nमामनादृत्य दुर्बुद्धे यदहं तव देशिकः ।। २८ ।।\nएवमुक्त्वा यदुं तात शशापैनं स मन्युमान् ।\nअराज्ञ्या ते प्रजा मूढ भवित्रीति नराधम ।। २९ ।।\nस तुर्वसुं च द्रुह्युं चाप्यनुं च भरतर्षभ ।\nएवमेवाब्रवीद् राजा प्रत्याख्यातश्च तैरपि ।। 1.30.३० ।।\nशशाप तानतिक्रुद्धो ययातिरपराजितः ।\nयथा ते कथितं पूर्वं मया राजर्षिसत्तमः ।। ३१ ।।\nएवं शप्त्वा सुतान् सर्वांश्चतुरः पूरुपूर्वजान्।\nतदेव वचनं राजा पूरुमप्याह भारत ।।३२।।\nतरुणस्तव रूपेण चरेयं पृथिवीमिमाम् ।\nजरां त्वयि समाधाय त्वं पूरो यदि मन्यसे ।। ३३ ।।\nस जरां प्रतिजग्राह पितुः पूरुः प्रतापवान् ।\nययातिरपि रूपेण पूरोः पर्यचरन्महीम् ।। ३४ ।।\nस मार्गमाणः कामानामन्तं भरतसत्तम ।\nविश्वाच्या सहितो रेमे वने चैत्ररथे प्रभुः ।। ३५ ।।\nयदावितृष्णः कामानां भोगेषु स नराधिपः ।\nतदा पूरोः सकाशाद्वै स्वां जरां प्रत्यपद्यत ।। ३६ ।।\nतत्र गाथा महाराज शृणु गीता ययातिना ।\nयाभिः प्रत्याहरेत्कामान् सर्वतोऽङ्गानि कूर्मवत्।।३७।।\nन जातु कामः कामानामुपभोगेन शाम्यति ।\nहविषा कृष्णवर्त्मेव भूय एवाभिवर्धते ।। ३८ ।।\nयत् पृथिव्यां व्रीहियवं हिरण्यं पशवः स्त्रियः ।\nनालमेकस्य तत् सर्वमिति पश्यन्न मुह्यति ।। ३९ ।।\nयदा भावं न कुरुते सर्वभूतेषु पापकम् ।\nकर्मणा मनसा वाचा ब्रह्म सम्पद्यते तदा ।।1.30.४० ।।\nयदानेभ्यो न बिभ्येत यदाचास्मान्न बिभ्यति ।\nयदा नेच्छति न द्वेष्टि ब्रह्म सम्पद्यते तदा ।। ४१ ।।\nया दुस्त्यजा दुर्मतिभिर्या  न जीर्यति जीर्यतः ।\nयोऽसौ प्राणान्तिको रोगस्तां तृष्णां त्यजतः सुखम्।४२।\nजीर्यन्ति जीर्यतः केशा दन्ता जीर्यन्ति जीर्यतः ।\nजीविताशा धनाशा च जीर्यतोऽपि न जीर्यति ।। ४३ ।।\nयच्च कामसुखं लोके यच्च दिव्यं महत्सुखम्।\nतृष्णाक्षयसुखस्यैते नार्हतः षोडशीं कलाम्।। ४४ ।।\nएवमुक्त्वा स राजर्षिः सदारः प्राविशद्वनम् ।\nकालेन महता वापि चचार विपुलं तपः ।। ४५ ।।\nभृगुतुङ्गे तपस्तप्त्वा तपसोऽन्ते महातपाः ।\nअनश्नन् देहमुत्सृज्य सदारः स्वर्गमाप्तवान् ।। ४६ ।।\nतस्य वंशे महाराज पञ्च राजर्षिसत्तमाः ।\nयैर्व्याप्ता पृथिवी सर्वा सूर्यस्येव गभस्तिभिः ।। ४७ ।।\nयदोस्तु शृणु राजर्षेर्वंशं राजर्षिसत्कृतम् ।\nयत्र नारायणो जज्ञे हरिर्वृष्णिकुलोद्वहः ।। ४८ ।।\nधन्यः प्रजावानायुष्मान् कीर्तिमांश्च भवेन्नरः ।\nययातेश्चरितं पुण्यं पठञ्छृण्वन् नराधिप ।। ४९ ।।\nइति श्रीमहाभारते खिलभागे हरिवंशे हरिवंशपर्वणि ययातिचरिते त्रिंशोऽध्यायः ।। ३० ।।"
  }
]
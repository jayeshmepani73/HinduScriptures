[
  {
    "text": "वैशम्पायन उवाच\nतच्छ्रुत्वा विष्णुगदितं ब्रह्मा लोकपितामहः ।\nउवाच परमं वाक्यं हितं सर्वदिवौकसाम् ।। १ ।।\nनास्ति किंचिद्भयं विष्णो सुराणामसुरान्तक ।\nयेषां भवानभयदः कर्णधारो रणे रणे ।। २ ।।\nशक्रे जयति देवेशे त्वयि चासुरसूदने ।\nधर्मे प्रयतमानानां मानवानां कुतो भयम् ।। ३ ।।\nसत्ये धर्मे च निरतान् मानवान् विगतज्वरान् ।\nनाकाले धर्मिणो मृत्युः शक्नोति प्रसमीक्षितुम्।। ४ ।।\nमानवानां च पतयः पार्थिवाश्च परस्परम् ।\nषड्भागमुपभुञ्जाना न भयं कुर्वते मिथः ।। ५ ।।\nते प्रजानां शुभकराः करदैरविगर्हिताः ।\nसुकरैर्विप्रयुक्तार्थाः कोशमापूरयन्त्युत ।। ६ ।।\nस्फीताञ्जनपदान् सर्वान् पालयन्तः क्षमापराः ।\nअतीक्ष्णदण्डांश्चतुरो वर्णाञ्जुगुपुरञ्जसा ।। ७ ।।\nनोद्वेजनीया भूतानां सचिवैः साधुपूजिताः ।\nचतुरङ्गबलैर्गुप्ताः षड्गुणानुपयुञ्जते ।। ८ ।।\nधनुर्वेदपराः सर्वे सर्वे वेदेषु निष्ठिताः ।\nयजन्ते च यथाकालं यज्ञैर्विपुलदक्षिणैः ।। ९ ।।\nवेदानधीत्य दीक्षाभिर्महर्षीन् ब्रह्मचर्यया ।\nश्राद्धैश्च मेध्यैः शतशस्तर्पयन्ति पितामहान् ।। 1.51.१० ।।\nनैषामविदितं किंचित्त्रिविधं भुवि दृश्यते ।\nवैदिकं लौकिकं चैव धर्मशास्त्रोक्तमेव च ।। ११ ।।\nते परावरदृष्टार्था महर्षिसमतेजसः ।\nभूयः कृतयुगं कर्तुमुत्सहन्ते नराधिपाः ।। १२ ।।\nतेषामेव प्रभावेण शिवं वर्षति वासवः ।\nयथार्थं च ववुर्वाता विरजस्का दिशो दश ।। १३ ।।\nनिरुत्पाता च वसुधा सुप्रचाराश्च खे ग्रहाः ।\nचन्द्रमाश्च सनक्षत्रः सौम्यं चरति योगतः ।। १४ ।।\nअनुलोमकरः सूर्यस्त्वयने द्वे चचार ह ।\nहव्यैश्च विविधैस्तप्तः शुभगन्धो हुताशनः ।। १५ ।।\nएवं सम्यक् प्रवृत्तेषु विवृद्धेषु मखादिषु ।\nतर्पयत्सु महीं कृत्स्नां नृणां कालभयं कुतः ।। १६ ।।\nतेषां ज्वलितकीर्तीनामन्योन्यवशवर्तिनाम् ।\nराज्ञां बलैर्बलवता पीड्यते वसुधातलम् ।। १७ ।।\nसेयं भारपरिश्रान्ता पीड्यमाना नराधिपैः ।\nपृथिवी समनुप्राप्ता नौरिवासन्नविप्लवा ।। १८ ।।\nयुगान्तसदृशै रूपैः शैलोच्चलितबन्धना ।\nजलोत्पीडाकुला स्वेदं धारयन्ती मुहुर्मुहुः ।। १९ ।।\nक्षत्रियाणां वपुर्भिश्च तेजसा च बलेन च ।\nनृणां च राष्ट्रैर्विस्तीर्णैः श्राम्यतीव वसुन्धरा ।। 1.51.२० ।।\nपुरे पुरे नरपतिः कोटिसंख्यैर्बलैर्वृतः ।\nराष्ट्रे राष्ट्रे च बहवो ग्रामाः शतसहस्रशः ।। २१ ।।\nभूमिपानां सहस्रैश्च तेषां च बलिनां बलैः ।\nग्रामायुताढ्यै राष्ट्रैश्च भूमिर्निर्विवराकृता ।। २२ ।।\nसेयं निरामयं कृत्वा निश्चेष्टा कालमग्रतः ।\nप्राप्ता ममालयं विष्णो भवांश्चास्याः परा गतिः ।। २३ ।।\nकर्मभूमिर्मनुष्याणां भूमिरेषा व्यथां गता ।\nयथा न सीदेत् तत् कार्यं जगत्येषा हि शाश्वती ।। २४ ।।\nअस्या हि पीडने दोषो महान् स्यान्मधुसूदन ।\nक्रियालोपश्च लोकानां पीडितं च जगद् भवेत् ।।२५ ।।\nश्राम्यते व्यक्तमेवेयं पार्थिवौघप्रपीडिता ।\nसहजां या क्षमां त्यक्त्वा चलत्वमचला गता ।। २६ ।।\nतदस्याः श्रुतवन्तः स्म तच्चापि भवता श्रुतम् ।\nभारावतरणार्थं  हि मन्त्रयाम सह त्वया ।। २७ ।।\nसत्पथे हि स्थिताः सर्वे राजानो राष्ट्रवर्धनाः ।\nनराणां च त्रयो वर्णा ब्राह्मणाननुयायिनः ।। २८ ।।\nसर्वं सत्यपरं वाक्यं वर्णा धर्मपरास्तथा ।\nसर्वे वेदपरा विप्राः सर्वे विप्रपरा नराः ।। २९ ।।\nएवं जगति वर्तन्ते मनुष्या धर्मकारणात् ।\nयथा धर्मवधो न स्यात् तथा मन्त्रः प्रवर्त्यताम्। 1.51.३० ।।\nसतां गतिरियं नान्या धर्मश्चास्याः  सुसाधनम् ।\nराज्ञां चैव वधः कार्यो धरण्या भारनिर्णये ।। ३१ ।।\nतदागच्छ महाभाग सह वै मन्त्रकारणात् ।\nव्रजामो मेरुशिखरं पुरस्कृत्य वसुंधराम् ।। ३२ ।।\nएतावदुक्त्वा राजेन्द्र ब्रह्मा लोकपितामहः ।\nइति श्रीमहाभारते खिलभागे हरिवंशे हरिवंशपर्वणि भारावतरणे एकपञ्चाशत्तमोऽध्यायः ।। ५१ ।।"
  }
]
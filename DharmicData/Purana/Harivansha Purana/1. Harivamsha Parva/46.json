[
  {
    "text": "वैशम्पायन उवाच\nएवमस्त्विति संहृष्टः शक्रस्त्रिदशवर्द्धनः ।\nसंदिदेशाग्रतः सोमं युद्धाय शिशिरायुधम् ।। १ ।।\nशक्र उवाच\nगच्छ सोम सहायत्वं कुरु पाशधरस्य वै ।\nअसुराणां विनाशाय जयाय च दिवौकसाम् २ ।।\nत्वमप्रतिमवीर्यश्च ज्योतिषां चेश्वरेश्वरः ।\nत्वन्मयं सर्वलोकानां रसं रसविदो विदुः ।। ३ ।।\nक्षयवृद्धी तवाव्यक्ते सागरस्येव मण्डले ।\nपरिवर्तस्यहोरात्रं कालं जगति योजयन्।।४।।\nलोकच्छायामयं लक्ष्म तवाङ्के शशसंज्ञितम् ।\nन विदुः सोम देवाऽपि ये च नक्षत्रयोगिनः ।। ५ ।।\nत्वमादित्यपथादूर्ध्वं ज्योतिषां चोपरि स्थितः ।\nतमश्चोत्सार्य वपुषा भासयस्यखिलं जगत्।।६।।\nश्वेतभानुर्हिमतनुर्ज्योतिषामधिपः शशी ।\nअब्दकृत्कालयोगात्मा ईज्यो यज्ञ्ररसोऽव्ययः ।। ७ ।।\nओषधीशः क्रियायोनिरम्भोयोनिरनुष्णभाक् ।\nशीतांशुरमृताधारश्चपलः श्वेतवाहनः ।। ८।।\nत्वं कान्तिः कान्तवपुषां त्वं सोमः सोमवृत्तिनाम्।\nसौम्यस्त्वं सर्वभूतानां तिमिरघ्नस्त्वमृक्षराट् ।। ९ ।।\nतद् गच्छ त्वं सहानेन वरुणेन वरूथिना ।\nशमयस्वासुरीं मायां यया दह्याम संगरे ।। 1.46.१० ।।\nसोम उवाच\nयन्मां वदसि युद्धार्थे देवराज जगत्पते ।\nएष वर्षामि शिशिरं दैत्यमायापकर्षणम् ।। ११ ।।\nएतान्मच्छीतनिर्दग्धान्पश्य त्वं हिमवेष्टितान्।\nविमायान् विमदांश्चैव दानवांस्त्वं महामृधे ।। १२ ।।\nवैशम्पायन उवाच\nततो हिमकरोत्सृष्टाः सबाष्पा हिमवृष्टयः ।\nवेष्टयन्ति स्म तान्घोरान्दैत्यान् मेघगणा इव।। १३ ।।\nतौ पाशशुक्लांशुधरौ वरुणेन्दू महारणे।\nजघ्नतुर्हिमपातैश्च पाशघातैश्च दानवान् ।। १४ ।।\nद्वावम्बुनाथौ समरे तौ पाशहिमयोधिनौ ।\nमृधे चेरतुरम्भोभिः क्षुब्धाविव महार्णवौ ।। १५ ।।\nताभ्यामाप्लावितं सैन्यं तद् दानवमदृश्यत ।\nजगत् संवर्तकाम्भोदैः प्रवृष्टैरिव संवृतम् ।। १६ ।।\nतावुद्यतांशुपाशौ द्वौ शशाङ्कवरुणौ रणे ।\nशमयामासतुर्मायां देवौ दैतेयनिर्मिताम् ।। १७ ।।\nशीतांशुजयनिर्दग्धाः पाशैश्च प्रसिता रणे ।\nन शेकुश्चलितुं दैत्या विशिरस्का इवाद्रयः ।। १८ ।।\nशीतांशुनिहतास्ते तु पेतुर्दैत्या हिमार्दिताः ।\nहिमप्रावृतसर्वाङ्गा निरूष्माण इवाग्नयः ।। १९ ।।\nतेषां तु दिवि दैत्यानां विपरीतप्रभाणि च ।\nविमानानि विचित्राणि निपतन्त्युत्पतन्ति च ।। 1.46.२० ।।\nतान् पाशहस्तग्रथिताञ्च्छादितान्हिमरश्मिना ।\nमयो ददर्श मायावी दानवान् दिवि दानवः ।। २१ ।।\nस शिलाजालविततां गण्डशैलाट्टहासिनीम् ।\nपादपोत्कटकूटाग्रां कन्दराकीर्णकाननाम् ।। २२ ।।\nसिंहव्याघ्रगजाकीर्णां नदन्तीमिव यूथपैः ।\nईहामृगगणाकीर्णां पवनाघूर्णितद्रुमाम् ।। २३ ।।\nनिर्मितां स्वेन पुत्रेण क्रौञ्चेन दिविकामगाम् ।\nप्रथितां पार्वतीं मायां ससृजे दानवोत्तमः ।। २४ ।।\nसास्मशब्दैः शिलावर्षैः सम्पतद्भिश्च पादपैः ।\nनिजघ्ने देवसंघांस्तान् दानवांश्चाप्यजीवयत् ।।२५।।\nनैशाकरी वारुणी च मायेऽन्तर्दधतस्ततः ।\nअश्मभिश्चायसघनैः कीर्णा देवगणा रणे ।। २६ ।।\nसाश्मसंघातविषमा द्रुमपर्वतसंकटा ।\nअभवद् घोरसंचारा पृथिवी पर्वतैरिव ।। २७।।\nनानाहतोऽश्मभिः कश्चिच्छिलाभिश्चाप्यताडितः ।\nनानिरुद्धो द्रुमगणैर्देवोऽदृश्यत संयुगे ।। २८ ।।\nतदपभ्रष्टधनुषं भग्नप्रहरणाविलम् ।\nनिष्प्रयत्नं सुरानीकं वर्जयित्वा गदाधरम् ।। २९ ।।\nस हि युद्धगतः श्रीमानीशो न स्म व्यकम्पत ।\nसहिष्णुत्वाज्जगत्स्वामी न चुक्रोध गदाधरः ।। 1.46.३० ।।\nकालज्ञः कालमेघाभः समैक्षत् कालमाहवे ।\nदेवासुरविमर्दं स द्रष्टुकामो जनार्दनः ।। ३१ ।।\nततो भगवताऽऽदिष्टौ रणे पावकमारुतौ ।\nशमनार्थं प्रवृद्धाया मायाया मयसृष्टया ।। ३२ ।।\nततः प्रवृद्धावन्योन्यं प्रबुद्धौ ज्वालवाहिनौ ।\nचोदितौ विष्णुवाक्येन तां मायां व्यपकर्षताम् ।। ३३ ।।\nताभ्यामुद्भ्रान्तवेगाभ्यां प्रवृद्धाभ्यां महाहवे ।\nदग्धा सा पार्वती माया भस्मीभूता ननाश ह ।। ३४ ।।\nसोऽनिलोऽनलसंयुक्तः सोऽनलश्चानिलाकुलः ।\nदैत्यसेनां ददहतुर्युगान्तेष्विव मूच्छितौ ।। ३५ ।।\nवायुः प्रधावितस्तत्र पश्चादग्निश्च मारुतात् ।\nचेरतुर्दानवानीके क्रीडन्तावनलानिलौ ।। ३६ ।।\nभस्मावयवभूतेषु प्रपतच्छपतत्सु च ।\nदानवेषु विनष्टेषु कृतकर्मणि पावके ।। ३७ ।।\nवातस्कन्धापविद्धेषु विमानेषु समन्ततः ।\nमायाबन्धे विनिर्वृत्ते स्तूयमाने गदाधरे ।। ३८ ।।\nनिष्प्रयत्नेषु दैत्येषु त्रैलोक्ये मुक्तबन्धने ।\nसम्प्रहृष्टेषु देवेषु साधु साध्विति सर्वशः ।। ३९ ।।\nजये दशशताक्षस्य मयस्य च पराजये ।\nदिक्षु सर्वासु शुद्धासु प्रवृत्ते धर्मसंस्तरे ।। 1.46.४० ।।\nअपावृत्ते चन्द्रपथे अयनस्थे दिवाकरे ।\nप्रकृतिस्थेषु लोकेषु नृषु चारित्रबन्धुषु ।। ४१ ।।\nअभिन्नबन्धने मृत्यौ हूयमाने हुताशने ।\nयज्ञभागिषु देवेषु स्वर्गार्थं दर्शयत्सु च ।। ४२ ।।\nलोकपालेषु सर्वेषु दिक्षु संयानवर्तिषु ।\nभावे तपसि शुद्धानामभावे दुष्टकर्मणाम् ।। ४३ ।।\nदेवपक्षे प्रमुदिते दैत्यपक्षे विषीदति ।\nत्रिपादविग्रहे धर्मे अधर्मे पादविग्रहे ।। ४४ ।।\nअपावृतमहाद्वारे वर्तमाने च सत्पथे ।\nस्वधर्मस्थेषु वर्णेषु लोकेऽल्मिन्नाश्रमेषु च ।। ४५ ।।\nप्रजारक्षणयुक्तेषु भ्राजमानेषु राजसु ।\nगीयमानासु गाथासु देवसंस्तवनादिषु ।। ४६ ।।\nप्रशान्तकलुषे लोके शान्ते तपसि दारुणे ।\nअग्निमारुतयोस्तस्मिन् वृत्ते संग्रामकर्मणि ।\nतन्मया विमलालोकास्ताभ्यां जयकृतप्रियाः ।। ४७ ।।\nपूर्वदेवभयं श्रुत्वा मारुताग्निकृतं महत् ।\nकालनेमिरिति ख्यातो दानवः प्रत्यदृश्यत ।। ४८ ।।\nभास्कराकारमुकुटः शिञ्जिताभरणाङ्गदः ।\nमन्दराचलसंकाशो महारजतसंवृतः ।। ४९ ।।\nशतप्रहरणोदग्रः शतबाहुः शताननः ।\nशतशीर्षा स्थितः श्रीमाञ्छतशृङ्ग इवाचलः ।। 1.46.५० ।।\nकक्षे महति संवृद्धो हिमान्त इव पावकः ।। ५१ ।।\nधूम्रकेशो हरिच्छ्मश्रुर्दंष्ट्रालोष्ठपुटाननः ।\nत्रैलोक्यान्तरविस्तारो धारयन् विपुलं वपुः ।। ५२ ।।\nबाहुभिस्तुलयन् व्योम क्षिपन्पद्भ्यां महीधरान् ।\nईरयन् मुखनिःश्वासैर्वृष्टिमन्तो बलाहकान् ।। ५३ ।।\nतिर्यगायतरक्ताक्षं मन्दरोश्ग्रवर्चसम् ।\nदिधक्षन्तमिवायान्तं सर्वान् देवगणान्मृधे ।। ५५४ ।।\nतर्जयन्तं सुरगणांश्छादयन्तं दिशो दश ।\nसंवर्तकाले क्षुधितं दृप्तं मृत्युमिवोत्थितम् ।। ५५ ।।\nसुतलेनोच्छ्रितवता विपुलाङ्गुलिपर्वणा ।\nमाल्याभरणपूर्णेन किञ्चिच्चलितवर्मणा ।। ५६ ।।\nउच्छ्रितेनाग्रहस्तेन दक्षिणेन वपुष्मता ।\nदानवान् देवनिहतानुत्तिष्ठध्वमिति ब्रुवन् ।। ५७ ।।\nतं कालनेमिं समरे द्विषतां कालसंनिभम् ।\nवीक्षन्ति स्म सुराः सर्वे भयविक्लवमानसाः ।। ५८ ।।\nतं स्म वीक्षन्ति भूतानि क्रमन्तं कालनेमिनम् ।\nत्रिविक्रमं विक्रमन्तं नारायणमिवापरम् ।।५९ ।।\nसोच्छ्रयन् प्रथमं पादं मारुताघूर्णिताम्बरः ।\nप्राक्रामदसुरो युद्धे त्रासयन् सर्वदेवताः ।। 1.46.६० ।।\nस मयेनासुरेन्द्रेण परिष्वक्तः क्रमन् रणे ।\nकालनेमिर्बभौ दैत्यः विष्णुनेव पुरंदरः ।। ६१ ।।\nअथ विव्यथिरे देवाः सर्वे शक्रपुरोगमाः ।\nदृष्ट्वा कालमिवायान्तं कालनेमिं भयावहम् ।। ६२ ।।\nइति श्रीमहाभारते खिलभागे हरिवंशे हरिवंशपर्वणि कालनेमिप्रक्रमणे षट्चत्वारिंशोऽध्यायः ।। ४६ ।।"
  }
]
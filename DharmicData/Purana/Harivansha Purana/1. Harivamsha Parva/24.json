[
  {
    "text": "मार्कण्डेय उवाच\nब्रह्मदत्तस्य तनयः स विभ्राजस्त्वजायत ।\nयोगात्मा तपसा युक्तो विष्वक्सेन इति श्रुतः ।। १ ।।\nकदाचिद् ब्रह्मदत्तस्तु भार्यया सहितो वने ।\nविजहार प्रहृष्टात्मा यथा शच्या शचीपतिः ।। २ ।।\nततः पिपीलिकरुतं स शुश्राव नराधिपः ।\nकामिनीं कामिनस्तस्य याचतः क्रोशतो भृशम्।। ३ ।।\nश्रुत्वा तु याच्यमाना तां क्रुद्धां सूक्ष्मां पिपीलिकाम्।\nब्रह्मदत्तो महाहासमकस्मादेव चाहसत्।। ४ ।।\nततः सा संनतिर्दीना व्रीडितेवाभवत्तदा ।\nनिराहारा बहुतिथं बभूव वरवर्णिनी ।। ५ ।।\nप्रसाद्यमाना भर्त्रा सा तमुवाच शुचिस्मिता ।\nत्वया च हसिता राजन् नाहं जीवितुमुत्सहे ।। ६ ।।\nस तत्कारणमाचख्यौ न च सा श्रद्दधाति तत्।\nउवाच चैनं कुपिता नैष भावोऽस्ति मानुषे ।। ७ ।।\nको वै पिपीलिकरुतं मानुषो वेत्तुमर्हति ।\nऋते देवप्रसादाद् वा पूर्वजातिकृतेन वा ।। ८ ।।\nतपोबलेन वा राजन् विद्यया वा नराधिप ।\nयद्येष वै प्रभावस्ते सर्वसत्त्वरुतज्ञता ।। ९ ।।\nयथाहमेतज्जानीयां तथा प्रत्याययस्व माम्।\nप्राणान् वापि परित्यक्ष्ये राजन् सत्येन ते शपे ।। 1.24.१० ।।\nतत् तस्या वचनं श्रुत्वा महिष्याः परुषाक्षरम् ।\nस राजा परमापन्नो देवश्रेष्ठमगात् ततः ।। ११ ।।\nशरण्यं सर्वभूतेशं भक्त्या नारायणं हरिम् ।\nसमाहितो निराहारः षड्रात्रेण महायशाः ।। १२ ।।\nददर्श दर्शने राजा देवं नारायणं प्रभुम्।\nउवाच चैनं भगवान् सर्वभूतानुकम्पकः ।। १३ ।।\nब्रह्मदत्त प्रभाते त्वं कल्याणं समवाप्स्यसि ।\nइत्युक्त्वा भगवान् देवस्तत्रैवान्तरधीयत ।। १४ ।।\nचतुर्णां तु पिता योऽसौ ब्राह्मणानां महात्मनाम्।\nश्लोकं सोऽधीत्य पुत्रेभ्यः कृतकृत्य इवाभवत् ।। १५ ।।\nस राजानमथान्विच्छन्सहमन्त्रिणमच्युतम्।\nन ददर्शान्तरं किंचिच्छ्लोकं श्रावयितुं तदा ।। १६।।\nअथ राजा सरःस्नातो लब्ध्वा लब्ध्वा नारायणाद्वरम्।\nप्रविवेश पुरीं प्रीतो रथमारुह्य काञ्चनम् ।। १७ ।।\nतस्य रश्मीन्प्रत्यगृह्णात्कण्डरीको द्विजर्षभः ।\nचामरं व्यजनं चापि बाभ्रव्यः समवाक्षिपत् ।। १८ ।।\nइदमन्तरमित्येव ततः स ब्राह्मणस्तदा ।\nश्रावयामास राजानं श्लोकं तं सचिवौ च तौ ।। १९ ।।\nसप्त व्याधा दशार्णेषु मृगाः कालञ्जरे गिरौ ।\nचक्रवाकाः शरद्वीपे हंसाः सरसि मानसे ।। 1.24.२० ।।\nतेऽभिजाताः कुरुक्षेत्रे ब्राह्मणा वेदपारगाः ।\nप्रस्थिता दीर्घमध्वानं यूयं किमवसीदथ ।। २१ ।।\nतच्छ्रुत्वा मोहमगमद् ब्रह्मदत्तो नराधिपः ।\nसचिवश्चास्य पाञ्चाल्यः कण्डरीकश्च भारत ।। २२ ।।\nस्रस्तरश्मिप्रतोदौ तौ पतितव्यञ्जनावुभौ ।\nदृष्ट्वा बभूवुरस्वस्थाः पौराश्च सुहृदस्तथा ।। २३ ।।\nमुहूर्तमेव राजा स सह ताभ्यां रथे स्थितः ।\nप्रतिलभ्य ततः संगं प्रत्यागच्छदरिंदमः ।। २४ ।।\nततस्ते तत्सरः स्मृत्वा योगं तमुपलभ्य च ।\nब्राह्मणं विपुलैरर्थैर्भोगैश्च समयोजयन् ।। २५ ।।\nअभिषिच्य स्वराज्ये तु विष्वक्सेनमरिंदमम् ।\nजगाम ब्रह्मदत्तोऽथ सदारो वनमेव ह ।। २६ ।।\nअथैनं संनतिर्धीरा देवलस्य सुता तदा ।\nउवाच परमप्रीता योगाद् वनगतं नृपम् ।। २७ ।।\nजानन्त्या ते महाराज पिपीलिकरुतज्ञताम् ।\nचोदितः क्रोधमुद्दिश्य सक्तः कामेषु वै मया ।। २८ ।।\nइतो वयं गमिष्यामो गतिमिष्टामनुत्तमाम् ।\nतव चान्तर्हितो योगस्ततः संस्मारितो मया ।। २९ ।।\nस राजा परमप्रीतः पत्न्याः श्रुत्वा वचस्तदा ।\nप्राप्य योगं बलादेव गतिं प्राप सुदुर्लभाम् ।। 1.24.३० ।।\nकण्डरीकोऽपि धर्मात्मा सांख्ययोगमनुत्तमम् ।\nप्राप्य योगगतिं सिद्धो विशुद्धस्तेन कर्मणा ।। ३१ ।।\nक्रमं प्रणीय पाञ्चाल्यः शिक्षां चोत्पाद्य केवलाम् ।\nयोगाचार्यगतिं प्राप यशश्चाग्र्यं महातपाः ।। ३२ ।।\nएवमेतत् पुरावृत्तं मम प्रत्यक्षमच्युत ।\nतद् धारयस्व गाङ्गेय श्रेयसा योक्ष्यसे ततः ।। ३३ ।।\nये चान्ये धारयिष्यन्ति तेषां चरितमुत्तमम् ।\nतिर्यग्योनिषु ते जातु न गमिष्यन्ति कर्हिचित् ।। ३४ ।।\nश्रुत्वा चेदमुपाख्यानं महार्थं महतां गतिम्।\nयोगधर्मो हृदि सदा परिवर्तति भारत ।। ३५ ।।\nस तेनैवानुबन्धेन कदाचिल्लभते शमम्।\nततो योगगतिं याति शुद्धां तां भुवि दुर्लभाम् ।। ३६ ।।\nवैशम्पायन उवाच\nएवमेतत् पुरा गीतं मार्कण्डेयेन धीमता ।\nश्राद्धस्य फलमुद्दिश्य सोमस्याप्यायनाय वै ।। ३७ ।।\nसोमो हि भगवान् देवो लोकस्याप्यायनं परम्।\nवृष्णिवंशप्रसङ्गेन तस्य वंशं निबोध मे ।। ३८ ।।"
  },
  {
    "text": "ति श्रीमहाभारते खिलेषु हरिवंशे हरिवंशपर्वणि पितृकल्पसमाप्तिर्नाम चतुर्विंशोऽध्यायः ।। २४ ।।"
  }
]
[
  {
    "text": "जनमेजय उवाच\nसगरस्यात्मजा वीराः कथं जाता महात्मनः ।\nविक्रान्ताः षष्टिसाहस्रा विधिना केन वा द्विज ।। १ ।।\nवैशम्पायायन उवाच\nद्वे भार्ये सगरस्यास्तां तपसा दग्धकिल्बिषे ।\nज्येष्ठा विदर्भदुहिता केशिनी नाम विश्रुता ।। २ ।।\nकनीयसी तु या तस्य पत्नी परमधर्मिणी ।\nअरिष्टनेमिदुहिता रूपेणाप्रतिमा भुवि ।। ३ ।।\nऔर्वस्ताभ्यां वरं प्रादात् तं निबोध जनाधिप ।\nषष्टिं पुत्रसहस्राणि गृह्णात्वेका तपस्विनी ।। ४ ।।\nएकं वंशधरं त्वेका यथेष्ठं वरयत्विति ।\nतत्रैका जगृहे पुत्राँल्लुब्धा शूरान् बहूंस्तथा ।। ५ ।।\nएकं वंशधरं त्वेका तथेत्याह च तां मुनिः ।\nकेशिन्यसूत सगरादसमञ्जसमात्मजम् ।। ६ ।।\nराजा पञ्चजनो नाम बभूव सुमहाबलः ।\nइतरा सुषुवे तुम्बीं बीजपूर्णामिति श्रुतिः ।। ७ ।\nतत्र षष्टिसहस्राणि गर्भास्ते तिलसम्मिताः ।\nसम्बभूवुर्यथाकालं ववृधुश्च यथाक्रमम् ।। ८ ।।\nघृतपूर्णेषु कुम्भेषु तान्गर्भान् निदधे पिता ।\nधात्रीश्चैकैकशः प्रादात् तावतीरेव पोषणे ।। ९ ।।\nततो  दशसु मासेषु समुत्तस्थुर्यथासुखम्।\nकुमारास्ते यथाकालं सगरप्रीतिवर्धनाः ।। 1.15.१० ।।\nषष्टिः पुत्रसहस्राणि तस्यैवमभवन् नृप ।\nगर्भादलाबुमध्याद् वै जातानि पृथिवीपते ।। ११ ।।\nतेषां नारायणं तेजः प्रविष्टानां महात्मनाम् ।\nएकः पञ्चजनो नाम पुत्रो राजा बभूव ह ।। १२ ।।\nसुतः पञ्चजनस्यासीदंशुमान्नाम वीर्यवान् ।\nदिलीपस्तनयस्त्वस्य खट्वाङ्ग इति विश्रुतः ।। १३ ।।\nयेन स्वर्गादिहागत्य मुहूर्तं प्राप्य जीवितम् ।\nत्रयोऽनुसंधिता लोका बुद्ध्या सत्येन चानघ ।। १४ ।।\nदिलीपस्य तु दायादो महाराजो भगीरथः ।\nयः स गङ्गां सरिच्छ्रेष्ठामवातारयत प्रभुः ।। १५ ।।\nकीर्तिमान् स महाभागः शक्रतुल्यपराक्रमः ।\nसमुद्रमानयच्चैनां दुहितृत्वेन कल्पयत्।\nतस्माद् भागीरथी गङ्गा कथ्यते वंशचिन्तकैः ।। १६ ।।\nभगीरथसुतो राजा श्रुत इत्यभिविश्रुतः ।\nनाभागस्तु श्रुतस्यासीत्पुत्रः परमधार्मिकः ।। १७ ।।\nअम्बरीषस्तु नाभागिः सिन्धुद्वीपपिताभवत,\nअयुताजित्तु दायादःसिन्धुद्वीपस्य वीर्यवान् ।। १८ ।।\nअयुताजित्सुतस्त्वासीदृतुपर्णो महायशाः ।\nदिव्याक्षहृदयज्ञो वै राजा नलसखो बली ।। १९ ।।\nऋतुपर्णसुतस्त्वासीदार्तुपर्णिर्महीपतिः ।\nसुदासस्तस्य तनयो राजात्विन्द्रसखोऽभवत् ।। 1.15.२० ।।\nसुदासस्य सुतस्त्वासीत्सौदासो नाम पार्थिवः ।\nख्यातः कल्माषपादो वै नाम्ना मित्रसहस्तथा ।। २१ ।।\nकल्माषपादस्य सुतः सर्वकर्मेति विश्रुतः ।\nअनरण्यस्तु पुत्रोऽभूद् विश्रुतः सर्वकर्मणः ।। २२ ।।\nअनरण्यसुतो निघ्नो निघ्नपुत्रौ बभूवतुः ।\nअनमित्रो रघुश्चैव पार्थिवर्षभ सत्तमौ ।। २३ ।।\nअनमित्रस्य धर्मात्मा विद्वान् दुलिदुहोऽभवत् ।\nदिलीपस्तनयस्तस्य रामप्रप्रपितामहः ।। २४ ।।\nदीर्घबाहुर्दिलीपस्य रघुर्नाम्नाभवत् सुतः ।\nअयोध्यायां महाराजो रघुश्चासीन्महाबलः ।। २५ ।।\nअजस्तु रघुतो जज्ञे अजाद् दशरथोऽभवत् ।\nरामो दशरथाज्जज्ञे धर्मात्मा सुमहायशाः ।। २६ ।।\nरामस्य तनयो जज्ञे कुश इत्यभिविश्रुतः ।\nअतिथिस्तु कुशाज्जज्ञे निषधस्तस्य चात्मजः ।। २७ ।।\nनिषधस्य नलः पुत्रो नभः पुत्रो नलस्य तु ।\nनभस्य पुण्डरीकस्तु क्षेमधन्वा ततः स्मृतः ।। २८ ।।\nक्षेमधन्वसुतस्त्वासीद् देवानीकः प्रतापवान् ।\nआसीदहीनगुर्नाम देवानीकसुतः प्रभुः ।। २९ ।।\nअहीनगोस्तु दायादः सुधन्वा नाम पार्थिवः ।\nसुधन्वनः सुतश्चैव ततो जज्ञेऽनलो नृपः ।। 1.15.३० ।।\nउक्थो नाम स धर्मात्मानलपुत्रो बभूव ह ।\nवज्रनाभः सुतस्तस्य उक्थस्य च महात्मनः ।। ३१ ।।\nशङ्खस्तस्य सुतो विद्वान् व्युषिताश्व इति श्रुतः ।\nपुष्पस्तस्य सुतो विद्वानर्थसिद्धिस्तु तत्सुतः ।। ३२ ।।\nसुदर्शनः सुतस्तस्य अग्निवर्णः सुदर्शनात् ।\nअग्निवर्णस्य शीघ्रस्तु शीघ्रस्य तु मरुः सुतः ।। ३३ ।।\nमरुस्तु योगमास्थाय कलापद्वीपमास्थितः ।\nतस्यासीद् विश्रुतवतः पुत्रो राजा बृहद्बलः ।। ३४ ।।\nनलौ द्वावेव विख्यातौ पुराणे भरतर्षभ ।\nवीरसेनात्मजश्चैव यश्चेक्ष्वाकुकुलोद्वहः ।। ३५ ।।\nइक्ष्वाकुवंशप्रभवाः प्राधान्येनेह कीर्तिताः ।\nएते विवस्वतो वंशे राजानो भूरितेजसः ।। ३६ ।।\nपठन् सम्यगिमां सृष्टिमादित्यस्य विवस्वतः ।\nश्राद्धदेवस्य देवस्य प्रजानां पुष्टिदस्य च ।। ३७ ।।\nप्रजावानेति सायुज्यमादित्यस्य विवस्वतः ।\nविपाप्मा विरजाश्चैव आयुष्मांश्च भवत्युत ।। ३८ ।।\nइति श्रीमहाभारते खिलभागे हरिवंशे हरिवंशपर्वणि आदित्यस्य वंशानुकीर्तनं नाम पञ्चदशोऽध्यायः ।। १५ ।।"
  }
]
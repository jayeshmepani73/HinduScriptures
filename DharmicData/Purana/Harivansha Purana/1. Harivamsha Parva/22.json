[
  {
    "text": "मार्कण्डेय उवाच\nततस्तं चक्रवाकौ द्वावूचतुः सहचारिणौ ।\nआवां ते सचिवौ स्यावस्तव प्रियहितैषिणौ ।। १ ।।\nतथेत्युक्त्वा च तस्यासीत्तदा योगात्मिका मतिः ।\nएवं ते समयं चक्रुः शुचिवाक् तमुवाच ह ।। २ ।।\nयस्मात् कामप्रधानस्त्वं योगधर्ममपास्य वै ।\nएवं वरं प्रार्थयसे तस्माद् वाक्यं निबोध मे ।। ३ ।।\nराजा त्वं भविता तात काम्पिल्ये नात्र संशयः ।\nभविष्यतः सखायौ च द्वाविमौ सचिवौ तव ।। ४ ।।\nशप्त्वा चानभिभाष्यांस्तांश्चत्वारश्चक्रुरण्डजाः ।\nतांस्त्रीनभीप्सतो राज्यं व्यभिचारप्रदर्शितान् ।। ५ ।।\nशप्ताः खगास्त्रयस्ते तु योगभ्रष्टा विचेतसः ।\nतानयाचन्त चतुरस्त्रयस्ते सहचारिणः ।। ६ ।।\nतेषां प्रसादं ते चक्रुरथैतान्सुमनाऽब्रवीत् ।\nसर्वेषामेव वचनात्प्रसादानुगतं वचः ।। ७ ।।\nअन्तवान् भविता शापो युष्माकं नात्र संशयः ।\nइतश्च्युताश्च मानुष्यं प्राप्य योगमवाप्स्यथ ।। ८ ।।\nसर्वसत्त्वरुतज्ञश्च स्वतन्त्रोऽयं भविष्यति ।\nपितृप्रसादो ह्यस्माभिरस्य प्राप्तः कृतेन वै ।। ९ ।।\nगां प्रोक्षयित्वा धर्मेण पितृभ्य उपकल्प्यताम् ।\nअस्माकं ज्ञानसंयोगः सर्वेषां योगसाधनः ।। 1.22.१० ।।\nइमं च वाक्यसंदर्भश्लोकमेकमुदाहृतम् ।\nपुरुषान्तरितं श्रुत्वा ततो योगमवाप्स्यथ।। ११ ।।"
  },
  {
    "text": "इति श्रीमहाभारते खिलेषु हरिवंशे हरिवंशपर्वणि पितृकल्पे द्वाविंशोऽध्यायः । । २२ । ।"
  }
]
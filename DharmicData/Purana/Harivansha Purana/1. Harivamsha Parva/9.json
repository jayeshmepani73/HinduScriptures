[
  {
    "text": "वैशम्पायन उवाच\nविवस्वान् कश्यपाज्जज्ञे दाक्षायण्यामरिंदम ।\nतस्य भार्याभवत् संज्ञा त्वाष्ट्री देवी विवस्वतः।। १ ।।\nसुरेणुरिति विख्याता त्रिषु लोकेषु भाविनी ।\nसा वै भार्या भगवती मार्तण्डस्य महात्मनः ।। २ ।।\nभर्तृरूपेण नातुष्यद् रूपयौवनशालिनी ।\nसंज्ञा नाम सुतपसा दीप्तेनेह समन्विता ।। ३ ।।\nआदित्यस्य हि तद्रूपं मण्डलस्य सुतेजसा ।\nगात्रेषु परिदग्धं वै नातिकान्तमिवाभवत् ।। ४ ।।\nन खल्वयं मृतोऽण्डस्य इति स्नेहादभाषत ।\nअज्ञानात् कश्यपस्तस्मान्मार्तण्ड इति चोच्यते।। ५ ।।\nतेजस्त्वभ्यधिकं तात नित्यमेव विवस्वतः ।\nयेनातितापयामास त्रीँल्लोकान्कश्यपात्मजः।। ६ ।।\nत्रीण्यपत्यानि कौरव्य संज्ञायां तपतां वरः ।\nआदित्यो जनयामास कन्यां द्वौ च प्रजापती ।। ७ ।।\nमनुर्वैवस्वतः पूर्वं श्राद्धदेवः प्रजापतिः ।\nयमश्च यमुना चैव यमजौ सम्बभूवतुः ।। ८ ।।\nसा विवर्णं तु तद्रूपं दृष्ट्वा संज्ञा विवस्वतः ।\nअसहन्ती च स्वां छायां सवर्णा निर्ममे ततः ।। ९ ।।\nमायामयी तु सा संज्ञा तस्याश्छाया समुत्थिता ।\nप्राञ्जलिः प्रणता भूत्वा छाया संज्ञां नरेश्वर ।। 1.9.१० ।।\nउवाच किं मया कार्यं कथयस्व शुचिस्मिते ।\nस्थितास्मि तव निर्देशे शाधि मां वरवर्णिनि।। ११ ।।\nसंज्ञोवाच\nअहं यास्यामि भद्रं ते स्वमेव भवनं पितुः ।\nत्वयेह भवने मह्यं वस्तव्यं निर्विकारया ।। १२ ।।\nइमौ च बालकौ मह्यं कन्या चेयं सुमध्यमा ।\nसम्भाव्यास्ते न चाख्येयमिदं भगवते क्वचित्।। १३ ।।\nछायोवाच\nआ कचग्रहणाद् देवि आ शापान्नैव कर्हिचित्।\nआख्यास्यामि मतं तुभ्यं गच्छ देवि यथासुखम्।। १४ ।।\nवैशम्पायन उवाच\nसमादिश्य सवर्णां तां तथेत्युक्ता च सा तया ।\nत्वष्टुः समीपमगमद् व्रीडितेव तपस्विनी ।। १५ ।।\nपितुः समीपगा सा तु पित्रा निर्भर्त्सिता तदा।\nभर्तुः समीपं गच्छेति नियुक्ता च पुनः पुनः ।। १६ ।।\nअगच्छद्वडवा भूत्वा ऽऽच्छाद्य रूपमनिन्दिता।\nकुरूनथोत्तरान् गत्वा तृणान्येव चचार ह ।। १७ ।।\nद्वितीयायां तु संज्ञायां संज्ञेयमिति चिन्तयन् ।\nआदित्यो जनयामास पुत्रमात्मसमं तदा ।। १८ ।।\nपूर्वजस्य मनोस्तात सदृशोऽयमिति प्रभुः ।\nसवर्णत्वान्मनोर्भूयः सावर्ण इति चोक्तवान् ।। १९ ।।\nमनुरेवाभवन्नाम्ना सावर्ण इति चोच्यते ।\nद्वितीयो यः सुतस्तस्याः  स विज्ञेयः शनैश्चरः ।। 1.9.२० ।।\nसंज्ञा तु पार्थिवी तात स्वस्य पुत्रस्य वै तदा ।\nचकाराभ्यधिकं स्नेहं न तथा पूर्वजेषु वै ।। २१ ।।\nमनुस्तस्याक्षमत्तत्तु यमस्तस्या न चक्षमे ।\nतां स रोषाच्च बाल्याच्च भाविनोऽर्थस्य वै बलात् ।\nपदा संतर्जयामास संज्ञां वैवस्वतो यमः ।। २२ ।।\nतं शशाप ततः क्रोधात् सावर्णजननी नृप ।\nचरणः पततामेष तवेति भृशदुःखिता ।। २३ ।।\nयमस्तु तत् पितुः सर्वं प्राञ्जलिः प्रत्यवेदयत् ।\nभृशं शापभयोद्विग्नः संज्ञावाक्यप्रतोदितः ।। २४ ।।\nशापोऽयं विनिवर्तेत प्रोवाच पितरं तदा ।\nमात्रा स्नेहेन सर्वेषु वर्तितव्यं सुतेषु वै ।। २५ ।।\nसेयमस्मानपाहाय यवीयांसं बुभूषति ।\nतस्यां मयोद्यतः पादो न तु देहे निपातितः ।। २६ ।।\nबाल्याद्वा यदि वा मोहात्तद्भवान्क्षन्तुमर्हति।\nयस्मात्ते पूजनीयाहं लङ्घितास्मि त्वया सुत ।। २७ ।।\nतस्मात् तवैष चरणः पतिष्यति न संशयः ।\nअपत्यं दुरपत्यं स्यान्नाम्बा कुजननी भवेत् ।। २८ ।।\nशप्तोऽहमस्मि लोकेश जनन्या तपतां वर ।\nतव प्रसादाच्चरणो न पतेन्मम गोपते ।। २९ ।।\nविवस्वानुवाच\nअसंशयं पुत्र महद् भविष्यत्यत्र कारणम् ।\nयेन त्वामाविशत् क्रोधो धर्मज्ञं सत्यवादिनम् ।। 1.9.३०\nकृमयो मांसमादाय यास्यन्ति धरणीतलम् ।। ३१ ।।\nतव पादान्महाप्राज्ञ ततस्त्वं प्राप्स्यसे सुखम् ।\nकृतमेवं वचस्तथ्यं मातुस्तव भविष्यति ।। ३२ ।।\nशापस्य परिहारेण त्वं च त्रातो भविष्यसि ।\nआदित्योऽथाब्रवीत् संज्ञां किमर्थं तनयेषु वै ।। ३३ ।।\nतुल्येष्वभ्यधिकः स्नेहः क्रियतेऽति पुनः पुनः ।\nसा तत्परिहसन्ती तु नाचचक्षे विवस्वते ।। ३४ ।।\nआत्मानं सुसमाधाय योगात् तथ्यमपश्यत ।\nतां शप्तुकामो भगवान् नाशाय कुरुनन्दन ।। ३५ ।।\nमूर्धजेषु च जग्राह समयेऽतिगतेऽपि च ।\nसा तत् सर्वं यथावृत्तमाचचक्षे विवस्वते ।। ३६ ।।\nविवस्वानथ तच्छ्रुत्वा क्रुद्धस्त्वष्टारमभ्यगात् ।\nत्वष्टा तु तं यथा न्यायमर्चयित्वा विभावसुम् ।\nनिर्दग्धुकामं रोषेण सान्त्वयामास वै तदा ।। ३७ ।।\nत्वष्टोवाच\nतवातितेजसाविष्टमिदं रूपं न शोभते ।\nअसहन्ती च तत् संज्ञा वने चरति शाद्वले ।। ३८ ।।\nद्रष्टा हि तां भवानद्य स्वां भार्यां शुभचारिणीम्।\nनित्यं तपस्यभिरतां वडवारूपधारिणीम् ।। ३९ ।।\nपर्णाहारां कृशां दीनां जटिलां ब्रह्मचारिणीम् ।\nहस्तिहस्तपरिक्लिष्टां व्याकुलां पद्मिनीमिव ।\nश्लाघ्यां योगबलोपेतां योगमास्थाय गोपते ।। 1.9.४० ।।\nअनुकूलं तु देवेश यदि स्यान्मम तन्मतम्।\nरूपं निर्वर्तयाम्यद्य तव कान्तमरिंदम ।। ४१ ।।\nरूपं विवस्वतश्चासीत् तिर्यगूर्ध्वसमं तु वै ।\nतेनासौ सम्भृतो देवरूपेण तु विभावसुः ।। ४२ ।।\nतस्मात् त्वष्टुः स वै वाक्यं वहु मेने प्रजापतिः ।\nसमनुज्ञातवांश्चैव त्वष्टारं रूपसिद्धये ।। ४३ ।।\nततोऽभ्युपगमात्त्वष्टा मार्तण्डस्य विवस्वतः ।\nभ्रमिमारोप्य तत् तेजः शातयामास भारत ।। ४४ ।।\nततो निर्भासितं रूपं तेजसा संहृतेन वै ।\nकान्तात् कान्ततरं द्रष्टुमधिकं शुशुभे तदा ।। ४५\nमुखे निर्वर्तितं रूपं तस्य देवस्य गोपतेः ।\nततः प्रभृति देवस्य मुखमासीत् तु लोहितम् ।\nमुखरागं तु यत्पूर्वं मार्तण्डस्य मुखच्युतम् ।। ४६ ।।\nआदित्या द्वादशैवेह सम्भूता मुखसम्भवाः ।\nधातार्यमा च मित्रश्च वरुणोंऽशो भगस्तथा ।। ४७ ।।\nइन्द्रो विवस्वान्पूषा च पर्जन्यो दशमस्तथा ।\nततस्त्वष्टा ततो विष्णुरजघन्यो जघन्यजः ।। ४८ ।।\nहर्षं लेभे ततो देवो दृष्ट्वाऽऽदित्यान् स्वदेहजान् ।\nगन्धैः पुष्पैरलंकारैर्भास्वता मुकुटेन च ।। ४९ ।।\nएवं सम्पूजयामास त्वष्टा वाक्यमुवाच ह ।\nगच्छ देव निजां भार्यां कुरूंश्चरति सोत्तरान् ।। 1.9.५० ।।\nवडवारूपमास्थाय वने चरति शाद्वले ।\nस तथा रूपमास्थाय स्वभार्यारूपलीलया ।। ५१ ।।\nददर्श योगमास्थाय स्वां भार्यां वडवां ततः ।\nअधृष्यां सर्वभूतानां तेजसा नियमेन च ।। ५२ ।।\nवडवावपुषा राजंश्चरन्तीमकुतोभयाम् ।\nसोऽश्वरूपेण भगवांस्तां मुखे समभावयत् ।। ५३ ।।\nमैथुनाय विचेष्टन्ती परपुंसोपशङ्कया ।\nसा तन्निरवमच्छुक्रं नासिकायां विवस्वतः ।। ५४ ।।\nदेवौ तस्यामजायेतामश्विनौ भिषजां वरौ ।\nनासत्यश्चैव दस्रश्च स्मृतौ द्वावश्विनाविति ।। ५५ ।।\nमार्तण्डस्यात्मजावेतावष्टमस्य प्रजापतेः ।\nसंज्ञायां जनयामास वडवायां स भारत ।\nतां तु रूपेण कान्तेन दर्शयामास भास्करः ।। ५६ ।।\nसा च दृष्ट्वैव भर्तारं तुतोष जनमेजय ।\nयमस्तु कर्मणा तेन भृशं पीडितमानसः ।। ५७ ।।\nधर्मेण रञ्जयामास धर्मराज इव प्रजाः ।\nस लेभे कर्मणा तेन परमेण महाद्युतिः ।। ५८ ।।\nपितॄणामाधिपत्यं च लोकपालत्वमेव च ।\nमनुः प्रजापतिस्त्वासीत् सावर्णः स तपोधनः ।। ५९ ।।\nभाव्यः सोऽनागते काले मनुः सावर्णिकेऽन्तरे ।\nमेरुपृष्ठे तपो घोरमद्यापि चरति प्रभुः ।। 1.9.६० ।।\nभ्राता शनैश्चरश्चास्य ग्रहत्वमुपलब्धवान् ।\nनासत्यौ यौ समाख्यातौ स्वर्वैद्यौ तौ बभूवतुः ।। ६१ ।।\nसेवतोऽपि तथा राजन्नश्वानां शान्तिदोऽभवत्।\nत्वष्टा तु तेजसा तेन विष्णोश्चक्रमकल्पयत् ।। ६२ ।।\nतदप्रतिहतं युद्धे दानवान्तचिकीर्षया ।\nयवीयसी तयोर्या तु यमी कन्या यशस्विनी ।। ६३ ।।\nअभवत् सा सरिच्छ्रेष्ठा यमुना लोकभाविनी ।\nमनुरित्युच्यते लोके सावर्ण इति चोच्यते ।।६४ ।।\nद्वितीयो यः सुतस्तस्य मनोर्भ्राता शनैश्चरः ।\nग्रहत्वं स च लेभे वै सर्वलोकाभिपूजितम् ।। ६५ ।।\nय इदं जन्म देवानां शृणुयाद् वापि धारयेत् ।\nआपद्भ्यः स विमुच्येत प्राप्नुयाच्च महद्यशः ।। ६६ ।।\nइति श्रीमहाभारते खिलभागे हरिवंशे हरिवंशपर्वणि वैवस्वतोत्पत्तौ नवमोऽध्यायः ।। ९ ।।"
  }
]
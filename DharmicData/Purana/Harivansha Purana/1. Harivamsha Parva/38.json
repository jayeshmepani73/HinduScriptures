[
  {
    "text": "वैशम्पायन उवाच\nभजमानस्य पुत्रोऽथ रथमुख्यो विदूरथः ।\nराजाधिदेवः शूरस्तु विदूरथसुतोऽभवत् ।। १ ।।\nराजाधिदेवस्य सुता जज्ञिरे वीर्यवत्तराः ।\nदत्तातिदत्तबलिनौ शोणाश्वः श्वेतवाहनः ।। २ ।।\nशमी च दण्डशर्मा च दण्डशत्रुश्च शत्रुजित् ।\nश्रवणा च श्रविष्ठा च स्वसारौ सम्बभूवतुः ।। ३ ।।\nशमीपुत्रः प्रतिक्षत्रः प्रतिक्षत्रस्य चात्मजः ।\nस्वयंभोजः स्वयंभोजाद्धृदीकः सम्बभूव ह ।। ४ ।।\nतस्य पुत्रा बभूवुर्हि सर्वे भीमपराक्रमाः ।\nकृतवर्माग्रजस्तेषां शतधन्वाथ मध्यमः ।। ५ ।।\nदेवर्षेर्वचनात् तस्य भिषग् वैतरणश्च यः ।\nसुदान्तश्च विदान्तश्च कामदा कामदन्तिका ।। ६ ।।\nदेववांश्चाभवत् पुत्रो विद्वान् कम्बलबर्हिषः ।\nअसमौजास्तथा वीरो नासमौजाश्च तावुभौ ।। ७ ।।\nअजातपुत्राय सुतान् प्रददावसमौजसे ।\nसुदंष्ट्रं चारुरूपं च कृष्णमित्यन्धकास्त्रयः ।। ८ ।।\nएते चान्ये च बहवो अन्धकाः कथितास्तव ।\nअन्धकानामिमं वंशं धारयेद् यस्तु नित्यशः ।। ९ ।।\nआत्मनो विपुलं वंशं लभते नात्र सशयः ।\nगान्धारी चैव माद्री च क्रोष्टुर्भार्ये बभूवतुः ।। 1.38.१० ।।\nगान्धारी जनयामास अनमित्रं महाबलम् ।\nमाद्री युधाजितं पुत्रं ततो वै देवमीढुषम् ।। ११ ।।\nअनमित्रममित्राणां जेतारमपराजितम् ।\nअनमित्रसुतो निघ्नो निघ्नतो द्वौ बभूवतुः ।। १२ ।।\nप्रसेनश्चाथ सत्राजिच्छत्रुसेनाजितावुभौ ।\nप्रसेनो द्वारवत्यां तु निवसन्त्यां महामणिम्।।१३ ।।\nदिव्यं स्यमन्तकं नाम समुद्रादुपलब्धवान् ।\nतस्य सत्राजितः सूर्यः सखा प्राणसमोऽभवत् ।। १४ ।।\nस कदाचिन्निशापाये रथेन रथिनां वरः ।\nअब्धिकूलमुपस्प्रष्टुमुपस्थातुं ययौ रविम् ।। १५ ।।\nतस्योपतिष्ठतः सूर्यं विवस्वानग्रतः स्थितः ।\nअस्पष्टमूर्तिर्भगवांस्तेजोमण्डलवान् प्रभूः ।। १६ ।।\nअथ राजा विवस्वन्तमुवाच स्थितमग्रतः ।\nयथैवं व्योम्नि पश्यामि सदा त्वां ज्योतिषाम्पते ।। १७ ।।\nतेजोमण्डलिनं देवं तथैव पुरतः स्थितम् ।\nको विशेषोऽस्ति मे त्वत्तः सख्येनोपागतस्य वै ।। १८।।\nएतच्छ्रुत्वा तु भगवान् मणिरत्नं स्यमन्तकम् ।\nस्वकण्ठादवमुच्यैव एकान्ते न्यस्तवान् विभुः ।। १९ ।।\nततो विग्रहवन्तं तं ददर्श नृपतिस्तदा ।\nप्रीतिमानथ तं दृष्ट्वा मुहूर्तं कृतवान् कथाम् ।। 1.38.२० ।।\nतमपि प्रस्थितं भूयो विवस्वन्तं स सत्रजित् ।\nलोकानुद्भासयस्येतान् येन त्वं सततं प्रभो ।\nतदेतन्मणिरत्नं मे भगवन् दातुमर्हसि ।। २१ ।।\nततः स्यमन्तकमणिं दत्तवांस्तस्य भास्करः ।\nस तमाबद्ध्य नगरीं प्रविवेश महीपतिः ।। २२ ।।\nतं जनाः पर्यधावन्त सूर्योऽयं गच्छतीति ह ।\nपुरीं विस्मापयित्वा च राजा त्वन्तःपुरं ययौ ।।२३ ।।\nतत् प्रसेनजितं दिव्यं मणिरत्नं स्यमन्तकम् ।\nददौ भ्रात्रे नरपतिः प्रेम्णा सत्राजिदुत्तमम् ।। २४।।\nस मणिः स्यन्दते रुक्मं वृष्ण्यन्धकनिवेशने ।\nकालवर्षी च पर्जन्यो न च व्याधिभयं ह्यभूत् ।। २५ ।।\nलिप्सां चक्रे प्रसेनात्तु मणिरत्ने स्यमन्तके ।\nगोविन्दो न च तल्लेभे शक्तोऽपि न जहार सः ।।२६।।\nकदाचिन्मृगयां यातः प्रसेनस्तेन भूषितः ।\nस्यमन्तककृते सिंहाद् वधं प्राप वनेचरात ।। २७ ।।\nअथ सिंहं प्रधावन्तमृक्षराजो महाबलः ।\nनिहत्य मणिरत्नं तदादाय बिलमाविशत् ।। २८ ।।\nततो वृष्ण्यन्धकाः कृष्णं प्रसेनवधकारणात्।\nप्रार्थनां तां मणेर्बुद्ध्या सर्व एव शशङ्किरे ।। २९।\nस शङ्क्यमानो धर्मात्मा नकारी तस्य कर्मणः ।\nआहरिष्ये मणिमिति प्रतिज्ञाय वनं ययौ ।। 1.38.३० ।।\nयत्र प्रसेनो मृगयामाचरत् तत्र चाप्यथ ।\nप्रसेनस्य पदं गृह्य पुरुषैराप्तकारिभिः ।। ३१ ।।\nऋक्षवन्तं गिरिवरं विन्ध्यं च गिरिमुत्तमम् ।\nअन्वेषयन् परिश्रान्तः स ददर्श महामनाः ।।३२ ।।\nसाश्वं हतं प्रसेनं वै नाविन्दच्चेच्छितं मणिम् ।\nअथ सिंहः प्रसेनस्य शरीरस्याविदूरतः ।। ३३ ।।\nऋक्षेण निहतो दृष्टः पादैर्ऋक्षश्च सूचितः ।\nपादैरन्वेषयामास गुहामृक्षस्य माधवः ।। ३४\nमहत्यृक्षबिले वाणीं शुश्राव प्रमदेरिताम् ।\nधात्र्या कुमारमादाय सुतं जाम्बवतो नृप ।\nक्रीडापयन्त्या मणिना मा रोदीरित्यथेररिताम् ।। ३५ ।।\nधात्र्युवाच\nसिंहः प्रसेनमवधीत् सिंहो जाम्बवता हतः ।\nसुकुमारक मा रोदीस्तव ह्येष स्यमन्तकः ।। ३६ ।।\nसुव्यक्तीकृतशब्दस्तु तूष्णीं बिलमथाविशत् ।\nप्रविश्य चापि भगवांस्तमृक्षबिलमञ्जसा ।। ३७ ।।\nस्थापयित्वा बिलद्वारि यदूंल्लाँङ्गलिना सह ।\nशार्ङ्गधन्वा बिलस्थं तु जाम्बवन्तं ददर्श ह ।। ३८ ।।\nयुयुधे वासुदेवस्तु बिले जाम्बवता सह ।\nबाहुभ्यामेव गोविन्दो दिवसानेकविंशतिम् । ३९ ।।\nप्रविष्टे तु बिलं कृष्णे बलदेवपुरःसराः ।\nपुरीं द्वारवतीमेत्य हतं कृष्णं न्यवेदयन् ।। 1.38.४० ।।\nवासुदेवस्तु निर्जित्य जाम्बवन्तं महाबलम् ।\nभेजे जाम्बवतीं कन्यामृक्षराजस्य सम्मताम् ।\nमणिं स्यमन्तकं चैव जग्राहात्मविशुद्धये ।। ४१ ।।\nअनुनीयर्क्षराजानं निर्ययौ च तदा बिलात् ।\nद्वारकामगमत् कृष्णः श्रिया परमया युतः ।। ४२ ।।\nएवं स मणिमाहृत्य विशोध्यात्मानमच्युतः ।\nददौ सत्राजिते तं वै सर्वसात्त्वतसंसदि ।। ४३ ।।\nएवं मिथ्याभिशप्तेन कृष्णेनामित्रघातिना ।\nआत्मा विशोधितः पापाद् विनिर्जित्य स्यमन्तकम् ।।\nसत्राजितो दश त्वात्सन्भार्यास्तासां शतं सुताः ।\nख्यातिमन्तस्त्रयस्तेषां भङ्गकारस्तु पूर्वजः ।।४५।।\nवीरो वातपतिश्चैव उपस्वावांश्च ते त्रयः ।\nकुमार्यश्चापि तिस्रो वै दिक्षु ख्याता नराधिप ।। ४६ ।।\nसत्यभामोत्तमा स्त्रीणां व्रतिनी च दृढव्रता ।\nतथा प्रस्वापिनी चैव भार्यां कृष्णाय तां ददौ ।। ४७ ।।\nसमाक्षो भङ्गकारस्य नारेयश्च नरोत्तमौ ।\nजज्ञाते गुणसम्पन्नौ विश्रुतौ रूपसम्पदा ।। ४८ ।।\nमाद्रीपुत्रस्य जज्ञेऽथ पृश्निः पुत्रो युधाजितः ।\nजज्ञाते तनयौ पृश्नेः श्वफल्कश्चित्रकस्तथा ।।४९ ।।\nश्वफल्कः काशिराजस्य सुतां भार्यामविन्दत ।\nगान्दिनीं नाम तस्याश्च सदा गाः प्रददौ पिता।। 1.38.५० ।।\nतस्यां जज्ञे महाबाहुः श्रुतवानिति विश्रुतः ।\nअक्रूरोऽथ महाभागो यज्वा विपुलदक्षिणः ।। ५१ ।।\nउपासङ्गस्तथा मद्गुर्मृदुरश्चारिमेजयः ।\nअविक्षिपस्तथोपेक्षः शत्रुहा चारिमर्दनः ।। ५२ ।।\nधर्मधृग् यतिधर्मा च गृध्रो भोजोऽन्धकस्तथा ।\nआवाहप्रतिवाहौ च सुन्दरी च वराङ्गना ।। ५३ ।।\nविश्रुता साम्बमहिषी कन्या चास्य वसुंधरा ।\nरूपयौवनसम्पन्ना सर्वसत्त्वमनोहरा ।। ५४ ।।\nअक्रूरेणोग्रसेन्यां तु सुतौ द्वौ कुरुनन्दन ।\nप्रसेनश्चोपदेवश्च जज्ञाते देववर्चसौ ।। ५५ ।।\nचित्रकस्याभवन् पुत्राः पृथुर्विपृथुरेव च ।\nअश्वग्रीवोऽश्वबाहुश्च सुपार्श्वकगवेषणौ ।। ५६ ।।\nअरिष्टनेमिरश्वश्च सुधर्मा धर्मभृत् तथा ।\nसुबाहुर्बहुबाहुश्च श्रविष्ठाश्रवणे स्त्रियौ ।। ५७ ।।\nइमां मिथ्याभिशस्तिं यः कृष्णस्य समुदाहृताम् ।\nवेद मिथ्याभिशापास्तं न स्पृशन्ति कदाचन ।। ५८ ।।\nइति श्रीमहाभारते खिलभागे हरिवंशे हरिवंशपर्वण्यष्टत्रिंशोऽध्याथः ।। ३८ ।।"
  }
]
[
  {
    "text": "वैशम्पायन उवाच\nऐलपुत्रा बभूवुस्ते सर्वे देवसुतोपमाः ।\nदिवि जाता महात्मान आयुर्धीमानमावसुः ।। १ ।।\nविश्वायुश्चैव धर्मात्मा श्रुतायुश्च तथापरः ।\nदृढायुश्च वनायुश्च शतायुश्चोर्वशीसुताः ।। २ ।।\nअमावसोश्च दायादो भीमो राजाथ नग्नजित्।\nश्रीमान्भीमस्य दायादो राजासीत्काञ्चनप्रभः ।\nविद्वांस्तु काञ्चनस्यापि सुहोत्रोऽभून्महाबलः ।। ३ ।।\nसौहोत्रिरभवज्जह्नुः केशिन्या गर्भसम्भवः ।\nआजह्रे यो महत्सत्रं सर्वमेधमहामखम् ।। ४ ।।\nपतिलोभेन यं गङ्गा पतित्वेऽभिससार ह ।\nनेच्छतः प्लावयामास तस्य गङ्गां च तत्सदः ।\nस तया प्लावितं दृष्ट्वा यज्ञवाटं समन्ततः ।। ५ ।।\nसौहित्रिरब्रवीद् गङ्गां क्रुद्धो भरतसत्तम ।। ६ ।।\nएष ते विफलं यत्नं पिबन्नम्भः करोम्यहम् ।\nअस्य गङ्गेऽवलेपस्य सद्यः फलमवाप्नुहि ।। ७ ।।\nराजर्षिणा ततः पीतां गङ्गां दृष्ट्वा महर्षयः ।\nउपनिन्युर्महाभागां  दुहितृत्वेन जाह्नवीम्।।८।।\nयुवनाश्वस्य पुत्रीं तु कावेरीं जह्नुरावहत्।\nयुवनाश्वस्य शापेन गङ्गार्धेन विनिर्ममे ।\nकावेरीं सरितां श्रेष्ठां जह्नोर्भार्यामनिन्दिताम् ।। ९ ।।\nजह्नुस्तु दयितं पुत्रं सुनहं नाम धार्मिकम् ।\nकावेर्यां जनयामास अजकस्तस्य चात्मजः ।। 1.27.१० ।।\nअजकस्य तु दायादो बलाकाश्वो महीपतिः ।\nबभूव मृगयाशीलः कुशस्तस्यात्मजोऽभवत्  ।। ११ ।।\nकुशपुत्रा बभूवुर्हि चत्वारो देववर्चसः ।\nकुशिकः कुशनाभश्च कुशाम्बो मूर्तिमांस्तथा ।। १२ ।।\nपह्लवैः सह संवृद्धिं राजा वनचरैस्तदा ।\nकुशिकस्तु तपस्तेपे पुत्रमिन्द्रसमप्रभम्।\nलभेयमिति तं शक्रस्त्रासादभ्येत्य जक्षिवान् ।। १३ ।।\nपूर्णे वर्षसहस्रे वै तं तु शक्रो ह्यपश्यत ।\nअत्युग्रतपसं दृष्ट्वा सहस्राक्षः पुरंदरः ।। १४ ।।\nसमर्थः पुत्रजनने स्वमेवांशमवासयत्।\nपुत्रत्वे कल्पयामास स देवेन्द्रः सुरोत्तमः ।। १५ ।।\nस गाधिरभवद्राजा मघवान् कौशिकः स्वयम्।\nपौरुकुत्स्यभवद् भार्या गाधिस्तस्यामजायत ।। १६ ।।\nगाधेः कन्या महाभागा नाम्ना सत्यवती शुभा ।\nतां गाधिर्भृगुपुत्राय ऋचीकाय ददौ प्रभुः ।। १७ ।।\nतस्याः प्रीतोऽभवद् भर्ता भार्गवो भृगुनन्दनः ।\nपुत्रार्थं कारयामास चरुं गाधेस्तथैव च ।। १८ ।।\nउवाचाहूय तां भर्ता ऋचीको भार्गवस्तदा ।\nउपयोज्यश्चरुरयं त्वया मात्रा त्वयं तव ।। १९ ।।\nतस्यां जनिष्यते पुत्रो दीप्तिमान् क्षत्रियर्षभः ।\nअजेयः क्षत्रियैर्लोके क्षत्रियर्षभसूदनः ।। 1.27.२० ।।\nतवापि पुत्रं कल्याणि धृतिमन्तं तपोनिधिम्।\nशमात्मकं द्विजश्रेष्ठं चरुरेष विधास्यति ।। २१ ।।\nएवमुक्त्वा तु तां भार्यामृचीको भृगुनन्दनः ।\nतपस्यभिरतो नित्यमरण्यं प्रविवेश ह ।। २२ ।।\nगाधिः सदारस्तु तदा ऋचीकावासमभ्यगात्।\nतीर्थयात्राप्रसङ्गेन सुतां द्रष्टुं जनेश्वरः ।। २३ ।।\nचरुद्वयं गृहीत्वा तद्ऋषेः सत्यवती तदा ।\nचरुमादाय यत्नेन सा तु मात्रे न्यवेदयत् ।।२४ ।।\nमाता व्यत्यस्य दैवेन दुहित्रे स्वं चरुं ददौ ।\nतस्याश्चरुमथाज्ञानादात्मसंस्थं चकार ह ।। २५ ।।\nअथ सत्यवती गर्भे क्षत्रियान्तकरं तदा ।\nधारयामास दीप्तेन वपुषा घोरदर्शनम् ।। २६ ।।\nतामृचीकस्ततो दृष्ट्वा योगेनाभ्यनुसृत्य च ।\nतामब्रवीद् द्विजश्रेष्ठः स्वां भार्यां वरवर्णिनीम् ।। २७ ।।\nमात्रासि वञ्चिता भद्रे चरुव्यत्यासहेतुना ।\nजनिष्यति हि पुत्रस्ते क्रूरकर्मातिदारुणः ।। २८ ।।\nभ्राता जनिष्यते चापि ब्रह्मभूतस्तपोधनः ।\nविश्वं हि ब्रह्म तपसा मया तस्मिन्समर्पितम् ।। २९ ।।\nएवमुक्ता महाभागा भर्त्रा सत्यवती तदा ।\nप्रसादयामास पतिं पुत्रो मे नेदृशो भवेत् ।\nब्राह्मणापसदस्तत्र इत्युक्तो मुनिरब्रवीत् ।। 1.27.३० ।।\nनैष संकल्पितः कामो मया भद्रे तथास्त्विति ।\nउग्रकर्मा भवेत् पुत्रः पितुर्मातुश्च कारणात्।\nपुनः सत्यवती वाक्यमेवमुक्ताब्रवीदिदम् ।। ३१ ।।\nइच्छँलोकानपि मुने सृजेथाः किं पुनः सुतम्।\nशमात्मकमृजुं त्वं मे पुत्रं दातुमिहार्हसि ।। ३२ ।।\nकाममेवंविधः पौत्रो मम स्यात्तव च प्रभो ।\nयद्यन्यथा न शक्यं वै कर्तुमेतद् द्विजोत्तम ।। ३३ ।।\nततः प्रसादमकरोत्स तस्यास्तपसो बलात् ।\nभद्रे नास्ति विशेषो मे पौत्रे च वरवर्णिनि ।\nत्वया यथोक्तं वचनं तथा भद्रं भविष्यति ।। ३४ ।।\nततः सत्यवती पुत्रं जनयामास भार्गवम्।\nतपस्यभिरतं दान्तं जमदग्निं शमात्मकम् ।। ३५ ।।\nभृगोश्चरुविपर्यासे रौद्रवैष्णवयोः पुरा ।\nयजनाद् वैष्णवेऽथांशे जमदग्निरजायत ।। ३६ ।।\nसा हि सत्यवती पुण्या सत्यधर्मपरायणा ।\nकौशिकीति समाख्याता प्रवृत्तेयं महानदी ।। ३७ ।।\nइक्ष्वाकुवंशप्रभवो रेणुर्नाम नराधिपः ।\nतस्य कन्या महाभागा कामली नाम रेणुका ।। ३८ ।।\nरेणुकायां तु कामल्यां तपोविद्यासमन्वितः ।\nआर्चीको जनयामास जामदग्न्यं सुदारुणम् ।। ३९ ।।\nसर्वविद्यानुगं श्रेष्ठं धनुर्वेदस्य पारगम् ।\nरामं क्षत्रियहन्तारं प्रदीप्तमिव पावकम् ।। 1.27.४० ।।\nऔर्वस्यैवमृचीकस्य सत्यवत्यां महायशाः ।\nजमदग्निस्तपोवीर्याज्जज्ञे ब्रह्मविदां वरः ।। ४१ ।।\nमध्यमश्च शुनःशेपः शुनःपुच्छः कनिष्ठकः ।\nविश्वामित्रं तु दायादं गाधिः कुशिकनन्दनः ।। ४२ ।।\nजनयामास पुत्रं तु तपोविद्याशमात्मकम् ।\nप्राप्य ब्रह्मर्षिसमतां योऽयं सप्तर्षितां गतः ।। ४३ ।।\nविश्वामित्रस्तु धर्मात्मा नाम्ना विश्वरथः स्मृतः ।\nजज्ञे भृगुप्रसादेन कौशिकाद् वंशवर्धनः ।। ४४ ।।\nविश्वामित्रस्य च सुता देवरातादयः स्मृताः ।\nप्रख्यातास्त्रिषु लोकेषु तेषां नामानि मे शृणु ।। ४५ ।।\nदेवश्रवाः कतिश्चैव यस्मात्कात्यायनाः स्मृताः ।\nशालावत्यां हिरण्याक्षो रेणोर्जज्ञेऽथ रेणुमान् ।। ४६ ।।\nसांकृतिर्गालवश्चैव मुद्गलश्चेति विश्रुताः ।\nमधुच्छन्दो जयश्चैव देवलश्च तथाष्टकः ।। ४७ ।।\nकच्छपो हारितश्चैव विश्वामित्रस्य वै सुताः ।\nतेषां ख्यातानि गोत्राणि कौशिकानां महात्मनाम् ।।४८।।\nपाणिनो बभ्रवश्चैव ध्यानजप्यास्तथैव च ।\nपार्थिवा देवराताश्च शालङ्कायनबाष्कलाः ।। ४९ ।।\nलोहिता यामदूताश्च तथा कारीषवः स्मृताः ।\nसौश्रुताः कौशिका राजंस्तथान्ये सैन्धवायनाः ।। 1.27.५०।।\nदेवला रेणवश्चैव याज्ञवल्क्याघमर्षणाः ।\nऔदुम्बरा ह्यभिष्णातास्तारकायनचुञ्चुलाः ।। ५१ ।।\nशालावत्या हिरण्याक्षाः सांकृत्या गालवास्तथा ।\nबादरायणिनश्चान्ये विश्वामित्रस्य धीमतः ।। ५२ ।।\nऋष्यन्तरविवाह्याश्च कौशिका बहवः स्मृताः ।\nपौरवस्य महाराज ब्रह्मर्षेः कौशिकस्य च ।\nसम्बन्धोऽन्यस्य वंशेऽस्मिन्ब्रह्मक्षत्रस्य विश्रुतः ।। ५३ ।।\nविश्वामित्रात्मजानां तु शुनःशेपोऽग्रजः स्मृतः ।\nभार्गवः कौशिकत्वं हि प्राप्तः स मुनिसत्तमः ।। ५४ ।।\nविश्वामित्रस्य पुत्रस्तु शुनःशेपोऽभवत्किल ।\nहरिदश्वस्य यज्ञे तु पशुत्वे विनियोजितः ।। ५५ ।।\nदेवैर्दत्तः शुनःशेपो विश्वामित्राय वै पुनः ।\nदेवैर्दत्तः स वै यस्माद् देवरातस्ततोऽभवत् ।। ५६ ।।\nदेवरातादयः सप्त विश्वामित्रस्य वै सुताः ।\nदृषद्वतीसुतश्चापि विश्वामित्रात् तथाष्टकः ।। ५७ ।।\nअष्टकस्य सुतो लौहिः प्रोक्तो जह्नुगणो मया ।\nअत ऊर्ध्वं प्रवक्ष्यामि वंशमायोर्महात्मनः ।। ५८ ।।"
  },
  {
    "text": "इति श्रीमहाभारते खिलभागे हरिवंशे हरिवंशपर्वण्यमावसुवंशकीर्तनं नाम सप्तविंशोऽध्यायः ।। २७ ।।"
  }
]
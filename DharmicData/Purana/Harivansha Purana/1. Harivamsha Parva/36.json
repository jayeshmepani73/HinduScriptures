[
  {
    "text": "वैशम्पायन उवाच\nक्रोष्टोरेवाभवत् पुत्रो वृजिनीवान्महायशाः ।\nवृजिनीवत्सुतश्चापि स्वाहिः स्वाहाकृतां वरः ।। १ ।।\nस्वाहिपुत्रोऽभवद् राजा रुषद्गुर्वदतां वरः ।\nमहाक्रतुभिरीजे यो विविधैभूरिदक्षिणैः ।। २ ।।\nसुतप्रसूतिमन्विच्छन् रुषद्गुः सोऽग्र्यमात्मजम्।\nजज्ञे चित्ररथस्तस्य पुत्रः कर्मभिरन्वितः ।। ३ ।।\nआसीच्चैत्ररथिर्वीरो यज्वा विपुलदक्षिणः ।\nशशबिन्दुः परं वृत्तं राजर्षीणामनुष्ठितः ।। ४ ।।\nपृथुश्रवाः पृधुयशा राजाऽऽसीच्छशबिन्दुजः ।\nशंसन्ति च पुराणज्ञाः पार्थश्रवसमुत्तरम् ।। ५ ।।\nअनन्तरं सुयज्ञस्तु सुयज्ञतनयोऽभवत्।\nउशतो यज्ञमखिलं     स्वधर्ममुशतां वरः ।। ६ ।।\nशिनेयुरभवत् सूनुरुशतः शत्रुतापनः ।\nमरुत्तस्तस्य तनयो राजर्षिरभवन्नृप ।। ७ ।।\nमरुत्तोऽलभत ज्येष्ठं सुतं कम्बलबर्हिषम् ।\nचचार विपुलं धर्मममर्षात् प्रेत्यभागपि ।। ८ ।।\nसुतप्रसूतिमिच्छन् वै सुतं कम्बलबर्हिषः ।\nबभूव रुक्मकवचः शतप्रसवतः सुतः ।। ९ ।।\nनिहत्य रुक्मकवचः शतं कवचिनां रणे ।\nधन्विनां निशितैर्बाणैरवाप श्रियमुत्तमाम् ।। 1.36.१०।।\nजज्ञेऽथ रुक्मकवचात् पराजित् परवीरहा ।\nजज्ञिरे पञ्च पुत्रास्तु महावीर्याः पराजितः ।। ११ ।।\nरुक्मेषुः पृथुरुक्मश्च ज्यामघः पालितो हरिः ।\nपालितं च हरिं चैव विदेहेभ्यः पिता ददौ ।। १२।।\nरुक्मेषुरभवद् राजा पृथुरुक्मस्य संश्रितः ।\nताभ्यां प्रव्राजितो राज्याज्ज्यामघोऽवसदाश्रमे ।। १३ ।।\nप्रशान्तः स वनस्थस्तु ब्राह्मणैश्चावबोधितः ।\nजिगाय रथमास्थाय देशमन्यं ध्वजी रथी ।। १४ ।।\nनर्मदाकूलमेकाकी नगरीं मृत्तिकावतीम् ।\nऋक्षवन्तं गिरिं जित्वा शुक्तिमत्यामुवास सः ।। १५ ।।\nज्यामघस्याभवद् भार्या शैब्या बलवती सती ।\nअपुत्रोऽपि च राजा स नान्यां भार्यामविन्दत ।। १६ ।।\nतस्यासीद् विजयो युद्धे तत्र कन्यामवाप सः ।\nभार्यामुवाच संत्रस्तः स्नुषेति स नरेश्वरः ।। १७ ।।\nएतच्छ्रुत्वाब्रवीद् देवी कस्य चेयं स्नुषेति वै ।\nअब्रवीत् तदुपश्रुत्य ज्यामघो राजसत्तमः ।। १८।।\nयस्ते जनिष्यते पुत्रस्तस्य भार्योपदानवी ।\nउग्रेण तपसा तस्याः कन्यायाः सा व्यजायत ।\nपुत्रं विदर्भं सुभगा शैब्या परिणता सती ।। १९ ।।\nराजपुत्र्यां तु विद्वांसौ स्तुषायां क्रथकौशिकौ ।\nपश्चाद् विदर्भोऽजनयच्छूरौ रणविशारदौ ।। 1.36.२० ।।\nलोमपादं तृतीयं तु पुत्रं परमधार्मिकम् ।\nलोमपादात्मजो बभ्रुराह्वतिस्तस्य चात्मजः ।। २१ ।।\nआह्वतेः कौशिकश्चैव विद्वान् परमधार्मिकः ।\nचेदिः पुत्रः कौशिकस्य तस्माच्चैद्या नृपाः  स्मृताः।।२२।।\nभीमो विदर्भस्य सुतः कुन्तिस्तस्यात्मजोऽभवत्\nकुन्तेर्धृष्टसुतो जज्ञे रणधृष्टः प्रतापवान् ।\nधृष्टस्य जज्ञिरे शूरास्त्रयः परमधार्मिकाः ।। २३।।\nआवन्तश्च दशार्हश्च बली विषहरश्च यः ।\nदशार्हस्य सुतो व्योमा व्योम्नो जीमूत उच्यते।। २४ ।\nजीमूतपुत्रो बृहतिस्तस्य भीमरथः सुतः ।\nअथ भीमरथस्यासीत् पुत्रो नवरथस्तथा ।। २५ ।।\nतस्य चासीद्दशरथः शकुनिस्तस्य चात्मजः ।\nतस्मात् करम्भः कारम्भिर्देवरातोऽभवन्नृपः।। २६ ।।\nदेवक्षत्रोऽभवत् तस्य दैवक्षत्रिर्महायशाः ।\nदेवगर्भसमो जज्ञे देवक्षत्रस्य नन्दनः ।। २७ ।।\nमधूनां वंशकृद् राजा मधुर्मधुरवागपि ।\nमधोर्जज्ञेऽथ वैदर्भो पुत्रो मरुवसास्तथा ।। २८ ।।\nआसीन्मरुवसः पुत्रः पुरुद्वान् पुरुषोत्तमः ।\nमधुर्जज्ञेऽथ वैदर्भ्यां भद्रवत्यां कुरूद्वहः ।। २९ ।।\nऐक्ष्वाकी चाभवद्भार्या सत्त्वांस्तस्यामजायत ।\nसत्त्वान् सर्वगुणोपेतः सात्त्वतां कीर्तिवर्धनः ।। 1.36.३० ।।\nइमां विसृष्टिं विज्ञाय ज्यामघस्य महात्मनः ।\nयुज्यते परया कीर्त्या प्रजावांश्च भवेन्नरः ।। ३१ ।।\nइति श्रीमहाभारते खिलभागे हरिवंशे हरिवंशपर्वणि षट्त्रिंशोऽध्यायः ।। ३६ ।।"
  }
]
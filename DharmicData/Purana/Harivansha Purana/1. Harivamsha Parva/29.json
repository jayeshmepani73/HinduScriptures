[
  {
    "text": "वैशम्पायन उवाच\nरम्भोऽनपत्यस्तत्रासीद् वंशं वक्ष्याम्यनेनसः ।\nअनेनसः सुतो राजा प्रतिक्षत्रो महायशाः ।। १ ।।\nप्रतिक्षत्रसुतश्चापि सृञ्जयो नाम विश्रुतः ।\nसृञ्जयस्य जयः पुत्रो विजयस्तस्य चात्मजः ।। २ ।।\nविजयस्य कृतिः पुत्रस्तस्य हर्यश्वतः सुतः ।\nहर्यश्वतसुतो राजा सहदेवः प्रतापवान् ।। ३ ।।\nसहदेवस्य धर्मात्मा नदीन इति विश्रुतः ।\nनदीनस्य जयत्सेनो जयत्सेनस्य संकृतिः ।। ४ ।।\nसंकृतेरपि धर्मात्मा क्षत्रधर्मा महायशाः ।\nअनेनसः समाख्याताः क्षत्रवृद्धस्य मे शृणु ।। ५ ।।\nक्षत्रवृद्धात्मजस्तत्र सुनहोत्रो महायशाः ।\nसुनहोत्रस्य दायादास्त्रयः परमधार्मिकाः।।६।।\nकाशः शलश्च द्वावेतौ तथा गृत्समदः प्रभुः ।\nपुत्रो गृत्समदस्यापि शुनको यस्य शौनकाः ।। ७ ।।\nब्राह्मणाः क्षत्रियाश्चैव वैश्याः शूद्रास्तथैव च ।\nशलात्मजश्चार्ष्टिषेणस्तनयस्तस्य काशकः ।। ८ ।।\nकाशस्य काशयो राजन् पुत्रो दीर्घतपास्तथा ।\nधन्वस्तु दीर्घतपसो विद्वान् धन्वन्तरिस्ततः ।। ९ ।।\nतपसोऽन्ते सुमहतो जातो वृद्धस्य धीमतः ।\nपुनर्धन्वन्तरिर्देवो मानुषेष्विह जज्ञिवान् ।। 1.29.१० ।।\nजनमेजय उवाच\nकथं धन्वन्तरिर्देवो मानुषेष्विह जज्ञिवान् ।\nएतद् वेदितुमिच्छामि तन्मे ब्रूहि यथातथम् ।। ११ ।।\nवैशम्पायन उवाच\nधन्वन्तरेः सम्भवोऽयं श्रूयतां भरतर्षभ ।\nजातः स हि समुद्रात्तु मथ्यमाने पुरामृते ।। १२ ।।\nउत्पन्नः कलशात् पूर्वं सर्वतश्च श्रिया वृतः ।\nअभ्यसन्सिद्धिकार्ये हि विष्णुं दृष्ट्वा हि तस्थिवान्।।१३।।\nअब्जस्त्वमिति होवाच तस्मादब्जस्तु स स्मृतः ।\nअब्जः प्रोवाच विष्णुं वै तव पुत्रोऽस्मि वै प्रभो ।। १४ ।।\nविधत्स्व भागं स्थानं च मम लोके सुरेश्वर ।\nएवमुक्तः स दृष्ट्वा वै तथ्यं प्रोवाच तं प्रभुः ।। १५ ।।\nकृतो यज्ञविभागो हि यज्ञियैर्हि सुरैः पुरा ।\nदेवेषु विनियुक्तं हि विद्धि होत्रं महर्षिभिः ।। १६ ।।\nन शक्यमुपहोमा वै तुभ्यं कर्तुं कदाचन ।\nअर्वाग्भूतोऽसि देवानां पुत्र त्वं तु नहीश्वरः ।। १७ ।।\nद्वितीयायां तु सम्भूत्यां लोके ख्यातिं गमिष्यसि ।\nअणिमादिश्च ते सिद्धिर्गर्भस्थस्य भविष्यति ।। १८ ।।\nतेनैव त्वं शरीरेण देवत्वं प्राप्स्यसे प्रभो ।\nचरुमन्त्रैर्व्रतैर्जाप्यैर्यक्ष्यन्ति त्वां द्विजातयः ।। १९ ।।\nअष्टधा त्वं पुनश्चैवमायुर्वेदं विधास्यसि ।\nअवश्यभावी ह्यर्थोऽयं प्राग्दृष्टस्त्वब्जयोनिना ।। 1.29.२० ।।\nद्वितीयं द्वापरं प्राप्य भविता त्वं न संशयः ।\nइमं तस्मै वरं दत्त्वा विष्णुरन्तर्दधे पुनः ।। २१ ।।\nद्वितीये द्वापरं प्राप्ते सौनहोत्रिः स काशिराट् ।\nपुत्रकामस्तपस्तेपे धन्वो दीर्घं तपस्तदा ।। २२ ।।\nप्रपद्ये देवतां तां तु या मे पुत्रं प्रदास्यति ।\nअब्जं देवं सुतार्थाय तदाऽऽराधितवान्नृपः ।। २३।।\nततस्तुष्टः स भगवानब्जः प्रोवाच तं नृपम् ।\nयदिच्छसि वरं ब्रूहि तत् ते दास्यामि सुव्रत ।। २४ ।।\nनृप उवाच\nभगवन् यदि तुष्टस्त्वं पुत्रो मे ख्यातिमान् भव ।\nतथेति समनुज्ञाय तत्रैवान्तरधीयत ।। २५ ।।\nतस्य गेहे समुत्पन्नो देवो धन्वन्तरिस्तदा ।\nकाशिराजो महाराज सर्वरोगप्रणाशनः।।२६।।\nआयुर्वेदं भरद्वाजात्प्राप्येह भिषजां क्रियाम्।\nतमष्टधा पुनर्व्यस्य शिष्येभ्यः प्रत्यपादयत्।। २७।।\nधन्वन्तरेस्तु तनयः केतुमानिति विश्रुतः ।\nअथ केतुमतः पुत्रो वीरो भीमरथः स्मृतः ।। २८ ।।\nसुतो भीमरथस्यापि दिवोदासः प्रजेश्वरः ।\nदिवोदासस्तु धर्मात्मा वाराणस्यधिपोऽभवत् ।। २९ ।।\nएतस्मिन्नेव काले तु पुरीं वाराणसीं नृप ।\nशून्यां निवासयामास क्षेमको नाम राक्षसः ।। 1.29.३० ।।\nशप्ता हि सा मतिमता निकुम्भेन महात्मना ।\nशून्या वर्षसहस्रं वै भवित्री नात्र संशयः ।। ३१ ।।\nतस्यां तु शप्तमात्रायां दिवोदासः प्रजेश्वरः ।\nविषयान्ते पुरीं रम्यां गोमत्यां संन्यवेशयत् ।। ३२ ।।\nभद्रश्रेण्यस्य पूर्वं तु पुरी वाराणसीत्यभूत्।\nभद्रश्रेण्यस्य पुत्राणां शतमुत्तमधन्विनाम् ।। ३३ ।।\nहत्वा निवेशयामास दिवोदासो नरर्षभः ।\nभद्रश्रेण्यस्य तद् राज्यं हृतं तेन बलीयसा ।। ३४ ।।\nजनमेजय उवाच\nवाराणसीं निकुम्भस्तु किमर्थं शप्तवान् प्रभुः ।\nनिकुम्भकश्च धर्मात्मा सिद्धिक्षेत्रं शशाप यः ।।३५ ।।\nवैशम्पायन उवाच\nदिवोदासस्तु राजर्षिर्नगरीं प्राप्य पार्थिवः ।\nवसति स्म महातेजाः स्फीतायां तु नराधिपः ।। ३६ ।।\nएतस्मिनेव काले तु कृतदारो महेश्वरः ।\nदेव्याः स प्रियकामस्तु न्यवसच्छ्वशुरन्तिके। ३७ ।।\nदेवाज्ञया पार्षदा ये त्वधिरूपास्तपोधनाः ।\nपूर्वोक्तैरुपदेशैश्च तोषयन्ति स्म पार्वतीम् ।। ३८ ।।\nहृष्यते वै महादेवी मेना नैव प्रहृष्यति ।\nजुगुप्सत्यसकृत् तां वै दैवीं देवं तथैव  सा ।। ३९ ।।\nसपार्षदस्त्वनाचारस्तव भर्ता महेश्वरः ।\nदरिद्रः सर्वदैवासौ शीलं तस्य न वर्तते ।। 1.29.४० ।।\nमात्रा तथोक्ता वरदा स्त्रीस्वभावाच्च चुक्रुधे ।\nस्मितं कृत्वा च वरदा भवपार्श्वमथागमत् ।। ४१ ।।\nविवर्णवदना देवी महादेवमभाषत ।\nनेह वत्स्याम्यहं देव नय मां स्वं निकेतनम् ।। ४२ ।।\nतथा कर्तुं महादेवः सर्वलोकानवैक्षत ।\nवासार्थं रोचयामास पृथिव्यां कुरुनन्दन ।। ४३ ।।\nवाराणसीं महातेजाः सिद्धिक्षेत्रं महेश्वरः ।\nदिवोदासेन तां ज्ञात्वा निविष्टां नगरीं भवः ।। ४४ ।।\nपार्श्वे तिष्ठन्तमाहूय निकुम्भमिदमब्रवीत् ।\nगणेश्वर पुरीं गत्वा शून्यां वाराणसीं कुरु ।। ४५ ।।\nमृदुनैवाभ्युपायेन ह्यतिवीर्यः स पार्थिवः ।\nततो गत्वा निकुम्भस्तु पुरीं वाराणसीं तदा ।। ४६ ।।\nस्वप्ने निदर्शयामास कण्डुकं नाम नापितम् ।\nश्रेयस्तेऽहं करिष्यामि स्थानं मे रोचयानघ ।। ४७ ।।\nमद्रूपां प्रतिमां कृत्वा नगर्यन्ते तथैव च ।\nततः स्वप्ने यथोद्दिष्टं सर्वं कारितवान् नृप ।। ४८ ।।\nपुरीद्वारे तु विज्ञाप्य राजानं च यथाविधि ।\nपूजां तु महतीं तस्य नित्यमेव प्रयोजयत् ।। ४९ ।।\nगन्धैश्च धूपमाल्यैश्च प्रोक्षणीयैस्तथैव च ।\nअन्नपानप्रयोगैश्च अत्यद्भुतमिवाभवत् ।। 1.29.५० ।।\nएवं सम्पूज्यते तत्र नित्यमेव गणेश्वरः।\nततो वरसहस्रं तु नागराणां प्रयच्छति।\nपुत्रान्हिरण्यमायुश्च सर्वान् कामांस्तथैव च ।। ५१ ।।\nराज्ञस्तु महिषी श्रेष्ठा सुयशा नाम विश्रुता ।\nपुत्रार्थमागता देवी साध्वी राज्ञा प्रचोदिता ।। ५२ ।।\nपूजां तु विपुलां कृत्वा देवी पुत्रमयाचत ।\nपुनः पुनरथागत्य बहुशः पुत्रकारणात्।।५३।।\nन प्रयच्छति पुत्रं हि निकुम्भः कारणेन हि ।\nराजा तु यदि नः कुप्येत्कार्यसिद्धिस्ततो भवेत्।। ५४ ।।\nअथ दीर्घेण कालेन क्रोधो राजानमाविशत् ।\nभूत एष महान्द्वारि नागराणां प्रयच्छति ।। ५५ ।।\nप्रीतो वरान् वै शतशो मम किं न प्रयच्छति ।\nमामकैः पूज्यते नित्यं नगर्यां मे सदैव हि ।। ५६ ।।\nविज्ञापितो मयात्यर्थं देव्या मे पुत्रकारणात् ।\nन ददाति च पुत्रं मे कृतघ्नः केन हेतुना ।। ५७ ।।\nततो नार्हति सत्कारं मत्सकाशाद् विशेषतः ।\nतस्मात्तु नाशयिष्यामि स्थानमस्य दुरात्मनः ।। ५८ ।।\nएवं स तु विनिश्चित्य दुरात्मा राजकिल्बिषी ।\nस्थानं गणपतेस्तस्य नाशयामास दुर्मतिः ।। ५९।।\nभग्नमायतनं दृष्ट्वा राजानमशपत् प्रभुः ।\nयस्मादनपराधस्य त्वया स्थानं विनाशितम् ।\nपुर्यकस्मादियं शून्या तव नूनं भविष्यति ।। 1.29.६० ।।\nततस्तेन तु शापेन शून्या वाराणसी तदा ।\nशप्त्वा पुरीं निकुम्भस्तु महादेवमथागमत्।। ६१ ।।\nअकस्मात्तु पुरी सा तु विद्रुता सर्वतोदिशम्।\nतस्यां पुर्यां ततो देवो निर्ममे पदमात्मनः ।। ६२ ।।\nरमते तत्र वै देवो रममाणो गिरेः सुताम् ।\nन रतिं तत्र वै देवी लभते गृहविस्मयात् ।\nवसाम्यत्र न पुर्यां तु देवी देवमथाब्रवीत् ।। ६३ ।।\nदेव उवाच\nनाहं वेश्मनि वत्स्यामि अविमुक्तं हि मे गृहम् ।\nनाहं तत्र गमिष्यामि गच्छ देवि गृहं प्रति ।। ६४ ।।\nसन्नुवाच भगवांस्त्र्यन्तकस्त्रिपुरान्तकः ।\nतस्मात् तदविमुक्तं हि प्रोक्तं देवेन वै स्वयम् ।। ६५ ।।\nएवं वाराणसी शप्ता अविमुक्तं च कीर्तितम्।।६६ ।।\nयस्मिन् वसति वै देवः सर्वदेवनमस्कृतः। ।\nयुगेषु त्रिषु धर्मात्मा सह देव्या महेश्वरः ।। ६७ ।।\nअन्तर्धानं कलौ याति तत्पुरं हि महात्मनः ।\nअन्तर्हिते पुरे तस्मिन् पुरी सा वसते पुनः ।\nएवं वाराणसी शप्ता निवेशं पुनरागता ।। ६८ ।।\nभद्रश्रेण्यस्य पुत्रो वै दुर्दमो नाम विश्रुतः ।\nदिवोदासेन बालेति घृणया स विवर्जितः ।। ६९ ।।\nहैहयस्य तु दायाद्यं कृतवान् वै महीपतिः ।\nआजह्रे पितृदायाद्यं दिवोदासहृतं बलात्।।1.29.७०।।\nभद्रश्रेण्यस्य पुत्रेण दुर्दमेन महात्मना ।\nवैरस्यान्तं महाराज क्षत्रियेण विधित्सता ।। ७१ ।\nदिवोदासाद् दृषद्वत्यां वीरो जज्ञे प्रतर्दनः।\nतेन पुत्रेण बालेन प्रहतं तस्य वै पुनः ।। ७२ ।।\nप्रतर्दनस्य पुत्रौ द्वौ वत्सभार्गौ बभूवतुः ।\nवत्सपुत्रो ह्यलर्कस्तु संनतिस्तस्य चात्मजः ।। ७३ ।।\nअलर्कः काशिराजस्तु ब्रह्मण्यः सत्यसङ्गरः ।\nअलर्कं प्रति राजर्षि श्लोको गीतः पुरातनैः ।। ७४ ।।\nषष्टिवर्षसहस्राणि षष्टिं वर्षशतानि च ।\nयुवा रूपेण सम्पन्न आसीत् काशिकुलोद्वहः ।।\nलोपामुद्राप्रसादेन परमायुरवाप सः ।\nतस्यासीत् सुमहद्राज्यं रूपयौवनशालिनः ।। ७६ ।।\nशापस्यान्ते महाबाहुर्हत्वा क्षेमकराक्षसम् ।\nरम्यां निवेशयामास पुरीं वाराणसीं पुनः ।। ७७ ।।\nसंनतेरपि दायादः सुनीथो नाम धार्मिकः ।\nसुनीथस्य तु दायादः क्षेम्यो नाम महायशाः ।। ७८ ।।\nक्षेम्यस्य केतुमान्पुत्रः सुकेतुस्तस्य चात्मजः ।\nसुकेतोस्तनयश्चापि धर्मकेतुरिति स्मृतः ।। ७९ ।।\nधर्मकेतोस्तु दायादः सत्यकेतुर्महारथः ।\nसत्यकेतुसुतश्चापि विभुर्नाम प्रजेश्वरः ।। 1.29.८० ।।\nआनर्तस्तु विभोः पुत्रः सुकुमारस्तु तत्सुतः ।\nसुकुमारस्य पुत्रस्तु धृष्टकेतुः सुधार्मिकः ।\nधृष्टकेतोस्तु दायादो वेणुहोत्रः प्रजेश्वरः ।। ८१ ।।\nवेणुहोत्रसुतश्चापि भर्गो नाम प्रजेश्वरः ।\nवत्सस्य वत्सभूमिस्तु भृगुभूमिस्तु भार्गवात्।। ८२ ।।\nएते त्वङ्गिरसः पुत्रा जाता वंशेऽथ भार्गवे ।\nब्राह्मणाः क्षत्रिया वैश्यास्तयोः पुत्राः सहस्रशः ।\nइत्येते काशयः प्रोक्ता नहुषस्य निबोध मे ।। ८३ ।।\nइति श्रीमहाभारते खिलभागे हरिवंशे हरिवंशपर्वणि एकोनत्रिंशोऽध्यायः ।। २९ ।।"
  }
]
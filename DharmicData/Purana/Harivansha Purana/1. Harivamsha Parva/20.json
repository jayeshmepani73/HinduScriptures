[
  {
    "text": "मार्कण्डेय उवाच\nतस्मिन्नन्तर्हिते देवे वचनात् तस्य वै प्रभोः ।\nचक्षुर्दिव्यं सविज्ञानं प्रादुरासीत् तदा मम ।। १ ।।\nततोऽहं तानपश्यं वै ब्राह्मणान् कौशिकात्मजान् ।\nआपगेय कुरुक्षेत्रे यानुवाच विभुर्मम ।। २ ।।\nब्रह्मदत्तोऽभवद् राजा यस्तेषां सप्तमो द्विजः ।\nपितृवर्तीति विख्यातो नाम्ना शीलेन कर्मणा ।। ३ ।।\nशुकस्य कन्या कृत्वी तं जनयामास पार्थिवम्।\nअणुहात् पार्थिवश्रेष्ठात् काम्पिल्ये नगरोत्तमे ।। ४ ।।\nभीष्म उवाच\nयथोवाच महाभागो मार्कण्डेयो महातपाः ।\nतस्य वंशमहं राजन् कीर्तयिष्यामि तच्छृणु ।। ५ ।।\nयुधिष्ठिर उवाच\nअणुहः कस्य वै पुत्रः कस्मिन्काले बभूव ह ।\nराजा धर्मभृतां श्रेष्ठो यस्य पुत्रो महायशाः ।। ६ ।।\nब्रह्मदत्तो नरपतिः किंवीर्यः स बभूव ह ।\nकथं च सप्तमस्तेषां स बभूव नराधिपः ।। ७ ।।\nन ह्यल्पवीर्याय शुको भगवाँल्लोकपूजितः ।\nकन्याप्रदद्याद्योगात्मा कृर्त्वी कीर्तिमतीं प्रभुः।। ८ ।।\nएतदिच्छाम्यहं श्रोतुं विस्तरेण महाद्युते ।\nब्रह्मदत्तस्य चरितं तद् भवान् वक्तुमर्हति ।। ९ ।।\nयथा च वर्तमानास्ते संसारे च द्विजातयः ।\nमार्कण्डेयेन कथितास्तद् भवान् प्रब्रवीतु मे ।। 1.20.१० ।।\nभीष्म उवाच\nप्रतीपस्य तु राजर्षेस्तुल्यकालो नराधिपः ।\nपितामहस्य मे राजन् बभूवेति मया श्रुतम् ।। ११ ।।\nब्रह्मदत्तो महाभागो योगी राजर्षिसत्तमः ।\nरुतज्ञः सर्वभूतानां सर्वभूतहिते रतः ।। १२ ।।\nसखाऽऽस गालवो यस्य योगाचार्यो महायशाः।\nशिक्षामुत्पाद्य तपसा क्रमो येन प्रवर्तितः ।\nकण्डरीकश्च योगात्मा तस्यैव सचिवो महान् ।। १३ ।।\nजात्यन्तरेषु सर्वेषु सखायः सर्व एव ते ।\nसप्तजातिषु सप्तैव बभूवुरमितौजसः ।\nयथोवाच महाभागो मार्कण्डेयो महातपाः ।। १४ ।।\nतस्य वंशमहं राजन् कीर्तयिष्यामि तच्छृणु ।\nब्रह्मदत्तस्य पौराणां पौरवस्य महात्मनः ।। १५ ।।\nबृहत्क्षत्रस्य दायादः सुहोत्रो नाम धार्मिकः ।\nसुहोत्रस्यापि दायादो हस्ती नाम बभूव ह ।। १६ ।।\nतेनेदं निर्मितं पूर्वं हस्तिनापुरमुत्तमम्।\nहस्तिनश्चापि दायादास्त्रयः परमधार्मिकाः ।। १७ ।।\nअजमीढो द्विमीढश्च पुरुमीढस्तथैव च ।\nअजमीढस्य धूमिन्यां जज्ञे बृहदिषुर्नृप ।\nबृहद्धनुर्बृहदिषोः पुत्रस्तस्य महायशाः ।। १८ ।।\nबृहद्धर्मेति विख्यातो राजा परमधार्मिकः ।\nसत्यजित्तनयस्तस्य विश्वजित्तस्य चात्मजः ।। १९ ।।\nपुत्रो विश्वजितश्चापि सेनजित्पृथिवीपतिः ।\nपुत्राः सेनजितश्चासंश्चत्वारो लोकविश्रुताः ।। 1.20.२० ।।\nरुचिरः श्वेतकेतुश्च महिम्नारस्तथैव च ।\nवत्सश्चावन्तको राजा यस्यैते परिवत्सकाः ।। २१।।\nरुचिरस्य तु दायादः पृथुसेनो महायशाः ।\nपृथुसेनस्य पारस्तु पारान्नीपस्तु जज्ञिवान् ।। २२ ।।\nनीपस्यैकशतं तात पुत्राणाममितौजसाम्।\nमहारथानां राजेन्द्र शूराणां बाहुशालिनाम्।\nनीपा इति समाख्याता राजानः सर्व एव ते ।। २३ ।।\nतेषां वंशकरो राजा नीपानां कीर्तिवर्द्धनः ।\nकाम्पिल्ये समरो नाम सचेष्टसमरोऽभवत् ।। २४ ।।\nसमरस्य परः पारः सदश्व इति ते त्रयः ।\nपुत्राः परमधर्मज्ञाः परपुत्रः पृथुर्बभौ ।। २५ ।।\nपृथोस्तु सुकृतो नाम सुकृतेनेह कर्मणा ।\nजज्ञे सर्वगुणोपेतो विभ्राजस्तस्य चात्मजः ।। २६ ।।\nविभ्राजस्य तु पुत्रोऽभूदणुहो नाम पार्थिवः ।\nबभौ शुकस्य जामाता कृत्वीभर्ता महायशाः ।। २७ ।।\nपुत्रोऽणुहस्य राजर्षिर्ब्रह्मदत्तोऽभवत् प्रभुः ।\nयोगात्मा तस्य तनयो विष्वक्सेनः परंतपः ।। २८ ।।\nविभ्राजः पुनरायातः स्वकृतेनेह कर्मणा ।\nब्रह्मदत्तस्य पुत्रोऽन्यः सर्वसेन इति श्रुतः ।। २९ ।।\nचक्षुषी तस्य निर्भिन्ने पक्षिण्या पूजनीयया ।\nसुचिरोषितया राजन् ब्रह्मदत्तस्य वेश्मनि ।। 1.20.३० ।।\nअथास्य पुत्रस्त्वपरो ब्रह्मदत्तस्य जज्ञिवान् ।\nविष्वक्सेन इति ख्यातो महाबलपराक्रमः ।। ३१\nविश्वक्सेनस्य पुत्रोऽभूद् दण्डसेनो महीपतिः ।\nभल्लाटोऽस्य कुमारोऽभूद्  राधेयेन हतः पुरा ।। ३२ ।।\nदण्डसेनात्मजः शूरो महात्मा कुलवर्द्धनः ।\nभल्लाटपुत्रो दुर्बुद्धिरभवच्च युधिष्ठिर ।। ३३ ।।\nस तेषामभवद् राजा नीपानामन्तकृन्नृप ।\nतेन उग्रायुधस्यार्थे सर्वे नीपा विनाशिताः । ३४ ।।\nउग्रायुधो मदोत्सिक्तो मया विनिहतो युधि ।\nदर्पान्वितो दर्परुचिः सततं चानये रतः ।। ३५ ।।\nयुधिष्ठिर उवाच\nउग्रायुधः कस्य सुतः कस्मिन्वंशेऽथ जज्ञिवान् ।\nकिमर्थं चैव भवता निहतस्तद् ब्रवीहि मे।। ३६ ।।\nभीष्म उवाच\nअजमीढस्य दायादो विद्वान् राजा यवीनरः ।\nधृतिमांस्तस्य पुत्रस्तु तस्य सत्यधृतिः सुतः ।। ३७ ।।\nजज्ञे सत्यधृतेः पुत्रो दृढनेमिः प्रतापवान् ।\nदृढनेमिसुतश्चापि सुधर्मा नाम पार्थिवः ।। ३८ ।।\nआसीत् सुधर्मणः पुत्रः सार्वभौमः प्रजेश्वरः ।\nसार्वभौम इति ख्यातः पृथिव्यामेकराड् विभुः ।। ३९ ।।\nतस्यान्ववाये महति महान् पौरवनन्दनः ।\nमहतश्चापि पुत्रस्तु राजा रुक्मरथः स्मृतः ।। 1.20.४० ।।\nपुत्रो रुक्मरथस्यापि सुपार्श्वो नाम पार्थिवः ।\nसुपार्श्वतनयश्चापि सुमतिर्नाम धार्मिकः ।। ४१ ।।\nसुमतेरपि धर्मात्मा संनतिर्नाम वीर्यवान् ।\nतस्य वै संनतेः पुत्रः कृतो नाम महाबलः ।। ४२ ।।\nशिष्यो हिरण्यनाभस्य कौशलस्य महात्मनः ।\nचतुर्विंशतिधा तेन सप्राच्याः सामसंहिताः ।। ४३ ।।\nस्मृतास्ते प्राच्यसामानः कार्तयो नाम सामगाः ।\nकार्तिरुग्रायुधः सोऽथ वीरः पौरवनन्दनः ।। ४४ ।।\nबभूव येन विक्रम्य पृषतस्य पितामहः ।\nनीपो नाम महातेजाः पञ्चालाधिपतिर्हतः ।। ४५ ।।\nउग्रायुधस्य दायादः क्षेम्यो नाम महायशाः ।\nक्षेम्यात् सुवीरो नृपतिः सुवीरात्तु नृपंजयः ।। ४६ ।।\nनृपंजयाद् बहुरथ इत्येते पौरवाः स्मृताः ।\nस चाप्युग्रायुधस्तात दुर्बुद्धिरभवत् तदा ।। ४७ ।।\nप्रवृद्धचक्रो वलवान् नीपान्तकरणो महान् ।\nसदर्पपूर्णो हत्वाऽऽजौ नीपानन्यांश्च पार्थिवान् ।। ४८ ।।\nपितर्युपरते मह्यं श्रावयामास किल्बिषम्।\nमाममात्यैः परिवृतं शयानं धरणीतले ।। ४९ ।।\nउग्रायुधस्य राजेन्द्र दूतोऽभ्येत्य वचोऽब्रवीत् ।\nअद्य त्वं जननीं भीष्म गन्धकालीं यशस्विनीम् ।\nस्त्रीरत्नं मय भार्यार्थे प्रयच्छ कुरुपुङ्गव ।। 1.20.५० ।।\nएवं राज्यं च ते स्फीतं धनानि च न संशयः ।\nप्रदास्यामि यथाकाममहं वै रत्नभाग् भुवि ।। ५१ ।।\nमम प्रज्वलितं चक्रं निशम्येदं सुदुर्जयम् ।\nशत्रवो विद्रवन्त्याजौ दर्शनादेव भारत ।। ५२ ।।\nराष्ट्रस्येच्छसि चेत्स्वस्ति प्राणानां वा कुलस्य वा।\nशासने मम तिष्ठस्व न हि ते शान्तिरन्यथा ।। ५३ ।।\nअधः प्रस्तारशयने शयानस्तेन चोदितः ।\nदूतान्तर्हितमेतद् वै वाक्यमग्निशिखोपमम् ।। ५४ ।।\nततोऽहं तस्य दुर्बुद्धेर्विज्ञाय मतमच्युत ।\nआज्ञापयं वै संग्रामे सेनाध्यक्षांश्च सर्वशः ।।५५ ।।\nविचित्रवीर्यं बालं च मदुपाश्रयमेव च ।\nदृष्ट्वा क्रोधपरीतात्मा युद्धायैव मनो दधे ।। ५६ ।।\nनिगृहीतस्तदाहं तैः सचिवैर्मन्त्रकोविदैः ।\nऋत्विग्भिर्वेदकल्पैश्च सुहृद्भिश्चार्थदर्शिभिः ।। ५७ ।\nस्निग्धैश्च शास्त्रविद्भिश्च संयुगस्य निवर्तने ।\nकारणं भावितश्चास्मि युक्तरूपं तदानघ ।। ५८ ।।\nमन्त्रिण ऊचुः\nप्रवृत्तचक्रः पापोऽसौ त्वं चाशौचगतः प्रभो ।\nन चैष प्रथमः कल्पो युद्धं नाम कदाचन ।। ५९ ।।\nते वयं सामपूर्वं वै दानं भेदं तथैव च ।\nप्रयोक्ष्यामस्ततः शुद्धो दैवतान्यभिवाद्य च ।। 1.20.६० ।।\nकृतस्वस्त्ययनो विप्रैर्वह्नीन्सम्पूज्य च द्विजान् ।\nब्राह्मणैरभ्यनुज्ञातः प्रयास्यसि जयाय वै ।। ६१ ।।\nअस्त्राणि न प्रयोज्यानि न प्रवेश्यश्च संगरः ।\nअशौचे वर्तमाने तु वृद्धानामिति शासनम् ।। ६२ ।।\nसामदानादिभिः पूर्वमपि भेदेन वा ततः ।\nतं हनिष्यसि विक्रम्य शम्बरं मघवानिव ।। ६३ ।।\nप्राज्ञानां वचनं काले वृद्धानां च विशेषतः ।\nश्रोतव्यमिति तच्छ्रुत्वा निवृत्तोऽस्मि नराधिप ।। ६४ ।।\nततस्तैः संक्रमः सर्वैः प्रयुक्तः शास्त्रकोविदैः ।\nतस्मिन् काले कुरुश्रेष्ठ कर्म चारब्धमुत्तमम् ।। ६५ ।।\nस सामादिभिरेवादावुपायैः प्राप्तचिन्तितैः ।\nअनुनीयमानो दुर्बुद्धिरनुनेतुं न शक्यते ।। ६६ ।।\nप्रवृत्तं तस्य तच्चक्रमधर्मनिरतस्य वै ।\nपरदाराभिलाषेण सद्यस्तात निवर्तितम् ।। ६७ ।।\nन त्वहं तस्य जाने तन्निवृत्तं चक्रमुत्तमम् ।\nहतं स्वकर्मणा तं तु पूर्वं सद्भिश्च निन्दितम् ।। ६८ ।।\nकृतशौचः शरी चापी रथौ निष्क्रम्य वै पुरात् ।\nकृतस्वस्त्ययनो विप्रैः प्रायोधयमहं रिपुम् ।। ६९ ।।\nततः संसर्गमागम्य बलेनास्त्रबलेन च ।\nत्र्यहमुन्मत्तवद् युद्धं देवासुरमिवाभवत् ।। 1.20.७० ।।\nस मयास्त्रप्रतापेन निर्दग्धो रणमूर्धनि ।\nपपाताभिमुखः शूरस्त्यक्त्वा प्राणानरिंदम ।। ७१ ।।\nएतस्मिन्नन्तरे तात काम्पिल्ये पृषतोऽभ्ययात् ।\nहते नीपेष्वरे चैव हते चोग्रायुधे नृपे ।। ७२ ।।\nआहिच्छत्रं स्वकं राज्यं पित्र्यं प्राप महाद्युतिः ।\nद्रुपदस्य पिता राजन् ममैवानुमते तदा ।। ७३ ।।\nततोऽर्जुनेन तरसा निर्जित्य द्रुपदं रणे ।\nआहिच्छत्रं सकाम्पिल्यं द्रोणायाथापवर्जितम् ।। ७४ ।।\nप्रतिगृह्य ततो द्रोण उभयं जयतां वरः ।\nकाम्पिल्यं द्रुपदायैव प्रायच्छद् विदितं तव ।। ७५ ।।\nएष ते द्रुपदस्यादौ ब्रह्मदत्तस्य चैव ह ।\nवंशः कार्त्स्न्येन वै प्रोक्तो नीपस्योग्रायुधस्य च ।। ७६ ।।\nयुधिष्ठिर उवाच\nकिमर्थं ब्रह्मदत्तस्य पूजनीया शकुन्तिका ।\nअन्धं चकार गाङ्गेय ज्येष्ठं पुत्रं पुरा विभो ।। ७७ ।।\nचिरोषिता गृहे चापि किमर्थं चैव यस्य सा ।\nचकार विप्रियमिदं तस्य राज्ञो महात्मनः ।। ७८ ।।\nपूजनीया चकारासौ किं सख्यं तेन चैव ह ।\nएतन्मे संशयं छिन्धि सर्वमुक्त्वा यथातथम् ।। ७९ ।।\nभीष्म् उवाच\nशृणु सर्वं महाराज यथावृत्तमभूत् पुरा ।\nब्रह्मदत्तस्य भवने तन्निबोध युधिष्ठिर ।। 1.20.८० ।।\nकाचिच्छकुन्तिका राजन् ब्रह्मदत्तस्य वै सखी ।\nशितिपक्षा शोणशिराः शितिपृष्ठा शितोदरी ।। ८१ ।।\nसखी सा ब्रह्मदत्तस्य सुदृढं बद्धसौहृदा ।\nतस्याः कुलायमभवद् गेहे तस्य नरोत्तम ।। ८२ ।।\nसा सदाहनि निर्गत्य तस्य राज्ञो गृहोत्तमात् ।\nचचाराम्भोधितीरेषु पल्लवेषु सरस्सु च ।। ८३ ।।ऽ\nनदीपर्वतकुञ्जेषु वनेषूपवनेषु च ।\nप्रफुल्लेषु तडागेषु कह्लारेषु सुगन्धिषु ।। ८४ ।।\nकुमुदोत्पलकिञ्जल्कसुरभीकृतवायुषु ।\nहंससारसघुष्टेषु कारण्डवरुतेषु च ।। ८५ ।।\nचरित्वा तेषु सा राजन् निशि काम्पिल्यमागमत् ।\nनृपतेर्भवनं प्राप्य ब्रह्मदत्तस्य धीमतः ।। ८६ ।।\nराज्ञा तेन सदा राजन् कथायोगं चकार सा ।\nआश्चर्याणि च दृष्टानि यानि वृत्तानि कानिचित् ।। ८७ ।।\nचरित्वा विविधान् देशान् कथयामास सा निशि ।\nकदाचित् तस्य नृपतेर्ब्रह्मदत्तस्य कौरव ।। ८८ ।।\nपुत्रोऽभूद् राजशार्दूल सर्वसेनेति विश्रुतः ।\nपूजनीयाथ सा तस्मिन्प्रासूताण्डमथापि च ।। ८९ ।।\nतस्मिन्नीडे पुरा ह्येकं तत्किल प्रास्फुटत् तदा ।\nस्फुटितो मांसपिण्डस्तु बाहुपादास्यसंयुतः ।। 1.20.९० ।।\nबभ्रुवक्त्रश्चक्षुहीनो बभूव पृथिवीपते ।\nचक्षुष्मानप्यभूत् पश्चादीषत्पक्षोत्थितश्च ह ।। ९१ ।।\nअथ सा पूजनीया वै राजपुत्रस्वपुत्रयोः ।\nमुख्यस्नेहात्प्रीतिमती दिवसे दिवसेऽभवत्।। ९२ ।।\nआजहार सदा सायं चञ्च्वामृतफलद्वयम् ।\nअमृतास्वादसदृशं सर्वसेनतनूजयोः ।। ९३ ।।\nस बालो ब्रह्मदत्तस्य पूजनीयासुतश्च ह ।\nते फले भक्षयित्वा च पृथुकौ प्रीतमानसौ ।। ९४ ।।\nअभूतां नित्यमेवेह खादेतां तौ च ते फले ।\nतस्यां गतायामथ च पूजन्यां वै सदाहनि ।। ९५ ।।\nशिशुना चटकेनाथ धात्री तं तु शिशुं नृप ।\nतेन प्रक्रीडयामास ब्रह्मदत्तात्मजं सदा ।। ९६ ।।\nनीडात्तमाकृष्य तदा पूजनीयाकृतात्ततः ।\nक्रीडता राजपुत्रेण कदाच्चिच्चटकः स तु ।। ९७ ।।\nनिगृहीतः कन्धरायां शिशुना दृढमुष्टिना ।\nदुर्भङ्गमुष्टिना राजन्नसून् सद्यस्त्वजीजहत्।। ९८ ।।\nतं तु पञ्चत्वमापन्नं व्यात्तास्यं बालघातितम् ।\nकथंचिन्मोचितं दृष्ट्वा नृपतिर्दुःखितोऽभवत् ।। ९९ ।।\nधात्रीं तस्य जगर्हे तां तदाश्रुपरमो नृपः ।\nतस्थौ शोकान्वितो राजञ्छोचंस्तं चटकं तदा ।। 1.20.१००।।\nपूजनीयापि तत्काले गृहीत्वा तु फलद्वयम् ।\nब्रह्मदत्तस्य भवनमाजगाम वनेचरी ।।१०१।।\nअथापश्यत्तमागम्य गृहे तस्मिन् नराधिप ।\nपञ्चभूतपरित्यक्तं शावं तं स्वतनूद्भवम् ।। १०२।।\nमुमोह दृष्ट्वा तं पुत्रं पुनः संज्ञामथालभत् ।\nलब्धसंज्ञा च सा राजन् विललाप तपस्विनी ।। १०३।।\nपूजनीयोवाच\nन तु त्वमागतां पुत्र वाशन्ती परिसर्पसि ।\nकुर्वंश्चाटुसहस्राणि अव्यक्तकलया गिरा ।।१०४।।\nव्यादितास्यः क्षुधार्तश्च पीतेनास्येन पुत्रक ।\nशोणेन तालुना पुत्र कथमद्य न सर्पसि ।।१०५।।\nपक्षाभ्यां त्वां परिष्वज्य ननु वाशामि चाप्यहम् ।\nचीचीकूचीति वाशन्तं त्वामद्य न शृणोमि किम्।। १०६।।\nमनोरथो यस्तु मम पश्येयं पुत्रकं कदा ।\nव्यात्तास्यं वारि याचन्तं स्फुरत्पक्षं ममाग्रतः ।।१०७।।\nस मे मनोरथो भग्नस्त्वयि पञ्चत्वमागते ।\nविलप्यैवं बहुविधं राजानमथ साब्रवीत् ।। १०८।।\nननु मूर्धाभिषिक्तस्त्वं धर्मं वेत्सि सनातनम् ।\nअथ कस्मान्मम सुतं धात्र्या घातितवानसि ।।१०९।।\nतव पुत्रेण चाकृष्य क्षत्रियाधम शंस मे ।\nन च नूनं श्रुता तेऽभूदियमाङ्गिरसी श्रुतिः ।।1.20.११०।।\nशरणागतः क्षुधार्तश्च शत्रुभिश्चाप्युपद्रुतः ।\nचिरोषितश्च स्वगृहे पातव्यः सर्वदा भवेत् ।।१११।।\nअपालयन्नरो याति कुम्भीपाकमसंशयम् ।\nकथमस्य हविर्देवा गृह्णन्ति पितरः स्वधाम् ।।११२।।\nएवमुक्त्वा महाराज दशधर्मगता सती। -हंसं, -ऽ, अं-,\nशोकार्ता तस्य बालस्य चक्षुषी निर्बिभेद सा ।।११३।।\nकराभ्यां राजपुत्रस्य  ततस्तच्चक्षुरस्फुटत्।\nकृत्वा चान्धं चृपसुतमुत्पपात ततोऽम्बरम्।।११४।।\nअथ राजा सुतं दृष्ट्वा पूजनीयामुवाच ह ।\nविशोका भव कल्याणि कृतं ते भीरु शोभनम्।। ११५।।\nगतशोका निवर्तस्व अजर्यं सख्यमस्तु ते ।\nपुरेव वस भद्रं ते निवर्तस्व रमस्व च ।। ११६।।\nपुत्रपीडोद्भवश्चापि न कोपः परमस्त्वयि ।\nममास्ति सखि भद्रं ते कर्तव्यं च कृतं त्वया ।। ११७।।\nपूजनीयोवाच\nआत्मौपम्येन जानामि पुत्रस्नेहं तवाप्यहम् ।\nन चाहं वस्तुमिच्छामि तव पुत्रमचक्षुषम् ।\nकृत्वा वै राजशार्दूल त्वद् गृहे कृतकिल्बिषा ।। ११८।।\nगाथाश्चाप्युशनोगीता इमाः शृणु मयेरिताः ।\nकुमित्रं च कुदेशं च कुराजानं कुसौहृदम्।\nकुपुत्रं च कुभार्यां च दूरतः परिवर्जयेत्।।११९।।\nकुमित्रे सौहृदं नास्ति कुभार्यायां कुतो रतिः ।\nकुतः पिण्डः कुपुत्रे वै नास्ति सत्यं कुराजनि ।। 1.20.१२० ।।\nकुसौहृदे क विश्वासः कुदेशे न तु जीव्यते ।\nकुराजनि भयं नित्यं कुपुत्रे सर्वतोऽसुखम्।।१२१।।\nअपकारिणि विस्रम्भं यः करोति नराधमः ।\nअनाथो दुर्बलो यद्वन्न चिरं स तु जीवति ।।१२२।।\nन विश्वसेदविश्वस्ते विश्वस्ते नातिविश्वसेत् ।\nविश्वासाद् भयमुत्पन्नं मूलान्यपि निकृन्तति ।। १२३ ।।\nराजसेविषु विश्वासं गर्भसंकरितेषु च ।\nयः करोति नरो मूढो न चिरं स तु जीवति ।। १२४।।\nअप्युन्नतिं प्राप्य   नरः प्रावारः कीटको यथा ।\nस विनश्यत्यसंदेहमाहैवमुशना नृप ।।१२५।।\nअपि मार्दवभावेन गात्रं संलीय बुद्धिमान् ।\nअरिं नाशयते नित्यं यथा वल्लिर्महाद्रुमम् ।।१२६।।\nमृदुरार्द्रः कृशो भूत्वा शनैः संलीयते रिपुः ।\nवल्मीक इव वृक्षस्य पश्चान्मूलानि कृन्तति ।। १२७।।\nअद्रोहसमयं कृत्वा मुनीनामग्रतो हरिः ।\nजघान नमुचिं पश्चादपां फेनेन पार्थिव ।।१२८।।\nसुप्तं मत्तं प्रमत्तं वा घातयन्ति रिपुं नराः ।\nविषेण वह्निना वापि शस्त्रेणाप्यथ मायया ।। १२९।।\nन च शेषं प्रकुर्वन्ति पुनर्वैरभयान्नरा ।\nघातयन्ति समूलं हि श्रुत्वेमामुपमां नृप ।।1.20.१३०।।\nशत्रुशेषमृणाच्छेषं शेषमग्नेश्च भूमिप ।\nपुनर्वर्धेत सम्भूय तस्माच्छेषं न शेषयेत्।।१३१।।\nहसते जल्पते वैरी एकपात्रे भुनक्ति च ।\nएकासनं चारोहति स्मरते तच्च किल्बिषम् ।।१३२।।\nकृत्वा सम्बन्धकं चापि विश्वसेच्छत्रुणा न हि ।\nपुलोमानं जघानाजौ जामाता सञ्शतक्रतुः ।। १३३।।\nनिधाय मनसा वैरं प्रियं वक्तीह यो नरः ।\nउपसर्पेन्न तं प्राज्ञः कुरङ्ग इव लुब्धकम् ।। १३४।।\nन चासन्ने निवस्तव्यं सवैरे वर्धिते रिपौ ।\nपातयेत् तं समूलं हि नदीरय इव द्रुमम् ।। १३५।।\nअमित्रादुन्नतिं प्राप्य नोन्नतोऽस्मीति विश्वसेत् ।\nतस्मात् प्राप्योन्नतिं नश्येत्प्रावार इव कीटकः ।। १३६।।\nइत्येता ह्युशनोगीता   गाथा धार्या विपश्चिता ।\nकुर्वता चात्मरक्षां वै नरेण पृथिवीपते ।। १३७।।\nमया सकिल्बिषं तुभ्यं प्रयुक्तमतिदारुणम्।\nपुत्रमन्धं प्रकुर्वन्त्या तस्मान्नो विश्वसे त्वयि ।। १३८।।\nएवमुक्त्वा प्रदुद्राव तदाऽऽकाशं पतङ्गिनी ।\nइत्येतत् ते मयाख्यातं पुराभूतमिदं नृप ।।१३९।।\nब्रह्मदत्तस्य राजेन्द्र यद् वृत्तं पूजनीयया ।\nश्राद्धं च पृच्छसे यन्मां युधिष्ठिर महामते ।। 1.20.१४०।।\nअतस्ते वर्तयिष्येऽहमितिहासं पुरातनम् ।\nगीतं सनत्कुमारेण मार्कण्डेयाय पृच्छते ।।१४१।।\nश्राद्धस्य फलमुद्दिश्य नियतं सुकृतस्य च ।\nतन्निबोध महाराज सप्तजातिषु भारत ।।१४२।।\nसगालवस्य चरितं कण्डरीकस्य चैव हि ।\nब्रह्मदत्ततृतीयानां योगिनां ब्रह्मचारिणाम् ।।१४३।।\nइति श्रीमहाभारते खिलभागे हरिवंशे हरिवंशपर्वणि पूजनीयोपाख्याने चटकाख्यानं नाम विंशोऽध्यायः ।। २०।।"
  }
]
[
  {
    "text": "जनमेजय उवाच\nमन्वन्तराणि सर्वाणि विस्तरेण तपोधन ।\nतेषां सृष्टिं विसृष्टिं च वैशम्पायन कीर्तय ।। १ ।।\nयावन्तो मनवश्चैव यावन्तं कालमेव च ।\nमन्वन्तरं तथा ब्रह्मञ्छ्रोतुमिच्छमि तत्त्वतः ।। २ ।।\nवैशम्पायन उवाच\nन शक्यो विस्तरस्तात वक्तुं वर्षशतैरपि ।\nमन्वन्तराणां कौरव्य संक्षेपं त्वेव मे शृणु ।। ३ ।।\nस्वायम्भुवो मनुस्तात मनुः स्वारोचिषस्तथा ।\nउत्तमस्तामसश्चैव रैवतश्चाक्षुषस्तथा ।। ४ ।।\nवैवस्वतश्च कौरव्य साम्प्रतो मनुरुच्यते ।\nसावर्णिश्च मनुस्तात भौत्यो रौच्यस्तथैव च ।। ५ ।।\nतथैव मेरुसावर्णाश्चत्वारो मनवः स्मृताः ।\nअतीता वर्तमानाश्च तथैवानागताश्च ये ।। ६ ।।\nकीर्तिता मनवस्तात मयैते तु यथाश्रुतम् ।\nऋषींस्तेषां प्रवक्ष्यामि पुत्रान् देवगणांस्तथा ।। ७ ।।\nमरीचिरत्रिर्भगवानङ्गिराः पुलहः क्रतुः ।\nपुलस्त्यश्च वसिष्ठश्च सप्तैते ब्रह्मणः सुताः ।। ८ ।।\nउत्तरस्यां दिशि तथा राजन् सप्तर्षयोऽपरे ।\nदेवाश्च शान्तरजसस्तथा प्रकृतयः परे ।\nयामा नाम तथा देवा आसन्स्वायम्भुवेऽन्तरे ।। ९ ।।\nआग्नीध्रश्चाग्निबाहुश्च मेधा मेधातिथिर्वसुः ।\nज्योतिष्मान्द्युतिमान्हव्यः सवनः पुत्र एव च ।। 1.7.१० ।।\nमनोः स्वायम्भुवस्यैते दश पुत्रा महौजसः ।\nएतत् ते प्रथमं राजन् मन्वन्तरमुदाहृतम् ।। ११ ।।\nऔर्वो वसिष्ठपुत्रश्च स्तम्बः काश्यप एव च ।\nप्राणा बृहस्पतिश्चैव दत्तो निश्च्यवनस्तथा ।। १२ ।।\nएते महर्षयस्तात वायुप्रोक्ता महाव्रताः ।\nदेवाश्च तुषिता नाम स्मृताः स्वारोचिषेऽन्तरे ।। १३ ।।\nहविर्ध्नः सुकृतिर्ज्योतिरापोमूर्तिरयस्मयः ।\nप्रथितश्च नभस्यश्च नभ ऊर्जस्तथैव च ।। १४ ।।\nस्वारोचिषस्य पुत्रास्ते मनोस्तात महात्मनः ।\nकीर्तिताः पृथिवीपाल महावीर्यपराक्रमाः ।। १५ ।।\nद्वितीयमेतत् कथितं तव मन्वन्तरं मया ।\nइदं तृतीयं वक्ष्यामि तन्निबोध नराधिप ।। १६ ।।\nवसिष्ठपुत्राः सप्तासन् वासिष्ठा इति विश्रुताः ।\nहिरण्यगर्भस्य सुता ऊर्ज्जा नाम सुतेजसः ।। १७ ।।\nऋषयोऽत्र मया प्रोक्ताः कीर्त्यमानान्निबोध मे।\nऔत्तमेयान् महाराज दश पुत्रान् मनोरमान् ।। १८ ।।\nइष ऊर्जस्तनूजश्च मधुर्माधव एव च ।\nशुचिः शुक्रः सहश्चैव नभस्यो नभ एव च ।। १९ ।।\nभानवस्तत्र देवाश्च मन्वन्तरमुदाहृतम् ।\nमन्वन्तरं चतुर्थं ते कथयिष्यामि तच्छृणु ।। 1.7.२० ।।\nकाव्यः पृथुस्तथैवाग्निर्जन्युर्धाता च भारत ।\nकपीवानकपीवांश्च तत्र सप्तर्षयोऽपरे ।। २१ ।।\nपुराणे कथितास्तात पुत्राः पौत्राश्च भारत ।\nसत्या देवगणाश्चैव तामसस्यान्तरे मनोः ।। २२ ।।\nपुत्रांश्चैव प्रवक्ष्यामि तामसस्य मनोर्नृप ।\nद्युतिस्तपस्यः सुतपास्तपोमूलस्तपोधनः ।। २३ ।।\nतपोरतिरकल्माषस्तन्वी धन्वी परंतपः ।\nतामसस्य मनोरेते दश पुत्रा महाबलाः ।। २४ ।।\nवायुप्रोक्ता महाराज पञ्चमं तदनन्तरम् ।\nवेदबाहुर्यदुध्रश्च मुनिर्वेदशिरास्तथा ।। २५ ।।\nहिरण्यरोमा पर्जन्य ऊर्ध्वबाहुश्च सोमजः ।\nसत्यनेत्रस्तथाऽऽत्रेय एते सप्तर्षयोऽपरे ।। २६ ।।\nदेवाश्चाभूतरजसस्तथा प्रकृतयोऽपरे ।\nपारिप्लवश्च रैभ्यश्च मनोरन्तरमुच्यते ।। २७ ।।\nअथ पुत्रानिमांस्तस्य निबोध गदतो मम ।\nधृतिमानव्ययो युक्तस्तत्त्वदर्शी निरुत्सुकः ।। २८ ।।\nअरण्यश्च प्रकाशश्च निर्मोहः सत्यवाक्कविः ।\nरैवतस्य मनोः पुत्राः पञ्चमं चैतदन्तरम् ।। २९ ।।\nषष्ठं ते सम्प्रवक्ष्यामि तन्निबोध नराधिप ।\nभृगुर्नभो विवस्वांश्च सुधामा विरजास्तथा ।। 1.7.३० ।।\nअतिनामा सहिष्णुश्च सप्तैते वै महर्षयः ।\nचाक्षुषस्यान्तरे तात मनोर्देवानिमाञ्छृणु ।। ३१ ।।\nआद्याः प्रभूता ऋभवः पृथग्भावा दिवौकसः ।\nलेखाश्च नाम राजेन्द्र  पञ्च देवगणाः स्मृताः ।\nऋचेरङ्गिरसः पुत्रा महात्मानो महौजसः ।। ३२ ।।\nनाडवलेया महाराज दश पुत्राश्च विश्रुताः ।\nऊरुप्रेभृतयो राजन् षण्डं मन्वन्तरं स्मृतम् ।। ३३ ।।\nअत्रिर्वसिष्ठो भगवान् कश्यपश्च महानृषिः ।\nगौतमोऽथ भरद्वाजो विश्वामित्रस्तथैव च ।। ३४ ।।\nतथैव पुत्रो भगवानृचीकस्य महात्मनः ।\nसप्तमो जमदग्निश्च ऋषयः साम्प्रतं दिवि ।। ३५ ।।\nसाध्या रुद्राश्च विश्वे च मरुतो वसवस्तथा ।\nआदित्याश्चाश्विनौ चैव देवौ वैवस्वतौ स्मृतौ ।। ३६ ।।\nमनोर्वैवस्वतस्यैते वर्तन्ते साम्प्रतेऽन्तरे ।\nइक्ष्वाकुप्रमुखाश्चैव दश पुत्रा महात्मनः ।। ३७ ।।\nएतेषां कीर्तितानां तु महर्षीणां महौजसाम् ।\nराजन् पुत्राश्च पौत्राश्च दिक्षु सर्वासु भारत ।। ३८ ।।\nमन्वन्तरेषु सर्वेषु प्राग्दिशः सप्तसप्तकाः ।\nस्थिता लोकव्यवस्थार्थं लोकसंरक्षणाय च ।। ३९ ।।\nमन्वन्तरे व्यतिक्रान्ते चत्वारः सप्तका गणाः ।\nकृत्वा कर्म दिवं यान्ति ब्रह्मलोकमनामयम् ।। 1.7.४० ।।\nततोऽन्ये तपसा युक्ताः स्थानमापूरयन्त्युत ।\nअतीता वर्तमानाश्च क्रमेणैतेन भारत ।। ४१ ।।\nएतान्युक्तानि कौरव्य सप्तातीतानि भारत ।\nमन्वन्तराणि षट् चापि निबोधानागतानि मे ।। ४२ ।।\nसावर्णा मनवस्तात पञ्च तांश्च निबोध मे ।\nएको वैवस्वतस्तेषां चत्वारस्तु प्रजापतेः ।। ४३ ।।\nपरमेष्ठिसुतास्तात मेरुसावर्णतां गतः ।\nदक्षस्यैते हि दौहित्राः प्रियायास्तनया नृप ।\nमहान्तस्तपसा युक्ता मेरुपृष्ठे महौजसः ।। ४४ ।।\nरुचेः प्रजापतेः पुत्रो रौच्यो नाम मनुः स्मृतः ।\nभूत्यां चोत्पादितो देव्यां भौत्यो नाम रुचेः सुतः ।। ४५ ।।\nअनागताश्च सप्तैते स्मृता दिवि महर्षयः ।\nमनोरन्तरमासाद्य सावर्णस्य ह ताञ्छृणु ।। ४६ ।।\nरामो व्यासस्तथाऽऽत्रेयो दीप्तिमानिति विश्रुतः ।\nभारद्वाजस्तथा द्रौणिरश्वत्थामा महाद्युतिः ।। ४७ ।।\nगौतमस्यात्मजश्चैव शरद्वान् गौतमः कृपः ।\nकौशिको गालवश्चैव रुरुः काश्यप एव च ।।४८ ।।\nएते सप्त महात्मानो भविष्या मुनिसत्तमाः ।\nब्रह्मणः सदृशाश्चैते धन्याः सप्तर्षयः स्मृताः।। ४९ ।।\nअभिजात्याथ तपसा मन्त्रव्याकरणैस्तथा ।\nब्रह्मलोकप्रतिष्ठास्तु स्मृताः सप्तर्षयोऽमलाः ।। 1.7.५० ।\nभूतभव्यभवज्ज्ञानं बुद्ध्वा चैव तु ये स्वयम्।\nतपसा वै प्रसिद्धा ये संगताः प्रविचिन्तकाः ।। ५१ ।।\nमन्त्रव्याकरणाद्यैश्च ऐश्वर्यात् सर्वशश्च ये ।\nएतान् भार्यान् द्विजो ज्ञात्वा नैष्ठिकानि च नाम च ।।५२।।\nसप्तैते सप्तभिश्चैव गुणैः सप्तर्षयः स्मृताः ।\nदीर्घायुषो मन्त्रकृत ईश्वरा दीर्घचक्षुषः । ५३ ।।\nबुद्ध्या प्रत्यक्षधर्माणो गोत्रप्रावर्तकास्तथा ।\nकृतादिषु युगाख्येषु सर्वेष्वेव पुनः पुनः ।। ५४ ।।\nप्रावर्तयन्ति ते वर्णानाश्रमांश्चैव सर्वशः ।\nसप्तर्षयो महाभागा सत्यधर्मपरायणाः ।। ५५ ।।\nतेषां चैवान्वयोत्पन्ना जायन्तीह पुनः पुनः ।\nमन्त्रब्राह्मणकर्तारो धर्मे प्रशिथिले तथा ।। ५६\nयस्माच्च वरदाः सप्त परेभ्य एव याचिताः ।\nतस्मान्न कालो न वयः प्रमाणमृषिभावने ।। ५७ ।।\nएष सप्तर्षिकोद्देशो व्याख्यातस्ते मया नृप ।\nसावर्णस्य मनोः पुत्रान् भविष्याञ्छृणु सत्तम ।। ५८ ।।\nवरीयांश्चावरीयांश्च सम्मतो धृतिमान् वसुः ।\nचरिष्ण्व्यधृष्णुश्च वाजः सुमतिरेव च ।\nसावर्णस्य मनोः पुत्रा भविष्या दश भारत ।। ५९ ।।\nप्रथमे मेरुसावर्णे प्रवक्ष्यामि मुनीञ्छृणु ।\nमेधातिथिस्तु पौलस्त्यो वसुः काश्यप एव च।। 1.7.६० ।।\nज्योतिष्मान् भार्गवश्चैव द्युतिमानङ्गिरास्तथा ।\nसावनश्चैव वासिष्ठ आत्रेयो हव्यवाहनः ।। ६१।।\nपौलहः सप्त इत्येते मुनयो रोहितेऽन्तरे ।\nदेवातानां गणास्तत्र त्रय एव नराधिप ।। ६२ ।।\nदक्षपुत्रस्य पुत्रास्ते रोहितस्य प्रजापतेः ।\nमनोः पुत्रो धृष्टकेतुः पञ्चहोत्रो निराकृतिः ।। ६३ ।।\nपृथुः श्रवा भूरिधामा ऋचीकोऽष्टहतो गयः ।\nप्रथमस्य तु सावर्णेर्नव पुत्रा महौजसः ।। ६४ ।।\nदशमे त्वथ पर्याये द्वितीयस्यान्तरे मनोः ।\nहविष्मान् पौलहश्चैव सुकृतिश्चैव भार्गवः ।। ६५ ।।\nआपोमूर्तिस्तथाऽऽत्रेयो वासिष्ठश्चाष्टमः स्मृतः ।\nपौलस्त्यः प्रमितिश्चैव नभोगश्चैव काश्यपः।\nअङ्गिरा नभसः सत्यः सप्तैते परमर्षयः ।। ६६ ।।\nदेवतानां गणौ द्वौ तौ ऋषिमन्त्राश्च ये स्मृताः।\nमनोः सुतोत्तमौजाश्च निकुषञ्जश्च वीर्यवान् ।। ६७ ।।\nशतानीको निरामित्रो वृषसेनो जयद्रथः ।\nभूरिद्युम्नः सुवर्चाश्च दश त्वेते मनोः सुताः ।। ६८ ।।\nएकादशेऽथ पर्याये तृतीयस्यान्तरे मनोः ।\nतस्य सप्त ऋषींश्चापि कीर्त्यमानान्निबोध मे।। ६९ ।।\nहविष्मान् काश्यपश्चापि हविष्मान् यश्च भार्गवः ।\nतरुणश्च तथाऽऽत्रेयो वासिष्ठस्त्वनघस्तथा ।। 1.7.७०\nअङ्गिराश्चोदधिष्ण्यश्च पौलस्त्यो निश्चरस्तथा।\nपुलहश्चाग्नितेजाश्च भाव्याः सप्त महर्षयः ।। ७१ ।।\nब्रह्मणस्तु सुता देवा गणास्तेषां त्रयः स्मृताः ।\nसंवर्तकः सुशर्मा च देवानीकः पुरूद्वहः ।। ७२ ।।\nक्षेमधन्वा टृढायुश्च आदर्शः पण्डको मनुः ।\nसावर्णस्य तु पुत्रा वै तृतीयस्य नव स्मृताः ।। ७३ ।।\nचतुर्थस्य तु सावर्णेर्ऋषीन् सप्त निबोध मे ।\nद्युतिर्वसिष्ठपुत्रश्च आत्रेयः सुतपास्तथा ।। ७४ ।।\nअङ्गिरास्तपसो मूर्तिस्तपस्वी काश्यपस्तथा ।\nतपोऽशनश्च पौलस्त्यः पौलहश्च तपो रविः ।। ७५ ।।\nभार्गवः सप्तमस्तेषां विज्ञेयस्तु तपोधृतिः ।\nपञ्च देवगणाः प्रोक्ता मानसा ब्रह्मणश्च ते ।। ७३ ।।\nदेववायुरदूरश्च देवश्रेष्ठो विदूरथः ।\nमित्रवान् मित्रदेवश्च मित्रसेनश्च मित्रकृत् ।\nमित्रबाहुः सुवर्चाश्च द्वादशस्य मनोः सुताः ।। ७७ ।।\nत्रयोदशेऽथ पर्याये भाव्ये मन्वन्तरे मनोः ।\nअङ्गिराश्चैव धृतिमान्पौलस्त्यो हव्यपस्तु यः।। ७८ ।।\nपौलहस्तत्त्वदर्शी च भार्गवश्च निरुत्सुकः ।\nनिष्प्रकम्पस्तथाऽऽत्रेयो निर्मोहः काश्यपस्तथा।। ७९ ।।\nसुतपाश्चैव वासिष्ठः सप्तैते तु महर्षयः ।\nत्रय एव गणाः प्रोक्ता देवतानां स्वयम्भुवा ।। 1.7.८० ।।\nत्रयोदशस्य पुत्रास्ते विज्ञेयास्तु रुचेः सुताः ।\nचित्रसेनो विचित्रश्च नयो धर्मभृतो धृतः ।। ८१ ।।\nसुनेत्रः क्षत्रवृद्धिश्च सुतपा निर्भयो दृढः ।\nरौच्यस्यैते मनोः पुत्रा अन्तरे तु त्रयोदशे ।। ८२ ।।\nचतुर्दशेऽथ पर्याये भौत्यस्यैवान्तरे मनोः ।\nभार्गवो ह्यतिबाहुश्च शुचिराङ्गिरसस्तथा ।। ८३ ।।\nयुक्तश्चैव तथाऽऽत्रेयः शुक्रो वासिष्ठ एव च ।\nअजितः पौलहश्चैव अन्त्याः सप्तर्षयश्च ते ।। ८४ ।।\nएतेषां कल्य उत्थाय कीर्तनात्सुखमेधते ।\nयशश्चाप्नोति सुमहदायुष्मांश्च भवेन्नरः ।। ८५ ।।\nअतीतानागतानां वै महर्षीणां सदा नरः ।\nदेवतानां गणाः प्रोक्ताः पञ्च वै भरतर्षभ ।। ८६ ।।\nतरङ्गभीरुर्वप्रश्च तरस्वानुग्र एव च ।\nअभिमानी प्रवीणश्च जिष्णुः संक्रन्दनस्तथा ।। ८७ ।।\nतेजस्वी सबलश्चैव भौत्यस्यैते मनोः सुताः ।\nभौत्यस्यैवाधिकारे तु पूर्णे कल्पस्तु पूर्यते ।। ८८ ।।\nइत्येते नामतोऽतीता मनवः कीर्तिता मया ।\nतैरियं पृथिवी तात समुद्रान्ता सपत्तना ।। ८९ ।।\nपूर्णं युगसहस्रं तु परिपाल्या नराधिप ।\nप्रजाभिश्चैव तपसा संहारस्तेषु भागशः ।। 1.7.९० ।।\nइति श्रीमहाभारते खिलभागे हरिवंशे हरिवंशपर्वणि मन्वन्तरवर्णनं नाम सप्तमोऽध्यायः ।। ७ ।।"
  }
]
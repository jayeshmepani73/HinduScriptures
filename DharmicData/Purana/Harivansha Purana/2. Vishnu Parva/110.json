[
  {
    "text": "वैशम्पायन उवाच\nहृतो यदैव प्रद्युम्नः शाम्बरेणात्मघातिना ।\nमासेऽस्मिन्नेव साम्बस्तु जाम्बवत्यामजायत ॥ १ ॥\nबाल्यात्प्रभृति रामेण शस्त्रेषु विनियोजितः ।\nरामादनन्तरश्चैव मानितः सर्ववृष्णिभिः ॥ २ ॥\nजातमात्रे ततः कृष्णः शुभां तामवसत् पुरीम् ।\nनिहतामित्रसामन्तः  शक्रोद्यानं यथामरः ॥ ३ ॥\nयादवीं च श्रियं दृष्ट्वा स्वां श्रियं द्वेष्टि वासवः ।\nजनार्दनभयाच्चैव न शान्तिं लेभिरे नृपाः ॥ ४ ॥\nकस्यचित् त्वथ कालस्य पुरे वारणसाह्रये !\nदुर्योधनस्य यज्ञे वै समीयुः सर्वपार्थिवाः ॥ ५ ॥\nतां श्रुत्वा माधर्वीं लक्ष्मीं सपुत्रं च जनार्दनम् ।\nपुरीं द्वारावतीं चैव निविष्टां सागरान्तरे ॥ ६ ॥\nदूतैस्तैः कृतसंधानाः पृथिव्यां सर्वपार्थिवाः ।\nश्रियं द्रष्टुं हृषीकेशमाजग्मुः कृष्णमन्दिम् ॥ ७ ॥\nदुर्योधनमुखाः सर्वे धृतराष्ट्रवशानुगाः ।\nपाण्डवप्रमुखाश्चैव धृष्टद्युम्नादयो नृपाः ॥ ८ ॥\nपाण्ड्याश्चोलकलिङ्गेशा बाह्रीका द्राविडाः खशाः ।\nअक्षौहिणीः प्रकर्षन्तो दृशा चाष्टौ च भूमिपाः ॥ ९ ॥\nआजग्मुर्यादवपुरीं गोविन्दभुजपालिताम् ।\nते पर्वतं रैवतकं परिवार्यावनीश्वराः ॥ १० ॥\nविविशुर्योजनाख्यासु स्वासु स्वासु च भूमिषु ।\nततः श्रीमान् हृषीकेशाः सह् याद्वपुङ्गवैः ॥ ११ ॥\nसमीपं मानवेन्द्राणां निर्ययौ कमलेक्षणः ।\nस तेषां नरदेवानां मध्यस्थेो मधुसूदनः ॥ १२ ॥\nव्यराजत यदुश्रेष्ठः शरदीव दिवाकरः ।\nकृत्वा सिंहासने कृष्णः काञ्चने निषसाद् ह ।\nराजानोऽपि यथास्थानं निषेदुर्विविधेष्वथ ॥ १४ ॥\nसिंहासनेषु चित्रेषु पीठेषु च नराधिपाः ।\nस यादवनरेन्द्राणां समाजः शुशुभे तदा ॥ १५ ॥\nसुराणामसुराणां च सदसि ब्रह्मणो यथा ।\nतेषां चित्राः कथास्तत्र प्रवृत्तास्तत्समागमे ।\nयदूनां पार्थिवानां च केशवस्योपश्रृण्वतः ॥ १६ ॥\nएतस्मिन्नन्तरे वायुर्ववौ मेघरवोपमः ।\nतुमुलं दुर्दिनं चासीत् सविद्युत्स्तनयित्नुमत् ॥ १७ ॥\nतद् दुर्दिनतलं भित्त्वा नारद्ः प्रत्यदृश्यत ।\nसंचेष्टितजटाभारो वीणासक्तेन बाहुना ॥ १८ ॥\nस पपात नरेन्द्राणां मध्ये सागरसंनिभः ।\nनारदॊऽग्निशिखाकारः श्रीमाञ्छक्रसखो मुनिः ॥ १९ ॥\nतस्मिन् निपतिते भूमौ नारदे मुनिपुङ्गवे ।\nतदद्भुतं महामेधं व्यपाकृष्यत दुर्दिनम् ॥ २० ॥\nसोऽवगाह्य नरेन्द्राणां मध्ये सागरसंनिभः ।\nआसनस्थं यदुश्रेष्ठमुवाच मुनिरव्ययम् ॥ २१ ॥\nआश्चर्यं खलु देवानामेकस्त्वं पुरुषोत्तमः।\nधन्यश्चासि महाबाहो लोकेनान्योऽस्ति कश्चन ॥ २२ ॥\nएवमुक्तः स्मितं कृत्वा प्रत्युवाच मुनिं प्रभुः ।\nआश्चर्यश्चैव धन्यश्च दक्षिणाभिः सहेत्यहम् ॥ २३ ॥\nएवमुक्तो मुनिश्रेष्ठः प्राह मध्ये महीभृताम् ।\nकृष्ण पर्याप्तवाक्योऽस्मि गमिष्यामि यथागतम्॥ २४ ॥\nतं प्रस्थितमभिप्रेक्ष्य पार्थिवाः प्राहुरीश्वरम् ।\nगुह्यं मन्त्रमजानन्तो वचनं नारदेरितम् ॥ २५ ॥\nआश्चर्यमित्यभिहितं धन्योऽसीति च माधव ।\nदक्षिणाभिः सहेत्येवं प्रत्युक्तेऽपि च नारदे ॥ २६ ॥\nकिमेतन्नाभिजानीमो दिव्यं मन्त्रपदं महत् ।\nयदि श्राव्यमिदं कृष्ण श्रोतुमिच्छाम तत्त्वतः ॥ २७ ॥\nतानुवाच ततः कृष्णः सर्वान् पार्थिवपुङ्गवान् ।\nश्रोतव्यं नारदस्त्वेष द्विजो वः कथयिष्यति ॥ २८ ॥\nब्रूहि नारद तत्त्वार्थं श्रोतुकामा महीभुजः ।\nयत् त्वयाभिहितं वाक्यं मया नु प्रतिभाषितम् ॥ २९ ॥ ,\nस पीठे काञ्चने शुभ्रे सूपविष्टः स्वलंकृतः ।\nप्रभावं तस्य वन्द्यस्य प्रवक्तुमुपचक्रमे ॥ ३० ॥\nनारद उवाच।।\nश्रूयतां भो नृपश्रेष्ठा यावन्तः स्थ समागताः ।\nअस्य कृष्णस्य महतो यथा पारमहं गतः ॥ ३१ ॥\nअहं कदाचिद् गङ्गायास्तीरे त्रिषवणातिथिः ।\nचराम्येकः क्षपापाये दृश्यमाने दिवाकरे ॥ ३२ ॥\nअपश्यं गिरिकूटाभं कपालद्वयदेहिनम् ।\nक्रोशमण्डलविस्तारं तावद् द्विगुणमायतम् ॥ ३३ ॥"
  }
]
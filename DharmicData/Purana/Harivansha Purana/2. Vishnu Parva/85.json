[
  {
    "text": "वैशम्पायन उवाच\nरुद्धेषु भूमिपालेषु सानुगेषु विशाम्पते ।\nआविवेशासुरांश्चाथ कश्मलं जनमेजय ।। १ ।।\nदिशः प्रतस्थुस्ते वीरा वध्यमानाः समन्ततः ।\nकृष्णानन्तप्रभृतिभिर्यदुभिर्युद्धदुर्मदैः ।। २ ।।\nनिकुम्भस्तानथोवाच रुषितो दानवोत्तमः ।\nभित्त्वा प्रतिज्ञां किं मोहाद्भयार्ता यात विह्वलाः ।। ३ ।।\nहीनप्रतिज्ञाः काँल्लोकान् प्रयास्यथ पलायिताः ।\nअगत्वापचितिं युद्धे ज्ञातीनां कृतनिश्चयाः ।। ४ ।।\nफलं जित्वेह भोक्तव्यं रिपून् समरकर्कशान् ।\nहतेन चापि शूरेण वस्तव्यं त्रिदिवे सुखम् ।। ५ ।।\nपलायित्वा गृहं गत्वा कस्य द्रक्ष्यथ हे मुखम् ।\nदारान्वक्ष्यथ किं चापि धिग्धिक् किं किं न लज्जथ ।।६।।\nएवमुक्ता निवृत्तास्ते लज्जमाना नृपासुराः ।\nद्विगुणेन च वेगेन युयुधुर्यदुभिः सह ।। ७ ।।\nउत्सवे युद्धशौण्डानां नानाप्रहरणैर्नृप ।\nये यान्ति यज्ञवाटं तं तान् निहन्ति धनंजयः ।। ८ ।।\nयमौ भीमश्च राजा च धर्मपुत्रो युधिष्ठिरः ।\nद्यां प्रयाताञ्जघानैन्द्रिः प्रवरश्च द्विजोत्तमः ।। ९ ।।\nअथासुरासृक्तोयाढ्या केशशैवलशाद्वला ।\nचक्रकूर्मरथावर्ता गजशैलानुशोभिनी ।। 2.85.१० ।।\nध्वजकुन्ततरुच्छन्ना स्तनितोत्क्रुष्टनादिनी ।\nगोविन्दशैलप्रभवा भीरुचित्तप्रमाथिनी ।। ११ ।।\nअसृग्बुद्बुदफेनाढ्या असिमत्स्यतरङ्गिणी ।\nसुस्राव शोणितनदी नदीव जलदागमे ।। १२ ।।\nतान् दृष्ट्वैव निकुम्भस्तु वर्द्धमानांश्च शात्रवान् ।\nहतान् सर्वान् सहायांश्च वीर्यादेवात्पपात ह ।। १३ ।।\nस वारितो जयन्तेन प्रवरेण च भारत ।\nशरैः कुलिशसंकाशैर्निकुम्भो रणकर्कशः ।। १४ ।।\nसंनिवृत्याथ दष्टोष्ठः परिघेण दुरासदः ।\nप्रवरं ताडयामास स पपात महीतले ।। १५ ।।\nऐन्द्रिस्तं पतितं भूमौ बाहुभ्यां परिषस्वजे ।\nविदित्वा चैव सप्राणं हित्वासुरमभिद्रुतः ।। १६ ।।\nअभिद्रुत्य निकुम्भं च निस्त्रिंशेन जघान ह ।\nपरिघेणापि दैतेयो जयन्तं समताडयत् ।। १७ ।।\nततक्ष बहुलं गात्रं निकुम्भस्यैन्द्रिराहवे ।\nस चिन्तयामास तदा वध्यमानो महासुरः ।। १८ ।।\nकृष्णेन सह योद्धव्यं वैरिणा ज्ञातिघातिना ।\nश्रावयामि किमात्मानमाहवे शक्रसूनुना ।। १९ ।।\nएवं स निश्चयं कृत्वा तत्रैवान्तरधीयत ।\nजगाम चैव युद्धार्थं यत्र कृष्णो महाबलः ।। 2.85.२० ।।\nतं दृष्ट्वैरावतस्कन्धमास्थितो बलनाशनः ।\nद्रष्टुमभ्यागतो युद्धं जहृषे सह दैवतैः ।। २१ ।।\nसाधु साध्विति पुत्रं च परितुष्टः स सस्वजे ।\nप्रवरं चापि धर्मात्मा सस्वजे मोहवर्जितम् ।। २२ ।।\nदेवदुन्दुभयश्चापि प्रणेदुर्वासवाज्ञया ।\nजयमानं रणे दृष्ट्वा जयन्तं रणदुर्जयम् ।। २३ ।।\nददर्शाथ निकुम्भस्तु केशवं रणदुर्जयम् ।\nअर्जुनेन स्थितं सार्धं यज्ञवाटाविदूरतः ।। २४ ।।\nस नादं सुमहान् कृत्वा पक्षिराजमताडयत् ।\nपरिघेण सुघोरेण बलं सत्यकमेव च ।। २५ ।।\nनारायणं चार्जुनं च भीमं चाथ युधिष्ठिरम् ।\nयमौ च वासुदेवं च साम्बं कामं च वीर्यवान् ।। २६ ।।\nयुयुधे मायया दैत्यः शीघ्रकारी च भारत ।\nन चैनं ददृशुः सर्वे सर्वशस्त्रविशारदाः ।। २७ ।।\nयदा तु नैवापश्यस्तं तदा बिल्वोदकेश्वरम् ।\nदध्यौ देवं हृषीकेशः प्रमथानां गणेश्वरम् ।। २८।।\nततस्ते ददृशुः सर्वे प्रभावादतितेजसः ।\nबिल्वोदकेश्वरस्याशु निकुम्भं मायिनां वरम् ।। २९।।\nकैलासशिखराकारं ग्रसन्तमिव धिष्ठितम् ।\nआह्वयन्तं रणे कृष्णं वैरिणं ज्ञातिनाशनम् ।। 2.85.३०।।\nसत्यगाण्डीव एवाद्य पार्थस्तस्य रथेषुभिः ।\nपरिघं चैव गात्रेषु विव्याधैनमथासकृत् ।। ३१ ।।\nते बाणास्तस्य गात्रेषु परिघे च जनाधिप ।\nभङ्गाः शिलाशिताः सर्वे निपेतुः कुञ्चिताः क्षितौ ।।३२।।\nविफलानस्त्रयुक्तांस्तान् दृष्ट्वा बाणान्धनंजयः ।\nपप्रच्छ केशवं वीरः किमेतदिति भारत ।। ३३ ।।\nपर्वतानपि भिन्दन्ति मम वज्रोपमाः शराः ।\nकिमिदं देवकीपुत्र विस्मयोऽत्र महान् मम ।। ३४ ।।\nतमुवाच ततः कृप्णः प्रहसन्निव भारत ।\nमहद्भूतं निकुम्भोऽयं कौन्तेय शृणु विस्तरात्।। ३५ ।।\nपुरा गत्वोत्तरकुरूंस्तपश्चक्रे महासुरः ।\nशतं वर्षसहस्राणां देवशत्रुर्दुरासदः ।। ३६ ।।\nअथैनं छन्दयामास वरेण भगवान् हरः ।\nस वव्रे त्रीणि रूपाणि न वध्यानि सुरासुरैः ।। ३७ ।।\nतमुवाच महादेवो भगवान् वृषभध्वजः ।\nमम वा ब्राह्मणानां वा विष्णोर्वा प्रियमाचरन् ।। ३८ ।।\nभविष्यसि हरेर्वध्यो न त्वन्यस्य महासुर ।\nब्रह्मण्योऽहं च विष्णुश्च विप्राणां परमा गतिः ।। ३९ ।।\nस एष सर्वशस्त्राणामवध्यः पाण्डुनन्दन।\nत्रिदेहोऽतिप्रमाथी च वरमत्तश्च दानवः ।। 2.85.४० ।।\nभानुमत्यापहरणे देहोऽस्यैको हतो मया ।\nअवध्यं षट्पुरं देहमिदमस्य दुरात्मनः ।।४१ ।।\nदितिं शुश्रूषति न्येको देहोऽस्य तपसान्वितः ।\nअन्यस्तु देहो घोरोऽस्य येनावसति षट्पुरम् ।।४२ ।\nएतत् तु सर्वमाख्यातं निकुम्भचरितं मया ।\nत्वरयास्य वधे वीर कथा पश्चाद् भविष्यति ।। ४३ ।।\nतयोः कथयतोरेवं कृष्णयोरसुरस्तदा ।\nगुहां षट्पुरसंज्ञां तां विवेश रणदुर्जयः ।। ४४ ।।\nअन्विष्य तस्य भगवान् विवेश मधुसूदनः ।\nतां षट्पुरगुहां घोरां दुर्धर्षां कुरुनन्दन ।। ४५ ।।\nचन्द्रसूर्यप्रभाहीनां ज्वलन्तीं स्वेन तेजसा ।\nसुखदुःखोष्णशीतानि प्रयच्छन्तीं यथेप्सितम् ।। ४६ ।।\nतत्र प्रविश्य भगवानपश्यत जनाधिपान् ।\nयुयुधे सह घोरेण निकुम्भेन जनाधिप ।। ४७ ।।\nकृष्णस्यानुप्रविष्टास्तु बलाद्या यादवास्तदा ।\nप्रविष्टाश्च तथा सर्वे पाण्डवास्ते महात्मनः ।। ४८ ।।\nसमेतास्तु प्रविष्टास्ते कृष्णस्यानुमतेन वै ।\nयुयुधे स तु कृष्णेन रौक्मिणेयः प्रचोदितः ।\nमानयद् यादवान्सर्वान्यानयं बद्धवान्पुरा ।। ४९ ।।\nते मुक्ता रौक्मिणेयेन प्राप्ता यत्र जनार्दनः ।\nप्रहृष्टमनसः सर्वे निकुम्भवधकाङ्क्षिणः ।। 2.85.५० ।।\nराजानो वीर मुञ्चेति पुनः कामं यथाब्रुवन् ।\nमुमोच चाथ तान्वीरो रौक्मिणेयः प्रतापवान् ।। ५१ ।।\nअधोमुखमुखाः सर्वे बद्धमौना नराधिपाः ।\nलज्जयाभिप्लुता वीरास्तस्थुर्नष्टश्रियस्तदा ।। ५२ ।।\nनिकुम्भमपि गोविन्दः प्रयतन्तं जयं प्रति ।\nयोधयामास भगवान् घोरमात्मरिपुं हरिः ।। ५३ ।।\nपरिघेनाहतः कृष्णो निकुम्भेन भृशं विभो ।\nगदया चापि कृष्णेन निकुम्भस्ताडितो भृशम् ।। ५४ ।।\nतावुभौ मोहमापन्नौ सुप्रहारहतौ तदा ।\nततः प्रव्यथितान्दृष्ट्वा पाण्डवांश्चाथ यादवान्।। ५५ ।।\nजेपुर्मुनिगणास्तत्र कृष्णस्य हितकाम्यया ।\nतुष्टुवुश्च महात्मानं वेदप्रोक्तैस्तथा स्तवैः ।। ५६ ।।\nततः प्रत्यागतप्राणो भगवान् केशवस्तदा ।\nदानवश्च पुनर्वीरावुद्यतौ समरं प्रति ।। ५७ ।।\nवृषभाविव नर्दन्तौ गजाविव च भारत ।\nशालावृकाविव क्रुद्धौ प्रहरन्तौ रणोत्कटौ ।। ५८ ।।\nअथ कृष्णं तदोवाच नृप वागशरीरिणी ।\nचक्रेण शमयस्यैनं देवब्राह्मणकण्टकम् ।। ५९ ।।\nइति होवाच भगवान् देवो बिल्वोदकेश्वरः ।\nधर्मं यशश्च विपुलं प्राप्नुहि त्वं महाबल ।। 2.85.६० ।।\nतथेत्युक्त्वा नमस्कृत्वा लोकनाथः सतां गतिः ।\nसुदर्शनं मुमोचाथ चक्रं दैत्यकुलान्तकम्।। ६१ ।।\nतन्निकुम्भस्य चिच्छेद शिरः प्रवरकुण्डलम् ।\nनारायणभुजोत्सृष्टं सूर्यमण्डलवर्चसम् ।। ६२ ।।\nउत्पपात शिरस्तस्य भूमौ ज्वलितकुण्डलम् ।\nमेघमत्तो गिरेः शृङ्गान्मयूर इव भूतले ।। ६३ ।।\nनिकुम्भे निहते तस्मिन् देवो बिल्वोदकेश्वरः ।\nतुतोष च नरव्याघ्र जगत्त्रासकरे विभुः ।। ६४ ।।\nपपात पुष्पवृष्टिश्च शक्रसृष्टा नभस्तलात् ।\nदेवदुन्दुभयश्चैव प्रणेदुररिनाशने ६५ ।।\nननन्द च जगत्कृत्स्नं मुनयश्च विशेषतः ।\nदैत्यकन्याश्च भगवान् यदुभ्यः शतशो ददौ ।। ६६ ।।\nक्षत्त्रियाणां च भगवान्सान्त्वयित्वा पुनः पुनः ।\nरत्नानि च विचित्राणि वासांसि प्रवराणि च ।। ६७ ।।\nरथानां वाजियुक्तानां षट् सहस्राणि केशवः ।\nअददात् पाण्डवेभ्यश्च प्रीतात्मा गदपूर्वजः ।। ६८ ।।\nतदेव चाथ प्रवरं षट्पुरं पुरवर्द्धनः ।\nद्विजाय ब्रह्मदत्ताय ददौ तार्क्ष्यवरध्वजः ।। ६९ ।।\nसत्रे समाप्ते च तदा शङ्खचक्रगदाधरः ।\nविसर्जयित्वा तत् क्षत्रं पाण्डवांश्च महाबलः ।। 2.85.७० ।।\nबिल्वोदकेश्वरस्याथ समाजमकरोत् प्रभुः ।\nमांससूपसमाकीर्णं बह्वन्नं व्यञ्जनाकुलम् ।। ७१ ।।\nनियुद्धकुशलान् मल्लान् देवो मल्लप्रियस्तदा ।\nयोधयित्वा ददौ भूरि वित्तं वस्त्राणि चात्मवान् ।।७२।।\nमातापितृभ्यां सहितो यदुभिश्च महाबलः ।\nअभिवाद्य ब्रह्मदत्तं ययौ द्वारवतीं पुरीम् ।। ७३ ।।\nस विवेश पुरीं रम्यां हृष्टपुष्टजनाकुलाम् ।\nपुष्पचित्रपथां वीरो वन्द्यमानो नरैः पथि ।। ७४ ।।\nइमं यः षटपुरवधं विजयं चक्रपाणिनः ।\nशृणुयाद् वा पठेद् वापि युद्धे जयमवाप्नुयात्।। ७५।।\nअपुत्रो लभते पुत्रमधनो लभते धनम् ।\nव्याधितो मुच्यते रोगी बद्धश्चाप्यथ बन्धनात् ।। ७६ ।।\nइदं पुंसवनं प्रोक्तं गर्भाधानं च भारत ।\nश्राद्धेषु पठितं सम्यगक्षय्यकरणं स्मृतम् ।। ७७ ।।\nइदममरवरस्य भारते प्रथितबलस्य जयं महात्मनः ।\nसततमिह हि यः पठेन्नरः सुगतिमितो व्रजते गतज्वरः ।। ७८ ।।\nमणिकनकविचित्रपाणिपादो निरतिशयार्कगुणोऽरिहादिनाथः ।\nचतुरुदधिशयश्चतुर्विधात्मा जयति जगत्पुरुषः सहस्रनामा ।।७९ ।।\nइति श्रीमहाभारते खिलभागे हरिवंशे विष्णुपर्वणि षट्पुरवधे पञ्चाशीतितमोऽध्यायः ।। ८५ ।।"
  }
]
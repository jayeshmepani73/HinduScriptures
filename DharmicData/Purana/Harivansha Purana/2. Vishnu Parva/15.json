[
  {
    "text": "वैशम्पायन उवाच\nतयोः प्रवृत्तयोरेवं कृष्णस्य च बलस्य च ।\nवने विचरतोर्मासौ व्यतियातौ स्म वार्षिकौ ।। १ ।।\nव्रजमाजग्मतुस्तौ तु व्रजे शुश्रुवतुस्तदा ।\nप्राप्तं शक्रमहं वीरौ गोपांश्चोत्सवलालसान् ।। २ ।।\nकौतूहलादिदं वाक्यं कृष्णः प्रोवाच तत्र तान् ।\nकोऽयं शक्रमहो नाम येन वो हर्ष आगतः ।। ३ ।।\nतत्र वृद्धतमस्त्वेको गोपो वाक्यमुवाच ह ।\nश्रूयतां तात शक्रस्य यदर्थं ध्वज इज्यते ।। ४ ।।\nदेवानामीश्वरः शक्रो मेघानां चारिसूदन ।\nतस्य चायं महः कृष्ण लोकनाथस्य शाश्वतः ।। ५ ।।\nतेन संचोदिता मेघास्तस्य चायुधभूषिताः ।\nतस्यैवाज्ञाकराः सस्यं जनयन्ति नवाम्बुभिः ।। ६ ।।\nमेघस्य पयसो दाता पुरुहूतः पुरंदरः ।\nसम्प्रहृष्टः स भगवान् प्रीणयत्यखिलं जगत् ।। ७ ।।\nतेन सम्पादितं सस्यं वयमन्ये च मानवाः ।\nवर्तयामोपयुञ्जानास्तर्पयामश्च देवताः ।। ८ ।।\nदेवे वर्षति लोकेऽस्मिंस्ततः सस्यं प्रवर्धते ।\nपृथिव्यां तर्पितायां तु सामृतं लक्ष्यते जगत् ।। ९ ।।\nक्षीरवत्यस्त्विमा गावो वत्सवत्यश्च निर्वृताः ।\nतेन संवर्धितैस्तात तृणैः पुष्टाः. सपुङ्गवाः ।। 2.15.१० ।।\nनासस्या नातृणा भूमिर्न बुभुक्षार्दितो जनः ।\nदृश्यते यत्र दृश्यन्ते वृष्टिमन्तो बलाहकाः ।। ११ ।।\nदुदोह सवितुर्गा वै शक्रो दिव्याः पयस्विनीः ।\nताः क्षरन्ति नवं क्षीरं मेध्यं मेघौघधारितम् ।। १२ ।।\nवाय्वीरितं तु मेघेषु करोति निनदं महत् ।\nजवेनावर्तितं चैव गर्जतीति जना विदुः ।। १३ ।।\nतस्य चैवोह्यमानस्य वायुयुक्तैर्बलाहकैः ।\nवज्राशनिसमाः शब्दाः श्रूयन्ते नगभेदिनः ।। १४ ।।\nतज्जलं वज्रनिष्पेषैर्विमुञ्चति नभोगतैः ।\nबहुभिः कामगैर्मेघैः शक्रो भृत्यैरिवेश्वरः ।। १५ ।।\nक्वचिद् दुर्दिनसंकाशैः क्वचिच्छिन्नाभ्रसंनिभैः ।\nक्वचिद् भिन्नाञ्जनाकारैः क्वचिच्छीकरवर्षिभिः ।। १६ ।।\nमण्डयतीव देवेन्द्रो विश्वमेवं नभो घनैः ।\nक्वचिच्छीकरमुक्ताभं कुरुते गगनं घनः ।। १७ ।।\nएवमेतत्पयो दुग्धं गोभिः सूर्यस्य वारिदैः ।\nपर्जन्यः सर्वभूतानां भवाय भुवि वर्षति ।। १८ ।।\nयस्मात्प्रावृडियं कृष्ण शक्रस्य भुवि भाविनी ।\nतस्मात्प्रावृषि राजानः सर्वे शक्रं मुदा युताः ।\nमहैः सुरेशमर्चन्ति वयमन्ये च मानवाः ।। १९ ।।\nइति श्रीमहाभारते खिलभागे हरिवंशे विष्णुपर्वणि शिशुचर्यायां गोपवाक्ये पञ्चदशोऽध्यायः ।। १५ ।।"
  }
]
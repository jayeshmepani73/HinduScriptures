[
  {
    "text": "जनमेजय उवाच\nअपयाते ततो देवे कृष्णे चैव महात्मनि ।\nपुनश्चासीत् कथं युद्धं परेषां लोमहर्षणम् ।। १ ।\nवैशम्पायन उवाच\nकुम्भाण्डसंगृहीते तु रथे तिष्ठन् गुहस्तदा ।\nअभिदुद्राव कृष्णं च बलं प्रद्युम्नमेव च ।। २ ।।\nततः शरशतैरुग्रैस्तान्विव्याध रणे गुहः ।\nअमर्षरोषसंक्रुद्धः कुमारः प्रवरो नदन् ।। ३ ।।\nशरसंवृतगात्रास्ते त्रयस्त्रय इवाग्नयः ।\nशोणितौघप्लुतैर्गात्रैः प्रायुध्यन्त गुहं ततः ।। ४ ।।\nततस्ते युद्धमार्गज्ञास्त्रयस्त्रिभिरनुत्तमैः ।\nवायव्याग्नेयपार्जन्यैर्बिभिदुर्दीप्ततेजसः ।। ५\nतानस्त्रांस्त्रिभिरेवास्त्रैर्विनिवार्य स पावकिः ।\nशैलवारुणसावित्रैस्तान्स विव्याध कोपवान् ।। ६ ।।\nतस्य दीप्तशरौघस्य दीप्तचापधरस्य च ।\nशरौघानस्त्रमायाभिर्ग्रसन्ति स्म महात्मनः ।\nयदा तदा गुहः क्रुद्धः प्रज्वलन्निव तेजसा ।। ७ ।।\nअस्त्रं ब्रह्मशिरो नाम कालकल्पं दुरासदम् ।\nसंदष्टौष्ठपुटः संख्ये जगृहे पावकिः प्रभुः ।। ८ ।।\nप्रयुक्ते ब्रह्मशिरसि सहस्रांशुसमप्रभे ।\nउग्रे परमदुर्धर्षे लोकक्षयकरे तथा ।। ९ ।।\nहाहाभूतेषु सर्वेषु प्रधावत्सु समन्ततः ।\nअस्त्रतेजःप्रमूढे तु विषण्णे जगति प्रभुः ।\nकेशवः केशिमथनश्चक्रं जग्राह वीर्यवान् ।। 2.126.१० ।।\nसर्वेषामस्त्रवीर्याणां वारणं घातनं तथा ।\nचक्रमप्रतिचक्रस्य लोके ख्यातं महात्मनः ।। ११ ।।\nअस्त्रं ब्रह्मशिरस्तेन निष्प्रभं कृतमोजसा ।\nघनैरिवातपापाये सवितुर्मण्डलं यथा ।। १२ ।।\nततो निष्प्रभतां याते नष्टवीर्ये महौजसि ।\nतस्मिन् ब्रह्मशिरस्यस्त्रे क्रोधसंरक्तलोचनः ।। १३ ।।\nगुहः प्रजज्वाल रणे हविषेवाग्निरुल्बणः ।\nशत्रुघ्नीं ज्वलितां दिव्यां शक्तिं जग्राह काञ्चनीम् ।।१४।।\nअमोघां दयितां घोरां सर्वलोकभयावहाम् ।\nतां प्रदीप्तां महोल्काभां युगान्ताग्निसमप्रभाम् ।\nघण्टामालाकुलां दिव्यां चिक्षेप रुषितो गुहः ।। १५ ।।\nननाद बलवच्चापि नादं शत्रुभयंकरम् ।\nसा च क्षिप्ता तदा तेन ब्रह्मण्येन महात्मना ।। १६ ।।\nजृम्भमाणेव गगने सम्प्रदीप्तमुखी तदा ।\nआधावत महाशक्तिः कृष्णस्य वधकाङ्क्षिणी ।। १७ ।।\nभृशं विषण्णः शक्रोऽपि सर्वामरगणैर्वृतः ।\nशक्तिं प्रज्वलितां दृष्ट्वा दग्धः कृष्णेति चाब्रवीत् ।। १८ ।।\nतां समीपमनुप्राप्तां महाशक्तिं महामृधे ।\nहुङ्कारेणैव निर्भर्त्स्य पातयामास भूतले ।। १९ ।।\nपतितायां महाशक्त्यां साधुसाध्विति सर्वशः ।\nसिंहनादं ततश्चक्रुः सर्वे देवाः सवासवाः ।। 2.126.२० ।।\nततो देवेषु नर्दत्सु वासुदेवः प्रतापवान् ।\nपुनश्चक्रं स जग्राह दैत्यान्तकरणं रणे ।। २१ ।।\nव्याविध्यमाने चक्रे तु कृष्णेनाप्रतिमौजसा ।\nकुमाररक्षणार्थाय बिभ्रती सुतनुं तदा ।। २२ ।।\nदिग्वासा देववचनात् प्रविष्टा तत्र कोटवी ।\nलम्बमाना महाभागा भागो देव्यास्तथाष्टमः ।\nचित्रा कनकशक्तिस्तु सा च नग्ना स्थितान्तरे ।। २३ ।।\nअथान्तरात् कुमारस्य देवीं दृष्ट्वा महाभुजः ।\nपराङ्मुखस्ततो वाक्यमुवाच मधुसूदनः ।। २४ ।।\nश्रीभगवानुवाच\nअपगच्छापगच्छ त्वं धिक् त्वामिति वचोऽब्रवीत्।\nकिमेवं कुरुषे विघ्नं निश्चितस्य वधं प्रति ।। २५ ।।\nवैशम्पायन उवाच\nश्रुत्वैवं वचनं तस्य कोटवी तु तदा विभोः ।\nनैव वासः समाधत्ते कुमारपरिरक्षणात् । २६ ।।\nश्रीभगवानुवाच\nअपवाह्य गुहं शीघ्रमपयाहि रणाजिरात् ।\nस्वस्ति ह्येवं भवेदद्य योत्स्यतो योत्स्यता मया।।२७।।\nतां च दृष्ट्वा स्थितां देवो हरिः संग्राममूर्धनि ।\nसंजहार ततश्चक्रं भगवान् वासवानुजः ।। २८ ।।\nएवं कृते तु कृष्णेन देवदेवेन धीमता ।\nअपवाह्य गुहं देवी हरसांनिध्यमागता ।। २९ ।।\nएतस्मिन्नन्तरे चैव वर्तमाने महाभये ।\nकुमारे रक्षिते देव्या बाणस्तं देशमाययौ ।। 2.126.३० ।।\nअपयान्तं गुहं दृष्ट्वा मुक्तं कृष्णेन संयुगात् ।\nबाणश्चिन्तयते तत्र स्वयं योत्स्यामि माधवम् ।। ३१ ।।\nवैशम्पायन उवाच\nभूतयक्षगणाश्चैव बाणानीकं च सर्वशः ।\nदिशं प्रदुद्रुवुः सर्वे भयमोहितलोचनाः ।। ३२ ।।\nप्रमाथगणभूयिष्ठे सैन्ये दीर्णे महासुरः ।\nनिर्जगाम ततो बाणो युद्धायाभिमुखस्त्वरन् ।। ३३ ।।\nभीमप्रहरणैर्घोरैर्दैत्येन्द्रैः सुमहारथैः ।\nमहाबलैर्महावीरैर्वज्रीव सुरसत्तमैः ।। ३४ ।।\nपुरोहिताः शत्रुवधं वदन्तस्तथैव चान्ये श्रुतशीलवृद्धाः ।\nजपैश्च मन्त्रैश्च तथौषधीभिर्महात्मनः स्वस्त्ययनं प्रचक्रुः ।। ३५ ।।\nततस्तूर्यप्रणादैस भेरीणां तु महास्वनैः ।\nसिंहनादैश्च दैत्यानां बाणः कृष्णमभिद्रवत् ।। ३६ ।।\nदृष्ट्वा बाणं तु निर्यातं युद्धायैव व्यवस्थितम् ।\nआरुह्य गरुडं कृष्णो बाणायाभिमुखो ययौ ।। ३७ ।।\nआयान्तमथ तं दृष्ट्वा यदूनामृषभं रणे ।\nवैनतेयमथारूढं कृष्णमप्रतिमौजसम् ।। ३८ ।।\nअथ बाणस्तु तं दृष्ट्वा प्रमुखे प्रत्युपस्थितम् ।\nउवाच वचनं क्रुद्धो वासुदेवं तरस्विनम् ।।३९।।\nबाण उवाच\nतिष्ठ तिष्ठ न मेऽद्य त्वं जीवन्प्रतिगमिष्यसि ।\nद्वारकां द्वारकास्थांश्च सुहृदो द्रक्ष्यसे न च ।। 2.126.४० ।।\nसुवर्णवर्णान् वृक्षाग्रानद्य द्रक्ष्यसि माधव ।\nमयाभिभूतः समरे मुमूर्षुः कालनोदितः ।। ४१ ।।\nअद्य बाहुसहस्रेण कथमष्टभुजो रणे ।\nमया सह समागम्य योत्स्यसे गरुडध्वज ।। ४२ ।।\nअद्य त्वं वै मया युद्धे निर्जितः सहबान्धवः ।\nद्वारकां शोणितपुरे निहतः संस्मरिष्यसि ।। ४३।।\nनानाप्रहरणोपेतं नानाङ्गदविभूषितम् ।\nअद्य बाहुसहस्रं मे कोटिभूतं निशामय ।। ४४ ।।\nगर्जतस्तस्य वाक्यौघा जलौघा इव सिन्धुतः ।\nनिश्चरन्ति महाघोरा वातोद्धूता इवोर्मयः ।। ४५ ।।\nरोषपर्याकुले चैव नेत्रे तस्य बभूवतुः ।\nजगद्दिधक्षन्निव खे महासूर्य इवोदितः ।। ४६ ।।\nतच्छ्रुत्वा नारदस्तस्य बाणस्यात्यूर्जितं वचः ।\nजहास सुमहाहासं भिन्दन्निव नभस्तलम् ।। ४७।।\nयोगपट्टमुपाश्रित्य तस्थौ युद्धदिदृक्षया ।\nकौतूहलोत्फुल्लदृशः कुर्वन् पर्यटते मुनिः ।। ४८ ।।\nश्रीकृष्ण उवाच\nबाण किं गर्जसे मोहाच्छूराणां नास्ति गर्जितम् ।\nएह्येहि युध्यस्व रणे किं वृथा गर्जितेन ते ।। ४९ ।।\nयदि युद्धानि वचनैः सिद्ध्येयुर्दितिनन्दन ।\nभवानेव जयेन्नित्यं बह्वबद्धं प्रजल्पति ।। 2.126.५० ।।\nएह्येहि जय मां बाण जितो वा वसुधातले ।\nचिरायावाङ्मुखो दीनः पतितः शेष्यसे ऽसुरैः ।। ५१ ।।\nइत्येवमुक्त्वा बाणं तु मर्मभेदिभिराशुगैः ।\nनिर्बिभेद तदा कृष्णस्तममोघैर्महाशरैः ।। ५२ ।।\nविनिर्भिन्नस्तु कृष्णेन मार्गणैर्मर्मभेदिभिः ।\nस्मयन् बाणस्ततः कृष्णं शरवर्षैरवाकिरत् ।। ५३ ।।\nज्वलद्भिरिव संयुक्तं तस्मिन् युद्धे सुदारुणे ।\nततः परिघनिस्त्रिंशैर्गदातोमरशक्तिभिः ।। ५४ ।।\nमुसलैः पट्टिशैश्चैव च्छादयामास केशवम् ।\nस तु बाहुसहस्रेण गर्वितो दैत्यसत्तमः ।। ५५ ।।\nयोधयामास समरे द्विबाहुमथ लीलया ।\nलाघवात् तस्य कृष्णस्य बलिसूनू रुषान्वितः ।। ५६ ।।\nततोऽस्त्रं परमं दिव्यं तपसा निर्मितं महत् ।\nयदप्रतिहतं युद्धे सर्वामित्रविनाशनम् ।। ५७ ।।\nब्रह्मणा विहितं दिव्यं तन्मुमोच दितेः सुतः ।\nतस्मिन् मुक्ते दिशः सर्वास्तमःपिहितमण्डलाः।। ५८ ।।\nप्रादुरासन् सहस्राणि सुघोराणि च सर्वशः ।\nतमसा संवृते लोके न प्राज्ञायत किंचन ।। ५९ ।।\nसाधु साध्विति बाणं तु पूजयन्ति स्म दानवाः ।\nहा हा धिगिति देवानां श्रूयते वागुदीरिता ।। 2.126.६० ।।\nततोऽस्त्रबलवेगेन सार्चिष्मत्यः सुदारुणाः ।\nघोररूपा महावेगा निपेतुर्बाणवृष्टयः ।। ६१ ।।\nनैव वाताः प्रवायन्ति न मेघाः संचरन्ति च ।\nअस्त्रे विसृष्टे बाणेन दह्यमाने च केशवे ।। ६२ ।।\nततोऽस्त्रं सुमहावेगं जग्राह मधुसूदनः ।\nपार्जन्यं नाम भगवान् कालान्तकनिभं रणे ।। ६३ ।।\nततो वितिमिरे लोके शराग्निः प्रशमं गतः ।\nदानवा मोघसंकल्पाः सर्वेऽभूवंस्तदा भृशम् ।। ६४ ।।\nदानवास्त्रं प्रशान्तं तु पर्जन्यास्त्रेऽभिमन्त्रिते ।\nततो देवगणाः सर्वे नदन्ति च हसन्ति च ।। ६५ ।।\nहते शस्त्रे महाराज दैतेयः क्रोधमूर्च्छितः ।\nभूयः स छादयामास केशवं गरुडे स्थितम् ।। ६६ ।।\nमुसलैः पट्टिशैश्चैव च्छादयामास केशवम् ।\nतस्य तां तरसा सर्वां बाणवृष्टिं समुद्यताम् ।। ६७ ।।\nप्रहसन् वारयामास केशवः शत्रुसूदनः ।\nकेशवस्य तु बाणेन वर्तमाने महाहवे ।। ६८ ।।\nतस्य शार्ङ्गविनिर्मुक्तैः शरैरशनिसंनिभैः ।\nतिलशस्तद्रथं चक्रे सोऽश्वध्वजपताकिनम् ।। ६९ ।।\nचिच्छेद कवचं कायान्मुकुटं च महाप्रभम् ।\nकार्मुकं च महातेजा हस्तावापं च केशवः ।। 2.126.७० ।।\nविव्याध चैनमुरसि नाराचेन स्मयन्निव ।\nस मर्माभिहतः संख्ये प्रमुमोहाल्पचेतनः ।। ७१ ।।\nतं दृष्ट्वा मूर्च्छितं बाणं प्रहारपरिपीडितम् ।\nप्रासादवरशृंगस्थो नारदो मुनिपुङ्गवः ।। ७२ ।।\nउत्थायापश्यत तदा कक्ष्यास्फोटनतत्परः ।\nवादयानो नखांश्चैव दिष्ट्या दिष्ट्येति चाब्रवीत् ।। ७३।।\nअहो मे सफलं जन्म जीवितं च सुजीवितम् ।\nदृष्टं मे यदिदं चित्रं दामोदरपराक्रमम् ।। ७४ ।।\nजय बाणं महाबाहो दैतेयं देवकिल्बिषम् ।\nयदर्थमवतीर्णोऽसि तत् कर्म सफलीकुरु ।। ७५ ।।\nएवं स्तुत्वा तदा देवं बाणैः खं द्योतयञ्छितैः ।\nइतस्ततः सम्पतद्भिर्नारदो व्यचरद् रणे ।। ७६ ।।\nकेशवस्य तु बाणेन वर्तमाने महाभये ।\nप्रयुध्येतां ध्वजौ तत्र तावन्योन्यमभिद्रुतौ ।\nयुद्धं त्वभूत् वाहनयोरुभयोर्देवदैत्ययोः ।। ७७ ।।\nगरुडस्य च संग्रामो मयूरस्य च धीमतः ।\nपक्षतुण्डप्रहारैस्तु चरणास्यनखैस्तथा ।। ७८ ।।\nअन्योन्यं जघ्नतुः क्रुद्धौ मयूरगरुडावुभौ ।\nवैनतेयस्ततः क्रुद्धो मयूरं दीप्ततेजसम् ।। ७९ ।।\nजग्राह शिरसि क्षिप्रं तुण्डेनाभिपतंस्तदा ।\nउत्क्षिप्य चैव पक्षाभ्यां निजघान महाबलः ।। 2.126.८० ।।\nपद्भ्यां पार्श्वाभिघाताभ्यां कृत्वा घातान्यनेकशः।\nआकृष्य चैनं तरसा विकृष्य च महाबलः ।। ८१\nनिःसंज्ञं पातयामास गगनादिव भास्करम् ।\nमयूरे पतिते तस्मिन् पपातातिबलो भुवि ।। ८२ ।।\nबाणः समरसंविग्नश्चिन्तयन् कार्यमात्मनः ।\nमयातिबलमत्तेन न कृतं सुहृदां वचः ।। ८३ ।।\nपश्यतां देवदैत्यानां प्राप्तोऽस्म्यापदमुत्तमाम् ।\nतं दीनमनसं ज्ञात्वा रणे बाणं सुविक्लवम् ।। ८४ ।।\nचिन्तयद् भगवान् रुद्रो बाणरक्षणमातुरः ।\nततो नन्दीं महादेवः प्राह गम्भीरया गिरा ।। ८५ ।।\nनन्दिकेश्वर याहि त्वं यतो बाणो रणे स्थितः ।\nरथेनानेन दिव्येन सिंहयुक्तेन भास्वता ।। ८६ ।।\nबाणं संयोजयाशु त्वमलं युद्धाय वानघ ।\nप्रमाथगणमध्येऽहं स्थास्यामि न हि मे मनः ।। ८७ ।।\nयोद्धुं प्रभवते ह्यद्य बाणं संरक्ष गम्यताम् ।\nतथेत्युक्त्वा ततो नन्दी रथेन रथिनां वरः ।। ८८ ।।\nयतो बाणस्ततो गत्वा बाणमाह शनैरिदम् ।\nदैत्यामु रथमातिष्ठ शीघ्रमेहि महाबल ।। ८९।।\nततो युध्यस्व कृष्णं वै दानवान्तकरं रणे ।\nआरुरोह रथं बाणो महादेवस्य धीमतः ।। 2.126.९० ।।\nआरूढः स तु बाणश्च तं रथं ब्रह्मनिर्मितम् ।\nतं स्यन्दनमधिष्ठाय भवस्यामिततेजसः ।। ९१ ।।\nप्रादुश्चक्रे महारौद्रमस्त्रं सर्वास्त्रघातनम् ।\nदीप्तं ब्रह्मशिरोनाम बाणः क्रुद्धोऽतिवीर्यवान्।। ९२ ।।\nप्रदीप्ते ब्रह्मशिरसि लोकः क्षोभमुपागमत् ।\nलोकसंरक्षणार्थे वै तत् सृष्टं ब्रह्मयोनिना ।। ९३ ।।\nतच्चक्रेण निहत्यास्त्रं प्राह कृष्णस्तरस्विनम् ।\nलोके प्रख्यातयशसं बाणमप्रतिमं रणे ।। ९४ ।।\nकत्थितानि क्व ते तात बाण किं न विकत्थसे ।\nअयमस्मि स्थितो युद्धे युद्ध्यस्व पुरुषो भव ।। ९५ ।।\nकार्तवीर्यार्जुनो नाम पूर्वं बाहुसहस्रवान् ।\nमहाबलः स रामेण द्विबाहुः समरे कृतः ।। ९६ ।।\nतथा तवापि दर्पोऽयं बाहूनां वीर्यसम्भवः ।\nएश् ते दर्पशमनं करोमि रणमूर्द्धनि ।। ९७ ।।\nयावत् ते दर्पशमनं करोम्यद्य स्वबाहुना ।\nतिष्ठेदानीं न मेऽद्य त्वं मोक्ष्यसे रणमूर्द्धनि ।। ९८ ।।\nअथ तद् दुर्लभं दृष्ट्वा युद्धं परमदारुणम् ।.\nतत्र देवासुरसमे युद्धे नृत्यति नारदः ।। ९९ ।।\nनिर्जिताश्च गणाः सर्वे प्रद्युम्नेन महात्मना ।\nनिक्षिप्तवादा युद्धस्य देवदेवं गताः पुनः ।। 2.126.१००।।\nस तच्चक्रं सहस्रारं नदन् मेघ इवोष्णगे ।\nजग्राह कृष्णस्त्वरितो बाणान्तकरणं रणे ।।१०१।\nतेजो यज्ज्योतिषां चैव तेजो वज्राशनेस्तथा ।\nसुरेशस्य च यत् तेजस्तच्चक्रे पर्यवस्थितम् ।। १०२।।\nत्रेताग्नेश्चैव यत् तेजो यच्च वै ब्रह्मचारिणाम् ।\nऋषीणां च ततो ज्ञानं तच्चक्रे समवस्थितम् ।।१०३।।\nपतिव्रतानां यत्तेजः प्राणाश्च मृगपक्षिणाम् ।\nयश्च चक्रधरेष्वस्ति तच्चक्रे संनिवेशितम् ।। १०४।।\nनागराक्षसयक्षाणां गन्धर्वाप्सरसामपि ।\nत्रैलोक्यस्य च यत्प्राणं सर्वं चक्रे व्यवस्थितम् ।।१०५।।\nतेजसा तेन संयुक्तं ज्वलन्निव च भास्करः ।\nवपुषा तेज आदत्ते बाणस्य प्रमुखे स्थितम् ।। १ ०६।।\nज्ञात्वातितेजसा चक्रं कृष्णेनाभ्युदितं रणे ।\nअप्रमेयं ह्यविहतं रुद्राणी चाब्रवीच्छिवम् ।। १०७।।\nअजेयमेतत् त्रैलोक्ये चक्रं कृष्णेन धार्यते ।\nबाणं त्रायस्व देव त्वं यावच्चक्रं न मुञ्चति ।।१०८।।\nततस्त्र्यक्षो वचः श्रुत्वा देवीं लम्बामथाब्रवीत्।\nगच्छैहि लम्बे शीघ्रं त्वं बाणसंरक्षणं प्रति ।।१०९।।\nततो योगं समाधाय अदृश्या हिमवत्सुता ।\nकृष्णस्यैकस्य तद्रूपं दर्शन्ती पार्श्वमागता ।। 2.126.११०।।\nचक्रोद्यतकरं दृष्ट्वा भगवन्तं रणाजिरे ।।\nअन्तर्धानमुपागम्य त्यज्य सा बाससी पुनः ।।१११ ।।\nपरित्राणाय बाणस्य विजयाधिष्ठिता ततः ।\nप्रमुखे वासुदेवस्य दिग्वासाः कोटवी स्थिता ।। १ १२।।\nतां दृष्ट्वाथ पुनः प्राप्तां देवीं रुद्रस्य सम्मताम् ।\nलम्बाद्वितीयां तिष्ठन्तीं कृष्णो वचनमब्रवीत् ।। ११३।।\nभूयः सामर्षताम्राक्षीं दिग्वस्त्रावस्थितां रणे ।\nबाणसंरक्षणपरा हन्मि बाणं न संशयः ।।१ १४।।\nएवमुक्ता तु कृष्णेन भूयो देव्यब्रवीदिदम् ।\nजाने त्वां सर्वभूतानां स्रष्टारं पुरुषोत्तमम् ।\nमहाभागं महादेवमनन्तं नीलमव्ययम् ।। ११५।।\nपद्मनाभं हृषीकेशं लोकानामादिसम्भवम् ।\nनार्हसे देव हन्तुं वै बाणमप्रतिमं रणे ।। १ १६।।\nप्रयच्छ ह्यभयं बाणे जीवपुत्रीत्वमेव च ।\nमया दत्तवरो ह्येष भूयश्च परिरक्ष्यते ।। ११७।।\nन मे मिथ्या समुद्योगं कर्तुमर्हसि माधव ।\nएवमुक्ते तु वचने देव्या परपुरंजयः ।।११८।।\nकृष्णः प्रभाषते वाक्यं शृणु सत्यं तु भामिनि ।\nबाणो बाहुसहस्रेण नर्दते दर्पमाश्रितः ।। ११९।।\nएतेषां छेदनं त्वद्य कर्तव्यं नात्र संशयः ।\nद्विबाहुना च बाणेन जीवपुत्री भविष्यसि ।। 2.126.१२०।।\nआसुरं दर्पमाश्रित्य न च मां संश्रयिष्यति ।\nएवमुक्ते तु वचने कृष्णेनाक्लिष्टकर्मणा ।। १२१।।\nप्रोवाच देवी बाणोऽयं देवदत्तो भवेदिति ।\nअथ तां कार्तिकेयस्य मातरं सोऽभिभाष्य वै ।\nततः क्रुद्धो महाबाहुः कृष्णः प्रवदतां वरः ।। १२२।।\nप्रोवाच बाणं समरे वदतां प्रवरः प्रभुः ।\nयुध्यतां युध्यतां संख्ये भवतां कोटवी स्थिता ।। १२३।।\nअशक्तानामिव रणे धिग् बाण तव पौरुषम् ।\nएवमुक्त्वा ततः कृष्णस्तच्चक्रं परमात्मवान् ।। १२४।।\nनिमीलिताक्षो व्यसृजद् बाणं प्रति महाबलः ।\nक्षेपणाद्यस्य मुह्यन्ति लोकाः सस्थाणुजङ्गमाः ।। १२५।।\nक्रव्यादानि च भूतानि तृप्तिं यान्ति महामृधे ।\nतमप्रतिमकर्माणं समानं सूर्यवर्चसा ।।१२६।।\nचक्रमुद्यम्य समरे कोपदीप्तो गदाधरः ।\nस मुष्णन् दानवं तेजः समरे स्वेन तेजसा।। १२७ ।।\nचिच्छेद बाहूंश्चक्रेण श्रीधरः परमौजसा ।\nअलातचक्रवत् तूर्णं भ्राम्यमाणं रणाजिरे ।। १२८।।\nक्षिप्तं तु वासुदेवेन बाणस्य रणमूर्द्धनि ।\nविष्णुचक्रं भ्रमत्याशु शैघ्र्याद् रूपं न दृश्यते ।। १२९।।\nतस्य बाहुसहस्रस्य पर्यायेण पुनः पुनः ।\nबाणस्य च्छेदनं चक्रे तच्चक्रं रणमूर्द्धनि ।। 2.126.१३०।।\nकृत्वा द्विबाहुं तं बाणं छिन्नशाखमिव द्रुमम् ।\nपुनः कराग्रे कृष्णस्य चक्रं प्राप्तं सुदर्शनम् ।। १३१।।\nवैशम्पायन उवाच\nकृतकृत्ये तु सम्प्राप्ते चक्रे दैत्यनिपातने ।\nस्रवता तेन कायेन शोणितौघपरिप्लुतः ।। १३२ ।।\nअभवत् पर्वताकारश्छिन्नबाहुर्महासुरः ।\nअसृङ्मत्तश्च विविधान् नादान् मुञ्चन् घनो यथा ।।\nतस्य नादेन महता केशवो रिपुसूदनः ।\nचक्रं भूयः क्षेप्तुकामो बाणनाशार्थमुद्यतः ।\nतमुपेत्य महादेवः कुमारसहितोऽब्रवीत् ।। १३४।।\nईश्वर उवाच\nकृष्ण कृष्ण महाबाहो जाने त्वां पुरुषोत्तमम्।\nमधुकैटभहन्तारं देवदेवं सनातनम् ।।१३५।।\nलोकानां त्वं गतिर्देव त्वत्प्रसूतमिदं जगत् ।।\nअजेयस्त्वं त्रिभिर्लोकैः ससुरासुरपन्नगैः ।। १३६।।\nतस्मात्संहर दिव्यं त्वमिदं चक्रं समुद्यतम् ।\nअनिवार्यमसंहार्यं रणे शत्रुभयंकरम् ।।१३७।।\nबाणस्यास्याभयं दत्तं मया केशिनिषूदन ।\nतन्मे न स्याद्वृथा वाक्यमतस्त्वां क्षामयाम्यहम्।। १३८।।\nश्रीकृष्ण उवाच\nजीवतां देव बाणोऽयमेतच्चक्रं निवर्तितम् ।\nमान्यस्त्वं देवदेवानामसुराणां च सर्वशः ।। १३९।।\nनमस्तेऽस्तु गमिष्यामि यत्कार्यं तन्महेश्वर ।\nन तावत् क्रियते तस्मान्मामनुज्ञातुमर्हसि ।। 2.126.१४०।।\nएवमुक्त्वा महादेवं कृष्णस्तूर्ण महामनाः ।\nजगाम तत्र यत्रास्ते प्राद्युम्निः सायकैश्चितः ।। १४१।।\nगते कृष्णे ततो नन्दी बाणमाह वचः शुभम् ।\nगच्छ वाण प्रसन्नस्य देवदेवस्य चाग्रतः ।। १४२।।\nतच्छ्रुत्वा नन्दिवाक्यं तु बाणोऽगच्छत शीघ्रगः ।\nछिन्नबाहुं ततो बाणं दृष्ट्वा नन्दी प्रतापवान् ।। १४३।।\nअपवाह्य रथेनैनं यतो देवस्ततो ययौ ।\nततो नन्दी पुनर्बाणं प्रागुवाचोत्तरं वचः ।। १४४।।\nबाण बाण प्रनृत्यस्व श्रेयस्तव भविष्यति ।\nएष देवो महादेवः प्रसादसुमुखस्तव ।। १४५।।\nशोणितौघप्लुतैर्गात्रैर्नन्दिवाक्यप्रचोदितः ।\nजीवितार्थी ततो बाणः प्रमुखे शंकरस्य वै ।।१४६।।\nअनृत्यत् भयसंविग्नो दानवः स विचेतनः ।\nतं दृष्ट्वा च प्रनृत्यन्तं भयोद्विग्नं पुनः पुनः ।। १४७।\nनन्दिवाक्यप्रजवितं भक्तानुग्रहकृद् भवः ।\nकरुणावशमापन्नो महादेवोऽब्रवीद् वचः ।। १४८।।\nईश्वर उवाच\nवरं वृणीष्व बाण त्वं मनसा यदभीप्ससि ।\nप्रसाद सुमुखस्तेऽहं प्रियोऽसि मम दानव ।। १४९।।\nबाण उवाच\nअजरश्चामरश्चैव भवेयं सततं विभो ।\nएष मे प्रथमो देव वरोऽस्तु यदि मन्यसे ।। 2.126.१५०।।\nदेव उवाच\nतुल्योऽसि दैवतैर्बाण न मृत्युस्तव विद्यते ।\nअथापरं वृणीष्वाद्य अनुग्राह्योऽसि मे सदा ।। १५१ ।।\nबाण उवाच\nयथाहं शोणितैर्दिग्धो भृशार्तो व्रणपीडितः ।\nभक्तानां नृत्यतां देव पुत्रजन्म भवेद्भव ।। १५२।\nश्रीहर उवाच\nनिराहाराः क्षमावन्तः सत्यार्जवसमाहिताः ।\nमद्भक्ता येऽपि नृत्यन्ति तेषामेवं भविष्यति ।। १५३।।\nतृतीयं त्वमथो बाण वरं वर मनोगतम् ।\nतद् विधास्यामि ते पुत्र सफलोऽस्तु भवानिह।। १५४।।\nबाण उवाच\nचक्रताडनजा घोरा रुजा तीव्रा हि मेऽनघ ।\nवरेणासौ तृतीयेन शान्तिं गच्छतु मे भव ।। १५५।।\nश्रीरुद्र उवाच\nएवं भवतु भद्रं ते न रुजा प्रभविष्यति ।\nअक्षतं तव गात्रं तु स्वस्थावस्थं भविष्यति ।। १५६।।\nचतुर्थे ते वरं दद्मि वृणीष्व यदि काङ्क्षसि ।\nन तेऽहं विमुखस्तात प्रसादसुमुखो ह्यहम् ।। १५७।।\nबाण उवाच\nप्रमाथगणवंश्यस्य प्रथमः स्यामहं विभो ।\nमहाकाल इति ख्यातिं गच्छेयं शाश्वतीः समाः ।। १५८।।\nवैशम्पायन उवाच\nएवं भविष्यतीत्याह बाणं देवो महेश्वरः ।\nदिव्यरूपोऽक्षतो गात्रैर्नीरुजस्तु ममाश्रयात् ।। १५९।।\nममातिसर्गाद् बाण त्वं भव चैवाकुतोभयः ।\nभूयस्ते पञ्चमं दद्मि प्रख्यातबलपौरुष ।\nपुनर्वरय भद्रं ते यत्ते मनसि वर्तते ।। 2.126.१६०।।\nबाण उवाच\nवैरूप्यमङ्गजं यन्मे मा भूद् देव कदाचन ।\nद्विबाहुरपि मे देहो न विरूपो भवेद् भव ।।१६१।।\nश्रीहर उवाच\nभविता सर्वमेतत् ते यथेच्छसि महासुर ।\nभवत्येवं न चादेयं भक्तानां विद्यते मम ।। १६२।।\nततोऽब्रवीन्महादेवो बाणं स्थितमथान्तिके ।\nएवं भविष्यते सर्व यत् त्वया समुदाहृतम् ।। १६३।।\nएतावदुक्त्वा भगवांस्त्रिनेत्रो गणसंवृतः ।\nपश्यतां सर्वभूतानां तत्रैवान्तरधीयत ।।१६४।।\nइति श्रीमहाभारते खिलभागे हरिवंशे विष्णुपर्वणि उषाहरणे बाणासुरवरप्रदाने षड्विंशत्यधिकशततमोऽध्यायः ।।१२६।।"
  }
]
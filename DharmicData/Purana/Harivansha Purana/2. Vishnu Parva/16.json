[
  {
    "text": "वैशम्पायन उवाच\nगोपवृद्धस्य वचनं श्रुत्वा शक्रपरिग्रहे ।\nप्रभावज्ञोऽपि शक्रस्य वाक्यं दामोदरोऽब्रवीत् ।। १ ।।\nवयं वनचरा गोपाः सदा गोधनजीविनः ।\nगावोऽस्मद्दैवतं विद्धि गिरयश्च वनानि च ।। २ ।।\nकर्षुकाणां कृषिर्वृत्तिः पण्यं विपणिजीविनाम्।\nगावोऽस्माकं परा वृत्तिरेतत्  त्रैविद्यमुच्यते ।। ३ ।।\nविद्यया यो यया युक्तस्तस्य सा दैवतं परम्।\nसैव पूज्यार्चनीया च सैव तस्योपकारिणी ।। ४ ।।\nयोऽन्यस्य फलमश्नानः करोत्यन्यस्य सत्क्रियाम्।\nद्वावनर्थौ स लभते प्रेत्य चेह च मानवः ।।५।।\nकृष्यन्ता प्रथिता सीमा सीमान्तं श्रूयते वनम्।\nवनान्ता गिरयः सर्वे ते चास्माकं गतिर्ध्रुवा ।। ६ ।।\nश्रूयन्ते गिरयश्चापि वनेऽस्मिन् कामरूपिणः ।\nप्रविश्य तास्तास्तनवो रमन्ते स्वेषु सानुषु ।। ७ ।।\nभूत्वा केसरिणः सिंहा व्याघ्राश्च नखिनां वराः ।\nवनानि स्वानि रक्षन्ति त्रासयन्तो वनच्छिदः ।। ८ ।।\nयदा चैषां विकुर्वन्ति ते वनालयजीविनः ।\nघ्नन्ति तानेव दुर्वृत्तान् पौरुषादेन कर्मणा ।। ९ ।।\nमन्त्रयज्ञपरा विप्राः सीतायज्ञाश्च कर्षुकाः ।\nगिरियज्ञास्तथा गोपा इज्योऽस्माभिर्गिरिर्वने ।। 2.16.१० ।।\nतन्मह्यं रोचते गोपा गिरियज्ञः प्रवर्तताम् ।\nकर्म कृत्वा सुखस्थाने पादपेष्वथवा गिरौ ।। ११ ।।\nतत्र हत्वा पशून् मेध्यान् वितत्यायतने शुभे ।\nसर्वघोषस्य संदोहः क्रियतां किं विचार्यते ।। १२ ।।\nतं शरत्कुसुमापीडाः परिवार्य  प्रदक्षिणम् ।\nगावो गिरिवरं सर्वास्ततो यान्तु पुनर्व्रजम् ।। १३।।\nप्राप्ता किलेयं हि गवां स्वादुतोयतृणा गुणैः ।\nशरत् प्रमुदिता रम्या गतमेघजलाशया ।। १४ ।।\nप्रियकैः पुष्पितैर्गौरं श्याम बाणासनैः क्वचित् ।\nकठोरतृणमाभाति निर्मयूररुतं वनम् ।। १५ ।।\nविजला विमला व्योम्नि विबलाका विविद्युतः ।\nविवर्धन्ते जलधरा विदन्ता इव कुञ्जराः ।। १६ ।।\nपटुना मेघवातेन नवतोयानुकर्षिणा ।\nपर्णोत्करघनाः सर्वे प्रसादं यान्ति पादपाः ।। १७ ।।\nसितवर्णाम्बुदोष्णीषं हंसचामरवीजितम् ।\nपूर्णचन्द्रामलच्छत्रं साभिषेकमिवाम्बरम् ।। १८ ।।\nहंसैः प्रहसितानीव समुत्कृष्टानि सारसैः ।\nसर्वाणि तनुतां यान्ति जलानि जलदक्षये ।। १९ ।।\nचक्रवाकस्तनतटाः पुलिनश्रोणिमण्डलाः ।\nहंसलक्षणहासिन्यः पतिं यान्ति समुद्रगाः ।। 2.16.२० ।।\nकुमुदोत्फुल्लमुदकं ताराभिश्चित्रमम्बरम् ।\nसममभ्युत्स्मयन्तीव शर्वरीष्वितरेतरम् ।। २१ ।।\nमत्तक्रौञ्चावघुष्टेषु कलमापक्वपाण्डुषु ।\nनिर्विष्टरमणीयेषु वनेषु रमते मनः ।। २२ ।।\nपुष्करिण्यस्तडागानि वाप्यश्च विकचोत्पलाः ।\nकेदाराः सरितश्चैव सरांसि च श्रियाज्वलन् ।। २३ ।।\nपङ्कजानि च ताम्राणि तथान्यानि सितान्यपि ।\nउत्पलानि च नीलानि भेजिरे वारिजां श्रियम्।।२४।।\nमदं जहुः सितापाङ्गा मन्दं ववृधिरेऽनिलाः ।\nअभवद् व्यभ्रमाकाशमभूच्च निभृतोऽर्णवः  ।। २५ ।।\nऋतुपर्यायशिथिलैर्वृत्तनृत्यसमुज्झितैः ।\nमयूराङ्गरुहैर्भूमिर्बहुनेत्रेव लक्ष्यते २६।।\nस्वपङ्कमलिनैस्तीरैः काशपुष्पलताकुलैः ।\nहंससारसविन्यासैर्यमुना भाति शोभना ।। २७ ।।\nकलमापाकरम्येषु केदारेषु जलेषु च ।\nसस्यादा जलजादाश्च मत्ता विरुरुवुः खगाः ।। २८ ।।\nसिषिचुर्यानि जलदा जलेन जलदागमे ।\nतानि सस्यानि बालानि कठिनत्वं गतानि वै ।। २९ ।।\nत्यक्त्वा मेघमयं वासः शरद्गुणविदीपितः ।\nएष वै विमले व्योम्नि हृष्टो वसति चन्द्रमाः ।। 2.16.३० ।।\nक्षीरिण्यो द्विगुणं गावः प्रमत्ता द्विगुणं वृषाः ।\nवनानां द्विगुणा लक्ष्मीः सस्यैर्गुणवती मही ।। ३१ ।।\nज्योतींषि घनमुक्तानि पद्मवन्ति जलानि च ।\nमनांसि च मनुष्याणां प्रसादमुपयान्ति वै ।। ३२ ।।\nअसृजत्सविता व्योम्नि निर्मुक्तो जलदैर्भृशम् ।\nशरत्प्रज्वलितं तेजस्तीक्ष्णरश्मिर्विशोषयन् ।। ३३ ।।\nनीराजयित्वा सैन्यानि प्रयान्ति विजिगीषवः ।\nअन्योन्यराष्ट्राभिमुखाः पार्थिवाः पृथिवीक्षितः ।। ३४ ।।\nबन्धुजीवाभिताम्रासु बद्धपङ्कवतीषु च ।\nमनस्तिष्ठति कान्तासु चित्रासु वनराजिषु ।। ३५ ।।\nवनेषु च विराजन्ते पादपा वनशोभिनः ।\nअसनाः सप्तपर्णाश्च कोविदाराश्च पुष्पिताः ।। ३६ ।।\nइषुसाह्वा निकुम्भाश्च प्रियकाः स्वर्णकास्तथा ।\nसृमराः पेचकाश्चैव केतक्यश्च समन्ततः ।। ३७ ।।\nव्रजेषु च विशेषेण गर्गरोद्गारहासिषु ।\nशरत्प्रकाशयोषेव गोष्ठेष्वटति रूपिणी ।। ३८ ।।\nनूनं त्रिदशभूयिष्ठं मेघकालसुखोषितम् ।\nपतत्त्रिकेतनं देवं बोधयन्ति दिवौकसः ।। ३९ ।।\nशरद्येवं सुसस्यायां प्राप्तायां प्रावृषः क्षये ।\nनीलचन्द्रार्कवर्णैश्च रचितं बहुभिर्द्विजैः ।। 2.16.४० ।।\nफलैः प्रवालैश्च घनमिन्द्रचापघनोपमम् ।\nभवनाकारविटपं लतापरममण्डितम् ।। ४१ ।।\nविशालमूलावनतं पवनाभोगमण्डितम् ।\nअर्चयामो गिरिं देवं गाश्चैव च विशेषतः ।। ४२ ।।\nसावतंसैर्विषाणैश्च बर्हापीडैश्च दंशितैः ।\nघण्टाभिश्च प्रलम्बाभिः पुष्पैः शारदिकैस्तथा ।। ४३ ।।\nशिवाय गावः पूज्यन्तां गिरियज्ञः प्रवर्त्यताम् ।\nपूज्यतां त्रिदशैः शक्रो गिरिरस्माभिरिज्यताम् ।। ४४ ।।\nकारयिष्यामि गोयज्ञं बलादपि न संशयः ।\nयद्यस्ति मयि वः प्रीतिर्यदि वा सुहृदो वयम् ।\nगावो हि पूज्याः सततं सर्वेषां नात्र संशयः ।। ४५ ।।\nयदि साम्ना भवेत् प्रीतिर्भवतां वैभवाय च ।\nएतन्मम वचस्तथ्यं क्रियतामविचारितम् ।। ४६ ।।\nइति श्रीमहाभारते खिलभागे हरिवंशे विष्णुपर्वणि शरद्वर्णने षोडशोऽध्यायः ।। १६ ।।"
  }
]
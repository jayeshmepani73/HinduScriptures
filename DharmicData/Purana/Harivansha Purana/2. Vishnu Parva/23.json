[
  {
    "text": "वैशम्पायन उवाच\nक्षिप्तं यदुवृषं दृष्ट्वा सर्वे ते यदुपुङ्गवाः ।\nनिपीड्य श्रवणान् हस्तैर्मेनिरे तं गतायुषम् ।। १ ।।\nअन्धकोऽनुद्विग्नमना धैर्यादविकृतं वचः ।\nप्रोवाच वदतां श्रेष्ठः समाजे कंसमोजसा ।। २ ।।\nअश्लाघ्यो मे मतः पुत्र तवायं वाक्परिश्रमः ।\nअयुक्तो गर्हितः सद्भिर्बान्धवेषु विशेषतः ।। ३ ।।\nअयादवो यदि भवाञ्छृणु तावद् यदुच्यते ।\nन हि त्वां यादवं वीर बलात्कुर्वन्ति यादवाः ।। ४ ।।\nअश्लाघ्या वृष्णयः पुत्र येषां त्वमनुशासिता ।\nइक्ष्वाकुवंशजो राजा विनिवृत्तः स्वयं सकृत् ।। ५ ।।\nभोजो वा यादवो वासि कंसो वासि यथा तथा ।\nसहजं ते शिरस्तात जटी मुण्डोऽपि वा भव ।। ६ ।।\nउग्रसेनस्त्वयं शोच्यो योऽस्माकं कुलपांसनः ।\nदुर्जातीयेन येन त्वमीदृशो जनितः सुतः ।। ७ ।।\nन चात्मनो गुणांस्तात प्रवदन्ति मनीषिणः ।\nपरेणोक्ता गुणा गौण्यं यान्ति वेदार्थसम्मिताः ।। ८ ।।\nपृथिव्यां यदुवंशोऽयं निन्दनीयो महीक्षिताम् ।\nबालः कुलान्तकृन्मूढो येषां त्वमनुशासिता ।। ९ ।।\nअसाधुमद्भिर्वाक्यैश्च त्वया साध्विति भाषितैः ।\nन चाप्यासादितं कार्यमात्मा च विवृतः कृतः ।। 2.23.१० ।।\nगुरोरनवलिप्तस्य मान्यस्य महतामपि ।\nक्षेपणं कः शुभं मन्ये द्विजस्येव वधे कृते ।। ११ ।।\nमान्याश्चैवाभिगम्याश्च वृद्धास्तात यथाग्नयः ।\nक्रोधो हि तेषां प्रदहेल्लोकानन्तर्गतानपि ।। १२ ।।\nबुधेन तात दान्तेन नित्यमभ्युच्छ्रितात्मना ।\nधर्मस्य गतिरन्वेष्या मत्स्यस्य गतिरप्स्विव ।। १३ ।।\nकेवलं त्वं तु दर्पेण वृद्धानग्निसमानिह ।\nवचा तुदसि मर्मघ्न्या अमन्त्रोक्ता यथाऽऽहुतिः। १४।\nवसुदेवं च पुत्रार्थे यदिमं परिगर्हसि ।\nतत्र मिथ्या प्रलापं ते निन्दामि कृपणं वचः ।। १५ ।।\nदारुणे च पिता पुत्रे नैव दारुणतां व्रजेत् ।\nपुत्रार्थं ह्यापदः कष्टाः पितरः प्राप्नुवन्ति हि ।। १६ ।।\nछादितो वसुदेवेन यदि पुत्रः शिशुस्तदा ।\nमन्यसे यद्यकर्तव्यं तत् पृच्छ पितरं स्वकम् ।। १७ ।।\nगर्हता वसुदेवं च यदुवंशं च निन्दता ।\nत्वया यादवपुत्राणां वैरजं विषमर्जितम् ।। १८ ।।\nअकर्तव्यं यदि कृतं वसुदेवेन पुत्रजम् ।\nकिमर्थमुग्रसेनेन शिशुस्त्वं न विनाशितः ।। १९ ।।\nपुन्नाम्नो नरकात्पुत्रो यस्मात्त्राता पितॄंस्तदा ।\nतस्माद् ब्रुवन्ति पुत्रेति पुत्रं धर्मविदो जनाः ।। 2.23.२० ।।\nजात्यां हि यादवः कृष्णः स च संकर्षणो युवा।\nत्वं चापि विधृतस्ताभ्यां जातवैरेण चेतसा ।। २१ ।।\nउद्धृतानीह सर्वेषां यदूनां हृदयानि वै ।\nवसुदेवे त्वयाऽऽक्षिप्ते वासुदेवे च कोपिते ।। २२ ।।\nकृष्णे च भवतो द्वेष्ये वसुदेवविगर्हणात् ।\nशंसन्ति चेमानि भयं निमित्तान्यशुभानि ते ।। २३ ।।\nसर्पाणां दर्शनं तीव्रं दुःस्वप्नानां निशाक्षये ।\nपुर्या वैधव्यशंसीनि कारणैरनुमीमहे ।। २४ ।।\nएष घोरोग्रहः स्वातीमुल्लिखन् खे गभस्तिभिः ।\nवक्रमङ्गारकश्चक्रे चित्रायां घोरदर्शनः ।। २५ ।।\nबुधेन पश्चिमा संध्या व्याप्ता घोरेण तेजसा ।\nवैश्वानरपथे शुक्रो ह्यतिचारं चचार ह ।। २६ ।।\nकेतुना धूमकेतोस्तु नक्षत्राणि त्रयोदश ।\nभरण्यादीनि भिन्नानि नानुयान्ति निशाकरम् ।। २७ ।।\nप्राक्संध्या परिघग्रस्ता भाभिर्बाधति भास्करम्।\nप्रतिलोमं च यान्त्येव व्याहरन्तो मृगद्विजाः ।। २८ ।।\nशिवा स्मशानान्निष्क्रम्य निःश्वासाङ्गारवर्षिणी।\nउभे संध्ये पुरीं घोरा पर्येति बहु वाशती ।। २९ ।।\nउल्का निर्घातनादेन पपात धरणीतले ।\nचलत्यपर्वणि मही गिरीणां शिखराणि च ।। 2.23.३० ।।\nत्रस्तः स्वर्भानुना सूर्यो दिवा नक्तमजायत ।\nधूमोत्पातैर्दिशो व्याप्ताः शुष्काशनिसमाहताः ।। ३१ ।।\nप्रस्रवन्ति घना रक्तं साशनिस्तनयित्नवः ।\nचलिता देवताः स्थानात्त्यजन्ति विहगा नगान् ।।३२।।\nयानि राजविनाशाय दैवज्ञाः कथयन्ति ह ।\nतानि सर्वाणि पश्यामो निमित्तान्यशुभानि वै ।। ३३ ।।\nत्वं चापि स्वजनद्वेषी राजधर्मपराङ्मुखः ।\nअनिमित्तागतक्रोधः संनिकृष्टभयो ह्यसि ।। ३४ ।।\nयस्त्वं देवोपमं वृद्धं वसुदेवं वसूपमम् ।\nमोहात् क्षिपसि दुर्बुद्धे कुतस्ते शान्तिरात्मनः ।। ३५ ।।\nत्वद्गतो यो हि नः स्नेहस्तं त्यजामोऽद्य वै वयम् ।\nअहितं स्वस्य वंशस्य न त्वां क्षणमुपास्महे ।। ३६ ।।\nस हि दानपतिर्धन्यो यो द्रक्ष्यति वने गतम् ।\nपुण्डरीकविशालाक्षं कृष्णमक्लिष्टकारिणम् ।। ३७ ।।\nछिन्नमूलो ह्ययं वंशो यदूनां त्वत्कृते कृतः ।\nकृष्णो ज्ञातीन् समानाय्य स संधानं करिष्यति ।। ३८ ।।\nक्षान्तमेव तवानेन वसुदेवेन धीमता ।\nकालसम्यक्परिज्ञानो ब्रूहि त्वं यद्यदिच्छसि ।। ३९ ।।\nमह्यं तु रोचते कंस वसुदेवसहायवान् ।\nगच्छ कृष्णस्य निलयं संधिस्तेन च रोचताम् ।।2.23.४०।।\nइति श्रीमहाभारते खिलभागे हरिवंशे विष्णुपर्वणि  अन्धकवचने त्रयोविंशोऽध्यायः ।। २३ ।।"
  }
]
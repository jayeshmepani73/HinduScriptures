[
  {
    "text": "वैशम्पायन उवाच\nस कृष्णस्तत्र बलवान् रौहिणेयेन संगतः ।\nमथुरां यादवाकीर्णां पुरीं तां सुखमावसत् ।। १ ।।\nप्राप्तयौवनदेहस्तु युक्तो राजश्रिया विभुः ।\nचचार मथुरां प्रीतः सवनाकरभूषणाम् ।। २ ।।\nकस्यचित् त्वथ कालस्य राजा राजगृहेश्वरः ।\nसस्मार निहतं कंसं जरासंधः प्रतापवान् ।। ३ ।।\nयुद्धाय योजितो भूयो दुहितृभ्यां महीपतिः ।\nदश सप्त च संग्रामाञ्जरासंधस्य यादवाः ।\nददुर्न चैनं समरे हन्तुं शेकुर्महारथाः ।। ४ ।।\nततो मागधराट् श्रीमांश्चतुरङ्गवलान्वितः ।\nभूयोऽप्यष्टादशं कर्तुं संग्रामं स समारभत् ।। ५ ।।\nवैलक्ष्यात् पुनरेवासौ राजा राजगृहेश्वरः ।\nजरासंधो बली श्रीमान् पाकशासनविक्रमः ।। ६ ।।\nस साधनेन महता बृहद्रथसुतो बली ।\nकृष्णस्य वधमन्विच्छन् भूयो वै संन्यवर्तत ।। ७ ।\nतं श्रुत्वा सहिताः सर्वे निवृत्तं मगधेश्वरम् ।\nयादवा मन्त्रयामासुर्जरासंधभयार्दिताः ।। ८ ।।\nततः प्राह महातेजा विकद्रुर्नयकोविदः ।\nकृष्णं कमलपत्राक्षमुग्रसेनस्य शृण्वतः ।। ९ ।।\nश्रूयतां तात गोविन्द कुलस्यास्य समुद्भवः ।\nश्रूयतामभिधास्यामि प्राप्तकालमहं ततः ।\nयुक्तं चेन्मन्यसे साधो करिष्यसि वचो मम ।। 2.37.१० ।।\nयादवस्यास्य वंशस्य समुद्भवमशेषतः ।\nयथा मे कथितः पूर्वं व्यासेन विदितात्मना ।। ११ ।।\nआसीद् राजा मनोर्वंशे श्रीमानिक्ष्वाकुसम्भवः ।\nहर्यश्व इति विख्यातो महेन्द्रसमविक्रमः ।। १२ ।।\nतस्यासीद् दयिता भार्या मधोर्दैत्यस्य वै सुता ।\nदेवी मधुमती नाम यथेन्द्रस्य शची तथा ।। १३ ।।\nसा यौवनगुणोपेता रूपेणाप्रतिमा भुवि ।\nमनोरथकरी राज्ञः प्राणेभ्योऽपि गरीयसी ।। १४ ।ऽ।\nदानवेन्द्रकुले जाता सुश्रोणी कामरूपिणी ।\nएकपत्नीव्रतधरा खेचरा रोहिणी यथा ।। १५ ।।\nसा तमिक्ष्वाकुशार्दूलं कामयामास कामिनी ।\nस कदाचिन्नरश्रष्ठो भ्रात्रा ज्येष्ठेन माधव ।। १६ ।।\nराज्यान्निरस्तो विश्वस्तः सोऽयोध्यां सम्परित्यजत् ।\nस तदाल्पपरीवारः प्रियया सहितो वने ।। १७ ।।\nरेमे समेत्य कालज्ञः प्रियया कमलेक्षणः ।\nभ्रात्रा विनिष्कृतं राज्यात् प्रोवाच कमलेक्षणा ।। १८ ।।\nएह्यागच्छ नरश्रेष्ठ त्यज राज्यकृतां स्पृहाम् ।\nगच्छावः सहितौ वीर मधोर्मम पितुर्गृहम् ।। १९ ।।\nरम्यं मधुवनं नाम कामपुष्पफलद्रुमम् ।\nसहितौ तत्र रंस्यावो यथा दिवि गतौ तथा ।। 2.37.२० ।।\nपितुर्मे दयितस्त्वं हि मातुर्मम च पार्थिव ।\nमत्प्रियार्थं प्रियतरो भ्रातुश्च लवणस्य वै ।। २१ ।।\nरंस्यावस्तत्र सहितौ राज्यस्थाविव कामगौ ।\nतत्र गत्वा नरश्रेष्ठ ह्यमराविव नन्दने ।\nभद्रं ते विहरिष्यावो यथा देवपुरे तथा ।। २२ ।।\nतं त्यजाव महाराज भ्रातरं तेऽभिमानिनम् ।\nआवयोर्द्वेषिणं नित्यं मत्तं राज्यमदेन वै ।। २३ ।।\nधिगिमं गर्हितं वासं भृत्यवच्च पराश्रयम् ।\nगच्छावः सहितौ वीर पितुर्मे भवनान्तिकम् ।। २४ ।।\nतस्य सम्यक्प्रवृत्तस्य पूर्वजं भ्रातरं प्रति ।\nकामार्तस्य नरेन्द्रस्य पत्न्यास्तद् रुरुचे वचः ।। २५ ।।\nततो मधुपुरं राजा हर्यश्वः स जगाम च ।\nभार्यया सह कामिन्या कामी पुरुषपुङ्गवः ।। २६ ।।\nमधुना दानवेन्द्रेण स साम्ना समुदाहृतः ।\nस्वागतं वत्स हर्यश्व प्रीतोऽस्मि तव दर्शनात् ।। २७ ।।\nयदेतन्मम राज्यं वै सर्वं मधुवनं विना ।\nददामि तव राजेन्द्र वासश्च प्रतिगृह्यताम् ।। २८ ।।\nवनेऽस्मिँल्लवणश्चायं सहायस्ते भविष्यति ।\nअमित्रनिग्रहे चैव कर्णधारत्वमेष्यति ।। २९ ।।\nपालयैनं शुभं राष्ट्रं समुद्रानूपभूषितम् ।\nगोसमृद्धं श्रिया जुष्टमाभीरप्रायमानुषम् ।। 2.37.३० ।।\nअत्र ते वसतस्तात दुर्गं गिरिपुरं महत् ।\nभविता पार्थिवावासः सुराष्ट्रविषयो महान् ।। ३१ ।।\nअनूपविषयश्चैव समुद्रान्ते निरामयः ।\nआनर्तं नाम ते राष्ट्रं भविष्यत्यायतं महत् ।। ३२ ।।\nतद् भविष्यमहं मन्ये कालयोगेन पार्थिव ।\nअध्यास्यतां यथाकालं पार्थिवं वृत्तमुत्तमम् ।। ३३ ।।\nयायातमपि वंशस्ते समेष्यति च यादवम् ।\nअनु वंशं च वंशस्ते सोमस्य भविता किल ।। ३४ ।।\nएष मे विभवस्तात तवेमं विषयोत्तमम् ।\nदत्त्वा यास्यामि तपसे सागरं लवणालयम् ।। ३५ ।।\nलवणेन समायुक्तस्त्वमिमं विषयोत्तमम् ।\nपालयस्वाखिलं तात स्वस्य वंशस्य वृद्धये ।। ३६ ।।\nबाढमित्येव हर्यश्वः प्रतिजग्राह तत् पुरम् ।\nस च दैत्यस्तपोवासं जगाम वरुणालयम् ।। ३७ ।।\nहर्यश्वश्च महातेजा दिव्ये गिरिवरोत्तमे ।\nनिवेशयामास पुरं वासार्थममरोपमः ।। ३८ ।।\nआनर्तं नाम तद् राष्ट्रं सुराष्ट्रं गोधनायुतम् ।\nअचिरेणैव कालेन समृद्धं प्रत्यपद्यत ।। ३९ ।।\nअनूपविषये चैव वेलावनविभूषितम् ।\nविचित्रं क्षेत्रसस्याढ्यं प्राकारग्रामसंकुलम् ।। 2.37.४० ।।\nशशास नृपतिः स्फीतं तद् राष्ट्रं राष्ट्रवर्द्धनः ।\nराजधर्मेण यशसा प्रजानां नन्दिवर्द्धनः ।। ४१ ।।\nतस्य सम्यक प्रचारेण हर्यश्वस्य महात्मनः ।\nव्यवर्धत तदक्षोभ्य राष्ट्रं राष्ट्रगुणैर्युतम् ।। ४२ ।।\nस हि राजा स्थितो राज्ये राजवृत्तेन शोभितः ।\nप्राप्तः कुलोचितां लक्ष्मीं वृत्तेन च नयेन च ।। ४३ ।।\nतस्यैव च सुवृत्तस्य पुत्रकामस्य धीमतः ।\nमधुमत्यां सुतो जज्ञे यदुर्नाम महायशाः ।। ४४ ।।\nसोऽवर्धत महातेजा यदुर्दुन्दुभिनिःस्वनः ।\nराजलक्षणसम्पन्नः  सपत्नैर्दुरतिक्रमः  ।। ४ ५।।\nयदुर्नामाभवत् पुत्रो राजलक्षणपूजितः ।\nयथास्य पूर्वजो राजा पूरुः स सुमहायशाः ।।४६ ।।\nस एक एव तस्यासीत् पुत्रः परमशोभनः ।\nऊर्जितः पृथिवीभर्ता हर्यश्वस्य महात्मनः ।। ४७ ।।\nदस वर्षसहस्राणि स कृत्वा राज्यमव्ययम् ।\nजगाम त्रिदिवं राजा धर्मेणाप्रतिमो भुवि ।। ४८ ।।\nततो यदुरदीनात्मा प्रजाभिस्त्वभ्यषिच्यत ।\nपितर्युपरते श्रीमान् क्रमेणार्क इवोदितः ।। ४९ ।।\nशशास चेमां वसुधां प्रशान्तभयतस्कराम् ।\nयदुरिन्द्रप्रतीकाशो नृपो येनास्य यादवाः ।। 2.37.५० ।।\nस कदाचिन्नृपश्चक्रे जलक्रीडां महोदधौ ।\nदारैः सह गुणोदारैः सतार इव चन्द्रमाः ।। ५१ ।।\nस तत्र सहसा क्षिप्तस्तितीर्षुः सागराम्भसि ।\nधूम्रवर्णेन नृपतिः सर्पराजेन वीर्यवान् ।। ५२ ।।\nसोऽपाकृष्यत वेगेन जले सर्पपुरं महत् ।\nमणिस्तम्भगृहद्वारं मुक्तादामविभूषितम् ।। ५३ ।।\nकीर्णं शङ्खकुलैः शुभ्रै रत्नराशिविभूषितम् ।\nप्रवालाङ्कुरपत्राढ्यैः पादपैरुपशोभितम् ।। ५४ ।।\nकीर्णं पन्नगनार्योघैः समुद्रोदरवासिभिः ।\nस्वर्णवर्णेन भास्वन्तं स्वस्तिकेनेन्दुवर्चसा ।। ५५ ।।\nस तं ददर्श राजेन्द्रो विमले सागराम्भसि ।\nपन्नगेन्द्रपुरं तोये जगत्यामिव निर्मितम् ।। ५६ ।।\nस्वच्छं चैव पुरं तत्र प्रविवेश नृपो यदुः ।\nअगाधं तोयदाकारं पूर्णं सर्पवधूगणैः ।। ५७ ।।\nतस्य दत्तं मणिमयं जलजं परमासनम् ।\nस्वास्तीर्णं पद्मपत्रैश्च पद्मसूत्रोत्तरच्छदम् ।। ५८ ।।\nतमासीनं नृपं तत्र परमे पन्नगासने ।\nद्विजिह्वपतिरव्यग्रो धूम्रवर्णोऽभ्यभाषत ।। ५९ ।।\nपिता ते स्वर्गतिं प्राप्तः कृत्वा वंशमिमं महत् ।\nभवन्तं तेजसा युक्तमुत्पाद्य वसुधाधिपम् ।। 2.37.६० ।।\nयादवानामयं वंशस्त्वन्नाम्ना यदुपुङ्गव ।\nपित्रा ते मङ्गलार्थाय स्थापितः पार्थिवाकरः ।। ६१ ।।\nवंशे चास्मिंस्तव विभो देवानां तनयाव्ययाः ।\nऋषीणामुरगाणां च उत्पत्स्यन्ते नृयोनिजाः ।। ६२ ।।\nतन्ममेमाः सुताः पञ्च कुमार्यो वृत्तसम्मताः ।\nउत्पन्ना यौवनाश्वस्य भगिन्यां नृपसत्तम ।। ६३ ।।\nप्रतीच्छेमाः स्वधर्मेण प्राजापत्येन कर्मणा ।\nवरं च ते प्रदास्यामि वरार्हस्त्वं मतो मम ।। ६४ ।।\nभैमाश्च कुकुराश्चैव भोजाश्चान्धकयादवाः ।\nदाशार्हा वृष्णयश्चेति ख्यातिं यास्यन्ति सप्त ते।। ६५ ।।\nस तस्मै धूम्रवर्णो वै कन्याः कन्याव्रते स्थिताः ।\nजलपूर्णेन योगेन ददाविन्द्रसमाय वै ।। ६६ ।।\nवरं चास्मै ददौ प्रीतः स वै पन्नगपुङ्गवः ।\nश्रावयन् कन्यकाः सर्वा यथाक्रममदीनवत् ।। ६७ ।।\nएतासु ते सुताः पञ्च सुतासु मम मानद ।\nउत्पत्स्यन्ते पितुस्तेजो मातुश्चैव समाश्रिताः ।। ६८ ।।\nअस्मत्समयबद्धाश्च सलिलाभ्यन्तरेचराः ।\nतव वंशे भविष्यन्ति पार्थिवाः कामरूपिणः ।। ६९ ।।\nस वरं कन्यकाश्चैव लब्ध्वा यदुवरस्तदा ।\nउदतिष्ठत् वेगेन सलिलाच्चन्द्रमा इव ।। 2.37.७० ।।\nस पञ्चकन्यामध्यस्थो ददृशे तत्र पार्थिवः ।\nपञ्चतारेण संयुक्तो नक्षत्रेणेव चन्द्रमाः ।। ७१ ।।\nस तदन्तःपुरं सर्वं ददर्श नृपसत्तमः ।\nवैवाहिकेन वेषेण दिव्यस्रगनुलेपनः ।। ७२ ।।\nसमाश्वास्य च ताः सर्वाः स पत्नीः पावकोपमाः।\nजगाम स्वपुरं राजा प्रीत्या परमया युतः ।। ७३ ।।\nइति श्रीमहाभारते खिलभागे हरिवंशे विष्णुपर्वणि विकद्रुवाक्यं नाम सप्तत्रिंशोऽध्यायः ।। ३७ ।।"
  }
]
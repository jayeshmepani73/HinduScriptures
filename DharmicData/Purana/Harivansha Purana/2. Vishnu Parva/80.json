[
  {
    "text": "भगवत्युवाच\nनिर्वेष्टव्यं शरीरं यैर्व्रतकैः पुण्यकैरपि ।\nअरुन्धति प्रवक्ष्यामि सहैताभिर्वरेण तु ।। १ ।।\nकृष्णाष्टमीं या क्षिपति स्याद्वा मूलफलाशिनी ।\nब्राह्मणायैकमशनं स्वं दत्त्वा भर्तृदेवता ।। २ ।।\nशुक्लवस्त्रा शुभाचारा गुरुदैवतपूजका ।\nएवं संवत्सरं कृत्वा ततो दद्याद् द्विजातये ।। ३ ।।\nगोवालरज्जुसुकृतं चामरं च ध्वजं तथा ।\nदक्षिणापूर्णमिष्टान्नं शक्त्या वापि शुचिव्रते ।। ४ ।।\nऊर्मिमन्तः स्वरालाग्राः श्रोणिदेशावलम्बिनः ।\nतस्या भवन्ति केशास्तु भक्तिमत्या हि भर्तरि ।। ५\nशिरो निर्वेष्टुकामा तु गोमयेन शिरः शती।\nप्रक्षालयेन्मलं धात्र्या बिल्वेन श्रीफलेन च ।। ६ ।।\nगोमूत्रं च सदा प्राश्येच्छिरःस्नानं च मिश्रयेत्।\nकृष्णां चतुर्दशीं त्वेतत् कर्तव्यं वरवर्णिनि ।। ७ ।।\nभवत्यविधवा चैव सुभगा विज्वरा तथा ।\nशिरोरोगैर्नैव चास्याः शरीरमभितप्यते।।८।।\nदर्शनीयं ललाटं या काङ्क्षति स्त्री शुचिस्मिते ।\nतिथिं प्रतिपदं नित्यं सा क्षिपेदेकभोजना ।। ९ ।।\nपयसा च तथाश्नीयाद् यावत्संवत्सरो गतः ।\nब्राह्मणाय ततो दद्यात् पटं रूप्यमयं शुभम् ।। १० ।।\nललाटं रूपसम्पन्नमाप्नोति स्त्री सुमध्यमा ।\nसततं स्त्री द्वितीयायां भ्रुवोरिच्छेत्सुरूपताम्।। ११।।\nअनन्तरोपवासेन शाकभक्ताशना सती ।\nततः संवत्सरे पूर्णे ब्राह्मणं स्वस्ति वाचयेत् ।। १२\nफलैः परिणतैः सौम्यैर्माषाणां दक्षिणान्वितैः ।\nलवणेन च भद्रं ते घृतपात्रेण चानघे।।१३।।\nआत्मनः शोभनौ कर्णाविच्छती स्त्री सुमध्यमा ।\nनक्षत्रे श्रवणे प्राप्ते ध्रुवं भुञ्जीत यावकम् ।। १४।।\nततः संवत्सरे पूर्णे कर्णौ दद्याद्धिरण्मयौ ।\nघृते प्रक्षिप्य विप्राय पयसा सहिते शुभे ।। १५ ।।\nनासामिच्छेल्लाटान्तामव्यङ्गां व्याधिवर्जिताम्।\nतिलगुल्मं सदा सिञ्चेद् यावत् पुष्प्येद्धि रक्षित।।१६।\nअनन्तरोपवासेन सेक्तव्यः सलिलैः सदा\nतस्मादवाप्य पुष्पाणि घृते प्रक्षिप्य दापयेत् ।।१७।।\nस्वक्षी भवेयमिति या स्त्री काङ्क्षत्यमृतोद्भवे ।\nअनन्तरं वै भुञ्जाना पयसाथ घृतेन वा ।। १८ ।।\nततः संवत्सरे पूर्णे पद्मपत्राणि मण्डिता ।\nतथैवोत्पलपत्राणि न्यसेत् क्षीरे शुचिस्मिते ।। १९ ।।\nप्लवमानानि विप्राय ततो दद्यात्सती सति ।\nकृष्णसारसमानाक्षी तद् दत्त्वा भवति स्म वै ।। २० ।।\nइच्छेदोष्ठौ चारुरूपौ या स्त्री धर्मगुणान्विता ।\nसा मृन्मयेन तु पिबेदुदकं वत्सरं सती ।। २१ ।।\nअयाचितेन भुञ्जीत नवम्यां धर्मभागिनी ।\nततः संवत्सरे पूर्णे विद्रुमं दातुमर्हति ।। २२ ।।\nतेन बिम्बफलाभौष्ठी स्त्री भवत्येव शोभने ।\nसुभगाथ वपुःपुत्रधनाढ्या गोमती तथा ।। २३ ।।\nया चारुरूपानिच्छेत दन्तानमरवर्णिनि ।\nशुक्लाष्टमीं न साश्नीयाद् भक्तद्वयमनिन्दिता ।। २४ ।।\nततः संवत्सरे पूर्णे दद्याद् रौप्यमयान् सती ।\nदन्तान् प्राक्षिप्य धर्मज्ञे पयस्यतिगुणोदिते ।। २५ ।।\nतेन सा जातिपुष्पाभान्दन्तान्प्राप्नोति सा सती ।\nसौभाग्यमपि चाप्नोति सपुत्रत्वं तथानघे ।। २६ ।।\nसर्वमेव मुखं कान्तमिच्छेद् या रुचिरानने ।\nसा पूर्णमास्यां स्नात्वा तु प्राप्य चन्द्रोदये शुभे ।।२७।।\nयावकं पयसा सिद्धं दत्त्वा विप्राय भामिनी ।\nततः संवत्सरे पूर्णे चन्द्रं रूप्यमयं शुभम् ।। २८ ।।\nपद्मे फुल्ले तु विन्यस्य ब्राह्मणान् स्वस्ति वाचयेत्।\nपूर्णचन्द्रमुखी तेन दानेन स्त्री शुभा भवेत् ।। २९।।\nस्तनाविच्छति या नारी तृणराजफलोपमौ ।\nअयाचितं दशम्यां सा नित्यमश्नीत वाग्यता ।। ३० ।।\nसंवत्सरे ततः पूर्णे द्वे बिल्वे काञ्चने शुभे ।\nसदक्षिणे ब्राह्मणाय प्रयच्छति धृतात्मने ।। ३१ ।।\nसौभाग्यं परमाप्नोति बहुपुत्रांस्तथैव च ।\nसदोन्नतौ स्तनौ सा स्त्री बिभर्त्यमरवर्णिनि ।। ३२ ।।\nशातोदरत्वमिच्छन्ती क्षिपेदेकान्तभोजिनी ।\nपञ्चम्यां तत्र भोक्तव्यमन्नं तोयेन नित्यदा ।। ३३ ।।\nततः संवत्सरे पूर्णे दद्याज्जातिलतां शुभे ।\nफुल्लां सदक्षिणां धन्ये ब्राह्मणाय धृतात्मने ।। ३४ ।।\nहस्ताविच्छति या नारी रूपयुक्तौ सुमध्यमे ।\nद्वादशीं सा क्षिपत्वेवं शाकैः सर्वैरनिन्दितैः ।। ३५ ।।\nसंवत्सरे ततः प्राप्ते रौक्मे पद्मे ददातु सा ।\nब्राह्मणायाभिरूपाय तथा पद्मद्वयं शुभम् ।। ३६ ।।\nश्रोणीं विशालामन्विच्छेत् स्त्री क्षिपत्वेव सुव्रते ।\nत्रयोदशीमेकभक्तमश्नात्वेवमयाचितम् ।। ३७ ।।\nततः संवत्सरे पूर्णे लवणं सम्प्रयच्छतु ।\nप्रजापतिमुखाकारं कृत्वा तत्र वरानने ।। ३८ ।।\nकाञ्चनं चैव दातव्यं तदाकारस्य सर्वदा ।\nअञ्जनेन च धर्मज्ञा शनकैरवचूर्णयेत् ।। ३९ ।।\nरत्नानि चैव पूर्णानि वासो रक्तं च दापयेत्।\nतेन श्रोणीमभिमतां स्त्री सौम्ये प्रतिपद्यते ।। ४० ।।\nमधुरां वाचमिच्छन्ती वर्जयेल्लवणं सती ।\nसंवत्सरं वा मासं वा प्रयच्छेल्लवणं ततः ।। ४१ ।।\nसदक्षिणं ब्राह्मणाय परं माधुर्यमिच्छती ।\nशुकवाक्याच्छतगुणं भवत्यमरवर्णिनि ।। ४२ ।।\nगूढगुल्फशिरौ पादाविच्छन्त्या सोमनन्दिनि ।\nषष्ठ्यां षष्ठयां वरारोहे भोक्तव्यं सलिलौदनम् ।। ४३ ।।\nअग्निर्वा ब्राह्मणो वापि न स्प्रष्टव्यः पदा सदा ।\nयदा पदा स्पृशेत् तं च वन्देत तपसान्विते ।। ४४ ।।\nपादेन न च वै पादं प्रक्षालयितुमर्हति।\nएतैर्नित्यव्रतैर्युक्ता धर्मज्ञा पतिदेवता ।। ४५ ।।\nकूर्मौ रूप्यमयौ दद्याद् ब्राह्मणाय पतिव्रते ।\nतौ वराय ब्राह्मणाय स्थापयित्वा घृतेऽनघे ।। ४६।।\nपद्मे चाधोमुखे कृत्वा दद्याद् विप्राय नन्दिनि ।\nरक्तैर्द्रव्यैर्मिश्रयित्वा काञ्चनेनाभ्यलंकृते ।। ४७ ।।\nसर्वमेव तु या गात्रमिच्छत्यतिमनोहरम् ।\nत्रिरात्रं पुष्पकाले सा करोतु पतिदेवता ।। ४८ ।।\nकौमुद्यामथवाषाढ्यां माघ्यां चाश्वयुजे तथा।\nमातरं पितरं चैव मन्यतेऽतिथिदैवतम् ।। ४९ ।।\nघृतं च नित्यं विप्रेभ्यो ददातु लवणं तथा ।\nसम्मार्जनं गृहे चैव करोतु पतिदेवता ।। ५० ।।\nउपलेपनं च धर्मज्ञे बलिकर्म च मानिनि ।\nवाग्दुष्टा चैव मा शुभ्रे भक्त्वात्मार्थपण्डिता ।। ५१ ।।\nपर्यश्नातु च सा कञ्चिदपि शाकं यशस्विनि ।\nबलिं सृजत्वतथ्यं च परित्यजतु भामिनि ।। ५२ ।।"
  },
  {
    "text": "इति श्रीमहाभारते खिलभागे हरिवंशे विष्णुपर्वणि पारिजातहरणे व्रतकविधानेऽशीतितमोऽध्यायः ।। ८० ।।"
  }
]
[
  {
    "text": "वैशम्पायन उवाच\nततः सम्पूज्य गरुडं वासुदेवोऽनुमान्य च ।\nसखिवच्चोपगृह्यैनमनुजज्ञे गृहं प्रति ।। १ ।।\nसोऽनुज्ञातो हि सत्कृत्य प्रणम्य च जनार्दनम् ।\nऊर्ध्वमाचक्रमे पक्षी यथेष्टं गगनेचरः ।। २ ।।\nस पक्षवातसंक्षुब्धं समुद्रं मकरालयम् ।\nकृत्वा वेगेन महता ययौ पूर्वमहोदधिम् ।। ३ ।।\nकृत्यकाले उपस्थास्य इत्युक्त्वा गरुडे गते ।\nकृष्णो ददर्श पितरं वृद्धमानकदुन्दुभिम् ।। ४ ।।\nउग्रसेनं च राजानं बलदेवं च सात्यकिम् ।\nकाश्यं सान्दीपनिं चैव ब्रह्मगार्ग्यं तथैव च ।। ५।।\nअन्यांश्च वृद्धान्वृष्णीनां तांश्च भोजान्धकांस्तथा।\nरत्नप्रवेकैर्दाशार्हान् वीर्यलब्धैस्तथार्चयत् ।। ६ ।।\nहता ब्रह्मद्विषः सर्वे जयन्त्यन्धकवृष्णयः ।\nरणात् प्रतिनिवृत्तोऽयमक्षतो मधुसूदनः ।। ७ ।।\nइति चत्वररथ्यासु द्वारवत्यां सुपूजितः ।\nचाक्रिको घोषयामास पुरुषो मृष्टकुण्डलः ।। ८ ।।\nततः सान्दीपनिं पूर्वमभिगम्य जनार्दनः ।\nववन्दे वृष्णिनृपतिमाहुकं विनयान्वितः ।। ९ ।।\nतथाश्रुपरिपूर्णाक्षमानन्दागतचेतसम् ।\nववन्दे सह रामेण पितरं वासवानुजः ।। 2.100.१० ।।\nउपगम्य तथा शेषान् सत्कृत्य च यथार्हतः ।\nसर्वेषां नाम जग्राह दाशार्हाणामधोक्षजः ।। ११ ।।\nततः सर्वाणि दिव्यानि सर्वरत्नमयानि च ।\nआसनाग्र्याणि विविशुरुपेन्द्रप्रमुखास्तदा ।। १२ ।।\nततस्तद्धनमक्षय्यं किङ्करैर्यत्समाहृतम् ।\nतत्सभामानयामासुः पुरुषाः कृष्णशासनात् ।। १३।।\nततः सम्मानयामास दाशार्हांश्च यदूत्तमः ।\nसर्वान् दुन्दुभिशब्देन पूजयिष्यञ्जनार्दनः ।। १४ ।।\nतामासनवतीं रम्यां मणिविद्रुमतोरणाम् ।\nसभां सर्वदशार्हास्ते विविशुः कृष्णशासनात् ।। १५ ।।\nततः पुरुषसिंहैर्या यदुभिः सर्वतो वृता ।\nखर्वार्थगुणसम्पन्ना सा सभा भरतर्षभ ।\nशुशुभेऽभ्यधिकं शुभ्रा सिंहैर्गिरिगुहा यथा ।। १६ ।।\nरामेण सह गोविन्दः काञ्चनं महदासनम् ।\nउग्रसेनं पुरस्कृत्य भोजवृष्णिपुरस्कतः ।। १७ ।।\nतत्रोपविष्टांस्तान् वीरान् यथाप्रीति यथावयः ।\nसमाभाष्य यदुश्रेष्ठानुवाच पुरुषोत्तमः ।। १८ ।।\nइति श्रीमहाभारते खिलभागे हरिवंशे विष्णुपर्वणि सभाप्रवेशनं नाम शततमोऽध्यायः ।। १०० ।।"
  }
]
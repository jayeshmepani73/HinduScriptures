[
  {
    "text": "वैशम्पायन उवाच\nतत्र तस्यासतः कालः सुमहानत्यवर्तत ।\nगोव्रजे नन्दगोपस्य बल्लवत्वं प्रकुर्वतः ।। १ ।।\nदारकौ कृतनामानौ ववृधाते सुखं च तौ ।\nज्येष्ठः संकर्षणो नाम कनीयान् कृष्ण एव तु ।। २ ।।\nमेघकृष्णस्तु कृष्णोऽभूद् देहान्तरगतो हरिः ।\nव्यवर्धत गवां मध्ये सागरस्य इवाम्बुदः ।। ३ ।।\nशकटस्य त्वधः सुप्तं कदाचित् पुत्रगृद्धिनी ।\nयशोदा तं समुत्सृज्य जगाम यमुनां नदीम् ।। ४ ।।\nशिशुलीलां ततः कुर्वन्स हस्तचरणौ क्षिपन् ।\nरुरोद मधुरं कृष्णः पादावूर्ध्वं प्रसारयन् ।। ५ ।।\nस तत्रैकेन पादेन शकटं पर्यवर्तयत् ।\nन्युब्जं पयोधराकाङ्क्षी चकार च रुरोद च ।। ६ ।।\nएतस्मिन्नन्तरे प्राप्ता यशोदा भयविक्लवा ।\nस्नाता प्रस्रवदिग्धाङ्गी बद्धवत्सेव सौरभी ।। ७ ।।\nसा ददर्श विपर्यस्तं शकटं वायुना विना ।\nहाहेति कृत्वा त्वरिता दारकं जगृहे तदा ।। ८ ।।\nन सा बुबोध तत्त्वेन शकटं परिवर्तितम् ।\nस्वस्ति मे दारकायेति प्रीता भीता च साभवत्।। ९ ।।\nकिं तु वक्ष्यति ते पुत्र पिता परमकोपनः ।\nत्वय्यधःशकटे सुप्ते अकस्माच्च विलोडिते ।। 2.6.१० ।।\nकिं मे स्नानेन दुःस्नानं किं च मे गमने नदीम् ।\nपर्यस्ते शकटे पुत्र या त्वां पश्याम्यपावृतम् ।। ११।।\nएतस्मिन्नन्तरे गोभिराजगाम वनेचरः ।\nकाषायवाससी बिभ्रन् नन्दगोपो व्रजान्तिकम् ।। १२ ।।\nस ददर्श विपर्यस्तं भिन्नभाण्डघटीघटम्।\nअपास्तधूर्विभिन्नाक्षं शकटं चक्रमौलिनम्।। १३ ।।\nभीतस्त्वरितमागत्य सहसा साधुलोचनः ।\nअपि मे स्वस्तिपुत्रायेत्यसकृद् वचनं वदन् ।। १४ ।।\nपिबन्तं स्तनमालक्ष्य पुत्रं स्वस्थोऽब्रवीत्पुनः ।\nवृषयुद्धं विना केन पर्यस्तं शकटं मम ।। १५ ।।\nप्रत्युवाच यशोदा तं भीता गद्गदभाषिणी ।\nन विजानाम्यहं केन शकटं परिवर्तितम् ।। १६ ।।\nअहं नदी गता सौम्य चैलप्रक्षालनार्थिनी ।\nआगता च विपर्यस्तमपश्यं शकटं भुवि ।। १७ ।।\nतयोः कथयतोरेवमब्रुवंस्तत्र दारकाः ।\nअनेन शिशुना यानमेतत् पादेन लोडितम्।। १८ ।।\nअस्माभिः सम्पतद्भिश्च दृष्टमेतद् यदृच्छया ।\nनन्दगोपस्तु तच्छ्रुत्वा विस्मयं परमं ययौ ।। १९ ।।\nप्रहृष्टश्चैव भीतश्च किमेतदिति चिन्तयन् ।\nन च ते श्रद्दधुर्गोपाः सर्वे मानुषबुद्धयः ।। 2.6.२० ।।\nआश्चर्यमिति ते सर्वे विस्मयोत्फुल्ललोचनाः ।\nस्वे स्थाने शकटं स्थाप्य चक्रबन्धमकारयन् ।। २१ ।।\nवैशम्पायन उवाच\nकस्यचित्त्वथ कालस्य शकुनी वेषधारिणी ।\nधात्री कंसस्य भोजस्य पूतनेति परिश्रुता ।। २२।।\nपूतना नाम शकुनी घोरा प्राणिभयंकरी ।\nआजगामार्द्धरात्रे वै पक्षौ क्रोधाद् विधुन्वती ।। २३ ।।\nततोऽर्धरात्रसमये पूतना प्रत्यदृश्यत ।\nव्याघ्रगम्भीरनिर्घोषं व्याहरन्ती पुनः पुनः ।। २४ ।।\nनिलिल्ये शकटस्याक्षे प्रस्रवोत्पीडवर्षिणी ।\nददौ स्तनं च कृष्णाय तस्मिन् सुप्ते जने निशि।। २५ ।।\nतस्याः स्तनं पपौ कृष्णः प्राणैः सह विनद्य च ।\nछिन्नस्तनी तु सहसा पपात शकुनी भुवि ।। २६ ।।\nतेन शब्देन वित्रस्तास्ततो बुबुधिरे भयात्।\nस नन्दगोपो गोपा वै यशोदा च सुविक्लवा ।। २७ ।।\nते तामपश्यन् पतितां विसंज्ञां विपयोधराम् ।\nपूतनां पतितां भूमौ वज्रेणेव विदारिताम् ।। २८ ।।\nइदं किं त्विति संत्रस्ताः कस्येदं कर्म चेत्यपि ।\nनन्दगोपं पुरस्कृत्य गोपास्ते पर्यवारयन् ।। २९ ।।\nनाध्यगच्छन्त च तदा हेतुं तत्र कदाचन ।\nआश्चर्यमाश्चर्यमिति ब्रुवन्तोऽनुययुर्गृहान् ।। 2.6.३० ।।\nगतेषु तेषु गोपेषु विस्मितेषु यथागृहम् ।\nयशोदां नन्दगोपस्तु पप्रच्छ गतसम्भ्रमः ।। ३१ ।।\nकोऽयं विधिर्न जानामि विस्मयो मे महानयम् ।\nपुत्रस्य मे भयं तीव्रं भीरुत्वं समुपागतम् ।। ३२ ।।\nयशोदा त्वब्रवीद् भीता नार्य जानामि किं त्विदम्।\nदारकेण सहानेन सुप्ता शब्देन बोधिता ।। ३३ ।।\nयशोदायामजानन्त्यां नन्दगोपः सबान्धवः ।\nकंसाद् भयं चकारोग्रं विस्मयं च जगाम ह ।। ३४।।\nइति श्रीमहाभारते खिलभागे हरिवंशे विष्णुपर्वणि शिशुचर्यायां शकटभङ्गपूतनावधे षष्ठोऽध्यायः ।। ६ ।।"
  }
]
[
  {
    "text": "वैशम्पायन उवाच\nतौ तु वृन्दावनं प्राप्तौ वसुदेवसुतावुभौ ।\nचेरतुर्वत्सयूथानि चारयन्तौ सुरूपिणौ ।। १ ।।\nपूर्णस्तु घर्मसमयस्तयोस्तत्र वने सुखम्।\nक्रीडतोः सह गोपालैर्यमुनां चावगाहतोः ।। २ ।।\nततः प्रावृडनुप्राप्ता मनसः कामदीपिनी ।\nप्रववर्षुर्महामेघाः शक्रचापाङ्कितोदराः ।। ३ ।।\nबभूवादर्शनः सूर्यो भूमिश्चादर्शना तृणैः ।\nपतता मेघवातेन नवतोयानुकर्षिणा ।। ४ ।।\nसम्मार्जिततला भूमिर्यौवनस्थेव लक्ष्यते ।। ५ ।।\nनववर्षावसिक्तानि शक्रगोपकुलानि च ।\nनष्टदावाग्निधूमानि वनानि प्रचकाशिरे ।। ६ ।।\nनृत्यव्यापारकालश्च मयूराणां कलापिनाम्।\nमदरक्ताः प्रवृत्ताश्च केकाः पटुरवास्तथा ।। ७ ।।\nनवप्रावृषि कान्तानां षट्पदाहारदायिनाम् ।\nयौवनस्थकदम्बानां नवाभ्रैर्भ्राजते वपुः ।। ८ ।।\nहासितं कुटजैर्वृक्षैः कदम्बैर्वासितं वनम् ।\nनाशितं जलदैरुष्णं तोषिता वसुधा जलैः ।। ९ ।।\nसंतप्ता भास्करकरैरभितप्ता दवाग्निभिः ।\nजलैर्बलाहकोत्सृष्टैरुच्छ्वसन्तीव पर्वताः ।। 2.10.१० ।।\nमहावातसमुद्भूतं महामेघगणार्पितम् ।\nमहीमहाराजपुरैस्तुल्यमापद्यते नभः ।। ११ ।।\nक्वचित्कदम्बहासाख्यं शिलीन्ध्राभरणं क्वचित्।\nसम्प्रदीप्तमिवाभाति फुल्लनीपद्रुमं वनम् ।। १२ ।।\nऐन्द्रेण पयसा सिक्तं मारुतेन च विस्मृतम् ।\nपार्थिवं गन्धमाघ्राय लोकः क्षुभितमानसः ।। १३ ।।\nदृप्तसारङ्गनादेन दर्दुरव्याहृतेन च ।\nनवैश्च शिखिविक्रुष्टैरवकीर्णा वसुन्धरा ।। १४ ।।\nभ्रमत्तूर्णमहावर्ता वर्षप्राप्तमहारयाः ।\nहरन्त्यस्तीरजान् वृक्षान्विस्तारं यान्ति निम्नगाः।।१५।।\nसंततासारनिर्यत्नाः क्लिन्नयत्नोत्तरच्छदाः ।\nन त्यजन्ति नगाग्राणि श्रान्ता इव पतत्त्रिणः ।। १६ ।।\nतोयगम्भीरलम्बेषु स्रवत्सु च नदत्सु च ।\nउदरेषु नवाभ्राणां मज्जतीव दिवाकरः ।। १७ ।।\nमहीरुहैरुत्पतितैः सलिलोत्पीडसंकुला ।\nअन्विष्यमार्गा वसुधा भाति शाद्वलमालिनी ।। १८ ।।\nवज्रेणेवावरुग्णानां नगानां नगशालिनाम् ।\nस्रोतोभिः परिकृत्तानि पतन्ति शिखराण्यधः ।। १९ ।।\nपतता मेघवर्षेण यथा निम्नानुसारिणा ।\nपल्वलोत्कीर्णमुक्तेन पूर्यन्ते वनराजयः ।। 2.10.२०।।\nहस्तोच्छ्रितमुखा वन्या मेघनादानुसारिणः ।\nभ्रान्तातिवृष्ट्या मातङ्गा गां गता इव तोयदाः।। २१।।\nप्रावृट्प्रवृत्तिं संदृश्य दृष्ट्वा चाम्बुधरान् घनान्।\nरौहिणेयो मिथः काले कृष्णं वचनमब्रवीत् ।। २२ ।।\nपश्य कृष्ण घनान् कृष्णान् बलाकोज्ज्वलभूषणान् ।\nगगने तव गात्रस्य वर्णचोरान् समुच्छ्रितान् ।। २३ ।।\nतव निद्राकरः कालस्तव गात्रोपमं नभः ।\nत्वमिवाज्ञातवसतिं चन्द्रो वसति वार्षिकीम् ।। २४ ।।\nएतन्नीलाम्बुदश्यामं नीलोत्पदलप्रभम् ।\nसम्प्राप्ते दुर्दिने काले दुर्दिनं भाति वै नभः ।। २५ ।।\nपश्य कृष्ण जलोदग्रैः कृष्णैरुद्ग्रथितैर्घनैः ।\nगोवर्धनो यथा रम्यो भाति गोवर्धनो गिरिः ।। २६।।\nपतितेनाम्भसा ह्येते समन्तान्मददर्पिताः ।\nभ्राजन्ते कृष्णसारङ्गाः काननेषु मुदान्विताः ।।२७ ।।\nएतान्यम्बुप्रहृष्टानि हरितानि मृदूनि च ।\nतृणानि शतपत्राक्ष पत्रैर्गूहन्ति मेदिनीम् ।। २८ ।।\nक्षरज्जलानां शैलानां वनानां जलदागमे ।\nससस्यानां च सीमानां न लक्ष्मीर्व्यतिरिच्यते ।।२९।।\nशीघ्रवातसमुद्भूताः प्रोषितौत्सुक्यकारिणः ।\nदामोदरोद्दामरवाः प्रागल्भ्यं यान्ति तोयदाः ।। 2.10.३० ।।\nहरे हर्यश्वचापेन त्रिवर्णेन त्रिविक्रम ।\nविबाणज्येन रचितं तवेदं मध्यमं पदम् ।। ३१ ।।\nनभस्येष नभश्चक्षुर्न भात्येव चरन्नभः ।\nमेघैः शीतातपकरो विरश्मिरिव रश्मिवान् ।। ३२ ।।\nद्यावापृथिव्योः संसर्गः सततं विततैः कृतः ।\nअव्यवच्छिन्नधारौघैः समुद्रौघसमैर्घनैः ।। ३३ ।।\nनीपार्जुनकदम्बानां पृथिव्यां चातिवृष्टिभिः ।\nगन्धैः कोलाहला वान्ति वाता मदनदीपनाः ।। ३४ ।।\nसम्प्रवृत्तमहावर्षं लम्बमानमहाम्बुदम् ।\nभात्यगाधमपर्यन्तं ससागरमिवाम्बरम् ।। ३५ ।।\nधारानिर्मलनाराचं विद्युत्कवचवर्मिणम् ।\nशक्रचापायुधधरं युद्धसज्जमिवाम्बरम् ।। ३६ ।।\nशैलानां च वनानां च द्रुमाणां च वरानन ।\nप्रतिच्छन्नानि भासन्ते शिखराणि घनैर्घनैः ।। ३७ ।।\nगजानीकैरिवाकीर्णं सलिलोद्गारिभिर्घनैः ।\nवर्णसारूप्यतां याति गगनं सागरस्य च ।। ३८ ।।\nसमुद्रोद्धूतजनिता लोलशाद्वलकम्पिनः ।\nशीताः सपृषतोद्दामाः कर्कशा वान्ति मारुताः ।। ३९ ।।\nनिशासु सुप्तचन्द्रासु मुक्ततोयासु तोयदैः ।\nमग्नसूर्यस्य नभसो न विभान्ति दिशो दश ।। 2.10.४० ।।\nचेतनं पुष्करं कोशैः क्षुधाध्मातैः समन्ततः ।\nन घृणीनां न रम्याणां विवेकं यान्ति कृष्टयः ।। ४१ ।।\nघर्मदोषपरित्यक्तं मेघतोयविभूषितम् ।\nपश्य वृन्दावनं कृष्ण वनं चैत्ररथं यथा ।। ४२ ।।\nएवं प्रावृड्गुणान् सर्वाञ्छ्रीमान् कृष्णस्य पूर्वजः ।\nकथयन्नेव बलवान् व्रजमेव जगाम ह ।। ४३ ।।\nअन्योन्यं रममाणौ तु  कृष्णसंकर्षणावुभौ ।\nतत्कालज्ञातिभिः सार्द्धं चेरतुस्तद् वनं महत् ।। ४४ ।।\nइति श्रीमहाभारते खिलभागे हरिवंशे विष्णुपर्वणि प्रावृड्वर्णने दशमोऽध्यायः ।। १० ।।"
  }
]
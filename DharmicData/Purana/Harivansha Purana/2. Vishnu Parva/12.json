[
  {
    "text": "वैशम्पायन उवाच\nसोपसृत्य नदीतीरं बद्ध्वा परिकरं दृढम् ।\nआरोहच्चपलः कृष्णः कदम्बशिखरं मुदा ।। १ ।।\nकृष्णः कदम्बशिखराल्लम्बमानो घनाकृतिः ।\nह्रदमध्येऽकरोच्छब्दं निपतन्नम्बुजेक्षणः ।। २ ।।\nकृष्णेन तत्र पतता क्षुभितो यमुनाह्रदः ।\nसम्प्रासिच्यत वेगेन भिद्यमान इवाम्बुदः ।। ३ ।।\nतेन शब्देन संक्षुब्धं सर्पस्य भवनं महत् ।\nउदतिष्ठज्जलात् सर्पो रोषपर्याकुलेक्षणः ।। ४ ।।\nस चोरगपतिः क्रुद्धो मेघराशिसमप्रभः ।\nततो रक्तान्तनयनः कालियः समदृश्यत ।। ५ ।।\nपञ्चास्यः पावकोच्छ्वासश्चलज्जिह्वोऽनलाननः ।\nपृथुभिः पञ्चभिर्घोरैः शिरोभिः परिवारितः ।। ६ ।।\nपूरयित्वा ह्रदं सर्वं भोगेनानलवर्चसा ।\nस्फुरन्निव च रोषेण ज्वलन्निव च तेजसा ।। ७ ।।\nक्रोधेन ज्वलतस्तस्य जलं शृतमिवाभवत् ।\nप्रतिस्रोताश्च भीतेव जगाम यमुना नदी ।। ८ ।।\nतस्य क्रोधाग्निपूर्णेभ्यो वक्त्रेभ्योऽभूच्च मारुतः।\nदृष्ट्वा कृष्णं ह्रदगतं क्रीडन्तं शिशुलीलया ।। ९ ।।\nसधूमाः पन्नगेन्द्रस्य मुखान्निश्चेरुरर्चिषः ।\nसृजता तेन रोषाग्निं समीपे तीरजा द्रुमाः ।। 2.12.१० ।।\nक्षणेन भस्मसान्नीता युगान्तप्रतिमेन वै ।\nतस्य पुत्राश्च दाराश्च भृत्याश्चान्ये महोरगाः ।। ११ ।।\nवमन्तः पावकं घोरं वक्त्रेभ्यो विषसम्भवम् ।\nसधूमं पन्नगेन्द्रास्ते निपेतुरमितौजसः ।। १२ ।।\nप्रवेशितश्च तैः सर्पैः स कृष्णो भोगबन्धनम् ।\nनिर्यत्नचरणाकारस्तस्थौ गिरिरिवाचलः ।। १३ ।।\nअदशन् दशनैस्तीक्ष्णैर्विषोत्पीडजलाविलैः ।\nते कृष्णं सर्पपतयो न ममार च वीर्यवान् ।। १४ ।।\nएतस्मिन्नन्तरे भीता गोपालाः सर्व एव ते ।\nक्रन्दमाना व्रजं जग्मुर्वाष्पगद्गदया गिरा ।। १५ ।।\nगोपा ऊचुः\nएष मोहं गतः कृष्णो मग्नो वै कालिये ह्रदे ।\nभक्ष्यते सर्पराजेन तदागच्छत मा चिरम् ।। १६ ।।\nनन्दगोपाय वै क्षिप्रं सबलाय निवेद्यताम् ।\nएष ते कृष्यते कृष्णः सर्पेणेति महाह्रदे ।। १७ ।।\nनन्दगोपस्तु तच्छ्रुत्वा वज्रपातोपमं वचः ।\nआर्तः स्खलितविक्रान्तस्तं जगाम ह्रदोत्तमम् ।। १८ ।।\nसबालयुवतीवृद्धः स च संकर्षणो युवा ।\nआक्रीडं पन्नगेन्द्रस्य जलस्थं समुपागमत् ।। १९ ।।\nनन्दगोपमुखा गोपास्ते सर्वे साश्रुलोचनाः ।\nहाहाकारं प्रकुर्वन्तस्तस्थुस्तीरे ह्रदस्य वै ।। 2.12.२० ।।\nव्रीडिता विस्मिताश्चैव शोकार्ताश्च पुनः पुनः ।\nकेचित्तु पुत्र हा हेति हा धिगित्यपरे पुनः ।। २१ ।।\nअपरे हा हताः स्मेति रुरुदुर्भृशदुःखिताः ।\nस्त्रियश्चैव यशोदां तां हा हतासीति चुक्रुशुः ।। २२ ।।\nया पश्यसि प्रियं पुत्रं सर्पराजवशं गतम् ।\nस्पन्दितं सर्पभोगेन कृष्यमाणं यथा मृतम् ।। २३ ।।\nअश्मसारमयं नूनं हृदयं ते विलक्ष्यते ।\nपुत्रं कथमिमं दृष्ट्वा यशोदे नावदीर्यसे ।। २४ ।।\nदुःखितं बत पश्यामो नन्दगोपं ह्रदान्तिके ।\nन्यस्य पुत्रमुखे दृष्टिं निश्चेतनमवस्थितम् ।। २५ ।।\nयशोदामनुगच्छन्त्यः सर्पावासमिमं ह्रदम्।\nप्रविशामो न यास्यामो विना दामोदरं व्रजम् ।। २६ ।।\nदिवसः को विना सूर्यं विना चन्द्रेण का निशा ।\nविना वृषेण का गावो विना कृष्णेन को व्रजः ।\nविना कृष्णं न यास्यामो विवत्सा इव धेनवः ।। २७ ।।\nतासां विलपितं श्रुत्वा तेषां च व्रजवासिनाम् ।\nविलापं नन्दगोपस्य यशोदारुदितं तथा ।। २८ ।।\nएकभावशरीरज्ञ एकदेहो द्विधा कृतः ।\nसंकर्षणस्तु संक्रुद्धो बभाषे कृष्णमव्ययम् ।। २९ ।।\nकृष्ण कृष्ण महाबाहो गोपानां नन्दवर्द्धन ।\nदम्यतामेष वै क्षिप्रं सर्पराजो विषायुधः ।। 2.12.३० ।।\nइमे नो बान्धवास्तात त्वां मत्वा मानुषं विभो ।\nपरिदेवन्ति करुणं सर्वे मानुषबुद्धयः ।। ३१ ।।\nतच्छ्रुत्वा रौहिणेयस्य वाक्यं संज्ञासमीरितम् ।\nविक्रम्यास्फोटयद् बाहू भित्त्वा तन्नागबन्धनम् ।। ३२ ।।\nतस्य पद्भ्यामथाक्रम्य भोगराशिं जलोत्थितम् ।\nशिरस्तु कृष्णो जग्राह स्वहस्तेनावनाम्य च ।। ३३ ।।\nतस्यारुरोह सहसा मध्यमं तन्महच्छिरः ।\nसोऽस्य मूर्ध्नि स्थितः कृष्णो ननर्त रुचिराङ्गदः ।। ३४ ।।\nमृद्यमानः स कृष्णेन शान्तमूर्धा भुजङ्गमः ।\nआस्यैः सरुधिरोद्गारैः कातरो वाक्यमब्रवीत् ।। ३१५ ।।\nअविज्ञानान्मया कृष्ण रोषोऽयं सम्प्रदर्शितः ।\nदमितोऽहं हतविषो वशगस्ते वरानन ।। ३६ ।।\nतदाज्ञापय किं कुर्यां सदा सापत्यबान्धवः ।\nकस्य वा वशतां यामि जीवितं मे प्रदीयताम् ।। ३७ ।।\nपञ्चमूर्द्धानतं दृष्ट्वा सर्पं सर्पारिकेतनः ।\nअक्रुद्ध एव भगवान् प्रत्युवाचोरगेश्वरम् ।। ३८ ।।\nतवास्मिन् यमुनातोये नैव स्थानं ददाम्यहम् ।\nगच्छार्णवजलं सर्प सभार्यः सहबान्धवः ।। ३९ ।।\nयश्चेह भूयो दृश्येत स्थाने वा यदि वा जले ।\nतव भृत्यस्तनूजो वा क्षिप्रं वध्यः स मे भवेत्।। 2.12.४० ।।\nशिवं चास्य जलस्यास्तु त्वं च गच्छ महार्णवम्।\nस्थाने त्विह भवेद् दोषस्तवान्तकरणो महान् ।। ४१ ।।\nमत्पदानि च ते सर्प दृष्ट्वा मूर्धसु सागरे ।\nगरुडः पन्नगरिपुस्त्वयि न प्रहरिष्यति ।। ४२ ।।\nगृह्य मूर्ध्ना तु चरणौ कृष्णस्योरगपुङ्गवः ।\nपश्यतामेव गोपानां जगामादर्शनं ह्रदात् ।। ४३ ।।\nनिर्जिते तु गते सर्पे कृष्णमुत्तीर्य धिष्ठितम् ।\nविस्मितास्तुष्टुवुर्गोपाश्चक्रुश्चैव प्रदक्षिणम् ।। ४४ ।।\nऊचुः सर्वे च सम्प्रीता नन्दगोपं वनेचराः ।\nधन्योऽस्यनुगृहीतोऽसि यस्य ते पुत्र ईदृशः ।। ४५ ।।\nअद्यप्रभृति गोपानां गवां गोष्ठस्य चानघ ।\nआपत्सु शरणं कृष्णः प्रभुश्चायतलोचनः ।। ४६ ।।\nजाता शिवजला सर्वा यमुना मुनिसेविता ।\nतीरे चास्याः सुखं गावो विचरिष्यन्ति नः सदा ।। ४७ ।।\nव्यक्तमेव वयं गोपा वने यत् कृष्णमीदृशम् ।\nमहद्भूतं न जानीमश्छन्नमग्निमिव व्रजे ।। ४८ ।।\nएवं ते विस्मिताः सर्वे स्तुवन्तः कृष्णमव्ययम् ।\nजग्मुर्गोपगणा घोषं देवाश्चैत्ररथं यथा ।। ४९ ।।\nइति श्रीमहाभारते खिलभागे हरिवंशे विष्णुपर्वणि शिशुचर्यायां कालियदमने द्वादशोऽध्यायः ।। १२ ।।"
  }
]
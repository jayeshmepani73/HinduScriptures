[
  {
    "text": "जनमेजय उवाच\nप्रत्येत्य द्वारकां  विष्णुर्हते रुक्मिणि वीर्यवान् ।\nअकरोद् यन्महाबाहुस्तन्मे वद महामुने ।। १ ।।\nवैशम्पायन उवाच\nस तैः परिवृतः श्रीमान् पुरी यादवनन्दनः ।\nद्वारकां भगवान् विष्णुः प्रत्यवैक्षत वीर्यवान् ।। २ ।।\nप्रत्यपद्यत रत्नानि विविधानि वसूनि च ।\nयथाहं पुण्डरीकाक्षो नैर्ऋतान् प्रत्यवारयत् ।। ३ ।।\nतत्र विघ्नं चरन्ति स्म दैतेयाः सह दानवैः ।\nताञ्जघान महाबाहुर्वरदृप्तान् महासुरान् ।। ४ ।।\nविघ्नं चास्याकरोत् तत्र नरको नाम दानवः ।\nत्रासनः सर्वदेवानां देवराजरिपुर्महान् ।। ५ ।।\nस भूमौ मूर्तिलिङ्गस्थः सर्वदेवाधिबाधिता ।\nदेवतानामृषीणां च प्रतीपमकरोत् तदा ।। ६ ।।\nत्वष्टुर्दुहितरं भौमः कशेरुमगमत् तदा ।\nगजरूपेण जग्राह रुचिराङ्गीं चतुर्दशीम् ।। ७ ।।\nप्रमथ्य तां वरारोहां नरको वाक्यमब्रवीत् ।\nनष्टशोकभयो मोहात् प्राग्ज्योतिषपतिस्तदा ।। ८ ।।\nयानि देवमनुष्येषु रत्नानि विविधानि च ।\nबिभर्ति च मही कृत्स्ना सागरेषु च यद् वसु ।। ९ ।।\nअद्यप्रभृति तानीह सहिताः सर्वनैर्ऋताः ।\nतवैवोपाहरिष्यन्ति दैत्याश्च सह दानवैः ।। 2.63.१० ।।\nएवमुत्तमरत्नानि वस्त्राणि विविधानि च ।\nस जहार तदा भौमस्तच्च नाधिचकार सः ।। ११ ।।\nगन्धर्वाणां च याः कन्या जहार नरको बली ।\nयाश्च देवमनुष्याणां सप्त चाप्सरसां गणाः ।। १२ ।।\nचतुर्दश सहस्राणि एकविंशच्छतानि च ।\nएकवेणीधराः सर्वाः सतीमार्गमनुव्रताः ।। १३ ।।\nवैशम्पायन उवाच\nतासां पुरवरं भौमोऽकारयन्मणिपर्वतम् ।\nअलकायामदीनात्मा मुरो स्वविषयं प्रति ।। १४ ।।\nताश्च प्राग्ज्योतिषपतिं मुरोश्चैव दशात्मजाः ।\nनैर्ऋताश्च यथा मुख्याः पालयन्त उपासते ।\nस एष तपसः पारे वरदृप्तो महासुरः ।। १५ ।।\nन चासुरगणैः सर्वैः सहितैः कर्म तत् पुरा ।\nकृतपूर्वं तदा घोरं यदकार्षीन्महासुरः ।। १६ ।।\nअदितिं धर्षयामास कुण्डलार्थे महासुरः ।\nयं मही सुषुवे देवी यस्य प्राग्ज्योतिषं पुरम् ।। १७ ।।\nद्वारपालाश्च चत्वारस्तस्यासन् युद्धदुर्मदाः ।\nहयग्रीवो निसुन्दश्च वीरः पञ्चनदस्तथा ।। १८ ।।\nमुरुः पुत्रसहस्रैश्च वरदत्तोऽसुरो महान् ।\nआदेवयानमावृत्य पन्थानं समुपस्थितः ।\nवित्रासनः सुकृतिनां विरूपै राक्षसैः सह ।। १९ ।।\nतद्वधार्थं महाबाहुः शङ्खचक्रगदासिभृत् ।\nजातो वृष्णिषु देवक्यां वसुदेवाज्जनार्दनः ।। 2.63.२० ।।\nतस्याथ पुरुषेन्द्रस्य लोकप्रथिततेजसः ।\nनिवासो द्वारका देवैरुपायादुपपादिता ।। २१ ।।\nअतीव हि पुरी रम्या द्वारका वासवक्षयात् ।\nमहार्णवपरिक्षिप्ता पञ्चपर्वतशोभिता ।। २२ ।।\nतस्यां देवपुराभायां सभा काञ्चनतोरणा ।\nसा दाशार्हीति विख्याता योजनायामविस्तृता ।। २३ ।।\nतत्र वृष्ण्यन्धकाः सर्वे रामकृष्णपुरोगमाः ।\nलोकयात्रामिमां कृत्स्नां परिरक्षन्त आसते ।। २४ ।।\nतत्रासीनेषु सर्वेषु कदाचिद् भरतर्षभ ।\nदिव्यगन्धो ववौ वायुः पुष्पवर्षं पपात ह ।। २५ ।।\nततः किलकिलाशब्दः प्रभाजालाभिसंवृतः ।\nमुहूर्तमन्तरिक्षेऽभूत् ततो भूमौ प्रतिष्ठितः ।। २६ ।।\nमध्ये तु तेजसस्तस्य पाण्डुरं गजमास्थितः ।\nवृतो देवगणैः सर्वैर्वासवः समदृश्यत ।। २७ ।।\nरामकृष्णौ च राजा स वृष्ण्यन्धकगणैः सह ।\nप्रत्युद्ययुर्महात्मानं पूजयन्तः सुरेश्वरम् ।। २८ ।।\nसोऽवर्तार्य गजात् तूर्णं परिष्वज्य जनार्दनम् ।\nसस्वजे बलदेवं च तं च राजानमाहुकम् ।। २९ ।।\nवृष्णीनन्यान् सस्वजे च यथाकालं यथावयः ।\nपूजितो रामकृष्णाभ्यामाविवेश स तां सभाम् ।। 2.63.३० ।।\nतत्रासीनोऽभ्यलंकृत्वा सभां ताममरेश्वरः ।\nअर्घ्यादिसमुदाचारं प्रत्यगृह्णाद् यथाविधि ।। ३१ ।।\nवैशम्पायन उवाच\nअथोवाच महातेजा वासवो वासवानुजम्।\nसान्त्वपूर्वं करेणास्य संस्पृश्य वदनं शुभम् ।। ३२ ।।\nदेवकीनन्दन वचः शृणु मे मधुसूदन ।\nयेन त्वाभिगतोऽस्म्यद्य कार्येणामित्रकर्शन ।। ३३ ।।\nनैर्ऋतो नरको नाम ब्रह्मणो वरदर्पितः ।\nअदित्याः कुण्डले मोहाज्जहार दितिनन्दनः ।। ३४ ।।\nदेवानां विप्रिये नित्यमृषीणां च स वर्तते ।\nतं च देवान्तरं प्रेक्ष्य जहि त्वं पापपूरुषम् ।। ३५ ।।\nअयं त्वां गरुडस्तत्र प्रापयिष्यति कामगः ।\nकामवीर्योऽतितेजस्वी वैनतेयोऽन्तरिक्षगः ।। ३६ ।।\nअवध्यः सर्वभूतानां भौमः स नरकोऽसुरः ।\nनिषूदयित्वा तं पापं क्षिप्रमागन्तुमर्हसि ।। ३७ ।।\nइत्युक्तः पुण्डरीकाक्षो देवराजेन केशवः ।\nप्रतिजज्ञे महाबाहुर्नरकस्य निबर्हणे ।। ३८ ।।\nततः सहैव शक्रेण शङ्खचक्रगदासिभृत्।\nप्रतस्थे गरुडेनाथ सत्यभाभासहायवान् ।। ३९ ।।\nक्रमेण सप्तस्कन्धान् स मरुतां सहवासवः ।\nपश्यतां यदुसिंहानामूर्ध्वमाचक्रमे बली ।। 2.63.४० ।।\nवारणेन्द्रगतः शक्रो गरुडस्थो जनार्दनः ।\nविदूरत्वात् प्रकाशेते सूर्याचन्द्रमसाविव ।। ४१ ।।\nअन्तरिक्षे च गन्धर्वैरप्सरोभिश्च केशवः ।\nस्तूयमानोऽथ शक्रश्च क्रमेणान्तरधीयत ।। ४२ ।।\nसमाधायेतिकर्तव्यं वासवो विबुधाधिपः ।\nस्वमेव भवनं प्रायात् कृष्णः प्राग्ज्योतिषं प्रति ।। ४३ ।।\nपक्षानिलहतो वायुः प्रतिलोमं ववौ तदा ।\nततो भीमरवा मेघा बभ्रमुर्गगनेचराः ।। ४४ ।।\nक्षणेन समनुप्राप्तो द्विजेनाकाशगेन वै ।\nदूरादेव च तान् दृष्ट्वा प्रययौ यत्र ते स्थिताः ।। ४५ ।।\nअपश्यद् द्वारि तत्रस्थां हस्त्यश्वरथवाहिनीम् ।\nक्षुरान्तान् मौरवान्पाशान् षट्सहस्रान्ददर्श ह।।४६।।\nवैशम्पायन उवाच\nगरुडस्योपरि श्रीमाञ्छङ्खचक्रगदाधरः ।\nबिभ्रन्नीलाम्बुदाकारं पीतवासाश्चतुर्भुजः ।। ४७ ।।\nवनमालाकुलोरस्कः श्रीवत्साङ्कितभूषणः ।\nकिरीटमूर्द्धा सूर्याभः सविद्युदिव चन्द्रमाः ।। ४८ ।।\nज्यां विकूजन्महाशब्दः श्रूयतेऽशनिनिःस्वनः ।\nज्ञात्वा च दानवः सर्वं स्वयं विष्णुरिहागतः ।। ४९ ।।\nक्रोधाद् द्विगुणरक्ताक्षो मुरुः कालान्तकोपमः ।\nअभ्यधावत वेगेन शक्तिं गृह्य महासुरः ।। 2.63.५० ।।\nचिक्षेप सुमहाशक्तिं वज्रकाञ्चनभूषिताम् ।\nतामापतन्तीं शक्तिं तु महोल्कां ज्वलितामिव ।। ५१ ।।\nसमाधत्त शरं चैकं रुक्मपुङ्खं जनार्दनः ।\nद्विधाच्छिनत्क्षुरप्रेण वासुदेवः स वीर्यवान् ।। ५२ ।।\nशक्तिं चिच्छेद तत्रासौ विद्युत्पुञ्ज इव ज्वलन् ।\nपुनश्च क्रोधरक्ताक्षो मुरुर्गृह्य महागदाम् ।। ५३ ।।\nइन्द्राशनिरिवेन्द्रेण विकृष्ट इव निःस्वनः ।\nआकर्णमुक्तं चिक्षेप अर्धचन्द्रं सुरोत्तमः ।। ५४ ।।\nमध्यदेशे तु चिच्छेद गदां तां रुक्मभूषिताम् ।\nपुनश्चिच्छेद भल्लेन दानवस्य शिरो रणे ।। ५५ ।।\nसंछिद्य पाशान् सर्वांस्तान् मुरुं हत्वा सबान्धवम् ।\nसोऽग्र्यान्रक्षोगणान् हत्वा नरकस्य महाबलान् ।।५६।।\nशिलासंघानतिक्रम्य भगवान् देवकीसुतः ।\nअपश्यद् दानवं सैन्यं निसुन्दं च महाबलम् ।। ५७ ।।\nहयग्रीवं च दितिजं तथान्यांश्चित्रयोधिनः ।\nरोधयामास तन्मार्गं स्वसैन्येन महाबलः ।। ५८ ।।\nनिसुन्दो बलिनां श्रेष्ठो रथमारुह्य सत्वरम् ।\nजग्राह कार्मुकं दिव्यं हेमपृष्ठं दुरासदम् ।। ५९ ।।\nविव्याध दशभिर्बाणैर्निसुन्दो मधुसूदनम् ।\nकेशवश्चापि सप्तत्या विव्याध निशितैः शरैः ।। 2.63.६० ।।\nअप्राप्तांश्चान्तरिक्षे ताञ्छरांश्चिच्छेद माधवः ।\nते सर्वे सैनिकाः कृष्णं समन्तात्पर्यवारयन् ।। ६१ ।।\nशरजालेन महता छाद्यमानः सुरोत्तमः ।\nदृष्ट्वा तान्दानवान्सर्वान्सक्रोधो मधुसूदनः ।। ६२ ।।\nततो दिव्येन चास्त्रेण पार्जन्येन जनार्दनः ।\nमहता शरवर्षेण वारयामास तद्बलम् ।। ६३ ।।\nपञ्चपञ्चशरैस्तेषु एकैकेन च तान् बहून् ।\nपार्जन्यस्य प्रभावेण सर्वान् मर्मस्वताडयत् ।। ६४ ।।\nदुद्रुवुर्भयसंत्रस्ता भग्नास्ते दानवा रणे ।\nस्वसैन्यं विद्रुतं दृष्ट्वा निश्चक्राम पुनर्मृधे ।। ६५ ।।\nविसृजञ्छरवर्षाणि छादयामास केशवम् ।\nन विभाति रणे सूर्यो नापि व्योम दिशो दश ।। ६६ ।।\nशरैः संछादयामास निसुन्दो गरुडध्वजम् ।\nसावित्रं नाम दिव्यास्त्रं जग्राह पुरुषोत्तमः ।। ६७ ।।\nतेन बाणेन तान् बाणांश्चिच्छेद समरे हरिः ।\nबाणैर्बाणांश्च संच्छिद्य तस्य कृष्णो महाबलः ।। ६८ ।।\nछत्रमेकेन बाणेन रथेषां च त्रिभिः शरैः ।\nपुनश्चिच्छेद तानश्वांश्चतुर्भिश्चतुरः शरैः ।। ६९ ।।\nसारथिं पञ्चभिर्बाणैर्ध्वजमेकेन चिच्छिदे ।\nशरैकेन वपुः कृष्णः सुतीक्ष्णेन शितेन वै ।। 2.63.७० ।।\nशिरश्चिच्छेद भल्लेन निसुन्दस्य सुरोत्तमः ।\nयः सहस्रसमास्त्वेकः सर्वान् देवानयोधयत् ।। ७१ ।।\nनिसुन्दं पतितं दृष्ट्वा हयग्रीवः प्रतापवान् ।\nशिलां प्रगृह्य महतीं तोलयामास दानवः ।। ७२ ।।\nआविध्य सहसा मुञ्चच्छिलां शैलसमां प्रभुः ।\nगृहीत्वा दिव्यपार्जन्यमस्त्रमस्त्रविदां वरः ।। ७३ ।\nदिव्यास्त्रेण शिलां विष्णुः सप्तधाकृत तेजसा ।\nतद् विदार्य महच्चाश्म पातयामास भूतले ।। ७४ ।।\nततस्तैः शार्ङ्गनिर्मुक्तैर्नानावर्णैर्महाशरैः ।\nयथा देवासुरं युद्धमभवद् भरतर्षभ ।\nनानाप्रहरणाकीर्णं तथा घोरमवर्तत ।। ७५ ।।\nततः शार्ङ्गविनिर्मुक्तैर्नानावर्णैर्महाशरै ।\nगरुडस्थो महाबाहुर्निजघान महासुरान् ।। ७६ ।।\nमहालाङ्गलनिर्भिन्नाः शङ्खशक्तिनिपातिताः ।\nविनेशुर्दानवाः सर्वे समासाद्य जनार्दनम् ।। ७७ ।।\nकेचिच्चक्राग्निनिर्दग्धा दानवाः पेतुरम्बरात् ।\nसंनिकर्षगताः केचिद् गतासुविकृताननाः ।। ७८ ।।\nअसृजञ्छरवर्षाणि वृष्टिमन्त इवाम्बुदाः ।\nविकृताङ्गासुराः सर्वे कृष्णबाणप्रपीडिताः ।। ७९ ।।\nशोणिताक्ताः स्म दृश्यन्ते पुष्पिता इव किंशुकाः।\nव्यद्रवन्त सुवित्रस्ता भग्नास्त्राश्चित्रयोधिनः ।। 2.63.८० ।।\nपुनश्च क्रोधरक्ताक्षो वायुवेगेन दानवः ।\nदशव्यामोच्छ्रितं वृक्षं समारुह्य वनस्पतिम् ।। ८१ ।।\nवृक्षमुत्पाट्य वेगेन प्रतिगृह्याभ्यधावत ।\nचिक्षेप स महावृक्षं शिक्षया सुघनाकृतिः ।। ८२ ।।\nवृक्षवेगानिलोद्भूतः शुश्रुवे सुमहास्वनः ।\nततः शरसहस्रेण यतमानो जनार्दनः ।। ८३ ।।\nनैकधा तं प्रचिच्छेद चित्रभानुनिभाकृतिम् ।\nपुनश्चैकेन बाणेन हयग्रीवस्य चोरसि ।। ८४ ।।\nविव्याध स्तनयोर्मध्ये सायको ज्वलनप्रभः ।\nविवेश सोऽपि वेगेन हृदं भित्त्वा विनिर्गतः ।। ८५ ।।\nतं जघान महाघोरं हयग्रीवं महाबलम् ।\nअपारतेजा दुर्द्धर्षः स वै यादवनन्दनः ।। ८६ ।।\nमध्ये लोहितगङ्गस्य भगवान् देवकीसुतः ।\nऔदकायां विरूपाक्षं पाप्मानं पुरुषोत्तमः ।। ८७ ।।\nअष्टौ शतसहस्राणि दानवानां परंतपः ।\nनिहत्य पुरुषव्याघ्रः प्राग्ज्योतिषमुपाद्रवत् ।। ८८ ।।\nहत्वा पञ्चनदं नाम नरकस्य महासुरम् ।\nततः प्राग्ज्योतिषं नाम दीप्यमानमिव श्रिया ।। ८९ ।।\nपुरमासादयामास युद्धं तत्राभवन्महत् ।\nततः प्राध्मापयच्छङ्खं पाञ्चजन्यं महाबलः ।। 2.63.९० ।।\nशुश्रुवे सुमहाशब्दः संवर्तनिनदो यथा ।\nश्रूयते त्रिषु लोकेषु भीमगम्भीरनिःस्वनः ।\nतं श्रुत्वा नरकश्चासीत् क्रोधसंरक्तलोचनः ।। ९१ ।।\nलोहचक्राष्टसंयुक्तं विनल्वप्रतिमं रथम् ।\nरत्नकाञ्चनचित्राढ्यं वेदिकाभोगविस्तरम् ।। ९२ ।।\nवज्रध्वजेन महता काञ्चनेन विराजितम् ।\nहेमदण्डपताकाढ्यं वैदूर्यमणिकूबरम् ।। ९३ ।।\nयुक्तमश्वसहस्रेण रथं पररथारुजम्।\nलोहजालैश्च संछन्नं चित्रभक्तिविराजितम् ।। ९४ ।।\nरथमध्यगतो वीरः ससंध्य इव भास्करः ।\nनानाप्रहरणाकीर्णं रथं हेमपरिष्कृतम् ।। ९५ ।।\nवज्रं तथोरच्छदमिन्दुवर्णं व्यानद्धमुक्तानलतुल्यतेजाः ।\nकिरीटमूर्द्धार्कहुताशनाभः कर्णौ तथा कुण्डलयोर्ज्वलन्तौ ।। ९६ ।।\nधूम्रवर्णा महाकाया रक्ताक्षा विकृताननाः ।\nनानाकवचिनः सर्वे दैत्यदानवराक्षसाः ।। ९७ ।।\nखड्गचर्मधराः केचित् केचित् तूणधनुर्भृतः ।\nशक्तिहस्तास्तथा केचिच्छूलहस्तास्तथापरे ।। ९८ ।।\nगजवाजिरथौघैश्च चालयन्तश्च मेदिनीम् ।\nनिर्ययुर्नगरात् सर्वे सुसंनद्धाः प्रहारिणः ।। ९९ ।।\nवृतो दैत्यगणैः सार्द्धं नरकः कालसंनिभः ।\nभेरीशङ्खमृदङ्गानां पणवानां सहस्रशः ।। 2.63.१००।।\nशुश्राव वाद्यमानानां जीमूतनिनदोपमम् ।\nयतः कृष्णस्ततो गत्वा सर्वे ते विकृताननाः ।। १०१।।\nपरिवार्य गरुत्मन्तं सर्वेऽयुध्यन्त संगताः ।\nमहता छादयामासुः शरवर्षेण सैनिकाः ।। १०२।।\nशक्तिशूलगदाप्रासांस्तोमरान्सायकान्बहून् ।\nआकाशं छादयामासुर्विमुञ्चन्तः सहस्रशः ।। १०३।।\nकृष्णः कृष्णाम्बुदाकारः शार्ङ्गं गृह्य धनुस्ततः ।\nविस्फार्य सुमहच्चापं धनुर्जलदनिःस्वनम् ।।१०४ ।।\nव्यसृजच्छरवर्षाणि दानवानां जनार्दनः ।\nशरवर्षेण तत्सैन्यं व्यद्रवत् तु महाहवात् ।। १०५।।\nतद् युद्धमभवद् घोरं घोररूपेण रक्षसा ।\nभग्नव्यूहाश्च ते सर्वे कृष्णबाणप्रपीडिताः ।।१०६।।\nकेचिच्छिन्नभुजाश्चैव च्छिन्नग्रीवाशिराननाः ।\nकेचिच्चक्रद्विधाच्छिन्नाः केचिद् बाणार्दितोरसः।। १०७।।\nकेचिद् द्विधाकृताः शक्त्या गजाश्वरथवाहनाः ।\nकेचित्कौमोदकीभिन्नाः केचिच्चक्रविदारिताः ।। १०८।।\nएवं विमथिता सर्वा नराश्वरथवाहिनी ।\nतत्रासीन्नरकेणास्य युद्धं परमदारुणम् ।। १०९।।\nयत् समासेन वक्ष्यामि तन्मे निगदतः शृणु ।\nत्रासनः सुरसंघानां नरकः पुरुषोत्तमम् ।। 2.63.११०।।\nयोधयामास तेजस्वी मधुवन्मधुसूदनम् ।\nक्रोधरक्तान्तनयनो नरको घनसंनिभः ।। १११।।\nजग्राह कार्मुकं वीरः शक्रचापमिवोच्छ्रितम् ।\nतथार्ककिरणप्रख्यं बाणं जग्राह केशवः ।। ११२।।\nदिव्येनास्त्रेण समरे पूरयामास तं रथम् ।\nउत्तमास्त्रं महापातं मुमोच नरको बली ।। ११३।।\nबज्रविस्कूर्जिताकारमायान्तं वीक्ष्य केशवः ।\nचिच्छेदास्त्रं महाभागश्चक्रेण मधुसूदनः ।। ११४।।\nव्यहनत् सारथिं चास्य शरैकेण जनार्दनः ।\nस रथं सध्वजं साश्वं जघान दशभिः शरैः ।। ११५।।\nतनुत्रं चैव चिच्छेद शरेण मधुसूदनः ।\nततो विमुक्तकवचः सर्पस्येव तनुर्यथा ।। ११६।।\nहताश्वोऽपि रणे वीरो वितनुत्रश्च दानवः ।\nजग्राह विमलज्वालं लोहभारार्पितं दृढम् ।। ११७।।\nआविध्य सहसा मुक्तं शूलमिन्द्राशनिप्रभम् ।\nतदापतत् स सम्प्रेक्ष्य शूलं हेमपरिष्कृतम् ।। ११८।।\nद्विधा छिन्नं क्षुरप्रेण कृष्णेनाद्भुतकर्मणा ।\nतद् युद्धमभवद् घोरं घोररूपेण रक्षसा ।।११९।\nशस्त्रपातमहाघातं नरकेण महात्मना ।\nमुहूर्तं योधयामास नरकं मधुसूदनः ।। 2.63.१२०।।\nअथोग्रचक्रश्चक्रेण प्रदीप्तेनाकरोद् द्विधा ।\nचक्रद्विधाकृतं तस्य शरीरमपतद् भुवि ।। १२१।।\nविभक्तं कुलिशेनैव गिरेः शृङ्गं द्विधाकृतम् ।\nकृष्णमासाद्य देवेशं जगामास्तमिवांशुमान् ।। १२२।।\nचक्रोत्कृन्तितगात्रोऽसौ दानवः पतितो रणे ।\nवज्रप्रहारनिर्भिन्नं यथा गैरिकपर्वतम् ।।१२३।।\nभूमिस्तु पतितं पुत्रं निरीक्ष्यादाय कुण्डले ।\nउपातिष्ठत गोविन्दं वचनं चेदमब्रवीत् ।। १२४।।\nदत्तस्त्वयैव गोविन्द त्वयैव विनिपातितः ।\nयथेच्छसि तथा क्रीड बालः क्रीडनकैरिव ।। १२५।।\nइमे ते कुण्डले देव प्रजास्तस्यानुपालय ।। १२६।।\nइति श्रीमहाभारते खिलभागे हरिवंशे विष्णुपर्वणि नरकवधे त्रिषष्टितमोऽध्यायः।।६३।।"
  }
]
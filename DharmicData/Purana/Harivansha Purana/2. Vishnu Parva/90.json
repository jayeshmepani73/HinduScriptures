[
  {
    "text": "वैशम्पायन उवाच\nतेषां क्रीडावसक्तानां यदूनां पुण्यकर्मणाम् ।\nछिद्रमासाद्य दुर्बुद्धिर्देवशत्रुर्दुरासदः ।। १ ।।\nकन्यां भानुमतीं नाम भानोर्दुहितरं नृप ।\nजहारात्मवधाकाङ्क्षी निकुम्भो नाम दानवः ।। २ ।।\nअन्तर्हितो मोहयित्वा यदूनां प्रमदाजनम् ।\nमायावी मायया राजन् पूर्ववैरमनुस्मरन् ।। ३ ।।\nभ्रातुर्हिं वज्रनाभस्य तस्य कन्या प्रभावती ।\nप्रद्युम्नेन हृता वीर वज्रनाभस्तथा हतः ।। ४ ।।\nभानोरेव तथारण्ये वसत्यवसरेण हि ।\nअस्वाधीने दुराधर्षे छिद्रज्ञो दानवाधमः ।। ५ ।।\nकन्यापुरे महानादः सहसा समुपस्थितः ।\nतस्यां ह्रियन्त्यां कन्यायां रुदन्त्यां समितिंजय ।। ६ ।।\nवसुदेबाहुकौ वीरौ दंशितौ निर्गतावुभौ ।\nआर्तनादमुपश्रुत्य भानोः कन्यापुरे तदा ।। ७ ।।\nन दृष्टिगोचरे तौ तु ददृशातेऽपकारिणम्।\nतथैव दंशितौ यातौ यत्र कृष्णो महाबलः ।। ८ ।।\nश्रुतार्थः स्वं विमानं तदारुरोह जनार्दनः ।\nपार्थेन सहितस्तार्क्ष्यं नागशत्रुमरिंदमः ।। ९ ।।\nरथी त्वमनुगच्छेति संदिश्य मकरध्वजम् ।\nत्वरेति गरुडं वीरः संदिदेश च काश्यपम् ।। 2.90.१० ।।\nवज्रं नगरमायान्तं निकुम्भं रणदुर्जयम् ।\nपार्थकृष्णौ महात्मानावासेदतुररिंदमौ ।। ११ ।।\nप्रद्युम्नश्च महातेजा मायिनां प्रवरो नृप ।\nनिकुम्भश्चाथ तान् दृष्ट्वा त्रिधाऽऽत्मानमथाकरोत्।।१२।।\nतान् सर्वान् योधयामास निकुम्भः प्रहसन्निव ।\nबहुकण्टकगुर्वीभिर्गदाभिरमरोपमः ।। १३ ।।\nसव्येनालम्ब्य हस्तेन कन्यां भानुमतीं नृप ।\nदक्षिणेनाथ हस्तेन गदया प्राहरत् पुनः ।। १४ ।।\nकन्यार्थं न च कृष्णौ वा कामो वा नृपसत्तम ।\nनिर्दयं प्रहरन्ति स्म निकुम्भे च महासुरे ।। १५ ।।\nसमर्थास्ते महात्मानः शत्रुं हन्तुं दुरासदाः ।\nनिशश्वसुर्नरपते दयाभारावपीडिताः ।। १६ ।।\nश्रेष्ठो धनुष्मतां पार्थः सर्वथा कुशलो युधि ।\nनागोष्ट्रविधिना दैत्यं शरपङ्क्त्या जघान ह ।। १७ ।।\nते तु वैतस्तिकैर्बाणैर्विविधान् दानवान् युधि ।\nन कन्यां कलया युक्त्या शिक्षया च महीपते ।। १८ ।।\nततः स कन्यया सार्द्ध तत्रैवान्तरधीयत ।\nआसुरीमाश्रितो मायां न च तां वेत्ति कश्चन ।। १९ ।।\nतं कृष्णौ रौक्मिणेयश्च पृष्ठतोऽनुययुस्तदा ।\nहारितः शकुनो भूत्वा तस्थावथ महासुरः ।। 2.90.२० ।।\nतं बाणैः पुनरेवाथ वीरो भूयो धनंजयः ।\nवैतस्तिकैर्मर्मभिद्भिः कन्यां रक्षन्नताडयत् ।। २१ ।।\nस इमां पृथिवीं कृत्स्नां सप्तद्वीपां महासुरः ।\nबभ्रामानुगतश्चैव तैर्वीरैररिमर्दनः ।। २२ ।।\nगोकर्णस्योपरिष्टात्तु पर्वतस्य महासुरः ।\nपपात वेलां गङ्गायाः पुलिने सह कन्यया ।। २३ ।।\nन देवा नासुराश्चापि लङ्घयन्ति तपोधनाः ।\nगोकर्णं तेजसा गुप्तं महादेवस्य भारत ।। २४ ।।\nएतदन्तरमासाद्य प्रद्युम्नः शीघ्रविक्रमः ।\nकन्यां भानुमतीं भैमो जग्राह रणदुर्जयः ।। २५ ।।\nअसुरः सोऽर्दितो राजन् कृष्णाभ्यां निशितैः शरैः ।\nत्यक्त्वाथोत्तरगोकर्णं निकुम्भो दक्षिणां दिशम् ।\nजगाम पृष्ठतो यातौ कृष्णौ तार्क्ष्यगतौ तदा ।। २६ ।।\nविवेश षट्पुरं चैव ज्ञातीनामालयं तदा ।\nतत्र वीरौ गुहाद्वारि कृष्णौ रात्रै तदोषतुः ।। २७ ।।\nरौक्मिणेयोऽपि कृष्णेन संदिष्टो द्वारकां पुरीम्।\nअनयद् भानुतनया प्रहृष्टेनान्तरात्मना ।। २८ ।।\nनयित्वा चाययौ वीरः षट्पुरं दानवाकुलम् ।\nददर्श च गुहाद्वारि कृष्णौ भीमपराक्रमौ ।। २९ ।।\nऊषतुर्द्वारमाक्रम्य षटपुरस्य महाबलौ ।\nकृष्णौ प्रद्युम्नसहितौ निकुम्भवधकाङ्क्षक्षिणौ ।। 2.90.३० ।।\nततोऽनन्तरमेतस्माद् बिलादतिबलस्तदा ।\nनिर्जगाम बली योद्धुं निकुम्भो भीमविक्रमः ।। ३१ ।।\nतस्य निर्गच्छतस्तस्माद् बिलात्पार्थो विशाम्पते ।\nरुरोध सर्वतो मार्गं शरैर्गाण्डीवनिःसृतैः ।। ३२ ।।\nसोऽभिसृत्य गदां घोरामुद्यम्य बहुकण्टकाम् ।\nशिरस्यताडयत् पार्थं निकुम्भो बलिनां वरः ।। ३३ ।।\nअदृष्टेनाहतो वीरः शिरस्यथ मुमोह सः ।\nगदयाभिहते पार्थे रक्तं वमति मुह्यति ।। ३४ ।।\nहसित्वा सोऽसुरो दृप्तो रौक्मिणेयमताडयत् ।\nतं प्राङ्मुखमुखं वीरं मायावी मायिनां वरम् ।\nअदृष्टेनाहतो वीरः शिरस्यथ मुमोह सः ।। ३५ ।।\nतयागतौ तु दृष्ट्वा तौ मुह्यमानौ सुताडितौ ।\nअभिदुद्राव गोविन्दो निकुम्भं क्रोधमूर्छितः ।। ३६ ।।\nकौमोदकीं समुद्यम्य गदपूर्वोद्भवो गदाम् ।\nतावन्योन्यं दुराधर्षौ गर्जन्तावभिपेततुः ।। ३७ ।।\nऐरावतगतः शक्रः सर्वैर्देवगणैः सह ।\nददर्श तन्महायुद्धं घोरं देवासुरं तदा ।। ३८ ।।\nदृष्ट्वा देवान् हृषीकेशश्चित्रैर्युद्धैररिंदमः ।\nइयेष दानवं हन्तुं देवानां हितकाम्यया ।। ३९ ।।\nस मण्डलानि चित्राणि दर्शयामास केशवः ।\nकौमोदकीं महाबाहुर्लालयन् युद्धकोविदः ।। 2.90.४० ।।\nतथैवासुरमुख्योऽपि गदां तां बहुकण्टकाम् ।\nशिक्षया भ्रामयाणोऽथ मण्डलानि चचार ह ।। ४१ ।।\nवृषभाविव गर्जन्तौ बृहन्ताविव कुञ्जरौ ।\nइषितान्तरमासाद्य क्रुद्धौ शालावृकाविव ।। ४२ ।\nआजघान निकुम्भस्तु गदया गदपूर्वजम् ।\nस्पष्टाष्टघंटया वीर नादं मुक्त्वातिदारुणम् ।। ४३ ।।\nतत्कालमेव कृष्णोऽपि भ्रामयित्वा महागदाम् ।\nनिकुम्भमूर्द्धनि तदा पातयामास भारत ।। ४४ ।।\nअवष्टभ्य मुहूर्तं तु हरिः कौमोदकीं गदाम् ।\nतस्थौ जगद्गुरुर्धीमान् मुमोह पतितः क्षितौ ।। ४५ ।।\nहाहाभूतं जगत् सर्वं तत्कालमभवत् तदा ।\nतथागते वासुदेवे नरदेव महात्मनि ।। ४६ ।।\nआकाशगङ्गातोयेन शीतेन च सुगन्धिना ।\nसिषेचामृतमिश्रेण कृष्णं देवेश्वरः स्वयम् ।। ४७ ।।\nनूनमात्मेच्छया कृष्णस्तथा चक्रे सुरोत्तमः ।\nको हि शक्तो महात्मानं युद्धे मोहयितुं हरिम् ।। ४८ ।।\nकृष्णः प्रत्यागतप्राणश्चक्रमुद्यम्य भारत ।\nप्रतीच्छेति दुरात्मानमुवाच रिपुनाशनः ।। ४९ ।।\nनिकुम्भोऽप्यतिमायावी उत्पपात दुरासदः ।\nशरीरं तत् परित्यज्य न तु तं वेत्ति केशवः ।। 2.90.५० ।।\nमुमूर्षति मृतो वायमिति मत्वा जनार्दनः ।\nररक्ष स्मरमाणोऽथ वीरो वीरव्रतं विभो ।। ५१ ।।\nअथ प्रद्युम्नकौन्तेयावागतौ लब्धचेतनौ ।\nस्थितौ नारायणाभ्याशे निकुम्भवधनिश्चितौ ।। ५२ ।।\nप्रद्युम्नोऽप्यथ मायावी विदितः कृष्णमब्रवीत् ।\nनिकुम्भस्तात नास्त्यत्र गतः क्वापि सुदुर्मतिः ।। ५३ ।।\nप्रद्युम्नेनैवमुक्ते तु तन्ननाश कलेवरम् ।\nप्रजहासाथ भगवानर्जुनेन सह प्रभुः ।। ५४ ।।\nतदायुतसहस्राणि निकुम्भानां जनाधिप ।\nददृशुस्ते ततो वीराः क्षितौ दिवि च सर्वतः ।। ५५ ।।\nसहस्राण्येव कृष्णं तु तथा पार्थमरिंदम ।\nरौक्मिणेयं तथा वीरं तदद्भुतमिवाभवत् ।। ५६ ।।\nपाण्डवस्य धनुः केचित्केचिदस्य महाशरान् ।\nअन्येऽस्य जगृहुर्हस्तावन्ये पादौ महासुराः ।। ५७ ।।\nएवं ग्रहाय तं वीरमगमंस्ते विहायसि ।\nपार्थानामपि कोट्यस्तु गृहीतानां तदाभवन् ।। ५८ ।।\nनान्तं ददर्श कृष्णश्च कार्ष्णिश्च रिपुनाशनौ ।\nविच्छिद्य तौ शरैर्वीरौ निकुम्भं पार्थवर्जितौ ।। ५९ ।।\nएकैकस्तु द्विधा च्छिन्नो द्वेधा भवति भारत ।\nदिव्यज्ञानस्तदा कृष्णो भगवाननुदृष्टवान् ।। 2.90.६० ।।\nनिकुम्भं तत्त्वतश्चापि ददर्श मधुसूदनः ।\nस्रष्टारं सर्वमायानां हर्तारं फाल्गुनस्य च ।। ६१ ।\nस चक्रेण शिरस्तस्य चकर्तासुरसूदनः ।\nपश्यतां सर्वभूतानां भूतभव्यभवो हरिः ।। ६२ ।।\nस  मुक्त्वा फाल्गुनं राजञ्छिन्ने शिरसि भारत ।\nपपातासुरमुख्योऽथ च्छिन्नमूल इव द्रुमः ।। ६३ ।।\nअथाकाशगतं पार्थं पतमानं विहायसः ।\nकृष्णवाक्येन जग्राह कार्ष्णिर्वियति मानद ।। ६४ ।।\nनिकुम्भे पतिते भूमौ समाश्वास्य धनंजयम् ।\nजगाम द्वारकां देवः पार्थकामसमन्वितः ।। ६५ ।।\nसमियाय दशार्होऽथ द्वारकां मुदितो विभुः ।\nनारदं च महात्मानं ववन्दे यदुनन्दनः ।। ६६ ।।\nनारदोऽथ महातेजा भानुं यादवमब्रवीत् ।\nभानो मा कार्षीर्मन्युं त्वं श्रूयतां भैमनन्दन ।। ६७ ।।\nक्रीडन्त्या रैवतोद्याने दुर्वासाः कोपितोऽनया ।\nस शशाप ततो रोषान्मुनिर्दुहितरं तव ।। ६८ ।।\nअतिदुर्ललितैः कन्या शत्रुहस्तं गमिष्यति ।\nसुतार्थे ते मया सार्द्धं मुनिभिः स प्रसादितः ।। ६९ ।।\nबालां व्रतवतीं कन्यामनागसमिमां मुने ।\nशप्तवानसि धर्मज्ञ कथं धर्मभृतां वर ।\nअनुग्रहं विधत्स्वात्र वयं विज्ञापयामहे ।। 2.90.७० ।।\nअस्माभिरेवमुक्तस्तु दुर्वासा भैमनन्दन ।\nउवाचाधोमुखो भूत्वा मुहूर्तं कृपयान्वितः ।। ७१ ।।\nयदवोचमहं वाक्यं तत् तथा न तदन्यथा ।\nरिपुहस्तमवश्यं हि गमिष्यति न संशयः ।। ७२ ।।\nअदूषिता नु धर्मेण भर्तारमुपलप्स्यति ।\nबहुपुत्रा बहुधना सुभगा च भविष्यति ।। ७३ ।।\nसुगन्धगन्धा च सदा कुमारी च पुनः पुनः ।\nन च शोकमिमं घोरं तन्वङ्गी धारयिष्यति ।। ७४ ।।\nएवं भानुमती वीर सहदेवाय दीयताम् ।\nश्रद्दधानः स शूरश्च धर्मशीलश्च पाण्डवः ।। ७५ ।।\nततो भानुमतीं भानुर्ददौ माद्रीसुताय वै ।\nसहदेवाय धर्मात्मा नारदस्य वचः स्मरन् ।। ७६ ।।\nआनीतः सहदेवश्च प्रेषितश्चक्रपाणिना ।\nविवाहे च तदा वृत्ते सभार्यः स पुरीं गतः ।। ७७ ।।\nइमं कृष्णस्य विजयं यः पठेच्छृणुयादथ ।\nविजयं सर्वकृत्येषु श्रद्दधानो लभेन्नरः ।। ७८ ।।\nइति श्रीमहाभारते खिलभागे हरिवंशे विष्णुपर्वणि भानुमतीहरणे निकुम्भवधो नाम नवतितमोऽध्यायः ।। ९० ।।"
  }
]
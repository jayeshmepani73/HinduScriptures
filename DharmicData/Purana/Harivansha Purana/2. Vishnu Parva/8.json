[
  {
    "text": "वैशम्पायन उवाच\nएवं तौ बाल्यमुत्तीर्णौ कृष्णसंकर्षणावुभौ ।\nतस्मिन्नेव व्रजस्थाने सप्तवर्षौ बभूवतुः ।। १ ।।\nनीलपीताम्बरधरौ पीतश्वेतानुलेपनौ ।\nबभूवतुर्वत्सपालौ काकपक्षधरावुभौ ।।२ ।।\nपर्णवाद्यं श्रुतिसुखं वादयन्तौ वराननौ ।\nशुशुभाते वनगतौ त्रिशीर्षाविव पन्नगौ ।। ३।।\nमयूराङ्गदकर्णौ तु पल्लवापीडधारिणौ ।\nवनमालाकुलोरस्कौ द्रुमपोताविवोद्गतौ ।। ४ ।।\nअरविन्दकृतापीडौ रज्जुयज्ञोपवीतिनौ ।\nसशिक्यतुम्बकरकौ गोपवेणुप्रवादकौ ।। ५ ।।\nक्वचिद्धसन्तावन्योन्यं क्रीडमानौ क्वचित्क्वचित् ।\nपर्णशय्यासु संसुप्तौ क्वचिन्निद्रान्तरेक्षणौ ।। ६ ।।\nएवं वत्सान् पालयन्तौ शोभयन्तौ महावनम् ।\nचञ्चूर्यन्तौ रमन्तौ स्म किशोराविव चञ्चलौ ।। ७।।\nअथ दामोदरः श्रीमान् संकर्षणमुवाच ह ।\nआर्य नास्मिन् वने शक्यं गोपालैः सह क्रीडितुम् ।।८।।\nअवगीतमिदं सर्वमावाभ्यां भुक्तकाननम् ।\nप्रक्षीणतृणकाष्ठं च गोपैर्मथितपादपम् ।।९।।\nघनीभूतानि यान्यासन् काननानि वनानि च ।\nतान्याकाशनिकाशानि दृश्यन्तेऽद्य यथाऽसुखम्।। 2.8.१०।।\nगोवाटेष्वपि ये वृक्षाः परिवृत्तार्गलेषु च ।\nसर्वे गोष्ठाग्निषु गताः क्षयमक्षयवर्चसः ।। ११ ।।\nसंनिकृष्टानि यान्यासन्काष्ठानि च तृणानि च ।\nतानि दूरावकृष्टासु मार्गितव्यानि भूमिषु ।। १२ ।।\nअरण्यमिदमल्पोदमल्पकक्षं निराश्रयम्।\nअन्वेषितव्यविश्रामं दारुणं विरलद्रुमम् ।। १३ ।।\nअकर्मण्येषु वृक्षेषु स्थितविप्रस्थितद्विजम् ।\nसंवासस्यास्य महतो जनेनोत्सादितद्रुमम् ।। १४ ।।\nनिरानन्दं निरास्वादं निष्प्रयोजनमारुतम्।\nनिर्विहङ्गमिदं शून्यं निर्व्यञ्जनमिवाशनम् ।। १५ ।।\nविक्रीयमाणैः काष्ठैश्च शाकैश्च वनसम्भवैः ।\nउच्छिन्नसंचयतृणैर्घोषोऽयं नगरायते ।। १६ ।।\nशैलानां भूषणं घोषो घोषाणां भूषणं वनम् ।\nवनानां भूषणं गावस्ताश्चास्माकं परा गतिः ।। १७ ।।\nतस्मादन्यद् वनं यामः प्रत्यग्रयवसेन्धनम् ।\nइच्छन्त्यनुपभुक्तानि गावो भोक्तुं तृणानि च ।। १८ ।।\nतस्माद् वनं नवतृणं गच्छन्तु धनिनो व्रजाः ।\nन द्वारबन्धावरणा न गृहक्षेत्रिणस्तथा ।\nप्रशस्ता वै व्रजा लोके यथा वै चक्रचारिणः ।। १९ ।।\nशकृन्मूत्रेषु तेष्वेव जातक्षाररसायनम्।\nन तृणं भुञ्जते गावो नापि तत् पयसे हितम् ।। 2.8.२० ।।\nस्थलीप्रायासु रथ्यासु नवासु वनराजिषु ।\nचरावः सहितौ गोभिः क्षिप्रं संवाह्यतां व्रजः ।। २१ ।।\nश्रूयते हि वनं रम्यं पर्याप्ततृणसंस्तरम्।\nनाम्ना वृन्दावनं नाम स्वादुवृक्षफलोदकम्।। २२ ।।\nअझिल्लिकण्टकवनं सर्वैर्वनगुणैर्युतम्।\nकदम्बपादपप्रायं यमुनातीरसंश्रितम्।। २३ ।।\nस्निग्धशीतानिलवनं सर्वर्तुनिलयं शुभम् ।\nगोपीनां सुखसंचारं चारुचित्रवनान्तरम् ।। २४ ।।\nतत्र गोवर्धनो नाम नातिदूरे गिरिर्महान् ।\nभ्राजते दीर्घशिखरो नन्दनस्येव मन्दरः ।। २५ ।।\nमध्ये चास्य महाशाखो न्यग्रोधो योजनोच्छ्रितः ।\nभाण्डीरो नाम शुशुभे नीलमेघ इवाम्बरे ।। २६ ।।\nमध्येन चास्य कालिन्दी सीमन्तमिव कुर्वती ।\nप्रयाता नन्दनस्येव नलिनी सरितां वरा ।। २७ ।।\nतत्र गोवर्धनं चैव भाण्डीरं च वनस्पतिम् ।\nकालिन्दीं च नदीं रम्यां द्रक्ष्यावश्चरतः सुखम् ।। २८ ।।\nतत्रायं कल्प्यतां घोषस्त्यज्यतां निर्गुणं वनम् ।\nसंत्रासयावो भद्रं ते किञ्चिदुत्पाद्य कारणम् ।। २९\nएवं कथयतस्तस्य वासुदेवस्य धीमतः ।\nप्रादुर्बभूवुः शतशो रक्तमांसवसाशनाः ।। 2.8.३० ।।\nघोराश्चिन्तयतस्तस्य स्वतनूरुहजास्तदा ।\nविनिष्पेतुर्भयकराः सर्वशः शतशो वृकाः ।। ३१।।\nनिष्पतन्ति स्म बहवो व्रजस्योत्सादनाय वै ।\nवृकान्  निष्पतितान्दृष्ट्वा गोषु वत्सेष्वथो नृषु ।। ३२ ।।\nगोपीषु च यथाकामं व्रजे त्रासोऽभवन्महान् ।\nते वृकाः पञ्चबद्धाश्च दशबद्धास्तथा परे ।। ३३ ।।\nत्रिंशद्विंशतिबद्धाश्च शतबद्धास्तथा परे ।\nनिश्चेरुस्तस्य गात्रेभ्यः श्रीवत्सकृतलक्षणाः।।३४।।\nकृष्णस्य कृष्णवदना गोपानां भयवर्धनाः ।\nभक्षयद्भिश्च तैर्वत्सांस्त्रासयद्भिश्च गोव्रजान् ।। ३५ ।।\nनिशि बालान् हरद्भिश्च वृकैरुत्साद्यते व्रजः ।\nन वने शक्यते गन्तुं न गाश्च परिरक्षितुम् ।। ३६ ।।\nन वनात्किंचिदाहर्तुं न च वा तरितुं नदीम्।\nत्रस्ता ह्युद्विग्नमनसोऽगतास्तस्मिन्वनेऽवसन्।। ३७ ।।\nएवं वृकैरुदीर्णैस्तु व्याघ्रतुल्यपराक्रमैः ।\nव्रजो निष्पन्दचेष्टः स एकस्थानचरः कृतः ।। ३८ ।।\nइति श्रीमहाभारते खिलभागे हरिवंशे विष्णुपर्वणि शिशुचर्यायां वृकदर्शनेऽष्टमोऽध्यायः ।। ८ ।।"
  }
]
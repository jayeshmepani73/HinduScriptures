[
  {
    "text": "वैशम्पायन उवाच\nविकद्रोस्तु वचः श्रुत्वा वसुदवो महायशाः ।\nपरितुष्टेन मनसा वचनं चेदमब्रवीत् ।। १ ।।\nराजा षाड्गुण्यवक्ता वै राजा मन्त्रार्थतत्त्ववित्।\nसतत्त्वं च हितं चैव कृष्णोक्तं किल धीमता ।। २ ।।\nभाषिता राजधर्माश्च सत्याश्च जगतो हिताः ।\nविक्रद्रुणा यदुश्रेष्ठ यद्धितं तद् विधीयताम् ।। ३ ।।\nएतच्छ्रुत्वा पितुर्वाक्यं विक्रद्रोश्च महात्मनः ।\nवाक्यमुत्तममेकाग्रो बभाषे पुरुषोत्तमः ।। ४ ।।\nब्रुवतां वः श्रुतं वाक्यं हेतुतः क्रमतस्तथा ।\nन्यायतः शास्त्रतश्चैव दैवं चैवानुपश्यताम् ।। ५ ।।\nश्रूयतामुत्तरं वाक्यं श्रुत्वा च परिगृह्यताम् ।\nनयेन व्यवहर्तव्यं पार्थिवेन यथाक्रमम् ।। ६ ।।\nसंधिं च विग्रहं चैव यानमासनमेव च ।\nद्वैधीभावं संश्रयं च षाड्गुण्यं चिन्तयेत् सदा ।। ७ ।।\nबलिनः संनिकृष्टे तु न स्थेयं पण्डितेन वै ।\nअपक्रमेद्धि कालज्ञः समर्थो युद्धमुद्वहेत् ।। ८ ।।\nअहं तावत् सहार्येण मुहूर्तेऽस्मिन् प्रकाशिते ।\nजीवितार्थे गमिष्यामि शक्तिमानप्यशक्तवत् ।। ९ ।।\nततः सह्याचलयुतं सहार्येणाहमक्षयम् ।\nआत्मद्वितीयः श्रीमन्तं प्रवेक्ष्ये दक्षिणापथम् ।। 2.39.१० ।।\nकरवीरपुरं चैव रम्यं क्रौञ्चपुरं तथा ।\nद्रक्ष्यावस्तत्र सहितौ गोमन्तं च नगोत्तमम् ।। ११ ।।\nआवयोर्गमनं श्रुत्वा जितकाशी स पार्थिवः ।\nअप्रविश्य पुरीं दर्पादनुसारं करिष्यति ।। १२ ।।\nततः सह्यवनेष्वेव राजा याति स सानुगः ।\nआवयोर्ग्रहणे चैव नृपतिः प्रयतिष्यति ।। १३ ।।\nएषा नः श्रेयसी यात्रा भविष्यति कुलस्य वै ।\nपौराणामथ पुर्याश्च देशस्य च सुखावहा ।। १४ ।।\nन च शत्रोः परिभ्रष्टा राजानो विजिगीषवः ।\nपरराष्ट्रेषु मृष्यन्ति मृधे शत्रोः क्षयं विना ।। १५ ।।\nएवमुक्त्वा तु तौ वीरौ कृष्णसंकर्षणावुभौ ।\nप्रपेदतुरसम्भ्रान्तौ दक्षिणौ दक्षिणापथम् ।। १६ ।।\nतौ तु राष्ट्राणि शतशश्चरन्तौ कामरूपिणौ ।\nदक्षिणां दिशमास्थाय चेरतुर्मार्गगौ सुखम् ।। १७ ।।\nसह्यपृष्ठेषु रम्येषु मोदमानावुभौ तथा ।\nदक्षिणापथगौ वीरावध्वानं सम्प्रपेदतुः   ।। १८ ।।\nतौ च स्वल्पेन कालेन सह्याचलविभूषितम् ।\nकरवीरपुरं प्राप्तौ स्ववंशेन विभूषितम्      ।।१९।।\nतौ तत्र गत्वा वेणाया नद्यास्तीरान्तमाश्रितम् ।\nआसेदतुः प्ररोहाढ्यं न्यग्रोधं तरुपुङ्गवम् ।। 2.39.२० ।।\nअधस्तात् तस्य वृक्षस्य मुनिं दीप्ततपोधनम् ।\nअंसावसक्तपरशुं जटावल्कलधारिणम् ।। २१ ।।\nगौरमग्निशिखाकारं तेजसा भास्करोपमम् ।\nक्षत्रान्तकरमक्षोभ्यं वपुष्मन्तमिवार्णवम् ।। २२ ।।\nन्यस्तसंकुचिताधानं काले हुतहुताशनम् ।\nक्लिन्नं त्रिषवणाम्भोभिराद्यं देवगुरुं यथा ।। २३ ।।\nसवत्सां धेनुकां श्वेतां होमधुक् कामदोहनाम्।\nक्षीरारणिं कर्षमाणं महेन्द्रगिरिगोचरम् ।। २४ ।।\nददृशतुस्तौ सहितावपरिश्रान्तमव्ययम् ।\nभार्गवं राममासीनं मन्दरस्थं यथा रविम् ।। २५ ।।\nन्यायतस्तौ तु तं दृष्ट्वा पादमूले कृताञ्जली ।\nवसुदेवसुतौ वीरौ सधिष्ण्याविव पावकौ ।। २६ ।।\nकृष्णस्तमृषिशार्दूलमुवाच वदतां वरः ।\nश्लक्ष्णं मधुरया वाचा  लोकवृत्तान्तकोविदः  ।। ।। २७ ।।\nभगवन् जामदग्न्यं त्वामवगच्छामि भार्गवम्।\nरामं मुनीनामृषभं क्षत्रियाणां कुलान्तकम् ।। २८ ।।\nत्वया सायकवेगेन क्षिप्तो भार्गव सागरः ।\nइषुपातेन नगरं कृतं शूर्पारकं त्वया।।२९।।\nधनुःपञ्चशतायाममिषुपञ्चशतोच्छ्रयम् ।\nसह्यस्य च निकुञ्जेषु स्फीतो जनपदो महान्।।2.39.३० ।।\nअतिक्रम्योदधेर्वेलामपरान्ते निवेशितः ।\nत्वया तत् कार्तवीर्यस्य सहस्रभुजकाननम् ।। ३१ ।।\nछिन्नं परशुनैकेन स्मरता निधनं पितुः ।\nइयमद्यापि रुधिरैः क्षत्रियाणां हतद्विषाम् ।। ३२ ।।\nस्निग्धैस्त्वत्परशूत्सृष्टै रक्तपङ्का वसुंधरा ।\nरैणुकेयं विजाने त्वां क्षितौ क्षितिपरोषणम् ।। ३३ ।।\nपरशुप्रग्रहे युक्तं यथैवेह रणे तथा ।\nतदिच्छावस्त्वया विप्र कंचिदर्थमुपश्रुतम् ।। ३४ ।।\nउत्तरं च श्रुतार्थेन प्रत्युक्तमविशङ्कया ।\nआवयोर्मथुरा राम यमुनातीरशोभिनी ।। ३५ ।।\nयादवौ स्वो मुनिश्रेष्ठ यदि ते श्रुतिमागतौ ।\nवसुदेवो यदुश्रेष्ठः पिता नौ हि धृतव्रतः ।। ३६ ।।\nजन्मप्रभृति चैवावां व्रजेष्वेव नियोजितौ ।\nतौ स्वः कंसभयात् तत्र शङ्कितौ परिवर्द्धितौ ।। ३७ ।।\nवयञ्च प्रथमं प्राप्तौ मथुरायां प्रवेशितौ ।\nतावावां व्युत्थितं हत्वा समाजे कंसमोजसा ।। ३८ ।।\nपितरं तस्य तत्रैव स्थापयित्वा जनेश्वरम् ।\nस्वमेव कर्म चारब्धौ गवां व्यापारकारकौ ।। ३० ।।\nअथावयोः पुरं रोद्धुं जरासंधो व्यवस्थितः ।\nसंग्रामान्सुबहून्कृत्वा लब्धलक्षावपि स्वयम्।। 2.39.४० ।।\nततः स्वपुररक्षार्थं प्रजानां च धृतव्रत ।\nअकृतार्थावनुद्योगौ कर्तव्यबलसाधनौ ।। ४१ ।।\nअरथौ पत्तिनौ युद्धे निस्तनुत्रौ निरायुधौ ।\nजरासंधोद्यमभयात् पुराद् द्वावेव निःसृतौ ।। ४२ ।।\nएवमावामनुप्राप्तौ मुनिश्रेष्ठ तवान्तिकम्।\nआवयोर्मन्त्रमात्रेण कर्तुमर्हसि सत्क्रियाम् ।। ४३ ।।\nश्रुत्वैतद् भार्गवो रामस्तयोर्वाक्यमनिन्दितम् ।\nरेणुकेयः प्रतिवचो धर्मसंहितमब्रवीत् ।। ४४ ।।\nअपरान्तादहं कृष्ण सम्प्रतीहागतः प्रभो ।\nएक एव विना शिष्यैर्युवयोर्मन्त्रकारणात् ।। ४५ ।।\nविदितो मे व्रजे वासस्तव पद्मनिभेक्षण ।\nदानवानां वधश्चापि कंसस्यापि दुरात्मनः ।। ४६ ।।\nविग्रहं च जरासंधे विदित्वा पुरुषोत्तम ।\nतव सभ्रातृकस्येह सम्प्राप्तोऽस्मि वरानन ।। ४७ ।।\nजाने त्वां कृष्ण गोप्तारं जगतः प्रभुमव्ययम् ।\nदेवकार्यार्थसिद्ध्यर्थमबालं बालतां गतम् ।। ४८ ।।\nन त्वयाविदितं किंचित् त्रिषु लोकेषु विद्यते ।\nतथापि भक्तिमात्रेण शृणु वक्ष्यामि ते वचः ।। ४९ ।।\nपूर्वजैस्तव गोविन्द पूर्वं पुरमिदं कृतम्।\nकरवीरपुरं नाम राष्ट्रं चैव निवेशितम् ।। 2.39.५० ।।\nपुरेऽस्मिन् नृपतिः कृष्ण वासुदेवो महायशाः ।\nशृगाल इति विख्यातो नित्यं परमकोपनः ।। ५१ ।।\nनृपेण तेन गोविन्द तव वंशभवा नृपाः ।\nदायादा निहताः सर्वे वीर द्वेषानुशायिना ।। ५२ ।।\nअहंकारपरो नित्यमजितात्मातिमत्सरी ।\nराज्यैश्वर्यमदाविष्टः पुत्रेष्वपि च दारुणः ।। ५३ ।।\nतन्नेह भवतः स्थानं रोचते मे नरोत्तम ।\nकरवीरपुरे घोरे नित्यं पार्थिवदूषिते ।। ५४ ।।\nश्रूयतां कथयिष्यामि यत्रोभौ शत्रुबाधनौ ।\nजरासंधं बलोदग्रं भवन्तौ योधयिष्यतः ।। ५५ ।।\nतीर्त्वा वेणामिमां पुण्यां नदीमद्यैव बाहुभिः ।\nविषयान्ते निवासाय गिरिं गच्छाम दुर्गमम् ।। ५६ ।।\nरम्यं यज्ञगिरिं नाम सह्यस्य प्ररुहं गिरिम् ।\nनिवासं मांसभक्षाणां चौराणां घोरकर्मणाम् ।। ५७ ।।\nनानाद्रुमलतायुक्तं चित्रं पुष्पितपादपम्।\nप्रोष्ये तत्र निशामेकां खटवाङ्गां नाम निम्नगाम्।। ५८ ।।\nभद्रं ते संतरिष्यामो निकषोपलभूषणाम् ।\nगङ्गाप्रपातप्रतिमां भ्रष्टां च महतो गिरेः ।। ५९ ।।\nतस्याः प्रपातं द्रक्ष्यामस्तापसारण्यभूषणम् ।\nउपभुज्य त्विमान्कामान्गत्वा तान्धरणीधरान्।।2.39.६०।।\nद्रक्ष्यामस्तत्र तान् विप्राञ्छाम्यतो वै तपोधनान्।\nरम्यं क्रौञ्चपुरं नाम गमिष्यामः पुरोत्तमम् ।। ६१ ।।\nवंशजस्तत्र ते राजा कृष्ण धर्मरतः सदा ।\nमहाकपिरिति ख्यातो वनवास्यजनाधिपः ।। ६२ ।।\nतमदृष्ट्वैव राजानं निवासाय गतेऽहनि ।\nतीर्थमानडुहं नाम तत्रस्थाः स्याम संगताः ।। ६३ ।।\nततश्च्युता गमिष्यामः सह्यस्य विवरे गिरिम् ।\nगोमन्तमिति विख्यातं नैकशृङ्गविभूषितम् ।। ६४ ।।\nस्वर्गतैकमहाशृङ्गं दुरारोहं खगैरपि ।\nविश्रामभूतं देवानां ज्योतिर्भिरभिसंवृतम् ।। ६५ ।।\nसोपानभूतं स्वर्गस्य गगनाद्रिमिवोच्छ्रितम् ।\nतं विमानावतरणं गिरिं मेरुरिवापरम् ।। ६६ ।।\nतस्योत्तमे महाशृङ्गे भास्वन्तौ देवरूपिणौ ।\nउदयास्तमये सूर्यं सोमं च ज्योतिषां पतिम् ।। ६७ ।।\nऊर्मिमन्तं समुद्रं च अपारद्वीपभूषणम् ।\nप्रेक्षमाणौ सुखं तत्र नगाग्रे विचरिष्यथः ।। ६८ ।।\nशृङ्गस्थौ तस्य शैलस्य गोमन्तस्य वनेचरौ ।\nदुर्गयुद्धेन धावन्तौ जरासंधं विजेष्यथ ।। ६९ ।।\nतत्र शैलगतौ दृष्ट्वा भवन्तौ युद्धदुर्मदौ ।\nआसक्तः शैलयुद्धे च  जरासंधो भविष्यति ।। 2.39.७० ।।\nभवतोरपि युद्धे तु प्रवृत्ते तत्र दारुणे ।\nआयुधैः सह संयोगं पश्यामि नचिरादिव ।। ७१ ।।\nसंग्रामश्च महान् कृष्ण निर्दिष्टस्तत्र दैवतैः ।\nयदूनां पार्थिवानां च मांसशोणितकर्दमः ।। ७२ ।।\nतत्र चक्रं हलं चैव गदां कौमोदकीं तथा ।\nसौनन्दं मुसलं चैव वैष्णवान्यायुधानि च ।। ७३ ।।\nदर्शयिष्यन्ति संग्रामे पास्यन्ति च महीक्षिताम् ।\nरुधिरं कालयुक्तानां वपुर्भिः कालसंनिभैः ।। ७४ ।।\nस चक्रमुसलो नाम संग्रामः कृष्ण विश्रुतः ।\nदैवतैरिह निर्दिष्टः कालस्यादेशसंज्ञितः ।। ७५ ।।\nतत्र ते कृष्ण संग्रामे सुव्यक्तं वैष्णवं वपुः ।\nद्रक्ष्यन्ति रिपवः सर्वे सुराश्च सुरभावन ।। ७६ ।।\nतां भजस्व गदां कृष्ण चक्रं च चिरविस्मृतम् ।\nभजस्व स्वेन रूपेण सुराणां विजयाय वै ।। ७७ ।।\nबलश्चायं हलं घोरं मुसलं चारिभेदनम् ।\nवधाय सुरशत्रूणां भजताल्लोकभावनः ।। ७८ ।।\nएष ते प्रथमः कृष्ण संग्रामो भुवि पार्थिवैः ।\nपृथिव्यर्थे समाख्यातो भारावतरणे सुरैः ।। ७९ ।।\nआयुधावाप्तिरत्रैव वपुषो वैष्णवस्य च ।\nलक्ष्म्याश्च तेजसश्चैव व्यूहानां च विदारणम् ।। 2.39.८० ।।\nअतःप्रभृति संग्रामो धरण्यां शस्त्रमूर्च्छितः ।\nभविष्यति महान् कृष्ण भारतं नाम वैशसम् ।। ८१ ।।\nतद् गच्छ कृष्ण शैलेन्द्रं गोमन्तं च नगोत्तमम् ।\nजरासंधमृधे चापि विजयस्त्वामुपस्थितः ।। ८२ ।।\nइदं चैवामृतप्रख्यं होमधेनोः पयोऽमृतम् ।\nपीत्वा गच्छत भद्रं वो मयाऽऽदिष्टेन वर्त्मना ।। ८३ ।।\nइति श्रीमहाभारते खिलभागे हरिवंशे विष्णुपर्वणि रामवाक्ये एकोनचत्वारिंशोऽध्यायः ।। ३९ ।।"
  }
]
[
  {
    "text": "वैशम्पायन उवाच\nकस्यचित् त्वथ कालस्य स्मृत्वा गोपेषु सौहृदम्।\nजगामैको व्रजं रामः कृष्णस्यानुमते स्थितः ।। १ ।।\nस गतस्तत्र रम्याणि ददर्श विपुलानि वै ।\nभुक्तपूर्वाण्यरण्यानि सरांसि सुरभीणि च ।। २ ।।\nस प्रविष्टस्तु वेगेन तं व्रजं कृष्णपूर्वजः ।\nवन्येन रमणीयेन वेषेणालंकृतः प्रभुः ।। ३ ।।\nस तानभाषत प्रीत्या यथापूर्वमरिंदमः ।\nगोपांस्तेनैव विधिना यथान्यायं यथावयः ।। ४ ।।\nतथैव प्राह तान सर्वांस्तथैव परिहर्षयन् ।\nतथैव सह गोपीभिर्योजयन्मधुराः कथाः ।। ५ ।।\nतमूचुः स्थविरा गोपाः प्रियं मधुरभाषिणः ।\nरामं रमयतां श्रेष्ठं प्रवासात् पुनरागतम् ।। ६ ।।\nस्वागतं ते महाबाहो यदूनां कुलनन्दन ।\nअद्य स्म निर्वृतास्तात यत् त्वां पश्यामहे वयम्।। ७ ।।\nप्रीताश्चैव वयं वीर यत् त्वं पुनरिहागतः ।\nविख्यातस्त्रिषु लोकेषु रामः शत्रुभयंकरः ।। ८ ।।\nवर्धनीया वयं वीर त्वया यादवनन्दन ।\nअथवा प्राणिनस्तात रमन्ते जन्मभूमिषु ।। ९ ।।\nत्रिदशानां वयं मान्या ध्रुवमद्यामलानन ।\nये स्म दृष्टास्त्वया तात काङ्क्षमाणास्तवागमम् ।। 2.46.१०।।\nदिष्ट्या ते निहता मल्लाः कंसश्च विनिपातितः ।\nउग्रसेनोऽभिषिक्तश्च माहात्म्येन जनेन वै ।। ११ ।।\nसमुद्रे च श्रुतोऽस्माभिस्तिमिना सह विग्रहः ।\nवधः पञ्चजनस्यैव जरासंधेन विग्रहः ।\nगोमन्ते च श्रुतोऽस्माभिः क्षत्रियैः सह विग्रहः। ।। १२ ।।\nदरदस्य वधश्चैव जरासंधपराजयः ।\nतत्रायुधावतरणं श्रुत नः परमाहवे ।। १३ ।।\nवधश्चैव शृगालस्य करवीरपुरोत्तमे ।\nतत्सुतस्याभिषेकश्च नागराणां च सान्त्वनम् ।। १४ ।।\nमथुरायां प्रवेशश्च कीर्तनीयः सुरोत्तमैः ।\nप्रतिष्ठिता च वसुधा पार्थिवाश्च वशीकृताः ।। १५ ।।\nतव चागमनं दृष्ट्वा सभाग्याः स्म यथा पुरा ।\nतेन स्म परितुष्टा वै हृषिताश्च सबान्धवाः ।। १६ ।।\nप्रत्युवाच ततो रामः सर्वांस्तानभितः स्थितान् ।\nयादवेष्वपि सर्वेषु भवन्तो मम बान्धवाः ।। १७ ।।\nइहावयोर्गतं बाल्यमिह चैवावयो रतम् ।\nभवद्भिर्वर्द्धिताश्चैव यास्यामो विक्रियां कथम् ।। १८ ।।\nगृहेषु भवतां भुक्तं गावश्च परिरक्षिताः ।\nअस्माकं बान्धवाः सर्वे भवन्तो बद्धसौहृदाः ।। १९ ।।\nब्रुवत्येवं यथातत्त्वं गोपमध्ये हलायुधे ।\nसंहृष्टवदना भूयो बभूबुर्व्रजयोषितः ।। 2.46.२० ।।\nततो वनान्तरगतो रेमे रामो महाबलः ।\nएतस्मिन्नन्तरे प्राप्ते रामाय विदितात्मने ।। २१ ।।\nगोपालैर्देशकालज्ञैरुपानीयत वारुणी ।\nसोऽपिबत् पाण्डुराभ्राभस्तत्कालं ज्ञातिभिर्वृतः।।२२।।\nवनान्तरगतो रामः पानं मदसमीरणम् ।\nउपनिन्युस्ततस्तस्मै वन्यानि विविधानि च ।। २३ ।।\nप्रत्यग्ररमणीयानि पुष्पाणि च फलानि च ।\nमेध्यांश्च विविधान् गन्धान् भक्ष्यांश्च हृदयंगमान् ।\nसद्यो हृतानि पद्मानि विकचान्युत्पलानि च ।। २४ ।।\nशिरसा चारुकेशैन किंचिदावृतमौलिना ।\nश्रवणैकावलम्बेन कुण्डलेन विराजता ।। २५ ।।\nचन्दनार्द्रेण पीतेन वनमालावलम्बिना ।\nविबभावुरसा रामः कैलासेनेव मन्दरः ।। २६ ।।\nनीले वसानो वसने प्रत्यग्रजलदप्रभे ।\nरराज वपुषा शुभ्रस्तिमिरौघे यथा शशी ।। २७ ।।\nलाङ्गलेनावसिक्तेन भुजगाभोगवर्तिना ।\nतथा भुजाग्रश्लिष्टेन मुसलेन च भास्वता ।। २८ ।।\nस मत्तो बलिनां श्रेष्ठो रराजाघूर्णिताननः ।\nशैशिरीषु त्रियामासु यथा स्वेदालसः शशी ।। २९ ।।\nरामस्तु यमुनामाह स्नातुमिच्छे महानदि ।\nएहि मामभिगच्छ त्वं रूपिणी सागरंगमे ।। 2.46.३० ।।\nसंकर्षणस्य मत्तोक्तां भारतीं परिभूय सा ।\nनाभ्यवर्तत तं देशं स्त्रीस्वभावेन मोहिता ।। ३१ ।।\nततश्चुक्रोध बलवान् रामो मदसमीरितः ।\nचकार स हलं हस्ते कर्षणाधोमुखं बली ।। ३२ ।।\nतस्यामुपरि मेदिन्यां पेतुस्तामरसस्रजः ।\nमुमुचुः पुष्पकोशैश्च वासरेण्वरुणं जलम् ।। ३३ ।।\nस हलेनानताग्रेण कूले गृह्य महानदीम् ।\nचकर्ष यमुनां रामो न्युत्थितां वनितामिव ।। ३४ ।।\nसा विह्वलजलस्रोता ह्रदप्रस्थितसंचया ।\nव्यावर्तत नदी भीता हलमार्गानुसारिणी ।। ३५ ।।\nलाङ्गलादिष्टवर्त्मा सा वेगगा वक्रगामिनी ।\nसंकर्षणभयत्रस्ता योषेवाकुलतां गता ।। ३६ ।।\nपुलिनश्रोणिबिम्बौष्ठी मृदितैस्तोयताडितैः ।\nफेनमेखलसूत्रैश्च च्छिन्नैरम्बुदगामिनी ।। ३७ ।।\nतरङ्गविषमापीडा चक्रवाकोन्मुखस्तनी ।\nवेगगम्भीरवक्राङ्गी त्रस्तमीनविभूषणा ।। ३८ ।।\nसितहंसेक्षणापाङ्गी काशक्षौमोच्छ्रिताम्बरा ।\nतीरजोद्भूतकेशान्ता जलस्खलितगामिनी ।। ३९ ।।\nलाङ्गलोल्लिखितापाङ्गी क्षुभिता सागरंगमा ।\nमत्तेव कुटिला नारी राजमार्गेण गच्छती ।। 2.46.४० ।।\nकृष्यते सातिवेगेन स्रोतःस्खलितगामिनी ।\nउन्मार्गानीतमार्गा सा येन वृन्दावनं वनम् ।। ४१ ।।\nवृन्दावनस्य मध्येन सा नीता यमुना नदी ।\nरोरूयमाणेव खगैरन्विता तोयवासिभिः ।। ४२ ।।\nसा यदा समतिक्रान्ता नदी वृन्दावनं वनम् ।\nतदा स्त्रीरूपिणी भूत्वा यमुना राममब्रवीत् ।। ४३ ।।\nप्रसीद नाथ भीतास्मि प्रतिलोमेन कर्मणा ।\nविपरीतमिदं रूपं तोयं च मम जायते ।। ४४ ।।\nअसत्यहं नदीमध्ये रौहिणेय त्वया कृता ।\nकर्षणेन महाबाहो स्वमार्गव्यभिचारिणी ।। ४५ ।।\nप्राप्तां मां सागरे पूर्वं सपत्न्यो वेगगर्विताः ।\nफेनहासैर्हसिष्यन्ति तोयव्यावृत्तगामिनीम् ।। ४६ ।।\nप्रसादं कुरु मे वीर याचे त्वां कृष्णपूर्वज ।\nसुप्रसन्नमना नित्यं भव त्वं सुरसत्तम ।। ४७ ।।\nकर्षणायुधकृष्टास्मि रोषोऽयं विनिवर्त्यताम् ।\nमूर्ध्ना गच्छामि चरणौ तवैषा लाङ्गलायुध ।\nमार्गमादिष्टमिच्छामि क्व गच्छामि महाभुज ।। ४८ ।।\nवैशम्पायन उवाच\nप्रणयावनतां दृष्ट्वा यमुनां लाङ्गलायुधः ।\nप्रत्युवाचार्णववधूं मदक्लान्त इद वचः ।। ४९ ।।\nलाङ्गलादिष्टमार्गा त्वमिमं मे प्रियदर्शने ।\nदेशमम्बुप्रदानेन प्लावयस्वाखिलं शुभे ।। 2.46.५० ।।\nएष ते सुभ्रु संदेशः कथितः सागरंगमे ।\nशान्तिं व्रज महाभागे गम्यतां च यथासुखम् ।। ५१ ।।\nयावत्स्थास्यति लोकोऽयं तावत्तिष्ठतु मे यशः।\nयमुनाकर्षणं दृष्ट्वा सर्वे ते व्रजवासिनः ।। ५२ ।।\nसाधु साध्विति रामाय प्रणामं चक्रिरे तदा ।\nतां विसृज्य महाभागा तांश्च सर्वान् व्रजौकसः।। ५३ ।।\nततः संचिन्त्य मनसा रामः प्रहरतां वरः ।\nपुनः प्रतिजगामाशु मथुरां रोहिणीसुतः ।। ५४ ।।\nस गत्वा मथुरां रामो भवनं मधुसूदनम् ।\nपरिवर्तमानं ददृशे पृथिव्याः सारमव्ययम् ।। ५५ ।।\nतथैवाध्वन्यवेषेण सोपश्लिष्टो जनार्दनम् ।\nप्रत्यग्रवनमालेन वक्षसाभिविराजता ।। ५६ ।।\nस दृष्ट्वा तूर्णमायान्तं रामं लाङ्गलधारिणम् ।\nसहसोत्थाय गोविन्दो ददावासनमुत्तमम् ।। ५७ ।।\nउपविष्टं तदा रामं पप्रच्छ कुशलं व्रजे ।\nबान्धवेषु च सर्वेषु गोषु चैव जनार्दनः ।। ।५८ ।।\nप्रत्युवाच ततो रामो भ्रातरं साधुभाषिणम् ।\nसर्वत्र कुशलं कृष्ण येषां कुशलमिच्छसि ।। ५९ ।।\nततस्तयोर्विचित्रार्थाः पौराण्यश्चाभवन् कथाः ।\nवसुदेवाग्रतः पुण्या रामकेशवयोस्तदा ।। 2.46.६० ।।\nइति श्रीमहाभारते खिलभागे हरिवंशे विष्णुपर्वणि यमुनाकर्षणे  षट्चत्वारिंशोऽध्यायः ।। ४६ ।।"
  }
]
[
  {
    "text": "जनमेजय उवाच\nभगवञ्छ्रोतुमिच्छामि विस्तरेण महात्मनः ।\nचरितं वासुदेवस्य यदुश्रेष्ठस्य धीमतः ।। १ ।।\nकिमर्थं च परित्यज्य मथुरां मधुसूदनः ।\nमध्यदेशस्य ककुदं धाम लक्ष्म्याश्च केवलम् ।। २ ।।\nशृङ्गं पृथिव्याः स्वालक्ष्यं प्रभूतधनधान्यवत् ।\nआर्याढ्यजलभूयिष्ठमधिष्ठानवरोत्तमम् ।। ३ ।।\nअयुद्धेनैव दाशार्हस्त्यक्तवान् द्विजसत्तम ।\nस कालयवनश्चापि कृष्णे किं प्रत्यपद्यत ।। ४ ।।\nद्वारकां च समासाद्य वारिदुर्गां जनार्दनः ।\nकिं चकार महाबाहुर्महायोगी महातपाः ।। ५ ।।\nकिं वीर्यः कालयवनः केन जातश्च वीर्यवान् ।\nयमसह्यं समालक्ष्य व्यपयातो जनार्दनः ।। ६ ।।\nवैशम्पायन उवाच\nवृष्णीनामन्धकानां च गुरुर्गार्ग्यो महामनाः ।\nब्रह्मचारी पुरा भूत्वा न स्म दारान्स विन्दति।। ७ ।।\nतथा हि वर्तमानं तमूर्ध्वरेतसमव्ययम् ।\nश्यालोऽभिशस्तवान् गार्ग्यमपुमानितिराजनि ।। ८ ।।\nसोऽभिशस्तस्तदा राजन् नगरे त्वजितं जये ।\nअलिप्संस्तु स्त्रियं चैव तपस्तेपे सुदारुणम् ।। ९ ।।\nततो द्वादशवर्षाणि सोऽयश्चूर्णमभक्षयत् ।\nआराधयन् महादेवमचिन्त्यं शूलपाणिनम् ।। 2.57.१० ।।\nरुद्रस्तस्मै वरं प्रादात् समर्थं युधि निग्रहे ।\nवृष्णीनामन्धकानां च सर्वतेजोमयं सुतम् ।। ११ ।।\nततः शुश्राव तं राजा यवनाधिपतिर्वरम् ।\nपुत्रप्रसवजं दैवादपुत्रः पुत्रकामिता ।। १२ ।।\nस नृपस्तमुपानाय्य सान्त्वयित्वा द्विजोत्तमम् ।\nतं घोषमध्ये यवनो गोपस्त्रीषु समासृजत् ।। १३ ।।\nगोपाली त्वप्सरास्तत्र गोपस्त्रीवेषधारिणी ।\nधारयामास गार्ग्यस्य गर्भं दुर्धरमच्युतम् ।। १४ ।।\nमानुष्यां गार्ग्यभार्यायां नियोगाच्छूलपाणिनः ।\nस कालयवनो नाम जज्ञे शूरो महाबलः ।। १५ ।।\nअपुत्रस्याथ राज्ञस्तु ववृधेऽन्तःपुरे शिशुः ।\nतस्मिन्नुपरते राजन् स कालयवनो नृपः ।। १६ ।।\nयुद्धाभिकामो नृपतिः पर्यपृच्छद्द्विजोत्तमान् ।\nवृष्ण्यन्धककुलं तस्य नारदेन निवेदितम् ।। १७ ।।\nज्ञात्वा तु वरदानं तन्नारदान्मधुसूदनः ।\nउपप्रैक्षत तेजस्वी वर्द्धन्तं यवनेषु तम् ।। १८ ।।\nसमृद्धो हि यदा राजा यवनानां महाबलः ।\nतत एवं नृपा म्लेच्छाः संश्रित्यानुययुस्तदा ।। १९ ।।\nशकास्तुषारा दरदाः पारदाः शृङ्गलाः खसाः ।\nपह्लवाः शतशश्चान्ये म्लेच्छा हैमवतास्तथा ।। 2.57.२० ।।\nस तैः परिवृतो राजा दस्युभिः शलभैरिव ।\nनानावेषायुधैर्भीमैर्मथुरामभ्यवर्तत ।। २१ ।।\nगजवाजिखरोष्ट्राणामयुतैरर्बुदैरपि ।\nपृथिवीं कम्पयामास सैन्येन महता वृतः ।। २२ ।।\nरेणुना सूर्यमार्गं तु समवच्छाद्य पार्थिवः ।\nमूत्रेण शकृता चैव सैन्येन ससृजे नदीम् ।। २३ ।।\nअश्वोष्ट्रशकृतां राशेर्निस्सृतेति जनाधिप।\nततोऽश्वशकृदित्येवं नाम नद्या बभूव ह ।। २४ ।।\nतत्सैन्यं महदायाद् वै श्रुत्वा वृष्ण्यन्धकाग्रणीः ।\nवसुदेवः समानाय्य ज्ञातीनिदमुवाच ह ।। २५ ।।\nइदं समुत्थितं घोरं वृष्ण्यन्धकभयं महत् ।\nअवध्यश्चापि नः शत्रुर्वरदानात् पिनाकिनः ।। २६ ।।\nसामादयोऽभ्युपायाश्च विहितास्तस्य सर्वशः ।\nमत्तो मदबलाभ्यां तु युद्धमेव चिकीर्षति ।। २७ ।।\nएतावानिह वासश्च कथितो नारदेन मे ।\nएतावति च वक्तव्यं सामैव परमं मतम ।। २८ ।।\nजरासंधश्च नो राजा नित्यमेव न मृष्यते ।\nतथान्ये पृथिवीपाला वृष्णिचक्रप्रतापिताः ।। २९ ।।\nकेचित् कंसवधाच्चापि विरक्तास्तद्गता नृपाः ।\nसमाश्रित्य जरासंधमस्मानिच्छन्ति बाधितुम् ।। 2.57.३० ।।\nबहवो ज्ञातयश्चैव यदूनां निहता नृपैः ।\nवर्द्धितुं नैव शक्ष्याम पुरेऽस्मिन्निति केशवः ।। ३१ ।।\nअपयाने मतिं कृत्वा दूतं तस्मै ससर्ज ह ।\nततः कुम्भे महासर्पं भिन्नाञ्जनचयोपमम् ।। ३२ ।।\nघोरमाशीविषं कृष्णं कृष्णः प्राक्षेपयत् तदा ।\nततस्तं मुद्रयित्वा तु स्वेन दूतेन हारयत् ।। ३३ ।।\nनिदर्शनार्थं गोविन्दो भीषयामास तं नृपम् ।\nस दूतः कालयवने दर्शयामास तं घटम् ।। ३४ ।।\nकालसर्पोपमः कृष्ण इत्युक्त्वा भरतर्षभ ।।\nतत्कालयवनो बुद्ध्वा त्रासनं यादवैः कृतम् ।। ३५ ।।\nपिपीलिकानां चण्डानां पूरयामास तं घटम् ।\nस सर्पो बहुभिस्तीक्ष्णैः सर्वतस्तैः पिपीलिकैः ।\nभक्ष्यमाणःकिलाङ्गेषु भस्मीभूतोऽभवत्तदा ।। ३६ ।।\nतं मुद्रयित्वा तु घटं तथैव यवनाधिपः ।\nप्रेषयामास कृष्णाय बाहुल्यमुपवर्णयन् ।। ३७ ।।\nवासुदेवस्तु तं दृष्ट्वा योगं विहतमात्मनः ।\nउत्सृज्य मथुरामाशु द्वारकामभिजग्मिवान् ।। ३८ ।।\nवैरस्यान्तं विधित्संस्तु वासुदेवो महायशाः ।\nनिवेश्य द्वारकां राजन्वृष्णीनाश्वास्य चैव ह ।। ३९ ।।\nपदातिः पुरुषव्याघ्रो बाहुप्रहरणस्तदा ।\nआजगाम महावीर्यो मथुरां मधुसूदनः ।। 2.57.४० ।।\nतं दृष्ट्वा निर्ययौ हृष्टः स कालयवनो रुषा ।\nप्रेक्षापूर्वं च कृष्णोऽपि निश्चकर्ष महाबलः ।। ४१ ।।\nअथाभ्यगच्छद् गोविन्दं जिघृक्षुर्यवनेश्वरः ।\nन चैनमशकद् राजा ग्रहीतुं योगधर्मिणम्.।। ४२ ।।\nमान्धातुस्तु सुतो राजा मुचुकुन्दो महायशाः ।\nपुरा देवासुरे युद्धे कृतकर्मा महाबलः ।। ४३ ।।\nवरेण च्छन्दितो देवैर्निद्रामेव गृहीतवान् ।\nश्रान्तस्य तस्य वागेवं तदा प्रादुरभूत् किल ।। ४४ ।।\nप्रसुप्तं बोधयेद् यो मां तं दहेयमहं सुराः ।\nचक्षुषा क्रोधदीप्तेन एवमाह पुनः पुनः ।। ४५ ।।\nएवमस्त्विति तं शक्र उवाच त्रिदशैः सह ।\nस सुरैरभ्यनुज्ञातो ह्यद्रिराजमुपागमत् ।। ४६ ।।\nस पर्वतगुहां कांचित् प्रविश्य श्रमकर्शितः ।\nसुष्वाप कालमेतं वै यावत्कृष्णस्य दर्शनम् ।। ४७ ।।\nतत्सर्वं वासुदेवाय नारदेन निवेदितम् ।\nवरदानं च देवेभ्यस्तेजस्तस्य च भूपतेः ।। ४८ ।।\nकृष्णोऽनुगम्यमानश्च तेन म्लेच्छेन शत्रुणा ।\nतां गुहां मुचुकुन्दस्य प्रविवेश विनीतवत् ।। ४९ ।।\nशिरःस्थाने तु राजर्षेर्मुचुकुन्दस्य केशवः ।\nसंदर्शनपथं त्यक्त्वा तस्थौ बुद्धिमतां वरः ।। 2.57.५० ।।\nअनुप्रविश्य यवनो ददर्श पृथिवीपतिम् ।\nस तं सुप्तं कृतान्ताभमाससाद सुदुर्मतिः ।। ५१ ।।\nवासुदेवं तु तं मत्वा घट्टयामास पार्थिवम् ।\nपादेनात्मविनाशाय शलभः पावकं यथा ।। ५२ ।।\nमुचुकुन्दस्तु राजर्षिः पादस्पर्शप्रबोधितः ।\nनिद्राच्छेदेन चुक्रोध पादस्पर्शेन तेन च ।। ५३ ।।\nसंस्मृत्य स वरं शक्रादवैक्षत तमग्रतः ।\nस दृष्टमात्रः क्रोधेन सम्प्रजज्वाल सर्वशः ।। ५४ ।।\nददाह पावकस्तं तु शुष्कं वृक्षमिवाशनिः ।\nक्षणेन कालयवनं नेत्रतेजोविनिर्गतः ।। ५५ ।।\nतं वासुदेवः श्रीमन्तं चिरसुप्तं नराधिपम् ।\nकृतकार्योऽब्रवीद् धीमानिदं वचनमुत्तमम् ।। ५६ ।।\nराजंश्चिरप्रसुप्तोऽसि कथितो नारदेन मे ।\nकृतं मे सुमहत्कार्यं स्वस्ति तेऽस्तु व्रजाम्यहम् ।। ५७ ।।\nवासुदेवमुपालक्ष्य राजा ह्रस्वं प्रमाणतः ।\nपरिष्कृतं युगं मेने कालेन महता तदा ।। ५८ ।।\nउवाच राजा गोविन्दं को भवान् किमिहागतः ।\nकश्च कालः प्रसुप्तस्य यदि जानासि कथ्यताम् ।। ५९ ।।\nश्रीकृष्ण उवाच\nसोमवंशोद्भवो राजा ययातिर्नाम नाहुषः ।\nतस्य पुत्रो यदुर्ज्येष्ठश्चत्वारोऽन्ये यवीयसः ।। 2.57.६० ।।\nयदुवंशात् समुत्पन्नं वसुदेवात्मजं विभो ।\nवासुदेवं विजानीहि नृपते मामिहागतम् ।। ६१ ।।\nत्रेतायुगे प्रसुप्तोऽसि विदितो मेऽसि नारदात् ।\nइदं कलियुगं विद्धि किमन्यत् करवाणि ते ।। ६२ ।।\nमम शत्रुस्त्वया दग्धो देवदत्तवरो नृप ।\nअवध्यो यो मया संख्ये भवेद् वर्षशतैरपि ।। ६३ ।।\nवैशम्पायन उवाच\nइत्युक्तः स तु कृष्णेन निर्जगाम गुहामुखात् ।\nअन्वीयमानः कृष्णेन कृतकार्येण धीमता ।। ६४ ।।\nततो ददर्श पृथिवीमावृतां ह्रस्वकैर्नरैः ।\nस्वल्पोत्साहैरल्पबलैरल्पवीर्यपराक्रमैः ।\nपरेणाधिष्ठितं चैव राज्यं केवलमात्मनः ।। ६५ ।।\nप्रीत्या विसृज्य गोविन्दं प्रविवेश महद् वनम् ।\nहिमवन्तमगाद् राजा तपसे धृतमानसः ।। ६६ ।।\nततः स तप आस्थाय विनिर्मुच्य कलेवरम् ।\nआरुरोह दिवं राजा कर्मभिः स्वैर्जिताशुभैः ।। ६७ ।।\nवासुदेवोऽपि धर्मात्मा उपायेन महामनाः ।\nघातयित्वाऽऽत्मनः शत्रुं तत्सैन्यं प्रत्यपद्यत ।। ६८ ।।\nप्रभूतरथहस्त्यश्ववर्मशस्त्रायुधध्वजम् ।\nआदायोपययौ धीमान्ससैन्यं निहतेश्वरम् ।।६९ ।।\nनिवेदयामास ततो नराधिपे तदुग्रसेने प्रतिपूर्णमानसः ।\nजनार्दनो द्वारवतीं च तां पुरीमशोभयत् तेन धनेन भूरिणा ।। 2.57.७० ।।\nइति श्रीमहाभारते खिलभागे हरिवंशे विष्णुपर्वणि कालयवनवधे सप्तपञ्चाशत्तमोऽध्यायः ।। ५७ ।।"
  }
]
[
  {
    "text": "जनमेजय उवाच\nविदर्भनगराद् याते शक्रतुल्यपराक्रमे ।\nकिमर्थं गरुडो नीतः किं च कर्म चकार सः ।। १ ।।\nन चारुरोह भगवान् वैनतेयं महाबलम् ।\nएतन्मे संशयं ब्रह्मन् ब्रूहि तत्त्वं महामुने ।। २ ।।\nवैशम्पायन उवाच\nशृणु राजन् सुपर्णेन कृतं कर्मातिमानुषम् ।\nविदर्भनगरीं गत्वा वैनतेयो महाद्युतिः ।। ३ ।।\nअसम्प्राप्ते च नगरीं मथुरां मधुसूदने ।\nमनसा चिन्तयामास वैनतेयो महाद्युतिः ।। ४ ।\nयदुक्तं देवदेवेन नृपाणामग्रतः प्रभो ।\nयास्यामि मथुरां रम्यां भोजराजेन पालिताम् ।। ५ ।।\nइति तद्वचनस्यान्ते गमिष्येति विचिन्तयन् ।\nकृताञ्जलिपुटः श्रीमान् प्रणिपत्याब्रवीदिदम् ।। ६ ।।\nगरुड उवाच\nदेव यास्यामि नगरीं रैवतस्य कुशस्थलीम् ।\nरैवतं च गिरिं रम्यं नन्दनप्रतिमं वनम् ।। ७ ।।\nरुक्मिणोद्वासितां रम्यां शैलोदधितटाश्रयाम् ।\nवृक्षगुल्मलताकीर्णां पुष्परेणुविभूषिताम् ।। ८ ।।\nगजेन्द्रभुजगाकीर्णामृक्षवानरसेविताम् ।\nवराहमानुषाक्रान्तां मृगयूथैरनेकशः ।। ९ ।।\nतां समन्तात् समालोक्य वासार्थं ते क्षमां क्षमा ।\nयदि स्याद् भवतो रम्या प्रशस्ता नगरीति च ।। 2.55.१० ।।\nकण्टकोद्धरणं कृत्वा आगमिष्ये तवान्तिकम् ।\nवैशम्पायन उवाच\nएवं विज्ञाप्य देवेशं प्रणिपत्य जनार्दनम् ।। ११ ।।\nजगाम पतगेन्द्रोऽपि पश्चिमाभिमुखो बली ।\nकृष्णोऽपि यदुभिः सार्द्धं विवेश मथुरां पुरीम् ।। १२ ।\nस्वैरिण्य उग्रसेनश्च नागराश्चैव सर्वशः ।\nप्रत्युद्गम्यार्चयन् कृष्णं प्रहृष्टजनसंकुलम् ।। १३ ।।\nजनमेजय उवाच\nश्रुत्वाभिषिक्तं राजेन्द्रं बहुभिर्वसुधाधिपैः ।\nकिं चकार महाबाहुरुग्रसेनो महीपतिः ।। १४ ।।\nवैशम्पायन उवाच\nश्रुत्वाभिषिक्तं राजेन्द्रं बहुभिः पार्थिवोत्तमैः ।\nइन्द्रेण कृतसंधानं दूतं चित्राङ्गदं कृतम् ।। १५ ।।\nएकैकं नृपतेर्भागं शतसाहस्रसम्मितम् ।\nराजेन्द्रे त्वर्बुदं दत्तं मानवेषु च वै दश ।। १६ ।।\nये तत्र समनुप्राप्ता न रिक्तास्ते गृहं गताः ।\nशङ्खो यादवरूपेण प्रददौ हरिचिन्तितम् ।। १७ ।।\nएवं निधिपतिः श्रीमान् दैवतैरनुमोदितः ।\nइति श्रुत्वात्मिकजनाल्लोकप्रवृत्तिकान्नरात् ।। १८ ।।\nचकार महतीं पूजां देवतायतनेष्वपि ।\nवसुदेवस्य भवने तोरणोभयपार्श्वतः ।। १९ ।।\nनटानां नृत्यगेयानि वाद्यानि च समन्ततः ।\nपताकाध्वजमालाढ्यां कारयामास वै नृपः ।। 2.55.२० ।।\nकंसराजस्य च सभां विचित्राम्बरसुप्रभाम् ।\nपताका विविधाकारा दापयामास भोजराट् ।। २१ ।।\nतोरणं गोपुरं चैव सुधापङ्कानुलेपनम् ।\nकारयामास राजेन्द्रो राजेन्द्रस्यासनालयम् ।। २२ ।।\nनटानां नृत्यगेयानि वाद्यानि च समन्ततः ।\nपताका वनमालाढ्याः पूर्णकुम्भाः समन्ततः ।। २३ ।।\nराजमार्गेषु राजेन्द्र चन्दनोदकसेचितम् ।\nवस्त्राभरणकं राजा दापयामास भूतले ।। २४ ।।\nधूपं पार्श्वोभये चैव चन्दनागुरुगुग्गुलैः ।\nगुडं सर्जरसं चैव दह्यमानं ततस्ततः ।। २५ ।।\nवृद्धस्त्रीजनसंघैश्च गायद्भिः स्तुतिमङ्गलम् ।\nअर्घं कृत्वा प्रतीक्षन्ते स्वेषु स्थानेषु योषितः ।। २६ ।।\nएवं कृत्वा पुरानन्दमुग्रसेनो नराधिपः ।\nवसुदेवगृहं गत्वा प्रियाख्यानं निवेद्य च ।। २७ ।।\nरामेण सह सम्मन्त्र्य निर्गतो रथमन्तिकम् ।\nतस्मिन्नेवान्तरे राजञ्शङ्खध्वनिरभून्महान् ।। २८ ।।\nपाञ्चजन्यस्य निनदं श्रुत्वा मधुरवासिनः ।\nस्त्रियो वृद्धाश्च बालाश्च सूता मागधबन्दिनः ।। २९ ।।\nविनिर्ययुर्महासेना रामं कृत्वाग्रतो नृप ।\nअर्घ्य पाद्यं पुरस्कृत्य उग्रसेनेन धीमता ।। 2.55.३० ।।\nदृष्टिपन्थानमासाद्य उग्रसेनो महीपतिः ।\nअवतीर्य रथाच्छुभ्रात् पादमार्गेण चाग्रतः ।। ३१ ।।\nदृष्ट्वाऽऽसीनं रथे रम्ये दिव्यरत्नविभूषितम् ।\nअङ्गेष्वाभरणं चैव दिव्यरत्नप्रभायुतम् ।। ३२ ।।\nवनमालोरसं दिव्यं तपन्तमिव भास्करम् ।\nचामरं व्यजनं छत्रं खगेन्द्रध्वजमुच्छ्रितम् ।। ३३ ।।\nराजलक्षणसम्पूर्णमासन्नार्कमिवोज्ज्वलम् ।\nश्रियाभिभूतं देवेशं दुर्निरीक्ष्यतरं हरिम् ।। ३४ ।।\nदृष्ट्वा स राजा राजेन्द्र हर्षगद्गदया गिरा ।\nबभाषे पुण्डरीकाक्षं रामं बलनिषूदनम् ।। ३५ ।।\nरथेन न मया गन्तुं युक्तपूर्वेति चिन्त्य वै ।\nअवतीर्णो महाभाग गच्छ त्वं स्यन्दनेन च ।। ३६ ।।\nविष्णुना छद्मरूपेण गत्वेमां मथुरां पुरीम् ।\nअनुप्रकाशितात्मानं देवेन्द्रत्वं नृपार्णवे ।। ३७ ।।\nतमहं स्तोतुमिच्छामि सर्वभावेन केशवम् ।\nप्रत्युवाच महातेजा राजानं कृष्णपूर्वजः ।। ३८ ।।\nन युक्तं नृपते स्तोतुं व्रजन्तं देवसत्तमम् ।\nविना स्तोत्रेण संतुष्टस्तव राजञ्जनार्दनः ।। ३९ ।।\nतुष्टस्य स्तुतिना किं ते दर्शनेन तव स्तुतिः ।\nराजेन्द्रत्वमनुप्राप्य आगतस्तव वेश्मनि ।। 2.55.४० ।।\nन त्वया स्तुतवान्राजन्दिव्यैः स्तोत्रैरमानुषैः ।\nएवमाब्रुवमाणौ तौ सम्प्राप्तौ केशवान्तिकम् ।। ४१ ।।\nअर्घोद्यतभुजं दृष्ट्वा स्थापयित्वा रथोत्तमम् ।\nउवाच वदतां श्रेष्ठ उग्रसेनं नराधिपम् ।। ४२ ।।\nयन्मया चाभिषिक्तस्त्वं मथुरेशो भवत्विति ।\nन युक्तमन्यथा कर्तुं मथुराधिपते स्वयम् ।। ४३ ।।\nअर्घ्यमाचमनीयं च पाद्यं चास्मै निवेदितम् ।\nन दातुमर्हसे राजन्नेष मे मनसः प्रियः ।। ४४ ।।\nतवाभिप्रायं विज्ञाय ब्रवीमि नृपते वचः ।\nत्वमेव माथुरो राजा नान्यथा कर्तुमर्हसि ।। ४५ ।।\nस्थानभागं च नृपते दास्यामि तव दक्षिणम् ।\nयथा नृपाणां सर्वेषां तथा ते स्थापितोऽग्रतः ।। ४६ ।।\nशतसाहस्रिको भागो वस्त्राभरणवर्जितः ।\nआरुहस्व रथं शुभ्रं चामीकरविभूषितम् ।। ४७ ।।\nचामरं व्यजनं छत्रं ध्वजं च मनुजेश्वर ।\nदिव्याभरणसंयुक्तं मुकुटं भास्करप्रभम् ।। ४८ ।।\nधारयस्व महाभाग पालयस्व पुरीमिमाम् ।\nपुत्रपौत्रैः प्रमुदितो मथुरां परिपालय ।। ४९ ।।\nजित्वारिगणसंघांश्च भोजवंशं विवर्द्धय ।\nदेवदेवाद्यनन्ताय शौरिणे वज्रपाणिना ।। 2.55.५० ।।\nप्रेषितं देवराजेन दिव्याभरणमम्बरम् ।\nमाथुराणां च सर्वेषां भागा दीनारका दश ।। ५१ ।।\nसूतमागधबन्दीनामेकैकस्य सहस्रकम् ।\nवृद्धस्त्रीजनसंघानां गणिकानां शतं शतम् ।। ५२ ।।\nनृपेण सह तिष्ठन्ति विकद्रुप्रमुखाश्च ये ।\nदशसाहस्रिको भागस्तेषां धात्रा प्रकल्पितः ।। ५३ ।।\nवैशम्पायन उवाच\nएवं सम्पूज्य राजानं माथुराणां चमूमुखे ।\nकृत्वा सुमहदानन्दां मथुरां मधुसूदनः ।। ५४ ।।\nदिव्याभरणमाल्यैश्च दिव्याम्बरविलेपनैः ।\nदीप्यमानाः समन्ताच्च देवा इव त्रिविष्टपे ।। ५५ ।।\nभेरीपटहनादेन शङ्खदुन्दुभिनिःस्वनैः ।\nबृंहितेन च नागानां हयानां हेषितेन च ।। ५६ ।।\nसिंहनादेन शूराणां रथनेमिस्वनेन च ।\nतुमुलः सुमहानासीन्मेघनाद इवाम्बरे ।। ५७ ।।\nबन्दिभिः स्तूयमानं च नमश्चक्रुरपि प्रजाः ।\nदत्त्वा दानमनन्तं च न ययौ विस्मयं हरिः ।। ५८ ।।\nस्वभावोन्नतभावत्वाद् दृष्टपूर्वात्ततोऽधिकम् ।\nअनहंकारभावाच्च विस्मयं न जगाम ह ।। ५९ ।।\nदीप्यमानं स्ववपुषा आयान्तं भास्करप्रभम् ।\nदृष्ट्वा मथुरवासिन्यो नमश्चक्रुः पदे पदे ।। 2.55.६० ।।\nएष नारायणः श्रीमान् क्षीरार्णवनिकेतनः ।\nनागपर्यङ्कमुत्सृज्य प्राप्तोऽयं मथुरां पुरीम् ।। ६१ ।।\nबद्ध्वा बलिं महावीर्यं दुर्जयं त्रिदशैरपि ।\nशक्राय प्रददौ राज्यं त्रैलोक्यं वज्रपाणये ।। ६२ ।।\nहत्वा दैत्यगणान् सर्वान् कंसं च बलिनां वरम् ।\nभोजराजाय मथुरां दत्त्वा केशिनिषूदनः ।। ६३ ।।\nनाभिषिक्तः स्वयं राज्ये न चासीनो नृपासने ।\nराजेन्द्रत्वं च सम्प्राप्य मथुरामाविशत्ततः ।। ६४ ।।\nएवमन्योन्यसंजल्पं श्रुत्वा पुरनिवासिनाम्।\nबन्दिमागधसूतानामिदमूचुर्गणाधिपाः ।। ६५ ।।\nकिं वा शक्यामहे वक्तुं गुणानां ते गुणोदधे ।\nमानुषेणैकजिह्वेन प्रभावोत्साहसम्भवान् ।। ६६ ।।\nस तत्र भोगी नागेन्द्रः कदाचिद्देव बुद्धिमान् ।\nद्विसाहस्रेण जिह्वेन वासुकिः कथयिष्यति ।। ६७ ।।\nकिं त्वद्भुतमिदं लोके मानवेन्द्रेषु भूतले ।\nन भूतं न भविष्यं च शक्रादासनमागतम् ।। ६८ ।।\nसभावतरणं चैव कलशैरागतं स्वयम् ।\nन श्रुतं न च दृष्टं वा तेन मन्यामहेऽद्भुतम् ।। ६९ ।।\nधन्या देवी महाभागा देवकी योषितां वरा ।\nभवन्तं त्रिदशश्रेष्ठं धृत्वा गर्भेण केशवम् ।। 2.55.७० ।।\nकृष्णं पद्मपलाशाक्षं श्रीपुञ्जममरार्चितम् ।\nनेत्राभ्यां स्नेहपूर्णाभ्यां वीक्षते मुखपङ्कजम् ।।  ७१ ।।\nइति संजल्पमानानां शृण्वन्तौ पृथगीरितम् ।\nउग्रसेनं पुरस्कृत्य भ्रातरौ रामकेशवौ ।। ७२।।\nप्राकारद्वारि सम्प्राप्तावर्चयामास वै तदा ।\nअर्घ्यमाचमनं दत्त्वा पाद्यं पाद्येति चाब्रवीत् ।। ७३ ।।\nउग्रसेनस्ततो धीमान् केशवस्य रथाग्रतः ।\nप्रणम्य शिरसा कृष्णं गजमारुह्य वीर्यवान् ।। ७४ ।।\nघनवत् तोयधारेण ववर्ष कनकाम्बुभिः ।\nघनौघैर्वर्षमाणस्तु सम्प्राप्तः पितृवेश्मनि ।। ७५ ।।\nमथुराधिपतिः श्रीमानुवाच मधुसूदनम् ।\nराजेन्द्रत्वमनुप्राप्य युक्तं मे नृपवेश्मनि ।। ७६ ।।\nस्थापितुं देवराजेन दत्तं सिंहासनं प्रभो ।\nनेष्यामि मथुरेशस्य सभां भुजबलार्जिताम् ।। ७७ ।।\nप्रसादयिष्ये भगवन् न कोपं कर्तुमर्हसि ।\nदेवकी वसुदेवश्च रोहिणी च विशाम्पते ।। ७८ ।।\nन किंचित्करणे शक्ता हर्षक्लमविमोहिता ।\nकंसमाता ततो राजन्नर्चयामास केशवम् ।। ७९ ।।\nनानादिग्देशजानीतं कंसेनोपार्जितं धनम् ।\nदेशकालं समालोक्य पादयुग्मे न्यवेदयत् ।। 2.55.८० ।।\nउग्रसेनं समाहूय उवाच श्लक्ष्णया गिरा ।\nश्रीकृष्ण उवाच\nन चाहं मथुराकाङ्क्षी न मया वित्तकाङ्क्षया ।। ८१ ।।\nघातितस्तव पुत्रोऽयं कालेन निधनं गतः ।\nयजस्व विविधान्यज्ञान् ददस्व विपुलं धनम् ।। ८२ ।।\nजयस्व रिपुसैन्यानि मम बाहुबलाश्रयात् ।\nत्यजस्व मनसस्तापं कंसनाशोद्भवं भयम् ।। ८३ ।।\nनयस्व वित्तनिचयं मया दत्तं पुनस्तव ।\nइति प्राश्वास्य राजानं कृष्णस्तु हलिना सह ।। ८४ ।।\nप्रविवेश ततः श्रीमान् मातापित्रोरथान्तिकम् ।\nआनन्दपरिपूर्णाभ्यां हृदयाभ्यां महाबलौ ।। ८५ ।।\nपितृमात्रोस्तु पादान् वै नमश्चक्रतुरानतौ ।\nतस्मिन् मुहूर्ते नगरी मथुरा तु बभूव सा ।। ८६ ।।\nस्वर्गलोकं परित्यज्यावतीर्णेवामरावती ।\nवसुदेवस्य भवनं समीक्ष्य पुरवासिनः ।। ८७ ।।\nमनसा चिन्तयामासुर्देवलोकं न भूतलम् ।\nविसृज्य मथुरेशं तु महिषीसहितं तदा ।। ८८ ।।\nभवनं वसुदेवस्य प्रविश्य बलकेशवौ ।\nन्यस्तशस्त्रावुभौ वीरौ स्वगृहे स्वैरचारिणौ ।। ८९ ।।\nततः कृताह्निकौ भूत्वा सुखासीनौ कथान्तरे ।\nएतस्मिन्नेव काले तु महोत्पातो बभूव ह ।। 2.55.९० ।।\nबभ्रमुश्च घनाकाशे चेलुश्च भुवि पर्वताः ।\nसमुद्राः क्षुभिताः सर्वे विभ्रान्तो भोगिनां वरः ।।९१।।\nकम्पिता यादवाः सर्वे न्युब्जाश्च पतिता भुवि ।\nतौ तान्निपतितान्दृष्ट्वा रामकृष्णौ तु निश्चलौ।। ९२ ।।\nमहता पक्षवातेन विज्ञातौ पतगोत्तमम् ।\nददर्श समनुप्राप्तं दिव्यस्रगनुलेपनम् ।। ९३ ।।\nप्रणम्य शिरसा ताभ्यां सौम्यरूपी कृतासनः ।\nतं दृष्ट्वा समनुप्राप्तं सचिवं साम्परायिकम् ।। ९४ ।।\nधृतिमन्तं गरुत्मन्तमुवाच बलिसूदनः ।\nस्वागतं खेचरश्रेष्ठ सुरसेनारिमर्दन ।। ९५ ।।\nविनताहृदयानन्द स्वागतं केशवप्रिय ।\nतमुवाच ततः कृष्णः स्थितं देहमिवापरम् ।। ९६ ।।\nतुल्यसामर्थ्यया वाचा आसीनं विनतात्मजम् ।\nश्रीकृष्ण उवाच\nयास्यामः पतगश्रेष्ठ भोजस्यान्तःपुरं महत् ।। ९७ ।।\nतत्र गत्वा सुखासीना मन्त्रयामो मनोगतम् ।\nवैशम्पायन उवाच\nप्रविष्टौ तौ महावीर्यौ बलदेवजनार्दनौ ।। ९८ ।।\nवैनतेयतृतीयौ च गुह्यं मन्त्रमथाब्रुवन् ।\nअवध्योऽसौ  कृतोऽस्माकं सुमहच्च रिपोर्बलम्।। ९९ ।।\nवृतः सैन्येन महता महद्भिश्च नराधिपैः ।\nबहुलानि च सैन्यानि हन्तुं वर्षशतैरपि ।।2.55.१००।।\nन शक्ष्यामः क्षयं कर्तुं जरासंधस्य वाहिनीम् ।\nअतोऽर्थं वैनतेय त्वां ब्रवीमि मथुरां पुरीम् ।। १०१।।\nवसतोरावयोः श्रेयो न भवेदिति मे मतिः ।\nगरुड उवाच\nदेवदेवं नमस्कृत्य गतोऽहं भवतोऽन्तिकात् ।।१०२।।\nवासार्थमीक्षितुं भूमिं तव देव कुशस्थलीम् ।\nगत्वाहं खे समास्थाय समन्तादवलोक्य ताम्।।१०३।।\nदृष्ट्वाहं विबुधश्रेष्ठ पुरीं लक्षणपूजिताम्।\nसागरानूपविपुलां प्रागुदक्प्लवशीतलाम् ।।१०४।।\nसर्वतोदधिमध्यस्थामभेद्यां त्रिदशैरपि ।\nसर्वरत्नाकरवतीं सर्वकामफलद्रुमाम् ।।१०५।।\nसर्वर्तुकुसुमाकीर्णां सर्वतः सुमनोहराम् ।\nसर्वाश्रमाधिवासां च सर्वकामगुणैर्युताम् ।। १०६।।\nनरनारीसमाकीर्णां नित्यामोदविवर्द्धिनीम् ।\nप्राकारपरिखोपेतां गोपुराट्टालमालिनीम् ।। १०७ ।।\nविचित्रचत्वरपथां विपुलद्वारतोरणाम् ।\nयन्त्रार्गलविचित्राख्यां हेमप्राकारशोभिताम् ।। १०८।।\nनरनागाश्वकलिलां रथसैन्यसमाकुलाम् ।\nनानादिग्देशजाकीर्णां दिव्यपुष्पफलद्रुमाम् ।। १०९।।\nपताकाध्वजमालाढ्यां महाभवनशालिनीम् ।\nभीषणीं रिपुसंघानां मित्राणां हर्षवर्द्धनीम् ।। 2.55.११० ।।\nमनुजेन्द्राधिवासेभ्यो विशिष्टां नगरोत्तमाम् ।\nरैवतं च गिरिश्रेष्ठं कुरु देव सुरालयम् ।। १११ ।।\nनन्दनप्रतिमं दिव्यं पुरद्वारस्य भूषणम् ।\nकारयस्वाधिवासं च तत्र गत्वा सुरोत्तम ।। ११२ ।।\nकुमारीणां प्रचारश्च सुरमण्यो भविष्यति ।\nनाम्ना द्वारवती ज्ञेया त्रिषु लोकेषु विश्रुता ।। ११३।।\nभविष्यति पुरी रम्या शक्रस्येवामरावती ।\nयदि स्यात् संवृतां भूमिं प्रदास्यति महोदधिः ।। ११४।।\nयथेष्टं विविधं कर्म विश्वकर्मा करिष्यति ।\nमणिमुक्ताप्रवालाभिर्वज्रवैदूर्यसप्रभैः ।।११५।।\nदिव्यैरभिप्राययुतैर्दिव्यरत्नैस्त्रिलोकजैः ।\nदिव्यस्तम्भशताकीर्णान् स्वर्गे देवसभोपमान् ।। ११६।।\nजाम्बुनदमयाञ्छुभ्रान् सर्वरत्नविभूषितान् ।\nदिव्यध्वजपताकाढ्यान् देवगन्धर्वपालितान् ।।११७।।\nचन्द्रसूर्यप्रतीकाशान् प्रासादान् कारय प्रभो ।\nवैशम्पायन उवाच\nएवं कृत्वा तु संकल्पं वैनतेयोऽथ केशवम् ।। ११८।।\nप्रणम्य शिरसा ताभ्यां निषसाद कृतासनः ।\nकृष्णोऽपि रामसहितो विचिन्त्य हितमीरितम्।। ११९।।\nप्रकाशकर्तुकामौ तौ विसृज्य विनतात्मजम् ।\nसत्कृत्य विधिवद् राजन् महार्हवरभूषणैः ।।2.55.१२०।।\nमोदेते सुखिनौ तत्र सुरलोके यथामरौ ।\nतस्य तद् वचनं श्रुत्वा भोजराजो महायशाः ।। १२१ ।।\nकृष्णं स्नेहेन विस्रब्धं बभाषे वचनामृतम् ।\nकृष्ण कृष्ण महाबाहो यदूनां नन्दिवर्द्धन ।।१२२।।\nश्रूयतां वचनं त्वाद्य वक्ष्यामि रिपुसूदन ।\nत्वया विहीनाः सर्वे स्म न शक्ताः सुखमासितुम् ।।१२३।।\nपुरेऽस्मिन् विषयान्ते वा पतिहीना इव स्त्रियः ।\nत्वत्सनाथा वयं तात त्वद्बाहुबलमाश्रिताः ।।१२४।।\nबिभीमो न नरेन्द्राणां सेन्द्राणामपि मानद ।\nविजयाय यदुश्रेष्ठ यत्र यत्र गमिष्यसि ।। १२५।।\nतत्र त्वं सहितोऽस्माभिर्गच्छेथा यादवर्षभ ।\nतस्य राज्ञो वचः श्रुत्वा सस्मितं देवकीसुतः ।।१२६।।\nयथेष्टं भवतामद्य तथा कर्तास्म्यसंशयम् ।। १२७।।\nइति श्रीमहाभारते खिलभागे हरिवंशे विष्णुपर्वणि श्रीकृष्णस्य मथुरागमनमहोत्सवो\nद्वारवतीप्रयाणसंकेतो नाम पञ्चपञ्चाशत्तमोऽध्यायः ।। ५५ ।।"
  }
]
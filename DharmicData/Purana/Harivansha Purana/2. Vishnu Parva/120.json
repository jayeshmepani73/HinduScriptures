[
  {
    "text": "वैशम्पायन उवाच\nयदा बाणपुरे वीरः सोऽनिरुद्धः सहोषया ।\nसंनिरुद्धो नरेन्द्रेण बाणेन बलिसूनुना ।। १ ।।\nतदा देवीं कोटवतीं रक्षार्थं शरणं गतः ।\nयद् गीतमनिरुद्धेन देव्याः स्तोत्रमिदं शृणु ।। २ ।।\nअनन्तमक्षयं दिव्यमादिदेवं सनातनम् ।\nनारायणं नमस्कृत्य प्रवरं जगतां प्रभुम् ।। ३ ।।\nचण्डीं कात्यायनीं देवीमार्यां लोकनमस्कृताम् ।\nवरदां कीर्तयिष्यामि नामभिर्हरिसंस्तुतैः ।। ४ ।।\nऋषिभिर्दैवतैश्चैव वाक्पुष्पैरर्चितां शुभाम् ।\nतां देवीं सर्वदेहस्थां सर्वदेवनमस्कृताम् ।। ५ ।।\nअनिरुद्ध उवाच\nमहेन्द्रविष्णुभगिनीं नमस्यामि हिताय वै ।\nमनसा भावशुद्धेन शुचिः स्तोष्ये कृताञ्जलिः।। ६।।\nगौतमीं कंसभयदां यशोदानन्दवर्द्धिनीम् ।\nमेध्यां गोकुलसम्भूतां नन्दगोपस्य नन्दिनीम् ।। ७ ।।\nप्रा्ज्ञां दक्षां शिवां सौम्यां दनुपुत्रविमर्दिनीम्।\nतां देवीं सर्वदेहस्थां सर्वभूतनमस्कृताम् ।। ८ ।।\nदर्शनीं पूरणीं मायां वह्निसूर्यशशिप्रभाम् ।\nशान्तिं ध्रुवां च जननीं मोहनीं शोषणीं तथा ।। ९ ।।\nसेव्यां देवैः सर्षिगणैः सर्वदेवनमस्कृताम् ।\nकालीं कात्यायनीं देवीं भयदां भयनाशिनीम् ।। 2.120.१० ।।\nकालरात्रिं कामगमां त्रिनेत्रां ब्रह्मचारिणीम् ।\nसौदामिनीं मेघरवां वेतालीं विपुलाननाम् ।। ११ ।।\nयूथस्याद्यां महाभागां शकुनीं रेवतीं तथा ।\nतिथीनां पञ्चमीं षष्ठीं पूर्णमासीं चतुर्दशीम् ।। १२ ।।\nसप्तविंशतिऋक्षाणि नद्यः सर्वा दिशो दश ।\nनगरोपवनोद्यानद्वाराट्टालकवासिनीम् ।। १३ ।।\nह्रीं श्रीं गङ्गां च गन्धर्वां योगिनीं योगदां सताम् ।\nकीर्तिमाशां दिशं स्पर्शां नमस्यामि सरस्वतीम् ।। १४।।\nवेदानां मातरं चैव सावित्रीं भक्तवत्सलाम् ।\nतपस्विनीं शान्तिकरीमेकानंशां सनातनाम् ।। १५ ।।\nकौटीर्यां मदिरां चण्डामिलां मलयवासिनीम् ।\nभूतधात्रीं भयकरीं कूष्माण्डीं कुसुमप्रियाम् ।। १६ ।।\nदारुणीं मदिरावासां विन्ध्यकैलासवासिनीम् ।\nवराङ्गनां सिंहरथीं बहुरूपां वृषध्वजाम् ।। १७ ।।\nदुर्लभां दुर्जयां दुर्गां निशुम्भभयदर्शिनीम् ।\nसुरप्रियां सुरां देवीं वज्रपाण्यनुजां शिवाम् ।। १८ ।।\nकिरातीं चीरवसनां चौरसेनानमस्कृताम् ।\nआज्यपां सोमपां सौम्यां सर्वपर्वतवासिनीम् ।। १९ ।।\nनिशुम्भशुम्भमथनीं गजकुम्भोपमस्तनीम् ।\nजननीं सिद्धसेनस्य सिद्धचारणसेविताम् ।। 2.120.२० ।।\nचरां कुमारप्रभवां पार्वतीं पर्वतात्मजाम् ।\nपञ्चाशद्देवकन्यानां पत्न्यो देवगणस्य च ।। २१ ।।\nकद्रुपुत्रसहस्रस्य पुत्रपौत्रवरस्त्रियः ।\nमाता पिता जगन्मान्या दिवि देवाप्सरोगणैः ।। २२ ।।\nऋषिपत्नीगणानां च यज्ञगन्धर्वयं पिताम् ।\nविद्याधराणां नारीषु साध्वीषु मनुजासु च ।। २३।।\nएवमेतासु नारीषु सर्वभूताश्रया ह्यसि ।\nनमस्कृतासि त्रैलोक्ये किन्नरोद्गीतसेविते ।। २४ ।।\nअचिन्त्या ह्यप्रमेयासि यासि सासि नमोऽस्तु ते ।\nएभिर्नामभिरन्यैश्च कीर्तिता ह्यसि गौतमि ।। २५ ।।\nत्वत्प्रसादादविघ्नेन क्षिप्रं मुच्येय बन्धनात् ।\nअवेक्षस्व विशालाक्षि पादौ ते शरणं व्रजे ।। २६ ।।\nसर्वेषामेव बन्धानां मोक्षणं कर्तुमर्हसि ।\nब्रह्मा विष्णुश्च रुद्रश्च चन्द्रसूर्याग्निमारुताः ।। २७ ।।\nअश्विनौ वसवश्चैव विश्वेसाध्यास्तथैव च ।\nमरुता सह पर्जन्यो धाता भूमिर्दिशो दश ।। २८ ।।\nगावो नक्षत्रवंशाश्च ग्रहा नद्यो ह्रदास्तथा ।\nसरितः सागराश्चैव नानाविद्याधरोरगाः ।। २९ ।।\nतथा नागाः सुपर्वाणो गन्धर्वाप्सरसां गणाः ।\nकृत्स्नं जगदिदं प्रोक्तं देव्या नामानुकीर्तनात् ।। 2.120.३० ।।\nदेव्याः स्तवमिमं पुण्यं यः पठेत् सुसमाहितः ।\nसा तस्मै सप्तमे मासि वरमग्र्यं प्रयच्छति ।। ३१ ।।\nअष्टादशभुजा देवी दिव्याभरणभूषिता ।\nहारशोभितसर्वाङ्गी मुकुटोज्ज्वलभूषणा ।। ३२ ।।\nकात्यायनि स्तूयसे त्वं वरमग्र्यं प्रयच्छसि ।\nअतः स्तवीमि त्वां देवीं वरदे वामलोचने ।। ३३ ।।\nनमोऽस्तु ते महादेवि सुप्रीता मे सदा भव ।\nप्रयच्छ त्वं वरं ह्यायुः पुष्टिं चैव क्षमां धृतिम् ।। ३४ ।।\nबन्धनस्थो विमुच्येयं सत्यमेतद् भवेदिति ।\nवैशम्पायन उवाच\nएवं स्तुता महादेवी दुर्गा दुर्गपराक्रमा ।। ३५ ।।\nसांनिध्यं कल्पयामास अनिरुद्धस्य बन्धने ।\nअनिरुद्धहितार्थाय देवी शरणवत्सला ।। ३६ ।।\nबद्धं बाणपुरे वीरमनिरुद्धं व्यमोक्षयत् ।\nसान्त्वयामास तं वीरमनिरुद्धममर्षणम् ।। ३७ ।।\nपूजयामास तां वीरः सोऽनिरुद्धः प्रतापवान् ।\nप्रसादं दर्शयामास अनिरुद्धस्य बन्धने ।। ३८ ।।\nनागपाशेन बद्धस्य तस्योषाहृतचेतसः ।\nस्फोटयित्वा कराग्रेण पञ्जरं वज्रसंनिभम् ।। ३९ ।।\nरुद्धं बाणपुरे वीरं सानिरुद्धमभाषत ।\nसान्त्वयन्ती वचो देवी प्रसादाभिमुखी तदा ।। 2.120.४० ।।\nश्रीदेव्युवाच\nचक्रायुधो मोक्षयितानिरुद्ध त्वां बन्धनादाशु सहस्व कालम् ।\nछित्त्वा स बाणस्य सहस्रबाहुं पुरीं निजां नेष्यति दैत्यसूदनः ।। ४१ ।।\nततोऽनिरुद्धः पुनरेव देवीं तुष्टाव हृष्टः शशिकान्तवक्त्रः ।\nअनिरुद्ध उवाच\nनमोऽस्तु ते देवि वरप्रदे शिवे नमोऽस्तु ते देवि सुरारिनाशिनि ।। ४२ ।।\nनमोऽस्तु ते कामचरे सदाशिवे नमोऽस्तु ते सर्वहितैषिणि प्रिये ।\nनमोऽस्तु ते भीतिकरि द्विषां सदा नमोऽस्तु ते बन्धनमोक्षकारिणि ।। ४३ ।।\nब्रह्माणीन्द्राणि रुद्राणि भूतभव्यभवे शिवे ।\nत्राहि मां सर्वभीतिभ्यो नारायणि नमोऽस्तु ते ।। ४४ ।।\nनमोऽस्तु ते जगन्नाथे प्रिये दान्ते महाव्रते ।\nभक्तिप्रिये जगन्मातः शैलपुत्रि वसुन्धरे ।। ४५ ।।\nत्राहि मां त्वं विशालाक्षि नारायणि नमोऽस्तु ते ।\nत्रायस्व सर्वदुःखेभ्यो दानवानां भयंकरि ।। ४६ ।।\nरुद्रप्रिये महाभागे भक्तानामार्तिनाशिनि ।\nनमामि शिरसा देवीं बन्धनस्थो विमोक्षितः ।। ४७ ।।\nवैशम्पायन उवाच\nआर्यास्तवमिदं पुण्यं यः पठेत् सुसमाहितः ।\nसर्वपापविनिर्मुक्तो विष्णुलोकं स गच्छति ।\nबन्धनस्थो विमुच्येत सत्यं व्यासवचो यथा ।। ४८ ।।\nइति श्रीमहाभारते खिलभागे हरिवंशे विष्णुपर्वणि अनिरुद्धकृत आर्यास्तवो नाम विंशत्यधिकशततमोऽध्यायः ।। १२० ।।"
  }
]
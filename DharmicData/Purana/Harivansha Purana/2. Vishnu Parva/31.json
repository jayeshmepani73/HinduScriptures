[
  {
    "text": "वैशम्पायन उवाच\nभर्तारं पतितं दृष्ट्वा क्षीणपुण्यमिव ग्रहम् ।\nकंसपत्न्यो हतं कंसं समन्तात् पर्यवारयन् ।। १ ।।\nतं महीशयने सुप्तं क्षितिनाथं गतायुषम् ।\nभार्याः स्म दृष्ट्वा शोचन्ति मृग्यो मृगपतिं यथा ।। २ ।।\nहा हताः स्म महाबाहो हताशा हतबान्धवाः ।\nवीरपत्न्यो हते वीरे त्वयि वीरव्रतप्रिये ।। ३ ।।\nइमामवस्थां पश्यन्त्यः पश्चिमां तव नैष्ठिकीम् ।\nकृपणं राजशार्दूल विलपामः सबान्धवाः ।। ४ ।।\nछिन्नमूलाः स्म संवृत्ताः परित्यक्तास्त्वया विभो ।\nत्वयि पञ्चत्वमापन्ने नाथेऽस्माकं महाबले ।। ५ ।।\nको नः कोपपरीताङ्गी रतिसंसर्गलालसाः ।\nलता इव विचेष्टन्तीः शयनीयानि नेष्यति ।। ६ ।।\nइदं तेऽसदृशं सौम्य हृद्यनिःश्वासमारुतम् ।\nदहत्यर्को मुखं कान्तं निस्तोयमिव पङ्कजम् ।। ७ ।।\nइमे ते श्रवणे शून्ये न शोभेते विकुण्डले ।\nशिरोधरायां संलीने सततं कुण्डलप्रिये ।। ८ ।।\nक्व ते स मुकुटो वीर सर्वरत्नविभूषितः ।\nअत्यर्थं शिरसो लक्ष्मीं यो दधारार्कसप्रभाम् ।। ९ ।।\nअनेन हि कलत्रेण तवान्तःपुरशोभिना ।\nकथं दीनेन कर्तव्यं त्वयि लोकान्तरं गते ।। 2.31.१० ।।\nननु नाम स्त्रियः साध्व्यः प्रियभोगेष्ववञ्चिताः ।\nपतीनामपरित्याज्याः स त्वं नस्त्यज्य गच्छसि ।। ११ ।।\nअहो कालो महावीर्यो येन पर्ययकर्मणा ।\nकालतुल्यः सपत्नानां त्वं क्षिप्रमपनीयसे ।। १२ ।।\nवयं दुःखेष्वनुचिताः सुखेष्वेव त्वयैधिताः ।\nकथं वत्स्याम विधवा नाथ कार्पण्यमाश्रिताः ।। १३ ।।\nस्त्रीणां चारित्रलुब्धानां पतिरेकः परा गतिः ।\nत्वं हि नः सा गतिश्छिन्ना कृतान्तेन बलीयसा ।। १४।।\nवैधव्येनाभिभूताः स्मः शोकसंतप्तमानसाः ।\nरोदितव्यह्रदे मग्नाः क्व गच्छामस्त्वया विना ।। १५ ।।\nसह त्वया गतः कालस्त्वदङ्के क्रीडितं कृतम् ।\nक्षणेन तद्विहीनाः स्म अनित्या हि नृणां गतिः ।। १६ ।।\nअहो बलविहीनाः स्म विपन्ने त्वयि मानद ।\nएकदुष्कृतकारिण्यः सर्वा वैधव्यलक्षणाः ।। १७ ।।\nत्वया स्वर्गप्रतिच्छन्दैर्लालिताः स्म रतिप्रियाः ।\nत्वयि कामवशाः सर्वाः स नस्त्यज्य क्व गच्छसि ।। १८।\nअस्माकं त्वमनाथानां नाथो ह्यसि सुरोपम ।\nआसां विलपमानानां कुररीणामिव प्रभो ।\nप्रतिवाक्यं जगन्नाथ दातुमर्हसि मानद ।। १९ ।।\nएवमार्तकलत्रस्य शाम्यमानेषु बन्धुषु ।\nगमनं ते महाभाग दारुणं प्रतिभाति नः ।। 2.31.२० ।।\nनूनं कान्ततराः कान्त परलोके वरस्त्रियः ।\nयतस्त्वं प्रस्थितो वीर विहायेमं गृहे जनम् ।। २१ ।।\nकिं नु ते कारणं वीर भार्यास्वेतासु भूरिद ।\nआर्तनादं रुदन्तीषु यन्मोहान्नावबुध्यसे ।। २२ ।।\nअहो निष्करुणा यात्रा नराणामौर्ध्वदेहिकी ।\nयत् परित्यज्य दारान्स्वान्निरपेक्षा व्रजन्ति हि।।२३।।\nअपतित्वं स्त्रियाः श्रेयो न तु शूरः पतिः स्त्रियाः ।\nस्वर्गस्त्रीणां प्रियाः शूरास्तेषामपि च ताः प्रियाः ।।२४।।\nअहो क्षिप्रमदृश्येन नयता त्वां रणप्रियम्।\nप्रहृतं नः कृतान्तेन सर्वासामन्तरात्मसु ।। २५ ।।\nहत्वा जरासंधबलं जित्वा यक्षांश्च संयुगे ।\nकथं मानुषमात्रेण हतस्त्वं जगतीतले ।। २६ ।।\nइन्द्रेण सह संग्रामं कृत्वा सायकविग्रहम् ।\nअमर्त्यैरजितो युद्धे मर्त्येनासि कथं हतः ।। २७ ।।\nत्वया सागरमक्षोभ्यं विक्षोभ्य शरवृष्टिभिः ।\nरत्नसर्वस्वहरणं जित्वा पाशधरं कृतम् ।। २८ ।।\nत्वया पौरजनस्यार्थे मन्दं वर्षति वासवे।\nसायकैर्जलदाञ्जित्वा बलाद् वर्षं प्रवर्तितम् ।। २९ ।।\nप्रतापावनताः सर्वे तव तिष्ठन्ति पार्थिवाः ।\nप्रेषयन्तो वरार्हाणि रत्नान्याच्छादनानि च ।। 2.31.३० ।।\nतवैव देवकल्पस्य दृष्टवीर्यस्य शत्रुभिः ।\nकथं प्राणान्तकं घोरमीदृशं भयमागतम् ।। ३१ ।।\nप्राप्ताः स्मो विधवाशब्दं त्वयि नाथे निपातिते ।\nअप्रमत्ताः प्रमत्तेन कृतान्तेन निराकृताः ।। ३२ ।।\nयद्येवं नाथ गन्तव्यं यदि वा विस्मृता वयम् ।\nवाङ्मात्रेणापि यामीति वक्तव्ये कः परिश्रमः ।। ३३ ।।\nप्रसीद नाथ भीताः स्म पादौ ते याम मूर्द्धभिः ।\nअलं दूरप्रवासेन निवर्तस्व नराधिप ।। ३४ ।।\nअहो वीर कथं शेषे निषण्णस्तृणपांसुषु ।\nशयानस्य हि ते भूमौ कस्मान्नोद्विजते वपुः ।। ३५ ।।\nकेन सुप्तप्रहारोऽयं दत्तोऽस्माकमतर्कितः ।\nप्रहृतं केन सर्वासु नारीष्वेवं सुदारुणम् ।। ३६ ।।\nरुदितानुशयो नार्या जीवन्त्याः परिदेवनम् ।\nकिं वयं सति गन्तव्ये सह भर्त्रा रुदामहे ।। ३७ ।।\nएतस्मिन्नन्तरे दीना कंसमाता प्रवेपती ।\nक्व मे वत्सः क्व मे पुत्र इति रोरूयती भृशम् ।। ३८ ।।\nसापश्यन्निहतं पुत्रं निष्प्रभं शशिनं यथा ।\nहृदयेन विदीर्णेन भ्राम्यमाणा पुनः पुनः।। ३९ ।।\nपुत्रं समभिवीक्षन्ती हा हतास्मीति वाशती ।\nस्नुषाणामार्तनादेन विललाप रुरोद च ।। 2.31.४० ।।\nसा तस्य वदनं दीनमुत्संगे पुत्रगृद्धिनी ।\nकृत्वा पुत्रेति कारुण्यं विललापार्तया गिरा ।। ४१ ।।\nपुत्र शूरव्रते युक्त ज्ञातीनां नन्दिवर्द्धन ।\nकिमिदं त्वरितं वत्स प्रस्थानं कृतवानसि ।। ४२ ।।\nप्रसुप्तश्चातिविवृते किं पुत्र नियमं विना ।\nवत्स नैवंविधा भूमौ शेरते कृतलक्षणाः ।। ४३ ।।\nरावणेन पुरा गीतः श्लोकोऽयं साधुसम्मतः ।\nबलज्येष्ठेन लोकेषु राक्षसानां समागमे ।। ४४ ।।\nएवमूर्जितवीर्यस्य मम देवनिघातिनः ।\nबान्धवेभ्यो भयं घोरं दुर्निवार्यं भविष्यति ।। ४५ ।\nतथैव ज्ञातिलुब्धस्य मम पुत्रस्य धीमतः ।\nज्ञातिभ्यो भयमुत्पन्नं शरीरान्तकरं महत् ।। ४६ ।।\nसा पतिं भूपतिं वृद्धमुग्रसेनं विचेतसम् ।\nउवाच रुदती वाक्यं विवत्सा हरिणी यथा ।। ४७ ।।\nएह्येहि राजञ्छुद्धात्मन पश्य पुत्रं जनेश्वरम् ।\nशयानं वीरशयने वज्राहतमिवाचलम् ।। ४८ ।।\nअन्य कुर्मो महाराज निर्याणसदृशीं क्रियाम् ।\nप्रेतत्वमुपपन्नस्य   गतस्य यमसादनम् ।। ४९ ।।\nवीरभोग्यानि राज्यानि वयं चापि पराजिताः ।\nगच्छ विज्ञाप्यतां कृष्णः कंससत्कारकारणात् ।। 2.31.५० ।।\nमरणान्तानि वैराणि शान्ते शान्तिर्भविष्यति ।\nप्रेतकार्याणि कार्याणि मृतः किमपराध्यते ।। ५१ ।।\nएवमुक्त्वा पतिं भोजं केशानारुज्य दुःखिता ।\nपुत्रस्य मुखमीक्षन्ती    विललापैव सा भृशम् ।। ५२ ।।\nइमास्ते किं करिष्यन्ति भार्या राजन् सुखोषिताः ।\nत्वां पतिं  सुपतिं प्राप्य या विपन्नमनोरथाः ।।५३।।\nइमं ते पितरं वृद्धं कृष्णस्य वशवर्तिनम् ।\nकथं द्रक्ष्यामि शुष्यन्तं कासारसलिलं यथा ।। ५४ ।।\nअहं ते जननी पुत्र किमर्थं नाभिभाषसे ।\nप्रस्थितो दीर्घमध्वानं परित्यज्य प्रियं जनम् ।। ५५ ।।\nअहो वीराल्पभाग्यायाः कृतान्तेनाभिवर्तिना ।\nआच्छिद्य मम संदायो नीयसे नयकोविदः ।। ५६ ।।\nदानमानगृहीतानि तृप्तान्येतानि तैर्गुणैः ।\nरुदन्ति तव भृत्यानां कुलानि कुलयूथप ।। ५७ ।।\nउत्तिष्ठ नरशार्दूल दीर्घबाहो महाबल ।\nत्राहि दीनं जनं सर्वं पुरमन्तःपुरं यथा ।। ५८ ।।\nरुदतीनां भृशार्तानां कंसस्त्रीणां सुविस्तरम् ।\nजगामास्तं दिनकरः संध्यारागेण रञ्जितः ।। ५९ ।।\nइति श्रीमहाभारते खिलभागे हरिवंशे विष्णुपर्वणि कंसस्त्रीविलापे एकत्रिंशोऽध्यायः ।। ३१ ।।"
  }
]
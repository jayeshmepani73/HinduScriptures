[
  {
    "text": "जनमेजय उवाच\nपुण्यकानां ममोत्पत्तिं कथयस्व द्विजोत्तम ।\nद्वैपायनप्रसादेन सर्वं हि विदितं तव ।। १ ।।\nवैशम्पायन उवाच\nउमया पुण्यकविधिर्नरेन्द्रोत्पादितः पुरा ।\nशृणु येन विधानेन लोके धर्मभृतां वर ।। २ ।।\nस्वर्गान्नीते पारिजाते कृष्णेनाक्लिष्टकर्मणा ।\nययौ द्वारवतीं धीमान् नारदो मुनिसत्तमः ।। ३ ।।\nदेवासुरे नृपश्रेष्ठ संग्रामे समुपस्थिते ।\nषट् पुरस्य वधे घोरे महादेवाज्ञयानघ   ।। ४ ।।\nकृष्णेन सहितं विप्रं नारदं धर्मवित्तमम् ।\nआसीनं परिपप्रच्छ रुक्मिणी भैष्मिकी नृप ।। ५ ।।\nतत्र जाम्बवती देवी सत्यभामा च भामिनी ।\nगान्धारराजपुत्री च योगयुक्ता नराधिप ।। ६ ।।\nदेव्यश्च नृप कृष्णस्य बह्व्योऽन्या वै समागताः ।\nकुलशीलगुणोपेता धर्मशीलाः पतिव्रताः ।। ७ ।।\nरुक्मिण्युवाच\nमुने धर्मभृतां श्रेष्ठ धर्मज्ञानभृतां वर ।\nउत्पत्तिं पुण्यकानां त्वं वक्तुमर्हस्यशेषतः ।। ८ ।।\nविधिं च फलयोगं च दानकालं तथैव च ।\nकौतूहलं नस्तत्सिद्धिं वदस्व वदतां वर ।। ९ ।।\nनारद उवाच\nशृणु वैदर्भि धर्मज्ञे सपत्नीभिः सहानघे ।\nपुण्यकानां विधिः प्रोक्तो यथा देवि पुरोमया ।। 2.77.१० ।।\nचचारोमा व्रतं देवी पुण्यकानां शुचिव्रता ।\nव्रतावसानेऽथ तया सख्यो देवि निमन्त्रिताः ।। ११ ।।\nअदित्याद्याः सुताः सर्वा दक्षस्याक्लिष्टकर्मणः ।\nपौलोमी च शची देवी ख्याता लोके पतिव्रता ।। १२ ।।\nरोहिणी च महाभागा सोमस्य दयिता सती ।\nफाल्गुनी च तथा पूर्वा रेवती च विशाम्पते ।। १३ ।।\nतथा शतभिषा चैव मघा च कुरुनन्दन ।\nएताभिर्हि महादेवी पूर्वमाराधिता सती ।। १४ ।।\nगङ्गा सरस्वती चैव वेणी गोदा च निम्नगा ।\nतथा वैतरणी चैव गण्डकी या च भारत ।। १५ ।।\nअन्याश्च सरितो रम्या लोपामुद्रा च भारत ।\nसत्यश्चान्या जगद्देव्यो धारयन्ति हि ता शुभाः।। १६ ।।\nशुभाश्च गिरिनन्दिन्यो वह्निकन्याश्च सुव्रताः ।\nस्वाहा वह्निप्रिया देवी सावित्री च यशस्विनी ।। १७ ।।\nऋद्धिः कुबेरकान्ता च जलेशमहिषी तथा ।\nभार्या पितृपतेश्चैव वसुपत्न्यस्तथा च याः ।। १८ ।।\nह्रीः श्रीर्धृतिस्तथा कीर्तिराशा मेधा च सुव्रताः ।\nप्रीतिर्मतिश्च ख्यातिश्च सन्नीतिश्च तपोधनाः ।। १९ ।।\nदेव्यः सत्यस्तथैवान्याः सर्वभूतहिते रताः ।\nतासां व्रतावसाने च पूजां चक्रेऽम्बिका तदा ।। 2.77.२० ।।\nतिलरत्नमयं दत्त्वा पर्वतं सर्वधान्यवत् ।\nवासोभिर्भूषणैर्मुख्यैर्नानारागैः सुमध्यमे ।। २१ ।।\nप्रतिगह्य तु तां पूजां दत्तां देव्या तपोधनाः ।\nउपविष्टाः कथाश्चित्राः कुर्वन्त्यो भर्तृदेवताः ।। २२ ।।\nपुण्यकार्थं कथास्तासामासन् देवी शशंस याः।\nविधिं च पुण्यकस्याथ सतीनां भर्तृदेवते ।। २३ ।।\nतासां मतेन साध्वीनां सर्वासां सोमनन्दिनी ।\nपर्यपृच्छदुमा देवी पुण्यकानां विधिं वरा ।। २४ ।।\nउमा तासां प्रियार्थं तु पुण्यकान्यब्रवीत् तदा ।\nसमक्षं मम वैदर्भि सर्वभूतहिते रता ।। २५ ।।\nममैव चोमया दत्तः स तदा रत्नपर्वतः ।\nप्रतिगृह्य मया चैव कृतो ब्राह्मणसाच्छुभे ।। २६ ।।\nउमा त्वरुन्धतीं साध्वीमामन्त्र्य यदभाषत ।\nशृणु कल्याणि वक्ष्यामि सर्वाभिः सहिता शुभे ।। २७।।\nपुण्यकानां विधिं कृत्स्नं यथावदनुपूर्वशः ।\nयथा चैव मया दृष्टस्तत एष विधिः शुभे ।। २८ ।।\nइति श्रीमहाभारते खिलभागे हरिवंशे विष्णुपर्वणि पुण्यकविधिकथने सप्तसप्ततितमोऽध्यायः ।। ७७ ।।"
  }
]
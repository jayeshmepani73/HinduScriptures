[
  {
    "text": "वैशम्पायन उवाच\nते वासववचः श्रुत्वा हंसा वज्रपुरं ययुः ।\nपूर्वोचितं हि गमनं तेषां तत्र जनाधिप ।। १ ।।\nते दीर्घिका सु रम्यासु निपेतुर्वीर पक्षिणः ।\nपद्मोत्पलैरावृतासु काञ्चनैः स्पर्शनक्षमैः ।। २ ।।\nते वै नदन्तो मधुरं संस्कृतापूर्वभाषिणः ।\nपूर्वमप्यागतास्ते तु  विस्मयं जनयन्ति हि ।। ३ ।।\nअन्तःपुरोपभोग्यासु चेरुर्वापीषु ते नृप ।\nदृष्टास्ते वज्रनाभस्य त्रिविष्टपनिवासिनः ।। ४ ।।\nआलपन्तः सुमधुरं धार्तराष्ट्रा जनेश्वर ।\nस तानुवाच दैतेयो धार्तराष्ट्रानिदं वचः ।। ५ ।।\nत्रिविष्टपे नित्यरता भवन्तश्चारुभाषिणः ।\nयदैवेहोन्सवोऽस्माकं भवद्भिरवगम्यते ।। ६ ।।\nआगन्तव्यं जालपादाः स्वमिदं भवतां गृहम् ।\nविस्रब्धं च प्रवेष्टव्यं त्रिविष्टपनिवासिभिः ।। ७ ।।\nते तथोक्ताः शकुनयो वज्रनाभेन भारत ।\nतथेत्युक्त्वा हि विविशुर्दानवेन्द्रनिवेशनम् ।। ८ ।।\nचक्रुः परिचयं ते च देवकार्यव्यपेक्षया ।\nमानुषालापिनस्ते तु कथाश्चक्रुः पृथग्विधाः ।। ९ ।।\nवंशबद्धाः काश्यपानां सर्वकल्याणभागिनाम् ।\nस्त्रियो रेमुर्विशेषेण शृण्वन्त्यः सङ्गताः कथाः ।। 2.92.१० ।।\nविचरन्तस्ततो हंसा ददृशुश्चारुहासिनीम् ।\nप्रभावतीं वरारोहां वज्रनाभसुतां तदा ।। ११ ।।\nहंसाः परिचितां चक्रुस्तां ततश्चारुहासिनीम् ।\nसखीं शुचिमुखीं चक्रे हंसीं राजसुता तदा ।। १२ ।।\nसा तां कचित्पप्रच्छ वज्रनाभसुतां सखीम् ।\nविश्रम्भितां पृथक्सूक्तैराख्यानकशतैर्वराम् ।। १३ ।।\nत्रैलोक्यसुन्दरीं वेद्मि त्वामहं हि प्रभावति ।\nरूपशीलगुणैर्देवि किंचित् त्वां वक्तुमुत्सहे ।। १४।।\nव्यतिक्रामति ते भीरु यौवनं चारुहासिनि ।\nयदतीतं पुनर्नैति गतं स्रोत इवाम्भसः ।। १५ ।।\nकामोपभोगतुल्या हि रतिर्देवि न विद्यते ।\nस्त्रीणां जगति कल्याणि सत्यमेतद् ब्रवीमि ते ।। १६ ।।\nस्वयंवरे च न्यस्ता त्वं पित्रा सर्वाङ्गशोभने ।\nन च कांश्चिद् वरयसे देवासुरकुलोद्भवान् ।। १७ ।।\nव्रीडिता यान्ति सुश्रोणि प्रत्याख्यातास्त्वया शुभे ।\nरूपशौर्यगुणैर्युक्तान् सदृशांस्त्वं कुलस्य हि ।। १८ ।।\nइहैष्यति किमर्थं त्वां प्रद्युम्नो रुक्मिणीसुतः ।। १९ ।।\nत्रैलोक्ये यस्य रूपेण सदृशो न कुलेन वा ।\nगुणैर्वा चारुसर्वाङ्गि शौर्येणाप्यति वा शुभे ।। 2.92.२० ।।\nदेवेषु देवः सुश्रोणि दानवेषु च दानवः ।\nमानुषेष्वपि धर्मात्मा मनुष्यः स महाबलः ।। २१ ।।\nयं सदा देवि दृष्ट्वा हि स्रवन्ति जघनानि हि ।\nआपीनानीव धेनूनां स्रोतांसि सरितामिव ।। २२ ।।\nन पूर्णचन्द्रेण मुखं नयने वा कुशेशयैः ।\nउत्सहे नोपमातुं हि मृगेन्द्रेणाथ वा गतिम् ।। २३ ।।\nजगतः सारमुद्धृत्य पुत्रः स विहितः शुभे ।\nकृत्यानङ्गं वरे साङ्गं विष्णुना प्रभविष्णुना ।। २४ ।।\nहृतेन शम्बरो बाल्ये येन पापो निबर्हितः ।\nमायाश्च सर्वाः सम्प्राप्ता न च शीलं विनाशितम् ।।२५ ।।\nयान्यान्गुणान्पृथुश्रोणि मनसा कल्पयिष्यसि ।\nएष्टव्यास्त्रिषु लोकेषु प्रद्युम्ने सर्व एव ते ।। २६ ।।\nरुच्या वह्निप्रतीकाशः क्षमया पृथिवीसमः ।\nतेजसा सूर्यसदृशो गाम्भीर्येण ह्रदोपमः ।\nप्रभावतीं शुचिमुखीं त्वितीहोवाच भामिनी ।। २७ ।।\nप्रभावत्युवाच\nविष्णुर्मानुषलोकस्थः श्रुतः सुबहुशो मया ।\nपितुः कथयतः सौम्ये नारदस्य च धीमतः ।। २८ ।।\nशत्रुः किल स दैत्यानां वर्जनीयः सदानघे ।\nकुलानि किल दैत्यानां तेन दग्धानि मानिनि ।। २९ ।।\nप्रदीप्तेन रथाङ्गेन शार्ङ्गेण गदया तथा ।\nशाखानगरदेशेषु वसन्ति किल येऽसुराः ।। 2.92.३० ।।\nइत्येते दानवेन्द्रेण संदिश्यन्ते हि तं प्रति ।\nमनोरथो हि सर्वासां स्त्रीणामेव शुचिस्मिते ।। ३१ ।।\nभवेद्धि मे पतिकुलं श्रेष्ठं पितृकुलादिति ।\nयदि नामाभ्युपायः स्यात् तस्येहागमनं प्रति ।। ३२ ।।\nमहाननुग्रहो मे स्यात्कुलं स्यात्पावितं च मे ।\nसमर्थनां मे पृष्टा त्वं प्रयच्छ शुचिलापिनि ।। ३३ ।।\nप्रद्युम्नः स्याद्यथा भर्ता स मे वृष्णिकुलोद्भवः ।\nअत्यन्तवैरी दैत्यानामुद्वेजनकरो हरिः ।। ३४ ।।\nअसुराणां स्त्रियो वृद्धाः कथयन्त्यो मया श्रुताः ।\nप्रद्युम्नस्य तथा जन्म पुरस्तादपि मे श्रुतम् ।। ३५ ।\nयथा च तेन निहतो बलवान् कालशम्बरः ।\nहृदि मे वर्तते नित्यं प्रद्युम्नः खलु सत्तमे ।। ३६ ।।\nहेतुः स नास्ति स्यात् तेन यथा मम समागमः ।\nदासी तवाहं सख्यार्हे दूत्ये त्वां च विसर्जये ।। ३७ ।।\nपण्डितासि वदोपायं मम तस्य च संगमे ।\nततस्तां सान्त्वयित्वा सा प्रहसन्तीदमब्रवीत् ।। ३८ ।।\nशुचिमुख्युवाच\nतत्र दूती गमिष्यामि तवाहं चारुहासिनि ।\nइमां भक्तिं तवोदारां प्रवक्ष्यामि शुचिस्मिते ।। ३९ ।।\nतथा चैव करिष्यामि यथैष्यति तवान्तिकम् ।\nसाक्षात्कामेन सुश्रोणि भविष्यति सकामिनी ।। 2.92.४०।।\nइति मे भाषितं नित्यं स्मरेथाः शुचिलोचने ।\nकथाकुशलतां पित्रे कथयस्वायतेक्षणे ।। ४१।।\nमम त्वं तत्र मे देवि हितं सम्यक् प्रपत्स्यसे ।\nइत्युक्ता सा तथा चक्रे यत्तत् सा  तामथाब्रवीत्।।४२।।\nदानवेन्द्रश्च तां हंसीं पप्रच्छान्तःपुरे तदा ।\nप्रभावत्या समाख्याता कथाकुशलता तव ।। ४३ ।।\nतत्त्वं शुचिमुखि ब्रूहि कथां योग्यतया वरे ।\nकिं त्वया दृष्टमाश्चर्यं जगत्युत्तमपक्षिणि ।। ४४ ।।\nअदृष्टपूर्वमन्यैर्वा योग्यायोग्यमनिन्दिते ।\nसोवाच वज्रनाभं तु हंसी नरवरोत्तम ।। ४५ ।।\nश्रूयतामित्यथामन्त्र्य दानवेन्द्रं महाद्युतिम् ।\nदृष्टा मे शाण्डिली नाम साध्वी दानवसत्तम ।\nआश्चर्यं कर्म कुर्वन्ती मेरुपार्श्वे मनस्विनी ।। ४६ ।।\nसुमनाश्चैव कौशल्या सर्वभूतहिते रता ।\nकथंचिद् वरशाण्डिल्याः शैलपुत्र्याः शुभा सखी।।४७।।\nनटश्चैव मया दृष्टो मुनिदत्तवरः शुभः ।\nकामरूपी च भोज्यश्च त्रैलोक्ये नित्यसम्मतः ।। ४८ ।।\nकुरून् यात्युत्तरान् वीर कालाम्रद्वीपमेव च ।\nभद्राश्वान् केतुमालांश्च द्वीपानन्यांस्तथानघ ।। ४९ ।।\nदेवगन्धर्वगेयानि नृत्यानि विविधानि च ।\nस वेत्ति देवान् नृत्येन विस्मापयति सर्वथा ।। 2.92.५० ।।\nवज्रनाभ उवाच\nश्रुतमेतन्मया हंसि न चिरादिव विस्तरम् ।\nचारणानां कथयतां सिद्धानां च महात्मनाम् ।। ५१ ।।\nकुतूहलं ममाप्यस्ति सर्वथा पक्षिनन्दिनि ।\nनटे दत्तवरे तस्मिन् संस्तवस्तु न विद्यते ।। ५२ ।।\nहंस्युवाच\nसप्तद्वीपान् विचरति नटः स दितिजोत्तम ।\nगुणवन्तं जनं श्रुत्वा गुणकार्यः स सर्वथा ।। ५३ ।।\nतव चेच्छृणुयाद् वीर सद्भूतं गुणविस्तरम् ।\nनटं तदागतं विद्धि पुरं तव महासुर ।। ५४ ।।\nवज्रनाभ उवाच\nउपायः सृजतां हंसि येनेह स नटः शुभे ।\nआगच्छेन्मम भद्रं ते विषयं पक्षिनन्दिनि ।। ५५ ।।\nते हंसा वज्रनाभेन कार्यहेतोर्विसर्जिताः ।\nदेवेन्द्रायाथ कृष्णाय शशंसुः सर्वमेव तत् ।। ५६ ।।\nअधोक्षजेन प्रद्युम्नो नियुक्तस्तत्र कर्मणि ।\nप्रभावत्याश्च संसर्गे वज्रनाभवधे तथा ।। ५७ ।।\nदैवीं मायां समाश्रित्य संविधाय हरिर्नटम् ।\nनटवेषेण भैमानां प्रेषयामास भारत ।। ५८ ।।\nप्रद्युम्नं नायकं कृत्वा साम्बं कृत्वा विदूषकम् ।\nपारिपार्श्वे गदं वीरमन्यान् भैमांस्तथैव च ।। ५९ ।।\nवारमुख्या नटीः कृत्वा तत्तूर्यसदृशास्तदा ।\nतथैव भद्रं भद्रस्य सहायांश्च तथाविधान् ।। 2.92.६० ।।\nप्रद्युम्नविहितं रम्यं विमानं ते महारथाः ।\nजग्मुरारुह्य कार्यार्थं देवानाममितौजसाम् ।। ६१ ।।\nएकैकस्य समा रूपे पुरुषाः पुरुषस्य ते ।\nस्त्रीणां च सदृशाः सर्वे ते स्वरूपैर्नराधिपाः ।। ६२ ।।\nते वज्रनगरस्याथ शाखानगरमुत्तमम् ।\nजग्मुर्दानवसंकीर्णं सुपुरं नाम नामतः ।। ६३ ।।\nइति श्रीमहाभारते खिलभागे हरिवंशे विष्णुपर्वणि वज्रनाभप्रद्युम्नादिगमने द्विनवतितमोऽध्यायः ।। ९२ ।।"
  }
]
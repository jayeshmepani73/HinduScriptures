[
  {
    "text": "वैशम्पायन उवाच\nनभो नभस्येऽथ निरीक्ष्य मासि कामस्तदा तोयदवृन्दकीर्णम् ।\nप्रभावतीं चारुविशालनेत्रामुवाच पूर्णेन्दुनिकाशवक्त्रः ।। १ ।\nतवाननाभो वरगात्रि चन्द्रो न दृश्यते सुन्दरि चारुबिम्बः ।\nत्वत्केशपाशप्रतिमैर्निरुद्धो  बलाहकैश्चारुनिरन्तरोरु ।। २ ।।\nसंदृश्यते सुभ्रु तडिद् घनस्था त्वं हेमचार्वाभरणान्वितेव ।\nमुञ्चन्ति धाराश्च घना नदन्तस्त्वद्धारयष्टेः सदृशा वराङ्गि ।। ३ ।।\nघनप्रदेशेषु बलाकपङक्तयस्त्वद्दन्तपङ्क्तिप्रतिमाविभान्ति ।\nनिमग्नपद्मानि सरित्सु सुभ्रु न भान्ति तोयानि रयाकुलानि ।। ४ ।।\nअमी घना वायुवशोपयाता बलाकमालामलचारुदन्ताः ।\nअन्योन्यमभ्याहनितुं प्रवृत्ता वनेषु नागा इव शुक्लदन्ताः ।। ५ ।।\nधनुस्त्रिवर्णं वरगात्रि पश्य कृतं तवापाङ्गमिवाननस्थम् ।\nविभूषयन्तं गगनं घनाश्च प्रहर्षणं कामिजनस्य कान्ते ।। ६ ।।\nघनान् नदन्तः प्रतिनर्दमानान् निरीक्ष्यसुश्रोणि शिखीन्प्रहृष्टान् ।\nसमादृतानुद्धतपिच्छभारान् प्रियाभिरामानुपनृत्यमानान्।। ७ ।।\nहर्म्येषु चान्ये शशिपाण्डुरेषु यजन्ति सुश्रोणि मयूरसंघाः ।\nमुहूर्तशोभामतिचारुरूपां दत्त्वा पतन्तो वलभीपुटेषु ।। ८ ।।\nप्रक्लिन्नपक्षास्तरुमस्तकेषु मुहूर्तचूडामणितां विधाय ।\nप्रयान्ति भूमिं नवशाद्वलानामाशङ्कमाना धृतचारुदेहाः ।। ९ ।।\nप्रवाति धारान्तरनिःसृतश्च सुखोऽनिलश्चन्दनपङ्कशीतः ।\nकदम्बसर्जार्जुनपुष्पभूतं समावहन् गन्धमनङ्गबन्धुम् ।। 2.95.१० ।।\nरतिश्रमस्वेदविनाशहेतुर्नवोदभारानयने च हेतुः ।\nन मारुतः स्याद् यदि चारुगात्रि न मेघकालो मम वल्लभः स्यात् ।। ११ ।।\nएवंविधेषु प्रियसङ्गमेषु रतावसाने यदुपैति वायुः ।\nरतिश्रमस्वेदहरः सुगन्धी ततः परं किं सुखमस्ति लोके ।। १२ ।।\nजलाप्लुतानीक्ष्य महानदीनां सुगात्रि हंसाः पुलिनानि हृष्टाः ।\nगताः भ्रमं मानसवासलुब्धाः ससारसाः क्रौञ्चगणानुविद्धाः ।।। १३।।\nन भान्ति नद्यो न सरांसि चैव हतत्विषीवायतचारुनेत्रे ।\nगतेषु हंसेष्वथ सारसेषु रथाङ्गतुल्याह्वयनेषु चैव ।। १४\nभोगैकदेशेन शुभं शयानं ध्रुवं जगन्नाथमुपेन्द्रमीशम् ।\nनिद्राभ्युपेता वरकालतज्ज्ञा श्रियं प्रणम्योत्तरचारुरूपाम् ।। १५ ।।\nनिद्रायमाणे भगवत्युपेन्द्रे मेघाम्बराक्रान्तनिशाकरोऽद्य ।\nपद्मामलाभः कमलायताक्षि कृष्णस्य वक्त्रानुकृतिं करोति ।। १६ ।।\nकदम्बनीपार्जुनकेतकानां स्रजो ध्रुवं कृष्णमुपानयन्ति ।\nपुष्पाणि चान्यान्यृतवः समस्ताः कृष्णात् प्रसादानभिकाङ्क्षमाणाः ।।१७।।\nनागाश्चरन्तो विषदिग्धवक्त्राः स्पृशन्ति पुष्पाण्यपि पादपान्यान्।\nपेपीयमानान् भ्रमरैर्जनानां कौतूहलं ते जनयन्त्यतीव ।। १८ ।।\nतोयातिभाराम्बुदवृन्दनद्धं नभः पतिष्यन्तमिवाभिवीक्ष्य ।\nनिपानगम्भीरमभिन्नवृष्टं मनोहरं चारुमुखस्तनोरु ।। १९ ।।\nबलाकमालाकुलमाल्यदाम्ना निरीक्ष रम्यं घनवृन्दमेतत् ।\nसस्यानि भूमावभिवर्षमाणं जगद्धितार्थं विमलाङ्गयष्टे ।। 2.95.२० ।।\nजलावलम्बाम्बुदवृन्दकर्षी घनैर्घनान् योधयतीव वायुः ।\nप्रवृत्तचक्रो नृपतिर्वनस्थान् गजान्गजैः स्वैरिव वीर्यदृप्तान् ।। २१ ।।\nअभौममम्भो विसृजन्ति मेघाः पूतं पवित्रं पवनैः सुगन्धि ।\nहर्षावहं चातकबर्हिणानां वराण्डजानां जलदप्रियाणाम् ।। २२ ।।\nप्लवंगमः पोडशपक्षशायी विरौति गोष्ठः सहकामिनीभिः ।\nऋचो द्विजातिः प्रियसत्यधर्मा यथा सुशिष्यैः परिवार्यमाणः ।। २३ ।।\nगुणो महांस्तोयदकालजोऽयमबुद्धमेघस्वनभीषितानाम् ।\nपरिष्वजन्तः परिवर्द्धयन्ति विनापि शय्यासमयं प्रियाणाम् ।। २४ ।।\nदोषोऽयमेकः सलिलागमस्य मां प्रत्युदारान्वयवर्णशीले ।\nन दृश्यते यत् तव वक्त्रतुल्यो धनग्रहग्रस्ततनुः शशाङ्कः ।। २५ ।।\nप्रदृश्यते भीरु यदा शशाङ्को घनान्तरस्थो जगतः प्रदीपः ।\nतदानुपश्यन्ति जनाः प्रहृष्टा बन्धुं प्रवासादिव संनिवृत्तम् ।। २६ ।।\nविलापसाक्षी प्रियहीनितानां संदृश्यते भीरु यदा शशाङ्कः ।\nनेत्रोत्सवः प्रोषितकामुकानां दृष्ट्वैव कान्तं भवतीत्यवैमि ।। २७ ।।\nनेत्रोत्सवः कान्तसमागतानां दावाग्नितुल्यः प्रियहीनितानाम् ।\nतेनैव देहेन वराङ्गनानां चन्द्रोऽपि तावत्प्रियविप्रियश्च ।। २८ ।।\nविनापि चन्द्रेण पुरे पितुस्ते यतः प्रभा चन्द्रगभस्तिगौरी ।\nगुणागुणांश्चन्द्रमसा न वेद्मि यतस्ततोऽहं प्रशशंसयिष्ये ।। २९।।\nअवाप यो ब्राह्मणराज्यमीड्यो दुरापमन्यैः सुकृतैस्तपोभिः ।\nगायन्ति विप्राः पवमानसंज्ञं समागताः पर्वणि चाप्युदारम्।। 2.95.३० ।।\nपिता बुधस्योत्तरवीर्यकर्मा पुरूरवा यस्य सुतो नृदेवः ।\nप्राणाग्निरीड्योऽग्निमजीजनद् यो नष्टं शमीगर्भभवं भवात्मा ।। ३१।।\nतथैव पश्चाच्चकमे महात्मा पुरोर्वशीमप्सरसां वरिष्ठाम्।\nपीतः पुरा योऽमृतसर्वदेहो मुनिप्रवीरैर्वरगात्रि घोरैः ।। ३२ ।।\nनृपः कुशाग्रैः पुनरेव यश्च धीमानतोऽग्निर्दिवि पूज्यते च ।\nआयुश्च वंशे नहुषश्च यस्य यो देवराजत्वमवाप वीरः ।। ३३ ।।\nदेवातिदेवो भगवान् प्रसूतो वंशे हरिर्यत्र जगत्प्रणेता ।\nभैमः प्रवीरः सुरकार्यहेतोर्यः सुभ्रुदक्षस्य वृतः सुताभिः ।। ३४ ।।\nबभूव राजाथ वसुश्च यस्य वंशे महात्मा शशिवंशदीपः ।\nयश्चक्रवर्तित्वमवाप वीरः स्वैः कर्मभिः शक्रसमप्रभावः ।। ३५ ।।\nयदुश्च राजा शशिवंशमुख्यो योऽवाप मह्यामधिराजभावम्।\nभोजाः कुले यस्य नराधिपस्य वीराः प्रसूताः सुरराजतुल्याः ।। ३६ ।।\nन कूटकृद् यस्य नृपोऽस्ति वंशे न नास्तिको नैष्कृतिकोऽपि वाथ ।\nअश्रद्दधानोऽप्यथवा कदर्यः शौर्येण वा वारिरुहाक्षि हीनः ।। ३७ ।।\nवंशे वधूस्त्वं कमलायताक्षि श्लाघ्या गुणानामतिपात्रभूता ।\nकुरु प्रणामं शिखराग्रदन्ति तस्य त्वमीशस्य सतां प्रियस्य ।। ३८ ।।\nनारायणायात्मभवायनाय लोकायनाय त्रिदशायनाय ।\nखगेन्द्रकेतोः पुरुषोत्तमाय कुरु प्रणामं श्वशुराय देवि ।। ३९ ।।\nइति श्रीमहाभारते खिलभागे हरिवंशे विष्णुपर्वणि प्रद्युम्नभाषणे पञ्चनवतितमोऽध्यायः ।। ९५ ।।"
  }
]
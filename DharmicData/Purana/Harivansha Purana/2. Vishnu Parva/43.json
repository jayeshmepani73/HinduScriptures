[
  {
    "text": "वैशम्पायन उवाच\nतौ नगादाप्लुतौ दृष्ट्वा वसुदेवसुतावुभौ ।\nक्षुब्धं नरवरानीकं सर्वं सम्मूढवाहनम् ।। १ ।।\nबाहुप्रहरणौ तौ तु चेरतुस्तत्र यादवौ ।\nमकराविव संरब्धौ समुद्रक्षोभणावुभौ ।। २ ।।\nताभ्यां मृधे प्रविष्टाभ्यां यादवाभ्यां मतिस्त्वभूत् ।\nआयुधानां पुराणानामादानकृतलक्षणा ।। ३ ।।\nततोऽम्बरतलाद् भूयः पतन्ति स्म महात्मनोः ।\nमध्ये राजसहस्रस्य समरं प्रतिकाङ्क्षिणोः ।। ४ ।।\nयानि वै माथुरे युद्धे प्राप्तान्याहवशोभिनोः ।\nतान्यम्बरात् पतन्ति स्म दिव्यान्याहवसम्प्लवे ।। ५ ।।\nलेलिहानानि दीप्तानि दीप्ताग्निसदृशानि वै ।\nनिक्षिप्य यानि तत्रैव तानि प्राप्तौ स्म यादवौ ।। ६ ।।\nक्रव्यादैरनुयातानि मूर्तिमन्ति बृहन्ति च ।\nतृषितान्याहवे भोक्तुं नृपमांसानि सर्वशः ।। ७ ।।\nदिव्यस्रग्दामधारीणि त्रासयन्ति च खेचरान् ।\nप्रभया भासमानानि दंशितानि दिशो दश ।। ८ ।।\nहलं सांवर्तकं नाम सौनन्दं मुसलं तथा ।\nचक्रं सुदर्शनं नाम गदां कौमोदकीं तथा ।। ९ ।।\nचत्वार्येतानि तेजांसि विष्णुप्रहरणानि वै ।\nताभ्यां समवतीर्णानि यादवाभ्यां महामृधे ।। 2.43.१० ।।\nजग्राह प्रथमं रामो ललामप्रतिमं रणे ।\nसर्पन्तमिव सर्पेन्द्रं दिव्यमालाकुलं हलम् ।। ११ ।।\nसव्येन सात्वतां श्रेष्ठो जग्राह मुसलोत्तमम् ।\nसौनन्दं नाम बलवान् निरानन्दकरं द्विषाम् ।। १२ ।।\nदर्शनीयं च लोकेषु चक्रमादित्यवर्चसम् ।\nनाम्ना सुदर्शनं नाम प्रीतो जग्राह केशवः ।। १३ ।।\nदर्शनीयं च लोकेषु धनुर्जलदनिःस्वनम् । ।\nनाम्ना शार्ङ्गमिति ख्यातं प्रीतो जग्राह वीर्यवान् ।। १४ ।।\nदेवैर्निगदितार्थस्य गदा तस्यापरे करे ।\nनिषक्ता कुमुदाक्षस्य नाम्ना कौमोदकीति सा ।। १५ ।।\nतौ सप्रहरणौ वीरौ साक्षाद्विष्णुतनूपमौ ।\nसमरे रामगोविन्दौ रिपूंस्तान् प्रत्ययुद्ध्यताम्।। १६ ।।\nआयुधप्रग्रहौ वीरौ तावन्योन्यमयावुभौ ।\nपूर्वजानुजसंज्ञौ तु रामगोविन्दलक्षणौ ।। १७ ।।\nसमरेऽप्रतिरूपौ तौ विष्णुरेको द्विधा कृतः ।\nद्विषत्सु प्रतिकुर्वाणौ पराक्रान्तौ यथेश्वरौ ।। १८ ।।\nहलमुद्यम्य रामस्तु सर्पेन्द्रमिव कोपनम्।\nचचार समरे वीरो द्विषतामन्तकोपमः ।। १९ ।।\nविकर्षन् रथवृन्दानि क्षत्रियाणां महात्मनाम् ।\nचकार रोषं सफलं नागेषु च हयेषु च ।। 2.43.२० ।।\nकुञ्जराँल्लाङ्गलोत्क्षिप्तान् मुसलाक्षेपताडितान् ।\nरामोऽभिरामः समरे निर्ममन्थ यथाचलान् ।। २१ ।।\nते वध्यमाना रामेण समरे क्षत्रियर्षभाः ।\nजरासंधान्तिकं भीता विरथाः प्रतिजग्मिरे ।। २२ ।।\nतानुवाच जरासंधः क्षत्रधर्मे व्यवस्थितः ।\nधिगेतां क्षत्रवृत्तिं वः समरे कातरात्मनाम् ।। २३ ।।\nपराक्रान्तस्य समरे विरथस्य पलायतः ।\nभ्रूणहत्यामिवासह्यां प्रवदन्ति मनीषिणः ।। २४ ।।\nपत्तिनो भुवि चैकस्य गोपस्याल्पबलीयसः ।\nभीताः किं विनिवर्तध्वं धिगेतां क्षत्रवृत्तिताम् ।। २५ ।।\nक्षिप्रं समभिवर्तन्तां मम वाक्येन नोदिताः ।\nयावदेतौ रणे गोपौ प्रेषयामि यमक्षयम् ।। २६ ।।\nततस्ते क्षत्रियाः सर्वे जरासंधेन नोदिताः ।\nक्षिपन्तः शरजालानि हृष्टा योद्धुमुपस्थिताः ।। २७ ।।\nते हयैः काञ्चनापीडै रथैश्चेन्दुसमप्रभैः ।\nनागैश्चाम्भोदसंकाशैर्महामात्रप्रणोदितैः ।। २८ ।।\nसतनुत्राणनिस्त्रिंशाः सायुधाभरणाम्बराः ।\nस्वारोपितधनुष्मन्तः सतूणीराः ससायकाः ।। २९ ।।\nसच्छत्रोत्सेधिनः सर्वे चारुचामरवीजिताः ।\nरणावनिगता रेजुः स्यन्दनस्था महीक्षितः ।। 2.43.३० ।।\nतौ युद्धरङ्गापतितौ विधावन्तौ महाभुजौ ।\nवसुदेवसुतौ वीरौ युयुत्सू प्रत्यदृश्यताम् ।। ३१ ।।\nतद् युद्धमभवत्तत्र तयोस्तेषां तु संयुगं ।\nसायकोत्सर्गबहुलं गदानिर्घातदारुणम् ।। ३२ ।।\nततः शरसहस्राणि प्रतीच्छन्तौ रणेषिणौ ।\nतस्थतुर्योधमुख्यौ तावभिवृष्टौ यथाचलौ ।। ३३ ।।\nगदाभिश्चैव गुर्वीभिः क्षेपणीयैश्च मुद्गरैः ।\nअर्द्यमानौ महेष्वासौ यादवौ न चकम्पतुः ।। ३४ ।।\nततः कृष्णोऽम्बुदाकारः शङ्खचक्रगदाधरः\nव्यवर्धत महातेजा वातयुक्त इवानलः ।। ३५ ।।\nस चक्रेणार्कतुल्येन दीप्यमानेन तेजसा ।\nचिच्छेद समरे वीरो नृगजाश्वमहारथान् ।। ३६ ।।\nगदानिपातविहता लाङ्गलेन च कर्षिताः ।\nन शेकुस्ते रणे स्थातुं पार्थिवा नष्टचेतसः ।। ३७ ।।\nचक्रक्षुरनिकृत्तानि विचित्राणि महीक्षिताम् ।\nरथयूथानि भग्नानि न शेकुश्चलितुं रणे ।। ३८ ।।\nमुसलाक्षेपभग्नाश्च कुञ्जराः षष्टिहायनाः ।\nघना इव घनापाये भग्नदन्ता विचुक्रुशुः ।। ३९ ।।\nचक्रानलज्वालहताः सादिनः सपदातयः ।\nपेतुः परासवस्तत्र यथा वज्रहतास्तथा ।। 2.43.४० ।।\nचक्रलाङ्गलनिर्दग्धं तत्सैन्यं विदलीकृतम् ।\nयुगान्तोपहतप्रख्यं सर्वं पतितमाबभौ ।। ४१ ।।\nआक्रीडभूमिं दिव्यानामायुधानां वपुष्मताम् ।\nवैष्णवानां नृपास्ते तु द्रष्टुमप्यबलीयसः ।। ४२ ।।\nकेचिद्रथा सम्मृदिताः केचिन्निहतपार्थिवाः ।\nभग्नैकचक्रास्त्वपरे विकीर्णा धरणीतले ।। ४३ ।।\nतस्मिन् विशसने घोरे चक्रलाङ्गलसम्प्लवे ।\nदारुणानि प्रवृत्तानि रक्षांस्यौत्पातिकानि च ।। ४४ ।।\nआर्तानां कूजमानानां पाटितानां च वेणुवत् ।\nअन्तो न शक्यतेऽन्वेष्टुं नृनागरथवाजिनाम् ।। ४५ ।।\nसा पातितनरेन्द्राणां रुधिराऽऽर्द्रा रणक्षितिः ।\nयोषेव चन्दनार्द्राङ्गी भैरवा प्रतिभाति वै ।। ४६ ।।\nनरकेशास्थिमज्जान्त्रैः शातितानां च दन्तिनाम् ।\nरुधिरौघप्लवस्तत्र च्छादयामास मेदिनीम् ।। ४७ ।।\nतस्मिन् महाभीषणके नरवाहनसंक्षये ।\nशिवानामशिवैः शब्दैर्नादिते घोरदर्शने ।। ४८ ।।\nआर्तस्तनितसंनादे रुधिराम्बुह्रदाकुले ।\nअन्तकाक्रीडसदृशे नागदेहैः समावृते ।। ४९ ।।\nअपास्तैर्बाहुभिर्योधैस्तुरगैश्च विदारितैः ।\nकङ्कैश्च बलगृध्रैश्च नादितैः प्रतिनादिते ।। 2.43.५० ।।\nनिपाते पृथिवीशानां मृत्युसाधारणे रणे ।\nकृष्णः शत्रुवधं कर्तुं चचारान्तकदर्शनः ।। ५१ ।।\nयुगान्तार्कप्रभं चक्रं कालीं चैवायसीं गदाम् ।\nगृह्य सैन्यावनिगतो बभाषे केशवो नृपान् ।। ५२ ।।\nकिन्न युद्धयत वै शूरा हस्त्यश्वरथसंयुताः ।\nकिमिदं गम्यते शूराः कृतास्त्रा दृढनिश्चयाः ।\nअहं सपूर्वजः संख्ये पदातिः प्रमुखे स्थितः ।। ५३ ।।\nअदृष्टदोषेण रणे भवन्तो येन पालिताः ।\nस इदानीं जरासंधः किमर्थं नाभिवर्तते ।। ५४ ।।\nएवमुक्ते तु नृपतिर्दरदो नाम वीर्यवान् ।\nरामं हलाग्रोग्रभुजं प्रत्ययात् सैन्यमध्यगम् ।। ५५ ।।\nबभाषे स तु ताम्राक्षमुक्षाणमिव सेवनी ।\nएह्येहि राम युध्यस्व मया सार्द्धमरिंदम ।। ५६ ।।\nतद् युद्धमभवत् ताभ्यां रामस्य दरदस्य च ।\nमृधे लोकवरिष्ठाभ्यां कुञ्जराभ्यामिवौजसा ।। ५७ ।।\nयोजयित्वा ततः स्कन्धे रामो दरदमाहवे ।\nहलेन बलिनां श्रेष्ठो मुसलेनावपोथयत् ।। ५८ ।।\nस्वकायगतमूर्धा वै मुसलेनावपोथितः ।\nपपात दरदो भूमौ दारितार्द्व इवाचलः ।। ५९ ।।\nरामेण निहते तस्मिन् दरदे राजसत्तमे ।\nजरासंधस्य राज्ञस्तु रामेणासीत्समागमः ।। 2.43.६० ।।\nमहेन्द्रस्येव वृत्रेण दारुणो लोमहर्षणः ।\nगदे गृहीत्वा विक्रान्तावन्योन्यमभिधावतः ।। ६१ ।।\nकम्पयन्तौ भुवं वीरौ तावुद्यतमहागदौ ।\nददृशाते महात्मानौ गिरी सशिखराविव ।। ६२ ।।\nव्युपारमन्त युद्धानि प्रेक्ष्य तौ पुरुषर्षभौ ।\nसंरब्धाविव धावन्तौ गदायुद्धेषु विश्रुतौ ।। ६३ ।।\nतावुभौ परमाचार्यौ लोके ख्यातौ महाबलौ ।\nमत्ताविव महानागावन्योन्यं समधावताम् ।। ६४ ।।\nततो देवाः सगन्धर्वाः सिद्धाश्च परमर्षयः ।\nयक्षाश्चाप्सरसश्चैव समाजग्मुः सहस्रशः ।। ६५ ।।\nतद्देवयक्षगन्धर्वमहर्षिभिरलंकृतम् ।\nशुशुभेऽभ्यधिकं राजन् नभो ज्योतिर्गणैरिव ।। ६६ ।।\nअभिदुद्राव रामं तु जरासंधो नराधिपः ।\nसव्यं मण्डलमाश्रित्य बलदेवस्तु दक्षिणम् ।। ६७ ।।\nतावन्योन्यं प्रजह्राते गदायुद्धविशारदौ ।\nदन्ताभ्यामिव मातङ्गौ नादयन्तौ दिशो दश ।। ६८ ।।\nगदानिपातो रामस्य शुश्रुवेऽशनिनिःस्वनः ।\nजरासंधस्य च रणे पर्वतस्येव दीर्यतः ।। ६९ ।।\nन स्म कम्पयते रामं जरासंधकरच्युता ।\nगदा गदाभृतां श्रेष्ठं विन्ध्यं गिरिमिवानिलः ।। 2.43.७० ।।\nरामस्य तु गदावेगं राजा स मगधेश्वरः ।\nसेहे धैर्येण महता शिक्षया च व्यपोथयत् ।। ७१ ।।\nततोऽन्तरिक्षे वागासीत् सुस्वरा लोकसाक्षिणी ।\nन त्वया राम वध्योऽयमलं खेदेन मानद ।।७२।।\nविहितोऽस्य मया मृत्युस्तस्मात्साधु व्युपारम ।\nअचिरेणैव कालेन प्राणांस्त्यक्ष्यति मागधः ।।७३।।।\nजरासंधस्तु तच्छ्रुत्वा विमनाः समपद्यत ।\nन प्राहरत् ततस्तस्मै पुनरेव हलायुधः ।\nतौ व्युपारमतां युद्धाद्वृष्णयस्ते च पार्थिवाः ।। ७४ ।।\nदीर्घकालं महाराज निजघ्नुरितरेतरम् ।\nपराजिते त्वपक्रान्ते जरासंधे महीपतौ ।\nविविक्तमभवत् सैन्यं परावृत्तमहारथम् ।। ७५ ।।\nते नृपाश्चोदितैर्नागैः स्यन्दनैस्तुरगैस्तथा ।\nदुद्रुवुर्भीतमनसो व्याघ्राघ्राता मृगा इव ।। ७६ ।\nतन्नरेन्द्रैः परित्यक्तं भग्नदर्पैर्महारथैः ।\nघोरं क्रव्यादबहुलं रौद्रमायोधनं बभौ ।। ७७ ।।\nद्रवत्सु रथमुख्येषु चेदिराजो महाद्युतिः ।\nस्मृत्वा यादवसम्बन्धं कृष्णमेवान्ववर्तत ।। ७८ ।।\nवृतः कारूषसैन्येन चेदिसैन्येन चानघ ।\nसम्बन्धकामो गोविन्दमिदमाह स चेदिराट् ।। ७९ ।।\nअहं पितृष्वसुर्भर्ता तव यादवनन्दन ।\nसबलस्त्वामुपावृत्तस्त्वं हि मे दयितः प्रभो ।। 2.43.८० ।।\nउक्तश्चैष मया राजा जरासंधोऽल्पचेतनः ।\nकृष्णाद् विरम दुर्बुद्धे विग्रहाद् रणकर्मणि ।। ८१ ।।\nतदेषोऽद्य मया त्यक्तो मम वाक्यस्य दूषकः ।\nभग्नो युद्धे जरासंधस्त्वया द्रवति सानुगः ।। ८२ ।।\nनिर्वैरो नैष संयाति स्वपुरं पृथिवीपतिः ।\nत्वय्येव भूयोऽप्यपरं दर्शयिष्यति किल्बिषम् ।। ८३ ।।\nतदिमां संत्यजाशु त्वं महीं हतनराकुलाम् ।\nक्रव्यादगणसंकीर्णां सेवितव्याममानुषैः ।। ८४ ।।\nकरवीरपुरं कृष्ण गच्छामः सबलानुगाः ।\nशृगालं वासुदेवं वै द्रक्ष्यामस्तत्र पार्थिवम् ।। ८५ ।।\nइमौ रथवरोदग्रौ युवयोः कारितौ मया ।\nयोजितौ शीघ्रतुरगैः स्वङ्गचक्राक्षकूबरौ ।। ८६ ।।\nशीघ्रमारुह भद्रं ते बलदेवसहायवान् ।\nत्वरामः करवीरस्थं द्रष्टुं तं वसुधाधिपम् ।। ८७ ।।\nवैशम्पायन उवाच\nपितृष्वसृपतेर्वाक्यं श्रुत्वा चेदिपतेस्तदा ।\nवाक्यं हृष्टमनाः कृष्णो जगाद जगतो गुरुः ।। ८८ ।।\nअहो युद्धाभिसंतप्तौ देशकालोचितं त्वया ।\nबान्धवप्रतिरूपेण संसिक्तौ वचनाम्बुना ।। ८९ ।।\nदेशकालविशिष्टस्य हितस्य मधुरस्य च ।\nवाक्यस्य दुर्लभा लोके वक्तारश्चेदिसत्तम ।। 2.43.९० ।।\nचेदिनाथ सनाथौ स्वः संवृत्तौ तव दर्शनात् ।\nनावयोः किंचिदप्राप्यं ययोस्त्वं बन्धुरीदृशः ।। ९१ ।।\nजरासंधस्य निधनं ये चान्ये तत्समा नृपाः ।\nपर्याप्तौ त्वत्सनाथौ स्वः कर्तुं चेदिकुलोद्वह ।। ९२ ।।\nयदूनां प्रथमो बन्धुस्त्वं हि सर्वमहीक्षिताम् ।\nअतः प्रभृति संग्रामान् द्रक्ष्यसे चेदिसत्तम ।। ९३ ।।\nचाक्रं मौसलमित्येवं संग्रामं रणवृत्तयः ।\nकथयिष्यन्ति लोकेऽस्मिन्ये धरिष्यन्ति पार्थिवाः।।९४।।\nराज्ञां पराजयं युद्धे गोमन्तेऽचलसत्तमे ।\nश्रवणाद् धारणाद् वापि स्वर्गलोकं व्रजन्ति हि ।। ९५।।\nतद्गच्छाम महाराज करवीरं पुरोत्तमम् ।\nत्वयोद्दिष्टेन मार्गेण चेदिराज शिवाय वै ।। ९६ ।।\nते स्यन्दनगताः सर्वे पवनोत्पातिभिर्हयैः ।\nभेजिरे दीर्घमध्वानं मूर्तिमन्त इवाग्नयः ।। ९७ ।।\nते त्रिरात्रोषिताः प्राप्ताः करवीरं पुरोत्तमम् ।\nशिवाय च शिवे देशे निविष्टास्त्रिदशोपमाः ।। ९८ ।।\nइति श्रीमहाभारते खिलभागे हरिवंशे विष्णुपर्वणि करवीरपुराभिगमने त्रिचत्वारिंशोऽध्यायः ।। ४३ ।।"
  }
]
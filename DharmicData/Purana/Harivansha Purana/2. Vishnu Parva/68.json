[
  {
    "text": "वैशम्पायन उवाच\nततो जिगमिषुं तत्र नारदं मुनिसत्तमम् ।\nप्रोवाच भगवान् विष्णुरप्रमेयपराक्रमः ।। १ ।।\nमहर्षे धर्मतत्त्वज्ञ स्वर्गं गत्वा त्वयानघ ।\nदृष्ट्वा सदस्यान् देवस्य त्रिपुरघ्नस्य धीमतः ।। २ ।।\nअनाज्ञया मद्वचनाद् विज्ञाप्यः पाकशासनः ।\nसम्भावयित्वा भ्रातृत्वं पौराणं वेत्सि यन्मुने ।। ३ ।।\nयमस्राक्षीन्मुनिश्रेष्ठो भगवान् कश्यपस्तरुम् ।\nपारिजातं पुरादित्याः सुखार्थं धर्मसत्तमः ।। ४ ।।\nस पुण्यमतिसौभाग्यं ददाति तरुसत्तमः ।\nतव दत्तं पुरा दानं व्रतेन तरुमुत्तमम् ।। ५ ।।\nदेवीभिर्धर्मनित्याभिर्धर्मार्थममरोत्तम ।\nदत्तं श्रुत्वाभिकाङ्क्षन्ति दातुं पत्न्यो मम प्रभो ।। ६ ।।\nपुण्यार्थं दानधर्मार्थं मम प्रीत्यर्थमेव च ।\nआनाययद् द्वारवतीं पारिजातं महाद्रुमम् ।। ७ ।।\nदत्ते दाने पुनः स्वर्गं तरुं त्वं नेतुमर्हसि ।\nस वाच्य एवं भगवान् बलभिद् भगवंस्त्वया ।। ८ ।।\nतथा तथा प्रयत्नश्च कार्योऽस्मिन्मुनिसत्तम ।\nयथा तरुवरं दद्यात् पारिजातं सुरेश्वरः ।। ९ ।।\nतत्र दूतगुणं तावत् पश्यामस्ते तपोधन ।\nसम्भाव्या सर्वकृत्यानां सम्पद्धि त्वयि मे मता ।। 2.68.१० ।।\nएवं नारायणेनोक्तो नारदो भगवानृषिः ।\nप्रहस्योवाच केशिघ्नमिदं वाक्यं तपोधनः ।। ११ ।।\nबाढमेवं प्रवक्ष्यामि यदुमुख्य सुरेश्वरम् ।\nन तु दास्यति देवेन्द्रः पारिजातं कथंचन ।। १२ ।।\nमन्दरं पर्वतश्रेष्ठं दानवैस्त्रिदशैस्तथा ।\nनिक्षिप्य तोयधौ पूर्वं पारिजातः समाहृतः ।। १३ ।।\nमन्दरात् पर्वतश्रेष्ठान्नयितुं प्रेषितः पुरा ।\nपारिजातं हरेणापि लोककर्त्रा जनार्दन ।। १४ ।।\nस्वयं विज्ञापितो गत्वा ततः शक्रेण शङ्करः ।\nआक्रीडद्रुम उद्याने शच्याः स्यादिति याचितः ।। १५।।\nतथास्त्विति वरो दत्तो महादेवेन चानघ ।\nन च नीतः पारिजातो मन्दरं चित्रकन्दरम् ।। १६ ।।\nक्रीडावृक्षः स शच्येति व्यपदेशेन मोक्षितः ।\nमहेन्द्रेण महाबाहो पारिजातस्ततः पुरा ।। १७ ।।\nप्रियार्थमुमया साक्षात् पारिजातवनं हरः ।\nगव्यूतिशतविस्तीर्णं मन्दरस्यैव कन्दरम् ।। १८ ।।\nन तत्र सूर्यभाः कृष्ण प्रविशन्ति नगोत्तमे ।\nन च चन्द्रप्रभा शीता नैव कृष्ण सदागतिः ।। १९ ।।\nशीतोष्णे कृतस्तत्र शैलपुत्र्या भवन्ति हि ।\nस्वयंप्रभं वनं तद्धि महादेवस्य तेजसा ।। 2.68.२० ।।\nवर्जयित्वा महादेवौ सगणौ यदुनन्दन ।\nमां चान्यस्तद्वनं दिव्यं न प्रयाति कथंचन ।। २१ ।।\nस्रवन्ति तत्र वार्ष्णेय पारिजाताः समन्ततः ।\nसर्वरत्नानि मुख्यानि मनसा काङ्क्षितानि वै ।। २२ ।।\nगणास्तान्युपभुञ्जन्ति प्रवराणां महात्मनाम् ।\nआज्ञया देवदेवस्य लोकनाथस्य केशव ।। २३ ।।\nपारिजाताद् बहुगुणं फलं तेषां तथा वनम् ।\nअभिमानं प्रभाश्चैव गुणा भूरिगुणास्तथा ।। २४ ।।\nमूर्तिमन्तश्च ते वृक्षाः सोमं देवं वृषध्वजम् ।\nउपतिष्ठन्ति सततं प्रवरैः सह केशव ।। २५ ।।\nरौद्रेण तेजसा जुष्टा दुःखैर्हीनाः सुखान्विताः ।\nतरवो मन्दरे ते हि दयिताः शैलकन्यया ।। २६ ।।\nप्रविवेशान्धको नाम घोरस्तत्र महाबलः ।\nदैतेयो वरदानेन दर्पितः पापनिश्चयः ।।२७ ।।\nस हतो देवदेवेन हरेणामित्रघातिना ।\nअवध्यः सर्वभूतानां वृत्राद् दशगुणं बली ।। २८ ।।\nएवं दुःखं न ते देव पारिजातं प्रदास्यति ।\nपुष्कराक्ष सहस्राक्षः सत्यमेतद् ब्रवीमि ते ।। २९ ।।\nसततं सहितो देव्या शच्या स हि वरद्रुमः ।\nसर्वकामप्रदः कृष्ण तथेन्द्राय महौजसे ।। 2.68.३० ।।\nश्रीभगवानुवाच\nमुने तद् युज्यते साधु महादेवेन धीमता ।\nयच्छचीकारणं कृत्वा न नीतः स तरुः पुरा ।। ३१ ।।\nस ज्येष्ठः सर्वभूतानां लोककृत् प्रभवोऽव्ययः ।\nपारावर्यस्य सदृशं कृतवानिति मे मतिः ।। ३२ ।।\nअहं यवीयान् देवस्य सर्वथा बलघातिनः ।\nलालनीयश्च भगवञ्जयन्त इव सत्तम ।। ३३ ।।\nसर्वथा भगवांस्तावदुपायैर्बहुविस्तरैः ।\nकरोतु यत्नं प्रीत्यर्थं शक्तो ह्यसि तपोधन ।। ३४ ।।\nमया मुने प्रतिज्ञातं पुण्यार्थं सत्यभामया ।\nस्वर्गादिहानयिष्यामि पारिजातमिति प्रभो ।। ३५ ।।\nमया तदनृतं कर्तुं कथं शक्यं तपोधन ।\nनानृतं हि वचो विप्र प्रोक्तं पूर्वं मयानघ ।। ३६ ।।\nमयि भग्नप्रतिज्ञे वै लोकानां विप्लवो भवेत् ।\nयन्मया हि मुनिश्रेष्ठ लोकधर्मा गुणान्विताः ।\nपरिधार्याः स्थितौ सर्वे स कथं ह्यनृतं वदेत् ।। ३७।।\nन देवगन्धर्वगणा न राक्षसा\nन चासुरा नैव च यक्षपन्नगाः ।\nमम प्रतिज्ञामपहन्तुमुद्यता\nमुने समर्थाः खलु भद्रमस्तु ते ।। ३८ ।।\nस पारिजातं यदि न प्रदास्यति\nप्रयाच्यमानो भवतामरेश्वरः ।\nततः शचीव्यामृदितानुलेपने\nगदां विमोक्ष्यामि पुरंदरोरसि ।। ३९ ।।\nइति प्रवाच्यो यदि सामपूर्वकं\nप्रयाच्यमानो न तरुं प्रयच्छति ।\nसुनिश्चयं मद्गमनाय सर्वथा\nत्वयापि कार्यः खलु तत्र निश्चयः ।। 2.68.४० ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे नारदकृष्णभाषणे अष्टषष्टितमोऽध्यायः ।। ६८ ।।"
  }
]
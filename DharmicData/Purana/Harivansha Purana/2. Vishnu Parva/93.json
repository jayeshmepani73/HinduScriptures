[
  {
    "text": "वैशम्पायन उवाच\nततः सुपुरवासीनामसुराणां नराधिप ।\nददावाज्ञां वज्रनाभो दीयतां गृहमुत्तमम् ।। १ ।।\nआतिथ्यं क्रियतामेषां बहुरत्नमुपायनम् ।\nवासांसि सुविचित्राणि सुखाय जनरञ्जनम् ।। २ ।।\nभर्तुराज्ञां समालभ्य तथा चक्रुश्च सर्वशः ।\nपूर्वश्रुतो नटः प्राप्तः कौतूहलमजीजनत् ।। ३ ।।\nनटस्याथ ददुर्दैत्याः सत्कारं परया मुदा ।\nपर्यायार्थे ददुश्चापि रत्नानि सुबहून्यथ ।। ४ ।।\nततः स ननृते तत्र वरदत्तो नटस्तथा ।\nसुपुरे पुरवासीनां परं हर्षं समादधत् ।। ५ ।।\nरामायणं महाकाव्यमुद्दिश्य नाटकं कृतम् ।\nजन्म विष्णोरमेयस्य राक्षसेन्द्रवधेप्सया ।। ६ ।।\nलोमपादो दशरथ ऋष्यशृङ्गं महामुनिम् ।\nशान्तामप्यानयामास गणिकाभिः सहानघ ।। ७ ।।\nरामलक्ष्यणशत्रुघ्ना भरतश्चैव भारत ।\nऋष्यशृङ्गश्च शान्ता च तथारूपैर्नटैः कृताः ।। ८ ।।\nतत्कालजीविनो वृद्धा दानवा विस्मये गताः ।\nआचचक्षुश्च तेषां वै रूपतुल्यत्वमच्युत ।। ९ ।।\nसंस्फाराभिनयौ तेषां प्रस्तावानां च धारणम् ।\nदृष्ट्वा सर्वे प्रवेशं च दानवा विस्मयं गताः ।। 2.93.१० ।।\nते रक्ता विस्मयं नेदुरसुराः परया मुदा ।\nउत्थायोत्थाय नाट्यस्य विषयेषु पुनः पुनः ।। ११ ।।\nददुर्वस्त्राणि तुष्टाश्च ग्रैवेयवलयानि च ।\nहारान् मनोहरांश्चैव हेमवैडूर्यभूषितान् ।। १२ ।।\nपृथगर्थेषु दत्तेषु लोकैस्ते तुष्टुवुर्नटाः ।\nअसुरांश्च मुनींश्चैव गोत्रैरभिजनैरपि ।। १३ ।।\nप्रेषितं वज्रनाभस्य शाखानगरवासिभिः ।\nनटस्य दिव्यरूपस्य नरेन्द्रागमनं तदा ।। १४ ।।।\nपुरा श्रुतार्थो दैत्येन्द्रः प्रेषयामास भारत ।\nआनीयतां वज्रपुरं नटोऽसाविति  हर्षितः ।। १५ ।।\nदानवेन्द्रवचः श्रुत्वा शाखानगरवासिभिः ।\nनीता वज्रपुरं रम्यं नटवेषेण यादवाः ।। १६ ।।\nआवासश्च ततो दत्तः सुकृतो विश्वकर्मणा ।\nएष्टव्यं यश्च तत् सर्वं दत्तं शतगुणोत्तरम् ।। १७ ।।\nअथ कालोत्सवं चक्रे वज्रनाभो महासुरः ।\nकारयामास रम्यं च चमूवाटं प्रहृष्टवान् ।। १८ ।।\nततस्तान् परिविश्रान्तान् प्रेक्षार्थाय प्रचोदयत् ।\nदत्त्वा रत्नानि भूरीणि वज्रनाभो महाबलः ।। १९ ।।\nउपविष्टश्च तान् द्रष्टुं सह ज्ञातिभिरात्मवान् ।\nछन्ने चान्तःपुरं स्थाप्य चक्षुर्दृश्ये नराधिप ।। 2.93.२० ।।\nभैमापि बद्धनेपथ्या नटवेषधरास्तथा ।\nकार्यार्थे भीमकर्माणो नृत्यार्थमुपचक्रमुः ।। २१ ।।\nततो घनं ससुषिरं मुरजानकभूषितम् ।\nतन्त्रीस्वरगणैर्विद्धानातोद्यानन्ववादयन् ।। २२ ।।\nततस्तु देवगान्धारं छालिक्यं श्रवणामृतम् ।\nभैमस्त्रियः प्रजगिरे मनःश्रोत्रसुखावहम् ।। २३ ।।\nआगान्धारग्रामरागं गङ्गावतरणं तथा ।\nविद्धमासारितं रम्यं जगिरे स्वरसम्पदा ।। २४ ।।\nलयतालसमं श्रुत्वा गङ्गावतरणं शुभम् ।\nअसुरांस्तोषयामासुरुत्थायोत्थाय भारत ।। २५ ।।\nनान्दिं च वादयामासुः प्रद्युम्नो गद एव च ।\nसाम्बश्च वीर्यसम्पन्नः कार्यार्थं नटतां गतः ।। २६ ।।\nनान्द्यन्ते च तदा श्लोकं गङ्गावतरणाश्रितम् ।\nरौक्मिणेयस्तदोवाच सम्यक् स्वभिनयान्वितम् ।। २७।।\nरम्भाभिसारं कौबेरं नाटकं ननृतुस्ततः ।\nशूरो रावणरूपेण रम्भावेषा मनोवती ।। २८ ।।\nनलकूबरस्तु प्रद्युम्नः साम्बस्तस्य विदूषकः ।\nकैलासो रूपितश्चापि मायया यदुनन्दनैः ।। २९ ।\nशापश्च दत्तः क्रुद्धेन रावणस्य दुरात्मनः ।\nनलकूबरेण च यथा रम्भा चाप्यथ सान्त्विता ।। 2.93.३० ।।\nएतत् प्रकरणं वीरा ननृतुर्यदुनन्दनाः ।\nनारदस्य मुनेः कीर्तिं सर्वज्ञस्य महात्मनः ।। ३१ ।।\nपादोद्धारेण नृत्येन तथैवाभिनयेन च ।\nतुष्ढुवुर्दानवा वीरा भैमानामतितेजसाम् ।। ३२ ।।\nते ददुर्वस्त्रमुख्यानि रत्नान्याभरणानि च ।\nहारांस्तरलविद्धांश्च वैडूर्यमणिभूषितान् ।। ३३ ।।\nविमानानि विचित्राणि रथांश्चाकाशगामिनः ।\nगजानाकाशगांश्चैव दिव्यनागकुलोद्भवान् ।। ३४ ।।\nचन्दनानि च दिव्यानि शीतानि रसवन्ति च ।\nगुरूण्यगुरुमुख्यानि गन्धाढ्यानि च भारत ।। ३५ ।।\nचिन्तामणीनुदारांश्च चिन्तिते सर्वकामदान् ।\nप्रेक्षासु तासु बह्वीषु ददन्तो दानवास्तथा ।। ३६ ।।\nधनरत्नैर्विरहिताः कृताः पुरुषसत्तम ।\nस्त्रियो दानवमुख्यानां तथैव च जनेश्वर ।। ३७ ।।\nततो हंसी प्रभावत्याः सखी प्राह प्रभावतीम् ।\nगतास्मि द्वारकां रम्यां भैमगुप्तामनिन्दिते ।। ३८ ।।\nप्रद्युम्नश्च मया दृष्टो विविक्ते चारुलोचने ।\nभक्तिश्च कथिता तस्य मया तव शुचिस्मिते ।। ३९ ।।\nतेन हृष्टेन कालश्च कृतः कमललोचने ।\nअद्य प्रदोषसमये त्वया सह समागमे ।। 2.93.४०।।\nतदद्य रुचिरश्रोणि तव प्रियसमागमः ।\nन ह्यात्मवति भाषन्ति मिथ्या भैमकुलोद्भवाः ।। ४१ ।।\nततः प्रभावती हृष्टा हंसीं तामिदमब्रवीत् ।\nउषितासि ममावासे स्वप्तुमर्हसि सुन्दरि ।। ४२ ।।\nत्वयाहं सहिताऽऽवासे द्रष्टुमिच्छामि कैशविम् ।\nनिःसाध्वसा भविष्यामि त्वया सह विहङ्गमे ।। ४३ ।।\nहंसी तथेति चोवाच सखीं कमललोचनाम् ।\nआरुरोह च तद्धर्म्यं प्रभावत्या विहङ्गमा ।। ४४ ।।\nविश्वकर्मकृते तत्र हर्म्यपृष्ठे प्रभावती ।\nसंविधानं चकाराशु प्रद्युम्नागमनक्षमम् ।। ४५ ।।\nतस्मिन् कृते संविधाने काममानयितुं ययौ ।\nप्रभावतीमनुज्ञाप्य हंसी वायुसमा गतौ ।। ४६ ।।\nनटवेषधरं कामं गत्वोवाच शुचिस्मिता ।\nअद्य भूतः स भगवन् समयो वर्तते निशि ।। ४७ ।।\nतथेति प्राह तां कामः सा निवृत्ताथ पक्षिणी ।\nअभ्यागता च सा हंसी प्रभावतिमथाब्रवीत् ।\nअभ्येति रौक्मिणेयोऽसावाश्वसायतलोचने ।। ४८ ।।\nप्रद्युम्नो नीयमानं तु ददृशे माल्यमात्मवान् ।\nभ्रमरैरावृतं वीरः सुगन्धमरिमर्दनः ।। ४९ ।।\nनिलिल्ये तत्र माल्ये तु भूत्वा मधुकरस्तदा ।\nप्रभावत्या नीयमाने विदितार्थः प्रतापवान् ।। 2.93.५० ।।\nप्रवेशितं च तन्माल्यं स्त्रीभिर्मधुकरायुतम् ।\nउपनीतं प्रभावत्यै स्त्रीभिस्तद् भ्रमरावृतम् ।। ५१ ।।\nअविदूरे च विन्यस्तं प्रभावत्या जनाधिप ।\nभ्रमरास्ते ययुः सौम्य संध्याकाले ह्युपस्थिते ।। ५२ ।।\nस भैमप्रवरो वीरस्तैः सहायैर्विहीनतः ।\nकर्णोत्पले प्रभावत्या निलिल्ये शनकैरिव ।। ५३ ।।\nततः प्रभावती हंसीमुवाच वदतां वरा ।\nउद्यतं पूर्णचन्द्रं सा समीक्ष्यातिमनोहरम् ।। ५४ ।।\nसखि दह्यन्ति मेऽङ्गानि मुखं च परिशुष्यति ।\nऔत्सुक्यं हृदि चातीव कोऽयं व्याधिरनौषधः ।। ५५ ।।\nदधद् द्विगुणमौत्सुक्यमसौ पूर्णनिशाकरः ।\nनवोदितः शीतरश्मिः सख्यं हरति च प्रियः ।। ५६ ।।\nन दृष्टपूर्वो हि मया श्रुतमात्रेण काङ्क्षितः ।\nअहो धूमयतेऽङ्गानि स्त्रीस्वभावस्य धिक् खलु ।। ५७ ।।\nकल्पयामि यथाबुद्ध्या यदि नाभ्येति मे प्रियः ।\nकुमुद्वतीगतं मार्गं हा गमिष्याम्यकिंचना ।। ५८ ।।\nमदनाशीविषेणास्मि हा हा दष्टा मनस्विनी ।\nशीतवीर्याः प्रकृत्यैव जगतो ह्रादनाः सुखाः ।\nदहन्ति मम गात्राणि किं नु चन्द्रगभस्तयः ।। ५९ ।।\nप्रकृत्या शीतलो वायुर्नानापुष्परजोवहः ।\nदावाग्निसदृशो मेऽद्य दन्दहीति शुभां तनुम् ।। 2.93.६० ।।\nततः संकल्पये एव स्थैर्यं कार्यमिवात्मनः ।\nनावतिष्ठति निर्वीर्यं मनः सकल्पधर्षितम् ।। ६१ ।।\nविमनस्कास्मि मुह्यामि वेपथुर्मे महान् हृदि ।\nबम्भ्रमीति च मे दृष्टिर्हा हा यामि ध्रुवं क्षयम् ।। ६२ ।।\nइति श्रीमहाभारते खिलभागे हरिवंशे विष्णुपर्वणि प्रद्युम्नगमने त्रिनवतितमोऽध्यायः।।९३।।"
  }
]
[
  {
    "text": "जनमेजय उवाच\nभूय एव महाबाहो कृष्णस्य जगतां पतेः ।\nमाहात्म्यं श्रोतुमिच्छामि परमं द्विजसत्तम ।। १ ।।\nन हि मे तृप्तिरस्तीह शृण्वतस्तस्य धीमतः ।\nकर्मणामनुसंतानं पुराणस्य महात्मनः ।। २ ।।\nवैशम्पायन उवाच\nनान्तः शक्यः प्रभावस्य वक्तुं वर्षशतैरपि ।\nगोविन्दस्य महाराज श्रूयतामिदमद्भुतम् ।। ३ ।।\nशरतल्पे शयानेन भीष्मेण परिचोदितः ।\nगाण्डीवधन्वा बीभत्सुर्माहात्म्यं केशवस्य यत् ।। ४ ।।\nराज्ञां मध्ये महाराज ज्येष्ठं भ्रातरमब्रवीत् ।\nयुधिष्ठिरं जितामित्रमिति तच्छ्रृणु कौरव ।। ५ ।।\nअर्जुन उवाच\nपुराहं द्वारकां यातः सम्बन्धीनवलोककः ।\nन्यवसं पूजितस्तत्र भोजवृष्ण्यन्धकोत्तमैः ।। ६ ।।\nततः कदाचिद् धर्मात्मा दीक्षितो मधुसूदनः ।\nएकाहेन महाबाहुः शास्त्रदृष्टेन कर्मणा ।। ७ ।।\nततो दीक्षितमासीनमभिगम्य द्विजोत्तमः ।\nकृष्णं विज्ञापयामास त्राहि त्राहीति चाब्रवीत् ।। ८ ।।\nब्राह्मण उवाच\nरक्षाधिकारो भवतः परित्रायस्व मां विभो ।\nचतुर्थांशं हि धर्मस्य रक्षिता लभते फलम् ।। ९ ।।\nवासुदेव उवाच\nन भेतव्यं द्विजश्रेष्ठ रक्षामि त्वां कुतो भयम् ।\nब्रूहि तत्त्वेन भद्रं ते यद्यपि स्यात्सुदुष्करम् ।। 2.111.१० ।।\nब्राह्मण उवाच\nजातो जातो महाबाहो पुत्रो मे ह्रियतेऽनघ ।\nत्रयो हृताश्चतुर्थं त्वं कृष्ण रक्षितुमर्हसि ।। ११ ।।\nब्राह्मण्याः सूतिकालोऽद्य तत्र रक्षा विधीयताम्।\nयथा ध्रियेदपत्यं मे तथा कुरु जनार्दन ।। १२ ।।\nअर्जुन उवाच\nततो मामाह गोविन्दो दीक्षितोऽहं क्रताविति ।\nरक्षा च ब्राह्मणे कार्या सर्वावस्थागतैरपि ।। १३ ।।\nश्रुत्वाहमेवं कृष्णस्य वचोऽवोचं नराधिप ।\nमां नियोजय गोविन्द रक्षिष्येऽहं द्विजं भयात्।। १४ ।।\nइत्युक्तः स स्मितं कृत्वा मामुवाच जनार्दनः ।\nरक्षसीत्येवमुक्तस्तु व्रीडितोऽस्मि नराधिप ।। १५ ।।\nततो मां व्रीडितं मत्वा पुनराह जनार्दनः ।\nगम्यतां कौरवश्रेष्ठ शक्यते यदि रक्षितुम् ।। १६ ।।\nत्वत्पुरोगाश्च रक्षन्तु वृष्ण्यन्धकमहारथाः ।\nऋते रामं महाबाहुं प्रद्युम्नं च महाबलम् ।। १७ ।।\nततोऽहं वृष्णिसैन्येन महता परिवारितः ।\nतमग्रतो द्विजं कृत्वा प्रयातः सह सेनया ।। १८ ।।\nइति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये एकादशाधिकशततमोऽध्यायः ।। १११ ।।"
  }
]
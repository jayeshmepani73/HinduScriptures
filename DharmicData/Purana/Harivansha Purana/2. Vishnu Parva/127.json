[
  {
    "text": "वैशम्पायन उवाच\nएवं वरान् बहून् प्राप्य बाणः प्रीतमनाऽभवत् ।\nजगाम सह रुद्रेण महाकालत्वमागतः ।। १ ।।\nवासुदेवोऽपि बहुधा नारदं पर्यपृच्छत ।\nक्वानिरुद्धोऽस्ति भगवन्संयतो नागबन्धनैः ।। २ ।।\nश्रोतुमिच्छामि तत्त्वेन स्नेहक्लिन्नं हि मे मनः ।\nअनिरुद्धे हृते वीरे क्षुभिता द्वारका पुरी ।। ३ ।।\nशीघ्रं तं मोक्षयिष्यामो यदर्थं वयमागताः ।\nअद्य तं नष्टशत्रुं वै द्रष्टुमिच्छामहे वयम् ।। ४ ।।\nस प्रदेशस्तु भगवन् विदितस्तव सुव्रत ।\nएवमुक्तस्तु कृष्णेन नारदः प्रत्यभाषत ।। ५।।\nकन्यापुरे कुमारोऽसौ बद्धो नागैश्च माधव ।\nएतस्मिन्नन्तरे शीघ्रं चित्रलेखा ह्युपस्थिता ।। ६ ।।\nबाणस्योत्तमशर्वस्य दैत्येन्द्रस्य महात्मनः ।\nइदमन्तःपुरं देव प्रविशस्व यथासुखम् ।। ७ ।।\nततः प्रविष्टास्ते सर्वे ह्यनिरुद्धस्य मोक्षणे ।\nबलः सुपर्णः कृष्णस्तु प्रद्युम्नो नारदस्तथा ।। ८ ।।\nततो दृष्ट्वैव गरुडं येऽनिरुद्धशरीरगाः ।\nशररूपा महासर्पा वेष्टयित्वा तनुं स्थिताः  ९ ।।\nते सर्वे सहसा देहात् तस्य निःसृत्य भोगिनः ।\nक्षितिं समभिवर्तित्वा प्रकृत्यावस्थिताः शराः ।। 2.127.१० ।।\nदृष्टः स्पृष्टश्च कृष्णेन सोऽनिरुद्धो महायशाः ।\nस्थितः प्रीतमना भूत्वा प्राञ्जलिर्वाक्यमब्रवीत् ।। ११ ।।\nअनिरुद्ध उवाच\nदेवदेव सदा युद्धे जेता त्वमसि केशव ।\nन शक्तः प्रमुखे स्थातुं साक्षादपि शतक्रतुः ।। १२ ।।\nततो महाबलं देवं बलभद्रं यशस्विनम् ।\nअभिवादयते हृष्टः सोऽनिरुद्धो महामनाः ।। १३ ।।\nमाधवं च महात्मानमभिवाद्य कृताञ्जलिः ।\nखगोत्तमं महावीर्यं सुपर्णमभिवाद्य च ।। १४ ।।\nततो मकरकेतुं च चित्रबाणधरं प्रभुम् ।\nपितरं सोऽभ्युपागम्य प्रद्युम्नमभिवादयत् ।। १५ ।।\nसखीगणधृता चैव सा चोषा भवने स्थिता ।\nबलं चातिबलं चैव वासुदेवं सुदुर्जयम् ।। १६ ।।\nअसंख्यातगतिं चैव सुपर्णमभिवाद्य च ।\nपुष्पबाणधरं चैव लज्जमानाभ्यवादयत् ।। १७ ।।\nततः शक्रस्य वचनान्नारदः परमद्युतिः ।\nवासुदेवसमीपं स प्रहसन् पुनरागतः ।। १८ ।।\nवर्द्धापयति तं देवं गोविन्दं शत्रुसूदनम् ।\nदिष्ट्या वर्द्धसि गोविन्द अनिरुद्धसमागमात् ।। १९ ।।\nततोऽनिरुद्धसहिता नारदं प्रणताः स्थिताः ।\nआशीर्भिर्वर्द्धयित्वा च देवर्षिः कृष्णमब्रवीत् ।। 2.127.२० ।।\nअनिरुद्धस्य वीर्याख्यो विवाहः क्रियतां विभो ।\nजम्बूलमालिकां द्रष्टुं श्रद्धा हि मम जायते ।। २१ ।।\nततः प्रहसिताः सर्वे नारदस्य वचःश्रवात् ।\nकृष्णः प्रोवाच भगवन्क्रियतामाशु मा चिरम् ।। २२ ।।\nएतस्मिन्नन्तरे तात कुम्भाण्डः समुपस्थितः ।\nवैवाहिकांस्तु सम्भारान्गृह्य कृष्णं नमस्य तु ।। २३ ।।\nकुम्भाण्ड उवाच\nकृष्ण कृष्ण महाबाहो भव त्वमभयप्रदः ।\nशरणागतोऽस्मि देवेश प्रसीदैषोऽञ्जलिस्तव ।। २४ ।।\nनारदस्य वचः श्रुत्वा सर्वं प्रागेव चाच्युतः ।\nअभयं यच्छते तस्मै कुम्भाण्डाय महात्मने ।। २५ ।।\nकुम्भाण्ड मन्त्रिणां श्रेष्ठ प्रीतोऽस्मि तव सुव्रत ।\nसुकृतं ते विजानामि राष्ट्रिकोऽस्तु भवानिह ।। २६ ।।\nसज्ञातिपक्षः सुसुखी निर्वृतोऽस्तु भवानिह ।\nराज्यं च ते मया दत्तं चिरं जीव ममाश्रयात् ।। २७ ।।\nएवं दत्त्वा राज्यमस्मै कुम्भाण्डाय महात्मने ।\nविवाहमकरोत् तस्यानिरुद्धस्य जनार्दनः ।\nततस्तु भगवान् वह्निस्तत्र स्वयमुपस्थितः ।। २८ ।।\nस विवाहोऽनिरुद्धस्य नक्षत्रे च शुभेऽभवत् ।\nततोऽप्सरोगणश्चैव कौतुकं कर्तुमुद्यतः ।। २९ ।।\nस्नातस्त्वलंकृतस्तत्र सोऽनिरुद्धः स्वभार्यया ।\nततः स्निग्धैः शुभैर्वाक्यैर्गन्धर्वाश्च जगुस्तदा ।। 2.127.३० ।।\nनृत्यन्त्यप्सरसश्चैव विवाहमुपशोभयन् ।\nततो निर्वर्तयित्वा तु विवाहं शत्रुसूदनः ।। ३१ ।।\nअनिरुद्धस्य सुप्रज्ञः सर्वैर्देवगणैर्वृतः ।\nआमन्त्र्य वरदं तत्र रुद्रं देवनमस्कृतम् ।। ३२ ।।\nचकार गमने बुद्धिं कृष्णः परपुरंजयः ।\nद्वारकाभिमुखं कृष्णं ज्ञात्वा शत्रुनिषूदनम् ।। ३३ ।।\nकुम्भाण्डो वचनं प्राह प्राञ्जलिर्मधुसूदनम् ।\nबाणस्य गावस्तिष्ठन्ति हस्ते तु वरुणस्य वै ।। ३४ ।।\nयासाममृतकल्पं वै क्षीरं क्षरति माधव ।\nतत् पीत्वातिबलश्चैव नरो भवति दुर्जयः ।। ३५ ।।\nकुम्भाण्डेनैवमाख्याते हरिः प्रीतमनास्तदा ।\nगमनाय मतिं चक्रे गन्तव्यमिति निश्चयम् ।। ३६ ।।\nततस्तु भगवान्ब्रह्मा वर्धाप्य स तु केशवम् ।\nजगाम ब्रह्मलोकं स वृतः स्वभवनालयैः ।। ३७ ।।\nइन्द्रो मरुद्गणयुतो द्वारकाभिमुखो ययौ ।\nततः कृष्णस्ततः सर्वे गच्छन्ति जयकाङ्क्षिणः ।। ३८ ।।\nवाहनेन मयूरेण सखीभिः परिवारिता ।\nद्वारकाभिमुखी ह्यूषा देव्या प्रस्थापिता ययौ ।। ३९\nततो बलश्च कृष्णश्च प्रद्युम्नश्च महाबलः ।\nआरूढवन्तो गरुडमनिरुद्धश्च वीर्यवान् ।। 2.127.४० ।।\nप्रस्थितश्च स तेजस्वी गरुडः पततां वरः ।\nउन्मूलयंस्तरुगणान् कम्पयंश्चापि मेदिनीम् ।। ४१ ।।\nआकुलाश्च दिशः सर्वा रेणुध्वस्तमिवाम्बरम् ।\nगरुडे सम्प्रयातेऽभून्मन्दरश्मिर्दिवाकरः ।। ४२ ।।\nततस्ते दीर्घमध्वानं प्रययुः पुरुषर्षभाः ।\nआरुह्य गरुडं सर्वे जित्वा बाणं महौजसम् ।। ४३ ।।\nततोऽम्बरतलस्थास्ते वारुणीं दिशमास्थिताः ।\nअपश्यन्त महात्मानो गावो दिव्यपयःप्रदाः ।\nवेलावनविचारिण्यो नानावर्णाः सहस्रशः ।। ४४ ।।\nअवज्ञाय तदा रूपं कुम्भाण्डवचनाश्रयात् ।\nकृष्णः प्रहरतां श्रेष्ठस्तत्त्वतोऽर्थविशारदः ।। ४५ ।।\nनिशम्य बाणगावस्तु तासु चक्रे मनस्तदा ।\nआस्थितो गरुडं प्राह स तु लोकादिरव्ययः ।। ४६ ।।\nश्रीकृष्ण उवाच\nवैनतेय प्रयाहि त्वं यत्र बाणस्य गोधनम् ।\nयासां पीत्वा किल क्षीरममृतत्वमवाप्नुयात् ।। ४७ ।।\nआह मां सत्यभामा च बाणगावो ममानय ।\nयासां पीत्वा किल क्षीरं न जीर्यन्ति महासुराः ।। ४८ ।।\nविजराश्च जरां त्यक्त्वा भवन्ति किल जन्तवः ।\nता आनयस्व भद्रं ते यदि धर्मो न लुप्यते ।। ४९ ।।\nअथवा कार्यलोपो वै मैव तासु मनः कृथाः ।\nइति मामब्रवीत् सत्या ताश्चैता विदिता मम ।। 2.127.५० ।।\nगरुड उवाच\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>दृश्यन्ते गाव एतास्ता दृष्ट्वा मां वरुणालयम् ।\nविशन्ति सहसा सर्वाः कार्यमत्र विधीयताम् ।। ५१ ।।\nइत्युक्त्वा चैव गरुडः पक्षवातेन सागरम् ।\nसहसा क्षोभयित्वा च विवेश वरुणालयम् ।। ५२ ।।\nदृष्ट्वा जवेन गरुडं प्राप्तं वै वरुणालयम् ।\nवारुणाश्च गणाः सर्वे विभ्रान्ताः प्राचलंस्तदा।। ५३ ।।\nततस्तु वारुणं सैन्यमभियातं सुदुर्जयम् ।\nप्रमुखे वासुदेवस्य नानाप्रहरणोद्यतम् ।\nतद् युद्धमभवद् घोरं वारुणैः पन्नगारिणा ।। ५४ ।।\nतेषामापततां संख्ये वारुणानां सहस्रशः ।\nभग्नं बलमनाधृष्यं केशवेन महात्मना ।। ५५ ।।\nततस्ते प्रद्रुता यान्ति तमेव वरुणालयम्।\nषष्टिं रथसहस्राणि षष्टिं रथशतानि च ।। ५६ ।।\nवारुणानि च युद्धानि दीप्तशस्त्राणि संयुगे ।\nतद् बलं बलिभिः शूरैर्बलदेवजनार्दनैः ।। ५७ ।।\nप्रद्युम्नेनानिरुद्धेन गरुडेन च सर्वशः ।\nशरौघैर्विविधैस्तीक्ष्णैर्वध्यमानं समन्ततः ।। ५८ ।।\nततो भग्नं बलं दृष्ट्वा कृष्णेनाक्लिष्टकर्मणा ।\nवरुणस्त्वथ संकुद्धो निर्ययौ यत्र केशवः ।। ५९ ।।\nऋषिभिर्देवगन्धर्वैस्तथैवाप्सरसां गणैः ।\nसंस्तूयमानो बहुधा वरुणः प्रत्यदृश्यत ।। 2.127.६० ।।\nछत्रेण ध्रियमाणेन पाण्डुरेण वपुष्मता ।\nसलिलस्राविणा श्रेष्ठं चापमुद्यम्य धिष्ठितः ।। ६१ ।।\nअपां पतिरतिक्रुद्धः पुत्रपौत्रबलान्वितः ।\nआह्वयन्निव युद्धाय विस्फारितमहाधनुः ।। ६२ ।।\nस तु प्राध्मापयच्छङ्खं वरुणः समधावत ।\nहरिं हर इव क्रुद्धो बाणजालैः समावृणोत् ।। ६३ ।।\nततः प्रध्माय जलजं पाञ्चजन्यं जनार्दनः ।\nबाणजालैर्दिशः सर्वास्ततश्चक्रे महाबलः ।। ६४ ।।\nततः शरौघैर्विमलैर्वरुणः पीडितो रणे ।\nस्मयन्निव ततः कृष्णं वरुणः प्रत्ययुध्यत ।। ६५ ।।\nततोऽस्त्रं वैष्णवं घोरमभिमन्त्र्याहवे स्थितः ।\nवासुदेवोऽब्रवीद् वाक्यं प्रमुखे तस्य धीमतः ।। ६६ ।।\nइदमस्त्रं महाघोरं वैष्णवं शत्रुसूदनम् ।\nमयोद्यतं वधार्थं ते तिष्ठेदानीं स्थिरो भव ।। ६७ ।।\nततोऽस्त्रं वरुणो देवो ह्यस्त्रं वैष्णवमुद्यतः ।\nवारुणास्त्रेण संयोज्य विननाद महाबलः ।। ६८ ।।\nतस्यास्त्रे वितता ह्यापो वरुणस्य विनिःसृताः ।\nवैष्णवास्त्रस्य शमने वर्तते समितिंजयः ।। ६९।।\nआपस्तु वारुणास्तत्र क्षिप्ताः क्षिप्ता ज्वलन्ति वै।\nदह्यन्ते वारुणास्तत्र ततोऽस्त्रे ज्वलिते पुनः ।। 2.127.७० ।\nवैष्णवे तु महावीर्ये दिशो भीता विदुद्रुवुः ।\nतद् बलं ज्वलितं दृष्ट्वा वरुणः कृष्णमब्रवीत् ।। ७१ ।।\nस्मर स्वप्रकृतिं पूर्वामव्यक्तां व्यक्तलक्षणाम् ।\nतमो जहि महाभाग तमसा मुह्यसे कथम् ।। ७२ ।।\nसत्त्वस्थो नित्यमासीस्त्वं योगीश्वर महामते ।\nपञ्चभूताश्रयान् दोषानहंकारं च वर्जय ।। ७३ ।।\nया या ते वैष्णवी मूर्तिस्तस्या ज्येष्ठो ह्यहं तव ।\nज्येष्ठभावेन मान्यं तु किं मां त्वं दग्धुमिच्छसि ।। ७४ ।।\nनाग्निर्विक्रमते ह्यग्नौ त्यज कोपं युधां वर ।\nत्वयि न प्रभविष्यामि जगतः प्रभवो ह्यसि ।। ७५ ।।\nपूर्वं हि या त्वया सृष्टा प्रकृतिर्विकृतात्मिका ।\nधर्मिणी बीजभावेन पूर्व धर्मं समाश्रिता ।। ७६ ।।\nआग्नेयं वैष्णवं सौम्यं प्रकृत्यैवेदमादितः ।\nत्वया सृष्टं जगदिदं स कथं मयि वर्तसे ।। ७७\nअजेयः शाश्वतो देवः स्वयम्भूर्भूतभावनः ।\nअक्षरं च क्षरं चैव भावाभावौ महाद्युते ।। ७८ ।।\nरक्ष मां रक्षणीयोऽहं त्वयानघ नमोऽस्तु ते ।\nआदिकर्तासि लोकानां त्वयैतद् बहुलीकृतम्।। ७९ ।।\nविक्रीडसि महादेव बालः क्रीडनकैरिव ।\nन ह्यहं प्रकृतिद्वेषी नाहं प्रकृतिदूषकः ।। 2.127.८० ।।\nप्रकृतिर्या विकारेषु वर्तते पुरुषर्षभ ।\nतस्या विकारशमने वर्तसे त्वं महाद्युते ।। ८१ ।।\nविकारो वा विकाराणां विकाराय न तेऽनघ ।\nतानधर्मविदो मन्दान् भवान् विकुरुते सदा ।। ८२ ।।\nइदं प्रकृतिजैर्दोषैस्तमसा मुह्यते यदा ।\nरजसा वापि संस्पृष्टं तदा मोहः प्रवर्तते ।। ८३ ।।\nपरावरज्ञः सर्वत्र ऐश्वर्यविधिमास्थितः ।\nकिं मोहयसि नः सर्वान्प्रजापतिरिव स्वयम् ।। ८४ ।।\nवरुणेनैवमुक्तस्तु कृष्णो लोकपरायणः ।\nभावज्ञः सर्वकृद् धीरस्ततः प्रीतमना ह्यभूत् ।। ८५ ।।\nइत्येवमुक्तः कृष्णस्तु प्रहसन् वाक्यमब्रवीत् ।\nश्रीकृष्ण उवाच\nगावः प्रयच्छ मे वीर शान्त्यर्थं भीमविक्रम ।। ८६ ।।\nइत्येवमुक्ते कृष्णेन वाक्यं वाक्यविशारदः ।\nवरुणो ह्यब्रवीद् भूयः शृणु मे मधुसूदन ।। ८७ ।।\nवरुण उवाच\nबाणेन सार्धं समयो मया देव कृतः पुरा ।\nकथं च समयं कृत्वा कुर्यां विफलमन्यथा ।। ८८ ।।\nत्वमेव वेद सर्वस्य यथा समयभेदकः ।\nचारित्रं दुष्यते तेन न च सद्भिः प्रशस्यते ।। ८९ ।।\nधर्मभाग्भिर्नरो नित्यं वर्ज्यते मधुसूदन ।\nन च लोकानवाप्नोति पापः समयभेदकः ।। 2.127.९० ।।\nप्रसीद धर्मलोपश्च मा भून्मे मधुसूदन ।\nन मां समयभेदेन योक्तुमर्हसि माधव ।। ९१ ।।\nजीवन्नाहं प्रदास्यामि गावो वै वृषभेक्षण ।\nहत्वा नयस्व मां गाव एष मे समयः पुरा ।। ९२ ।।\nएतच्च मे समाख्यातं समयं मधुसूदन ।\nसत्यमेव महाबाहो न मिथ्या तु सुरेश्वर ।। ९३ ।।\nयद्येवाहमनुग्राह्यो रक्ष मां मधुसूदन ।\nअथवा गोषु निर्बन्धो हत्वा नय महाभुज ।। ९४ ।।\nवैशम्पायन उवाच\nवरुणेनैवमुक्तस्तु यदूनां वंशवर्धनः ।\nअभेद्यं समयं मत्वा न्यस्तवादो गवां प्रति ।। ९५ ।।\nस प्रहस्य ततो वाक्यं व्याजहारार्थकोविदः ।\nतस्मान्मुक्तोऽसि यद्येवं बाणेन समयः कृतः ।। ९६ ।।\nप्रश्रितैर्मधुरैर्वाक्यैस्तत्त्वार्थमधुभाषितैः ।\nकथं पापं करिष्यामि वरुण त्वय्यहं प्रभो ।। ९७ ।।\nगच्छ मुक्तोऽसि वरुण सत्यसंधोऽसि नो   भवान्।\nत्वत्प्रियार्थं मया मुक्ता बाणगावो न संशयः ।। ९८ ।\nततस्तूर्यनिनादैश्च भेरीणां च महास्वनैः ।\nअर्घ्यमादाय वरुणः केशवं प्रत्यपूजयत् ।\nकेशवोऽर्घ्यं तदा गृह्य वरुणाद् यदुनन्दनः ।। ९९ ।।\nबलं चापूजयद् देवः कुशलीव समाहितः ।\nवरुणायाभयं दत्त्वा वासुदेवः प्रतापवान् ।।2.127.१०० ।।\nद्वारकां प्रस्थितः शौरिः शचीपतिसहायवान् ।\nतत्र देवाः समरुतः ससाध्याः सिद्धचारणाः ।। १०१।।\nगन्धर्वाप्सरसश्चैव किंनराश्चान्तरिक्षगाः ।\nअनुगच्छन्ति भूतेशं सर्वभूतादिमव्ययम् ।। १०२।।\nआदित्या वसवो रुद्रा अश्विनौ यक्षराक्षसाः ।\nविद्याधरगणाश्चैव ये चान्ये सिद्धचारणाः ।\nगच्छन्तमनुगच्छन्ति यशसा विजयेन च ।। १०३।।\nनारदश्च महाभागः प्रस्थितो द्वारकां प्रति ।\nतुष्टो बाणजयं दृष्ट्वा वरुणं च कृतप्रियम् ।। १०४।।\nकैलासशिखरप्रख्यैः प्रासादैः कन्दरैः शुभैः ।\nदूरान्निशम्य मधुहा द्वारकां द्वारमालिनीम् ।। १०५।।\nपाञ्चजन्यस्य निर्घोषं चक्रे चक्रगदाधरः ।\nसंज्ञां प्रयच्छते देवो द्वारकापुरवासिनाम् ।। १०६।।\nदेवानुयाननिर्घोषं पाञ्चजन्यस्य निस्वनम् ।\nश्रुत्वा द्वारवती सर्वा प्रहर्षमतुलं गता ।। १०७।।\nपूर्णकुम्भैश्च लाजैश्च बहुविन्यस्तविस्तरैः ।\nद्वारोपशोभितां कृत्वा सर्वां द्वारवतीं पुरीम् ।। १०८।।\nसुश्लिष्टरथ्यां सश्रीकां बहुरत्नोपशोभिताम्।\nविप्राश्चार्घ्यं समादाय तथैव कुलनैगमाः ।। १०९।।\nजयशब्दैश्च विविधैः पूजयन्ति स्म माधवम् ।\nवैनतेये तमासीनं नीलाञ्जनचयोपमम् ।।2.127.११०।।\nववन्दिरे तदा कृष्णं श्रिया परमया युतम् ।\nतमानुपूर्व्या वर्णाश्च पूजयन्ति महाबलम् ।। १११।।\nअनन्तं केशिहन्तारं श्रेष्ठिपूर्वाश्च श्रेणयः ।\nऋषिभिर्देवगन्धर्वैश्चारणैश्च समन्ततः ।। ११२।\nस्तूयते पुण्डरीकाक्षो द्वारकोपवने स्थितः ।\nतदाश्चर्यमपश्यन्त दाशार्हगणसत्तमाः ।। ११३।।\nप्रहर्षमतुलं प्राप्ता दृष्ट्वा कृष्णं महाभुजम् ।\nबाणं जित्वा महादेवमायान्तं पुरुषोत्तमम् ।। ११४।।\nद्वारकावासिनां वाचश्चरन्ति बहुधा तदा ।\nप्राप्ते कृष्णे महाभागे यादवानां महारथे ।। ११५।।\nगत्वा च दूरमध्वानं सुपर्णो द्रुतमागतः ।\nधन्याः स्मोऽनुगृहीताःस्मो येषां वै जगतः पिता ।। ११६।।\nरक्षिता चैव गोप्ता च दीर्घबाहुर्महाभुजः ।\nवैनतेयं समारुह्य जित्वा बाणं सुदुर्जयम् ।। ११७।।\nप्राप्तोऽयं पुण्डरीकाक्षो मनांस्याह्लादयन्निव ।\nएवं कथयतामेव द्वारकावासिनां तदा ।। ११८।।\nवासुदेवगृहं देवा विविशुस्ते महारथाः ।\nअवतीर्य सुपर्णात्तु वासुदेवो बलस्तदा ।। ११९।।\nप्रद्युम्नश्चानिरुद्धश्च गृहान् प्रविविशुस्तदा ।\nततो देवविमानानि संचरन्ति तदा दिवम् ।। 2.127.१२०।।\nअवस्थितानि दृश्यन्ते नानारूपाणि सर्वशः ।\nहंसर्षभमृगैर्नागैर्वाजिसारसबर्हिणैः ।। १२१।।\nभास्वन्ति तानि दृश्यन्ते विमानानि सहस्रशः ।\nअथ कृष्णोऽब्रवीद्वाक्यं कुमारांस्तान्सहस्रशः।\nप्रद्युम्नादीन्समस्तांस्तु श्लक्ष्णं मधुरया गिरा।। १२२।।\nएते रुद्रास्तथाऽऽदित्या वसवोऽथाश्विनावपि ।\nसाध्या देवास्तथान्ये च वन्दध्वं च यथाक्रमम् ।। १२३।।\nसहस्राक्षं महाभागं दानवानां भयंकरम् ।\nवन्दध्वं सहिताः शक्रं सगणं नागवाहनम् ।। १२४।।\nसप्तर्षयो महाभागा भृग्वाङ्गिरसमाश्रिताः ।\nऋषयश्च महात्मानो वन्दध्वं च यथाक्रमम् ।।१२५।।\nएते चक्रधराश्चैव तान् वन्दध्वं च सर्वशः ।\nसागराश्च ह्रदाश्चैव मत्प्रियार्थमिहागताः ।।।१२६।।\nदिशश्च विदिशश्चैव वन्दध्वं च यथाक्रमम् ।\nवासुकिप्रमुखाश्चैव नागा वै सुमहाबलाः ।। १२७।।\nगावश्च मत्प्रियार्थं वै वन्दध्वं च यथाक्रमम् ।\nज्योतींषि सह नक्षत्रैर्यक्षराक्षसकिंनरैः ।। १२८।।\nआगता मत्प्रियार्थं वै वन्दध्वं च यथाक्रमम् ।\nवासुदेववचः श्रुत्वा कुमाराः प्रणताः स्थिताः ।। १२९।।\nयथाक्रमेण सर्वेषां देवतानां महात्मनाम् ।\nसर्वान् दिवौकसो दृष्ट्वा पौरा विस्मयमागताः ।। 2.127.१३०।।\nपूजार्थमथ समरान् प्रगृह्य द्रुतमागताः ।\nअहो सुमहदाश्चर्यं वासुदेवस्य संश्रयात् ।। १३ १।\nप्राप्यते यदिहास्माभिरिति वाचश्चरन्त्युत ।\nततश्चन्दनचू्र्णैश्च गन्धपुष्पैश्च सर्वशः ।।१३२ ।।\nकिरन्ति पौराः सर्वास्तान् पूजयन्तो दिवौकसः ।\nलाजैः प्रणामैर्धूपैश्च वाद्यध्वनियमैस्तथा ।। १३३।।\nद्वारकावासिनः सर्वे पूजयन्ति दिवौकसः ।\nआहुकं वासुदेवं च साम्बं च यदुनन्दनम् ।। १३४।।\nसात्यकिं चोल्मुकं चैव विपृथुं च महाबलम् ।\nअक्रूरं च महाभाग तथा निशठमेव च ।। १३५।।\nएतान् परिष्वज्य तदा मूर्ध्नि चाघ्राय वासवः ।\nअथ शक्रो महाभागः समक्ष यदुमण्डले ।। १३६।।\nस्तुवन्तं केशिहन्तारं तत्रोवाचोत्तरं वचः ।\nसात्वतः सात्त्वतामेष सर्वेषां यदुनन्दनम् ।। १३७।।\nमोक्षयित्वा रणे चैव यशसा पौरुषेण च ।\nमहादेवस्य मिषतो गुहस्य च महात्मनः ।। १३८।।\nएव बाणं रणे जित्वा द्वारकां पुनरागतः ।\nसहस्रबाहोर्बाहूनां कृत्वा द्वयमनुत्तमम् ।। १३९।।\nस्थापयित्वा द्विबाहुत्वे प्राप्तोऽयं स्वपुरं हरिः ।\nयदर्थं जन्म कृष्णस्य मानुषेषु महात्मनः ।। 2.127.१४०।।\nतदप्यवसितं कार्यं नष्टशोका वयं कृताः ।\nपिबतां मधु माध्वीकं भवतां प्रीतिपूर्वकम् ।। १४१।।\nकालो यास्यत्यविरतं विषयेष्वेव सज्जताम् ।\nबाहूनां संक्षयात् सर्वे वयमस्य महात्मनः ।। १४२।।\nप्रणष्टशोका रंस्यामः सर्वं एव यथासुखम् ।\nएवं स्तुत्वा सहस्राक्षः केशवं दानवान्तकम् ।। १४३।\nआपृच्छ्य तं महाभागः सर्वदेवगणैर्वृतः ।\nततः पुनः परिष्वज्य कृष्णं लोकनमस्कृतम् ।\nपुरंदरो दिवं यातः सह देवमरुद्गणैः ।। १४४।।\nऋषयश्च महात्मानो जयाशीर्भिर्महौजसम् ।\nयथागतं पुनर्याता यक्षराक्षसकिंनराः ।। १४५।।\nपुरंदरे दिवं याते पद्मनाभो महाबलः ।\nअपृच्छत महाभागः सर्वान् कुशलमव्ययम् ।। १४६।।\nततः किलकिलाशब्दं निर्वमन्तः सहस्रशः ।\nगच्छन्ति कौमुदीं द्रष्टुं सोऽनघः प्रीयते सदा ।। १४७।।\nद्वारकां प्राप्य कृष्णस्तु रेमे यदुगणैः सह ।\nविविधान् सर्वकामार्थाञ्छ्रिया परमया युतः ।। १४८।।\nइति श्रीमहाभारते खिलभागे हरिवंशे विष्णुपर्वणि द्वारकाप्रत्यागमने\nसप्तविंशत्यधिकशततमोऽध्यायः ।। १२७ ।।"
  }
]
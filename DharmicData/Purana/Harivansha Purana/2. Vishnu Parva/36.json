[
  {
    "text": "वैशम्पायन उवाच\nततो युद्धानि वृष्णीनां बभूवुः सुमहान्त्यथ ।\nमागधस्य महामात्रैर्नृपैश्चैवानुयायिभिः ।। १ ।।\nरुक्मिणा वासुदेवस्य भीष्मकेणाहुकस्य च।\nक्रथेन वसुदेवस्य कैशिकस्य तु बभ्रुणा ।। २ ।।\nगदेन चेदिराजस्य दन्तवक्त्रस्य शङ्कुना ।\nतथान्यैर्वृष्णिवीराणां नृपाणां च महात्मनाम् ।। ३ ।।\nयुद्धमासीद्धि सैन्यानां सैनिकैर्भरतर्षभ ।\nअहानि पञ्च चैकं च षट् सप्ताष्टौ च दारुणम् ।। ४ ।।\nगजैर्गजा हयैरश्वाः पदाताश्च पदातिभिः ।\nरथै रथा विमिश्राश्च योधा युयुधिरे नृप ।। ५ ।।\nजरासंधस्य नृपते रामेणासीत् समागमः ।\nमहेन्द्रस्येव वृत्रेण दारुणो रोमहर्षणः ।। ६ ।।\nअवेक्ष्य रुक्मिणीं कृष्णो रुक्मिणं न व्यपोथयत् ।\nज्वलनार्कांशुसंकाशानाशीविषविषोपमान् ।। ७ ।।\nवारयामास कृष्णो वै शरांस्तस्य तु शिक्षया ।\nइत्येषां सुमहानासीद् बलौघानां परिक्षयः ।। ८ ।।\nउभयोः सेनयो राजन् मांसशोणितकर्दमः ।\nकबन्धानि समुत्तस्थुः सुबहूनि समन्ततः ।। ९ ।।\nतस्मिन् विमर्दे योधानां संख्यावृत्तिकराणि च ।\nरथी रामो जरासंधं शरैराशीविषोपमैः ।। 2.36.१० ।।\nआवृण्वन्नभ्ययाद् वीरस्तं च राजा स मागधः ।\nअभ्यवर्तत वेगेन स्यन्दनेनाशुगामिना ।।११ ।।\nअन्योन्यं विविधैरस्त्रैविद्ध्वा विद्ध्वा विनेदतुः ।\nतौ क्षीणशस्त्रौ विरथौ हताश्वौ हतसारथी ।।१२।।\nगदे गृहीत्वा विक्रान्तावन्योन्यमभिधावताम् ।\nकम्पयन्तौ भुवं वीरौ तावुद्यतगदावुभौ ।। १३ ।।\nददृशाते महात्मानौ गिरी सशिखराविव ।\nव्युपारमन्त युद्धानि पश्यता तौ महाभुजौ ।\nसंरब्धावभिधावन्तौ गदायुद्धेषु विश्रुतौ ।। १४ ।।\nउभौ तौ परमाचार्यौ लोके ख्यातौ महाबलौ ।\nमत्ताविव गजौ युद्धे तावन्योन्यमयुध्यताम् ।। १५ ।।\nततो देवाः सगन्धर्वाः सिद्धाश्च समहर्षयः ।\nसमन्ततश्चाप्सरसः समाजग्मुः सहस्रशः ।। १६ ।।\nतद् देवयक्षगन्धर्वमहर्षिभिरलंकृतम् ।\nशुशुभेऽभ्यधिकं राजन् दिवं ज्योतिर्गणैरिव ।। १७ ।।\nअभिदुद्राव रामं तु जरासंधो महाबलः ।\nसव्यं मण्डलमाश्रित्य बलदेवस्तु दक्षिणम् ।। १८ ।।\nप्रहरन्तौ ततोऽन्योन्यं गदायुद्धविशारदौ।\nदन्ताभ्यामिव मातङ्गौ नादयन्तौ दिशो दश ।। १९ ।।\nगदानिपातो रामस्य शुश्रुवेऽशनिनिःस्वनः ।\nजरासंधस्य च रणे पर्वतस्येव दीर्यतः ।। 2.36.२० ।।\nन स्म कम्पयते रामं जरासंधकरच्युता ।\nगदा गदाभृतां श्रेष्ठं विन्ध्यं गिरिमिवानिलः ।। २१ ।।\nरामस्य तु गदावेगं वीर्यात् स मगधेश्वरः ।\nसेहे धैर्येण महता शिक्षया च व्यपोहयत् ।। २२ ।।\nएवं तौ तत्र संग्रामे विचरन्तौ महाबलौ ।\nमण्डलानि विचित्राणि विचेरतुररिंदमौ ।। २३ ।।\nव्यायच्छन्तौ चिरं कालं परिश्रान्तौ च तस्थतुः ।\nसमाश्वस्य मुहूर्तं तु पुनरन्योन्यमाहताम् ।। २४ ।।\nएवं तौ योधमुख्यौ  तु समं युयुधतुश्चिरम्।\nन च तौ युद्धवैमुख्यमुभावेव प्रजग्मतुः।।२५।।\nअथापश्यद् गदायुद्धे विशेषं तस्य वीर्यवान् ।\nरामः क्रुद्धो गदां त्यक्त्वा जग्राह मुसलोत्तमम्।।२६।।\nतमुद्यन्तं तदा दृष्ट्वा मुसलं घोरदर्शनम् ।\nअमोघं बलदेवेन क्रुद्धेन तु महारणे ।। २७ ।।\nततोऽन्तरिक्षे वागासीत् सुस्वरा लोकसाक्षिणी।\nउवाच बलदेवं तं समुद्यतहलायुधम् ।। २८ ।।\nन त्वया राम वध्योऽयमलं सेदेन मानद ।\nविदितोऽस्य मया मृत्युस्तस्मात्साधु व्युपारम ।\nअचिरेणैव कालेन प्राणांस्त्यक्ष्यति मागधः ।। २९ ।।\nजरासंधस्तु तच्छ्रुत्वा विमनाः समपद्यत ।\nन प्रजह्रे ततस्तस्मै पुनरेव हलायुधः ।। 2.36.३० ।।\nतौ व्युपारमतां युद्धे वृष्णयस्ते च पार्थिवाः ।\nअसक्तमभवद् युद्धं तेषामेवं सुदारुणम् ।। ३१ ।।\nदीर्घकालं महाराज निघ्नतामितरेतरम् ।\nपराजिते त्वपक्रान्ते जरासंधे महीपतौ ।। ३२ ।।\nअस्तं याते दिनकरे नानुसस्रुस्तदा निशि ।\nसमानीय स्वकं सैन्यं लब्धलक्ष्या महाबलाः ।। ३३ ।।\nपुरीं प्रविविशुर्हृष्टाः केशवेनाभिपालिताः ।\nखाच्च्युतान्यायुधान्येवं तान्येवान्तर्दधुस्तदा ।। ३४ ।।\nजरासंधोऽपि नृपतिर्बिमनाः स्वपुरीं ययौ ।\nराजानश्चानुगा येऽस्य स्वराष्ट्राण्येव ते ययुः ।। ३५ ।।\nजरासंधं तु ते जित्वा मेनिरे नैव निर्जितम् ।\nवृष्णयः कुरुशार्दूल राजा ह्यतिबलः स वै ।। ३६ ।।\nदश चाष्टौ च संग्रामाञ्जरासन्धस्य यादवाः ।\nददुर्न चैनं समरे हन्तुं शेकुर्महाबलाः ।। ३७ ।।\nअक्षौहिण्यश्च तस्यासन् विंशतिश्च महामते ।\nजरासन्धस्य नृपतेस्तदर्थं याः समागताः ।। ३८ ।।\nअल्पत्वादभिभूतास्तु वृष्णयो भरतर्षभ ।\nबार्हद्रथेन राजेन्द्र राजभिः सहितेन वै ।। ३९ ।।\nजित्वा तु मागधं संख्ये जरासन्धं महीपतिम् ।\nविहरन्ति स्म सुखिनो वृष्णिसिंहा महारथाः ।। 2.36.४० ।।\nइति श्रीमहाभारते खिलभागे हरिवंशे विष्णुपर्वणि जरासंधापयानं नाम षट्त्रिंशोऽध्यायः ।। ३६ ।।"
  }
]
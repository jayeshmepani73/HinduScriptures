[
  {
    "text": "नारायणं नमस्कृत्य नरं चैव नरोत्तमम् ।\nदेवीं सरस्वतीं व्यासं ततो जयमुदीरयेत् ।।\nवैशम्पायन उवाच\nज्ञात्वा विष्णुं क्षितिगतं भागांश्च त्रिदिवौकसाम् ।\nविनाशशंसी कंसस्य नारदो मथुरां ययौ ।। १ ।।\nत्रिविष्टपादापतितो मथुरोपवने स्थितः ।\nप्रेषयामास कंसस्य दूतं स मुनिपुङ्गवः ।। २ ।\nस दूतः कथयामास मुनेरागमनं वने ।\nस नारदस्यागमनं श्रुत्वा त्वरितविक्रमः ।। ३ ।।\nनिर्जगामासुरः कंसः स्वपुर्याः पद्मलोचनः ।\nस ददर्शातिथिं श्लाघ्यं देवर्षिं वीतकल्मषम् ।। ४ ।।\nतेजसा ज्वलनाकारं वपुषा सूर्यवर्चसम् ।\nसोऽभिवाद्यर्षये तस्मै पूजां चक्रे यथाविधि ।। ५ ।।\nआसनं चाग्निवर्णाभं विसृज्योपजहार सः ।\nनिषसादासने तस्मिन् स वै शक्रसखो मुनिः ।। ६ ।।\nउवाच चोग्रसेनस्य सुतं परमकोपनम् ।\nपूजितोऽहं त्वया वीर विधिदृष्टेन कर्मणा ।। ७ ।।\nयते त्वेवं मम वचः श्रूयतां गृह्यतां त्वया ।\nअनुसृत्य दिवोलोकानहं ब्रह्मपुरोगमान् ।। ८ ।।\nगतः सूर्यसखं तात विपुलं मेरुपर्वतम्।\nसनन्दनवनं चैव दृष्ट्वा चैत्ररथं वनम् ।। ९ ।।\nआप्लुतं सर्वतीर्थेषु सरित्सु सह दैवतैः ।\nदिव्या त्रिधारा दृष्टा मे पुण्या त्रिपथगा नदी ।। 2.1.१० ।।\nस्मरणादेव सर्वेषामंहसा या विभेदिनी ।\nउपस्पृष्टं च तीर्थेषु दिव्येषु च यथाक्रमम् ।। ११\nदृष्टं मे ब्रह्मसदनं ब्रह्मर्षिगणसेवितम्।\nदेवगन्धर्वनिर्घोषैरप्सरोभिश्च नादितम् ।। १२ ।।\nसोऽहं कदाचिद् देवानां समाजे मेरुमूर्धनि ।\nसंगृह्य वीणां संसक्तामगच्छं ब्रह्मणः सभाम् ।। १३ ।।\nसोऽहं तत्र सितोष्णीषान् नानारत्नविभूषितान् ।\nदिव्यासनगतान् देवानपश्यं सपितामहान् ।। १४ ।।\nतत्र मन्त्रयतामेवं देवतानां मया श्रुतः ।\nभवतः सानुगस्यैव वधोपायः सुदारुणः ।। १५ ।।\nतत्रैषा देवकी या ते मथुरायां लघुस्वसा ।\nयोऽस्यां गर्भोऽष्टमः कंस स ते मृत्युर्भविष्यति ।। १६ ।।\nदेवानां स तु सर्वस्वं त्रिदिवस्य गतिश्च सः ।\nपरं रहस्यं देवानां स ते मृत्युर्भविष्यति ।। १७ ।।\nपरश्चैवापरस्तेषां स्वयम्भूश्च दिवौकसाम्।\nततस्ते तन्महद्भूतं दिव्यं च कथयाभ्यहम् ।। १८ ।।\nश्लाघ्यश्च स हि ते मृत्युर्भूतपूर्वश्च तं स्मर ।\nयत्नश्च क्रियतां कंस देवक्या गर्भकृन्तने ।। १९ ।।\nएषा मे त्वद्गता प्रीतिर्यदर्थं चाहमागतः ।\nभुज्यन्तां सर्वकामार्थाः स्वस्ति तेऽस्तु व्रजाम्यहम्।2.1.२०।\nइत्युक्त्वा नारदे याते तस्य वाक्यं विचिन्तयन् ।\nजहासोच्चैस्ततः कंसः प्रकाशदशनश्चिरम् ।। २१ ।।\nप्रोवाच सस्मितं चैव भृत्यानामग्रतः स्थितः ।\nहास्यः खलु स सर्वेषु नारदो न विशारदः ।। २२ ।।\nनाहं भीषयितुं शक्यो देवैरपि सवासवैः ।\nआसनस्थः शयानो वा प्रमत्तो मत्त एव च ।। २३1\nयोऽहं दोर्भ्यामुदाराभ्यां क्षोभयेयं धरामिमाम् ।\nकोऽस्ति मां मानुषे लोके यः क्षोभयितुमुत्सहेत् ।। २४ ।।\nअद्यप्रभृति देवानामेवं देवानुवर्तिनाम् ।\nनृपक्षिपशुसंघानां करोमि कदनं महत् ।। २५ ।।\nआज्ञाप्यतां  हयः केशी प्रलम्बो धेनुकस्तथा ।\nअरिष्टो वृषभश्चैव पूतना कालियस्तथा ।। २६ ।।\nअटध्वं पृथिवीं कृत्स्नां यथेष्टं कामरूपिणः ।\nप्रहरध्वं च सर्वेषु येऽस्माकं पक्षदूषकाः ।। २७ ।।\nगर्भस्थानामपि गतिर्विज्ञेया चैव देहिनाम् ।\nनारदेन हि गर्भेभ्यो भयं नः समुदाहृतम् ।। २८ ।।\nभवन्तो हि यथाकामं मोदन्तां विगतज्वराः ।\nमां च वो नाथमाश्रित्य नास्ति देवकृतं भयम् ।। २९ ।।\nस तु केलिकिलो विप्रो भेदशीलश्च नारदः ।\nसुश्लिष्टानपि लोकेऽस्मिन् भेदयँल्लभते रतिम् ।। 2.1.३० ।।\nकण्डूयमानः सततं लोकानटति चञ्चलः ।\nघटमानो नरेन्द्राणां तन्त्रैवराणि चैव हि ।। ३१ ।।\nएवं स विलपन्नेव वाङ्मात्रेणैव केवलम् ।\nविवेश कंसो भवनं दह्यमानेन चेतसा ।। ३२ ।।\nइति श्रीमहाभारते खिलभागे हरिवंशे विष्णुपर्वणि नारदागमने कंसवाक्ये प्रथमोऽध्यायः ।। १ ।।"
  }
]
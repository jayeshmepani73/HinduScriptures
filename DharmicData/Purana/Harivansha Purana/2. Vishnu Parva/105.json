[
  {
    "text": "वैशम्पायन उवाच\nततः प्रवृद्धं युद्धं तु तुमुलं लोमहर्षणम् ।\nशम्बरस्य तु पुत्राणां रुक्मिण्या नन्दनस्य च ।। १ ।।\nततः क्रुद्धा महादैत्याः शरशक्तिपरश्वधान् ।\nचक्रतोमरकुन्तानि भुशुण्डीर्मुसलानि च ।। २ ।।\nयुगपत् पातयन्ति स्म प्रद्युम्नोपरि वेगिताः ।\nकार्ष्णायनिस्तु संक्रुद्धः सर्वास्त्रधनुषश्च्युतैः ।। ३ ।।\nएकैकं पञ्चभिः क्रुद्धश्चिच्छेद रणमूर्धनि ।\nपुनरेवासुराः क्रुद्धाः सर्वे ते कृतनिश्चयाः ।। ४ ।।\nववृषुः शरजालानि प्रद्युम्नवधकाङ्क्षया ।\nततः प्रकुपितोऽनङ्गो धनुरादाय सत्वरः ।। ५ ।।\nशम्बरस्य जघानाशु दश पुत्रान् महौजसः ।\nततोऽपरेण भल्लेन कुपितः केशवात्मजः ।। ६ ।\nचिच्छेदाशु शिरस्तस्य चित्रसेनस्य वीर्यवान् ।\nततस्ते हतशेषास्तु समेत्य समयुद्ध्यत ।। ७ ।।\nशरवर्षं विमुञ्चन्तो ह्यभ्यधावञ्जिघांसितुम् ।\nततः संधाय बाणांस्ते विमुञ्चन्तो रणोत्सुकाः ।। ८ ।।\nक्रीडन्निव महातेजाः शिरांस्येषामपातयत् ।\nनिहत्य समरे सर्वाञ्छतमुत्तमधन्विनाम् ।। ९ ।।\nप्रद्युम्नः समराकाङ्क्षी तस्थौ संग्राममूर्धनि ।\nहतं पुत्रशतं श्रुत्वा शम्बरः क्रोधमादधे ।। 2.105.१० ।।\nसूतं संचोदयामास रथं मे सम्प्रयोजय ।\nराज्ञो वाक्यं निशम्याथ प्रणम्य शिरसा भुवि ।। ११ ।।\nससैन्यं नोदयामास रथं स सुसमाहितम् ।\nयुक्तमृष्यसहस्रेण सर्पयोक्त्रेण योजितम् ।। १२ ।।\nशार्दूलचर्मसंविष्टं किङ्किणीजालमालिनम् ।\nईहामृगगणाकीर्णं पङ्क्तिभक्तिविराजितम् ।। १३ ।।\nताराचित्रपिनद्धाङ्गं स्वर्णकृबरभूषितम् ।\nसुपताकमहोच्छ्रायं मृगराजोग्रकेतनम् ।। १४ ।\nसुविभक्तवरूथं च लोहेषावज्रकूबरम् ।\nमन्दरोदग्रशिखरं चारुचामरभूषितम् ।। १५ ।।\nनक्षत्रमालापिहितं हेमदण्डसमाहितम् ।\nविराजमानं श्रीमन्तमारोहच्छम्बरो रथम् ।। १६ ।।\nकाञ्चनं चित्रसंनाहं धनुर्गृह्य शरांस्तथा ।\nप्रस्थितः समराकाङ्क्षी मृत्युना परिचोदितः ।। १७ ।।\nचतुर्भिः सचिवैः सार्द्धं सैन्येन महता वृतः ।\nदुर्धरः केतुमाली च शत्रुहन्ता प्रमर्दनः ।। १८ ।।\nएतैः परिवृतोऽमात्यैर्युयुत्सुः प्रस्थितो रणे ।\nदशनागसहस्राणि रथानां द्वे शते तथा ।। १९ ।।\nहयानां चाष्टसाहस्रैः प्रयुतैश्च पदातिनाम् ।\nएतैः परिवृतो योधैः शम्बरः प्रययौ तदा ।। 2.105.२० ।।\nप्रयातस्य तु संग्रामे उत्पाता बहवोऽभवन्।\nगृध्रचक्राकुलं व्योम संध्याकाराभ्रनादितम् ।। २१ ।।\nगर्जन्ति परुषं मेघा निर्घातश्चाम्बरात् पतत् ।\nशिवा विनेदुरशिवं सैन्यं संकालयन्महत् ।। २२ ।।\nध्श्जशीर्षेऽपतद्गृध्रः काङ्क्षन् वै दानवासृजम् ।\nरथाग्रे पतितश्चास्य कबन्धो भुवि दृश्यते ।। २३ ।।\nचीचीकूचीति वाशन्ति शम्बरस्य रथोपरि ।\nस्वर्भानुग्रस्त आदित्यः परिघैः परिवेष्टितः ।। २४ ।।\nस्फुरते नयनं चास्य सव्यं भयनिवेदनम् ।\nबाहुः प्रकम्पते सव्यः प्रास्खलन्रथवाजिनः ।। २५ ।।\nध्वाङ्क्षो मूर्घ्नि निपतितः शम्बरस्य सुरारिणः ।\nववर्ष रुधिरं देवः शर्कराङ्गारमिश्रितम् ।। २६ ।।\nउल्कापातसहस्राणि निपेत् रणमूर्धनि ।\nप्रतोदो न्यपतद्धस्तात् सारथेर्हययायिनः ।। २७ ।।\nएतानचिन्तयित्वा तु उत्पातान् समुपस्थितान् ।\nप्रययौ शम्बरः क्रुद्धः प्रद्युम्नवधकाङ्क्षया ।। २८ ।।\nभेरीमृदङ्गशङ्खानां पणवानकदुन्दुभेः ।\nयुगपन्नाद्यमानानां पृथिवी समकम्पत ।। २९ ।।\nतेन शब्देन महता संत्रस्ता मृगपक्षिणः ।\nसमन्ताद् दुद्रुवुस्तस्माद् भयविक्लवचेतसः ।। 2.105.३० ।।\nरणमध्ये स्थितः कार्ष्णिश्चिन्तयन्निधनं रिपोः ।\nसैन्यैः परिवृतोऽसंख्यैर्युद्धाय कृतनिश्चयः ।। ३१ ।।\nक्रुद्धः शरसहस्रेण प्रद्युम्नं समताडयत् ।\nसम्प्राप्ताश्चैव तान् बाणांश्चिच्छेद कृतहस्तवत्।।३२।।\nप्रद्युम्नो धनुरादाय शरवर्षं मुमोच ह ।\nतस्मिन्सैन्येन कोऽप्यस्ति यो न विद्धः शरेण वै ।।३३।।\nप्रद्युम्नशरपातेन तत् सैन्यं विमुखीकृतम् ।\nशम्बरस्य तथाभ्याशे स्थितं संहृत्य भीतवत् ।। ३४।।\nस्वबलं विद्रुतं दृष्ट्वा शम्बरः क्रोधमूर्च्छितः ।\nआज्ञापयामास तदा सचिवान् दानवेश्वरः ।। ३५ ।।\nगच्छध्वं मन्नियोगेन प्रहरध्वं रिपोः सुतम् ।\nनोपेक्षणीयः शत्रुर्वै वध्यतां क्षिप्रमेष वै ।। ३६ ।।\nउपेक्षित इव व्याधिः शरीरं नाशयेद् धुवम् ।\nतदेष दुर्मतिः पापो वध्यतां मत्प्रियेप्सया ।। ३७ ।।\nततस्ते सचिवाः कुद्धाः शिरसा गृह्य शासनम् ।\nशरवर्षं विमुञ्चन्तस्त्वरिता नोदयन् रथान् ।। ३८ ।।\nतान् दृष्ट्वा धावतः संख्ये क्रुद्धो मकरकेतनः ।\nचापमुद्यम्य सम्भ्रान्तस्तस्थौ प्रमुखतो बली ।। ३९ ।।\nदुर्धरं पञ्चविंशत्या शरैः संनतपर्वभिः ।\nबिभेद सुमहातेजाः केतुमालिं त्रिषष्टिभिः ।। 2.105.४० ।।\nसप्तत्या शत्रुहन्तारं द्व्यशीत्या तु प्रमर्दनम् ।\nबिभेद परमामर्षी रुक्मिण्या नन्दिवर्धनः ।। ४१ ।।\nततस्ते सचिवाः क्रुद्धाः प्रद्युम्नं शरवृष्टिभिः।\nएकैकशो बिभेदाजौ षष्टिभिः षष्टिभिः शरैः ४२ ।।\nतानप्राप्ताञ्छरान् बाणैश्चिच्छेद मकरध्वजः ।\nततोऽर्द्धचन्द्रमादाय दुर्द्धरस्य स सारथिम् ।। ४३।।\nजघान पश्यतां राज्ञां सर्वेषां सैनिकस्य वै ।\nचतुर्भिरथ नाराचैः सुपर्वैः कङ्कतेजितैः ।। ४४ ।।\nजघान चतुरः सोऽश्वान्दुर्धरस्य रथं प्रति ।\nएकेन योक्त्रं छत्रं च ध्वजमेकेन बन्धुरम् ।। ४५ ।।\nषष्ट्या च युगचक्राक्षं चिच्छेद मकरध्वजः ।\nअथापरं शरं गृह्य कङ्कपत्रं सुतेजितम् ।। ४६ ।।\nमुमोच हृदये तस्य दुर्द्धरस्यान्यजीविनः ।\nस गतासुर्गतश्रीको गतसत्त्वो गतप्रभः ।। ४७ ।।\nनिपपात रथोपस्थात् क्षीणपुण्य इव ग्रहः ।\nदुर्धरे निहते शूरे दानवे दानवेश्वरः ।। ४८ ।।\nकेतुमाली शरव्रातैरभिदुद्राव कृष्णजम्।\nप्रद्युम्नमथ संक्रुद्धो भ्रुकुटीभीषणाननः ।। ४९ ।।\nकृत्वाभ्यधावत्सहसा तिष्ठ तिष्ठेति चाब्रवीत्।\nसंक्रुद्धः कृष्णसूनुस्तु शरवर्षैरवाकिरत् ।। 2.105.५० ।।\nपर्वतं वारिधाराभिः प्रावृषीव यथा घनः ।\nस विद्धो दानवामात्यः प्रद्युम्नेन धनुष्मता ।। ५१ ।।\nचक्रमादाय चिक्षेप प्रद्युम्नवधकाङ्क्षया ।\nतं तु प्राप्तं सहस्रारं कृष्णचक्रसमद्युतिम् ।। ५२ ।।\nनिपत्योत्पत्य सहसा सर्वेषामेव पश्यताम् ।\nतेनैव तस्य चिच्छेद केतुमालेः शिरस्तदा ।। ५३ ।।\nतद् दृष्ट्वा कर्म विपुलं रौक्मिणेयस्य देवराट् ।\nविस्मयं परमं प्राप्तः सर्वैर्देवगणैः सह ।\nगन्धर्वाप्सरसश्चैव पुष्पवर्षैरवाकिरन् ।। ५४ ।।\nकेतुमालिं हतं दृष्ट्वा शत्रुहन्ता प्रमर्दनः ।\nमहाबलसमूहेन प्रद्युम्नमथ दुद्रुवे ।। ५५ ।।\nते गदां मुसलं चक्रं प्रासतोमरसायकान् ।\nभिन्दिपालान्कुठारांश्च भास्वरान्कूटमुद्गरान्।। ५६ ।।\nयुगपत् संक्षिपन्ति स्म वधार्थं कृष्णनन्दने ।\nसोऽपि तान्यस्त्रजालानि शस्त्रजालैरनेकधा ।। ५७ ।।\nचिच्छेद बहुधा वीरो दर्शयन्पाणिलाघवम् ।\nगजान्सोऽभ्यहनत्कुद्धो गजारोहान्सहस्रशः।।५८।।\nरथान् सारथिभिः सार्धं हयांश्चैव ममर्द ह ।\nपातयंस्ताञ्छरव्रातैर्नाविद्धः कश्चिदीक्ष्यते ।। ५९ ।।\nएवं सर्वाणि सैन्यानि ममन्थ मकरध्वजः ।\nनदीं प्रावर्तयद् घोरां शोणिताम्बुतरङ्गिणीम् ।। 2.105.६० ।।\nमुक्ताहारोर्मिबहुलां मांसमेदःसपङ्किनीम्।\nछत्रद्वीपां शरावर्तां रथैः पुलिनमण्डिताम् ।।६१ ।।\nकेयूरकुण्डलाकूर्मां ध्वजमत्स्यविभूषिताम् ।\nनागग्राहवतीं रौद्रामसिनक्रविभूषिताम् ।। ६२ ।।\nकेशशैवलसंछन्नां श्रोणिसूत्रमृणालिकाम् ।\nवराननसुपद्मां च हंमचामरवीजिताम् ।। ६३ ।।\nशिरस्तिमिसमाकीर्णो शोणितौघप्रवर्तिनीम् ।\nनदीं दुस्तरणीं भीमामनङ्गेन प्रवर्तिताम् ।। ६४ ।।\nदुष्प्रेक्षां दुर्गमां रौद्रां हीनतेजःसुदुस्तराम् ।\nशस्त्रग्राहवतीं घोरां यमराष्ट्रविवर्द्धनीम् ।। ६५ ।।\nतत्र रुक्मिसुतः श्रीमान्विलोडयति धन्विनः ।\nशत्रुहन्तारमाश्रित्य शरानभ्यकिरद् बहून् ।। ६६ ।।\nशत्रुहन्ता पुनः क्रुद्धो मुमोच शरमुत्तमम् ।\nप्रद्युम्नस्य समासाद्य हृदये निपपात ह ।। ६७ ।।\nस विद्धस्तेन बाणेन प्रद्युम्नो न व्यकम्पत ।\nशक्तिं जग्राह बलवाञ्छत्रुहन्त्रे मुमूर्षवे ।। ६८ ।।\nसा क्षिप्ता रौक्मिणेयेन शक्तिर्ज्वालाकुला रणे ।\nपपात हृदयं भित्त्वा शक्राशनिसमस्वना ।। ६९ ।।\nस भिन्नहृच्च स्रस्ताङ्गो मुक्तमर्मास्थिबन्धनः ।\nपपात रुधिरोद्गारी शत्रुहन्ता महाबलः ।। 2.105.७० ।।\nपतितं शत्रुहन्तारं दृष्ट्वा तस्थौ प्रमर्दनः ।\nजग्राह मुसलं सोऽथ वचनं चेदमाददे ।। ७१ ।।\nतिष्ठ किं प्राकृतैरेभिः करिष्यसि रणप्रियः ।\nमां योधयस्व दुर्बुद्धे ततस्त्वं न भविष्यसि ।। ७२ ।।\nवृष्णिवंशकुले जातः शत्रुरस्मत्पिता तव ।\nपुत्रं हन्तास्त्वहं तस्य ततोऽसौ निहतो भवेत्।। ७३ ।।\nमृतेन तेन दुर्बुद्धे सर्वदेवक्षयो भवेत् ।\nदैतेया दानवाः सर्वे मोदन्तां हतशत्रवः ।।७४।।\nहते त्वयि ममास्त्रेण त्वत्समुत्थैश्च शोणितैः ।\nशम्बरस्य तु पुत्राणां करोम्युदकसत्क्रियाम् ।। ७५ ।।\nअद्य सा भीष्मकसुता करुणं विलपिष्यति ।\nनिहतं त्वां च श्रुत्वैव यौवनस्थं गतायुषम् ।। ७६ ।।\nस ते पिता चक्रधरो निष्फलाशो भविष्यति ।\nहतं त्वां स विदित्वाथ प्राणांस्त्यक्ष्यति मन्दधीः।। ७७ ।।\nइत्युक्त्वा परिघेणाशु ताडयद्रुक्मिणीसुतम्।\nताडितो हि महातेजा रौक्मिणेयः प्रतापवान् ।। ७८ ।।\nदोर्भ्यामुत्क्षिप्य तस्यैव रथ मह्यां व्यचूर्णयत्।\nसोऽवप्लुत्य रथात्तस्मात्पदातिरवतस्थिवान्।।७९।।\nतां गदां गृह्य सहसा रौक्मिणेयमुपाद्रवत् ।\nतयैव गदया कामः प्रमर्दनमपोथयत् ।। 2.105.८० ।।\nहते प्रमर्दने दैत्ये दृष्ट्वा सर्वे प्रदुद्रुवुः ।\nन शक्ताः प्रमुखे स्थातुं सिंहत्रासाद् गजा इव ।। ८१ ।।\nसारमेयं यथा दृष्ट्वाविगणो वै पलायते ।\nतथा सेना विषीदन्ती प्रद्युम्नस्य भयार्दिता ।। ८२ ।।\nक्षतजादिग्धवस्त्रा वै मुक्तकेशा विशोभना ।\nरजस्वलेव युवतिः सेना समवगूहते ।। ८३ ।।\nमदनशरविभिन्ना सैनिकानभ्ययायाद्\nयुवतिसदृशवेषा साध्वसैः पीड्यमाना ।\nरतिसमरमशक्ता वीक्षितुं सोच्छ्वसन्ती\nस्वगृहगमनकामा नेच्छते स्थातुमत्र ।। ८४ ।।\nइति श्रीमहाभारते खिलभागे हरिवंशे विष्णुपर्वणि शम्बरसैन्यभङ्गो नाम पञ्चाधिकशततमोऽध्यायः ।। १०५ ।।"
  }
]
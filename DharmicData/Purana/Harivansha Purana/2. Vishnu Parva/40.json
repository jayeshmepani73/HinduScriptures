[
  {
    "text": "वैशम्पायन उवाच\nतत्तु धेन्वाः पयः पीत्वा बलर्द्पसमन्वितौ ।\nततस्तौ रामसहितौ प्रस्थितौ यदुपुङ्गवौ ।। १ ।।\nगोमन्तं पर्वतं द्रष्टुं मत्तनागेन्द्रगामिनौ ।\nजामदग्न्यप्रदिष्टेन मार्गेण वदतां वरौ ।। २ ।।\nजामदग्न्यतृतीयास्ते त्रयस्त्रय इवाग्नयः ।\nशोभयन्ति स्म पन्थानं त्रिदिवं त्रिदशा इव ।। ३ ।।\nते चाध्वविधिना सर्वे ततो वै दिवसक्रमात् ।\nगोमन्तमचलं प्राप्ता मन्दरं त्रिदशा इव ।। ४ ।।\nलताचारुविचित्रं च नानाद्रुमविभूषितम् ।\nनानागुरुपिनद्धाङ्गं चित्रं चित्रैर्मनोहरैः ।। ५ ।।\nद्विरेफगणसंकीर्णं शिलासंकटपादपम् ।\nमत्तबर्हिणनिर्घोषैर्नादितं मेघनादिभिः ।। ६ ।।\nगगनालग्नशिखरं जलदासक्तपादपम् ।\nमत्तद्विपविषाणाग्रैः परिघृष्टोपलाङ्कितम् ।। ७ ।।\nकूजद्भिश्चाण्डजगणैः समन्तात् प्रतिनादितम् ।\nदरीप्रपाताम्बुरवैश्छन्नं शार्दूलतल्लजैः ।। ८ ।।\nनीलाश्मचयसंघातैर्बहुवर्णं यथा घनम् ।\nधातुविस्रावदिग्धाङ्गं सानुप्रस्रवभूषितम् ।। ९ ।।\nकीर्णं सुरगणैः कान्तैर्मैनाकमिव कामगम् ।\nउच्छ्रितं सुविशालाग्रं समूलाम्बुपरिस्रवम् ।। 2.40.१० ।।\nसकाननदरीप्रस्थं श्वेताभ्रगणभूषितम् ।\nपनसाम्रातकाम्रौघैर्वेत्रस्यन्दनचन्दनैः ।। ११ ।।\nतमालैलावनयुतं मरीचक्षुपसंकुलम् ।\nपिप्पलीवल्लिकलिलं चित्रमिङ्गुदिपादपैः ।। १२ ।।\nद्रुमैः सर्जरसानां च सर्वतः परिशोभितम् ।\nप्रांशुशालवनैर्युक्तं बहुचित्रवनैर्युतम् ।। १३ ।।\nसर्जनिम्बार्जुनवनं पाटलीकुलसंकुलम् ।\nहिन्तालैश्च तमालैश्च पुन्नागैश्चोपशोभितम् ।। १४ ।।\nजलेषु जलजैश्छन्नं स्थलेषु स्थलजैरपि ।\nपङ्कजैर्द्रुमखण्डैश्च सर्वतः प्रतिभूषितम् ।। १५ ।।\nजम्बूजम्बूलवृक्षाढ्यं कद्रुकन्दलभूषितम् ।\nचम्पकाशोकबकुलं बिल्वतिन्दुकशोभितम् ।। १६ ।।\nकुञ्जैश्च नागपुष्पैश्च समन्तादुपशोभितम् ।\nनागयूथसमाकीर्णं मृगसंघातशोभितम् ।। १७ ।।\nसिद्धचारणरक्षोभिः सेवितप्रस्तरान्तरम् ।\nगन्धर्वैश्च समायुक्तं गुह्यकैः पक्षिभिस्तथा ।। १८ ।।\nविद्याधरगणैर्नित्यमनुकीर्णशिलातलम् ।\nसिंहशार्दूलसंनादैः सततं प्रतिनादितम् ।\nसेवितं वारिधाराभिश्चन्द्रपादैश्च शोभितम् ।। १९ ।।\nस्तुतं त्रिदशगन्धर्वैरप्सरोभिरलंकृतम् ।\nवनस्पतीनां दिव्यानां पुष्पैरुच्चावचैः श्रितम् ।। 2.40.२० ।।\nशक्रवज्रप्रहाराणामनभिज्ञं कदाचन ।\nदावाग्निभयनिर्मुक्तं महावातभयोज्झितम् ।। २१ ।।\nप्रपातप्रभवाभिश्च सरिद्भिरुपशोभितम् ।\nकाननैराननाकारैर्विशेषद्भिरिव श्रियम् ।। २२ ।।\nजलशैवलशृङ्गाग्रैरुन्मिषन्तमिव श्रिया ।\nस्थलीभिर्मृगजुष्टाभिः कान्ताभिरुपशोभितम् ।। २३ ।।\nपार्श्वैरुपलकल्माषैर्मेघैरिव विभूषितम् ।\nपादपच्छन्नभूमीभिः सपुष्पाभिः समन्ततः ।। २४ ।।\nमण्डितं वनराजीभिः प्रमदाभिः पतिर्यथा ।\nसुन्दरीभिर्दरीभिश्च कन्दराभिस्तथैव च ।। २५ ।।\nतेषु तेष्ववकाशेषु सदारामिव शोभितम् ।\nऔषधीदीप्तशिखरं वानप्रस्थनिषेवितम् ।\nजातरूपैर्वनोद्देशैः कृत्रिमैरिव भूषितम् ।। २६ ।।\nमूलेन सुविशालेन शिरसाप्युच्छ्रितेन च ।\nपृथिवीमन्तरिक्षं च ग्राहयन्तमिव स्थितम् ।। २७ ।।\nते समासाद्य गोमन्तं रम्यं भूमिधरोत्तमम् ।\nरुचिरं रुरुचुः सर्वे वासायामरसंनिभाः ।। २८ ।।\nरुरुहुस्ते गिरिवरं खमूर्ध्वमिव पक्षिणः ।\nअसज्जमाना वेगेन वैनतेयपराक्रमाः ।। २९ ।।\nते तु तस्योत्तरं शृङ्गमारूढास्त्रिदशा इव ।\nअगारं सहसा चक्रुर्मनसा निर्मितोपमम् ।। 2.40.३० ।।\nनिविष्टौ यादवौ दृष्टा जामदग्न्यो महामतिः ।\nरामोऽभिमतमक्लिष्टमाप्रष्टुमुपचक्रमे ।। ३१ ।।\nकृष्ण यास्याम्यहं तात पुरं शूर्पारकं विभो ।\nयुवयोर्नास्ति वैमुख्यं संग्रामे दैवतैरपि ।। ३२ ।।\nप्राप्तवानस्मि यां प्रीतिं मार्गानुगमनादपि ।\nसा मे कृष्णानुगृह्णाति शरीरमिदमव्ययम् ।। ३३ ।।\nइदं तत् स्थानमुद्दिष्टं यत्रायुधसमागमः ।\nयुवयोर्विहितो देवैः समयः साम्परायिकः ।। ३४ ।।\nदैवानां मुख्य वैकुण्ठ विष्णो देवैरभिष्टुत ।\nकृष्ण सर्वस्य लोकस्य शृणु मे नैष्ठिकं वचः ।। ३५ ।।\nयदिदं प्रस्तुतं कर्म त्वया गोविन्द लौकिकम् ।\nमानुषाणां हितार्थाय लोके मानुषदेहिना ।। ३६ ।।\nतस्यायं प्रथमः कल्पः कालेन तु नियोजितः ।\nजरासंधेन वै सार्धं संग्रामे समुपस्थिते ।। ३७ ।।\nतत्रायुधबलं चैव रूपं च रणकर्कशम् ।\nस्वयमेवात्मना कृष्ण त्वमात्मानं विधत्स्व ह ।। ३८ ।।\nचक्रोद्यतकरं दृष्ट्वा त्वां गदापाणिमाहवे ।\nचतुर्द्विगुणपीनांसं बिभ्येदपि शतक्रतुः ।। ३९ ।।\nअद्यप्रभृति ते यात्रा स्वर्गोक्ता समुपस्थिता ।\nपृथिव्यां पार्थिवेन्द्राणां कृतास्त्रे त्वयि मानद ।। 2.40.४० ।।\nवैनतेयस्य चाह्वानं वाहनं ध्वजकर्मणि ।\nकुरु शीघ्रं महाबाहो गोविन्द वदतां वर ।। ४१ ।।\nयुद्धकामा नृपतयस्त्रिदिवाभिमुखोद्यताः ।\nधार्तराष्ट्रस्य वशगास्तिष्ठन्ति रणवृत्तयः ।। ४२ ।।\nराज्ञां निधनदृष्टार्था वैधव्येनाधिवासिता ।\nएकवेणीधरा चेयं वसुधा त्वां प्रतीक्षते ।। ४३ ।।\nसग्रहं कृष्ण नक्षत्रं संक्षिप्यारिविमर्दन ।\nत्वयि मानुष्यमापन्ने युद्धे च समुपस्थिते ।। ४४ ।।\nत्वरस्व कृष्ण युद्धाय दानवानां वधाय च ।\nस्वर्गाय च नरेन्द्राणां देवतानां सुखाय च ।। ४५ ।।\nसत्कृतोऽहं त्वया कृष्ण लोकैश्च सचराचरैः ।\nत्वया सत्कृतरूपेण येन सत्कृतवानहम् ।। ४६ ।।\nसाधयामि महाबाहो भवतः कार्यसिद्धये ।\nस्मर्तव्यश्चास्मि युद्धेषु कान्तारेषु महीक्षिताम् ।। ४७ ।।\nइत्युक्त्वा जामदग्न्यस्तु कृष्णमक्लिष्टकारिणम् ।\nजयाशिषा वर्द्धयित्वा जगामाभीप्सितां दिशम् ।।।।\nइति श्रीमहाभारते खिलभागे    हरिवंशे विष्णुपर्वणि गोमन्तारोहणं नाम चत्वारिंशोऽध्यायः ।। ४० ।।"
  }
]
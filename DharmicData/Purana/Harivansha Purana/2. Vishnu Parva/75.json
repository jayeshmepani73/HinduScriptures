[
  {
    "text": "वैशम्पायन उवाच\nततो रथवरं कृष्णः समारुह्य महामनाः ।\nबिल्वोदकेश्वरं देवं नमस्कृत्य ययौ नृप ।। १ ।।\nमहेन्द्रमाह्वयामास रथस्थो मधुसूदनः ।\nसत्कृतं पुष्कराभ्याशे सर्वैर्देवगणैः सह ।। २ ।।\nततः शक्रो जयन्तोऽथ हरिभिर्युक्तमुत्तमम् ।\nआरुरोह रथं देवः सर्वकामप्रदः सताम् ।। ३ ।।\nततो रथस्थयोर्युद्धमभवत् कुरुनन्दन ।\nदेवयोर्दैवयोगेन पारिजातकृते तदा ।। ४ ।।\nततोऽहनद् रणे विष्णुर्बाणैः शत्रुबलार्दनः ।\nसैन्यानि देवराजस्य बाणजालैरजिह्मगैः ।। ५ ।।\nउपेन्द्रं न महेन्द्रोऽथ नैव विष्णुः सुरेश्वरम् ।\nताडयामासतुर्वीरौ शस्त्रैः शक्तावपि प्रभो ।। ६ ।।\nएकैकमश्वं दशभिर्महेन्द्रस्य जनार्दनः ।\nविव्याध विशिखैस्तीक्ष्णैरस्त्रयुक्तैर्जनेश्वर ।। ७ ।।\nशैब्याद्यानपि देवेन्द्रः शरैरमरसत्तमः ।\nछादयामास राजेन्द्र घोरैरस्त्राभिमन्त्रितैः ।। ८ ।।\nस च बाणसहस्रैश्च कृष्णो गजमवाकिरत् ।\nगरुडं च महातेजा बलभिद्धरिवाहनम् ।। ९ ।।\nभूयिष्ठाभ्यां रथाभ्यां तौ तदहः शत्रुदारणौ ।\nयुयुधाते महात्मानौ नारायणसुराधिपौ ।। 2.75.१० ।।\nचकम्पे वसुधा कृत्स्ना नौर्जलस्थेव भारत ।\nदिशां दाहेन दिग्देशाः संवृताश्च समन्ततः ।। ११ ।।\nचेलुर्गिरिवराश्चैव पेतुश्च शतशो द्रुमाः ।\nपेतुश्च धरणीपृष्ठे मर्त्या धर्मगुणान्विताः ।। १२ ।।\nनिर्घाताः शतशश्चैव पेतुस्तत्र नराधिप ।\nऊहुश्च सरितः सर्वाः प्रतिस्रोतो विशाम्पते ।। १३ ।।\nविष्वग्वाता ववुश्चैव पेतुरुल्काश्च निष्प्रभाः ।\nमुहुर्मुहुर्भूतसंघा रथनादेन मोहिताः ।। १४ ।।\nप्रजज्वाल जले चैव वह्निर्जनपदेश्वर ।\nयुयुधुश्च ग्रहैः सार्द्धं ग्रहा नभसि सर्वतः ।। १५ ।।\nज्योतींषि शतशः पेतुः स्वर्गाच्च धरणीतले ।\nदिशां गजाः प्रकुपिता नागाश्च धरणीतले ।। १६ ।।\nगर्दभारुणसंस्थानैश्छिन्नाभ्रैश्चावृतं नभः ।\nविनदद्भिर्महारावैरुल्काशोणितवर्षिभिः ।। १७ ।।\nन भूर्न द्यौर्न गगनं नरेन्द्रवृषभाभवन् ।\nस्वस्थानि सुरवीरौ तु दृष्ट्वा युद्धगतौ तदा ।। १८ ।।\nजेपुर्मुनिगणा मन्त्राञ्जगतो हितकाम्यया ।\nब्राह्मणाश्च महात्मानो ह्यतिष्ठंस्तेषु सत्वराः ।। १९ ।।\nततो ब्रह्मा महातेजाः कश्यपं वाक्यमब्रवीत् ।\nगच्छ बध्वा सहादित्या पुत्रौ वारय सुव्रत ।। 2.75.२०।।\nस तथेति तदा देवमुक्त्वा पद्मभवं मुनिः ।\nजगाम रथमास्थाय तस्थौ नरवरान्तिके ।। २१ ।।\nस्थितं तु कश्यपं दृष्ट्वा सहादित्या तदन्तरा ।\nउभौ रथाभ्यां धरणीमवतीर्णौ महाबलौ ।। २२ ।।\nन्यस्तशस्त्रौ च तौ वीरौ ववन्दतुररिंदमौ ।\nपितरौ धर्मतत्त्वज्ञौ सर्वभूतहिते रतौ ।। २३ ।।\nउभौ गृहीत्वा हस्ताभ्यामदितिस्त्वब्रवीद् वचः ।\nअसोदराविवैवं किमन्योन्यं हन्तुमिच्छतः ।। २४ ।।\nस्वल्पमर्थं पुरस्कृत्य प्रवृत्तमतिदारुणम् ।\nसदृशं नेति पश्यामि सर्वथा मम पुत्रयोः ।। २५ ।।\nश्रोतव्यं यदि मातुश्च पितुश्चैव प्रजापतेः ।\nन्यस्तशस्त्रौ स्थितौ भूत्वा कुरुतं वचनं मम ।। २६ ।।\nतथेत्युक्त्वा च तौ देवौ स्नातुकामौ महाबलौ ।\nगङ्गां जग्मतुरेवाथ प्रजल्पन्तौ परस्परम् ।। २७ ।।\nशक्र उवाच\nत्वं प्रभुर्लोककृत् कृत्स्नराज्येऽहं स्थापितस्त्वया ।\nस्थापयित्वा कथं नाम पुनर्मामवमन्यसे ।।२८।।\nभ्रातृत्वमुपगम्यैव ज्येष्ठत्वं चाप्यपोह्य च ।\nकथं कमलपत्राक्ष निर्वाणं कर्तुमिच्छसि ।। २९ ।।\nस्नातौ तु जाह्नवीतोये पुनरभ्यागतौ नृप ।\nयत्रादितिः कश्यपश्च महात्मानौ दृढव्रतौ ।। 2.75.३० ।।\nप्रियसंगमनं नाम तं देशं मुनयोऽवदन् ।\nयत्र तौ संगतौ चोभौ पितृभ्यां कमलेक्षणौ ।। ३१ ।।\nततः शक्रस्य कौरव्य दत्त्वा वाचाभयं तदा ।\nयत्र देवगणाः सर्वे समेता धर्मचारिणः ।। ३२ ।।\nततो ययुर्विमानैस्तु देवाः सर्वे त्रिविष्टपम् ।\nऋद्ध्या परमया युक्तास्तेषामेवानुरूपया ।। ३३ ।।\nकश्यपश्चादितिश्चैव तथा शक्रजनार्दनौ ।\nविमानमेकमारुह्य गता राजंस्त्रिविष्टपम् ।। ३४ ।।\nते शक्रसदनं प्राप्ता रम्यं सर्वगुणान्वितम् ।\nऊषुरेकत्र कौरव्य मुदिता धर्मचारिणः ।। ३५ ।।\nशची तु कश्यपं पत्न्या सहितं धर्मवत्सला ।\nउपाचरन्महात्मानं सर्वभूतहिते रतम् ।। ३६ ।।\nततस्तस्यां प्रभातायां रजन्यामब्रवीद्धरिम् ।\nअदितिर्धर्मतत्त्वज्ञा सर्वभूतहितं वचः ।। ३७ ।।\nउपेन्द्र द्वारकां गच्छ पारिजातं नयस्व च ।\nवध्वा सम्प्रापयस्वेश पुण्यकं हृदये स्थितम् ।। ३८ ।।\nपुण्यके सत्यया प्राप्ते पुनरेष त्वया तरुः ।\nनन्दने पुरुषश्रेष्ठ स्थाप्यः स्थाने यथोचिते ।। ३९ ।।\nएवमस्त्विति कृष्णेन देवमाता यशस्विनी ।\nउक्ता धर्मगुणैर्युक्ता नारदेन महात्मना ।। 2.75.४० ।।\nततोऽभिवाद्य पितरं मातरं च जनार्दनः ।\nमहेन्द्रं सह शच्याथ प्रतस्थे द्वारकां प्रति ।। ४१ ।।\nददौ कृष्णाय पौलोमी नियोगान् कुरुनन्दन ।\nसर्वासामेव कृष्णस्य भार्याणां धर्मचारिणी ।। ४२ ।।\nदिव्यानां सर्वरत्नानां वाससां च मनस्विनी ।\nनानारागविरक्तानां सदैवारजसामपि ।। ४३ ।।\nभार्याणां च सहस्राणि यानि षोडश माधवे ।\nप्रतिगृह्य महातेजाः प्रययौ द्वारकां प्रति ।। ४४ ।।\nसम्पूज्यमानो द्युतिमान् खेचरैः पुण्यकर्मभिः ।\nससात्यकिः सपुत्रश्च प्राप्तो रैवतकं गिरिम् ।। ४५।।\nस तत्र स्थापयित्वा च पारिजातं वरद्रुमम् ।\nसात्यकं प्रेषयामास द्वारकां द्वारशालिनीम् ।। ४६।।\nश्रीकृष्ण उवाच\nपारिजातमिहानीतं महेन्द्रसदनान्मया ।\nनिवेदय महाबाहो भैमानां भैमवर्द्धन ।। ४७ ।।\nअद्य द्वारवतीं चैव पारिजातमहं द्रुमम् ।\nप्रवेशयिष्ये नगरे शोभा प्रक्रियतां शुभा ।। ४८ ।।\nइत्युक्तः सात्यको गत्वा तथोक्त्वा पुनरागतः ।\nकुमारैर्नागरैः सार्द्धं साम्बप्रभृतिभिः प्रभो ।। ४९ ।।\nततोऽग्रतः पारिजातमारोप्य गरुडे तदा ।\nप्रद्युम्नो द्वारकां रम्यां विवेश रथिनां वरः ।। 2.75.५० ।।\nशैब्यादिहययुक्तेन रथेनानुययौ हरिः ।\nतस्याथ रथमुख्येन सात्यकः साम्ब एव च ।। ५१ ।।\nये त्वन्ये नृप वार्ष्णेया यानैर्बहुविधैस्तथा ।\nययुः प्रहृष्टास्तत् कर्म पूजयन्तो महात्मनः ।। ५२ ।।\nसात्यकाद् विस्तरं श्रुत्वा यादवा नागरास्तथा ।\nविस्मयं परमं जग्मुरप्रमेयस्य कर्मणा ।। ५३ ।।\nतं दिव्यकुसुमं वृक्षं दृष्ट्वाऽऽनर्तनिवासिनः ।\nराजन् न ततृपुर्हृष्टाः पश्यमाना महोदयम् ।। ५४ ।।\nतमद्भुतमचिन्त्यं च मदकेलिकलाण्डजम् ।\nवृक्षोत्तमं पश्यतां वै वृद्धानामगमज्जरा ।। ५५ ।।\nये त्वन्धचक्षुषः सर्वे तेऽभवन् दिव्यचक्षुषः ।\nविरोगा रोगिणश्चासन् घ्रात्वा गन्धं वनस्पतेः ।। ५६ ।\nलपन्तः कौकिलाञ्छ्वेताञ्छ्रुत्वाऽऽनर्तनिवासिनः ।\nबभूवुर्हृष्टमनसो ववन्दुश्च जनार्दनम् ।। ५७ ।\nनानाविधानि तूर्याणि गेयानि मधुराणि च ।\nशुश्रुवुस्तस्य वृक्षस्य नातिदूरं गता नराः ।। ५८ ।\nयोऽयं संकल्पयामास गन्धं हृद्यं नरस्तथा ।\nस तदैव तमाजघ्रे पारिजातसमुद्भवम् ।। ५९ ।।\nततः प्रविश्य रम्यां तु द्वारकां यदुनन्दनः ।\nवसुदेवं महात्मानं ददृशे देवकीं तथा ।। 2.75.६० ।।\nकुकुराधिपतिं चैव बलं भ्रातरमेव च ।\nवृद्धाश्च यादवानां ये मानार्हानमरोपमान् ।। ६१ ।।\nविसृज्य तान् वै भगवाननादिनिधनोऽच्युतः ।\nसम्पूज्य च यथान्यायं स्वमेव भवनं गतः ।। ६२ ।।\nस सत्यभामया वासं विवेश मधुसूदनः ।\nपारिजातं तरुश्रेष्ठं ग्रहाय गदपूर्वजः ।। ६३ ।।\nसा देवी पूजयामास प्रहृष्टा वासवानुजम्।\nप्रतिजग्राह तं चापि पारिजातं महाद्रुमम् ।। ६४ ।।\nमनीषितेन स तरुरल्पो भवति भारत ।\nमहांश्च वासुदेवस्य तदद्भुतमभून्महत् ।। ६५ ।।\nकदाचिद् द्वारकां सर्वां प्रच्छादयति भारत ।\nकदाचिद्धस्तधार्यस्तु भवत्यङ्गुष्ठसंनिभः ।। ६६ ।।\nननन्द सत्या कौरव्य देवी प्राप्य मनोरथम् ।\nपुण्यकार्थं तु सम्भारान् सम्भर्तुमुपचक्रमे ।। ६७ ।।\nयानि द्रव्याणि कौरव्य जम्बूद्वीपे तु कानिचित्।\nयोग्यानि तानि कृष्णेन सम्भृतानि महात्मना ।। ६८ ।।\nमुनिं तदासस्मृतवान् स नारदं\nजनार्दनः सर्वगुणोचितं वशी ।\nप्रतिग्रहार्थं व्रतकस्य सत्यया\nयथोपदिष्टस्य पुरंदरानुजः ।। ६९।।\nइति श्रीमहाभारते  खिलभागे हरिवंशे विष्णुपर्वणि पारिजातानयने पञ्चसप्ततितमोऽध्यायः ।। ७५ ।।"
  }
]
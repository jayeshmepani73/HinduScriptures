[
  {
    "text": "वैशम्पायन उवाच\nततोऽनिरुद्धस्य गृहे रुरुदुः सर्वयोषितः ।\nप्रियं नाथमपश्यन्त्यः कुरर्य इव संघशः ।। १ ।।\nअहो धिक्किमिदं नाथनाथे कृष्णे व्यवस्थिते ।\nअनाथा इव संत्रस्ता रुदिमो भयपीडिताः ।। २ ।।\nयस्येन्द्रप्रमुखा देवाः सादित्याः समरुद्गणाः ।\nबाहुच्छायामुपाश्रित्य वसन्ति दिवि निर्वृताः ।। ३ ।।\nतस्योत्पन्नमिदं लोके भयदस्य महाभयम् ।\nतस्यानिरुद्धः पौत्रस्तु वीरः केनापि नो हृतः ।। ४ ।।\nअहो नास्ति भयं नूनं तस्य लोके सुदुर्मतेः ।\nवासुदेवस्य यः क्रोधमुत्पादयति दुःसहम् ।। ५ ।।\nव्यादितामास्य यो मृत्योर्दंष्ट्राग्रे परिवर्तते ।\nस वासुदेवं समरे मोहादभ्युदियाद् रिपुः ।। ६ ।।\nइदमेवंविधं कृत्वा विप्रियं यदुपुङ्गवे ।\nकथं जीवन् विमुच्येत साक्षादपि शचीपतिः ।। ७ ।।\nहतनाथाः स्म शोच्याः स्म वयं नाथं विना कृताः ।\nविप्रयोगेण नाथस्य कृतान्तवशगाः कृताः ।। ८ ।।\nइत्येवं ता वदन्त्यश्च रुदन्त्यश्च पुनः पुनः ।\nनेत्रजं वारि मुमुचुरशिवं परमाङ्गनाः ।। ९ ।।\nतासां बाष्पाम्बुपूर्णानि नयनानि चकाशिरे ।\nसलिलेनाप्लुतानीव पङ्कजानि जलागमे ।। 2.121.१० ।।\nतासामरालपक्ष्माणि राजयन्ति शुभानि च ।\nरुधिरेणाप्लुतानीव नयनानि चकाशिरे ।। ११ ।।\nतासां हर्म्यतलस्थानां पूर्णं आसीन्महास्वनः ।\nकुररीणामिवाकाशे रुदतीनां सहस्रशः ।। १२।।\nते श्रुत्वा निनदं घोरमपूर्वं भयमागतम् ।\nउत्पेतुः सहसा स्वेभ्यो गृहेभ्यः पुरुषर्षभाः ।। १३ ।।\nकस्मादेषोऽनिरुद्धस्य श्रूयते सुमहास्वनः ।\nगृहे कृष्णाभिगुप्तानां कुतो नो भयमागतम् ।। १४ ।।\nइत्येवमूचुस्तेऽन्योन्यं स्नेहविक्लवगद्गदा ।\nअधर्षिता यथा सिंहा गुहाभ्य इव निःसृताः ।। १५ ।।\nसन्नाहभेरी कृष्णस्य आहता महती तदा ।\nयस्याः शब्देन ते सर्वे समागम्य च धिष्ठिताः ।। १६ ।।\nकिमेतदिति तेऽन्योन्यं समपृच्छन्त यादवाः ।\nअन्योन्यस्य हि ते सर्वे यथावृत्तमवेदयन् ।। १७ ।।\nततस्ते बाष्पपूर्णाक्षाः क्रोधसंरक्तलोचनाः ।\nनिःश्वसन्तो व्यतिष्ठन्त यादवा युद्धदुर्मदाः ।। १८ ।।\nतूष्णींभूतेषु सर्वेषु विपृथुर्वाक्यमब्रवीत्।\nकृष्णं प्रहरतां श्रेष्ठं निःश्वसन्तं मुहुर्मुहुः ।। १९ ।।\nकिमिदं चिन्तयाविष्टः पुरुषेन्द्र भवानिह ।\nतव बाहुबलप्राणाः स्वास्थिताः सर्वयादवाः ।। 2.121.२० ।।\nभवन्तमाश्रिताः कृष्ण संविभक्ताश्च सर्वशः ।\nतथैव बलवाञ्शक्रस्त्वय्यावेश्य जयाजयौ ।। २१ ।।\nसुखं स्वपिति निःशङ्कः कथं त्वं चिन्तयान्वितः ।\nशोकसागरमक्षोभ्यं सर्वे ते ज्ञातयो गताः ।। २२ ।।\nतान् मज्जमानानेकस्त्वं समुद्धर महाभुज ।\nकिमेवं चिन्तयाविष्टो न किंचिदपि भाषसे ।। २३ ।।\nचिन्तां कर्तुं वृथा देव न त्वमर्हसि माधव ।\nइत्येवमुक्तः कृष्णस्तु निःश्वस्य सुचिरं बहु ।। २४ ।।\nप्राह वाक्यं स वाक्यज्ञो बृहस्पतिरिव स्वयम्।\nश्रीकृष्ण उवाच\nविपृथो चिन्तयाविष्टो ह्येतत्कार्यमचिन्तयम् ।। २५ ।।\nविचिन्तयंस्त्वहं चास्य कार्यस्य न लभे गतिम्।\nतथाहं भवताप्युक्तो नोत्तरं विदधे क्वचित् ।। २६ ।।\nदाशार्हगणमध्येऽहं वदाम्यर्थवतीं गिरम् ।\nशृणुध्वं यादवाः सर्वे यथाचिन्तान्वितो ह्यहम्।। २७ ।।\nअनिरुद्धे हृते वीरे पृथिव्यां सर्वपार्थिवाः ।\nअशक्ता इति मंस्यन्ते सर्वानस्मान् सबान्धवान्।। २८ ।।\nआहुकश्चैव नो राजा हृतः शाल्वेन वै पुरा ।\nप्रत्यानीतः स चास्माभिर्युद्धं कृत्वा सुदारुणम्।। २९ ।।\nप्रद्युम्नश्चापि नो बालः शम्बरेण हृतो ह्यभूत् ।\nस तं निहत्य समरे प्राप्तो रुक्मिणिनन्दनः ।। 2.121.३० ।।\nइदं तु सुमहत् कष्टं प्राद्युम्निः क्व प्रवासितः ।\nएवंविधमहं दोषं न स्मरे मनुजर्षभाः ।। ३१ ।।\nभस्मना गुण्ठितः पादो येन मे मूर्ध्नि पातितः ।\nतस्याहं सानुबन्धस्य हरिष्ये जीवितं रणे ।। ३२ ।।\nइत्येवमुक्ते कृष्णेन सात्यकिर्वाक्यमब्रवीत् ।\nचाराः कृष्ण प्रणीयन्तामनिरुद्धस्य मार्गणे ।\nसपर्वतवनोद्देशां मार्गन्तु वसुधामिमाम् ।। ३३ ।।\nआहुकं प्राह कृष्णस्तु स्मितं कृत्वा वचस्तदा ।\nआभ्यन्तराश्च बाह्याश्च व्यादिश्यन्तां चरा नृप।। ३४ ।।\nवैशम्पायन उवाच\nकेशवस्य वचः श्रुत्वा आहुकस्त्वरितोऽभवत्।\nअन्वेषणेऽनिरुद्धस्य स चारान् दिष्टवांस्तदा ।। ३५ ।।\nततश्चारास्तु व्यादिष्टाः पार्थिवेन यशस्विना ।\nहया रथाश्च व्यादिष्टाः पार्थिवेन महात्मना ।\nअभ्यन्तरं च मार्गध्वं बाह्यतश्च समन्ततः ।। ३६ ।।\nवेणुमन्तं लताविष्टं तथा रैवतकं गिरिम् ।\nऋक्षवन्तं गिरिं चैव मार्गध्वं त्वरिता हयैः ।। ३७ ।।\nएकैकं तत्र चोद्यानं मार्गध्वं काननानि च ।\nयातव्यं चापि निःशङ्कमुद्यानानि समन्ततः ।। ३८ ।।\nहयानां च सहस्राणि रथानां चाप्यनेकशः ।\nआरुह्य त्वरिताः सर्वे मार्गध्वं यदुनन्दनम् ।। ३९ ।।\nसेनापतिरनाधृष्टिरिदं वचनमब्रवीत् ।\nकृष्णमक्लिष्टकर्माणमच्युतं भीतभीतवत् ।। 2.121.४० ।।\nशृणु कृष्ण वचो मह्यं रोचते यदि ते प्रभो ।\nचिरात् प्रभृति मे वक्तुं भवन्तं जायते मतिः ।। ४१ ।।\nअसिलोमा पुलोमा च निसुन्दनरकौ हतौ ।\nसौभः शाल्वश्च निहतौ मैन्दो द्विविद एव च ।। ४२ ।।\nहयग्रीवश्च सुमहान् सानुबन्धस्त्वया हतः ।\nतादृशे विग्रहे वृत्ते देवहेतोः सुदारुणे ।।४३ ।।\nसर्वाण्येतानि कर्माणि निःशेषाणि रणे रणे ।\nकृतवानसि गोविन्द पार्ष्णिग्राहश्च नास्ति ते ।। ४४ ।।\nइदं कर्म त्वया कृष्ण सानुबन्धं महत् कृतम् ।\nपारिजातस्य हरणे यत् कृतं कर्म दुष्करम् ।। ४५ ।।\nतत्र शक्रस्त्वया कृष्ण ऐरावतशिरोगतः ।\nनिर्जितो बाहुवीर्येण त्वया युद्धविशारदः ।। ४६ ।।\nतेन वैरं त्वया सार्ध कर्तव्यं नात्र संशयः ।\nवैरानुबन्धश्च महांस्तेन कार्यस्त्वया सह ।।४७ ।।\nतत्रानिरुद्धहरणं कृतं मघवता स्वयम् ।\nन ह्यन्यस्य भवेच्छक्तिर्वैरनिर्यातनं प्रति ।। ४८ ।।\nइत्येवमुक्ते वचने कृष्णो नाग इव श्वसन् ।\nउवाच वचनं धीमाननाधृष्टिं महाबलम् ।। ४९ ।।\nसेनानीस्तात मा मैवं न देवाः क्षुद्रकर्मिणः ।\nनाकृतज्ञा न च क्लीबा नावलिप्ता न बालिशाः ।।। 2.121.५० ।।\nदेवतार्थं च मे यत्नो महान् दानवसंक्षये ।\nतेषां प्रियार्थं च रणे हन्मि दृप्तान् महाबलान् ।। ५१।।\nतत्परस्तन्मनाश्चास्मि तद्भक्तस्तत्प्रिये रतः ।\nकथं पापं करिष्यन्ति विज्ञायैवंविधं हि माम् ।। ५२ ।।\nअक्षुद्राः सत्यवन्तश्च नित्यं भक्तानुकम्पिनः ।\nतेभ्यो न विद्यते पापं बालिशत्वात् प्रभाषसे ।। ५३।।\nकदाचिदिह पुंश्चल्या अनिरुद्धो हृतो भवेत् ।\nदेवेषु समहेन्द्रेषु नैतत् कर्म विधीयते ।। ५४ ।।\nवैशम्पायन उवाच\nएवं चिन्तयमानस्य कृष्णस्याद्भुतकर्मणः ।\nकृष्णस्य वचनं श्रुन्वा ततोऽक्रूरोऽब्रवीद् वचः ।। ५५ ।।\nमधुरं श्लक्ष्णया वाचा अर्थवाक्यविशारदः ।\nयच्छक्रस्य प्रभो कार्यं तदस्माकं विनिश्चितम् ।। ५६ ।।\nअस्माकं चापि यत्कार्यं तद्धि कार्यं शचीपतेः ।\nसंरक्ष्याश्च वयं देवैरस्माभिश्चापि देवताः ।\nदेवतार्थं वयं चापि मानुषत्वमुपागताः ।। ५७ ।।\nएवमक्रूरवचनैश्चोदितो मधुसूदनः ।\nस्निग्धगम्भीरया वाचा पुनः कृष्णोऽभ्यभाषत ।।५८।।\nनायं देवैर्न गन्धर्वैर्न यक्षैर्न च राक्षसैः ।\nप्रद्युम्नपुत्रोऽपहृतः पुंश्चल्या नु महायशः ।। ५९ ।।।\nमायाविदग्धाः पुंश्चल्यो दैत्यदानवयोषितः ।\nताभिर्हृतो न संदेहो नान्यतो विद्यते भयम् ।। 2.121.६० ।।\nवैशम्पायन उवाच\nइत्येवमुक्ते वचने कृष्णेन तु महात्मना ।\nअथावगम्य तत्त्वेन यद् भूतं यदुमण्डले ।\nउदतिष्ठन्महानादस्तदा कृष्णं प्रशंसयन् ।। ६१ ।।\nहर्षयन् स तु सर्वेषां सूतमागधबन्दिनाम् ।\nमधुरः श्रूयते घोषो यादवस्य निवेशने ।। ६२ ।।\nते चाराः सर्वतः सर्वे सभाद्वारमुपागताः ।\nशनैर्गद्गदया वाचा इदं वचनमब्रुवन् ।। ६३ ।।\nउद्यानानि गुहाः शैलाः सभा नद्यः सरांसि च ।\nएकैकं शतशो राजन् मार्गितं न च दृश्यते ।। ६४ ।।\nअन्ये कृष्णं चरा राजन्नुपागम्य तदाब्रुवन् ।\nसर्वे नो विदिता देशाः प्राद्युम्निर्न च दृश्यते ।। ६५ ।।\nयदन्यत् संविधातव्यं विधानं यदुनन्दन ।\nतदाज्ञापय नः क्षिप्रमनिरुद्धस्य मार्गणे ।। ६६ ।।\nततस्ते दीनमनसः सर्वे बाष्पाकुलेक्षणाः ।\nअन्योन्यमभ्यभाषन्त किमतः कार्यमुत्तमम् ।। ६७ ।।\nसंदष्टौष्ठपुटाः केचित्केचिद् बाष्पाकुलेक्षणाः ।\nकेचिद् भ्रकुटिमास्थाय चिन्तयन्त्यर्थसिद्धये ।। ६८ ।।\nएवं चिन्तयतां तेषां बह्वर्थमभिभाषितम् ।\nअनिरुद्धः कुतश्चेति सम्भ्रमः सुमहानभूत् ।। ६९ ।।\nअन्योन्यमभिवीक्षन्ते यादवा जातमन्यवः ।\nतां निशां विमनस्कास्ते गमयेयुः कथंचन ।\nअनिरुद्धो हृतश्चेति पुनः पुनररिंदम ।। 2.121.७०।।\nएवं च ब्रुवतां तेषां प्रभाता रजनी तदा ।\nततस्तूर्यनिनादैश्च शङ्खानां च महास्वनैः ।\nप्रबोधनं महाबाहोः कृष्णस्याक्रियतालये ।। ७१ ।।\nततः प्रभाते विमले प्रादुर्भूते दिवाकरे ।\nप्रविवेश सभामेको नारदः प्रहसन्निव ।। ७२ ।।\nदृष्ट्वा तु यादवान् सर्वान् कृष्णेन सह संगतान् ।\nततः स जयशब्देन माधवं प्रत्यपूजयत् ।।७३।।\nउग्रसेनादयस्ते च तमृषिं प्रत्यपूजयन् ।\nअथाभ्युत्थाय विमनाः कृष्णः समितिदुर्जयः ।\nमधुपर्कं च गां चैव नारदाय ददौ प्रभुः ।। ७४ ।।\nसोपविश्यासने शुभ्रे सर्वास्तरणसंवृते ।\nसुखासीनो यथान्यायमुवाचेदं वचोऽर्थवत् ।। ७५ ।।\nनारद उवाच\nकिमेवं चिन्तयाविष्टा निःसङ्गा गतमानसाः ।\nउत्साहहीनाः सर्वे वै क्लीबा इव समासते ।। ७६ ।।\nइत्येवमुक्ते वचने नारदेन महात्मना ।\nवासुदेवोऽब्रवीद् वाक्यं श्रूयतां भगवन्निदम् ।। ७७ ।।\nअनिरुद्धो हृतो ब्रह्मन् केनापि निशि सुव्रत ।\nयस्यार्थे सर्व एवास्म चिन्तयाविष्टचेतसः ।।७८ ।।\nएष ते यदि वृत्तान्तः श्रुतो दृष्टोऽपि वा मुने ।\nभगवन् कथ्यतां साधु प्रियमेतन्ममानघ ।। ७९ ।।\nइत्येवमुक्ते वचने केशवेन महात्मना ।\nप्रहस्यैतद् वचः प्राह श्रूयतां मधुसूदन ।। 2.121.८० ।।\nनिर्वृत्तं सुमहद् युद्धं देवासुरसमं महत्।\nअनिरुद्धस्य चैकस्य बाणस्यापि महामृधे ।। ८१ ।।\nउषा नाम सुता तस्य बाणस्याप्रतिमौजसः ।\nतस्यार्थे चित्रलेखा वै जहाराशु तमप्सराः ।। ८२ ।।\nउभयोरपि तत्रासी महायुद्धं सुदारुणम् ।\nप्राद्युम्निबाणयोः संख्ये वलिवासवयोरिव ।। ८३ ।।\nअस्माभिश्चापि तद् युद्धं दृष्टं सुमहदद्भुतम् ।\nअनिरुद्धो भयात् तेन संयुगेष्वनिवर्तिना ।। ८४ ।।\nबाणेन मायामास्थाय बद्धो नागैर्महाबलः ।\nव्यादिष्टस्तु वधस्तस्य बाणेन गरुडध्वज ।। ८५ ।।\nतं निवारितवान् मन्त्री कुम्भाण्डो नाम तस्य ह ।\nकुमारस्यानिरुद्धस्य तेनासक्तेन संयुगे ।। ८६ ।।\nबाणेन मायामास्थाय सर्पैर्नियमनं कृतम् ।\nउत्तिष्ठतु भवाञ्छीघ्रं यशसे विजयाय च ।। ८७ ।।\nनायं संरक्षितुं कालः प्राणांस्तात जयैषिणाम् ।\nप्राणैः किंचिद्गतैर्वीरो धैर्यमालम्ब्य तिष्ठति ।। ८८ ।।\nवैशम्पायन उवाच\nइत्येवमुक्ते वचने वासुदेवः प्रतापवान् ।\nप्रायात्रिकान् वै सम्भारानाज्ञापयत वीर्यवान् ।। ८९ ।।\nततश्चन्दनचूर्णैश्च लाजैश्चैव समन्ततः ।\nनिर्ययौ स महाबाहुः कीर्यमाणो जनार्दनः ।। 2.121.९०।।\nनारद उवाच\nस्मरणं वैनतेयस्य कर्तुमर्हसि माधव ।\nन ह्यन्येन तदध्वानं शक्यं गन्तुं महाभुज ।। ९१ ।।\nआकर्णय तमध्वानं गन्तव्यमतिदुर्जयम् ।\nएकादश सहस्राणि योजनानां जनार्दन ।। ९२ ।।\nतदितः शोणितपुरं प्राद्युम्निर्यत्र साम्प्रतम् ।\nमनोजवो महावीर्यो वैनतेयः प्रतापवान् ।। ९३ ।।\nसमाह्वयस्व गोविन्द स हि त्वां तत्र नेष्यति ।\nएकेन सुमुहूर्तेन बाणं संदर्शयिष्यति ।। ९४ ।।\nवैशम्पायन उवाच\nतस्य तद् वचनं श्रुत्वा सस्मार गरुडं तदा ।\nस कृष्णपार्श्वमागम्य प्राञ्जलिर्गरुडः स्थितः ।। ९५ ।।\nप्रणम्याथ वचः प्राह वैनतेयो महाबलः ।\nवासुदेवं महात्मानं श्लक्ष्णं मधुरया गिरा ।। ९६ ।।\nगरुड उवाच\nपद्मनाभ महाबाहो किमर्थं संस्मृतो ह्यहम् ।\nकृत्यं ते यदिहात्रास्ति श्रोतुमिच्छामि तत्त्वतः ।।९७।।\nफस्य पक्षपरिक्षेपैर्नाशयामि पुरीं प्रभो ।\nप्रभावात्तव गोविन्द को न विद्याद् बलं मम ।। ९८ ।।\nगदावेगं च ते वीर चक्राग्निं च महाभुज ।\nनावबुध्यति मूढात्मा को दर्पान्नाशमेष्यति ।। ९९ ।।\nहलं सिंहमुखं कस्य वनमाली नियोक्ष्यति ।\nकस्य देहस्तु निर्भिन्नो मेदिनीं यास्यति प्रभो ।। 2.121.१००।।\nकस्य शङ्खरवैः प्राणान् मोहयिष्यसि माधव ।\nकोऽयं सपरिवारोऽद्य यास्यते यमसादनम् ।। १०१।।\nएवमुक्ते तु वचने वैनतेयेन धीमता ।\nवासुदेवो वचः प्राह शृणु त्वं वदतां वर ।।१०२।।\nबलेः पुत्रेण बाणेन प्राद्युम्निरपराजितः ।\nउषायाः कारणे बद्धो नगरे शोणिताह्वये ।\nअनिरुद्धस्तु कामार्तो बद्धो नागैर्विषोल्बणैः ।।१०३।।\nतस्य मोक्षार्थमाहूतो मया त्वं पतगेश्वर ।\nतव वेगसमो नास्ति पक्षिणां प्रवरो भवान् ।\nअशक्यं च तदध्वानं गन्तुमन्येन काश्यप ।। १०४।।\nतत्र प्रापय मां शीघ्रं यत्र प्राद्युम्निरावसत् ।\nवैदर्भी ते स्नुषा वीर रुदती पुत्रगृद्धिनी ।। १०५ ।।\nअमृतं तु हृतं पूर्व त्वया पन्नगनाशन ।। १०६।।\nमया सह समागम्य तस्मिन् काले महाभुज ।\nअभवन्मे ध्वजश्चैव त्वद्भक्ताः सर्ववृष्णयः ।\nसखित्वं मानयस्वाद्य भक्तिं च पतगेश्वर ।। १०७।।\nतव वेगसमो नास्ति पक्षिणो न च ते समाः ।\nसुपर्ण सुकृतेन त्वां शपे पन्नगनाशन ।। १०८।।\nदासीभावं गता माता मोक्षितैकाकिना पुरा ।\nपक्षविक्षेपमात्रेण हता योधास्त्वया पुरा ।। १०९।।\nभवान् सुरगणान् सर्वान् पृष्ठमारोप्य विक्रमात् ।\nगच्छ मे ह्यगमान् देशान् विजयश्च तवाश्रयात् ।। 2.121.११०।।\nगुरुत्वान्मेरुतुल्यस्त्वं लघुत्वात् पवनोपमः ।\nभूते भव्ये भविष्ये च न ते तुल्योऽस्ति विक्रमे ।।१११ ।।\nसत्यसंध महाभाग वैनतेय महाद्युते ।\nअनिरुद्धेक्षणेनाद्य साहाय्यमुपकल्प्यताम् ।। १ १२।।\nगरुड उवाच\nअत्यद्भुतमिदं वाक्यं तव कृष्ण महाभुज ।\nत्वत्प्रसादाच्च विजयः सर्वत्रैव महाभुज ।। ११३।।\nधन्योऽस्म्यनुगृहीतोऽस्मि संस्तवान्मधुसूदन ।\nस्तोतव्यस्त्वं मया कृष्ण स्तौषि मां त्वं महाभुज ।।११४।।\nवेदाध्यक्षः सुराध्यक्षः सर्वकामप्रदो भवान् ।\nअमोघदर्शनस्त्वं हि वरार्थिषु वरप्रदः ।। ११५।।\nचतुर्भुजश्चतुर्मूर्तिश्चातुर्होत्रप्रवर्तकः ।\nचातुराश्रम्यहोता च चतुर्नेता महाकविः ।। ११६।।\nधनुर्धरश्चक्रधरो भवाञ्छङ्खधरो महान् ।\nभवान् पूर्वेषु देहेषु ख्यातो भूमिधरः प्रभो ।।१ १७।।\nलाङ्गली मुसली चक्री देवकीतनयो भवान् ।\nचाणूरमथनश्चैव गोप्रियः कंसहा भवान् ।। ११८।।\nगोवर्धनधरश्चैव मल्लारिर्मल्लभावनः ।\nमल्लप्रियो महामल्लो महापुरुष इत्यपि ।। ११९।।\nविप्रप्रियो विप्रदितो विप्रज्ञो विप्रभावनः ।\nब्रह्मण्यश्च वरेण्यश्च भवान् दामोदरः स्मृतः ।\nप्रलम्बमथनश्चैव केशिहा दानवान्तकः ।। 2.121.१२०।।\nअसिलोम्नश्च हन्ता च तथा रावणनाशनः ।\nविभीषणस्य भगवान् राज्यदो वालिनाशनः ।। १२१।।\nसुग्रीवराज्यदाता त्वं बलिराज्यापहारकः ।\nरत्नहर्ता महारत्नं समुद्रोदरसम्भवम् ।। १२२।।\nवरुणश्च भवान् ख्यातो भवांश्च सरिदुद्भवः ।\nभवान् खङ्गधरो धन्वी धनुर्धरवरो महान् ।। १२३।।\nदाशार्ह इति विख्यातो महाधन्वा धनुःप्रियः ।\nगोविन्द इति विख्यात उदधिस्त्वं च सुव्रत ।। १२४।।\nआकाशश्च तपश्चैव समुद्रमथनो भवान् ।\nभवान् स्वर्गो बहुफलो भवान्स्वर्गचरो महान् ।। १२५।।\nत्वमेव च महामेघो बीजनिष्पत्तिरेव च ।\nत्रैलोक्यमथनस्त्वं च क्रोधलोभमनोरथः ।। १२६।।\nभवान् कामप्रदश्चैव कामः सर्वधनुर्धरः ।\nसंवर्तो वर्तनश्चैव प्रलयो निलयो महान् ।। १२७।।\nहिरण्यगर्भो रूपज्ञो रूपवान् मधुसूदनः ।\nईशस्त्वं च महादेव असंख्येयगुणान्वितः ।। १९८।\nस्तोतुमिच्छसि मां देव स्तोतव्यस्त्वं यदूत्तम ।\nचक्षुषा ये त्वया घोराः प्राणिनो हि निरीक्षिताः ।। १२९।।\nहतास्ते यमदण्डेन तिर्यङ्निरयगामिनः ।\nये त्वया परमप्रीत्या प्राणिनो वै निरीक्षिताः ।। 2.121.१३०।।\nइह च प्रेत्य ते सर्वे सर्वथा स्वर्गगामिनः ।\nएष तेऽहं महाबाहो वशगः शासने स्थितः ।। १३१।।\nजयस्थानं ततः कृत्वा गरुडः प्राह केशवम् ।\nअयमस्मि स्थितो वीर आरुहस्व महाबल ।। १३२।।\nततः कण्ठे परिष्वज्य माधवो गरुडं ततः ।\nसखे शत्रुविनाशाय अर्घ्योऽयं प्रतिगृह्यताम् ।।१३३।।\nदत्त्वार्घ्यं परया प्रीत्या शङ्खचक्रगदासिभृत्।\nआरुरोह महाबाहुः सुपर्णं पुरुषोत्तमः ।। १३४।।\nकृष्णस्य पार्श्वमागम्य हर्षादेवास्थितोऽभवत्।\nकृष्णकेशः प्रवलयो विष्णुः कृष्णश्च वर्णतः ।। १३५।।\nचतुर्दंष्ट्रश्चतुर्बाहुश्चतुर्वेद षडङ्गवित् ।\nश्रीवत्साङ्कोऽरविन्दाक्ष ऊर्ध्वरोमा मृदुत्वचः ।। १३६।।\nसमाङ्गुलिः समनस्रो रक्ताङ्गुलिनखान्तरः ।\nस्निग्धगम्भीरनिर्घोषो वृत्तबाहुर्महाभुजः ।।१३७।।\nआजानुबाहुस्ताम्रास्यः सिंहविस्पष्टविक्रमः ।\nसहस्रमिव सूर्याणां दीप्यमानः प्रकाशते ।। १३८।\nयः प्रभुर्भाति विश्वात्मा भूतानां भावनो विभुः ।\nयस्याष्टगुणमैश्वर्यं ददौ प्रीतः प्रजापतिः ।। १३९।।\nप्रजापतीनां साध्यानां त्रिदशानां च शाश्वतः ।\nस्तूयमानः स्तवैर्दिव्यैः सूतमागधबन्दिभिः ।\nऋषिभिश्च महाभागैर्वेदवेदाङ्गपारगैः ।। 2.121.१४०।।\nसंविधानमथाज्ञाप्य द्वारकायां महाबलः ।\nगमनाय मतिं चक्रे वासुदेवः प्रतापवान् ।। १४१।।\nआस्थितो गरुडं देवस्तस्य चानु हलायुधः ।\nपृष्ठतोऽनु बलस्यापि प्रद्युम्नः शत्रुकर्षणः ।। १४२।।\nजय बाणं महाबाहो ये चास्यानुगता रणे ।\nन हि ते प्रमुखे स्थातुं कश्चिच्छक्तो महामृधे ।। १४३।।\nप्रसादे ते ध्रुवा लक्ष्मीर्विजयश्च पराक्रमे ।\nविजेष्यसि रणे शत्रुं दैत्येन्द्रं सहसैनिकम् ।। १४४।।\nसिद्धचारणसंघानां महर्षीणां च सर्वशः ।\nशृण्वन्वाचोऽन्तरिक्षे वै प्रययौ केशवो रणे ।। १४५।।\nइति श्रीमहाभारते खिलभागे हरिवंशे विष्णुपर्वणि कृष्णप्रयाणे एकविंशत्यधिकशततमोऽध्यायः ।। १२१ ।।"
  }
]
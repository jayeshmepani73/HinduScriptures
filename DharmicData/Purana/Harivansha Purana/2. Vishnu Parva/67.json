[
  {
    "text": "वैशम्पायन उवाच\nनारायणः सत्यभामां पुनरेवैष भारत ।\nप्रोवाच प्रणयात् क्रुद्धामभिमानवतीं सतीम् ।। १ ।।\nश्रीभगवानुवाच\nदहतीव ममाङ्गानि शोकः कमललोचने ।\nकिमु तत् कारणं येन त्वमेवमतिविक्लवा ।। २ ।।\nशापितासि मम प्राणैराचक्ष्वानत्ययो यदि ।\nश्रोतव्यं यदि भक्तेन भर्त्रा सर्वाङ्गशोभने ।। ३ ।।\nततः प्रोवाच भर्तारं सत्या सत्यव्रते स्थितम् ।\nबाष्पगद्गदया वाचा तथैनैधोमुखी स्थिता ।। ४ ।।\nत्वयैव स्थापितं पूर्वं सौभाग्यं मम मानद ।\nजगत्यमलपत्राक्ष यत् ख्यातं केशिनाशन ।। ५ ।।\nशिरो वहामि चेष्टत्वात् तवाहं देव गर्विता ।\nसर्वसीमन्तिनीमध्ये स्पृहणीयास्मि सर्वथा ।। ६ ।।\nसाहमद्यावहास्यास्मि सपत्नीनां जनस्य च ।\nइति प्रेष्याभिराख्यातं श्रुत्वा तथ्यं ततस्ततः ।। ७ ।।\nयत् पारिजातकुसुमं दत्तवान् नारदस्तव ।\nतत् किलेष्टजने दत्तं त्वयाहं परिवर्जिता ।। ८ ।।\nरत्नातिशयदानेन तस्यामभ्यधिकः किल ।\nस्नेहश्च बहुमानश्च प्रकाशं गमितस्त्वया ।। ९ ।।\nतामस्तौषीत् समक्षं ते प्रियां स किल नारदः ।\nतमश्रौषीश्च दृष्टस्त्वं प्रियायाः संस्तवं किल ।। 2.67.१० ।।\nस्तोतव्यो यदि तावत् स नारदेन तवाग्रतः ।\nदुर्भगोऽयं जनस्तत्र किमर्थमनुशब्दितः ।। ११ ।।\nप्रणयस्य रसं दत्त्वा पश्चात्तापः प्रभो यदि ।\nअनुज्ञां मे प्रयच्छस्व तपः कर्तुं प्रसीद मे ।। १२ ।।\nस्वप्नेनापि न दृष्ट्वाहं श्रद्दध्यां पुष्करेक्षण ।\nयदन्यदेव निर्वृत्तमश्रौषं पश्यतस्तव ।। १३ ।।\nकामं कामोऽस्तु तस्यैव मुनेरतुलतेजसः ।\nअत्र मन्युस्तु मे देव सांनिध्यं तव तत्र यत् ।। १४ ।।\nमानार्थं जीव्यते लोके सद्भिरित्युक्तवानसि ।\nतदेवं सति नेच्छामि जीवितुं मानवर्जिता ।। १५ ।।\nममाभवद् यतो रक्षा भयमद्य ततो मम ।\nसर्वतो रक्षते यो मां स मां नाद्याभिरक्षति ।। १६ ।।\nहा गतिं कां गमिप्यामि त्यक्ता देव त्वया विभो ।\nकुमुद्वतीगतां नूनं गतिं यास्याम्यसंगता ।। १७ ।।\nकिमकार्षमहं मोहादीश्वराणां प्रियाप्रियम् ।\nप्रिया भूत्वा प्रिया भूता यद्यहं तव मानद ।। १८ ।।\nवसन्तकुसुमैश्चित्रं तदा रैवतकं गिरिम् ।\nप्रिया भूत्वाप्रिया भूता कथं द्रक्ष्याम्यहं पुनः ।। १९ ।।\nपरपुष्टस्वनोन्मिश्रं पुष्पगन्धवहं शुचिम् ।\nकथं नामानिलं द्वेष्या सेस्रेयं दुर्भगा सती ।। 2.67.२० ।।\nजलक्रीडां तवाङ्कस्था देव कृत्वा महोदधौ ।\nकथं दौर्भाग्यमापन्ना पश्येयमपि सागरम् ।। २१ ।।\nसात्राजिति प्रिया नान्या त्वत्तो मेऽस्तीति विद्धि माम्।\nयदवोचः क्व तद् यातमथ वा कः स्मरिष्यति ।।२२।।\nयदद्राक्षीद्धि मां श्वश्रूर्बहुमानेन नन्दिनी ।\nअवज्ञातां त्वया राज्ञीं नूनं दौर्भाग्यकर्शिताम् ।। २३ ।।\nकिं नु गूढेन मे प्रेम्णा सुस्निग्धैनापि मानद ।\nयत्समानां जनैर्देवो मां न पश्यति नित्यदा ।। २४ ।।\nनाहं त्वां कितवं धूर्तमज्ञासिषमरिंदम ।\nअद्य ज्ञातोऽसि तत्पक्षचञ्चलो जनवञ्चकः ।। २५ ।।\nस्वरवर्णेङ्गिताकारैर्निगूढो देव यत्नतः ।\nचौर ज्ञातोऽसि तत्पक्षवाङ्मात्रमधुरः शठः ।। २६।।\nएवमीर्ष्यावशं प्राप्तां देवीं सात्राजितीं हरिः ।\nअभिमानवतीं देवः सान्त्वपूर्वमथाब्रवीत् ।। २७ ।।\nमैवं पद्मपलाशाक्षि प्राणेश्वरि वद प्रिये ।\nकिमत्र बहुनोक्तेन त्वदीयमवगच्छ माम् ।। २८ ।।\nतत् पारिजातकुसुमं तस्या देवि ममाग्रतः ।\nनारदो मत्प्रियं कुर्वन् मुनिरक्लिष्टकर्मकृत् ।। २९ ।।\nदाक्षिण्यादानुरोधाच्च दत्तवान् नात्र संशयः ।\nप्रसीदैकापराधं मे मर्षयस्य शुचिस्मिते ।। 2.67.३० ।।\nपारिजातकपुष्पाणि यदीच्छस्यतिकोपने ।\nतदा दातास्मि सुश्रोणि सत्यमेतद्ब्रवीमि  तम् ।। ३१ ।।\nस्वर्गास्पदादानयित्वा पारिजातं द्रुमेश्वरम् ।\nगृहे ते स्थापयिष्यामि यावत्कालं त्वमिच्छसि ।। ३२ ।।\nएवमुक्ता तु हरिणा प्रोवाच हरिवल्लभा ।\nयद्येवं स द्रुमः शक्यस्त्विहानयितुमच्युत ।। ३३ ।।\nमन्युरेव प्रमृष्टो हि भवेद् बहुगुणं मम ।\nसीमन्तिनीनां सर्वासामधिका स्यामधोक्षज ।। ३४ ।।\nतथास्तु प्रथमः कल्प इति तां मधुसूदनः ।\nप्रोवाचाप्रतिमो देवो जगतः प्रभवाप्ययः ।। ३५ ।।\nतथेत्युक्तेति कृष्णेन तुतोष समितिंजय ।\nसत्यभामा सतामिष्टा कंसनाशनवल्लभा ।। ३६।।\nततः स्नातो जगन्नाथः सर्वेशः सर्वभावनः ।\nचकारावश्यकं सर्वं सर्वकामप्रदः सताम् ।। ३७ ।।\nदध्यौ च नारदं देवः स्नातो देवमुनिर्नृप ।\nअभ्याजगाम स्नानान्ते मुनिश्रेष्ठो महोदधौ ।। ३८ ।।\nतमागतं नरपते सतां गतिरधोक्षजः ।\nसत्यया सह धर्मात्मा यथाविधि अपूजयत् ।। ३९ ।।\nपादौ प्रक्षालयाञ्चक्रे मुनेः सात्राजिती स्वयम् ।\nजलं देवः स्वयं कृष्णो भृङ्गारेण ददौ तदा ।। 2.67.४० ।।\nअथोपकल्पयामास सुखासीनाय केशवः ।\nपरमान्नं स मुनये प्रयतात्मा जगद्गुरुः ।। ४१ ।।\nतल्लोककर्त्रा सत्कृत्य दत्तं मुनिरुदारधीः ।\nबुभुजे वदतां श्रेष्ठः श्रद्धया परया युतः ।। ४२ ।।\nउपस्पृश्य ततस्तृप्तः प्रददौ चाशिषः प्रभो ।\nताश्च प्रीतेन मनसा प्रतिजग्राह केशवः ।। ४३ ।।\nततः सात्राजितीं देवीं प्रणतां नारदोऽब्रवीत् ।\nप्रसार्य दक्षिणं हस्तं सजलं जलजेक्षणाम्।। ४४ ।।\nयथेदानीं तथैव त्वं भव देवि पतिव्रता ।\nसविशेषं च सुभगा भव मत्तपसो बलात् ।। ४५ ।।\nइत्युक्ता मुनिमुख्येन सत्यभामा हरिप्रिया ।\nउत्तस्थौ महता युक्ता हर्षेण तु नराधिप ।। ४६ ।।\nस कृष्णोऽप्यभ्यनुज्ञां तु लब्ध्वा मुनिवरात्तदा।\nबुभुजे विघसं धीमानप्रमेयपराक्रमः ।। ४७ ।।\nततस्त्वावश्यकं कृत्वा सत्यभामापि भारत ।\nअनुज्ञया तदा भर्तुर्विवेशान्तर्गृहं मुदा ।। ४८ ।।\nततो विनिर्गता देवी कृष्णस्यैवाभ्यनुज्ञया ।\nस्थिता पार्श्वे च कृष्णस्य नमस्कृत्वा महात्मने ।। ४९।।\nततो मुहूर्तमासित्वा नारदः कृष्णमब्रवीत् ।\nआपृच्छे त्वां गमिष्यामि शक्रलोकमधोक्षज ।। 2.67.५० ।।\nतत्राद्यं देवमीशानं नमस्कृत्य महेश्वरम् ।\nगास्यन्ति देवगन्धर्वास्तथैवाप्सरसां गणाः ।। ५१ ।।\nमासि मास्युचितं ह्येतन्महेन्द्रसदने प्रभो ।\nपूजार्थं देवदेवस्य गान्धर्वं नृत्यमेव च ।। ५२ ।।\nअन्तर्हितो देवदेवः सोमः सप्रवरो विभुः ।\nपश्यत्यमरमुख्येन कृतं भक्त्याद्रिघातिना ।। ५३ ।।\nनिमन्त्रितोऽहं पूर्वेद्युः पुष्पं दत्त्वा महाद्युते ।\nपारिजातस्य भद्रं ते तरुराज्ञो महात्मनः ।। ५४ ।।\nयदेतदाहृतं स्वर्गात् त्वदर्थं तु मया विभो ।\nदेवोपभोग्यमेतद्धि तरुराजसमुद्भवम् ।। ५५ ।।\nइष्टः स वृक्षः सततं शच्याः पुष्करलोचन ।\nसौभाग्यमावहत्येव पूज्यमानोऽपि नित्यशः ।। ५६ ।।\nपुण्यं कर्तुं तदा सृष्टः पारिजातो महाद्रुमः ।\nअदित्या धर्मनित्येन कश्यपेन महात्मना ।। ५७ ।।\nपुरादित्या महातेजास्तोषितः किल कश्यपः ।\nवरेण च्छन्दयामास मारीचस्तपसो निधिः ।। ५८ ।।\nसोवाच सुभगा येन भवेयं मुनिसत्तम ।\nस्वलंकृता कामतश्च सर्वैरेव विभूषणैः ।। ५९ ।।\nईप्सितं गीतनृत्यं च भवेन्मम तपोधन ।\nकुमारी नित्यदा चैव भवेयं तपसो निधे ।। 2.67.६० ।।\nविरजा शोकरहिता भवेयमिति नित्यदा ।\nपतिभक्तिमती चैव धर्मशीला तथैव च ।। ६१ ।।\nपारिजातं ततोऽस्राक्षीददित्याः प्रियकाम्यया ।\nसर्वकामप्रदैः पुष्पैरावृतं नित्यगन्धदैः ।। ६२ ।।\nत्रिशाखं सर्वदा दृश्यं सर्वभूतमनोहरम् ।\nसर्वपुष्पाणि दृश्यन्ते तस्मिन्नेव महाद्रुमे ।। ६३ ।।\nईदृशान्यपि पुष्पाणि बिभर्त्येकापि रूपिणी ।\nबहुरूपाणि चाप्यन्या पद्मानि च ततोऽपरा ।। ६४ ।।\nमन्दारादपि वृक्षाच्च सारमुद्धत्य कश्यपः ।\nतस्मादेष तरुश्रेष्ठः सर्वेषां श्रेष्ठतां गतः ।। ६५ ।।\nततस्तत्र निबध्याथ कश्यपं प्रददौ शुभा ।\nअदितिर्मम पुण्यार्थं सौभाग्यार्थं तथैव च ।। ६६ ।।\nअदित्या कश्यपो दत्तः पुण्यार्थं च तथा मम ।\nपुष्पदाम्ना वेष्टयित्वा कण्ठे पुण्यार्थमात्मवान् ।। ६७ ।।\nनिष्क्रयेण मया मुक्तः कश्यपस्तु तपोधनः ।\nइन्द्रो दत्तस्तथेन्द्राण्या सौभाग्यार्थं ततो मम ।। ६८ ।।\nसोमश्चाप्यथ रोहिण्या ऋद्ध्या च धनदस्तथा ।\nएवं सौभाग्यदो वृक्षः पारिजातो न संशयः ।। ६९ ।।\nपरि जातो विष्णुपद्याः पारिजातेतिशब्दितः ।\nमन्दारपुष्पैर्यद्युक्तो मन्दारस्तेन कथ्यते ।। 2.67.७० ।।\nकोऽप्ययं दारुरित्याहुरजानन्तो यतो जनाः ।\nकोविदार इति ख्यातस्ततः स सुमहातरुः ।। ७१ ।।\nमन्दारः कोविदारश्च पारिजातश्च नामभिः ।\nस वृक्षो ज्ञायते दिव्यो यस्यैतत्कुसुमोत्तमम् ।। ७२ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे सप्तषष्टितमोऽध्यायः ।। ६७ ।।"
  }
]
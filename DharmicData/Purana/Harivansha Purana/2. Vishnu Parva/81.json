[
  {
    "text": "उमोवाच\nबान्धवान् सगुणानिच्छेदेकभक्तेन नित्यदा ।\nसप्तमीं सप्तमीं नित्यं क्षपेत् स्त्री पतिदेवता ।। १ ।।\nततः संवत्सरे पूर्णे वृक्षं दद्याद्धिरण्मयम् ।\nसदक्षिणं ब्राह्मणाय शुभबन्धुमती भवेत् ।। २ ।।\nकरञ्जे दीपकं दद्यात् सदा या प्रमदा वरे ।\nपूर्णे संवत्सरे दद्यात् सौवर्णं दीपकं ततः ।। ३ ।।\nरुच्या सा स्त्री भवेद् भर्तुरिष्टा पुत्रवती तथा ।\nसपत्नीनामधि तथा दीपवज्ज्वलते शुभे ।। ४ ।।\nया शेषभोजिनी नित्यं नैव च स्यादरुन्तुदा ।\nन च स्याद्व्यशना सौम्ये नित्यं च पतिदेवता ।। ५ ।।\nशौचान्विता च सततं न च रूक्षाभिभाषिणी ।\nश्वश्रूश्वशुरयोर्निंत्यं शुश्रूषाभिरता सती ।। ६ ।।\nकिं तस्या व्रतकैः कार्यं किं वा स्यादुपवासकैः ।\nया भर्तृदेवता नित्यं सत्यधर्मगुणान्विता ।। ७ ।।\nविधवा स्त्री तु या हि स्याद्दैवयोगात्सती सति ।\nतस्या वक्ष्यामि यो धर्मः पुराणोक्तः सुमध्यमे ।। ८ ।।\nपतिं संकल्पयित्वा सा चित्रस्थं वाथ मृन्मयम् ।\nतस्य पूजां सदा कुर्यात् सतां धर्ममनुस्मरेत् ।। ९ ।।\nतत एवाभ्यनुज्ञां सा नित्यं याचेत सुव्रता ।\nव्रतके चोपवासे च भोजने च विशेषतः ।।2.81.१० ।।\nभर्तृलोकान् व्रजत्येव न चेद् व्युच्चरते पतिम् ।\nशाण्डिली सूर्यवद् भाति सततं पतिदेवता ।। ११ ।।\nअद्यप्रभृति सर्वेषां देवानां चैव योषितः ।\nद्रक्ष्यन्ति पुण्यकविधिं पौराणो यः सनातनः ।। १२ ।।\nमुनिश्च नारदः कृत्स्नं पौराणं ज्ञास्यते विधिम् ।\nउपवासस्य धर्मात्मा व्रतकानां तथैव च ।। १३ ।।\nअदितिस्तपसेन्द्राणी त्वं च सोमसुते वरे ।\nप्रवर्तने पुण्यकानां व्रतकानां च सर्वदा ।। १४ ।।\nकीर्तनीयाः सतीनां हि भविष्यथ गुणान्विताः ।\nउपवासव्रतविधिं यथावदिह कृत्स्नशः ।। १५ ।।\nप्रादुर्भावेषु सर्वेषु भार्या विष्णोर्महात्मनः ।\nज्ञास्यन्ति पुण्यकविधिं नित्यमेव सनातनम् ।। १६ ।।\nसविशेषं च धर्माणां स्त्रीधर्मेषु प्रशस्यते ।\nपतिभक्तिरदुष्टत्वमवाग्दुष्टत्वमेव च ।। १७ ।।\nनारद उवाच\nएवमुक्तास्तु ताः साध्व्यो महादेव्या तपोधनाः ।\nजग्मुर्हृष्टा महादेवीं प्रणिपत्य हरप्रियाम् ।। १८ ।।\nअदितिर्व्रतकं चक्रे शृणु यद् धर्मचारिणी ।\nउमाव्रतविधिः सर्वः पूर्वोद्दिष्टस्तया कृतः ।। १९ ।।\nपारिजाते निबध्याथ मम दत्तस्तु कश्यपः ।\nअदितिव्रतकं नाम तद् दत्तं सत्यभामया ।। 2.81.२० ।।\nतदेव व्रतकं दत्तं सावित्र्या धर्मनित्यया ।\nतैरेव युक्तैः संयुक्तमिदं त्वभ्यधिकं कृतम् ।। २१ ।।\nसंध्याकाले तु सम्प्राप्ते स्थाने स्थाने तथैव च ।\nपूजनं वा नमस्कारो जपश्च द्विगुणः स्मृतः ।। २२ ।।\nसावित्रीव्रतकं कृत्वा तथादित्या व्रतं सती ।\nभर्तुः कुलं पितृकुलमात्मानं चैव तारयेत् ।। २३ ।।\nइन्द्राणी व्रतकं चक्रे तदेवौमं यथाविधि ।\nरक्तमभ्यधिकं वासो भोजनं चैव सामिषम् ।। २४ ।।\nचतुर्थे दिवसे वापि पुण्यकार्थं विधिः पुनः ।\nअहोरात्रोपवासश्च देयं कुम्भशतं तथा ।। २५ ।।\nगङ्गया व्रतकं दत्तं तदेवौमं यशस्करि ।\nस्नानमभ्यधिकं त्वत्र प्रत्यूषस्यात्मनो जले ।। २६ ।।\nअन्यस्मिन् वा जले माघशुक्लपक्षे हरिप्रिये ।\nएतद् गङ्गाव्रतं नाम सर्वकामप्रदं स्मृतम् ।। २७ ।।\nसप्त सप्त च सप्ताथ कुलानि हरिवल्लभे ।\nस्त्री तारयति धर्मज्ञा गङ्गाव्रतकचारिणी ।। २८ ।।\nदेयं कुम्भसहस्रं तु गङ्गाया व्रतके शुभे ।\nतारणं पारणं चैव तद् व्रतं सार्वकामिकम् ।। २९ ।।\nयमभार्या चकाराथ व्रतं यामरथं शुभम् ।\nहेमन्ते तत् तु कर्तव्यमाकाशे हरिवल्लभे ।। 2.81.३० ।।\nइमानि चैव वाक्यानि ब्रूयादाकाशमास्थिता ।\nस्नात्वा शुचिसमाचारा नमस्कृत्य पतिं शुभे ।। ३१ ।।\nचराम्यहं यामरथं हिमं पृष्ठेन धारये ।\nपतिव्रता जीवपुत्रा भवेयं च पुरोऽधिका ।। ३२ ।।\nसपत्नीरधितिष्ठेयं पश्येयं चैव मा यमम् ।\nसभर्तृपुत्रा जीवेयं चिरं च सुखमेव च ।। ३३ ।।\nपतिलोकं च गच्छेयं भवेयं नन्दिनी तथा ।\nसुचैला मृष्टहस्ता च स्वजनेष्टा गुणान्विता ।। ३४ ।।\nएवं कृत्वा ततो विप्रं मधुना स्वस्ति वाचयेत् ।\nतिलैरपि तथा कृष्णैः पायसेन तु भोजयेत् ।। ३५ ।।\nएवं व्रतानि देवीभिः कृतान्यमरवर्णिनि ।\nमहादेव्या पुरोक्तानि रुद्रपत्न्या हरिप्रिये ।। ३६ ।।\nअहं ब्रवीमि तपसा मदीयेन समन्विताः ।\nसर्वा द्रक्ष्यथ गुण्यानि व्रतकानि तथैव च ।। ३७ ।।\nपौराणान्युमया देव्या यानि दृष्टानि वै पुरा ।\nकल्याणगुणयुक्तानि पावनानि शुभानि च ।। ३८ ।।\nवैशम्पायन उवाच\nरुक्मिणी व्रतकं चक्रे दृष्ट्वा व्रतकविस्तरम् ।\nउमाया वरदानेन दृष्ट्वा दिव्येन चक्षुषा ।। ३९ ।।\nउमाव्रतकवत् सर्वं वृषदानं तथाधिकम् ।\nरत्नमालाप्रदानं च तथान्नं सार्वकामिकम् ।। 2.81.४० ।।\nतथा जाम्बवती चक्रे पुरोमाव्रतकं तथा ।\nददावभ्यधिकं सा तु रत्नवृक्षं मनोहरम् ।। ४१ ।।\nसत्या ददौ तथैवाथ पुरोमाव्रतकं तथा ।\nपीतमभ्यधिकं वासस्तया दत्तमुमाव्रते ।। ४२ ।।\nरोहिण्याथ च फाल्गुन्या मघया च पुरातने ।\nव्रतानि खलु दत्तानि बहूनि कुलवर्धन ।।४३ ।।\nददौ शतभिषा चैव व्रतकं पुण्यलक्षणम् ।\nयेन नक्षत्रमुख्यत्वं जगाम कुरुनन्दन ।। ४४ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे उमाव्रतकथनसमाप्तौ\nपारिजातहरणकथनसमाप्तौ चैकाशीतितमोऽध्यायः   ।। ८१ ।।"
  }
]
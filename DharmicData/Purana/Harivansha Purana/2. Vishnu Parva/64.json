[
  {
    "text": "वैशम्पायन उवाच\nनिहत्य नरकं भौमं वासवोपमविक्रमम् ।\nवासवावरजो विष्णुर्ददर्श नरकालयम् ।। १ ।।\nअथार्थगृहमासाद्य नरकस्य जनार्दनः ।\nददर्श धनमक्षय्यं रत्नानि विविधानि च ।। २ ।।\nमणिमुक्ताप्रवालानि वैदूर्यस्य च संचयान् ।\nमासारगल्वकूटानि तथा वज्रस्य संचयान् ।। ३ ।।\nजाम्बूनदमयान्यस्य शातकुम्भमयानि च ।\nप्रदीप्तज्वलनाभानि शीतरश्मिनिभानि च ।। ४ ।।\nशयनानि महार्हाणि तथा सिंहासनानि च ।\nहिरण्यदण्डरुचिरं शीतरश्मिसमप्रभम् ।। ५ ।।\nददर्श तन्महच्छत्रं वर्षमाणमिवाम्बुदम्।\nजातरूपस्य शुभ्रस्य धाराः शतसहस्रशः ।। ६ ।।\nवरुणादाहृतं पूर्वं नरकेणेति नः श्रुतम्।\nयावद्रत्नं गृहे दृष्टं नरकस्य धनं बहु ।। ७ ।।\nनैव राज्ञः कुबेरस्य न शक्रस्य यमस्य च ।\nरत्नसंनिचयस्तादृग् दृष्टपूर्वो न च श्रुतः ।। ८ ।।\nहते भौमे निसुन्दे च हयग्रीवे च दानवे ।\nउपानिन्युस्ततस्तानि रत्नान्यन्तःपुराणि च ।। ९ ।।\nदानवा हतशिष्टा ये कोशसंचयरक्षिणः ।\nकेशवाय महार्हाणि यान्यर्हति जनार्दनः ।। 2.64.१० ।।\nदैत्या ऊचुः\nइमानि मणिरत्नानि विविधानि बहूनि च ।\nभीमरूपाश्च मातङ्गाः प्रवालविकृताः कुथाः ।। ११ ।।\nहेमसूत्रा महाकक्षाश्चापतोमरशालिनः ।\nरुचिराभिः पताकाभिः शबला रुचिरांकुशाः ।। १२ ।।\nते च विंशतिसाहस्रा द्विस्तावत्यः करेणवः ।\nअष्टौ शत सहस्राणि देशजाश्चोत्तमा हयाः ।। १३ ।।\nगोषु चापि कृतो यावान् कामस्तव जनार्दन ।\nतावतीः प्रापयिष्यामो वृष्ण्यन्धकनिवेशनम् ।। १४ ।।\nआविकानि च सूक्ष्माणि शयनान्यासनानि च ।\nकामव्याहारिणश्चैव पक्षिणः प्रियदर्शनाः ।। १५ ।।\nनन्दनागुरुकाष्ठानि तथा कालीयकान्यपि ।\nवसु यत् त्रिषु लोकेषु धर्मेणाधिगतं तव ।\nप्रापयिष्याम तत् सर्व वृष्ण्यन्धकनिवेशनम् ।। १६ ।।\nदेवगन्धर्वरत्नानि पन्नगानां च यद् वसु ।\nतानि सर्वाणि सन्तीह नरकस्य निवेशने ।। १७ ।।\nवैशम्पायन उवाच\nतच्च सर्वं हृषीकेशः परिगृह्य परीक्ष्य च ।\nसर्वमाहारयामास दानवैर्द्वारकां पुरीम् ।। १८ ।।\nततस्तद् वारुणं छत्रं स्वयमुत्क्षिप्य माधवः ।\nहिरण्यवर्षं वर्षन्तमारुरोह विहङ्गमम् ।। १९ ।।\nगरुडं पतगश्रेष्ठं मूर्तिमन्तमिवाम्बुदम् ।\nततोऽभ्ययाद् गिरिश्रेष्ठमभितो मणिपर्वतम् ।। 2.64.२० ।।\nतत्र पुण्या वयुर्वाता ह्यभवंश्चामलाः प्रभाः ।\nमणीनां हेमवर्णानामभिभूय दिवाकरम् ।। २१ ।।\nतत्र वैदूर्यवर्णानि ददर्श मधुसूदनः ।\nसतोरणपताकानि द्वाराणि शरणानि च ।। २२ ।।\nविद्युद्ग्रथितमेघाभः प्रबभौ मणिपर्वतः ।\nहेमचित्रवितानैश्च प्रासादैरुपशोभितः ।। २३ ।।\nतत्र ता वरहेमाभा ददर्श मधुसूदनः ।\nगन्धर्वसुरमुख्यानां प्रिया दुहितरस्तथा ।। २४ ।।\nददर्श पृथुलश्रोणीः संरुद्धा गिरिकन्दरे ।\nनरकेण समानीता रक्ष्यमाणाः समन्ततः ।। २५ ।।\nत्रिविष्टपसमे देशे तिष्ठन्तीरपराजिताः ।\nनिर्विशन्त्यो यथा देव्यः सुखिन्यः कामवर्जिताः ।। २६ ।।\nपरिवव्रुर्महाबाहुमेकवेणीधराः स्त्रियः ।\nसर्वाः काषायवासिन्यः सर्वाश्च नियतेन्द्रियाः ।। २७ ।।\nव्रतोपवासतन्वङ्ग्यः काङ्क्षन्त्यः कृष्णदर्शनम्।\nसमेत्य यदुसिंहस्य सर्वाश्चक्रुः स्त्रियोऽञ्जलीन्।। २८ ।।\nनरकं निहतं ज्ञात्वा मुरं चैव महासुरम्।\nहयग्रीवं निसुन्दं च ताः कृष्णं पर्यवारयन् ।। २९ ।।\nये चासां रक्षिणो वृद्धा दानवा यदुनन्दनम् ।\nकृताञ्जलिपुटाः सर्वे प्रणिपेतुर्वयोऽधिकाः ।। 2.64.३० ।।\nतासां परमनारीणामृषभाक्षं निरीक्ष्य तम्।\nसर्वासामेव संकल्पः पतित्वेनाभवत् ततः ।। ३१ ।।\nतस्य चन्द्रोपमं वक्त्रं निरीक्ष्य मुदितेन्द्रियाः ।\nसम्प्रहष्टा महाबाहुमिदं वचनमब्रुवन् ।। ३२ ।।\nसत्यं च यत्पुरा वायुरिहास्मान्वाक्यमब्रवीत् ।\nसर्वभूतमतिज्ञश्च देवर्षिरपि नारदः ।। ३३ ।।\nविष्णुर्नारायणो देवः शङ्खचक्रगदासिभृत् ।\nस भौमं नरकं हत्वा भर्ता च भविता स वः ।। ३४ ।।\nसुप्रियं बत पश्यामश्चिरश्रुतमरिंदमम्।\nदर्शनेन कृतार्था हि वयमद्य महात्मनः ।। ३५ ।।\nततस्ताः सान्त्वयामास प्रमदा वासवानुजः ।\nसर्वाः कमलपत्राक्षीर्दृष्ट्वा चोवाच माधवः ।। ३६ ।।\nयथार्हतः पूजयित्वा समाभाष्य च केशवः ।\nयानैः किङ्करसंयुक्तैरुवाह मधुसूदनः ।। ३७ ।।\nकिङ्कराणां सहस्राणि रक्षसां वातरंहसाम् ।\nशिबिकां वहतां तत्र निर्घोषः सुमहानभूत् ।। ३८ ।।\nतस्य पर्वतराजस्य शृङ्गं यत् परमार्चितम् ।\nविमलार्केन्दुसंकाशं मणिकाञ्चनतोरणम् ।। ३९ ।।\nसपक्षिगणमातङ्गं समृगव्यालपादपम् ।\nशाखामृगगणाकीर्णं सुप्रस्तरशिलातलम् ।। 2.64.४० ।।\nन्यंकुभिश्च वराहैश्च रुरुभिश्च निषेवितम् ।\nसप्रपातं महासानुं विचित्रशिखरद्रुमम् ।। ४१ ।।\nअत्यद्भुतमचिन्त्यं च मृगवृन्दविलोडितम् ।\nजीवञ्जीवकसंघैश्च बर्हिभिश्च निनादितम् ।। ४२ ।।\nतदप्यतिबलो विष्णुर्दोर्भ्यामुत्पाट्य भासुरम् ।\nआरोपयामास बली गरुडे पक्षिणां वरे ।। ४३ ।।\nमणिपर्वतशृङ्गं च सभार्यं च जनार्दनम् ।\nउवाह लीलया पक्षी गरुडः पततां वरः ।। ४४ ।।\nस पक्षवलविक्षेपैर्हिमाद्रिशिखरोपमः ।\nदिक्षु सर्वासु संह्रादं जनयामास पक्षिराट् ।। ४५ ।।\nआरुजन् पर्वताग्राणि पादपांश्च समुत्क्षिपन् ।\nसंजहार महाभ्राणि विजहार च कानिचित् ।। ४६।।\nविषयं समतिक्रम्य देवयोश्चन्द्रसूर्ययोः ।\nययौ वातजवः पक्षी जनार्दनवशे स्थितः ।। ४७ ।।\nस मेरुगिरिमासाद्य देवगन्धर्वसेवितम् ।\nदेवसद्मानि सर्वाणि ददर्श मधुसूदनः ।। ४८ ।।\nविश्वेषां मरुतां चैव साध्यानां च नराधिप ।\nभ्राजमानान्यतिक्रामन्नश्विनोश्च परंतप ।। ४९ ।।\nप्राप्य पुण्यतमांल्लोकान् देवलोकमरिंदमः ।\nशक्रसद्म समासाद्य प्रविवेश जनार्दनः ।। 2.64.५० ।।\nअवतीर्य स तार्क्ष्यात् तु ददर्श विबुधाधिपम् ।\nप्रीतश्चैवाभ्यनन्दत् तं देवराजः शतक्रतुः ।। ५१ ।।\nप्रादाय कुण्डले दिव्ये ववन्दे तं तदाच्युतः ।\nसभार्यो विबुधश्रेष्ठं नरश्रेष्ठो जनार्दनः ।। ५२ ।।\nअर्चितो देवराजेन रत्नैश्च प्रतिपूजितः ।\nसत्यभामा च पौलोम्या यथावदभिनन्दिता ।। ५३।।\nवासवो वासुदेवश्च जग्मतुः सहितौ तदा ।\nअदित्या भवनं दिव्यं देवमातुर्महर्द्धिमत् ।। ५४ ।।\nतत्रादितिमुपास्यन्तीमप्सरोभिः समन्ततः ।\nददृशाते महात्मानौ महाभागां तपोऽन्विताम् ।। ५५ ।।\nततस्ते कुण्डले दिव्ये प्रादाददितिनन्दनः ।\nववन्दे तां शचीभर्ता मातरं स्वां पुरंदरः ।। ५६ ।।\nजनार्दनं पुरस्कृत्य कर्म चैव शशंस तत्।\nअदितिस्तौ सुतौ प्रीत्या परिष्वज्याभिनन्द्य च ।। ५७ ।।\nआशीर्भिरनुकूलाभिरुभावप्यवदत् तदा ।\nपौलोमी सत्यभामा च प्रीत्या परमया युते ।। ५८ ।।\nअगृह्णीतां वरार्हाया देव्यास्ते चरणौ शुभौ ।\nते चाप्यभ्यवदत् प्रेम्णा देवमाता यशस्विनी ।। ५९ ।।\nयथावदब्रवीच्चैव जनार्दनमिदं वचः ।\nअधृष्यः सर्वभूतानामवध्यश्च भविष्यसि ।। 2.64.६० ।।\nयथैव देवराजोऽयमजितो लोकपूजितः ।\nभवत्वियं वरारोहा नित्यं च प्रियदर्शना ।। ६१ ।।\nसर्वलोकेषु विख्याता दिव्यगन्धा मनोरमा ।\nसत्यभामोत्तमा स्त्रीणां सुभगा स्थिरयौवना ।। ६२ ।।\nजरां न यास्यति वधूर्यावत्त्वं कृष्ण मानुषः ।\nएवमभ्यर्चितः कृष्णो देवमात्रा महाबलः ।। ६३ ।।\nदेवराजाभ्यनुज्ञातो रत्नैश्च प्रतिपूजितः ।\nवैनतेयं समारुह्य सहितः सत्यभामया ।। ६४ ।।\nदेवाक्रीडं परिक्रामन् पूज्यमानं सुरर्षिभिः ।\nस ददर्श महाबाहुराक्रीडे वासवस्य ह ।। ६५ ।।\nदिव्यभभ्यर्चितं देवैः पारिजातं महाद्रुमम् ।\nनित्यपुष्पधरं दिव्यं पुण्यगन्धमनुत्तमम् ।। ६६ ।।\nयमासाद्य जनः सर्वो जातिं स्मरति पौर्विकीम् ।\nसंरक्ष्यमाणं देवैस्तं प्रसह्यामितविक्रमः ।। ६७ ।।\nउत्पाट्यारोपयामास विष्णुस्तं गरुडोपरि ।\nसोऽपश्यत्सत्यभामा च दिव्यमप्सरसां गणम् ।।६८।।\nपृष्ठतः सत्यभामा च दिव्या योषा च वीक्षिता ।\nप्रायात् ततो द्वारवतीं वायुजुष्टेन वै पथा ।। ६९ ।।\nश्रुत्वा तं देवराजस्तु कर्म कृष्णस्य तत् तदा ।\nअनुमेने महाबाहुः कृतकर्मेति चाब्रवीत् ।। 2.64.७० ।।\nस पूज्यमानस्त्रिदशैः सप्तर्षिगणसंस्तुतः ।\nप्रतस्थे द्वारकां कृष्णो देवलोकादरिंदमः ।। ७१ ।।\nसोऽभिपत्य महाबाहुर्दीर्घमध्वानमल्पवत्।\nपूजितो देवराजेन ददृशे यादवीं पुरीम् ।। ७२ ।।\nतथा कर्म महत्कृत्वा भगवान् वासवानुजः ।\nउपायाद् द्वारकां कृष्णः श्रीमान् गरुडवाहनः ।। ७३ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे द्वारकाप्रवेशे चतुःषष्टितमोऽध्यायः ।। ६४ ।।"
  }
]
[
  {
    "text": "भीष्मक उवाच\nपुत्रो मे बाल भावेन भगिनीं दातुमिच्छति ।\nस्वयंवरे नरेन्द्राणां न चाहं दातुमुत्सहे ।। १ ।।\nअतीव बालभावत्वाद् दातुमिच्छेन्मतिर्मम ।\nएका ह्येकं समालोक्य वरयिष्यति मे मतिः ।। २ ।।\nअतः प्रसादयिष्ये त्वां पुत्रदुर्नयहेतुना ।\nप्रसादं कुरु देवेश क्षन्तुमर्हसि मे प्रभो ।। ३ ।।\nश्रीकृष्ण उवाच\nबालभावेन पुत्रेण चालितं नृपमण्डलम् ।\nयदा भवति वै प्रौढः कीदृशोऽविनयो भवेत् ।। ४ ।।\nसूर्येन्दुसदृशाँल्लोकांस्तपसोपार्जितश्रियः ।\nलोकेऽस्मिन् नरदेवानां महाकुलसमुद्भवान् ।। ५ ।।\nएकस्यापि नृपस्याग्रे मोहाद् यो वितथं वदेत् ।\nन स तिष्ठति लोकेऽस्मिन्निर्दहेद्दण्डवह्निना।। ६ ।।\nएष धर्मो नरेन्द्राणामिति ते विदितं प्रभो ।\nलोकधर्मं पुरस्कृत्य पुरा गीतं स्वयम्भुवा ।। ७ ।।\nकथं तव सुतस्तेषामग्रतो मनुजेश्वर ।\nवक्तुमर्हति राजेन्द्र वितथं राजसंसदि ।। ८ ।।\nतादृशं रङ्गमतुलं कारयंस्तनयस्तव ।\nकथं त्वया ह्यविज्ञात इति मे संशयो महान् ।। ९ ।।\nआगतानां नरेन्द्राणामनलार्केन्दुवर्चसाम् ।\nयथार्हेण तु सम्पूज्य आतिथ्यं कृतवानसि ।। 2.51.१० ।।\nरथाश्वनरनागानां विमर्दमतुलं तथा ।\nकथं न ज्ञातवान् राजंस्तव पुत्रस्य चेष्टितम् ।। ११ ।।\nविषादो न भवेदत्र चतुरङ्गबलागमे ।\nकथं न ज्ञायते राजन्निति मे बुद्धिसंशयः ।। १२ ।।\nममागमनमेवेह प्रायेण न हितं तव ।\nअतो न कृतमातिथ्यमपात्राय नरेश्वर ।। १३ ।।\nपात्रेभ्यो दीयतां कन्या मामपास्य नरेश्वर ।\nममागमनदोषेण कथं कन्यां न दास्यसे ।। १४ ।।\nकन्याविघ्नं च कुर्वाणो नरके परिपच्यते ।\nइति धर्मविदैर्गीतं मन्वादिभिर्नरोत्तमैः ।। १५ ।।\nअतोऽर्थं न प्रविष्टोऽहं रङ्गमध्ये विशाम्पते ।\nविदित्वा न कृतातिथ्यं नरदेव तवालयम् ।। १६ ।।\nह्रियाभिभूतो राजेन्द्र पार्थिवोऽहं नराधिप ।\nविदर्भनगरे राजन् बलविश्रामहेतुना ।। १७ ।।\nआवाभ्यां कृतमातिथ्यं कैशिकस्तु प्रियातिथिः ।\nउषितौ च यथा स्वर्गे पुरा गरुडकेशवौ ।। १८ ।।\nवैशम्पायन उवाच\nएवमेव ब्रुवाणं तु कृष्णं वाग्वज्रचोदितम् ।\nश्लक्ष्णवाचाम्बुनाऽऽसिच्य शमितोऽग्निरिव ज्वलन् ।।१९।।\nभीष्मक उवाच\nप्रसीद देवलोकेश पाहि मां लोकशासन ।\nअज्ञानतमसाविष्टं ज्ञानचक्षुःप्रदो भव ।। 2.51.२० ।।\nमानुष्ये मांसचक्षुष्ट्वादसम्यग्विदिता वयम् ।\nन प्रसिद्ध्यन्ति कर्माणि क्रियतामविचारणात् ।। २१ ।।\nभवन्तं शरणं प्राप्य देवानामपि दैवतम् ।\nसम्यग् भवतु मे दृष्टिः सम्पश्यन्तु च मे क्रियाः।। २२ ।।\nअनिष्पन्नामपि क्रियां नयोपेतां विचक्षणाः ।\nफलदां हि प्रकुर्वन्ति महासेनापतिर्यथा ।। २३ ।।\nभवन्तं शरणं प्राप्य नाति बाधति मे भयम् ।\nयन्मया चिन्तितं कार्य तद् भवाञ्छ्रोतुमर्हति ।। २४ ।।\nन दातुमिच्छे कन्यां वै पार्थिवेभ्यः स्वयंवरे ।\nप्रसादं कुरु देवेश न कोपं कर्तुमर्हसि ।। २५ ।।\nश्रीकृष्ण उवाच\nवचनेन किमुक्तेन त्वया राजन् महामते ।\nस्वकन्यां दास्यसे नेति कोऽत्र नेता तवानघ ।। २६ ।।\nमा देहीति न चाख्येयं ददस्वेति न मे वचः ।\nरुक्मिण्या दिव्यमूर्तित्वं सम्बन्धे कारणं मम ।। २७ ।।\nमेरुकूटे पुरा देवैः कृतमंशावतारणम् ।\nतदा निसृष्टा श्रीः पूर्वं गच्छ त्वं पतिना सह ।। २८ ।।\nमानुष्ये कुण्डिनगरे भीष्मकस्याङ्गनोदरे ।\nजायस्व विपुलश्रोणि प्रत्यवेक्ष्य च वासवम् ।। २९ ।।\nतेनाहं वः प्रवक्ष्यामि राजन्नकृतकं वचः ।\nश्रुत्वा स्वयं विनिश्चित्य यद्युक्तं तत्करिष्यति ।। 2.51.३० ।।\nरुक्मिणी नाम ते कन्या न सा प्राकृतमानुषी ।\nश्रीरेषा ब्रह्मवाक्येन जाता केनापि हेतुना ।। ३१ ।।\nन च सा मनुजेन्द्राणां स्वयंवरविधिक्षमा ।\nएका त्वेकाय दातव्या इति धर्मो व्यवस्थितः ।। ३२ ।।\nन च तां शक्यसे राजँल्लक्ष्मीं दातुं स्वयंवरे ।\nसदृशं वरमालोक्य दातुमर्हसि धर्मतः ।। ३३ ।।\nअतोऽर्थं वैनतेयोऽयं विघ्नकारणहेतुना ।\nआगतः कुण्डिनगरे देवराजेन चोदितः ।। ३४ ।।\nअहं चैवागतो राज्ञां द्रष्टुकामो महोत्सवम् ।\nतां च कन्यां वरारोहां पद्मेन रहितां श्रियम् ।। ३५ ।।\nक्षन्तव्यमिति यत् प्रोक्तं त्वया राजन् ममाग्रतः।\nयुक्तिपूर्वमहं मन्ये कलुषाय न पार्थिव ।। ३६ ।।\nपूर्वमेव मयाऽऽख्यातं येनास्मि विषये तव ।\nआगतः सौम्यरूपेण तेनैव क्षान्तवान् विभो ।। ३७ ।।\nक्षान्तेषु गुणबाहुल्यं दोषापहरणं क्षमा ।\nकथमस्मद्विधे राजन् कलुषो वसते हृदि ।। ३८ ।।\nकुलजे सत्त्वसम्पन्ने धर्मज्ञे सत्यवादिनि ।\nभवादृशे कथं राजन् कलुषो भुवि वर्तते ।। ३९। ।।\nक्षान्तोऽयमिति मन्तव्यं मम सेनासहागतम् ।\nन चाहं सेनया सार्द्धं यास्यामि रिपुवाहिनीम् ।। 2.51.४० ।।\nअक्षान्तश्चारिसेनायां यास्यामि द्विजवाहने ।\nस्थितः सोमार्कसंकाशान्यायुधानि करैर्वहन् ।। ४१ ।।\nमान्योऽस्माकं त्वया राजन् वयसा च पिता समः ।\nपालयस्व पुरीं सम्यक्क्षत्रेषु पितृवद् वस ।। ४२ ।।\nकलुषो नाम राजेन्द्र वसेत् कापुरुषेषु वै ।\nशूरेषु शुद्धभावेषु कलुषो वसते कथम् ।। ४३ ।।\nजानीध्वमेषा मे वृत्तिः पुत्रेषु पितृवद् वयम् ।\nइमावपि च राजानौ विदर्भनगराधिपौ ।। ४४ ।।\nआतिथ्यकरणेऽस्माकं स्वराज्यं ददतावुभौ ।\nतेन दानफलेनास्य दशपूर्वा दिवं गताः ।। ४५।।\nभविष्याश्चैव राजानः पुत्रपौत्रा दशावराः ।\nतेऽपि तत्रैव यास्यन्ति देवलोकं नराधिपाः ।। ४६ ।।\nअनयोः सुचिरं कालं भुक्त्वा राज्यमकण्टकम् ।\nयदाभिलाषो मोक्षस्य यास्येते निर्वृतिं सुखम् ।। ४७ ।।\nनरेन्द्राश्च महाभागा येऽभिषेचितुमागताः ।\nकालेन तेऽपि यास्यन्ति देवलोकं त्रिविष्टपम् । ४८ ।।\nस्वस्ति वोऽस्तु गमिष्यामि वैनतेयसहायवान् ।\nनगरीं मथुरां रम्यां भोजराजेन पालिताम् ।। ४९ ।।\nवैशम्पायन उवाच\nएवमुक्त्वा तु राजानं भीष्मकं यदुनन्दनः ।\nराज्ञश्चैवमुपामन्त्र्य वैदर्भाभ्यां विशेषतः ।। 2.51.५० ।।\nसभान्निष्क्रम्य देवेशो जगाम रथमन्तिकम् ।\nततः प्रहृष्टो राजर्षिर्भीष्मकः किल केशवम् ।। ५१ ।।\nते सर्वे च महीपाला विषण्णवदनाभवन् ।\nआद्यं स्वायम्भुवं रूपं सुरासुरनमस्कृतम् ।। ५२ ।।\nसहस्रपात्सहस्राक्षं सहस्रभुजविग्रहम् ।\nसहस्रशिरसं देवं सहस्रमुकुटोज्ज्वलम् ।। ५३ ।।\nदिव्यमाल्याम्बरधरं दिव्यगन्धानुलेपनम् ।\nदिव्याभरणसंयुक्तं दिव्यानेकोद्यतायुधम् ।। ५४ ।।\nकृष्णं रक्तारविन्दाक्षं चन्द्रसूर्याग्निलोचनम् ।\nदृष्ट्वा स राजा राजेन्द्रं प्रणिपत्य कृताञ्जलिः ।। ५५ ।।\nवाङ्मनःकायसंयुक्तं स्तोतुमारब्धवांस्तदा ।\nभीष्मक उवाच\nदेवदेव नमस्तुभ्यमनादिनिधनाय वै ।। ५६ ।।\nशाश्वतायादिदेवाय नारायण परायण ।\nस्वयम्भुवे च विश्वाय स्थाणवे वेधसाय च ।। ५७ ।।\nपद्मनाभाय जटिने दण्डिने पिङ्गलाय च ।\nहंसप्रभाय हंसाय चक्ररूपाय वै नमः ।। ५८ ।।\nवैकुण्ठाय नमस्तस्मै अजाय परमात्मने ।\nसदसद्भावयुक्ताय पुराणपुरुषाय च ।। ५९ ।।\nपुरुषोत्तमाय युक्ताय निर्गुणाय नमोऽस्तु ते ।\nवरदो भव मे नित्यं त्वद्भक्ताय सुरोत्तम ।। 2.51.६० ।।\nलोकनाथोऽसि नाथ त्वं विष्णुस्त्वं विदितात्मनाम् ।\nवैशम्पायन उवाच\nएवं स्तुत्वा महादेवं नृपाणामग्रतो नृपः ।। ६१ ।।\nमहार्हमणिमुक्ताभिर्वज्रवैदूर्यहासिनम् ।\nशातकुम्भस्य निचयं कृष्णाय प्रददौ नृपः ।। ६२ ।।\nपुनश्चक्रे नमस्कारं वैनतेये महाबले ।\nभीष्मक उवाच\nनमस्तस्मै खगेन्द्राय नमो मारुतरंहसे ।। ६३ ।।\nकामरूपाय दिव्याय काश्यपाय च वै नमः ।\nवैशम्पायन उवाच\nइति संक्षेपतः स्तुत्वा सत्कृत्य वरभूषणैः ।। ६४ ।।\nततो विसर्जयामास कृष्णं कमललोचनम् ।\nअनुजग्मुर्नृपाश्चैव प्रस्थितं वासवानुजम् ।। ६५ ।।\nप्रतिगृह्य च सत्कारं नृपानामन्त्र्य वीर्यवान् ।\nजगाम मथुरां कृष्णो द्योतयानो दिशो दश ।। ६६ ।।\nवैनतेयं पुरस्कृत्य सौम्यरूपं खगोत्तमम् ।\nमहता रथवृन्देन परिवार्य समन्ततः ।। ६७ ।।\nभेरीपटहनादेन शङ्खदुन्दुभिनिःस्वनैः ।\nबृंहितेन च नागानां हयानां हेषितेन च ।। ६८ ।।\nसिंहनादेन शूराणां रथनेमिस्वनेन च ।\nतुमुलः सुमहानासीन्महामेघरवोपमः ।। ६९ ।।\nगते कृष्णे महावीर्ये आदाय वरमासनम् ।\nसभामादाय देवाश्च प्रययुस्त्रिदशालयम् ।। 2.51.७० ।।\nमहता चतुरङ्गेण बलेन परिवारिताः ।\nक्रोशमात्रमुपव्रज्य अनुज्ञाते जनार्दने ।। ७१ ।।\nप्रययुस्ते नृपाः सर्वे पुनरेव स्वयंवरम् ।। ७२ ।।\nइति श्रीमहाभारते खिलभागे हरिवंशे विष्णुपर्वणि श्रीकृष्णाभिषेको नामैकपञ्चाशत्तमोऽध्यायः ।। ५१ ।।"
  }
]
[
  {
    "text": "वैशम्पायन उवाच\nप्रविशन्तं तु वेगेन मारुतावल्गिताम्बरम् ।\nपूर्वजं पुरतः कृत्वा कृष्णं कमललोचनम् ।। १ ।।\nगजदन्तकृतोल्लेखं सुभुजं देवकीसुतम् ।\nलीलाकृताङ्गदं वीरं मदेन रुधिरेण च ।। २ ।।\nवल्गमानं यथा सिंहं व्यूहमानं यथा घनम् ।\nबहुशब्दप्रहारेण चालयन्तं वसुंधराम् ।। ३ ।।\nऔग्रसेनिः समालोक्य दन्तिदन्तोद्यतायुधम् ।\nकृष्णं भृशायस्तमुखः सरोषं समुदैक्षत ।। ४ ।।\nभुजासक्तेन शुशुभे गजदन्तेन केशवः ।\nचन्द्रार्धबिम्बसंसक्तो यथैकशिखरो गिरिः ।। ५ ।।\nवल्गमाने तु गोविन्दे स कृत्स्नो रङ्गसागरः ।\nजनौघप्रतिनादेन पूर्यमाण इवाबभौ ।। ६ ।।\nततः क्रोधाभिताम्राक्षः कंसः परमकोपनः ।\nचाणूरमादिशद् युद्धे कृष्णस्य सुमहाबलम् ।। ७ ।।\nअन्ध्रं मल्लं च निकृतिं मुष्टिकं च महाबलम् ।\nबलदेवाय सक्रोधो दिदेशाद्रिचयोपमम् ।। ८ ।।\nकंसेनापि समाज्ञप्तश्चाणूरः पूर्वमेव तु ।\nयोद्धव्यं सह कृष्णेन त्वया यत्नवतेति वै ।। ९ ।।\nस रोषेण तु चाणूरः कषायीकृतलोचनः ।\nअभ्यावर्तत युद्धार्थमपां पूर्णो यथा घनः ।। 2.30.१० ।।\nअवघुष्टे समाजे, तु निश्शब्दस्तिमिते जने ।\nयादवाः सहितास्तत्र इदं वचनमब्रुवन् ।। ११ ।।\nबाहुयुद्धमिदं रंगे सप्राश्निकमकातरम् ।\nक्रियाबलसमाज्ञातमशस्त्रं निर्मितं पुरा ।। १२ ।।\nअद्भिश्चातिश्रमो नित्यं विनेयः कालदर्शिभिः ।\nकरीषेण च मल्लस्य सततं सत्क्रिया स्मृता ।। १३ ।।\nस्थितो भूमिगतेनैव यो यथा मार्गतः स्थितः ।\nसंयुज्यतश्च पर्यायः प्राश्निकैः समुदाहृतः ।। १४ ।।\nबालो वा यदि वा वृद्धो मध्यो वापि कृशोऽपि वा ।\nबलस्थो वा स्थितो रंगे ज्ञेयः कक्षान्तरेण वै ।। १५।।\nबलतश्च क्रियाश्च बाहुयुद्धविधिर्युधि ।\nनिपातानन्तरं किंचिन्न कर्तव्यं विजानता ।। १६ ।।\nतदिदं प्रस्तुतं रंगे युद्धं कृष्णान्ध्रमल्लयोः ।\nबालः कृष्णो महानन्ध्रः कथं न स्याद् विचारणा।। १७ ।।\nततः किलकिलाशब्दः समाजे समवर्तत ।\nप्रावल्गत च गोविन्दो वाक्यं चेदमुवाच ह ।। १८ ।।\nअहं बालो महानन्ध्रो वपुषा पर्वतोपमः ।\nयुद्धं ममानेन सह रोचते बाहुशालिना ।। १९ ।।\nयुद्धव्यतिक्रमः कश्चिन्न भविष्यति मत्कृतः ।\nन ह्यहं बाहुयोधानां दूषयिष्यामि यन्मतम् ।। 2.30.२० ।।\nयोऽयं करीषधर्मश्च तोयधर्मश्च रंगजः ।\nकषायस्य च संसर्गः समयो ह्येष कल्पितः ।। २१ ।।\nसंयमः स्थिरता शौर्यं व्यायामः सत्क्रिया बलम् ।\nरंगे च नियता सिद्धिरेतद् युद्धविदां मतम् ।।२२।।\nअवैरमेवं यदयं सवैरं कर्तुमुद्यतः ।\nअत्र वै निग्रहः कार्यस्तोषयिष्याम्यहं जगत् ।। २३ ।।\nकरूषेषु प्रसूतोऽयं चाणूरो नाम नामतः ।\nबाहुयोधी शरीरेण कर्मभिश्चात्र चिन्त्यताम् ।।. २४ ।।\nएतेन बहवो मल्ला निपातानन्तरं हताः ।\nरङ्गप्रतापकामेन मल्लमार्गश्च दूषितः ।। २५ ।।\nशस्त्रसिद्धिस्तु योधानां संग्रामे शस्त्रयोधिनाम् ।\nरङ्गसिद्धिस्तु मल्लानां प्रतिमल्लनिपातजा ।। २६ ।।\nरणे वि जयमानस्य कीर्तिर्भवति शाश्वती ।\nहतस्यापि रणे शस्त्रैर्नाकपृष्ठं विधीयते ।। २७ ।।\nरणे उभयतः सिद्धिर्हतस्येह घ्नतोऽपि वा ।\nसा हि प्राणान्तिकीयात्रा महद्भिः साधुपूजिता ।। २८ ।।\nअयं तु मार्गो बलतः क्रियातश्च विनिःसृतः ।\nमृतस्य रङ्गे क्व स्वर्गो जयते वा कुतो रतिः ।। २९ ।।\nये तु केचित्  स्वदोषेण राज्ञः पण्डितमानिनः ।\nप्रतापार्थे हता मल्ला मल्लहन्तुर्वधो हि सः ।। 2.30.३० ।।\nएवं संजल्पतस्तस्य ताभ्यां युद्धं सुदारुणम् ।\nउभाभ्यामभवद् घोरं वारणाभ्यां यथा वने ।। ३१ ।।\nकृतप्रतिकृतैश्चित्रैर्बाहुभिश्च सकण्टकैः ।\nसन्निपातावधूतैश्च प्रमाथोन्मथनैस्तथा ।। ३२ ।।\nतावुभावपि संश्लिष्टौ यथा शैलमयौ तथा ।\nक्षेपणैर्मुष्टिभिश्चैव वराहोद्धूतनिःस्वनैः ।। ३३ ।।\nकीलैर्वज्रनिपातैश्च प्रसृष्टाभिस्तथैव च ।\nशलाकानखपातैश्च पादोद्धूतैश्च दारुणैः ।। ३४ ।।\nजानुभिश्चाश्मनिर्घोषैः शिरोभ्यां चावघट्टितैः ।\nतद् युद्धमभवद् घोरमशस्त्रं बाहुतेजसा ।। ३५ ।।\nबलप्राणेन शूराणां समाजोत्सवसंनिधौ ।\nअरज्यत जनः सर्वः सोत्कृष्टनिनदोत्थितः ।। ३६ ।।\nसाधुवादांश्च मञ्चेषु घोषयन्त्यपरे जनाः ।\nततः प्रस्विन्नवदनः कृष्णप्रणिहितेक्षणः ।\nन्यवारयत तूर्याणि कंसः सव्येन पाणिना ।।३७ ।।\nप्रतिषिद्धेषु तूर्येषु मृदङ्गादिषु तेषु वै ।\nखे संगतान्यवाद्यन्त देवतूर्याण्यनेकशः ।। ३८ ।।\nयुद्ध्यमाने हृषीकेशे पुण्डरीकनिभेक्षणे ।\nस्वयमेव प्रवाद्यन्त तूर्यघोषास्तु सर्वशः ।। ३९ ।।\nअन्तर्धानगता देवा विमानैः कामरूपिभिः ।\nचेरुर्विद्याधरैः सार्द्धं कृष्णस्य जयकाङ्क्षिणः ।। 2.30.४० ।।\nजयस्व कृष्ण चाणूरं दानवं मल्लरूपिणम् ।\nइति सप्तर्षयः सर्वे ऊचुश्चैव नभोगताः ।। ४१ ।।\nचाणूरेण चिरं कालं क्रीडित्वा देवकीसुतः ।\nबलमाहारयामास कंसस्याभावदर्शिवान् ।। ४२ ।।\nततश्चचाल वसुधा मञ्चाश्चैव जुघूर्णिरे ।\nमुकुटाच्चापि कंसस्य पपात मणिरुत्तमः ।। ४३ ।।\nदोर्भ्यामानम्य कृष्णस्तु चाणूरं शीर्णजीवितम् ।\nप्राहरन्मुष्टिना मूर्ध्नि वक्षस्याहत्य जानुना ।। ४४ ।।\nनिःसृते साश्रुरुधिरे तस्य नेत्रे सबन्धने ।\nतापनीये यथा घण्टे कक्षोपरि विलम्बिते ।। ४५ ।।\nपपात स तु रङ्गस्य मध्ये निःसृतलोचनः ।\nचाणूरो विगतप्राणो जीवितान्ते महीतले ।। ४६ ।।\nदेहेन तस्य मल्लस्य चाणूरस्य गतायुषः ।\nसंनिरुद्धो महारङ्गः स शैलेनेव लक्ष्यते ।। ४७ ।।\nरौहिणेयो हते तस्मिंश्चाणूरे बलदर्पिते ।\nजग्राह मुष्टिकं रंगे कृष्णस्तोशलकं पुनः ।। ४८ ।\nसन्निपाते तु तौ मल्लौ प्रथमे क्रोधमूर्च्छितौ ।\nसमेयातां रामकृष्णौ कालस्य वशवर्तिनौ ।\nनिर्घातावनतौ भूत्वा रङ्गमध्ये ववल्गतुः ।। ४९ ।\nकृष्णस्तोशलमुद्यम्य गिरिशृङ्गोपमं बली ।\nभ्रामयित्वा शतगुणं निष्पिपेष महीतले ।। 2.30.५० ।।\nतस्य कृष्णाभिपन्नस्य पीडितस्य बलीयसः ।\nमुखाद् रुधिरमत्यर्थमुज्जगाम मुमूर्षतः ।। ५१ ।।\nसंकर्षणस्तु सुचिरं योधयित्वा महाबलः ।\nअन्ध्रमल्लं महामल्लो मण्डलानि व्यदर्शयत् ।। ५२ ।।\nमुष्टिनैकेन तेजस्वी साशनिस्तनयित्नुना ।\nशिरस्यभ्यहनद् वीरो वज्रेणेव महागिरिम् ।। ५३ ।।\nस निष्पतितमस्तिष्को विस्रस्तनयनो भुवि ।\nपपात निहतस्तेन ततो नादो महानभूत् ।। ५४ ।।\nअन्ध्रतोशलकौ हत्वा कृष्णसंकर्षणावुभौ ।\nक्रोधसंरक्तनयनौ   रंगमध्ये ववल्गतुः ।। ५५ ।।\nसमाजवाटो निर्मल्लः सोऽभवद् भीमदर्शनः ।\nअन्ध्रे तदा महामल्ले मुष्टिके च निपातिते ।। ५६ ।।\nये च सम्प्रेक्षका गोपा नन्दगोपपुरोगमाः ।\nभयक्षोभितसर्वाङ्गाः सर्वे तत्रावतस्थिरे ।। ५७ ।।\nहर्षजं वारि नेत्राभ्यां वर्षमाणा प्रवेपती ।\nप्रस्रवोत्पीडिता कृष्णं देवकी समुदैक्षत ।। ५८ ।।\nकृष्णदर्शनजातेन बाष्पेणाकुलितेक्षणः ।\nवसुदेवो जरां त्यक्त्वा स्नेहेन तरुणायते ।। ५९ ।।\nवारमुख्याश्च ताः सर्वाः कृष्णस्य मुखपङ्कजम् ।\nपपुर्हि नेत्रभ्रमरैर्निमेषान्तरगामिभिः ।। 2.30. ६० ।।\nकंसस्याथ मुखे स्वेदो भ्रूभेदान्तरगोचरः ।\nअभवद् रोषनिर्यासः कृष्णसंदर्शनेरितः ।। ६१ ।।\nकेशवाय सधूमेन रोषनिश्वासवायुना ।\nदीप्तमन्तर्गतं तस्य हृदयं मानसाग्निना ।। ६२ ।।\nतस्य प्रस्फुरितौष्ठस्य स्विन्नालिकतलस्य वै ।\nकंसवक्त्रस्य रोषेण रक्तसूर्यायते वपुः ।। ६३ ।।\nक्रोधरक्तान्मुखात्तस्य निःसृताः स्वेदबिन्दवः ।\nयथा रविकरस्पृष्टा वृक्षावश्यायबिन्दवः ।। ६४ ।।\nसोऽज्ञापयत संक्रुद्धः पुरुषान्व्यायतान्बहून्।\nगोपावेतौ समाजौघान्निष्क्राम्येतां वनेचरौ ।। ६५ ।।\nन चैतौ द्रष्टुमिच्छामि विकृतौ पापदर्शनौ ।\nगोपानामपि मे राज्ये न कश्चित्स्थातुमर्हति ।। ६६ ।।\nनन्दगोपश्च दुर्मेधाः पापेष्वभिरतो मम ।\nआयसैर्निगडाकारैर्लोहपाशैनिगृह्यताम् ।। ६७ ।।\nवसुदेवश्च दुर्वृत्तो नित्यं द्वेषकरो मम ।\nअवृद्धार्हेण दण्डेन क्षिप्रमद्यैव शास्यताम् ।।६८ ।।\nये चेमे प्राकृता गोपा दामोदरपरायणाः ।\nह्रियन्तां गाव एतेषां यच्चास्ति वसु किंचन ।। ६९ ।।\nएवमाज्ञापयानं तं कंसं परुषभाषिणम् ।\nददर्शायस्तनयनः कृष्णः सत्यपराक्रमः ।। 2.30.७० ।।\nक्षिप्ते पितरि चुक्रोध नन्दगोपे च केशवः ।\nज्ञातीनां च व्यथां दृष्ट्वा विसंज्ञां चैव देवकीम् ।। ७१ ।।\nस सिंह इव वेगेन केशवो जातविक्रमः ।\nआरुरुक्षुर्महाबाहुः कंसनाशार्थमच्पुतः ।। ७२ ।।\nरङ्गमध्यादुत्पपात कृष्णः कंसासनान्तिकम् ।\nअसज्जद्वायुनाऽऽक्षिप्तो यथा खस्थो घनाघनः।। ७३ ।।\nददृशुर्न हि तं सर्वे रङ्गमध्यादवप्लुतम् ।\nकेवलं कंसपार्श्वस्थं ददृशुः पुरवासिनः ।। ७४ ।।\nसोऽपि कंसस्तथाऽऽयस्तः परीतः कालधर्मणा ।\nआकाशादिव गोविन्दं मेने तत्रागतं प्रभुम् ।। ७५ ।।\nस कृष्णेनायतं कृत्वा बाहुं परिघसंनिभम्   ।\nमूर्धजेषु परामृष्टः कंसो वै रङ्गसंसदि ।। ७६ ।।\nमुकुटश्चापतत् तस्य काञ्चनो वज्रभूषितः ।\nशिरसस्तस्य कृष्णेन परामृष्टस्य पाणिना ।। ७७ ।।\nस ग्रहग्रस्तकेशश्च कंसो निर्यत्नतां गतः ।\nतथैव च विसम्मूढो वैकल्यं समपद्यत ।। ७८ ।।\nनिगृहीतश्च केशेषु गतासुरिव निःश्वसन् ।\nन शशाक मुखं द्रष्टुं कंसः कृष्णस्य वै तदा ।। ७९ !।\nविकुण्डलाभ्यां कर्णाभ्यां  छिन्नहारेण वक्षसा ।\nप्रलम्बाभ्यां च बाहुभ्यां गात्रैविसृतभूषणैः ।। 2.30.८० ।।\nभ्रंशितेनोत्तरीयेण सहसावलिताननः ।\nचेष्टमानः समाक्षिप्तः कंसः कार्ष्णेन तेजसा ।। ८१ ।।\nचकर्ष च महारङ्गे मञ्चान्निष्क्रम्य केशवः ।\nकेशेषु तं बलाद् गृह्य कंसं क्लेशार्हतां गतम ।। ८२।।\nकृष्यमाणः स कृष्णेन भोजराजो महाद्युतिः ।\nसमाजवाटे परिखां देहकृष्टां चकार ह ।। ८३ ।।\nसमाजवाटे क्रीडित्वा विकृष्य च गतायुषम् ।\nकृष्णो विसर्जयामास कंसदेहमदूरतः ।। ८४ ।।\nधरण्यां मृदितः शिश्ये तव देहः सुखोचितः ।\nक्रमेण विपरीतेन पांसुभिः परुषीकृतः ।। ८५ ।।\nतस्य तद् वदनं श्यामं सुप्ताक्षं मुकुटं विना ।\nन विभाति विपर्यस्तं विपलाशं यथाम्बुजम् ।। ८६ ।।\nअसंग्रामहतः कंसः स बाणैरपरिक्षतः।\nकेशग्राहान्निरस्तासुर्वीरमार्गान्निराकृतः ।। ८७ ।।\nतस्य देहे प्रकाशन्ते सहसा केशवार्पिताः ।\nमांसच्छेदघनाः सर्वे नखाग्रा जीवितच्छिदः ।। ८८ ।।\nतं हत्वा पुण्डरीकाक्षः प्रहर्षाद् द्विगुणप्रभः ।\nववन्दे वसुदेवस्य पादौ  निहतकण्टकः ।। ८९ ।।\nमातुश्च शिरसा पादौ निपीड्य यदुनन्दनः ।\nसासिञ्चत् प्रस्रवोत्पीडैः कृष्णमानन्दनिःसृतैः ।। 2.30.९० ।।\nयादवांश्चैव तान् सर्वान् यथास्थानं यथावयः ।\nपप्रच्छ कुशलं कृष्णो दीप्यमानः स्वतेजसा ।। ९१ ।।\nबलदेवोऽपि धर्मात्मा कंसभ्रातरमूर्जितम् ।\nबाहुभ्यामेव तरसा सुनामानमपोथयत् ।। ९२ ।।\nतौ जितारी जितक्रोधौ चिरविप्रोषितौ व्रजे ।\nस्थपितुर्भवनं वीरौ जग्मतुर्हृष्टमानसौ ।। ९३ ।।\nइति श्रीमहाभारते खिलभागे हरिवंशे विष्णुपर्वणि कंसवधे त्रिंशोऽध्यायः ।।"
  }
]
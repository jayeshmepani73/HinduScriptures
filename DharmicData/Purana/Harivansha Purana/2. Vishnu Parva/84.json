[
  {
    "text": "वैशम्पायन उवाच\nमुहूर्ताभ्युदिते सूर्ये जनचक्षुषि निर्मले ।\nबलः कृष्णः सात्यकिश्च तार्क्ष्यमारुरुहुस्तदा ।। १ ।।\nबद्धगोधाङ्गुलित्राणा दंशिता युद्धकाङ्क्षिणः ।\nबिल्वोदकेश्वरं देवं नमस्कृत्य सुरोत्तमम् ।। २ ।।\nआवर्तया जले स्नात्वा रुद्रेण वरदत्तया ।\nगङ्गायाः कुरुशार्दूल रुद्रवाक्येन पुण्यया ।। ३ ।।\nप्रद्युम्नमग्रे सैन्यस्य वियति स्थाप्य मानदः ।\nरक्षार्थं यज्ञवाटस्य पाण्डवान् विनियुज्य च ।। ४ ।।\nशेषां सेनां गुहाद्वारि भगवान् विनियुज्य च ।\nजयन्तमथ सस्मार प्रवरं च सतां गतिः ।। ५ ।।\nतावापेतुरेवाथ स्वयं चापश्यतां तथा ।\nवियत्येव नियुक्तौ तौ प्रद्युम्न इव भारत ।। ६ ।।\nततः कृष्णस्य वचनादाहतो रणदुन्दुभिः ।\nजलजा मुरजाश्चैव वाद्यान्येवापराणि च ।। ७ ।।\nमकरो रचितो व्यूहः साम्बेन च गदेन च ।\nसारणश्चोद्धवश्चैव भोजो वैतरणस्तथा ।। ८ ।।\nअनाधृष्टिश्च धर्मात्मा पृथुर्विपृथुरेव च ।\nकृतवर्मा च दंष्ट्रश्च निचक्षुररिमर्दनः ।। ९ ।।\nसनत्कुमारो धर्मात्मा चारुदेष्णश्च भारत ।\nअनिरुद्धसहायौ तौ पृष्ठानीकं ररक्षतुः ।। 2.84.१० ।।\nशेषा यादवसेना तु व्यूहमध्ये व्यवस्थिता ।\nरथैरश्वैर्नरैर्नागैराकुला कुलवर्धन ।। ११ ।।\nषट्पुरादपि निष्क्रान्ता दानवा युद्धदुर्मदाः ।\nआरुह्य मेघनादांश्च गर्दभानपि हस्तिनः ।। १२ ।।\nमकराञ्छिशुमारांश्च द्रुतानपि च भारत ।\nमहिषानपि खड्गांश्च उष्ट्रानपि च कच्छपान् ।। १३ ।।\nएतैरेव रथैर्युक्ता विविधायुधपाणयः ।\nकिरीटापीडमुकुटैरङ्गदैरपि मण्डिताः ।। १४ ।।\nनानर्दमानैर्विविधैस्तूर्यैर्नेमिस्वनाकुलैः ।\nप्रध्मायमानैः शङ्खैश्च महाम्बुदसमस्वनैः ।। १५ ।।\nतासामसुरसेनानामुद्यतानां जनेश्वर ।\nनिकुम्भो निर्ययावग्रे देवानामिव वासवः ।। १६ ।।\nभूमिं द्यां च ववृधिरे दानवास्ते बलोत्कटाः ।\nनदन्तो विविधान्नादान् क्ष्वेडन्तश्च पुनः पुनः ।। १७ ।।\nराजसेनापि संयत्ता चेदिराजपुरोगमा ।\nअसुराणां सहायार्थे निश्चिता जनमेजय ।। १८ ।।\nदुर्योधनभ्रातृशतं चेदिराजानुजाग्रगम् ।\nस्थितं रथैर्नरव्याघ्र गन्धर्वनगरोपमैः ।। १९ ।।\nकठिनानादिनो वीर द्रुपदस्यन्दनास्तथा ।\nरुक्मी चैवाह्वृतिश्चैव तस्थतुर्निश्चितौ रणे ।\nतालवृक्षप्रतीकाशे धुन्वानौ धनुषी शुभे ।। 2.84.२० ।।\nशल्यश्च शकुनिश्चोभौ भगदत्तश्च पार्थिवः ।\nजरासंधस्त्रिगर्तश्च विराटश्च सहोत्तरः ।। २१ ।।\nयुद्धार्थमुद्यता वीरा निकुम्भाद्या जयैषिणः ।\nयुयुत्समाना यदुभिर्देवैरिव महासुराः ।। २२ ।।\nततो निकुम्भः समरे शरैराशीविषोपमैः ।\nममर्द समरे सेनां भैमानां भीमदर्शनाम् ।। २३ ।।\nसेनापतिरनाधृष्टिर्ममृषे तन्न यादवः ।\nममर्द घोरैर्बाणोघैश्चित्रपुङ्खैः शिलाशितैः ।। २४ ।।\nन रथोऽसुरमुख्यस्य ददृशे न च वाजिनः ।\nन ध्वजो न निकुम्भस्तु सर्वे बाणाभिसंवृताः ।। २५ ।।\nस परीत्य ततो वीरो निकुम्भो  मायिनां वरः ।\nअस्तम्भयदनाधृष्टिं मायया भैमसत्तमम् ।। २६ ।।\nस्तम्भयित्वानयद् वीरं गुहां षट्पुरसंज्ञिताम् ।\nरुद्ध्वा चाभ्यगमद्वीरो मायाबलमुपाश्रितः ।। २७ ।।\nपुनरेव निकुम्भस्तु कृतवर्माणमाहवे ।\nअनयच्चारुदेष्णं च भोजं वैतरणं तथा ।। २८ ।।\nसनत्कुमारमृक्षं च तथैव निशठोल्मुकौ ।\nबहूंश्चैवापरान् भोजान् मायाबलसमाश्रितः ।। २९ ।।\nन तस्य ददृशे देहो मायाच्छन्नो जनेश्वर ।\nनयतो यादवान्घोरान् गुहां षट्पुरसंशिताम् ।। 2.84.३०।।\nतद् दृष्ट्वा कदनं घोरं भैमानां भयवर्धनः ।\nचुकोप भगवान्कृष्णो बलः सत्यक एव च ।। ३१ ।।\nसविशेषं तथा कामः साम्बश्च परवीरहा ।\nअनिरुद्धश्च दुर्धर्षो भैमाश्च बहवोऽपरे ।। ३२ ।।\nततः शार्ङ्गायुधः शार्ङ्गं कृत्वा सज्यं नरेश्वर ।\nदानवेषु प्रवृत्तेषु तृणेष्विव हुताशनः ।। ३३ ।।\nतं दृष्ट्वा दानवा देवमभिदुद्रुवुरीश्वरम् ।\nशलभाः कालपाशार्ताः प्रदीप्तमिव पावकम् ।। ३४ ।।\nसमुत्सृज्य शतघ्नीश्च परिघांश्च सहस्रशः ।\nशूलानि चाग्नितुल्यानि प्रदीप्तांश्च परश्वधान् ।। ३५ ।।\nपर्वताग्राणि वृक्षांश्च घोराश्च विपुलाः शिलाः ।\nउत्क्षिप्य च गजान्मत्तान् रथानपि हयानपि ।।३६ ।।\nनारायणाग्निस्तान् सर्वान् ददाह प्रहसन्निव ।\nबाणार्चिषा महातेजा जगद्धितकरो हरिः ।।३७ ।।\nशारदं वर्षणं यद्वत् सेहे धीरो गवां पतिः ।\nतद्वद् यदुवृषः सेहे बाणवर्षमरिंदमः ।। ३८ ।।\nन सेहिरे ऽसुरा बाणान्नारायणधनुश्च्युतान् ।\nवर्षं पर्जन्यविहितं वालुकासेतवो यथा ।। ३९।।\nन शेकुः प्रमुखे स्थातुं कृष्णस्यासुरसत्तमाः ।\nव्यादितास्यस्य सिंहस्य वृषभा इव भारत ।। 2.84.४० ।।\nते वध्यमानाः कृष्णेन दिवमाचक्रमुस्तदा ।\nजीविताशां वहन्तस्तु नारायणभयार्दिताः ।। ४१ ।।\nतानाकाशगतानैन्द्रिर्जयन्तः प्रवरस्तथा ।\nनिजघ्नतुः शरैर्घोरैर्ज्वलितार्चिसमैः प्रभो ।। ४२ ।।\nनिपेतुरसुराणां तु शिरांसि धरणीतले ।\nतृणराजफलानीव मुक्तानि शिखरात् तरोः ।। ४३ ।।\nनिपेतुर्बाहवश्छिन्ना दैन्यानां वसुधातले ।\nकालेनोपहता वीर पञ्चवक्त्रा इवोरगाः ।। ४४ ।।\nरौक्मिणेयस्ततः सृष्ट्वा घोरां मायामयीं गुहाम् ।\nअदृश्यनिष्क्रमं वीरः क्षत्रं प्रक्षेप्तुमुद्यतः । ४५ ।।\nगदेन सह धर्मात्मा सारणेन सुतेन च ।\nसाम्बेन चापरैश्चापि पूर्वं ये न प्रवेशिताः ।। ४६ ।।\nप्रमथ्य तरसा कर्णे यतन्तं रणमूर्धनि ।\nजग्राह बलवान् कार्ष्णिः प्रस्फुरन्तं ततस्ततः ।। ४७ ।।\nविनद्य च गुहां वीरो घोरां मायामयीं नृप ।\nदुर्योधनं च राजानं विराटद्रुपदावपि ।। ४८ ।\nशकुनिं चैव शल्यं च नीलं चापि नदीसुतम् ।\nविन्दानुविन्दौ राजानौ जरासंधं च भारत ।। ४९ ।।\nत्रिगर्तान्मालवांश्चैव वासन्त्यांश्च महाबलान् ।\nधृष्टद्युस्नादिकांश्चैव पञ्चालानस्त्रकोविदान् ।। 2.84.५० ।।\nतथाह्वृतिमुवाचेदं मातुलं रुक्मिमेव च ।\nशिशुपालं च राजानं भगदत्तं च भारत ।। ५१ ।।\nसम्बन्धं च गुरुत्वं च मानयामि नराधिपाः ।\nगुहामिमां घोररूपां यत्र प्रक्षेपयामि वः ।। ५२ ।।\nबिल्वोदकेश्वरेणाहमाज्ञप्तः शूलपाणिना ।\nप्रक्षेप्तव्या नरेन्द्रास्ते गुहायामिति धीमता ।। ५३ ।।\nआश्रित्य शाम्बरीं मायां निकुम्भेन महात्मना ।\nप्रक्षिप्तान् यादवांश्चैव मोक्षयिष्यामि सर्वथा ।। ५४ ।।\nइत्युक्तो शिशुपालस्तु राजा सेनापतिस्तथा ।\nशरैस्ततर्द तान् भैमान् प्रद्युम्नं च विशेषतः ।। ५५ ।।\nबिल्वोदकेश्वरं देवं रौक्मिणेयो नमस्य च ।\nआरभन्नृपतिं बद्धुं शिशुपालं महाबलम् ।। ५६ ।\nततः पाशसहस्त्राणि ग्रहाय प्रवरोत्तमः ।\nशैलादिरब्रवीद् वीरं रौक्मिणेयं महाबलम् ।। ५७ ।।\nबिल्वोदकेश्वरो देवः प्राह त्वां यदुनन्दन ।\nसर्वं कुरु तथा रात्र्यां चोक्तस्त्वं भो यथा मया।। ५८ ।।\nकन्यार्थं रत्नलुब्धांस्तु बद्ध्वा चेमान् नराधिपान्।\nपाशैस्त्वमेव भोक्तुं च प्रमाणं यदुनन्दन ।। ५९ ।।\nअसुरांस्तु महाबाहो निःशेषान् कर्तुमर्हसि ।\nएवमेव च वक्तव्यस्त्वया वीर जनार्दनः ।। 2.84.६० ।।\nततः स भगदत्तं च शिशुपालं च भूमिप ।\nआह्वृतिं चैव रुक्मिं च शेषांश्चान्यान्नराधिपान् ।।६१।।\nबबन्ध हरदत्तैस्तैः पाशैरुत्तमवीर्यधृक् ।\nमायामयीं गुहां चैवमानयत् कुरुनन्दन ।। ६२ ।।\nबद्ध्वा च रौक्मिणेयोऽथ निःश्वसन्त इवोरगान् ।\nअनिरुद्धं चकाराथ रक्षितारं स्वमात्मजम् ।। ६३ ।।\nतेषां निरवशेषेण बबन्ध यदुनन्दनः ।\nसेनापतीन् क्षत्रियांश्च कोशाध्यक्षांश्च भारत ।। ६४ ।।\nअव्यग्रस्तु ततो हन्तुमसुरानुद्यतः प्रभो ।। ६५ ।।\nसंनद्ध एव चोवाच ब्रह्मदत्तं द्विजोत्तमम् ।\nविस्रब्धं वर्ततां कर्म मा भैः पश्य धनंजयम् ।। ६६ ।।\nन देवेभ्यो नासुरेभ्यो नागेभ्यो द्विजसत्तम ।\nभयं हि विद्यते तस्य गोप्तारो यस्य पाण्डवाः ।। ६७ ।।\nन चासुरैस्तव सुताः स्पृष्टाः खल्वपि चेतसा ।\nयज्ञवाटे निरीक्ष्यन्तां मायया निहिता मया ।। ६८ ।।\nइति श्रीमहाभारते खिलभागे हरिवंशे विष्णुपर्वणि   षट्पुरवधे चतुरशीतितमोऽध्यायः ।। ८४ ।।"
  }
]
[
  {
    "text": "वैशम्पायन उवाच\nअत्राश्चर्यात्मकं स्तोत्रमाह्निकं जयतां वर ।\nप्रद्युम्ने द्वारकां प्राप्ते हत्वा तं कालशम्बरम् ।। १ ।।\nबलदेवेन रक्षार्थं प्रोक्तमाह्निकमुच्यते ।\nयञ्जप्त्वा तु नृपश्रेष्ठ सायं पूतात्मतां व्रजेत् ।। २ ।।\nकीर्तितं बलदेवेन विष्णुना चैव कीर्तितम् ।\nधर्मकामैश्च मुनिभिर्ऋषिभिश्चापि कीर्तितम् ।। ३ ।।\nकर्हिचिद् रुक्मिणीपुत्रो हलिना संयुतो गृहे ।\nउपविष्टः प्रणम्याथ तमुवाच कृताञ्जलिः ।। ४ ।।\nप्रद्युम्न उवाच\nकृष्णानुज महाभाग रोहिणीतनय प्रभो ।\nकिंचित्स्तोत्रं मम ब्रूहि यज्जप्त्वा निर्भयोऽभवम्।। ५ ।।\nश्रीबलदेव उवाच\nसुरासुरगुरुर्ब्रह्मा पातु मां जगतः पतिः ।\nअथोङ्कारवषट्कारौ सावित्री विधयस्त्रयः ।। ६ ।।\nऋचो यजूंषि सामानि छन्दांस्याथर्वणानि च ।\nचत्वारस्त्वखिला वेदाः सरहस्याः सविस्तराः ।। ७।।\nपुराणमितिहासश्चाखिलान्युपखिलानि च ।\nअङ्गान्युपाङ्गानि तथा व्याख्यातानि च पान्तु माम्।। ८ ।।\nपृथिवी वायुराकाशमापो ज्योतिश्च पञ्चमम् ।\nइन्द्रियाणि मनो बुद्धिस्तथा सत्त्वं रजस्तमः ।। ९ ।।\nव्यानोदानौ समानश्च प्राणोऽपानश्च पञ्चमः ।\nवायवः सप्त चैवान्ये येष्वायत्तमिदं जगत् ।। 2.109.१० ।।\nमरीचिरङ्गिरात्रिश्च पुलस्त्यः पुलहः क्रतुः ।\nभृगुर्वसिष्ठो भगवान् पान्तु ते मां महर्षयः ।। ११ ।।\nकश्यपाद्याश्च मुनयश्चतुर्दश दिशो दश ।\nनरनारायणौ देवौ सगणौ पान्तु मां सदा ।। १२ ।।\nरुद्राश्चैकादश प्रोक्ता आदित्या द्वादशैव तु ।\nअष्टौ च वसवो देवा अश्विनौ द्वौ प्रकीर्तितौ ।। १३ ।।\nह्रीःश्रीर्लक्ष्मीः स्वधा पुष्टिर्मेधा तुष्टिः स्मृतिर्धृतिः ।\nअदितिर्दितिर्दनुश्चैव सिंहिका दैत्यमातरः ।। १४ ।।\nहिमवान् हेमकूटश्च निषधः श्वेतपर्वतः ।\nऋषभः पारियात्रश्च विन्ध्यो वैडूर्यपर्वतः ।। १५ ।।\nसह्योदयश्च मलयो मेरुमन्दरदर्दुराः ।\nक्रौञ्चकैलासमैनाकाः पान्तु मां धरणीधराः ।। १६ ।।\nशेषश्च वासुकिश्चैव विशालाक्षश्च तक्षकः ।\nएलापत्रः  शुक्लवर्णः कम्बलाश्वतरावुभौ ।। १७ ।।\nहस्तिभद्रः पिटरकः कर्कोटकधनंजयौ ।\nतथा पूरणकश्चैव नागश्च करवीरकः ।। १८ ।।\nसुमनास्यो दधिमुखस्तथा शृङ्गारपिण्डकः ।\nमणिनागश्च भगवांस्त्रिषु लोकेषु विश्रुतः ।। १९ ।।\nनागराडधिकर्णश्च तथा हारिद्रकोऽपरः ।\nएते चान्ये च बहवो ये चान्ये नानुकीर्तिताः ।। 2.109.२० ।।\nभूधराः सत्यधर्माणः पान्तु मां भुजगेश्वराः ।\nसमुद्राः पान्तु चत्वारो गङ्गा च सरितां वरा ।। २१ ।।\nसरस्वती चन्द्रभागा शतद्रुर्देविका शिवा ।\nद्वारावती विपाशा च सरयूर्यमुना तथा ।। २२ ।।\nकल्माषी च रथोष्मा च बाहुदा च हिरण्यदा ।\nप्लक्षा चेक्षुमती चैव स्रवन्ती च बृहद्रथा ।। २३ ।।\nख्याता चर्मण्वती चैव पुण्या चैव वधूसरा ।\nएताश्चान्याश्च सरितो याश्चान्या नानुकीर्तिताः।। २४ ।।\nउत्तरापथगामिन्यः सलिलैः स्नपयन्तु माम् ।\nवेणी गोदावरी सीता कावेरी कौङ्कणावती ।। २५ ।।\nकृष्णा वेणा शुक्तिमती तमसा पुष्पवाहिनी ।\nताम्रपर्णी ज्योतिरथा उत्फलोदुम्बरावती ।। २६ ।।\nनदी वैतरणी पुण्या विदर्भा नर्मदा शुभा ।\nवितस्ता भीमरथ्या च ऐला चैव महानदी ।। २७ ।।\nकालिन्दी गोमती पुण्या नदः शोणश्च विश्रुतः ।\nएताश्चान्याश्च वै नद्यो याश्चान्या न तु कीर्तिताः ।। २८ ।।\nदक्षिणापथवाहिन्यः सलिलैः स्नपयन्तु माम् ।\nक्षिप्रा चर्मण्वती पुण्या मही शुभ्रवती तथा ।। २९ ।।\nसिन्धुर्वेत्रवती चैव भोजान्ता वनमालिका ।\nपूर्वभद्रा पराभद्रा ऊर्मिला च परद्रुमा ।। 2.109.३० ।।\nख्याता वेत्रवती चैव चापदासीति विश्रुता ।\nप्रस्थावती कुण्डनदी नदी पुण्या सरस्वती ।। ३१ ।।\nचित्रघ्नी चेन्दुमाला च तथा मधुमती नदी ।\nउमा गुरुनदी चैव तापी च विमलोदका ।। ३२ ।।\nविमला विमलोदा च मत्तगङ्गा पयस्विनी ।\nएताश्चान्याश्च वै नद्यो याश्चान्या नानुकीर्तिताः ।। ३३ ।।\nता मां समभिषिञ्चन्तु पश्चिमामाश्रिता दिशम् ।\nभागीरथी पुण्यजला प्राच्यां दिशि समाश्रिता ।३४।।\nसा तु दहतु मे पापं कीर्तिता शम्भुना धृता ।\nप्रभासं च प्रयागं च नैमिषं पुष्कराणि च ।। ३५ ।।\nगङ्गातीर्थं कुरुक्षेत्रं श्रीकण्ठं गौतमाश्रमम् ।\nरामह्रदं विनशनं रामतीर्थं तथैव च ।।३६ ।।\nगङ्गाद्वारं कनखलं सोमो वै यत्र चोत्थितः ।\nकपालमोचनं तीर्थं जम्बूमार्गं च विश्रुतम् ।। ३७ ।।\nसुवर्णबिन्दुं विख्यातं तथा कनकपिङ्गलम् ।\nदशाश्वमेधिकं चैव पुण्याश्रमविभूषितम् ।। ३८ ।।\nबदरी चैव विख्याता नरनारायणाश्रमः ।\nविख्यातं फल्गुतीर्थं च तीर्थं चन्द्रवटं तथा ।। ३९ ।।\nकोकामुखं पुण्यतमं गङ्गासागरमेव च ।\nमगधेषु तपोदश्च गङ्गोद्भेदश्च विश्रुतः ।। 2.109.४० ।।\nतीर्थान्येतानि पुण्यानि सेवितानि महर्षिभिः ।\nमां प्लावयन्तु सलिलैः यानि मे कीर्तितानि वै ।। ४१ ।।\nसूकरं योगमार्गं च श्वेतद्वीपं तथैव च ।\nब्रह्मतीर्थं रामतीर्थं वाजिमेधशतोपमम् ।। ४२ ।।\nधारासम्पातसंयुक्ता गङ्गा किल्बिषनाशिनी ।\nगङ्गा वैकुण्ठकेदारं सूकरोदभेदनं परम् ।\nतच्छापमोचनं तीर्थं पुनन्त्वेतानि किल्बिषात् ।। ४३।।\nधर्मार्थकामविषयो यशःप्राप्तिः शमो दमः ।\nवरुणेशोऽथ धनदो यमो नियम एव च ।। ४४ ।।\nकालो नयः संनतिश्च क्रोधो मोहः क्षमा धृतिः ।\nविद्युतोऽभ्राण्यथौषध्यः प्रमादोन्मादविग्रहाः ।।४५।।\nयक्षाः पिशाचा गन्धर्वाः किन्नराः सिद्धचारणाः ।\nनक्तंचराः खेचरिणो दंष्ट्रिणः प्रियविग्रहाः ।।४६।।\nलम्बोदराश्च बलिनः पिङ्गाक्षा विश्वरूपिणः ।\nमरुतः सहपर्जन्याः कलात्रुटिलवाः क्षणाः ।। ४७ ।।\nनक्षत्राणि ग्रहाश्चैव ऋतवः शिशिरादयः ।\nमासाहोरात्रयश्चैव सूर्याचन्द्रमसौ तथा ।। ४८।।\nआमोदश्च प्रमोदश्च प्रहर्षः शोक एव च ।\nरजस्तमस्तपः सत्यं शुद्धिर्बुद्धिर्धृतिः श्रुतिः ।। ४९ ।।\nरुद्राणी भद्रकाली च भद्रा ज्येष्ठा तु वारुणी ।\nभासी च कालिका चैव शाण्डिली चेति विश्रुताः ।।2.109.५०।।\nआर्या कुहूः सिनीवाली भीमा चित्ररथी रतिः ।\nएकानंशा च कूष्माण्डी देवी कात्यायनी च या ।।५१।।\nलोहित्या जनमाता च देवकन्यास्तु याः स्मृताः ।\nगोनन्दा देवपत्नी च मां रक्षन्तु सबान्धवम् ।।५२।।\nनानाभरणवेशाश्च नानारूपाङ्किताननाः ।\nनानादेशविचारिण्यो नानाशस्त्रोपशोभिताः ।। ५३।।\nमेदोमज्जाप्रियाश्चैव मद्यमांसवसाप्रियाः ।\nमार्जारद्वीपिवक्त्राश्च गजसिंहनिभाननाः ।। ५४ ।।\nकङ्कवायसगृध्राणां क्रौञ्चतुल्याननास्तथा ।\nव्यालयज्ञोपवीताश्च चर्मप्रावरणास्तद्या ।। ५५ ।।\nक्षतजोक्षितवक्त्राश्च खरभेरीसमस्वनाः ।\nमत्सराः क्रोधनाश्चैव प्रासादा रुचिरालयाः ।। ५६ ।।\nमत्तोन्मत्तप्रमत्ताश्च प्रहरन्त्यश्च धिष्ठिताः ।\nपिङ्गाक्षाः पिङ्गकेशाश्च ततोऽन्या लूनमूर्धजाः ।। ५७ ।।\nऊर्ध्वकेश्यः कृष्णकेश्यः श्वेतकेश्यस्तथावराः ।\nनागायुतबलाश्चैव वायुवेगास्तथापराः ।। ५८ ।।\nएकहस्ता एकपादा एकाक्षाः पिङ्गला मताः ।\nबहुपुत्राल्पपुत्राश्च द्विपुत्राः पुत्रमण्डिकाः ।। ५९ ।।\nमुखमण्डी बिडाली च पूतना गन्धपूतना ।\nशीतवातोष्णवेताली रेवती ग्रहसंज्ञिताः ।। 2.109.६० ।।\nप्रियहास्याः प्रियक्रोधाः प्रियवासाः प्रियंवदाः ।\nसुखप्रदाश्चासुखदाः सदा द्विजजनप्रियाः ।। ६१ ।।\nनक्तंचराः सुखोदर्काः सदा पर्वणि दारुणाः ।\nमातरो मातृवत्पुत्रं रञ्जन्तु मम नित्यशः ।। ६२ ।।\nपितामहमुखोद्भूता रौद्रा रुद्राङ्गसम्भवाः ।\nकुमारस्वेदजाश्चैव ज्वरा वै वैष्णवादयः ।। ६३ ।।\nमहाभीमा महावीर्या दर्पोदभूता महाबलाः ।\nक्रोधनाक्रोधनाः क्रूराः सुरविग्रहकारिणः ।। ६४ ।।\nनक्तंचराः केसरिणो दंष्ट्रिणः प्रियविग्रहाः ।\nलम्बोदरा जघनिनः पिङ्गाक्षा विश्वरूपिणः ।। ६५ ।।\nशक्त्यृष्टिशूलपरिघप्रासचर्मासिपाणयः ।\nपिनाकवज्रमुसलब्रह्मदण्डायुधप्रियाः ।। ६६ ।।\nदण्डिनः कुण्डिनः शूरा जटामुकुटधारिणः ।\nवेदवेदाङ्गकुशला नित्ययज्ञोपवीतिनः ।। ६७ ।।\nव्यालापीडाः कुण्डलिनो वीराः केयूरधारिणः ।\nनानावस्वनसंवीताश्चित्रमाल्यानुलेपनाः ।। ६८ ।।\nगजाश्वोष्ट्रर्क्षमार्जारसिंहव्याघ्रनिभाननाः ।\nवराहोलूकगोमायुमृगाखुमहिषाननाः ।। ६९ ।।\nवामना विकटाः कुब्जाः कराला लूनमूर्धजाः ।\nसहस्रशतशश्चान्ये सहस्रजटधारिणः ।। 2.109.७० ।।\nश्वेताः कैलाससंकाशाः केचिद् दिनकरप्रभाः ।\nकेचिज्जलदवर्णाभा नीलाञ्जनचयोपमाः ।। ७१ ।।\nएकपादा द्विपादाश्च तथा द्विशिरसोऽपरे ।\nनिर्मांसाः स्थूलजंघाश्च व्यादितास्या भयङ्कराः ।। ७२ ।।\nवापीतडागकूपेषु समुद्रेषु सरित्सु च ।\nश्मशानशैलवृक्षेषु शून्यागारनिवासिनः ।। ७३ ।।\nएते ग्रहाश्च सततं रक्षन्तु मम सर्वतः ।\nमहागणपतिर्नन्दी महाकालो महाबलः ।\nमाहेश्वरो वैष्णवश्च ज्वरौ लोकभयावहौ ।। ७४ ।।\nग्रामणीश्चैव गोपालो भृङ्गरीटिर्गणेश्वरः ।\nदेवश्च वामदेवश्च घण्टाकर्णः करंधमः ।। ७५ ।।\nश्वेतमोदः कपाली च जम्भकः शत्रुतापनः ।\nमज्जनोन्मज्जनौ चोभौ संतापनविलापनौ ।। ७६ ।।\nनिजघासोऽघसश्चैव स्थूणाकर्णः प्रशोषणः ।\nउल्कामाली धमधमो ज्वालामाली प्रमर्दनः ।। ७७ ।।\nसंघट्टनः संकुटनः काष्ठभूतः शिवंकरः ।\nकूष्माण्डः कुम्भमूर्धा च रोचनो वैकृतो ग्रहः ।। ७८ ।।\nअनिकेतः सुरारिघ्नः शिवश्चाशिव एव च ।\nक्षेमकः पिशिताशी च सुरारिर्हरिलोचनः ।। ७९ ।।\nभीमको ग्राहकश्चैव तथैवाग्रमयो ग्रहः ।\nउपग्रहोऽर्यकश्चैव तथा स्कन्दग्रहोऽपरः ।। 2.109.८० ।।\nचपलोऽसमवेतालस्तामसः सुमहाकपिः ।\nहृदयोद्वर्तनश्चैडः कुण्डाशी कङ्कणप्रियः ।। ८१ ।।\nहरिश्मश्रुर्गरुत्मन्तो मनोमारुतरंहसः ।\nपार्वत्या रोषसम्भूताः सहस्राणि शतानि च ।। ८२ ।।\nशक्तिमन्तो धृतिमन्तो ब्रह्मण्याः सत्यसङ्गराः ।\nसर्वकामापहन्तारो द्विषतां च मृधेमृधे ।। ८३ ।।\nरात्रावहनि दुर्गेषु कीर्तिताः सकलैर्गुणैः ।\nतेषां गणानां पतयः सगणाः पान्तु मां सदा ।। ८४ ।।\nनारदः पर्वतश्चैव गन्धर्वाप्सरसां गणाः ।\nपितरः कारणं कार्यमाधयो व्याधयस्तथा ।। ८५ ।।\nअगस्त्यो गालवो गार्ग्यः शक्तिर्धीम्यः पराशरः ।\nकृष्णात्रेयश्च भगवानसितो देवलो बलः ।। ८६ ।।\nबृहस्पतिरुतथ्यश्च मार्कण्डेयः श्रुतश्रवाः ।\nद्वैपायनो विदर्भश्च जैमिनिर्माठरः कठः ।। ८७ ।।\nविश्वामित्रो वसिष्ठश्च लोमशश्च महामुनिः ।\nउत्तङ्कश्चैव रैभ्यश्च पौलोमश्च द्वितस्त्रितः ।। ८८ ।।\nऋषिर्वै कालवृक्षीयो मुनिर्मेधातिथिस्तथा ।\nसारस्वतो यवक्रीतिः कुशिको गौतमस्तथा ।। ८९ ।।\nसंवर्त ऋष्यशृङ्गश्च स्वस्त्यात्रेयो विभाण्डकः ।\nऋचीको जमदग्निश्च तथौर्वस्तपसां निधिः ।। 2.109.९० ।।\nभरद्वाजः स्थूलशिराः कश्यपः पुलहः क्रतुः ।\nबृहदग्निर्हरिश्मश्रुर्विजयः कण्व एव च ।। ९१ ।।\nवैतण्डी दीर्घतापश्च वेदगाथोंऽशुमाञ्छिवः ।\nअष्टावक्रो दधीचिश्च श्वेतकेतुस्तथैव च ।। ९२ ।।\nउद्दालकः क्षीरपाणिः शृङ्गी गौरमुखस्तथा ।\nअग्निवेश्यः शमीकश्च प्रमुचुर्मुमुचुस्तथा ।। ९३।।\nएते चान्ये च ऋषयो बहवः शंसितव्रताः ।\nमुनयः शंसितात्मानो ये चान्ये नानुकीर्तिताः ।। ९४ ।।\nत्रयोऽग्नयस्त्रयो वेदास्त्रैविद्याः कौस्तुभो मणिः ।।९५।।\nउच्चैःश्रवा हयः श्रीमान् वैद्यो धन्वन्तरिर्हरिः ।\nअमृतं गौः सुपर्णश्च दधि गौराश्च सर्षपाः ।। ९६ ।।\nशुक्लाः सुमनसः कन्याः श्वेतच्छत्रं यवाक्षताः ।\nदूर्वा हिरण्यं गन्धाश्च वालव्यजनमेव च ।। ९७ ।।\nतथाप्रतिहतं चक्रं महोक्षश्चन्दनं विषम् ।\nश्वेतो वृषः करी मत्तः सिंहो व्याघ्रो हयो गिरिः।।९८।।\nपृथिवी चोद्धृता लाजा ब्राह्मणा मधु पायसम्।\nस्वस्तिको वर्द्धमानश्च नन्द्यावर्तः प्रियङ्गवः ।। ९९ ।।\nश्रीफलं गोमयं मत्स्यो दुन्दुभिः पटहस्वनः ।\nऋषिपत्न्यश्च कन्याश्च श्रीमद् भद्रासनं धनुः ।\nरोचना रुचकश्चैव नदीनां संगमोदकम् ।। 2.109.१००।।\nसुपर्णाः शतपत्राश्च चकोरा जीवजीवकाः ।\nनन्दीमुखो मयूरश्च बद्धमुक्तामणिध्वजाः ।। १०१ ।।\nआयुधानि प्रशस्तानि कार्यसिद्धिकराणि च ।\nपुण्यं वै विगतक्लेशं श्रीमद् वै मङ्गलान्वितम् ।। १०२।।\nरामेणोदाहृतं पूर्वमायुःश्रीजयकाङ्क्षिणा ।\nय इदं श्रावयेद् विद्वांस्तथैव शृणुयान्नरः ।।१०३।।\nमङ्गलाष्टशतं स्नातो जपन् पर्वणि पर्वणि ।\nवधबन्धपरिक्लेशं व्याधिशोकपराभवम् ।। १०४।।\nन च प्राप्नोति वैकल्यं परत्रेह च शर्मदम् ।\nधन्यं यशस्यमायुष्यं पवित्रं वेदसम्मितम् ।। १०५।।\nश्रीमत्स्वर्ग्यं सदा पुण्यमपत्यजननं शिवम् ।\nशुभं क्षेमकरं नॄणां मेधाजननमुत्तमम् ।\nसर्वरोगप्रशमनं स्वकीर्तिकुलवर्धनम् ।। १०६।।\nश्रद्दधानो दयोपेतो यः पठेदात्मवान्नरः ।\nसर्वपापविशुद्धात्मा लभते च शुभां गतिम् ।। १०७।।\nइति श्रीमहाभारते खिलभागे हरिवंशे विष्णुपर्वणि बलदेवाह्निकं नाम नवाधिकशततमोऽध्यायः ।। १०९ ।।"
  }
]
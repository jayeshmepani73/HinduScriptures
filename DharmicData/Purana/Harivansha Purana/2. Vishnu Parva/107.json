[
  {
    "text": "वैशम्पायन उवाच\nशम्बरस्तु ततः क्रुद्धो मुद्गरं तं समाददे ।\nमुद्गरे गृह्यमाणे तु द्वादशार्काः समुत्थिताः ।। १ ।।\nपर्वताश्चलिताः सर्वे तथैव वसुधातलम् ।\nउन्मार्गाः सागरा याताः संक्षुब्धाश्चापि देवताः ।। २ ।।\nगृध्रचक्राकुलं व्योम उल्कापातो बभूव ह ।\nववर्ष रुधिरं देवः परुषं पवनो ववौ ।। ३ ।।\nएवं दृष्ट्वा महोत्पातान् प्रद्युम्नः स त्वरान्वितः ।\nअवतीर्य रथाद् वीरः कृताञ्जलिपुटः स्थितः ।। ४ ।।\nदेवीं सस्मार मनसा पार्वतीं शङ्करप्रियाम्।\nप्रणम्य शिरसा देवीं स्तोतुं समुपचक्रमे ।। ५ ।।\nप्रद्युम्न उवाच\nॐ नमः कात्यायन्यै गिरीशायै नमो नमः ।\nनमस्त्रैलोक्यमायायै कात्यायन्यै नमो नमः ।। ६ ।\nनमः शत्रुविनाशिन्यै नमो गौर्यै शिवप्रिये ।\nनमस्ये शुम्भमथनीं निशुम्भमथनीमपि ।। ७ ।।\nकालरात्रि नमस्तुभ्यं कौमार्यै च नमो नमः ।\nकान्तारवासिनीं देवीं नमस्यामि कृताञ्जलिः ।। ८।।\nविन्ध्यवासिनीं दुर्गघ्नां रणदुर्गां रणप्रियाम् ।\nनमस्यामि महादेवीं जयां च विजयां तथा ।। ९।।\nअपराजितां नमस्येऽहमजितां शत्रुनाशिनीम् ।\nघण्टाहस्तां नमस्यामि घण्टामालाकुलां तथा ।। 2.107.१० ।।\nत्रिशूलिनीं नमस्यामि महिषासुरघातिनीम् ।\nसिंहवाहां नमस्यामि सिंहप्रवरकेतनाम् ।। ११\nएकानंशां नमस्यामि गायत्रीं यज्ञसत्कृताम् ।\nसावित्रीं चापि विप्राणां नमस्येऽहं कृताञ्जलिः ।।१२ ।\nरक्ष मां देवि सततं संग्रामे विजयं कुरु ।\nइति कामवचस्तुष्टा दुर्गा सम्प्रीतमानसा ।। १३ ।।\nउवाच वचनं देवी सुप्रीतेनान्तरात्मना ।\nपश्य पश्य महाबाहो रुक्मिण्यानन्दवर्द्धन ।। १४।।\nवरं वरय वत्स त्वममोघं दर्शनं मम ।\nदेव्यास्तु वचनं श्रुत्वा रोमाञ्चोद्गतमानसः ।। १५ ।।\nप्रणम्य शिरसा देवीं विज्ञप्तुमुपचक्रमे ।\nयदि त्वं देवि तुष्टासि दीयतां मे यदीप्सितम् ।। १६ ।।\nवरं च वरदे याचे सर्वामित्रेषु मे जयः ।\nयस्त्वया मुद्गरो दत्तः शम्बरस्यात्मसम्भवः ।। १७ ।।\nएष मे गात्रमासाद्य माला पद्मवती भवेत्।\nतथास्त्विति च साप्युक्त्वा तत्रैवान्तरधीयत ।। १८ ।।\nप्रद्युम्नस्तु महातेजास्तुष्टो रथमथारुहत् ।\nमुद्गरं तं गृहीत्वा च शम्बरः क्रोधमूर्च्छितः ।। १९ ।।\nभ्रामयित्वा स चिक्षेप प्रद्युम्नोरसि वीर्यवान् ।\nस गत्वा मदनाभ्याशं माला भूत्वा तु पौष्करी ।। 2.107.२० ।।\nप्रद्युम्नस्य च कण्ठे तु समासक्ता व्यराजत ।\nनक्षत्राणां तु मालायां यथा परिवृतो विधुः ।। २१ ।।\nततो देवाः सगन्धर्वाः सिद्धाश्च परमर्षयः ।\nसाधुसाध्विति वाचोचुः पूजयन्केशवात्मजम्।।२२ ।।\nमुद्गरं पुष्पभूतं तु दृष्ट्वा प्रद्युम्नसंनिधौ ।\nवैष्णवं परमास्त्रं तु नारदेन यथाहृतम् ।। २३ ।।\nसंदधे चापमानम्य इदं वचनमब्रवीत् ।\nयद्यहं रुक्मिणीपुत्रः केशवस्यात्मजो ह्यहम् ।। २४ ।।\nतेन सत्येन बाणेन जहि त्वं शम्बरं रणे ।\nइत्युक्त्वा चापमाकृष्य संधाय च महामनाः ।। २५ ।।\nचिक्षेप शम्बरस्याथ दहँल्लोकत्रयं यथा ।\nस क्षिप्तो वृष्णिसिंहेन शरा क्रव्यादमोहनः ।। २६ ।।\nहदयं शम्बरस्याथ भित्त्वा धरणिमागतः ।\nन चास्य मांसं न स्नायुर्नास्थि न त्वङ् न शोणितम्।।२७।।\nसर्वं तद् भस्मसाद्भूतं वैष्णवास्त्रस्य तेजसा ।\nहते दैत्ये महाकाये दानवे शम्बरेऽधमे ।। २८।।\nजहृषुर्देवगन्धर्वा ननृतुश्चाप्सरोगणाः ।\nउर्वशी मेनका रम्भा विप्रचित्तिस्तिलोत्तमा ।। २९ ।।\nननृतुर्हृष्टमनसो जगत् स्थावरजङ्गमम् ।\nदेवराजस्तु सुप्रीतः सर्वदेवगणैः सह ।\nप्रद्युम्नं पुष्पवर्षेण तमभ्यर्च्य प्रहृष्टवत् ।। 2.107.३०\nअथ समरहते तु दैत्यराजे मधुमथनस्य सुतेन वैष्णवास्त्रैः ।\nविगतरिपुभयाः सुराश्च   जग्मुर्मकरविभूषणकेतनं स्तुवन्तः ।। ३१\nस च समरपरिश्रमं वहन् वै नगरमुखं प्रविवेश रौक्मिणेयः ।\nप्रियतम इव कान्तया प्रहृष्टस्त्वरितपदं रतिदर्शनं चकार ।। ३\nइति श्रीमहाभारते खिलभागे हरिवंशे विष्णुपर्वणि शम्बरवधे सप्ताधिकशततमोऽध्यायः ।। १०७ ।।"
  }
]
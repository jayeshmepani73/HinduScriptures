[
  {
    "text": "वैशम्पायन उवाच\nददर्शाथ पुरीं कृष्णो द्वारकां गरुडे स्थितः ।\nदेवसद्मप्रतीकाशां समन्तात् प्रतिनादिताम् ।। १ ।।\nमणिपर्वतयन्त्राणि तथा क्रीडागृहाणि च ।\nउद्यानवनमुख्यानि वलभीचत्वराणि च ।। २ ।।\nसम्प्राप्ते तु तदा कृष्णे पुरीं देवकिनन्दने ।\nविश्वकर्माणमाहूय देवराजोऽब्रवीदिदम् ।। ३ ।।\nप्रियमिच्छसि चेत् कर्तुं मह्यं शिल्पवतां वर ।\nकृष्णप्रियार्थं भूयस्त्वं प्रकुरुष्व मनोहराम् ।। ४ ।।\nउद्यानशतसम्बाधां द्वारकां स्वर्गसम्मिताम् ।\nकुरुष्व विबुधश्रेष्ठ यथा मम पुरी तथा ।। ५ ।।\nयत्किंचित् त्रिषु लोकेषु रत्नभूतं प्रपश्यसि ।\nतेन संयुज्यतां क्षिप्रं पुरीं द्वारवतीं त्वया ।। ६ ।।\nकृष्णो हि सुरकार्येषु सर्वेषु सततोत्थितः ।\nसंग्रामान् घोररूपांश्च विगाहति महाबलः ।। ७ ।।\nतामिन्द्रवचनाद् गत्वा विश्वकर्मा पुरीं ततः ।\nअलंचक्रे समन्ताद् वै यथेन्द्रस्यामरावती ।। ८ ।।\nतां ददर्श दशार्हाणामीश्वरः पक्षिवाहनः ।\nविश्वकर्मकृतैर्दिव्यैरभिप्रायैरलंकृताम् ।। ९ ।।\nतां तदा द्वारकां दृष्ट्वा प्रभुर्नारायणो विभुः ।\nहृष्टः सर्वार्थसम्पन्नः प्रवेष्टुमुपचक्रमे ।। 2.98.१० ।।\nसोऽपश्यद्वृक्षखण्डांश्च रम्यान् दृष्टिमनोहरान्।\nद्वारकां प्रति दाशार्हश्चित्रितां विश्वकर्मणा ।।११ ।।\nपद्मखण्डाकुलाभिश्च हंससेवितवारिभिः ।\nगङ्गासिन्धुप्रकाशाभिः परिखाभिर्वृतां पुरीम् ।। १२ ।।\nप्राकारेणार्कवर्णेन शातकौम्भेन राजता ।\nचयमूर्घ्नि निविष्टेन द्यां यथैवाभ्रमालया ।। १३ ।।\nकाननैर्नन्दनप्रख्यैस्तथा चैत्ररथोपमैः ।\nबभौ चारुपरिक्षिप्ता द्वारका द्यौरिवाम्बुदैः ।। १४ ।।\nवभौ रैवतकः शैलो रम्यसानुगुहाजिरः ।\nपूर्वस्यां दिशि लक्ष्मीवान् मणिकाञ्चनतोरणः ।। १५ ।।\nदक्षिणस्यां लतावेष्टः पञ्चवर्णो विराजते ।\nइन्द्रकेतुप्रतीकाशः पश्चिमां दिशमाश्रितः ।\nसुकक्षो राजतः शैलश्चित्रपुष्पमहावनः ।। १६ ।\nउत्तरां दिशमत्यर्थं विभूषयति वेणुमान् ।\nमन्दराद्रिप्रतीकाशः पाण्डुरः पार्थिवर्षभ ।। १७ ।।\nचित्रकं पञ्चवर्णं च पाञ्चजन्यं वनं महत् ।\nसर्वर्तुकवनं चैव भाति रैवतकं प्रति ।। १८ ।।\nलतावेष्टितपर्यन्तं मेरुप्रभवनं महत् ।\nभाति भानुवनं चैव पुष्पकं च महद् वनम् ।। १९ ।।\nअक्षकैर्बीजकैश्चैव मन्दारैश्चोपशोभितम् ।\nशतावर्तवनं चैव करवीराकरं तथा ।। 2.98.२० ।।\nभाति चैत्ररथं चैव नन्दनं च वनं महत् ।\nरमणं भावनं चैवं वेणुमन्तं समन्ततः ।। २१ ।।\nवैडूर्यपत्रैर्जलजैस्तदा मन्दाकिनी नदी ।\nभाति पुष्करिणी रम्या पूर्वस्यां दिशि भारत ।। २२ ।।\nसानवो भूषितास्तत्र केशवस्य प्रियैषिभिः ।\nबहुभिर्देवगन्धर्वैश्चोदितैर्विश्वकर्मणा ।। २३ ।।\nमहानदी द्वारवतीं पञ्चाशद्भिर्महामुखैः ।\nप्रविष्टा पुण्यसलिला भावयन्ती समन्ततः ।। २४ ।।\nअप्रमेयां महोत्सेधामगाधपरिखायुताम्।\nप्राकारवरसम्पन्नां सुधापाण्डुरलेपनाम् ।। २५ ।।\nतीक्ष्णयन्त्रशतघ्नीभिर्हेमजालैश्च भूषिता। ।\nआयसैश्च महाचक्रैर्ददर्श द्वारकां पुरीम् ।। २६ ।। ।।\nअष्टौ रथसहस्राणि नगरे किङ्किणीकिनाम् ।\nसमुच्छ्रितपताकानि यथा देवपुरे तथा ।। २७ ।।\nअष्टयोजनविस्तीर्णामचलां द्वादशायताम् ।\nद्विगुणोपनिवेशां च ददर्श द्वारकां पुरीम् ।। २८ ।।\nअष्टमार्गमहारथ्यां महाषोडशचत्वराम् ।\nएवंमार्गपरिक्षिप्तां साक्षादुशनसा कृताम् ।। २९।।\nस्त्रियोऽपि यस्यां युध्येरन् किमु वृष्णिमहारथाः ।\nव्यूहानामुत्तमा मार्गाः सप्त चैव महापथाः ।। 2.98.३० ।।\nतत्र वै विहिताः साक्षाद् विविधा विश्वकर्मणा ।\nतस्मिन् पुरवरश्रेष्ठे दाशार्हाणां यशस्विनाम् ।। ३१ ।\nवेश्मानि जहृषे दृष्ट्वा ततो देवकिनन्दनः ।\nकाञ्चनैर्मणिसोपानैरुपेतानि नृहर्षणैः ।। ३२ ।\nभीमघोषमहाघोषैः प्रासादवरचत्वरैः ।\nसमुच्छ्रितपताकानि पारिप्लववनानि च ।। ३३ ।।\nकाञ्चनाग्राणि भास्वन्ति प्रासादशिखराणि च ।\nगृहाणि रमणीयानि मेरुकूटनिभानि च ।। ३४ ।।\nपाण्डुपाण्डुरशृङ्गैश्च शातकुम्भपरिष्कृतैः ।\nरन्नसानुगुहाशृङ्गैर्विचित्रैरिव पर्वतैः ।। ३५।।\nपञ्चवर्णैः सुवर्णैश्च पुष्पवृष्टिसमप्रभैः ।\nपर्जन्यतुल्यनिर्घोषैर्नानारूपैरिवाद्रिभिः ।।३६ ।।\nदावाग्निज्वलितप्रख्यैर्निर्मितैर्विश्वकर्मणा ।\nआलिखद्भिरिवाकाशमतिचन्द्रार्कभास्वरैः ।। ३७ ।।\nतैर्दाशार्हैर्महाभागैर्बभासे तद्वनद्रुमैः ।\nवासुदेवेन्द्रपर्जन्यैर्गृहमेघैरलंकृता ।। ३८ ।\nददृशे द्वारका चारुमेघैर्द्यौरिव संवृता ।\nसाक्षाद् भगवतो वेश्म विहितं विश्वकर्मणा ।। ३९ ।।\nददृशे वासुदेवस्य चतुर्योजनमायतम् ।\nतावदेव च विस्तीर्णमप्रमेयमहाधनम् ।। 2.98.४० ।।\nप्रासादवरसम्पन्नं युक्तं जगति पर्वतैः ।\nयश्चकार महाभागस्त्वष्टा वासवनोदितः ।। ४१ ।।\nप्रासादं चैव हेमाभं सर्वभूतमनोहरम् ।। ४२ ।।\nमेरोरिव गिरः शृङ्गमुच्छ्रितं काञ्चनं महत् ।\nरुक्मिण्याः प्रवरं वासं विहितं विश्वकर्मणा ।। ४३ ।।\nसत्यभामा पुनर्वेश्म यदावसत पाण्डुरम् ।\nविचित्रमणिसोपानं तद् विदुर्भोगवानिति ।। ४४।।\nविमलादित्यवर्णाभिः पताकाभिरलंकृतम् ।\nव्यक्तसंजवनोद्देशो यश्चतुर्दिङ्महाध्वजः ।। ४५ ।।\nस च प्रासादमुख्योऽथ जाम्बवत्या विभूषितः ।\nप्रभयाभ्यभवत् सर्वांस्तानन्यो भास्करो यथा ।। ४६ ।।\nउद्यद्भास्करवर्णाभस्तयोरन्तरमाश्रितः ।।\nविश्वकर्मकृतो दिव्यः कैलासशिखरोपमः ।। ४७ ।।\nजाम्बूनद इवादीप्तः प्रदीप्तज्वलनो यथा ।\nसागरप्रतिमोऽतिष्ठन्मेरुरित्यभिविश्रुतः ।। ४८ ।।\nतस्मिन् गान्धारराजस्य दुहिता कुलशालिनी ।\nगान्धारी भरतश्रेष्ठ केशवेन निवेशिता ।। ४९ ।।\nपद्मकूल इति ख्यातं पद्मवर्णं महाप्रभम् ।\nसुभीमाया महाकूटं वेश्मातिरुचिरप्रभम् ।। 2.98.५० ।।\nसूर्यप्रभस्तु प्रासादः सर्वकामगुणैर्युतः ।\nलक्ष्मणाया नृपश्रेष्ठ निर्दिष्टः शार्ङ्गधन्वना ।। ५१ ।।\nवैडूर्यमणिवर्णाभः प्रासादो हरितप्रभः ।\nयं विदुः सर्वभूतानि परमित्येव भारत ।। ५२ ।।\nवासं तं मित्रविन्दाया देवर्षिगणपूजितम् ।\nमहिष्या वासुदेवस्य भूषणं तेषु वेश्मसु ।। ५३ ।।\nयस्तु प्रासादमुख्योऽत्र विहितो विश्वकर्मणा ।\nअतीव रम्यरम्योऽसौ धिष्ठितः पर्वतो यथा ।। ५४ ।।\nसुवार्ताया निवासः स प्रशस्तः सर्वदैवतैः ।\nमहिष्या वासुदेवस्य केतुमानिति विश्रुतः ।। ५५ ।।\nयस्तु प्रासादमुख्यो वै यं त्वष्टा विदधे स्वयम् ।\nयोजनायतविप्कम्भः सर्वरत्नमयः शुभः ।। ५६ ।।\nस श्रीमान् विरजा नाम व्यराजत्तत्र सुप्रभः ।\nउपस्थानगृहं यत्र केशवस्य महात्मनः ।। ५७ ।।\nतस्मिन् सुविहिताः सर्वे रुक्मदण्डाः पताकिनः ।\nसदने वासुदेवस्य मार्गसंजवनध्वजाः ।। ५८ ।।\nरत्नजालानि दिव्यानि तत्रैव च निवेशिताः ।\nआहृत्य यदुसिंहेन वैजयन्तोऽचलो महान् ।। ५९ ।।\nहंसकूटस्य यच्छृङ्गमिन्द्रद्युम्नसरः प्रति ।\nषष्टितालसमुत्सेधमर्धयोजनमायतम् ।। 2.98.६० ।।\nसकिन्नरमहानागं तदप्यमिततेजसा ।\nपश्यतां सर्वभूतानामानीतं लोकविश्रुतम् ।। ६१ ।।\nआदित्यपथगं यत् तु मेरोः शिखरमुत्तमम् ।\nजाम्बूनदमयं दिव्यं त्रिषु लोकेषु विश्रुतम् ।। ६२ ।।\nतदप्युत्पाट्य कृष्णार्थमानीतं विश्वकर्मणा ।\nभ्राजमानमतीवाग्र्यं सर्वौषधिसमन्वितम् ।। ६३ ।।\nतदिन्द्रवचनात् त्वष्टा कार्यहेतोः समानयत् ।\nपारिजातश्च तत्रैव केशवेनाहृतः स्वयम् ।। ६४ ।।\nनीयमाने तु तत्रासीद् युद्धमद्भुतकर्मणः ।\nकृष्णस्य येऽभ्यरक्षंस्तु देवाः पादपमुत्तमम् ।। ६५।।\nपुण्डरीकशतैर्जुष्टं विमानैश्च हिरण्मयैः ।\nविहिता वासुदेवार्थं रत्नपुष्पफलद्रुमाः ।। ६६ ।।\nपद्मखण्डजलोपेता रत्नसौगन्धिकोत्पलाः ।\nमणिहेमप्लवाकीर्णाः पुष्करिण्यः सरांसि च ।। ६७।। ।।\nतासां परमकूलानि शोभयन्ति महाद्रुमाः ।\nशालास्तालाः कदम्बाश्च शतशाखाश्च रौहिणाः ।।६८।।\nये च हैमवता वृक्षा ये च मेरुरुहास्तथा ।\nआहृत्य यदुसिंहार्थं विहिता विश्वकर्मणा ।। ६९ ।।\nरक्तपीतारुणश्यामाः श्वेतपुष्पाश्च पादपाः ।\nसर्वर्तुफलसम्पन्नास्तेषु काननसन्धिषु ।। 2.98.७०।।\nसमकूलजलोपेताः शान्तशर्करवालुकाः ।\nतस्मिन् पुरवरे नद्यः प्रसन्नसलिला ह्रदाः ।। ७१ ।।\nपुष्पाकुलजलोपेता नानाद्रुमलताकुलाः ।\nअपराश्चाभवन् नद्यो हेमशर्करवालुकाः ।। ७२\nमत्तबर्हिणसंघैश्च कोकिलैश्च सदामदैः ।\nबभूवुः परमोपेतास्तस्यां पुर्यां च पादपाः ।। ७३ ।।\nतत्रैव गजयूथानि पुरे गोमहिषास्तथा ।।\nनिवासश्च कृतस्तत्र वराहमृगपक्षिभिः ।। ७४ ।।\nपुर्यां तस्यां तु रम्यायां प्राकारो वै हिरण्मयः ।\nव्यक्तः किष्कुशतोत्सेधो विहितो विश्वकर्मणा।। ७५ ।।\nअतीव रम्यः सोऽथासीद् वेष्टितः पर्वतो यथा ।\nते च ते च महाशैलाः सरितश्च सरांसि च ।\nपरिक्षिप्तानि भौमेन वनान्युपवनानि च ।। ७६ ।।\nइति श्रीमहाभारते खिलभागे हरिवंशे विष्णुपर्वणि द्वारका विशेषनिर्माणं नामाष्टनवतितमोऽध्यायः ।। ९८ ।।"
  }
]
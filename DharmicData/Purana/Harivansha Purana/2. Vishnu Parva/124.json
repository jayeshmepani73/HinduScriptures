[
  {
    "text": "वैशम्पायन उवाच\nततस्ते त्वरिताः सर्वे त्रयस्त्रय इवाग्नयः ।\nवैनतेयमथारुह्य युध्यमाना रणे स्थिताः ।। १ ।।\nततः सर्वाण्यनीकानि बाणवर्षैरवाकिरन् ।\nअर्दयन् वैनतेयस्था नदन्तोऽतिबलाद् रणे ।। २ ।।\nचक्रलाङ्गलपातैश्च बाणवर्षैश्च पीडितम् ।\nसंचुकोप महानीकं दानवानां दुरासदम् ।। ३ ।।\nकक्षेऽग्निरिव संवृद्धः शुष्केन्धनसमीरितः ।\nकृष्णबाणाग्निरुद्भूतो विवृद्धिं परमां गतः ।। ४ ।।\nदानवानां सहस्राणि तस्मिन् समरमूर्धनि ।\nयुगान्ताग्निरिवार्चिष्मान् दहमानो व्यराजत ।। ५ ।।\nतां दीर्यमाणां महतीं नानाप्रहरणार्दिताम् ।\nसेनां बाणः समासाद्य वारयन् वाक्यमब्रवीत् ।। ६ ।।\nलाघवं समुपागम्य किमर्थं भयविक्लवाः ।\nदैत्यवंशसमुन्पन्नाः पलायध्वं महाहवात् ।। ७ ।।\nकवचासिगदाप्रासखड्गचर्मपरश्वधान् ।\nउत्सृज्योत्सृज्य गच्छन्ति किं भवन्तोऽन्तरिक्षगाः।।८।।\nस्वजातिं चैव भावं च हरसंसर्गमेव च ।\nमानयद्भिर्न गन्तव्यमेषो ह्यहमवस्थितः ।। ९ ।।\nएवमुच्चरितं वाक्यं शृण्वन्तस्तदचिन्तयन् ।\nअपाक्रामन्त ते सर्वे दानवा भयमोहिताः ।। १० ।।\nप्रमाथगणशेषं तु तदनीकमतिष्ठत ।\nभग्नावशेषं युद्धाय पुनश्चक्रे मनस्तदा ।। ११ ।।\nकुम्भाण्डो नाम बाणस्य सस्वामात्यश्च वीर्यवान् ।\nभग्नं स्वबलमालोक्य इदं वचनमब्रवीत् ।। १२ ।।\nएष बाणः स्थितो युद्धे शंकरोऽयं गुहस्तथा ।\nकिमर्थं बलमुत्सृज्य भवन्तो यान्ति मोहिताः ।। १३ ।।\nप्राणांस्त्यक्त्वा पलायन्ते सर्वे दानवपुङ्गवाः ।\nएवं कुम्भाण्डवाक्यं ते शृण्वन्तो भयविह्वलाः ।\nचक्राग्निभयवित्रस्ताः सर्वे यान्ति दिशो दश ।। १४ ।।\nभग्नं बलं ततो दृष्ट्वा कृष्णेनामिततेजसा ।\nसंरक्तनयनः स्थाणुर्युद्धाय पर्यवर्तत ।। १५ ।।\nबाणसंरक्षणं कर्तुं रथमास्थाय सुप्रभम् ।\nदेवः कुमारश्च तथा रथेनाग्निसमेन वै ।। १६ ।।\nनन्दीश्वरसमायुक्तं रथमास्थाय वीर्यवान् ।\nसंदष्टौष्ठपुटो रुद्रः प्राधावत यतो हरिः ।। १७ ।।\nपिबन्निव तदाकाशं सिंहयुक्तो महास्वनः ।\nरथो भाति घनोन्मुक्तः पौर्णमास्यां यथा शशी ।। १८।।\nततो गणसहस्रैस्तु नानारूपैर्भयावहैः ।\nनदद्भिर्विविधान् नादान्रथो देवस्य शोभयन् ।। १९।।\nकेचित् सिंहमुखास्तत्र तथा व्याघ्रमुखाः परे ।\nनागाश्वोष्ट्रमुखास्तत्र प्रवेपुरतिपीडिताः ।। २० ।।\nव्यालयज्ञोपवीताश्च केचित् तत्र महाबलाः ।\nखरोष्ट्रगजवक्त्राश्च अश्वग्रीवाश्च संस्थिताः ।। २१ ।।\nछागमार्जारवक्त्राश्च मेषवक्त्रास्तथा परे ।\nचीरिणः शिखिनश्चान्ये जटिलोर्ध्वशिरोरुहाः ।। २२ ।।\nभग्नाः परिपतन्ति स्म शङ्खदुन्दुभिनिःस्वनैः ।\nकेचित् सौम्यमुखास्तत्र दिव्यैः शस्त्रैरलंकृताः।। २३ ।।\nनानापुष्पकृतापीडा नानाप्रहरणायुधाः ।\nवामना विकटाश्चैव सिंहव्याघ्रपरिच्छदाः ।। २४ ।।\nरुधिराद्रैर्महावक्त्रैर्महादंष्ट्रा बलिप्रियाः ।\nदेवं सम्परिवार्याथ महाशत्रुप्रमर्दनम् ।। २५ ।।\nलीलायमानास्तिष्ठन्ति संग्रामाभिमुखोन्मुखाः ।\nततो दिव्यं रथं दृष्ट्वा रुद्रस्याक्लिष्टकर्मणः ।। २६ ।।\nकृष्णो गरुडमास्थाय ययौ रुद्राय संयुगे ।\nवैनतेयस्थमास्यन्तमायान्तमग्रणी हरिम् ।। २७ ।।\nविव्याध कुपितो बाणैर्नाराचानां शतेन सः ।\nस शरैरर्दितस्तेन हरेणाक्लिष्टकर्मणा ।। २८ ।।\nहरिर्जग्राह कुपितो ह्यस्त्रं पार्जन्यमुत्तमम् ।\nप्रचचाल ततो भूमिर्विष्णुरुद्रप्रपीडिता ।। २९ ।।\nनागाश्चोर्ध्वमुखास्तत्र विचेलुरभिपीडिताः ।\nपर्वताः पतितास्तत्र जलधाराभिराप्लुताः ।। ३० ।।\nकेचिन्मुमुचिरे तत्र शिखराणि समन्ततः ।\nदिशश्च प्रदिशश्चैव भूमिराकाशमेव च ।। ३१ ।।\nप्रदीप्तानीव दृश्यन्ते स्थाणुकृष्णसमागमे ।\nसमन्ततश्च निर्घाताः पतन्ति धरणीतले ।। ३२ ।।\nशिवाश्चैवाशिवान् नादान्नदन्ते भीमदर्शनाः ।\nवासवश्चानदन् घोरं रुधिरं चाप्यवर्षत ।। ३३ ।।\nउल्का च बाणसैन्यस्य पुच्छेनावृत्य तिष्ठति ।\nप्रववौ मारुतश्चापि ज्योतींष्याकुलतां ययुः ।। ३४ ।।\nप्रभाहीनास्तथौषध्यो न चरन्त्यन्तरिक्षगाः ।\nएतस्मिन्नन्तरे ब्रह्मा सर्वदेवगणैर्वृतः ।। ३५ ।।\nत्रिपुरान्तकमुद्यन्तं ज्ञात्वा रुद्रमुपागमत् ।\nगन्धर्वाप्सरसश्चैव यक्षा विद्याधरास्तथा ।। ३६ ।।\nसिद्धचारणसंघाश्च पश्यन्तोऽथ दिवि स्थिताः।\nततः पार्जन्यमस्त्रं तत् क्षिप्तं रुद्राय विष्णुना ।। ३७ ।।\nययौ ज्वलन्नथ तदा यतो रुद्रो रथस्थितः ।\nततः शतसहस्राणि शराणां नतपर्वणाम् ।। ३८ ।।\nनिपेतुः सर्वतो दिग्भ्यो यतो हररथः स्थितः ।\nअथाग्नेयं महारौद्रमस्त्रमस्त्रविदां वरः ।। ३९ ।।\nमुमोच रुषितो रुद्रस्तदद्भुतमिवाभवत् ।\nततो विशीर्णदेहास्ते चत्वारोऽपि समन्ततः ।। ४० ।।\nनादृश्यन्त शरैश्छन्ना दह्यमानाश्च वह्निना ।\nसिंहनादं ततश्चक्रुः सर्व एवासुरोत्तमाः ।। ४१ ।।\nहतोऽयमिति विज्ञाय आग्नेयास्त्रेण वै तदा।\nततस्तद् विसहित्वाऽऽजौ ह्यस्त्रमस्त्रविदां वरः ।।४२ ।।\nजग्राह वारुणं सोऽस्त्रं वासुदेवः प्रतापवान् ।\nप्रयुक्ते वासुदेवेन वारुणास्त्रेऽतितेजसि ।।४३ ।।\nआग्नेयं प्रशमं यातमस्त्रं वारुणतेजसा ।\nतस्मिन् प्रतिहते त्वस्त्रे वासुदेवेन संयुगे ।। ४४ ।।\nपैशाचं राक्षसं रौद्रं तथैवाङ्गिरसं भवः ।\nमुमोचास्त्राणि चत्वारि युगान्ताग्निनिभानि वै ।। ४५।।\nवायव्यमथ सावित्रं वासवं मोहनं तथा ।\nअस्त्राणां धारणार्थाय वासुदेवो व्यमुञ्चत ।।४६ ।।\nअस्त्रैश्चतुर्भिश्चत्वारि वारयित्वाशु माधवः ।\nमुमोच वैष्णवं सोऽस्त्रं व्यादितास्यान्तकोपमम् ।।४७।।\nवैष्णवास्त्रं प्रयुक्ते तु सर्व एवासुरोत्तमाः ।\nभूतयक्षगणश्चैव बाणानीकं च सर्वशः ।। ४८ ।।\nदिशः सर्वा प्राद्रवन्त भयमोहेन विक्लवाः ।\nप्रमाथगणभूयिष्ठे दीर्णे सैन्ये महासुरः ।। ४९ ।।\nनिर्जगाम ततो बाणो युद्धायाभिमुखस्त्वरन् ।\nभीमप्रहरणैर्घोरैर्दैत्यैश्च सुमहाबलैः।\nवृतो महारथैर्वीरैर्वज्रीव सुरसत्तमैः ।। ५० ।।\nवैशम्पायन उवाच\nजपैश्च मन्त्रैश्च तथौषधीभिर्महात्मनः स्वस्त्ययनं प्रचक्रुः ।\nस तत्र वस्त्राणि शुभाश्च गावः फलानि पुष्पाणि तथैव निष्कान् ।। ५१ ।।\nबलेः सुतो ब्राह्मणेभ्यः प्रयच्छन् विराजते तेन यथा धनेशः ।\nसहस्रसूर्यो बहुकिङ्किणीकः परार्घ्यजाम्बूनदरत्नचित्रः ।। ५२ ।।\nसहस्रचन्द्रायुततारकश्च रथो महानग्निरिवावभाति ।\nतमास्थितो दानवसंगृहीतं महाध्वजं कार्मुकधृक् स बाणः ।। ५३ ।।\nउद्वर्तयिष्यन् यदुपुङ्गवानामतीव रौद्रं स बिभर्ति रूपम् ।\nस मन्युमान् वीररथौघसंकुलो विनिर्ययौ तान् प्रति दैत्यसागरः ।। ५४ ।।\nवातप्रवृद्धस्तु तरङ्गसंकुलो यथार्णवो लोकविनाशनाय ।\nभीमानि संत्रासकरैर्वपुर्भिस्तान्यग्रतो भान्ति बलानि तस्य ।। ५५ ।।\nमहारथान्युच्छ्रितकार्मुकाणि सपर्वतानीव वनानि राजन् ।\nविनिःसृतः सागरतोयवासादत्यद्भुतश्चाहवद्रष्टुकामः ।। ५६ ।।\nइति श्रीमहाभारते खिलभागे हरिवंशे विष्णुपर्वणि रुद्रकृष्णयुद्धे चतुर्विंशत्यधिकशततमोऽध्यायः ।। १२४ ।।"
  }
]
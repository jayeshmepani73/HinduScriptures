[
  {
    "text": "जनमेजय उवाच\nभूय एव द्विजश्रेष्ठ यदुसिंहस्य धीमतः ।\nकर्माण्यपरिमेयाणि श्रोतुमिच्छामि तत्त्वतः ।। १ ।।\nश्रूयन्ते विविधानि स्म अद्भुतानि महाद्युतेः ।\nअसंख्येयानि दिव्यानि प्रकृतान्यपि सर्वशः ।। २ ।।\nयान्यहं विविधान्यस्य श्रुत्वा प्रीये महामुने ।\nप्रभूयाः सर्वशस्तात तानि मे शृण्वतोऽनघ । ३ ।।\nवैशम्पायन उवाच\nबहून्याश्चर्यभूतलि केशवस्य महात्मनः ।\nकथितानि महाबाहो नान्तं शक्यं हि कर्मणाम् ।। ४ ।।\nगन्तुं हि भरतश्रेष्ठ विस्तरेण समन्ततः ।\nअवश्यं हि मया वाच्यं लेशमात्रेण भारत ।। ५ ।।\nविष्णोरमितवीर्यस्य प्रथितोदारकर्मणः ।\nआनुपूर्व्यां प्रवक्ष्यामि शृणुष्वैकमना नृप ।। ६ ।।\nद्वारवत्यां निवसता यदुसिंहेन धीमता ।\nराष्ट्राणि नृपमुख्यानां क्षोभितानि महात्मनाम् ।। ७ ।।\nयदूनामन्तरप्रेप्सुर्विचक्रो दानवो हतः ।\nपुरं प्राग्ज्योतिषं गत्वा पुनस्तेन महात्मना ।। ८ ।।\nसमुद्रमध्ये दुष्टात्मा नरको दानवो हतः ।\nवासवं च रणे जित्वा पारिजातो हृतो बलात् ।। ९ ।।\nवरुणश्चैव भगवान् निर्जितो लोहिते ह्रदे ।\nदन्तवक्त्रश्च कारूषो निहतो दक्षिणापथे ।। 2.115.१० ।।\nशिशुपालश्च सम्पूर्णे किल्बिषैकशते हतः ।\nगत्वा च शोणितपुरं शंकरेणाभिरक्षितः ।। ११ ।।\nबलेः सुतो महावीर्यो बाणो बाहुसहस्रभृत्।\nमहामृधे महाराज जित्वा जीवन् विसर्जितः ।। १२ ।।\nनिर्जितः पावकश्चैव गिरिमध्ये महात्मना ।\nशाल्वश्च विजितः संख्ये सौभश्च विनिपातितः।। १३ ।।\nविक्षोभ्य सागरं चैव पाञ्चजन्यो वशीकृतः ।\nहयग्रीवश्च निहतो नृपाश्चान्ये महाबलाः ।। १४ ।।\nजरासंधस्य निधने मोक्षिताः सर्वपार्थिवाः ।\nरथेन जित्वा नृपतीन् गान्धारतनया हृता ।। १५ ।।\nभ्रष्टराज्याश्च शोकार्ताः पाण्डवाः परिरक्षिताः ।\nदाहितं च वनं घोरं पुरुहूतस्य खाण्डवम् ।। १६ ।।\nगाण्डीवं चाग्निना दत्तमर्जुनायोपपादितम् ।\nदौत्यं च तत्कृतं घोरे विग्रहे जनमेजय ।। १७ ।।\nअनेन यदुमुख्येन यदुवंशो विवर्धितः ।\nकुन्त्याश्च प्रमुखे प्रोक्ता प्रतिज्ञा पाण्डवान् प्रति।। १८ ।।\nनिवृत्ते भारते युद्धे प्रतिदास्यामि तत्सुतान् ।\nमोक्षितश्च महातेजा नृगः शापात्सुदारुणात् ।। १९ ।।\nयवनश्च हतः संख्ये काल इत्यभिविश्रुतः ।\nवानरौ च महावीर्यौ मैन्दो द्विविद एव च ।। 2.115.२० ।।\nविजितौ युधि दुर्धर्षौ जाम्बवांश्च पराजितः ।\nसान्दीपनेस्तथा पुत्रस्तव चैव पिता तथा ।। २१ ।।\nगतौ वैवस्वतवशं जीवितौ तस्य तेजसा ।\nसंग्रामा बहवः प्राप्ता घोरा नरवरक्षयाः ।। २२\nनिहताश्च नृपाः सर्वे कृत्वा तज्जयमद्भुतम् ।\nजनमेजयास्य युद्धेषु यथा ते वर्णिता मया ।। २३ ।।\nइति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये पञ्चदशाधिकशततमोऽध्यायः ।।११५ ।।"
  }
]
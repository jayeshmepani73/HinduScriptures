[
  {
    "text": "वैशम्पायन उवाच\nदमिते सर्पराजे तु कृष्णेन यमुनाह्रदे ।\nतमेव चेरतुर्देशं सहितौ रामकेशवौ।।१।।\nआजग्मतुस्तौ सहितौ गोधनैः सह गामिनौ ।\nगिरिं गोवर्द्धनं रम्यं वसुदेवसुतावुभौ ।। २ ।।\nगोवर्द्धनस्योत्तरतो यमुनातीरमाश्रितम् ।\nददृशाते च तौ वीरौ रम्यं तालवनं महत् ।। ३ ।।\nतौ तालपर्णप्रतते रम्यै तालवने रतौ ।\nचेरतुः परमप्रीतौ वृषपोताविवोद्धतौ ।। ४ ।।\nस तु देशः सदा स्निग्धो लोष्टपाषाणवर्जितः ।\nदर्भप्रायस्थलीभूतः सुमहान् कृष्णमृत्तिकः ।। ५ ।।\nतालैस्तैर्विपुलस्कन्धैरुच्छ्रितैः श्यामपर्वभिः ।\nफलाग्रशाखिभिर्भाति नागहस्तैरिवोच्छ्रितैः ।। ६ ।।\nतत्र दामोदरो वाक्यमुवाच वदतां वरः ।\nअहो तालफलैः पक्वैर्वासितेयं वनस्थली ।। ७ ।।\nस्वादून्यार्य सुगन्धीनि श्यामानि रसवन्ति च ।\nपक्वतालानि सहितौ पातयावो लघुक्रमौ ।। ८ ।।\nयद्येषामीदृशो गन्धो माधुर्यघ्राणतर्पणः ।\nरसेनामृतकल्पेन भवितव्यं च मे मतिः ।। ९ ।।\nदामोदरवचः श्रुत्वा रौहिणेयो हसन्निव ।\nपातयन् पक्वतालानि चालयामास तांस्तरून् ।। 2.13.१० ।।\nतत्तु तालवनं नृणामसेव्यं दुरतिक्रमम् ।\nनिर्माणभूतमिरिणं पुरुषादालयोपमम् ।। ११ ।।\nदारुणो धेनुको नाम दैत्यो गर्दभरूपधृक् ।\nखरयूथेन महता वृतः समनुसेवते ।। १२ ।।\nस तु तालवनं घोरं गर्दभः परिरक्षति ।\nनृपक्षिश्वापदगणांस्त्रासयानः सुदुर्मतिः ।। १३ ।।\nतालशब्दं स तं श्रुत्वा संघुष्टं फलपातनात् ।\nनामर्षयत् स संक्रुद्धस्तालस्वनमिव द्विपः ।। १४ ।।\nशब्दानुसारी संक्रुद्धो दर्पाविद्धसटाननः ।\nस्तब्धाक्षो ह्रेषितपटुः खुरैर्निर्दारयन्महीम् ।। १५ ।।\nआविद्धपुच्छो हृषितो व्यात्तानन इवान्तकः ।\nआपतन्नेव ददृशे रौहिणेयमुपस्थितम् ।। १६ ।।\nतालानां तमधो दृष्ट्वा स ध्वजाकारमव्ययम् ।\nरौहिणेयं खरो दुष्टः सोऽदशद् दशनायुधः ।। १७ ।।\nपद्भ्यामुभाभ्यां च पुनः पश्चिमाभ्यां पराङ्मुखः ।\nजघानोरसि दैत्येन्द्रो रौहिणेयं निरायुधम् ।। १८ ।।\nताभ्यामेव च जग्राह पद्भ्यां तं दैत्यगर्दभम् ।\nआवर्जितमुखस्कन्धं प्रेरयंस्तालमूर्धनि ।। १९ ।।\nसम्भग्नोरुकटिग्रीवो भग्नपृष्ठो दुराकृतिः ।\nखरस्तालफलैः सार्धं पपात धरणीतले ।। 2.13.२० ।।\nत' गतासुं गतश्रीकं पतितं वीक्ष्य गर्दभम् ।\nज्ञातींस्तथापरांस्तस्य तृणराजनि सोऽक्षिपत् ।। २१ ।।\nसा भूर्गर्दभदेहैश्च तालैः पक्वैश्च पातितैः ।\nबभासे छन्नजलदा द्यौरिवाव्यक्तशारदी ।। २२ ।।\nतस्मिन् गर्दभदैत्ये तु सानुगे विनिपातिते ।\nरम्यं तालवनं तद्धि भूयो रम्यतरं बभौ ।। २३ ।।\nविप्रमुक्तभयं शुभ्रं विविक्ताकारदर्शनम् ।\nचरन्ति स्म सुखं गावस्तत् तालवनमुत्तमम्।। २४ ।।\nततः प्रविष्टास्ते सर्वे गोपा वनविचारिणः ।\nवीतशोकभयायासाश्चञ्चूर्यन्ते समन्ततः ।। २५ ।।\nततः सुखं प्रकीर्णासु गोषु नागेन्द्रविक्रमौ ।\nद्रुमपर्णासनं कृत्वा तौ यथार्हं निषीदतुः ।। २६ ।।\nइति श्रीमहाभारते खिलभागे हरिवंशे विष्णुपर्वणि शिशुचर्यायां धेनुकवधे त्रयोदशोऽध्यायः ।। १३ ।।"
  }
]
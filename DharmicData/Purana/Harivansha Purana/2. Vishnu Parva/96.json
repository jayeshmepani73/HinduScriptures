[
  {
    "text": "वैशम्पायन उवाच\nसत्रावसाने च मुनेः कश्यपस्यातितेजसः ।\nजग्मुर्देवासुराः स्वानि स्थानान्यमितविक्रमाः ।। १ ।।\nवज्रनाभोऽपि निर्वृत्ते सत्रे कश्यपमभ्यगात् ।\nत्रैलोक्यविजयाकाङ्क्षी तमुवाचाथ कश्यपः ।। २ ।।\nवज्रनाभ निबोध त्वं श्रोतव्यं यदि चेन्मम ।\nवस वज्रपुरे पुत्र स्वजनेन समावृतः ।। ३ ।।\nतपसाभ्यधिकः शक्रः शक्तश्चैव स्वभावतः ।\nब्रह्मण्यश्च कृतज्ञश्च ज्येष्ठः श्रेष्ठतमो गुणैः ।। ४ ।\nराजा कृत्स्नस्य जगतः पात्रभूतः सतां गतिः ।\nसम्प्राप्तो लोकराज्यं स सर्वभूतहिते रतः ।। ५ ।।\nनैव शक्यस्त्वया जेतुं वज्रनाभ विहन्यसे ।\nअहिं पदा व्युत्क्रमन्वै नचिराद् विनशिष्यसि ।। ६ ।।\nवज्रनाभश्च तद्वाक्यं नाभिनन्दति भारत ।\nकालपाशपरीताङ्गो मर्तुकाम इवौषधम् ।। ७ ।।\nअभिवाद्य स दुर्बुद्धिः कश्यपं लोकभावनम्।\nत्रैलोक्यविजयारम्भे मतिं चक्रे दुरासदः ।। ८ ।।\nज्ञातियोधान् समानीय मित्राणि सुबहूनि च ।\nप्रतस्थे स्वर्गमेवाग्रे विजिगीषन् विशाम्पते ।। ९ ।।\nएतस्मिन्नन्तरे देवौ कृष्णेन्द्रौ च महाबलौ ।\nप्रेषयामासतुर्हंसान् वज्रनाभवधं प्रति ।। 2.96.१० ।।\nसमागतास्तु तच्छ्रुत्वा यदुमुख्या महाबलाः ।\nमन्त्रयित्वा महात्मानश्चिन्तामापेदिरे तथा ।। ११ ।।\nवज्रनाभोऽद्य हन्तव्यः प्रद्युम्नेनेत्यसंशयम् ।\nतयोर्दुहितरो भार्या भक्त्या ताः सर्वभावनाः ।। १२ ।।\nसर्वाः सगर्भास्ताश्चैव किं नु कार्यमनन्तरम् ।\nप्राप्तः प्रसवकालश्च तासां नातिचिरादिव ।। १३ ।।\nसम्मन्त्रयित्वैतदर्थं हंसानूचुर्महाबलाः ।\nआख्येयमर्थवत् कृत्स्नं शक्रकेशवयोस्तदा ।। १४ ।।\nहंसैर्गत्वा तदाख्यातं देवयोस्तद् यथातथम् ।\nताभ्यां हंसास्तु संदिष्टा न भेतव्यमिति प्रभो ।। १५ ।।\nउत्पत्स्यन्ति गुणैः श्लाघ्याः पुत्रा वः कामरूपिणः ।\nगर्भस्थाः सर्ववेदांश्च साङ्गान्वेत्स्यन्त्यनिन्दिताः।। १६ ।।\nतथा चानागतं सर्वमस्त्राणि विविधानि च ।\nसद्य एव युवानश्च भविष्यन्ति सुपण्डिताः ।। १७ ।।\nएवमुक्ता गता हंसाः पुनर्वज्रपुरं विभो ।\nशशंसुश्चैव भैमानां शक्रकेशवभाषितम् ।। १८ ।।\nप्रभावती तदा पुत्रं सुषुवे सदृशं पितुः ।\nसद्यो यौवनसम्प्राप्तं सर्वज्ञत्वं च भारत ।। १९ ।।\nमासमात्रेण सुषुवे देवी चन्द्रवती नृप ।\nचन्द्रप्रभमिति ख्यातं तनयं सदृशं पितुः ।। 2.96.२० ।।\nसद्यश्च यौवनं प्राप्तं सर्वज्ञत्वं च भारत ।\nगुणवत्यपि पुत्रं च गुणवन्तमनिन्दिता ।। २१ ।।\nयुवानावथ सद्यस्तौ सर्वशास्त्रार्थकोविदौ ।\nइन्द्रोपेन्द्रप्रसादेन संवृत्तौ युद्धवर्द्धनौ ।। २२ ।।\nहर्म्यपृष्ठे वर्द्धमाना दृष्टास्ते यदुनन्दनाः ।\nइन्द्रोपेन्द्रेच्छया वीर नान्यथेत्यवधार्यताम् ।। २३ ।।\nनिवेदिताश्च सम्भ्रान्तैर्दैत्यैराकाशरक्षिभिः ।\nवज्रनाभाय वीराय त्रिविष्टपजयैषिणे ।। २४ ।।\nवधाय सर्वे गृह्यन्तां ममैते गृहधर्षकाः ।\nइत्युवाचासुरपतिर्वज्रनाभो महासुरः ।।२५ ।।\nततः सैन्यं समा्ज्ञप्तमसुरेन्द्रेण धीमता ।\nआवारयामास दिशः सर्वाः कुरुकुलोद्वह ।। २६ ।।\nगृह्यन्तामाशु वध्यन्तामिति वाचस्ततस्ततः ।\nउच्चेरुरसुरेन्द्रस्य शासनादरिशासिनः ।। २७ ।।\nतच्छ्रुत्वा व्यथितास्तेषां मातरः पुत्रवत्सलाः ।\nरुरुदुस्ता रुदन्तीश्च प्रद्युम्नः प्रहसन् ब्रवीत् ।। २८ ।।\nमा भैष्ट जीवमानेषु स्थितेष्वस्मासु सर्वथा ।\nकिं नो दैत्याः करिष्यन्ति सर्वथा भद्रमस्तु वः ।। २९ ।।\nप्रभावतीमथोवाच प्रद्युम्नो विप्लवां स्थिताम् ।\nपिता तव गदापाणिः पितृव्याश्च स्थितास्तव ।। 2.96.३० ।।\nभ्रातरश्चैव ते देवि ज्ञातयश्च तथापरे ।\nएते पूज्याश्च मान्याश्च तवार्थे खलु सर्वथा ।। ३१ ।।\nभगिन्यौ पृच्छ भद्रं ते कालोऽयं खलु दारुणः ।\nमरणं सहमानानां युद्ध्यतां विजयो ध्रुवम् ।। ३२ ।\nदानवेन्द्रादयो ह्येते योत्स्यन्तेऽस्मद्वधैषिणः ।\nकिमत्र कार्यमस्माभिः सर्वैश्चक्रान्तरस्थितैः ।। ३३ ।।\nप्रभावती रुदन्ती तु प्रद्युम्नमिदमब्रवीत् ।\nशिरस्यञ्जलिमाधाय जानुभ्यां पतिता क्षितौ ।। ३४ ।।\nगृहाण शस्त्रमात्मानं रक्ष शत्रुनिबर्हण ।\nजीवन् पुत्रांश्च दारांश्च द्रष्टासि यदुनन्दन ।। ३५ ।।\nआर्यां नृवर वैदर्भीमनिरुद्धं च मानद ।\nस्मृत्वैतन्मोक्षयात्मानं व्यसनादरिमर्दन ।। ३६ ।।\nदुर्वाससा वरो दत्तो मुनिना मम धीमता ।\nवैधव्यरहिता हृष्टा जीवपुत्रा भविष्यसि ।। ३७ ।।\nएष मे हृदयाश्वासो भविता न तदन्यथा ।\nसूर्याग्नितेजसो वाक्यं मुनेरिन्द्रानुजात्मज ।। ३८ ।।\nइत्युक्त्वाथासिमादाय सूपस्पृष्ट्वा मनस्विनी ।\nप्रददौ रौक्मिणेयाय जयस्वेति वरं वरा ।। ३९ ।।\nस तं जग्राह धर्मात्मा प्रहृष्टेनान्तरात्मना ।\nप्रणम्य शिरसा दत्तं प्रियया भक्तियुक्तया ।।2.96.४० ।।\nचन्द्रवत्यपि निस्त्रिंशं गदाय प्रददौ मुदा ।\nतदा गुणवती चैव साम्बायासिं महात्मने ।। ४१ ।।\nहंसकेतुमथोवाच प्रद्युम्नः प्रणतं प्रभुः ।\nइहैव साम्बसहितो युध्यस्व सह यादवैः ।। ४२ ।।\nआकाशे दिक्षु सर्वासु योत्स्याम्यहमरिंदम ।\nइत्युक्त्वाथ रथं चक्रे मायया मायिनां वरः ।। ४३ ।।\nसहस्रशिरसं नागं कृत्वा सारथिमात्मवान् ।\nअनन्तभोगं कौरव्य सर्वनागोत्तमोत्तमम् ।। ४४ ।।\nस तेन रथमुख्येन हर्षयन् वै प्रभावतीम् ।\nचचारासुरसैन्येषु तृणेष्विव हुताशनः ।। ४५ ।।\nशरैराशीविषप्रख्यैरर्द्धचन्द्रानुकारिभिः ।\nभेदनैर्गाधनैश्चैव ततर्द दितिसम्भवान् ।। ४६ ।।\nअसुराश्च रणे मत्ताः कार्ष्णिं शस्त्रैरितस्ततः ।\nजघ्नुः कमलपत्राक्षं परं निश्चयमास्थिताः ।। ४७ ।।\nचिच्छेद बाहून् केषांचित्केयूरवलयोज्ज्वलान् ।\nसकुण्डलानि केषांचिच्छिरांस्यपि च चिच्छिदे ।।४८।।\nक्षुरच्छिन्नैः शिरोभिश्च कायैश्च शकलैरपि ।\nअसुराणां मही कीर्णा प्रद्युम्नेनातितेजसा ।। ४९ ।।\nदेवेश्वरो देवगणैः सहितः समितिंजयः ।\nददर्श मुदितो युद्धं भैमानां दितिजैः सह ।। 2.96.५० ।।\nये गदं चैव साम्बं च दैत्याः समभिदुद्रुवुः ।\nते ययुर्निधनं सर्वे यादांसीव महोदधौ ।। ५१ ।।\nविषमं तु तदा युद्धं दृष्ट्वा देवपतिर्हरिः ।\nगदाय प्रेषयामास स्वं रथं हरिवाहनः ।। ५२ ।।\nदिदेश मातलिसुतं यन्तारं च सुवर्चसम् ।\nसाम्बायैरावणं नागं प्रेषयामास चेश्वरः ।। ५३ ।।\nजयन्तं रौक्मिणेयस्य सहायमददाद् विभुः ।\nऐरावणमधिष्ठातुं प्रवरं स नियुक्तवान् ।। ५४ ।।\nदेवपुत्रद्विजौ वीरावप्रमेयपराक्रमौ ।\nअनुज्ञाप्य सुराध्यक्षं ब्रह्माणं लोकभावनम् ।। ५५ ।।\nतं मातलिसुतं चैव गजमैरावणं तदा ।\nदेवः प्रेषितवाञ्छक्रो विधिज्ञो वरकर्मसु ।। ५६ ।।\nक्षीणमस्य तपो वध्यो यदूनामेष दुर्मतिः ।\nप्रवदन्ति तु भूतानि सर्वत्र तु यथेप्सितम् ।। ५७ ।।\nप्रद्युम्नश्च जयन्तश्च प्राप्तौ हर्म्यं महाबलौ ।\nअसुराञ्च्छरजालौघैर्विक्राम्यन्तौ प्रणश्यतुः ।। ५८ ।।\nगदं कार्ष्णिस्तदोवाच दुर्वार्यरणदुर्जयः ।\nउपेन्द्रानुज शक्रेण रथोऽयं प्रेषितस्तव ।। ५९ ।।\nहरियुङ्मातलिसुतो यन्ता चायं महाबलः ।\nप्रवराधिष्ठितश्चायं साम्बस्यैरावणो गजः ।। 2.96.६० ।।\nअद्योपहारो रुद्रस्य द्वारकायां महाबलः ।\nश्व एष्यति हृषीकेशस्तस्मिन् वृत्तेऽच्युतानुज।। ६१ ।।\nतस्याज्ञया वधिष्यामो वज्रनाभं सबान्धवम् ।\nअभ्युत्थानकृतं पापं त्रिविष्टपजयं प्रति ।। ६२ ।।\nकरिष्यामि विधानं तु नैष शक्रं सुतान्वितम् ।\nविजेष्यत्यप्रमादस्तु कर्तव्य इति मे मतिः ।। ६३ ।।\nकलत्ररक्षणं कार्यं सर्वोपायैर्नरैर्बुधैः ।\nकलत्रधर्षणं लोके मरणादतिरिच्यते ।। १४ ।।\nएवं संदिश्य भैमः स गदसाम्बौ महाबलः ।\nप्रद्युम्नकोट्यः ससृजे मायया दिव्यरूपया ।। ६५ ।।\nतमश्च नाशयामास दैत्यसृष्टं दुरासदम् ।\nजहृषे देवराजश्च तं दृष्ट्वा रिपुमर्दनम् ।। ६६ ।।\nददृशुः सर्वभूतानि कार्ष्णिं सर्वेषु शत्रुषु ।\nअन्तरात्मनि वर्तन्तं क्षेत्रज्ञमिव तं विदुः ।। ६७ ।।\nएवं व्यतीता रजनी रौक्मिणेयस्य युध्यतः ।\nअसुराणां त्रिभागश्च निहतश्चातितेजसा ।। ६८ ।।\nयावद् वियोधयामास कार्ष्णिर्दैत्यान् रणाजिरे ।\nसंध्योपास्ता जयन्तेन तावद् विष्णुपदीजले ।।६९ ।।\nअयोधयज्जयन्तश्च यावद् दैत्यान् महाबलः ।\nतावदाकाशगङ्गायां भैमः संध्यामुपास्तवान् ।। 2.96.७० ।।\nइति श्रीमहाभारते खिलभागे हरिवंशे विष्णुपर्वणि प्रद्युम्नदैत्ययुद्धे षण्णवतितमोऽध्यायः ।। ९६ ।।"
  }
]
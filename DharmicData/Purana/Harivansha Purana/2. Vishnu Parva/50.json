[
  {
    "text": "जनमेजय उवाच\nहत्या कंसं महावीर्यं देवैरपि दुरासदम् ।\nनाभिषिक्तः स्वयं राज्ये नोपविष्टो नृपासने ।। १ ।।\nकन्यार्थे चागतः कृष्णस्तत्रापि न कृतोऽतिथिः ।\nअमानमतुलं प्राप्य क्षान्तवान् केन हेतुना ।। २ ।।\nविनतायाः सुतश्चैव महाबलपराक्रमः ।\nस चापि क्षमया युक्तः कारणं किमपेक्षिनः ।\nएतदाख्याहि भगवन् परं कौतूहलं हि मे ।। ३ ।।\nवैशम्पायन उवाच\nग्दिर्भनगरीं प्र;प्ते वैनतेये सदुरने ।\nमनसा चिन्तयामास वासुदेवाय कशिकः ।। ४ ।।\nदृष्ट्वाऽऽश्चर्यं  हि नः सर्वान् राजन्यान् प्रवदाम्यहम्।\nवसुदेवसुते दृष्टे ध्रुवं पापक्षयो भवेत् ।। ५ ।।\nविशुद्धभावः कृष्णस्य आवयोर्दृष्टक्तवतः ।\nअतः पात्रतरः कोऽन्यस्त्रिषु लोकेषु विद्यते ।। ६ ।।\nकृष्णात् कमलपत्राक्षाद् दैवदैवाज्जनार्दनात् ।\nतस्यावां किं प्रदास्याव आतिथ्यकरणे नृप ।। ७ ।।\nएवमन्योन्यं संचिन्त्य भ्रातरौ क्रथकैशिकौ ।। ८ ।।\nस्वं राज्यं दातुकामोतु जग्मतुः केशवान्तिकम् ।\nदेवमासाद्य तौ वीरौ विदर्भनगराधिपौ ।। ९ ।।\nऊचतुस्तौ महाभागौ प्रणम्य शिरसा हरिम् ।\nअद्यावां सफलं जन्म अद्यावां सफलं यशः ।\nअद्यावां पितरस्तृप्ता देवे चावां गृहागते ।। 2.50.१० ।।\nचामरं व्यजनं छत्रं ध्वजं सिंहासनं बलम् ।\nस्फीतकोशा पुरी चेयमावाभ्यां सहिता तव ।। ११ ।।\nउपेन्द्रस्त्वं महाबाहो देवेन्द्रेणाभिषिक्तवान् ।\nआवामिह हि राज्ये त्वामभिषिक्तं ददामि ते ।। १२ ।।\nआवयोर्यत्कृतं कार्यं बहुभिः पार्थिवैरपि ।\nन शक्यतेऽन्यथा कर्तुं जरासंधेन वा स्वयम् ।। १३ ।।\nशत्रुस्ते मागधो राजा जरासंधो महाद्युतिः ।\nकथां ते ब्रुवते नित्यं नृपाणामभयप्रदः ।। १४ ।।\nसिंहासनमनध्यास्यं पुरं चास्य न विद्यते ।\nकथं राजसमाजेऽस्मिन्नास्यते देवकीसुतः ।। १५ ।।\nकृष्णोऽपि सुमहावीर्यो ह्यभिमानी महाद्युतिः ।\nन चागमिष्यते वास्मिन् कन्यार्थे च स्वयंवरे ।। १६ ।।\nपार्थिवेषूपविष्टेषु स्वेषु सिंहासनेषु वै ।\nकथमास्यति नीचेषु आसनेषु महाद्युतिः ।। १७ ।।\nइति संचोद्यमानस्तु श्रुत्वासौ भीष्मको नृपः ।\nआवयोः सह सम्मन्त्र्य विग्रहोपशमाय च ।। १८ ।।\nतव विश्रामहेतोर्हि कारितेदं गृहोत्तमम् ।\nदेवानामादिदेवोऽसि सर्वलोकनमस्कृतः ।। १९ ।।\nमानुष्ये मर्न्यलोकैऽस्मिन् राजेन्द्रत्वं समाचर ।\nसमाजे मनुजेन्द्राणां मा भूदासनसंकटम् ।। 2.50.२० ।\nविदर्भनगरे वैषां राजेन्द्रत्वं विचेष्टय ।\nआस्यतामासने शुभ्रे श्वः प्रभाते महाद्युते ।। २१ ।।\nअधिवास्याद्य चात्मानं विधिदृष्टेन कर्मणा ।\nय गमिष्यन्ति नृपाः करिष्ये देवशासनात् ।। २२ ।।\nएवमुक्त्वा सुरश्रेष्ठं प्रणिपत्य कृताञ्जली ।\nभूषयामासतुवीरौ रङ्गमध्ये नृपैर्वृते ।। २३ ।।\nदेवदूतस्य वचनं यथोक्तं वज्रपाणिना ।\nलिखित्वा सुमहातेजाः कैशिकः प्राह शासनम् ।। २४ ।।\nकैशिक उवाच\nविदितं वो नृपाः सर्वे वैनतेयसहाच्युतः ।\nआगतोऽतिथिरूपेण विदर्भनगरीं हरिः ।। २५ ।।\nप्राप्तमालोक्य पात्रोऽयमिति संचिन्त्य भूपतिः ।\nप्रददौ वासुदेवाय स्वं राज्यं धर्महेतुना ।। २६ ।।\nइदमासनमास्वेति भ्रात्रा मे चोदिते ततः ।\nवागुक्ता चाशरीरेण केनापि व्योमचारिणा ।। २७ ।।\nदेवदूत उवाच\nन युक्तमासनं दातुं त्वयासीनं नराधिप ।\nइदमस्यासनं दिव्यं सर्वरत्नविभूषितम् ।। २८ ।।\nजाम्बूनदमयं शुभ्रं रचितं विश्वकर्मणा ।\nप्रेषितं देवराजेन सिंहलक्षणलक्षितम् ।। २९ ।।\nअत्रोपविष्टं देवेशं चराचरनमस्कृतम् ।\nअभिषिञ्चन्तु राजेन्द्रं बहुभिः पार्थिवैः सह ।। 2.50.३० ।।\nआगताः कुण्डिनगरे कन्याहेतोर्नराधिपाः ।\nनागमिष्यति यः कश्चित्सोऽस्य वध्यो भविष्यति।।३१।।\nइमे चैवाष्टकलशा निधीनामंशसम्भवाः ।\nअक्षया राजराजस्य धनेशस्य महात्मनः ।। ३२ ।।\nदिव्या काञ्चनरत्नाढ्या दिव्याभरणयोनयः ।\nराजेन्द्रस्याभिषेकार्थमागच्छन्ति नृपैर्वृताः ।। ३३ ।।\nएष शक्रस्य संदेशः कथितो वो नराधिपाः ।\nलेखेनाहूय तान् सर्वानभिषिञ्चन्तु केशवम् ।। ३४ ।।\nकैशिक उवाच\nइति संचोद्य खस्थोऽसौ देवदूतो गतो दिवम् ।\nदत्त्वाऽऽसनं च कृष्णाय बालार्कसदृशप्रभम् ।। ३५ ।।\nतेनाहं नोदयिष्यामि भवद्भिर्ये समागताः ।\nदुर्निवार्यतरं घोरं शक्रस्य स्वयमीरितम् ।। ३६ ।।\nयुष्माभिर्दर्शने युक्तमद्भुतं भुवि दुर्लभम् ।\nकलशैरभिषिच्यन्तं स्वयमेव नभस्तलात् ।। ३७ ।।\nदृष्ट्वाऽऽश्चर्यं हि नः सर्वान् ध्रुवं पापक्षयो भवेत् ।\nस्नापनार्थं च कृष्णाय देवदेवाय विष्णवे ।। ३८ ।।\nआगच्छध्वं नृपश्रेष्ठा न भयं कर्तुमर्हथ ।\nआवयोः कृतसन्धानो युष्मदर्थे जनार्दनः ।। ३९ ।।\nसर्वेषां मनुजेन्द्राणामभयं कुरुते हरिः ।\nविशुद्धभावः कृष्णस्तु आवयोर्दृष्टतत्त्वतः ।। 2.50.४० ।।\nमागधस्य विशेषेण न वैरं हृदि दृश्यते ।\nयदत्र कारणं कार्यं तद् भवद्भिर्विचिन्त्यताम् ।। ४१ ।।\nवैशम्पायन उवाच\nएवं संचिन्तयामासुर्नृपाः शापभयार्दिताः ।\nभूयः शुश्रुवु राजेन्द्राः केशवाय महात्मने ।। ४२ ।।\nमेघगम्भीरनादेन स्वरेणापूरयन् नभः ।\nवागुवाचाशरीरेण देवराजस्य शासनात् ।। ४३ ।।\nचित्राङ्गद उवाच\nत्रैलोक्याधिपतिः शक्रः प्रजापालनहेतुना ।\nआज्ञापयति युष्माकं नृपाणां हितकाम्यया ।। ४४ ।।\nन युक्तं वसतान्योन्यं कृष्णेन सह वैरिणा ।\nवसध्वं प्रीतिमुत्पाद्य स्वराष्ट्रेषु नृपोत्तमाः ।। ४५ ।।\nप्रणतार्तिहरः कृष्णः प्रतिसेनान्तकोऽनलः ।\nअनेन सह सम्प्रीत्या मोदध्वं विगतज्वराः ।। ४६ ।।\nमानुषाणां नृपा देवा नृपाणां देवताः सुराः ।\nसुराणां देवता शक्रः शक्रस्यापि जनार्दनः ।। ४७ ।।\nएष विष्णुः प्रभुर्देवो देवानामपि दैवतम् ।\nजातोऽयं मानुषे लोके नररूपेण केशवः ।। ४८ ।।\nअजेयः सर्वलोकेषु देवदानवमानवैः ।\nकार्तिकेयसहायस्य अपि शूलभृतः स्वयम् ।। ४९ ।।\nतस्मै देवाधिदेवाय केशवाय महात्मने ।\nअभिषेक्तुं सुरैः सार्द्धं किमिच्छेयमतः परम् ।। 2.50.५० ।।\nन चाधिकारो देवानां राजेन्द्रस्याभिषेचने ।\nतेनाहं नाभिषिञ्चामि सर्वलोकनमस्कृतम् ।। ५१ ।।\nनुपाणामधिकारोऽयं राजेन्द्रस्य निवेशने ।\nगत्वा यूयं विदर्भायां क्रथकैशेकयोः सह ।। ५२ ।।\nसंचिन्त्य विधिदृष्टेन कुरुध्वं नृपसत्तमाः ।\nप्रीतिसन्धानकालोऽयमिति संचिन्त्य वासवः ।। ५३ ।।\nबोधनार्थं विसृष्टोऽहं युष्माकं मनुजेश्वराः ।\nविदर्भनगरे कृष्णः श्रावितोऽस्याधिवासनम् ।। ५४ ।।\nराजेन्द्रत्वाभिषेकार्थं राजानौ क्रथकैशिकौ ।\nताभ्यां सह नृपश्रेष्ठाः कृत्वा सुमहदुत्सवम् ।। ५५ ।।\nअभिषेकेण सत्कृत्य प्रतिगृह्यास्य दक्षिणम्।\nआगमिष्यथ संहृष्टाः पुनरेव स्वयंवरम् ।। ५६ ।।\nजरासंधः सुनीथश्च रुक्मी चैव महारथः ।\nशाल्वः सौभपतिश्चैव चत्वारो राजसत्तमाः ।। ५७ ।।\nरङ्गस्याशून्यहेतोर्हि तिष्ठन्तु इह पार्थिवाः ।\nवैशम्पायन उवाच\nएवमाज्ञां सुरेशस्य श्रुत्वा चित्राङ्गदेरिताम् ।। ५८ ।।\nगमनाय मतिं चक्रुः सर्व एव नृपोत्तमाः ।\nअनुज्ञाता नरेन्द्रेण जरासंधेन धीमता ।। ५९ ।।\nभीष्मकं पुरतः कृत्वा प्रयाताः स्वबलैर्वृताः ।\nभीष्मकश्च महाबाहुः स्वबलेन समन्वितः ।। 2.50.६० ।।\nजगाम पार्थिवैः सार्द्धं दह्यमानेन चेतसा ।\nयत्र कृष्णो महाबाहुः कैशिकस्य निवेशने ।। ६१ ।।\nदूरादेव प्रकाशन्ती पताकाध्वजमालिनी ।\nशुभा देवसभा रम्या स्नानहेतोरिहागता ।। ६२ ।।\nदिव्यरत्नप्रभाकीर्णा दिव्यध्वजसमाकुला ।\nदिव्याम्बरपताकाढ्या दिव्याभरणभूषिता ।। ६३ ।।\nदिव्यस्रग्दामकलिला दिव्यगन्धाधिवासिता ।\nविमानयानैः श्रीमद्भिः समन्तात् परिवारिता ।। ६४ ।।\nदिव्याप्सरोगणाश्चैव विद्याधरगणास्तथा ।\nगन्धर्वा मुनयश्चैव किन्नराश्च समन्ततः ।। ६५ ।।\nउपगायन्ति देवेशमम्बरान्तरमाश्रिताः ।\nस्तुवन्ति मुनयश्चैव सिद्धाश्च परमर्षयः ।। ६६ ।।\nदेवदुन्दुभयश्चैव स्वयमेवानदन् दिवि ।\nपञ्चयोनिसमुत्थानि गन्धचूर्णान्यनेकशः ।। ६७ ।।\nसमन्तात्पात्यमानानि चाकाशस्थैर्दिवौकसैः ।\nस्वयमागत्य देवेन्द्रो दैवैः सह शचीपतिः ।। ६८ ।।\nविमानवरमारुह्य सप्रकाशः स्थितोऽम्बरे ।\nअष्टौ ये लोकपालास्ते स्वासु दिक्षु समास्थिताः ।। ६९ ।।\nउपगायन्ति नृत्यन्ति स्तुवन्ति च समन्ततः ।\nश्रुत्वा सुतुमुलं नादं सर्व एव नराधिपाः ।। 2.50.७० ।।\nविस्मयोत्फुल्लनयना विविशुस्ते सभां शुभाम् ।\nकैशिकश्च महाबाहुरुपगम्य नराधिपान् ।। ७१ ।।\nप्रवेशयामास बली प्रतिपूज्य यथाविधि ।\nनिवेदिते सुरश्रेष्ठे पार्थिवानां समागमे ।। ७२ ।।\nनिर्जगाम हरिः श्रीमान् सर्वमङ्गपूजितः ।\nततोऽम्बरस्थास्ते दिव्याः कलशाश्चैलकण्ठिनः ।।७३।।\nसहकारसमायुक्ता ववर्षुर्जलदा इव ।\nदिव्यकाञ्चनरत्नौघैर्दिव्यपुप्पसमन्वितैः ।। ७४ ।।\nगन्धचूर्णविमिश्रैश्च राजेन्द्रस्याभिषेचने ।\nयथोक्तविधिपूर्वेण अभिषिच्य जनार्दनम् ।। ७५ ।।\nदर्शयित्वा नरेन्द्राणां दिव्यैरावरणैः शुभै ।\nदिव्याम्बरविचित्रैश्च दिव्यमाल्यानुलेपनैः ।। ७६ ।।\nसत्कृत्य विधिवद्राज्ञ उपविष्टो जनार्दनः ।\nशुभे देवसभे रम्ये स्नानहेतोरिहागते ।। ७७ ।।\nउपास्यमानो यदुभिर्विदर्भैश्च नराधिपैः ।\nवैनतेयश्च बलवान् कामरूपो नराकृतिः ।। ७८ ।।\nदक्षिणं पार्श्वमाश्रित्य आसनस्थो महाबलः ।\nक्रथश्च कैशिको वीरो वामपार्श्वे तथासने ।। ७९ ।।\nउपविष्टौ महात्मानौ देवस्यानुमते नृपौ ।\nतथैव वामपार्श्वे तु वृष्ण्यन्धकमहारथाः ।। 2.50.८० ।।\nसात्यकिप्रमुखा वीरा उपविष्टा महाबलाः ।\nभास्करप्रतिमे दिव्ये दिव्यास्तरणविस्तृते ।। ८१ ।।\nसुखोपविष्टं श्रीमन्तं देवैरिव शचीपतिम् ।\nसचिवैः श्राविताः सर्वे प्रविष्टास्ते नराधिपाः ।। ८२ ।।\nयथार्हेण च सम्पूज्य राजानः सर्व एव ते ।\nसुखोपविष्टास्ते स्वेषु आसनेषु नराधिपाः ।। ८३ ।।\nकैशिकस्तु महाप्राज्ञः सर्वशास्त्रार्थवित्तमः ।\nपूजयित्वा यथान्यायमुवाच वदतां वरः ।। ८४ ।।\nकैशिक उवाच\nअविज्ञाता नृपाः सर्वे मानुषोऽयमिति प्रभो ।\nभवन्तमुपरुद्धानां देव त्वं क्षन्तुमर्हसि ।। ८५ ।।\nश्रीकृष्ण उवाच\nन मे वैरं प्रवसति एकाहमपि कैशिक ।\nविशेषेण नरेन्द्राणां क्षत्रधर्मऽवतिष्ठताम् ।। ८६ ।।\nयोद्धव्यमिति धर्मेण अधर्मे तु पराङ्मुखे ।\nतेषां किं हेतुना कोपः कर्तव्यस्त्ववनीश्वराः ।। ८७ ।।\nयद्गतं तदतिक्रान्तं ये मृतास्ते दिवं गताः ।\nएष धर्मो नृलोकेऽस्मिञ्जायन्ते च म्रियन्ति च ।। ८८ ।।\nतस्मादशोच्यं भवतां मृतार्थे च नराधिपाः ।\nक्षन्तव्यं रोचतेऽस्माकं वीतवैरा भवन्तु ते ।। ८९ ।।\nवैशम्पायन उवाच\nएवमुक्त्वा नरेन्द्रांस्तानाश्वास्य मधुसूदनः ।\nकैशिकस्य मुखं वीक्ष्य विरराम महाद्युतिः ।। 2.50.९० ।।\nएतस्मिन्नेव काले तु भीष्मको नयकोविदः ।\nपूजयित्वा यथान्यायमुवाच वदतां वरः ।। ९१ ।।\nइति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे पञ्चाशत्तमोऽध्यायः ।। ५० ।।"
  }
]
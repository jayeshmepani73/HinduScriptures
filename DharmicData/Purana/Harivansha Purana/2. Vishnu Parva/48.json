[
  {
    "text": "वैशम्पायन उवाच\nते कृष्णमागतं दृष्ट्वा वैनतेयसहाच्युतम् ।\nबभूवुश्चिन्तयाविष्टाः सर्वे नृपतिसत्तमाः ।। १ ।।\nते समेत्य सभां राजन् राजानो भीमविक्रमाः ।\nमन्त्राय मन्त्रकुशला नीतिशास्त्रार्थवित्तमाः ।। २ ।।\nभीष्मकस्य सभां गत्वा रम्यां हेमपरिष्कृताम् ।\nसिंहासनेषु चित्रेषु विचित्रास्तरणेषु च ।\nनिषेदुस्ते नृपवरा देवा देवसभामिव ।। ३ ।।\nतेषां मध्ये महाबाहुर्जरासंधो महाबलः ।\nवभाषे स महातेजा देवान् देवेश्वरो यथा ।। ४ ।।\nजरासंध उवाच\nश्रूयतां भो नृपश्रेष्ठा भीष्मकश्च महामतिः ।\nकथ्यमानं मया बुद्ध्या वचनं वदतां वराः ।। ५ ।।\nयोऽसौ कृष्ण इति ख्यातो वसुदेवसुतो बली ।\nवैनतेयसहायेन सम्प्राप्तः कुण्डिनं त्विह ।। ६ ।।\nकन्याहेतोर्महातेजा यादवैरभिसंवृतः ।\nअवश्यं कुरुते यत्नं कन्यावाप्तिर्यथा भवेत् ।। ७ ।।\nयदत्र कारणं कार्यं सुनयोपेतमृद्धितम् ।\nकुरुध्वं नृपशार्दूला विनिश्चित्य बलाबलम् ।। ८ ।।\nपदातिनौ महावीर्यौ वसुदेवसुतावुभौ ।\nवैनतेयं विना तस्मिन् गोमन्ते पर्वतोत्तमे ।\nकृतवन्तौ महाघोरं भवद्भिर्विदितं हि तत् ।। ९ ।।\nवृष्णिभिर्यादवैश्चैव भोजान्धकमहारथैः ।\nसमेत्य युद्धमानस्य कीदृशो विग्रहो भवेत् ।। 2.48.१० ।।\nकन्यार्थे यततानेन गरुडस्थेन विष्णुना ।\nकः स्थास्यति रणे तस्मिन्नपि शक्रः सुरैः सह ।। ११ ।।\nयदा चास्मै नापि सुता कदाचित् सम्प्रदीयते ।\nततो ह्ययं बलादेनां नेतुं शक्तः सुरैः सह ।। १२ ।।\nपुरा एकार्णवे घोरे श्रूयते मेदिनी त्वियम् ।\nपातालतलसम्मग्ना विष्णुना प्रभविष्णुना ।। १३ ।।\nवाराहं रूपमास्थाय उद्धृता जगदादिना ।\nहिरण्याक्षश्च दैत्येन्द्रो वराहेण निपातितः ।। १४ ।।\nहिरण्यकशिपुश्चैव महाबलपराक्रमः ।\nअवध्योऽमरदैत्यानामृषिगन्धर्वकिन्नरैः ।। १५ ।।\nयक्षराक्षसनागानां नाकाशे नावनिस्थले ।\nन चाभ्यन्तररात्र्यह्नोर्न शुष्केणार्द्रकेण च ।। १६ ।।\nअवध्यस्त्रिषु लोकेषु दैत्येन्द्रस्त्वपराजितः ।\nनरसिंहेन रूपेण निहतो विष्णुना पुरा ।। १७ ।।\nवामनेन तु रूपेण कश्यपस्यात्मजो बली ।\nअदित्या गर्भसम्भूतो बलिर्बद्धोऽसुरोत्तमः ।। १८ ।।\nसत्यरज्जुमयैः पाशैः कृतः पातालसंश्रयः ।\nकार्तवीर्यो महावीर्यः सहस्रभुजविग्रहः ।। १९ ।।\nदत्तात्रेयप्रसादेन मत्तो राज्यमदेन च ।\nजामदग्न्यो महातेजा रेणुकागर्भसंभवः ।। 2.48.२० ।।\nत्रेताद्वापरयोः संधौ रामः शस्त्रभृतां वरः ।\nपर्शुना(पशुना?) वज्रकल्पेन सप्तद्वीपेश्वरो नृपः ।\nविष्णुना निहतो भूयः छद्मरूपेण हैहयः ।। २१ ।।\nइक्ष्वाकुकुलसम्भूतो रामो दाशरथिः पुरा ।\nत्रिलोकविजयं वीरं रावणं संन्यपातयत् ।। २२ ।।\nपुरा कृतूयुगे विष्णुः संग्रामे तारकामये ।\nषोडशार्द्धभुजो भूत्वा गरुडस्थो हि वीर्यवान् ।। २३ ।।\nनिजघानासुरान् युद्धे वरदानेन गर्वितान् ।\nकालनेमिश्च दैतेयो देवानां च भयप्रदः ।। २४ ।।\nसहस्रकिरणाभेन चक्रेण निहतो युधि ।\nमहायोगबलेनाजौ विश्वरूपेण विष्णुना ।। २५ ।।\nअनेन प्राप्तकालास्ते निहता बहवोऽसुराः ।\nवने वनचरा दैत्या महाबलपराक्रमाः ।। २६ ।।\nनिहता बालभावेन प्रलम्बारिष्टधेनुकाः ।\nशकुनीं केशिनं चैव यमलार्जुनकावपि ।। २७ ।।\nनागं कुवलयापीडं चाणूरं मुष्टिकं तथा ।\nकंसं च बलिनां श्रेष्ठं सगणं देवकीसुतः ।। २८ ।।\nन्यहनद् गोपवेषेण क्रीडमानो हि केशवः ।\nएवमादीनि दिव्यानि छद्मरूपाणि चक्रिणा ।। २९ ।।\nकृतानि दिव्यरूपाणि विष्णुना प्रभविष्णुना ।\nतेनाहं वः प्रवक्ष्यामि भवतां हितकाम्यया ।। 2.48.३० ।।\nतं मन्ये केशवं विष्णुं सुराद्यमसुरान्तकम् ।\nनारायणं जगद्योनिं पुराणं पुरुषं ध्रुवम् ।। ३१ ।।\nस्रष्टारं सर्वभूतानां व्यक्ताव्यक्तं सनातनम् ।\nअधृष्यं सर्वलोकानां सर्वलोकनमस्कृतम् ।। ३२ ।।\nअनादिमध्यनिधनं क्षरमक्षरमव्ययम् ।\nस्वयम्भुवमजं स्थाणुमजेयं सचराचरैः ।। ३३।।\nत्रिविक्रमं त्रिलोकेशं त्रिदशेन्द्रारिनाशनम् ।\nइति मे निश्चिता बुद्धिर्जातोऽयं मथुरामधि ।। ३४ ।।\nकुले महति वै राज्ञां विपुले चक्रवर्तिनाम् ।\nकथमन्यस्य मर्त्यस्य गरुडो वाहनं भवेत् ।। ३५ ।।\nविशेषेण तु कन्यार्थे विक्रमस्थे जनार्दने ।\nकः स्थास्यति पुमानद्य गरुडस्याग्रतो बली ।। ३६ ।।\nस्वयंवरकृतेनासौ विष्णुः स्वयमिहागतः ।\nविष्णोरागमने चैव महान् दोषः प्रकीर्तितः ।। ३७ ।।\nभवद्भिरनुचिन्त्येदं क्रियतां यदनन्तरम् ।\nवैशम्पायन उवाच\nएवं विब्रुवमाणे तु मगधानां जनेश्वरे ।। ३८ ।।\nसुनीथ उवाच\nसम्यगाह महाबाहुर्मगधाधिपतिर्नृपः ।। ३९ ।।\nसमक्षं नरदेवानां यथावृत्तं महाहवे ।\nगोमन्ते रामकृष्णाभ्यां कृतं कर्म सुदुष्करम् ।। 2.48.४० ।।\nगजाश्वरथसम्बाधा पत्तिध्वजसमाकुला ।\nनिर्दग्धा महती सेना चक्रलाङ्गलवह्निना ।। ४१ ।।\nतेनायं मागधः श्रीमाननागतमचिन्तयत् ।\nब्रुवते राजसेनायामनुस्मृत्य सुदारुणम् ।। ४२ ।।\nपदात्योर्युध्यतोस्तत्र बलकेशवयोर्युधि ।\nदुर्निवार्यतरो घोरो ह्यभवद् वाहिनीक्षयः ।। ४३ ।।\nविदितं वः सुपर्णस्य स्वागतस्य नृपोत्तमाः ।\nपक्षवेगानिलोद्धूता बभ्रमुर्गगनेचराः ।। ४४ ।।\nसमुद्राः क्षुभिताः सर्वे चचालाद्रिर्मही मुहुः ।\nवयं सर्वे सुसंत्रस्ताः किमुत्पातेति विक्लवाः ।। ४५ ।।\nयदा संनह्य युध्येत आरूढः केशवः खगम् ।\nकथमस्मद्विधः शक्तः प्रतिस्थातुं रणाजिरे ।। ४६ ।।\nराज्ञां स्वयंवरो नाम सुमहान् हर्षवर्धनः ।\nकृतो नरवरैराद्यैर्यशोधर्मस्य वै विधिः ।। ४७ ।।\nइदं तु कुण्डिनगरमासाद्य मनुजेश्वराः ।\nपुनरेवैष्यते क्षिप्रं महापुरुषविग्रहम् ।। ४८ ।।\nयदि सा वरयेदन्यं राज्ञां मध्ये नृपात्मजा ।\nकृष्णस्य भुजयोर्वीर्यं कः पुमान् प्रसहिष्यति ।। ४९ ।।\nविज्ञापितमिदं दोषं स्वयंवरमहोत्सवे ।\nतदर्थमागतः कृष्णो वयं चैव नराधिपाः ।। 2.48.५० ।।\nकृष्णस्यागमनं चैव नृपाणामतिगर्हितम् ।\nकन्याहेतोर्नरेन्द्राणां यथा वदति मागधः ।। ५१ ।।\nइति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे मागधसुनीथवाक्ये अष्टचत्वारिंशोऽध्यायः ।। ४८ ।।"
  }
]
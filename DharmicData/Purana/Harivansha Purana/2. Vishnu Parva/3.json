[
  {
    "text": "वैशम्पायन उवाच\nआर्यास्तवं प्रवक्ष्यामि यथोक्तमृषिभिः पुरा ।\nनारायणीं नमस्यामि देवीं त्रिभुवनेश्वरीम् ।। १ ।।\nत्वं हि सिद्धिर्धृतिः कीर्तिः श्रीर्विद्या संनतिर्मतिः ।\nसंध्या रात्रिः प्रभा निद्रा कालरात्रिस्तथैव च ।। २ ।।\nआर्या कात्यायनी देवी कौशिकी ब्रह्मचारिणी ।\nजननी सिद्धसेनस्य उग्रचारी महाबला ।। ३ ।।\nजया च विजया चैव पुष्टिस्तुष्टिः क्षमा दया ।\nज्येष्ठा यमस्य भगिनी नीलकौशेयवासिनी ।। ४।।\nबहुरूपा विरूपा च अनेकविधिचारिणी ।\nविरूपाक्षी विशालाक्षी भक्तानां परिरक्षिणी ।। ५ ।।\nपर्वताग्रेषु घोरेषु नदीषु च गुहासु च ।\nवासस्ते च महादेवि वनेषूपवनेषु च ।। ६ ।।\nशबरैर्बर्बरैश्चैव पुलिन्दैश्च सुपूजिता ।\nमयूरपिच्छध्वजिनी लोकान् क्रमसि  सर्वशः ।। ७ ।।\nकुकुटैश्छागलैर्मेषैः  सिंहैर्व्याघ्रैः समाकुला ।\nघण्टानिनादबहुला विन्ध्यवासिन्यभिश्रुता ।। ८ ।।\nत्रिशूलपट्टिशधरा सूर्यचन्द्रपताकिनी ।\nनवमी कृष्णपक्षस्य शुक्लस्यैकादशी तथा ।। ९ ।।\nभगिनी बलदेवस्य रजनी कलहप्रिया ।\nआवासः सर्वभूतानां निष्ठा च परमा गतिः ।। 2.3.१० ।।\nनन्दगोपसुता चैव देवानां विजयावहा ।\nचीरवासाः सुवासाश्च रौद्री संध्याचरी निशा ।। ११ ।।\nप्रकीर्णकेशी मृत्युश्च सुरामांसबलिप्रिया ।\nलक्ष्मीरलक्ष्मीरूपेण दानवानां वधाय च ।।१२ ।।\nसावित्री चापि देवानां माता भूतगणस्य च ।\nकन्यानां ब्रह्मचर्यं त्वं सौभाग्यं प्रमदासु च ।। १३ ।।\nअन्तर्वेदी च यज्ञानामृत्विजां चैव दक्षिणा ।\nकर्षकाणां च सीतेति भूतानां धरणीति च ।। १४ ।।\nसिद्धिः सांयात्रिकाणां तु वेला त्वं सागरस्य च।। ।\nयक्षाणां प्रथमा यक्षी नागानां सुरसेति च ।। १५ ।।\nब्रह्मवादिन्यथो दीक्षा शोभा च परमा तथा ।\nज्योतिषां त्वं प्रभा देवि नक्षत्राणां च रोहिणी ।। १६ ।।\nराजद्वारेषु तीर्थेषु नदीनां सङ्गमेषु च ।\nपूर्णा च पूर्णिमा चन्द्रे कृत्तिवासा इति स्मृता ।। १७ ।।\nसरस्वती च वाल्मीके स्मृतिर्द्वैपायने तथा ।\nऋषीणां धर्मबुद्धिस्तु देवानां मानसी तथा ।। १८ ।।\nसुरा देवी तु भूतेषु स्तूयसे त्वं स्वकर्मभिः ।\nइन्द्रस्य चारुदृष्टिस्त्वं सहस्रनयनेति च ।। १९ ।।\nतापसानां च देवी त्वमरणी चाग्निहोत्रिणाम्।\nक्षुधा च सर्वभूतानां तृप्तिस्त्वं दैवतेषु च ।। 2.3.२०।।\nस्वाहा तृप्तिर्धृतिर्मेधा वसूनां त्वं वसूमती ।\nआशा त्वं मानुषाणां च पुष्टिश्च कृतकर्मणाम्।। २१ ।।\nदिशश्च विदिशश्चैव तथा ह्यग्निशिखा प्रभा ।\nशकुनी पूतना त्वं च रेवती च सुदारुणा ।। २२ ।।\nनिद्रापि सर्वभूतानां मोहिनी क्षत्रिया तथा ।\nविद्यानां ब्रह्मविद्या त्वमोङ्कारोऽथ वषट् तथा ।। २३ ।।\nनारीणां पार्वतीं च त्वां पौराणीमृषयो विदुः ।\nअरुन्धती च साध्वीनां प्रजापतिवचो यथा ।। २४ ।।\nपर्यायनामभिर्दिव्यैरिन्द्राणी चेति विश्रुता ।\nत्वया व्याप्तमिदं सर्वं जगत् स्थावरजङ्गमम् ।। २५ ।।\nसंग्रामेषु च सर्वेषु अग्निप्रज्वलितेषु च।\nनदीतीरेषु चौरेषु कान्तारेषु भयेषु च ।।२६।।\nप्रवासे राजबन्धे च शत्रूणां च प्रमर्दने।\nप्रणात्ययेषु सर्वेषु त्वं हि रक्षा न संशयः।। २७।।\nत्वयि मे हदयं देवि त्वयि चित्तं मनस्त्वयि ।\nरक्ष मां सर्वपापेभ्यः प्रसादं कर्तुमर्हसि ।। २८ ।।\nइमं यः सुस्तवं दिव्यमिति व्यासप्रकल्पितम् ।\nयः पठेत् प्रातरुत्थाय शुचिः प्रयतमानसः ।। २९ ।।\nत्रिभिर्मासैः काङ्क्षितं च फलं वै सम्प्रयच्छसि ।\nषड्भिर्मासैर्वरिष्ठं तु वरमेकं प्रयच्छसि ।। 2.3.३० ।।\nअर्चिता तु त्रिभिर्मासैर्दिव्यं चक्षुः प्रयच्छसि ।\nसंवत्सरेण सिद्धिं तु यथाकामं प्रयच्छसि ।।३१ ।।\nसत्यं ब्रह्म च दिव्यं च द्वैपायनवचो यथा ।\nनृणां बन्धं वधं घोरं पुत्रनाशं धनक्षयम् ।। ३२ ।।\nव्याधिमृत्युभयं चैव पूजिता शमयिष्यसि ।\nभविष्यसि महाभागे वरदा कामरूपिणी ।। ३३ ।।\nमोहयित्वा च तं कंसमेका त्वं भोक्ष्यसे जगत् ।\nअहमप्यात्मनो वृत्तिं विधास्ये गोषु गोपवत् ।। ३४ ।।\nसमृद्ध्यर्थमहं चैव करिष्ये कंसगोपताम् ।\nएवं तां  स समादिश्य गतोऽन्तर्धानमीश्वरः ।। ३५ ।।\nसा चापि तं नमस्कृत्य तथास्त्विति च निश्चिता ।। ३६ ।।\nयश्चैतत् पठते स्तोत्रं शृणुयाद् वाप्यभीक्ष्णशः ।\nसर्वार्थसिद्धिं लभते नरो नास्त्यत्र संशयः ।। ३७ ।।\nइति श्रीमहाभारते खिलभागे हरिवंशे विष्णुपर्वणि स्वप्नगर्भविधाने आर्यास्तुतौ तृतीयोऽध्यायः ।। ३ ।।"
  }
]
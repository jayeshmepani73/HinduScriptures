[
  {
    "text": "वैशम्पायन उवाच\nअथ कृष्णस्य कौरव्य ध्यातमात्रस्तपोधनः ।\nआजगाम मुनिश्रेष्ठो नारदो वदतां वरः ।। १ ।।\nसम्पूजयित्वा विधिवद् वासुदेवो विशाम्पते ।\nप्रतिग्रहार्थं विधिवच्छ्रीमान्  भक्त्या न्यमन्त्रयत्।। २ ।।\nततः काले च सम्प्राप्ते स्नातं देवो महामुनिम् ।\nसम्पूज्य माल्यैर्गन्धैश्च भोजयामास भारत ।। ३ ।।\nसार्वकामिकमन्नाद्यं सर्वभूतकृदन्वयः ।\nसत्यया प्रियया सार्द्धं प्रहृष्टेनान्तरात्मना ।। ४ ।।\nपुष्पदामावसृज्याथ कण्ठे कृष्णस्य भाविनी ।\nबबन्ध कृष्णं सुभगा पारिजाते वनस्पतौ ।। ५ ।।\nअद्भिर्ददौ नारदाय ततोऽनुज्ञाप्य केशवम् ।\nदेवी धेनुसहस्रं च काञ्चनस्य च पर्वतम् ।। ६ ।।\nहिरण्यरूप्यमिश्रं च मणिरत्नप्रभस्य च ।\nतिलमिश्रस्य च तथा धान्यैरन्यैर्युतस्य च ।। ७ ।।\nप्रतिगृह्य तु तत् सर्वं नारदो मुनिसत्तमः ।\nस सम्प्रहृष्टो भुक्त्वाथ भूयः केशवमब्रवीत् ।। ८ ।।\nभोः केशव मदीयस्त्वमद्भिर्दत्तोऽसि सत्यया ।\nस त्वं मामनुगच्छस्व कुरु यद्यद् ब्रवीम्यहम् ।। ९ ।।\nप्रथमः पक्ष इत्येवमब्रवीन्मधुसूदनः ।\nव्रजन्तमनुवव्राज नारदं च जनार्दनः ।। 2.76.१० ।।\nपरिहासं बहुविधं कृत्वा मुनिवरस्तदा ।\nतिष्ठस्व गच्छामीत्युक्त्वा परिहासविचक्षणः ।। ११ ।।\nअपनीय ततः कण्ठात् पुष्पदामैनमब्रवीत् ।\nकपिलां गां सवत्सां भो निष्क्रयार्थं प्रयच्छ मे ।। १२ ।।\nकृष्णाजिनं तिलैः पूर्णं प्रयच्छ च सकाञ्चनम् ।\nएषोऽत्र निष्क्रयः कृष्ण विहितो वृषकेतुना ।। १३ ।।\nतथेत्युक्त्वा हृषीकेशस्तथा चक्रे जनाधिप ।\nस उवाच मुनिश्रेष्ठं हसित्वा मधुसूदनः ।। १४ ।।\nवरं वरय धर्मज्ञ यस्ते नारद काङ्क्षितः ।\nतत्ते दातास्मि धर्मज्ञ परा प्रीतिर्हि मे त्वयि ।। १५ ।।\nनारद उवाच\nनित्यमेवास्तु मे प्रीतो भवान् विष्णो सनातन ।\nत्वत्प्रसादात्तु सालोक्यं व्रजेयं ते महामते ।। १६ ।।\nअयोनिजो भवेयं ते नारायण सतां गते ।\nभवेयं ब्राह्मणश्चैव पुनर्जात्यन्तरेष्वपि ।। १७ ।।\nएवमस्त्विति तं देवो विष्णुः प्रोवाच भारत ।\nतुतोष च ततो धीमान् नारदो मुनिसत्तमः ।। १८ ।।\nषोडश स्त्रीसहस्राणि विष्णोरतुलतेजसः ।\nनिमन्त्रितानि कौरव्य सत्यया हरिक्रान्तया ।। १९ ।।\nतासां ददौ संनियोगमेकैकं हरिवल्लभा ।\nशच्या यो वासुदेवस्य पुरा दत्तो नराधिप ।। 2.76.२० ।।\nपारिजातो वसंस्तत्र ततः प्रववृते तदा ।\nआज्ञया वासुदेवस्य नारदेन महात्मना ।। २१ ।।\nनिमन्त्रिता गणाः सर्वे केशवेन महात्मना ।\nविभूतिं पारिजातस्य ददृशुः कुरुनन्दन ।। २२ ।।\nपाण्डवांश्चानयामास सहैव पृथया हरिः ।\nद्रौपद्या च महातेजास्तथैव च सुभद्रया ।। २३ ।।\nश्रुतश्रवां च ससुतां भीष्मकं ससुतं तदा ।\nअन्यानपि च कौरव्य मित्रसम्बन्धिबान्धवान् ।। २४ ।।\nरेमे च सह पार्थेन फाल्गुनेन जनार्दनः ।\nसान्तःपुरो महातेजाः परमर्द्ध्यावसन्नृप ।। २५ ।।\nसंवत्सरे ततो याते केशिहामरसत्तमः ।\nपारिजातं पुनः स्वर्गमानयत् सर्वभावनः ।। २६ ।।\nतत्रादितिं कश्यपं च दृष्ट्वा स्वजननीं प्रभुः ।\nशक्रेण सहितो धीमानप्रमेयपराक्रमः ।। २७ ।।\nतमुवाचादितिर्माता प्रणतं मधुसूदनम् ।\nसौभ्रात्रमस्तु वामेवं नित्यं चामरसत्तम ।। २८ ।।\nमनोरथं मम त्वं च पूरयस्व जनार्दन ।\nतथेत्येवाब्रवीत्कृष्णस्ततो मातरमात्मवान् ।। २९ ।।\nआमन्त्रयित्वा पितरौ देवराजानमब्रवीत्।\nवासुदेवो महातेजाः कालप्राप्तमिदं वचः ।। 2.76.३० ।।\nमहादेवेन देवेश संदिष्टोऽस्मि महात्मना ।\nभन्तर्भूमितलेऽवध्यानसुरान् प्रति मानद ।। ३१ ।।\nतदितो दशरात्रेण हन्ताहमसुरोत्तमान् ।\nतत्रोपविष्टान् स्थातव्यं प्रवरेण महात्मना ।। ३२ ।।\nजयन्तेन च वीरेण दानवानां जिघांसया ।\nएकोऽत्र मानुषो देवो देवपुत्रस्तथा परः ।। ३३ ।।\nअवध्याः किल ते देवैर्ब्रह्मणो वरदर्पिताः ।\nअस्माभिः किल हन्तव्या मानुषत्वमुपागतैः ।। ३४ ।।\nतथेति कृष्णं स हरिः प्रीतरूपस्तथाव्रवीत्।\nसस्वजाते ततो देवावन्योन्यं जनमेजय ।। ३५ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे स्वर्गे पारिजातस्थापने षट्सप्ततितमोऽध्यायः ।। ७६ ।।"
  }
]
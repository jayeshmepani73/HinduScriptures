[
  {
    "text": "वैशम्पायन उवाच\nप्रदोषार्द्धे कदाचित् तु कृष्णे रतिपरायणे।\nत्रासयन् समदो गोष्ठमरिष्टः प्रत्यदृश्यत।।१।।\nनिर्वाणाङ्गारमेघाभस्तीक्ष्णशृङ्गोऽर्कलोचनः ।\nक्षुरतीक्ष्णाग्रचरणः कालः काल इवापरः।।२।।\nलेलिहानः सनिष्पेषं जिह्वयोष्ठौ पुनः पुनः ।\nगर्विताविद्धलाङ्गूलः कठिनस्कन्धबन्धनः ।। ३ ।।\nककुदोदग्रनिर्माणः प्रमाणाद् दुरतिक्रमः ।।\nशकृन्मूत्रोपलिप्ताङ्गो गवामुद्वेजनो भृशम्।।४।।\nमहाकटिः स्थूलमुखो दृढजानुर्महोदरः ।\nविषाणावल्गितगतिर्लम्बता कण्ठचर्मणा ।।५।।\nगवारोहेषु चपलस्तरुघाताङ्किताननः ।।\nयुद्धसञ्जाविषाणाग्रो द्विषद्वृषभसूदनः ।। ६ ।।\nअरिष्टो नाम हि गवामरिष्टो दारुणाकृतिः ।\nदैत्यो वृषभरूपेण गोष्ठान् विपरिधावति ।। ७ ।।\nपातयानो गवां गर्भान् दृप्तो गच्छत्यनार्तवम् ।\nभजमानश्च चपलो गृष्टीः सम्प्रचचार ह ।। ८ ।।\nशृङ्गप्रहरणो रौद्रः प्रहरन् गोषु दुर्मदः ।\nगोष्ठेषु न रतिं लेभे विना युद्धेन गोवृषः ।। ९ ।।\nकस्यचित् त्वथ कालस्य स वृषः केशवाग्रतः ।\nआजगाम बलोदग्रो वैवस्वतवशे स्थितः ।। 2.21.१० ।।\nस तत्र गास्तु प्रसभं बाधमानो मदोत्कटः ।\nचकार निर्वृषं गोष्ठं निर्वत्सशिशुपुङ्गवम् ।। ११ ।।\nएतस्मिन्नेव काले तु गावः कृष्णसमीपगाः ।\nत्रासयामास दुष्टात्मा वैवस्वतवशे स्थितः ।। १२ ।।\nसेन्द्राशनिरिवाम्भोदो नर्दमानो महासुरः ।\nतालशब्देन तं कृष्णः सिंहनादैश्च मोहयन् ।। १३ ।।\nअभ्यधावत गोविन्दो दैत्यं वृषभरूपिणम् ।\nस कृष्णं गोवृषो दृष्ट्वा हृष्टलाङ्गूललोचनः ।। १४ ।।\nरोषितस्तालशब्देन युद्धाकाङ्क्षी ननर्द ह ।\nतमापतन्तं दुर्वृत्तं दृष्ट्वा वृषभरूपिणम् ।\nतस्मात् स्थानान्न व्यचलत् कृष्णो गिरिरिवाचलः ।। १५ ।।\nस कुक्षौ वृषभो दृष्टिं प्रणिधाय धृताननः ।\nकृष्णस्य निधनाकाङ्क्षी तूर्णमभ्युत्पपात ह ।। १६ ।।\nतमापतन्तं वेगेन प्रतिजग्राह दुर्द्धरम्।\nकृष्णः कृष्णाञ्जननिभो वृषं प्रति वृषोपमः ।। १७ ।।\nस संसक्तस्तु कृष्णो वै वृषेणेव महावृषः ।\nमुमोच वक्त्रजं फेनं नस्तश्चाथ सशब्दवत् ।। १८ ।।\nतावन्योन्यावरुद्धाङ्गौ युद्धे कृष्णवृषावुभौ ।\nरेजतुर्मेघसमये संसक्ताविव तोयदौ ।। १९ ।।\nतस्य दर्पबलं हत्वा कृत्वा शृङ्गान्तरे पदम् ।\nआपीडयदरिष्टस्य कण्ठं क्लिन्नमिवाम्बरम् ।। 2.21.२० ।।\nशृङ्गं चास्य पुनः सव्यमुत्पाट्य यमदण्डवत् ।\nतेनैव प्राहरद् वक्त्रे स ममार भृशं हतः ।। २१ ।।\nस भिन्नशृङ्गो भग्नास्यो भग्नस्कन्धश्च दानवः ।\nपपात रुधिरोद्गारी साम्बुधार इवाम्बुदः ।। २२ ।।\nगोविन्देन हतं दृष्ट्वा दृप्तं वृषभदानवम् ।\nसाधु साध्विति भूतानि तत्कर्मास्याभितुष्टुवुः ।। २३\nस चोपेन्द्रो वृषं हत्वा कान्तचन्द्रे निशामुखे ।\nअरविन्दाभनयनः पुनरेव ररास ह ।। २४ ।।\nतेऽपि गोवृत्तयः सर्वे कृष्णं कमललोचनम्।\nउपासांचक्रिरे हृष्टाः सर्वे शक्रमिवामराः ।। २५ ।।\nइति श्रीमहाभारते खिलभागे हरिवंशे विष्णुपर्वणि वृषभासुरवधे एकविंशोऽध्यायः ।। २१ ।।"
  }
]
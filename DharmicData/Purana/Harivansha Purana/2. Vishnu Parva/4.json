[
  {
    "text": "वैशम्पायन उवाच\nकृते गर्भविधाने तु देवकी देवतोपमा ।\nजग्राह सप्त तान्गर्भान्यथावत् समुदाहृतान् ।। १ ।।\nषङ्गर्भान् निस्सृतान् कंसस्ताञ्जघान शिलातले।\nआपन्तं सप्तमं गर्भं सा निनायाथ रोहिणीम् ।। २ ।।\nअर्धरात्रे स्थितं गर्भं पातयन्ती रजस्वला ।\nनिद्रया सहसाऽऽविष्टा पपात धरणीतले ।। ३ ।।\nसा स्वप्नमिव तं दृष्ट्वा गर्भं निःसृतमात्मनः ।\nअपश्यन्ती च तं गर्भं मुहूर्ते व्यथिताभवत् ।। ४ ।।\nतामाह निद्रा संविग्नां नैशे तमसि रोहिणीम्।\nरोहिणीमिव सोमस्य वसुदेवस्य धीमतः ।। ५ ।।\nकर्षणेनास्य गर्भस्य स्वगर्भे चाहितस्य वै ।\nसंकर्षणो नाम सुतः शुभे तव भविष्यति ।। ६ ।।\nसा तं पुत्रमवाप्यैवं हृष्टा किञ्चिदवाङ्मुखी ।\nविवेश रोहिणी वेश्म सुप्रभा रोहिणी यथा ।। ७ ।।\nतस्य गर्भस्य मार्गेण गर्भमाधत्त देवकी ।\nयदर्थं सप्त ते गर्भाः कंसेन विनिपातिताः ।। ८ ।।\nतं तु गर्भं प्रयत्नेन ररक्षुस्तस्य मन्त्रिणः ।\nसोऽप्यत्र गर्भवसतौ वसत्वात्मेच्छया हरिः ।। ९ ।।\nयशोदापि समाधत्त गर्भं तदहरेव तु ।\nविष्णोः शरीरजां निद्रां विष्णुनिर्देशकारिणीम् ।। 2.4.१० ।।\nगर्भकाले त्वसम्पूर्णे अष्टमे मासि ते स्त्रियौ ।\nदेवकी च यशोदा च सुषुवाते समं तदा ।। ११ ।।\nयामेव रजनीं कृष्णो जज्ञे वृष्णिकुलोद्वहः ।\nतामेव रजनीं कन्यां यशोदापि व्यजायत ।। १२ ।।\nनन्दगोपस्य भार्यैका वसुदेवस्य चापरा ।\nतुल्यकालं च गर्भिण्यौ यशोदा देवकी तथा ।। १३\nदेवक्यजनयद्विष्णुं यशोदा तां तु दारिकाम् ।\nमुहूर्तेऽभिजिति प्राप्ते सार्धरात्रे विभूषिते ।। १४\nसागराः समकम्पन्त चेलुश्च धरणीधराः ।\nजज्वलुश्चाग्नयः शान्ता जायमाने जनार्दने ।। १५ ।।\nशिवाश्च प्रववुर्वाताः प्रशान्तमभवद् रजः ।\nज्योतींष्यतिव्यकाशन्त जायमाने जनार्दने ।। १६ ।।\nअभिजिन्नाम नक्षत्रं जयन्ती नाम शर्वरी ।\nमुहूर्तो विजयो नाम यत्र जातो जनार्दनः ।। १७ ।।\nअव्यक्तः शाश्वतः सूक्ष्मो हरिर्नारायणः प्रभुः ।\nजायमानो हि भगवान्नयनैर्मोहयन् प्रभुः ।। १८ ।।\nअनाहता दुन्दुभयो देवानां प्राणदन् दिवि ।\nआकाशात् पुष्पवृष्टिं च ववर्ष त्रिदशेश्वरः ।। १९ ।।\nगीर्भिर्मङ्गलयुक्ताभिः स्तुवन्तो मधुसूदनम्।\nमहर्षयः सगन्धर्वा उपतस्थुः सहाप्सराः ।। 2.4.२० ।\nजायमाने हृषीकेशे प्रहृष्टमभवज्जगत्।\nइन्द्रश्च त्रिदशैः सार्धं तुष्टाव मधुसूदनम् ।। २१ ।।\nवसुदेवश्च तं रात्रौ जातं पुत्रमधोक्षजम् ।\nश्रीवत्सलक्षणं दृष्ट्वा युतं दिव्यैश्च लक्षणैः ।\nउवाच वसुदेवस्तु रूपं संहर वै प्रभो ।। २२ ।।\nभीतोऽहं देव कंसस्य तस्मादेवं ब्रवीम्यहम् ।\nमम पुत्रा हतास्तेन तव ज्येष्ठाम्बुजेक्षण ।। २३ ।।\nवैशम्पायन उवाच\nवसुदेववचः श्रुत्वा रूपं चाहरदच्युतः ।\nअनुज्ञाप्य पितृत्वेन नन्दगोपगृहं नय ।। २४ ।।\nवसुदेवस्तु संगृह्य दारकं क्षिप्रमेव च ।\nयशोदाया गृहं रात्रौ विवेश सुतवत्सलः ।। २५\nयशोदायास्त्वविज्ञातस्तत्र निक्षिप्य दारकम्।\nप्रगृह्य दारिकां चैव देवकीशयने न्यसत् ।। २६ ।।\nपरिवर्ते कृते ताभ्यां गर्भाभ्यां भयविक्लवः ।\nवसुदेवः कृतार्थो वै निर्जगाम निवेशनात् ।। २७।।\nउग्रसेनसुतायाथ कंसायानकदुन्दुभिः।\nनिवेदयामास तदा तां कन्यां वरवर्णिनीम् ।। २८।।\nतच्छ्रुत्वा त्वरितः कंसो रक्षिभिः सह वेगिभिः ।\nआजगाम गृहद्वारं वसुदेवस्य वीर्यवान् ।। २९ ।।\nस तत्र त्वरितं द्वारि किं जातमिति चाब्रवीत् ।\nदयितां शीघ्रमित्येवं वाग्भिः समभितर्जयत्  ।।2.4.३०।।\nततो हाहाकृताः सर्वा देवकीभवने स्त्रियः ।\nउवाच देवकी दीना बाष्पगद्गदया गिरा ।। ३१ ।।\nदारिका तु प्रजातेति कंसं समभियाचती ।\nश्रीमन्तो मे हताः सप्त पुत्रगर्भास्त्वया विभो ।। ३२ ।।\nदारिकेयं हतैवैषा पश्यस्व यदि मन्यसे ।\nदृष्ट्वा कंसस्तु तां कन्यामाकृष्यत मुदा युतः ।। ३३ ।।\nहतैवैषा यदा कन्या जातेत्युक्त्वा वृथामतिः ।\nसा गर्भशयने क्लिष्टा गर्भाम्बुक्लिन्नमूर्धजा ।। ३४ ।।\nकंसस्य पुरतो न्यस्ता पृथिव्यां पृथिवीसमा ।\nस चैनां गृह्य पुरुषः खमाविध्यावधूय च ।। ३५ ।।\nउद्यच्छन्नेव सहसा शिलायां समपोथयत् ।\nसावधूता शिलापृष्ठेऽनिष्पिष्टा दिवमुत्पतत् ।। ३६ ।।\nहित्वा गर्भतनुं सा तु सहसा मुक्तमूर्धजा ।\nजगाम कसमादिश्य दिव्यस्रगनुलेपना ।। ३७ ।।\nहारशोभितसर्वाङ्गी मुकुटोज्ज्वलभूषिता ।\nकन्यैव साभवन्नित्यं दिव्या देवैरभिष्टुता ।। ३८ ।।\nनीलपीताम्बरधरा गजकुम्भोपमस्तनी ।\nरथविस्तीर्णजघना चन्द्रवक्त्रा चतुर्भुजा ।। ३९\nविद्युद्विस्पष्टवर्णाभा बालार्कसदृशेक्षणा ।\nपयोधरस्तनवती संध्येव सपयो धरा ।। 2.4.४० ।।\nसा वै निशि तमोग्रस्ते बभौ भूतगणाकुले ।\nनृत्यती हसती चैव विपरीतेन भास्वती ।। ४१ ।।\nविहायसि गता रौद्रा पपौ पानमनुत्तमम् ।\nजहास च महाहासं कंसं च रुषिताब्रवीत् ।। ४२।।\nकंस कंसात्मनाशाय यदहं घातिता त्वया ।\nसहसा च समुत्क्षिप्य शिलायामभिपोथिता ।। ४३ ।।\nतस्मात्तवान्तकालेऽहं कृष्यमाणस्य शत्रुणा ।\nपाटयित्वा करैर्देहमुष्णं पास्यामि शोणितम् ।। ४४ ।।\nएवमुक्त्वा वचो घोरं सा यथेष्टेन वर्त्मना ।\nखं सा देवालयं देवी सगणा विचचार ह ।। ४५ ।।\nसा कन्या ववृधे तत्र वृष्णिसंघसुपूजिता ।\nपुत्रवत् पाल्यमाना सा वसुदेवाज्ञया तदा ।। ४६ ।\nविद्धि चैनामथोत्पन्नामंशाद् देवीं प्रजापतेः ।\nएकानंशां योगकन्यां रक्षार्थं केशवस्य तु ।। ४७ ।।\nतां वै सर्वे सुमनसः पूजयन्ति स्म यादवाः ।\nदेववद् दिव्यवपुषा कृष्णः संरक्षितो यया ।। ४८ ।।\nतस्यां गतायां कंसस्तु तां मेने मृत्युमात्मनः ।\nविविक्ते देवकीं चैव व्रीडितः समभाषत ।। ४९ ।।\nकंस उवाच\nमृत्योः स्वसः कृतो यत्नस्तव गर्भा मया हताः ।\nअन्य एवान्यतो देवि मम मृत्युरुपस्थितः ।। 2.4.५० ।\nनैराश्येन कृतो यत्नः स्वजने प्रहृतं मया ।\nदैवं पुरुषकारेण न चातिक्रान्तवानहम् ।। ५१ ।।\nत्यज गर्भकृतां चिन्तां संतापं पुत्रजं त्यज ।\nहेतुभूतस्त्वहं तेषां सति कालविपर्यये ।। ५२ ।।\nकाल एव नृणां शत्रुः कालश्च परिणामकः ।\nकालो नयति सर्वं वै हेतुभूतस्तु मद्विधः ।। ५३ ।।\nआगमिष्यन्ति वै देवि यथाभागमुपद्रवाः ।\nइदं तु कष्टं यज्जन्तुः कर्ताहमिति मन्यते ।। ५४ ।।\nमा कार्षीः पुत्रजां चिन्तां विलापं शोकजं त्यज ।\nएवं प्रायो नृणां योनिर्नास्ति कालस्य संस्थितिः।। ५५ ।।\nएष ते पादयोर्मूर्ध्ना पुत्रवत् तव देवकि ।\nमद्गतस्त्यज्यतां रोषो जानाम्यपकृतं त्वयि ।। ५६ ।।\nइत्युक्तवन्तं कंसं सा देवकी वाक्यमब्रवीत् ।\nसाश्रुपूर्णमुखा दीना भर्तारमुपवीक्षती ।\nउत्तिष्ठोत्तिष्ठ वत्सेति कंसं मातेव जल्पती ।। ५७ ।।\nदेवक्युवाच\nममाग्रतो हता गर्भा ये त्वया कामरूपिणा ।\nकारणं त्वं न वै पुत्र कृतान्तोऽप्यत्र कारणम् ।। ५८ ।।\nगर्भकर्तनमेतन्मे सहनीयं त्वया कृतम् ।\nपादयोः पतता मूर्ध्ना स्वं च कर्म जुगुप्सता ।। ५९ ।।\nगर्भे च नियतो मृत्युर्बाल्येऽपि न निवर्तते ।\nयुवापि मृत्योर्वशगः स्थविरो मृत एव तु ।। 2.4.६० ।।\nकालपक्वमिदं सर्वं हेतुभूतस्तु त्वद्विधः ।\nअज्ञाते दर्शनं नास्ति यथा वायुस्तथैव च ।। ६१ ।।\nजातोऽप्यजाततां याति विधात्रा यत्र नीयते ।\nतद् गच्छ पुत्र मा ते भून्मद्गतं मृत्युकारणम् ।। ६२ ।।\nमृत्युना प्रहृते पूर्वं शेषो हेतुः प्रवर्तते ।\nविधिना पूर्वदृष्टेन प्रजासर्गेण तत्त्वतः ।। ६३ ।।\nमातापित्रोस्तु कार्येण जन्मतस्तूपपद्यते ।\nवैशम्पायन उवाच\nनिशम्य देवकीवाक्यं स कंसः स्वं निवेशनम् ।। ६४ ।।\nप्रविवेश ससंरब्धो दह्यमानेन चेतसा ।\nकृत्ये प्रतिहते दीनो जगाम विमना भृशम् ।। ६९ ।।\nइति श्रीमहाभारते खिलभागे हरिवंशे विष्णुपर्वणि श्रीकृष्णजन्मनि चतुर्थोऽध्यायः ।। ४ ।।"
  }
]
[
  {
    "text": "अर्जुन उवाच\nततः पर्वतजालानि सरितश्च वनानि च ।\nअपश्यं समतिक्रम्य सागरं वरुणालयम् ।। १ ।।\nततोऽर्घ्यमुदधिः साक्षादुपनीय जनार्दनम् ।\nस प्राञ्जलिः समुत्थाय किंकरोमीति चाब्रवीत् ।। २ ।।\nप्रतिगृह्य स तां पूजां तमुवाच जनार्दनः ।\nरथपन्थानमिच्छामि त्वया दत्तं नदीपते ।। ३ ।।\nअथाब्रवीत् समुद्रस्तु प्राञ्जलिर्गरुडध्वजम् ।\nप्रसीद भगवन् नैवमन्योऽप्येवं गमिष्यति ।। ४ ।।\nत्वयैव स्थापितः पूर्वमगाधोऽस्मि जनार्दन ।\nत्वया प्रवर्तिते मार्गे यास्यामि गमनायताम् ।। ५ ।।\nअन्येऽप्येवं गमिष्यन्ति राजानो दर्पमोहिताः ।\nएवं संचिन्त्य गोविन्द यत् क्षमं तत् समाचर ।। ६ ।।\nवासुदेव उवाच\nब्राह्मणार्थं मदर्थ च कुरु सागर मद्वचः ।\nमदृते  न पुमान् कश्चिदन्यस्त्वां धर्षयिष्यति ।। ७ ।।\nअथाब्रवीत् समुद्रस्तु पुनरेव जनार्दनम् ।\nअभिशापभयाद् भीतो बाढमेवं भविष्यति ।। ८ ।।\nशोषयाम्येष मार्गं ते येन त्वं कृष्ण यास्यसि ।\nरथेन सह सूतेन सध्वजेन तु केशव ।। ९ ।।\nवासुदेव उवाच\nमया दत्तो वरः पूर्वं न शोषं यास्यसीति ह ।\nमानुषास्ते न जानीयुर्विविधान् रत्नसंचयान ।। १० ।।\nजलं स्तम्भय साधो त्वं ततो यास्याम्यहं रथी।\nन च कश्चित् प्रमाणं ते रत्नानां वेत्स्यते नरः ।। ११  ।।\nसागरेण तथेत्युक्ते प्रस्थिताः स्मो जलेन वै ।\nस्तम्भितेन पथा भूमौ मणिवर्णेन भास्वता ।। १२ ।।\nततोऽर्णवं समुत्तीर्य कुरूनप्युत्तरान् वयम् ।\nक्षणेन समतिक्रान्ता गन्धमादनमेव च ।। १३ ।।\nततस्तु पर्वताः सप्त केशवं समुपस्थिताः ।\nजयन्तो वैजयन्तश्च नीलो रजतपर्वतः ।। १४ ।।\nमहामेरुः सकैलास इन्द्रकूटश्च नामतः ।\nबिभ्राणा वर्णरूपाणि विविधान्यद्भुतानि च ।। १५ ।।\nउपस्थाय च गोविन्दं किं कुर्मेत्यब्रुवंस्तदा ।\nतांश्चैव प्रतिजग्राह विधिवन्मधुसूदनः ।। १६ ।।\nतानुवाच हृषीकेशः प्रणामावनतान् स्थितान् ।\nविवरं गच्छतो मेऽद्य रथमार्गः प्रदीयताम् ।। १७ ।।\nते कृष्णस्य वचः श्रुत्वा प्रतिगृह्य च पर्वताः ।\nप्रददुः कामतो मार्गं गच्छतो भरतर्षभ ।। १८ ।।\nतत्रैवान्तर्हिताः सर्वे तदाश्चर्यतरं मम ।\nअसक्तं च रथो याति मेघज्ञालेष्विवांशुमान् ।। १९ ।।\nसप्त द्वीपान् ससिन्धुश्च सप्त सप्त गिरीनथ ।\nलोकालोकं तथातीत्य विवेश सुमहत्तमः ।। २० ।।\nततः कदाचिद् दुःखेन रथमूहुस्तुरङ्गमाः ।\nपङ्कभूतं हि तिमिरं स्पर्शाद् विज्ञायते नृप ।। २१ ।।\nअथ पर्वतभूतं तत् तिमिरं समपद्यत ।\nतदासाद्य महाराज निष्प्रयत्ना हयाः स्थिताः ।। २२ ।।\nततश्चक्रेण गोविन्दः पाटयित्वा तमस्तदा ।\nआकाशं दर्शयामास रथपन्थानमुत्तमम् ।। २३ ।।\nनिष्क्रम्य तमसस्तस्मादाकाशे दर्शिते तदा ।\nभविष्यामीति संज्ञा मे भयं च विगतं मम ।। २४ ।।\nततस्तेजः प्रज्वलितमपश्यं तत् तदाम्बरे।\nसर्वलोकं समाविश्य स्थितं पुरुषविग्रहम्।।२५।।\nतं प्रविष्टो हृषीकेशो दीप्तं तेजोनिधिं तदा ।\nरथ एव स्थितश्चाहं स च ब्राह्मणसत्तमः ।। २६ ।।\nस मुहूर्तात् ततः कृष्णो निश्चक्राम तदा प्रभुः ।\nचतुरो बालकान् गृह्य ब्राह्मणस्यात्मजांस्तदा ।। २७ ।।\nप्रददौ ब्राह्मणायाथ पुत्रान् सर्वाञ्जनार्दनः ।\nत्रयः पूर्वं हृता ये च सद्योजातश्च बालकः ।। २८ ।।\nप्रहृष्टो ब्राह्मणस्तत्र पुत्रान् दृष्ट्वा पुनः प्रभो ।\nअहं च परमप्रीतो विस्मितश्चाभवं तदा ।। २९ ।।\nततो वयं पुनः सर्वे ब्राह्मणस्य च ते सुताः।\nयथा गता निवृ्त्ताः स्म तथैव भरतर्षभ।।३०।।\nततः स्म द्वारकां प्राप्ताः क्षणेन नृपसत्तम्\nअसम्प्राप्तेऽर्धदिवसे विस्मितोऽहं पुनः पुनः ।। ३१ ।।\nसपुत्रं भोजयित्वा तु द्विजं कृष्णो महायशाः ।\nधनेन वर्धयित्वा च गृहं प्रास्थापयत् तदा ।। ३२ ।।"
  }
]
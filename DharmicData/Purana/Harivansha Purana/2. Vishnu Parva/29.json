[
  {
    "text": "वैशम्पायन उवाच\nतस्मिन्नहनि निर्वृत्ते द्वितीये समुपस्थिते ।\nआपूर्यत महारङ्गः पौरैर्युद्धदिदृक्षुभिः ।। १ ।।\nसचित्राष्टास्त्रिचरणाः सार्गलद्वारवेदिकाः ।\nसगवाक्षार्धचन्द्राश्च सुतल्पोत्तमभूषिताः ।। २ ।।\nप्राङ्मुखैश्चारुनिर्मुक्तैर्माल्यदामावतंसितैः ।\nअलंकृतैर्विराजद्भिः शारदैरिव तोयदैः ।। ३ ।।\nमञ्चागारैः सुनिर्युक्तैर्युद्धाय सुविभूषितैः ।\nसमाजवाटः शुशुभे समेघौघ इवार्णवः ।। ४ ।।\nस्वकर्मद्रव्ययुक्ताभिः पताकाभिर्निरन्तरम् ।\nश्रेणीनां च गणानां च मञ्चा भान्त्यचलोपमाः।। ५ ।।\nअन्तःपुरचराणां च प्रेक्षागाराण्यनेकशः ।\nरेजुः काञ्चनचित्राणि रत्नज्वालाकुलानि च ।। ६ ।।\nतानि रत्नौघक्लृप्तानि ससानुप्रग्रहाणि च ।\nरेजुर्जवनिकाक्षेपैः सपक्षा इव खे नगाः ।। ७ ।।\nतत्र चामरहारैश्च भूषणानां च सिञ्जितैः ।\nमणीनां च विचित्राणां विचित्राश्चेरुरर्चिषः ।। ८ ।।\nगणिकानां पृथङ्मञ्चाः शुभैरास्तरणाम्बरैः ।\nशोभिता वारमुख्याभिर्विमानप्रतिमौजसः ।। ९ ।।\nतत्रासनानि ख्यातानि पर्यङ्काश्च हिरण्मयाः ।\nप्रकीर्णाश्च कुथाश्चित्राः सपुष्पस्तबकैर्वृताः ।। 2.29.१० ।\nसौवर्णाः पानकुम्भाश्च पानभूम्यश्च शोभिताः ।\nफलावदंशपूर्णाश्च चाङ्गेर्यः पानयोजिताः ।। ११।।\nअन्ये च मञ्चा बहवः काष्ठसंचयबन्धनाः ।\nरेजुः प्रस्तरणास्तत्र शतशोऽथ सहस्रशः ।। १२ ।\nउत्तमागारिकाश्चैव सूक्ष्मजालावलोकिनः ।\nस्त्रीणां प्रेक्षागृहा भान्ति राजहंसा इवाम्बरे ।। १३ ।।\nप्राङ्मुखश्चारुनिर्मुक्तो मेरुशृङ्गसमप्रभः ।\nरुक्मपत्रनिभस्तम्भश्चित्रनिर्योगशोभितः ।। १४ ।।\nप्रेक्षागारः स कंसस्य प्रचकाशेऽधिकं श्रिया ।\nशोभितो माल्यदामैश्च   निवासकृतलक्षणः ।। १५ ।।\nतस्मिन् नानाजनाकीर्णे जनौघप्रतिनादिते ।\nसमाजवाटे संस्तब्धे कम्पमानार्णवप्रभे ।। १६ ।।\nराजा कुवलयापीडः समाजद्वारि कुञ्जरः ।\nतिष्ठत्विति समाज्ञाप्य प्रेक्षागारमुपाययौ ।। १७ ।।\nस शुक्ले वाससी बिभ्रच्छवेतव्यजनचामरः ।\nशुशुभे श्वेतमुकुटः श्वेताभ्र इव चन्द्रमाः ।। १८ ।।\nतस्य सिंहासनस्थस्य सुखासीनस्य धीमतः ।\nरूपमप्रतिमं दृष्ट्वा पौराः प्रोचुर्जयाशिषः  ।। १९ ।।\nततः प्रविविशुर्मल्ला रङ्गमावलिताम्बराः ।\nतिस्रश्च भागशः कक्षाः प्राविशन् बलशालिनः ।। 2.29.२० ।।\nततस्तूर्यनिनादेन क्ष्वेडितास्फोटितेन च ।\nवसुदेवसुतौ हृष्टौ रङ्गद्वारमुपस्थितौ ।। २१ ।।\nबल्लवौ वस्त्रसंवीतौ सुरचन्दनभूषितौ ।\nऊर्ध्वपीडौ स्रगापीडौ बाहुशस्त्रकृतौ यमौ ।। २२ ।।\nआस्फोटयन्तावन्योन्यं बाहू चैवार्गलोपमौ ।\nतावापतन्तौ त्वरितौ प्रतिषिद्धौ वराननौ ।\nतेन मत्तेन नागेन चोद्यमानेन वै भृशम् ।। २३ ।।\nस मत्तहस्ती दुष्टात्मा कृत्वा कुण्डलिनं करम् ।\nचकार चोदितो यत्नं निहन्तुं बलकेशवौ ।। २४ ।।\nततः प्रहसितः कृष्णस्त्रास्यमानो गजेन वै ।\nकंसस्य तन्मतं चैव जगर्हे स दुरात्मनः ।। २५ ।।\nत्वरते खलु कंसोऽय गन्तुं वैवस्वतक्षयम् ।\nयो मामनेन नागेन प्रधर्षयितुमिच्छति ।। २६ ।।\nसंनिकृष्टे ततो नागे गर्जमाने यथा घने ।\nसहसोत्पत्य गोविन्दश्चक्रे तालस्वनं प्रभुः ।। २७ ।।\nक्ष्वेडितास्फोटितरवं कृत्वा नागस्य चाग्रतः ।\nकरं ससीकरं तस्य प्रतिजग्राह वक्षसा ।। २८ ।।\nविषाणान्तरगो भूत्वा पुनश्चरणमध्यगः ।\nबबाधे तं गजं कृष्णः पवनस्तोयदं यथा ।। २९ ।।\nस हस्ताग्राद् विनिष्क्रान्तो विषाणाग्राच्च   दन्तिनः ।\nविमुक्तः पदमध्याच्च कृष्णो द्विपमपोथयत् ।। 2.29.३० ।।\nसोऽतिकायस्तु सम्मूढो हन्तुं कृष्णमशक्नुवन् ।\nगजः स्वेष्वेव गात्रेषु मथ्यमानो ररास ह ।। ३१।।\nपपात भूमौ जानुभ्यां दशनाभ्यां तुतोद च ।\nमदं सुस्राव रोषाच्च घर्मापाये यथा घनः ।। ३२ ।।\nकृष्णस्तु तेन नागेन क्रीडित्वा शिशुलीलया ।\nनिधनाय मतिं चक्रे कंसद्विष्टेन चेतसा ।। ३३ ।।\nस तस्य प्रमुखे पादं कृत्वा कुम्भादनन्तरम् ।\nदोर्भ्यां विषाणमुत्पाट्य तैनैव प्राहरत् तदा ।। ३४ ।।\nस तेन वज्रकल्पेन स्वेन दन्तेन कुञ्जरः ।\nहन्यमानः शकृन्मूत्रं मुमोचार्तो ररास ह ।। ३५ ।।\nकृष्णजर्जरिताङ्गस्य कुञ्जरस्यार्तचेतसः ।\nकटाभ्यामति सुस्राव वेगवद् भूरि शोणितम् ।। ३६ ।।\nलाङ्गूलं चास्य वेगेन निश्चकर्ष हलायुधः ।\nशैलपृष्ठार्धसंलीनं वैनतेय इवोरगम् ।। ३७ ।।\nतेनैव गजदन्तेन कृष्णो हत्वा तु दन्तिनम् ।\nजघानैकप्रहारेण गजारोहणमुल्बणम् ।। ३८ ।।\nसोऽऽर्तनादं महत् कृत्वा विदन्तो दन्तिनां वरः ।\nपपात समहामात्रो वज्रभिन्न इवाचलः ।। ३५ ।।\nततस्तौ तोरणाङ्गानि प्रगृह्य रणकर्कशौ ।\nगजस्य पादरक्षांश्च जघ्नतुः पुरुषर्षभौ ।। 2.29.४० ।।\nतांश्च हत्वा विविशतुर्मध्यं रङ्गस्य तावुभौ ।\nनासत्यावश्विनौ स्वर्गादवतीर्णाविवेच्छया ।। ४१ ।।\nवृष्ण्यन्धकाश्च भोजाश्च ददृशुर्वनमालिनौ ।\nक्ष्वेडितोत्क्रुष्टनादेन बाह्वोरास्फोटितेन च ।\nसिंहनादैश्च तालैश्च हर्षयामासतुर्जनम् ।। ४२ ।।\nतौ दृष्ट्वा भोजराजस्तु विषसाद वृथामतिः ।\nपौराणामनुरागं च हर्ष चालक्ष्य भारत ।। ४३ ।।\nतं हत्वा पुण्डरीकाक्षो नदन्तं दन्तिनां वरम् ।\nअवतीर्णोऽर्णवाकारं समाजं सहपूर्वजः ।। ४४ ।।\nइति श्रीमहाभारते खिलभागे हरिवंशे विष्णुपर्वणि कुवलयापीडवधे एकोनत्रिंशोऽध्यायः।।२९।।"
  }
]
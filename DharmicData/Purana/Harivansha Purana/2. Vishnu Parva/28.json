[
  {
    "text": "वैशम्पायन उवाच\nस चिन्तयित्वा धनुषो भङ्गं भोजविवर्धनः ।\nबभूव विमना राजा चिन्तयन् भृशदुःखितः ।। १ ।।\nकथं बालो विगतभीरवमत्य महाबलम् ।\nप्रेक्ष्यमाणस्तु पुरुषैर्धनुर्भङ्क्त्वा विनिर्गतः ।। २ ।।\nयस्यार्थे दारुणं कर्म कृतं लोकविगर्हितम् ।\nपितृष्वस्रात्मजान् वीरान्षडेवाहं न्यपोथयम् ।। ३ ।।\nदैवं पुरुषकारेण न शक्यमतिवर्तितुम् ।\nनारदोक्तं च वचनं नूनं मह्यमुपस्थितम् ।। ४ ।।\nएवं राजा विचिन्त्याथ निष्क्रम्य स्वगृहोत्तमात्।\nप्रेक्षागारं जगामाशु मञ्चानामवलोककः ।। ५ ।।\nस दृष्ट्वा सर्वनिर्युक्तं प्रेक्षागारं नृपोत्तमः ।\nश्रेणीनां दृढनिर्युक्तैर्मञ्चवाटैर्निरन्तरम् ।। ६ ।।\nसोत्तमागारयुक्ताभिर्वलभीभिर्विभूषितम् ।\nछदीभिः सम्प्रवृद्धाभिरेकस्तम्भैर्विभूषितम् ।। ७ ।।\nसर्वतः सारनिर्व्यूहं स्वायतं सुप्रतिष्ठितम् ।\nउदग्राक्लिष्टसुक्लिष्टमञ्चारोहणमुत्तमम् ।। ८ ।।\nनृपासनपरिक्षिप्तं संचारपथसंकुलम्।\nछन्नं तद् वेदिकाभिश्च मानुषौघभरक्षमम् ।। ९ ।।\nस टष्ट्वा भूषितं रङ्गमाज्ञापयत बुद्धिमान् ।\nश्वः सचित्राः समाल्याश्च सपताकास्तथैव च ।। 2.28.१० ।।\nसुवासिता वपुष्मन्त उपनीतोत्तरच्छदाः ।\nक्रियन्तां मञ्चवाटाश्च वलभ्यो वीथयस्तथा ।। ११ ।।\nरङ्गवाटे करीषस्य कल्प्यन्तां राशयोऽव्ययाः ।\nपटास्तरणशोभाश्च वलयश्चानुरूपतः ।। १२\nस्थाप्यन्तां सुनिखाताश्च पानकुम्भा यथाक्रमम् ।\nउदभारसहाः सर्वे सकाञ्चनघटोत्तमाः ।। १३ ।।\nवलयश्चोपकल्प्यन्तां कषायाश्चैव कुम्भशः ।\nप्राश्निकाश्च निमन्त्र्यन्तां श्रेण्यश्च सपुरोगमाः ।। १४ ।।\nआज्ञा च देया मल्लानां प्रेक्षकाणां तथैव च ।\nसमाजे मञ्चशोभाश्च कल्प्यन्तां सूपकल्पिताः ।। १५ ।।\nएवमाज्ञाप्य राजा स समाजविधिमुत्तमम् ।\nसमाजवाटान्निष्क्रम्य विवेश स्वं निवेशनम् ।। १६ ।।\nआह्वानं तत्र संचक्रे तस्य मल्लद्वयस्य वै ।\nचाणूरस्याप्रमेयस्य मुष्टिकस्य तथैव च ।। १७ ।।\nतौ तु मल्लौ महावीर्यौ बलिनौ बाहुशालिनौ ।\nकंसस्याज्ञां पुरस्कृत्य हृष्टौ विविशतुस्तदा ।। १८।।\nतौ समीपगतौ दृष्ट्वा मल्लौ जगति विश्रुतौ ।\nउवाच कंसो नृपतिः सोपन्यासमिदं वचः ।। १९ ।।\nभवन्तौ मम विख्यातौ मल्लौ वीरध्वजोच्छ्रितौ ।\nपूजितौ च यथान्यायं सत्कारार्हौ विशेषतः ।। 2.28.२० ।।\nतन्मत्तो यदि सत्कारः स्मर्यते सुकृतानि च ।\nकर्तव्यं मे महत् कर्म भवद्भ्यां स्वेन तेजसा ।। २१ ।।।\nयावेतौ मम संवृद्धौ व्रजे गोपालकावुभौ ।\nसंकर्षणश्च कृष्णश्च बालावपि जितश्रमौ ।। २२ ।।\nएतौ रङ्गगतौ युद्धे युद्ध्यमानौ वनेचरौ ।\nनिपातानन्तरं शीघ्रं हन्तव्यौ नात्र संशयः ।। २३ ।।\nबालाविमौ सुचपलावक्रियाविति सर्वथा ।\nनावज्ञा तत्र कर्तव्या कर्तव्यो यत्न एव हि ।। २४ ।।\nताभ्यां युधि निरस्ताभ्यां गोपाभ्यां रङ्गसंनिधौ ।\nआयत्यां च तदात्वे च श्रेयो मम भविष्यति ।।२५।\nनृपतेः स्नेहसंयुक्तैर्वचोभिर्हृष्टमानसौ ।\nऊचतुर्युद्धसम्मत्तौ मल्लौ चाणूरमुष्टिकौ ।। २६ ।।\nयद्यावयोस्तौ प्रमुखे स्थास्येते गोपकिल्बिषौ ।\nहतावित्येव मन्तव्यौ प्रेतरूपौ तपस्विनौ ।। २७ ।।\nयद्यावां प्रतियोत्स्येते तावरिष्टपरिप्लुतौ ।\nआवाभ्यां रोषयुक्ताभ्यां प्रमुखे तौ वनेचरौ ।। २८ ।।\nएवं वाग्विषमुत्सृज्य तावुभौ मल्लपुङ्गवौ ।\nअनुज्ञातौ नरेन्द्रेण स्वे गृहे तौ प्रजग्मतुः ।। २९ ।।\nमहामात्रं ततः कंसो बभाषे हस्तिजीविनम् ।\nहस्ती कुवलयापीडः समाजद्वारि तिष्ठतु ।। 2.28.३० ।।\nबलवान् मदलोलाक्षश्चपलः क्रोधनो नृषु ।\nदानोत्कटकटश्चण्डः प्रतिवारणरोषणः ।। ३१ ।।\nस संनोदयितव्यस्ते तावुद्दिश्य वनौकसौ ।\nवसुदेवसुतौ वीरौ यथा स्यातां गतायुषौ ३२ ।।\nत्वया चैव गजेन्द्रेण यदि तौ गोष्ठजीविनौ ।\nभवेतां पतितौ रङ्गे पश्येयमहमुत्कटौ ।। ३३ ।।\nततस्तौ पतितौ दृष्ट्वा वसुदेवः सबान्धवः ।\nछिन्नमूलो निरालम्बः सभार्यो विनशिष्यति ।। ३४ ।।\nये चेमे यादवा मूर्खाः सर्वे कृष्णपरायणाः ।\nविनशिष्यन्ति च्छिन्नाशा दृष्ट्वा कृष्णं निपातितम् ।।३५।।\nएतौ हत्वा गजेन्द्रेण मल्लैर्वा स्वयमेव वा ।\nपुरीं निर्यादवीं कृत्वा विचरिष्याम्यहं सुखी ।। ३६ ।।\nकरके मैं सुखपूर्वक विचरूँगा ।। ३६ ।।\nपिता हि मे परित्यक्तो यादवानां कुलोद्वहः ।\nशेषाश्च मे परित्यक्ता यादवाः कृष्णपक्षिणः ।। ३७ ।।\nन चाहमुग्रसेनेन जातः किल सुतार्थिना ।\nमानुषेणाल्पवीर्येण यथा मामाह नारदः ।। ३८ ।।\nमहामात्र उवाच\nकथमुक्तं नारदेन राजन् देवर्षिणा पुरा ।\nआश्चर्यमेतत् कथितं त्वत्तः श्रुतमरिंदम ।। ३९ ।।\nकथमन्येन जातस्त्वमुग्रसेनात् पितुर्विना ।\nतव मात्रा कथं राजन् कृतं कर्मेदमीदृशम् ।। 2.28.४० ।।\nअन्यापि प्राकृता नारी न कुर्याच्च जुगुप्सितम् ।\nविस्तरं श्रोतुमिच्छामि ह्येतत् कौतूहलं हि मे ।। ४१ ।।\nकंस उवाच\nयथा कथितवान् विप्रो महर्षिर्नारदः प्रभुः ।\nतथाहं सम्प्रवक्ष्यामि यदि तै श्रवणे मतिः ।। ४२।।\nआगतः शक्रसदनात् स वै शक्रसखो मुनिः ।\nचन्द्रांशुशुक्लवसनो जटामण्डलमुद्वहन् ।। ४३ ।।\nकृष्णाजिनोत्तरीयेण रुक्मयज्ञोपवीतवान् ।\nदण्डी कमण्डलुधरः प्रजापतिरिवापरः ।। ४४ ।।\nगाता चतुर्णां वेदानां विद्वान् गान्धर्ववेदवित् ।\nस नारदोऽथ देवर्षिर्ब्रह्मलोकचरोऽव्ययः ।। ४५ ।।\nतमागतमृषिं दृष्ट्वा पूजयित्वा यथाविधि ।\nपाद्यार्घ्यमासनं दत्त्वा सम्प्रवेश्योपविश्य ह ।। ४६ ।।\nसुखोपविष्टोऽथ मुनिः पृष्ट्वा च कुशलं मम ।\nउवाच च प्रीतमना देवर्षिर्भावितात्मवान् ।। ४७ ।।\nनारद उवाच\nपूजितोऽहं त्वया वीर विधिदृष्टेन कर्मणा ।\nइदमेकं मम वचः श्रूयतां प्रतिगृह्यताम् ।। ४८ ।।\nगतोऽहं देवसदनं सौवर्णं मेरुपर्वतम् ।\nसोऽहं कदाचिद् देवानां समाजे मेरुमूर्धनि ।। ४९ ।।\nतत्र मन्त्रयतामेवं देवतानां मया श्रुतः ।\nभवतः सानुगम्यैव वधोपायः सुदारुणः ।। 2.28.५० ।।\nतत्र यो देवकीगर्भो विष्णुर्लोकनमस्कृतः ।\nयोऽस्या गर्भोऽष्टमः कंस स ते मृत्युर्भविष्यति ।।५१।।\nदेवानां स तु सर्वस्वं त्रिदिवस्य गतिश्च सः ।\nपरं रहस्यं देवानां स ते मृत्युर्भविष्यति ।। ५२ ।।\nयत्नश्च क्रियतां कंस गर्भाणां पातनं प्रति ।\nनावज्ञा रिपवे कार्या दुर्बले स्वजनेऽपि वा ।। ५३ ।\nन चायमुग्रसेनः स पिता तव महाबलः ।\nद्रुमिलो नाम तेजस्वी सौभस्य पतिरूर्जितः ।। ५४ ।।\nश्रुत्वाहं तद् वचस्तस्य किंचिद् रोषसमन्वितः ।\nभूयोऽपृच्छं कथं ब्रह्मन् द्रुमिलो नाम दानवः ।। ५५ ।।\nमम मात्रा कथं तस्य ब्रूहि विप्र समागमः ।\nएतदिच्छाम्यहं श्रोतुं विस्तरेण तपोधन ।। ५६ ।।\nनारद उवाच\nहन्त ते कथयिष्यामि शृणु राजन् यथार्थतः ।\nद्रमिलस्य च मात्रा ते संवादं च समागमम् ।। ५७ ।।\nसुयामुनं नाम नगं तव माता रजस्वला ।\nप्रेक्षितुं सहिता स्त्रीभिर्गता वै सा कुतूहलात् ।। ५८ ।।\nसा तत्र रमणीयेषु रुचिरद्रुमसानुषु ।\nचचार नगशृङ्गेषु कन्दरेषु नदीषु च ।। ५९ ।।\nकिन्नरोद्गीतमधुराः प्रतिश्रुत्यभिनादिताः ।\nशृण्वन्ती काजननीर्वाचः श्रोत्रसुखावहाः ।। 2.28.६० ।।\nबर्हिणां चैव विरुतं खगानां च विकूजितम् ।\nअभीक्ष्णमभिशृण्वन्ती स्त्रीधर्ममभिरोचयत् ।। ६१ ।।\nएतस्मिन्नन्तरे वायुर्वनराजिविनिःसृतः ।\nहृद्यः कुसुमगन्धाढ्यो ववौ मन्मथबोधनः ।। ६२ ।।\nद्विरेफाभरणाश्चैव कदम्बा वायुघट्टिताः ।\nमुमुचुर्गन्धमधिकं संततासारमूर्छिताः ।। ६३ ।।\nकेसराः पुष्पवर्षैश्च ववृषुर्मदबोधनाः ।\nनीपा दीपा इवाभान्ति पुष्पकण्टकधारिणः ।। ६४ ।।\nमही नवतृणच्छन्ना शक्रगोपविभूषिता ।\nयौवनस्थेव वनिता स्वं दधारार्तवं वपुः ।। ६५ ।।\nअथ सौभपतिः श्रीमान् द्रुमिलो नाम दानवः ।\nभविष्यद्दैवयोगेन विधात्रा तत्र नीयते ।। ६६ ।।\nकामगेन रथेनाशु तरुणादित्यवर्चसा ।\nयदृच्छया गतस्तत्र सुयामुनदिदृक्षया ।। ६७ ।।\nविहायसा कामगमो मनसोऽप्याशुगामिना ।\nस तं प्राप्य पर्वतेन्द्रमवतीर्य रथोत्तमात् ।। ६८ ।।\nपर्वतोपवने न्यस्य रथं पररथारुजम् ।\nअथासौ सूतसहितश्चचार नगमूर्धनि ।। ६९ ।।\nततो बहून्यपश्येतां काननानि वनानि च ।\nसर्वर्तुगुणसम्पन्नं नन्दनस्येव काननम् ।। 2.28.७० ।।\nचेरतुर्नगशृङ्गेषु कन्दरेषु नदीषु च ।\nनानाधातुपिनद्धैश्च शृङ्गैर्बहुभिरुच्छ्रितैः ।। ७१ ।।\nनानारत्नविचित्रैश्च काञ्चनाञ्जनराजतान् ।\nनानाकुसुमगन्धाढ्यान् नानासत्त्वगणैर्युतान् ।। ७२ ।।\nनानाद्विजगणैर्घुष्टान् नानापुष्पफलद्रुमान् ।\nनानौषधिसमायुक्तानृषिसिद्धानुसेवितान् ।। ७३ ।।\nविद्याधरान् किम्पुरुषानृक्षवानरराक्षसान् ।\nसिंहान् व्याघ्रान् वराहांश्च महिषाञ्छरभाञ्छशान ।।७४\nसृमरांश्चमरान्न्यङ्कून् मातङ्गान् यक्षराक्षसान् ।\nएवं बहुविधान् पश्यंश्चरमाणो नगोत्तमम् ।। ७५ ।।\nदूराद् ददर्श नृपतिर्देवीं देवसुतोपमाम् ।\nक्रीडमानां सखीभिश्च पुष्पं चैव विचिन्वतीम् ।। ७६ ।।\nततश्चरन्तीं सुश्रोणीं सस्त्रीभिः सह संवृताम् ।\nदृप्त सौभपतिर्दूराद् विस्मयन् सूतमब्रवीत् ।। ७७ ।।\nकस्येयं मृगशावाक्षी वनान्तरविचारिणी ।\nरूपौदार्यगुणोपेता मन्मथस्य रतिर्यथा ।। ७८ ।।\nशचीव पुरुहूतस्य उताहो वा तिलोत्तमा ।\nनारायणोरुं निर्भिद्य सम्भूता वरवर्णिनी ।\nऐलस्य दयिता देवी योषिद्रत्नं  किमुर्वशी ।। ७९ ।।\nक्षीरार्णवे मथ्यमाने सुरासुरगणैः सह ।\nमन्थानं मन्दरं कृत्वामृतार्थमिति नः श्रुतम् ।। 2.28.८० ।।\nततोऽमृतात्समुत्तस्थौ देवी श्रीर्लोकभाविनी ।\nनारायणाङ्कलुलिता किं श्रीरेषा वराङ्गना ।। ८१ ।।\nनीलमेघान्तरगता द्योतयन्त्यचिरप्रभा ।\nतथा योषिद्गणान् मध्ये रूपं प्रद्योतयद् वनम् ।।८२ ।।\nअतीव सुकुमाराङ्गी सुप्रभेन्दुनिभानना ।\nदृष्ट्वा रूपमनिन्द्याङ्ग्या विभ्रान्तो व्याकुलेन्द्रियः ।।८३।।\nकामस्य वशमापन्नो मनो विह्वलतीव मे ।\nभृशं कृन्तति मेऽङ्गानि सायकैः कुसुमायुधः ।\nभित्त्वा हृदि शरान् पञ्च निर्दयं हन्ति मे मनः ।। ८४ ।।\nहदयाग्निर्वर्धयति आज्यसिक्त इवानलः ।\nकथमद्य भवेत् कार्यं शमार्थं मन्मथाग्निना ।। ८५ ।।\nकेनोपायेन किं कुर्मो भजेन्मां मत्तगामिनी ।\nएवं बहु चिन्तयानो नोपलभ्य च दानवः ।। ८६ ।।\nसूतमाह मुहूर्तं तु तिष्ठस्व त्वमिहानघ ।\nअहं यास्यामि तां द्रष्टुं कस्येयमिति योषितम् ।। ८७ ।।\nप्रतीक्षमाणस्तिष्ठस्व यावदागमनं मम ।\nश्रुत्वा तु वचनं तस्य तथास्त्विति वचोऽब्रवीत् ।।८८।।\nएवमुक्त्वा दानवेन्द्रो गमनाय मनो दधे ।\nवार्युपस्पृश्य बलवान् ध्यानमेवान्वचिन्तयत् ।। ८९ ।।\nमुहूर्तं ध्यानमात्रेण दृष्टं ज्ञानबलात् ततः ।\nउग्रसेनस्य पत्नीति ज्ञात्वा हर्षमुपागतः ।। 2.28.९० ।।\nउग्रसेनस्य रूपं वै कृत्वा स्वं परिवर्त्य सः ।\nउपासर्पन्महाबाहुः प्रहसन् दानवेश्वरः ।। ९१ ।।\nस्मयमानश्च शनकैर्जग्राहामितवीर्यवान् ।\nउग्रसेनस्य रूपेण मातरं ते व्यधर्षयत् ।। ९२ ।।\nसा पतिस्निग्धहृदया तं भावेनोपसर्पती ।\nशङ्किता चाभवत्पश्चात्तस्य गौरवदर्शनात् ।। ९३ ।।\nसा तमाहोत्थिता भीता न त्वं मम पतिर्धुवम् ।\nकस्य त्वं विकृताचारो येनास्मि मलिनीकृता ।। ९४ ।।\nएकभर्तृव्रतमिदं मम संदूषितं त्वया ।\nपत्युर्मे रूपमास्थाय नीच नीचेन कर्मणा ।। ९५ ।।\nकिं मां वक्ष्यन्ति रुषिता बान्धवाः कुलपांसनीम् ।\nजुगुप्सिता च वत्स्यामि पतिपक्षैर्निराकृता ।। ९६ ।।\nधिक्त्वामीदृशमक्षान्तं दुष्कुलं व्युत्थितेन्द्रियम् ।\nअविश्वास्यमनार्यं च परदाराभिमर्शनम् ।।९७।।\nस तामाह प्रसज्जन्तीं क्षिप्तः क्रोधेन दानवः ।\nअहं वै द्रुमिलो नाम सौभस्य पतिरूर्जितः ।। ९८ ।।\nकिं मां क्षिपसि रोषेण मूढे पण्डितमानिनि ।\nमानुषं पतिमाश्रित्य नीचं मृत्युवशे स्थितम् ।। ९९ ।।\nव्यभिचारान्न दुष्यन्ति स्त्रियः स्त्रीमानगर्विते ।\nन ह्यासां नियता बुद्धिर्मानुषीणां विशेषतः ।। 2.28.१००।।\nश्रूयन्ते हि स्त्रियो बह्व्यो व्यभिचारव्यतिक्रमैः ।\nप्रसूता देवसंकाशान् पुत्रान् निश्चलविक्रमान् ।। १०१।।\nअतीव हि त्वं स्त्रीलोके पतिधर्मवती सती ।\nशुद्धा केशान्विधुन्वन्ती भाषसे यद्यदिच्छसि।। १०२।।\nकस्य त्वमिति यच्चाहं त्वयोक्तो मत्तकाशिनि ।\nकंसस्तस्माद् रिपुध्वंसी तव पुत्रो भविष्यति ।। १०३।।\nसा सरोषा पुनर्भूत्वा निन्दन्ती तस्य तं वरम् ।\nउवाच व्यथिता देवी दानवं धृष्टवादिनम् ।। १०४।।\nधिक ते वृत्तं सुदुर्वृत्त यः सर्वा निन्दसि स्त्रियः।\nसन्ति स्त्रियो नीचवृत्ताः सन्ति चैव पतिव्रताः ।। १०५।।\nयास्त्वेकपत्न्यः श्रूयन्तेऽरुन्धतीप्रमुखाः स्त्रियः ।\nधृता याभिः प्रजाः सर्वा लोकाश्चैव कुलाधम ।। १०६।।\nयस्त्वया मम पुत्रो वै दत्तो वृत्तविनाशनः ।\nन मे बहुमतस्त्वेष शृणु चापि यदुच्यते ।। १०७।।\nउत्पत्स्यति पुमान् नीच पतिवंशे ममाद्य यः ।\nभविष्यति स ते मृत्युर्यश्च दत्तस्त्वया सुतः ।। १०८।।\nद्रुमिलस्त्वेवमुक्तस्तु जगामाकाशमेव तु ।\nतेनैव रथमुख्येन दिव्येनाप्रतिगामिना ।। १०९।।\nजगाम च पुरीं दीना माता तदहरेव ते ।\nमामेवमुक्त्वा भगवान् नारदो मुनिसत्तमः ।। 2.28.११०।।\nदीप्यमानस्तपोवीर्यात् साक्षादग्निरिव ज्वलन् ।\nवल्लकीं वाद्यमानो हि सप्तस्वरविमूर्च्छिताम् ।। १११ ।।\nगायनो लक्ष्यवीथीं स जगाम ब्रह्मणोऽन्तिकम् ।\nशृणुष्वेदं महामात्र निबोध वचनं मम ।। ११२।\nतथ्यं चोक्तं नारदेन त्रैलोक्यज्ञेन धीमता ।\nअलं बलेन वीर्येण नयेन विनयेन च ।। ११३।।\nप्रमाणैर्वापि वीर्येण तेजसा विक्रमेण च ।\nसत्येन चैव दानेन नान्योऽस्ति सदृशः पुमान् ।। ११४।।\nविदित्वा सर्वमात्मानं वचनं श्रद्दधाम्यहम् ।\nक्ष्रेत्रजोऽहं सुतस्तस्य उग्रसेनस्य हस्तिप ।। ११५।।\nमातापितृभ्यां संत्यक्तः स्थापितः स्वेन तेजसा ।\nउभाभ्यामपि विद्विष्टो बान्धवैश्च विशेषतः ।। ११६।।\nएतानपि हनिष्यामि यादवान् कृष्णपक्षिणः ।\nतदिमौ घातयित्वा तु हस्तिना गोपकिल्बिषौ ।। १ १७।।\nतद् गच्छ गजमारुह्य सांकुशप्रासतोमरः ।\nस्थिरो भव महामात्र समाजद्वारि मा चिरम् ।। १ १८।।\nइति श्रीमहाभारते खिलभागे हरिवंशे विष्णुपर्वणि\nकंसवाक्येऽष्टाविंशोऽध्यायः ।। २८ ।।"
  }
]
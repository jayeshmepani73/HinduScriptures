[
  {
    "text": "द्वितीयोऽध्यायः"
  },
  {
    "text": "वैशम्पायन उवाच\nसोऽज्ञापयतसंरब्धः सचिवानान्मनो हि तान् ।\nयत्ता भवत सर्वे वै देवक्या गर्भकृन्तने ।। १ ।।\nप्रथमादेव हन्तव्या गर्भास्ते सप्त एव हि ।\nमूलादेव तु हन्तव्यः सोऽनर्थो यत्र संशयः ।। २ ।।\nदेवकी च गृहे गुप्ता प्रच्छन्नैरभिरक्षिता ।\nस्वैरं चरतु विश्रब्धा गर्भकाले तु रक्ष्यताम् ।। ३ ।।\nमासान् वै पुष्पमासादीन्गणयन्तु मम स्त्रियः ।\nपरिणामे तु गर्भस्य शेषं ज्ञास्यामहे वयम् ।। ४ ।।\nवसुदेवस्तु संरक्ष्यः स्त्रीसनाथासु भूमिषु ।\nअप्रमत्तैर्मम हितै रात्रावहनि चैव हि ।\nस्त्रीभिर्वर्षवरैश्चैव वक्तव्यं न तु कारणम् ।। ५ ।।\nएष मानुष्यको यत्नो मानुषैरेव साध्यते ।\nश्रूयतां येन दैवं हि मद्विधैः प्रतिहन्यते ।। ६ ।।\nमन्त्रग्रामैः सुविहितैरौषधैश्च सुयोजितैः ।\nयस्तेन चानुकूलेन दैवमप्यनुलोम्यते ।। ७ ।।\nवैशम्पायन उवाच\nएवं स यत्नवान् कंसो देवकीगर्भकृन्तने ।\nभयेन मन्त्रयामास श्रुतार्थो नारदात्स वै ।। ८ ।।\nएवं श्रुत्वा प्रयत्नं वै कंसस्यारिष्टसंज्ञितम् ।\nअन्तर्धानं गतो विष्णुश्चिन्तयामास वीर्यवान् ।। ९ ।।\nसप्तेमान् देवकीगर्भान् भोजपुत्रो वधिष्यति ।\nअष्टमे च मया गर्भे कार्यमाधानमात्मनः ।। 2.2.१० ।।\nतस्य चिन्तयतस्त्वेवं पातालमगमन्मनः ।\nयत्र ते गर्भशयनाः षड्गर्भा नाम दानवाः ।। ११ ।।\nविक्रान्तवपुषो दीप्तास्तेऽमृतप्राशनोपमाः ।\nअमरप्रतिमा युद्धे पुत्रा वै कालनेमिनः ।। १२ ।।\nते ताततातं संत्यज्य हिरण्यकशिपुं पुरा ।\nउपासांचक्रिरे दैत्याः पुरा लोकपितामहम् ।। १३ ।।\nतप्यमानास्तपस्तीव्रं जटामण्डलधारिणः ।\nतेषां प्रीतोऽभवद् ब्रह्मा षड्गर्भाणां वरं ददौ ।। १४ ।।\nब्रह्मोवाच\nभो भो दानवशार्दूलास्तपसाहं सुतोषितः ।\nब्रूत वो यस्य यः कामस्तस्य तं तं करोम्यहम् ।। १५ ।।\nते तु सर्वे समानार्था दैत्या ब्रह्माणमब्रुवन् ।\nयदि नो भगवान् प्रीतो दीयतां नो वरो वरः ।। १६ ।।\nअवध्याः स्याम भगवन् दैवतैः समहोरगैः ।\nशापप्रहरणैश्चैव स्वस्ति नोऽस्तु महर्षिभिः ।। १७ ।\nयक्षगन्धर्वपतिभिः सिद्धचारणमानवैः ।\nमा भूद् वधो नो भगवन्ददासि यदि नो वरम्।। १८\nतानुवाच ततो ब्रह्मा सुप्रीतेनान्तरात्मना ।\nभवद्भिर्यदिदं प्रोक्तं सर्वमेतद् भविष्यति ।। १९ ।।\nषड्गर्भाणां वरं दत्त्वा स्वयम्भूस्त्रिदिवं गतः ।\nततो हिरण्यकशिषुः सरोषो वाक्यमब्रवीत् ।। 2.2.२० ।।\nमामुन्मृज्य वरो यस्माद्धृतो वः पद्मसम्भवात्।\nतस्माद् वस्त्याजितः स्नेहः शत्रुभूतांस्त्यजाम्यहम्।२१।।\nषङ्गर्भा इति योऽयं वः शब्दः पित्राभिवर्धितः ।\nस एव वो गर्भगतान् पिता सर्वान्वधिष्यति ।। २२ ।।\nषडेव देवकीगर्भे षड्गर्भा वै महासुराः ।\nभविष्यथ ततः कंसो गर्भस्थान्वो वधिष्यति ।। २३ ।।\nवैशम्पायन उवाच\nजगामाथ ततो विष्णुः पातालं यत्र तेऽसुराः ।\nषङ्गर्भाः संयताः सन्ति जले गर्भगृहेशयाः ।। २४ ।।\nसंददर्श जले सुप्तान् षड्गर्भान् गर्भसंस्थितान्।\nनिद्रया कालरूपिण्या सर्वानन्तर्हितान्स वै ।। २५ ।।\nस्वप्नरूपेण तेषां वै विष्णुर्देहानथाविशत्।\nप्राणेश्वरांश्च निष्कृष्य निद्रायै प्रददौ तदा ।। २६ ।।\nतां चोवाच ततो निद्रां विष्णुः सत्यपराक्रमः ।\nगच्छ निद्रे मयोत्सृष्टा देवकीभवनान्तिकम् ।। २७ ।।\nइमान्प्राणेश्वरान् गृह्य षड्गर्भान् दानवोत्तमान् ।\nषङ्गर्भान् देवकोगर्भे योजयस्व यथाक्रमम्  ।। २८ ।।\nजातेष्वेतेषु गर्भेषु नीतेषु च यमक्षयम्।\nकंसस्य विफले यत्ने देवक्याः सफले श्रमे ।। २९ ।।\nप्रसादं ते करिष्यामि मत्प्रभावसमं भुवि ।\nयेन सर्वस्य लोकस्य देवि देवी भविष्यसि ।। 2.2.३० ।।\nसप्तमो देवकीगर्भो योंऽशः सौम्यो ममाग्रजः ।\nस संक्रामयितव्यस्ते सप्तमे मासि रोहिणीम् ।। ३१ ।।\nसंकर्षणात्तु गर्भस्य स तु संकर्षणो युवा ।\nभविष्यत्यग्रजो भ्राता मम शीतांशुदर्शनः।।३२\nपतितो देवकीगर्भः सप्तमोऽयं भयादिति ।\nअष्टमे मयि गर्भस्थे कंसो यत्नं करिष्यति ।। ३३ ।।\nया तु सा नन्दगोपस्य दयिता भुवि विश्रुता ।\nयशोदा नाम भद्रं ते भार्या गोपकुलोद्वहा ।। ३४ ।।\nतस्यास्त्वं नवमो गर्भः कुलेऽस्माकं भविष्यसि ।\nनवम्यामेव संजाता कृष्णपक्षस्य वै तिथौ ।। ३५ ।।\nअहं त्वभिजितो योगे निशायां यौवने स्थिते ।\nअर्धरात्रे करिष्यामि गर्भमोक्षं यथासुखम् ।। ३६ ।।\nअष्टमस्य तु मासस्य जातावावां ततः समम् ।\nप्राप्स्यावो गर्भव्यत्यासं प्राप्ते कंसस्य नाशने ।। ३७ ।।\nअहं यशोदां यास्यामि त्वं देवि भज देवकीम् ।\nआवयोर्गर्भसंयोगे कंसो गच्छतु मूढताम् ।। ३८ ।।\nततस्त्वां गृह्य चरणे शिलायां पातयिष्यति ।\nनिरस्यमाना गगने स्थानं प्राप्स्यसि शाश्वतम्।। ३९ ।।\nमच्छवीसदृशी कृष्णा संकर्षणसमानना ।\nबिभ्रती विपुलौ बाहूपमौ दिवि ।। 2.2.४० ।।\nत्रिशिखं शूलमुद्यम्य खड्गं च कनकत्सरुम् ।\nपात्रीं च पूर्णं मधुना पङ्कजं च सुनिर्मलम् ।। ४१ ।।\nनीलकौशेयसंवीता पीतेनोत्तरवाससा ।\nशशिरस्मिप्रकाशेन हारेणोरसि राजता ।। ४२ ।।\nदिव्यकुण्डलपूर्णाभ्यां श्रवणाभ्यां विभूषिता ।\nचन्द्रसापत्नभूतेन मुखेन त्वं विराजिता ।। ४३ ।।\nमुकुटेन विचित्रेण केशबन्धेन शोभिना ।\nभुजङ्गाभैर्भुजैर्भीमैर्भूषयन्ती दिशो दश ।। ४४।।\nध्वजेन शिखिबर्हेण उच्छ्रितेन विराजता ।\nअङ्गजेन मयूराणामङ्गदेन च भास्वता ।। ४५ ।।\nकीर्णा भूतगणैर्घोरैर्मन्नियोगानुवर्तिनी ।\nकौमारं व्रतमास्थाय त्रिदिवं त्वं गमिष्यसि ।। ४६ ।।\nतत्र त्वां शतदृक्छक्रो मत्प्रदिष्टेन कर्मणा ।\nअभिषेकेण दिव्येन दैवतैः सह योक्ष्यसे ।। ४७ ।।\nतत्रैव त्वां भगिन्यर्थे ग्रहीष्यति स वासवः ।\nकुशिकस्य तु गोत्रेण कौशिकी त्वं भविष्यसि ।। ४८ ।।\nस ते विन्ध्ये नगश्रेष्ठे स्थानं दास्यति शाश्वतम् ।\nततः स्थानसहस्रैस्त्वं पृथिवीं शोभयिष्यसि ।। ४९ ।।\nत्रैलोक्यचारिणी सा त्वं भुवि सत्योपयाचना ।\nचरिष्यसि महाभागे वरदा कामरूपिणी ।। 2.2.५० ।।\nतत्र शुम्भनिशुम्भौ द्वौ दानवौ नगचारिणौ ।\nतौ च कृत्वा मनसि मां सानुगौ नाशयिष्यसि ।। ५१।।\nकृत्वानुयात्रां भूतैस्त्वं सुरामांसबलिप्रिया ।\nतिथौ नवम्यां पूजां त्वं प्राप्स्यसे सपशुक्रियाम् ।। ५२ ।।\nये च त्वां मत्प्रभावज्ञाः प्रणमिष्यन्ति मानवाः ।\nतेषां न दुर्लभं किञ्चित् पुत्रतो धनतोऽपि वा ।। ५३ ।।\nकान्तारेष्ववसन्नानां मग्नानां च महार्णवे ।\nदस्युभिर्वा निरुद्धानां त्वं गतिः परमा नृणाम् ।। ५४।।\nत्वां तु स्तोष्यन्ति ये भक्त्या स्तवेनानेन वै शुभे ।\nतस्याहं न प्रणश्यामि स च मे न प्रणश्यति ।। ५५ ।।\nइति श्रीमहाभारते खिलभागे हरिवंशे विष्णुपर्वणि भारावतरणे निद्रासंविज्ञाने द्वितीयोऽध्यायः ।। २ ।।"
  }
]
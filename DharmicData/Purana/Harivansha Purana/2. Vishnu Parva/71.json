[
  {
    "text": "वैशम्पायन उवाच\nमहेन्द्रवचनं श्रुत्वा नारदो वदतां वरः ।\nविविक्ते देवराजानमिदं वचनमब्रवीत् ।। १ ।।\nकामं प्रियाणि राजानो वक्तव्या नात्र संशयः ।\nप्राप्तकालं तु वक्तव्यं हितमप्रियमप्युत ।। २ ।।\nअनियुक्तपुरोभागो न स्यादिति वदन्ति हि ।\nसुलोकगतितत्त्वज्ञो नयविज्ञानकोविदः ।। ३ ।।\nकार्याकार्ये समुत्पन्ने परिपृच्छति मां भवान् ।\nयतस्ततः प्रवक्ष्यामि गृह्यतां यदि रोचते ।। ४ ।।\nअनुक्तेनापि सुहृदा वक्तव्यं जानता हितम् ।\nन्याय्यं च प्राप्तकालं च पराभवमनिच्छता ।। ५ ।।\nवक्तव्यं सर्वथा सद्भिरप्रियं चापि यद्धितम् ।\nआनृण्यमेतत् स्नेहस्य सद्भिरेवादृतं पुरा ।। ६ ।।\nअनृते धर्मभग्ने च न शुश्रूषति चाप्रिये ।\nन प्रियं च हितं वाच्यं सद्भिरेवेति निन्दिताः ।। ७ ।।\nसर्वथा देव वक्तव्यं श्रूयतां शृण्वतां वर ।\nश्रुत्वा च कुरु सर्वज्ञ मम श्रेयस्करं वचः ।। ८ ।।\nअन्योन्यभेदो भ्रातॄणां सुहृदां वा बलान्तक ।\nभवत्यानन्दकृद् देव द्विषतां नात्र संशयः ।। ९ ।।\nहितानुबन्धसहितं कार्यं ज्ञेयं सुरेश्वर ।\nविपरीतं च तद्बुद्ध्या नित्यं बुद्धिमतां वर ।। 2.71.१० ।\nयत्स्यात्तापकरं पश्चादारब्धं कार्यमीदृशम्।\nआरभेन्नैव तद् विद्वानेष बुद्धिमतां नयः ।। ११ ।।\nविपाकमस्य कार्यस्य नानुपश्यामि शोभनम् ।\nयदत्र कारणं देव निबोध विबुधाधिप ।। १२ ।।\nय एको विश्वमध्यास्ते प्रधानं जगतो हरिः ।\nप्रकृत्या यं परं सर्वे क्षेत्रज्ञं वै  विदुर्बुधाः ।। १३ ।।\nतस्याव्यक्तस्य यो व्यक्तो भागः सर्वभवोद्भवः ।\nतस्यात्मा परमो देवो विष्णुः सर्वस्य धीमतः ।। १४ ।।\nप्रकृत्याः प्रथमो भाग उमा देवी यशस्विनी ।\nव्यक्तः सर्वमयो विश्वः स्त्रीसंज्ञो लोकभावनः ।। १५ ।।\nरुक्मिण्याद्याः स्त्रियस्तस्या व्यक्तत्वं प्रथमो गुणः ।\nअव्यया प्रकृतिर्देवी गुणी देवो महेश्वरः ।। १६ ।।\nन विशेषोऽस्य रुद्रस्य विष्णोश्चामरसत्तम ।\nगुणिनश्चाव्ययः शास्ता सदा च प्रथमोऽगुणः ।। १७ ।।\nनारायणो महातेजाः सर्वकृत्ययेकभावनः ।\nभोक्ता महेश्वरो देवः कर्ता विष्णुरधोक्षजः ।। १८ ।\nब्रह्मा देवगणाश्चान्ये पश्चात्सृष्टा महात्मना ।\nमहादेवेन देवेश प्रजापतिगणास्तथा ।। १९ ।।\nएवं पुराणपुरुषो विष्णुर्देवेषु पठ्यते ।\nअचिन्त्यश्चाप्रमेयश्च गुणेभ्यश्च परस्तथा ।। 2.71.२० ।।\nअदित्या तपसा विष्णुर्महात्माऽऽराधितः पुरा ।\nवरेण च्छन्दिता तेन परितुष्टेन चादितिः ।। २१ ।।\nतयोक्तस्त्वत्समं पुत्रमिच्छामीति सुरोत्तम ।\nप्रणिपत्य च विज्ञाय नारायणमधोक्षजम् ।। २२ ।।\nतेनोक्तं भुवने नास्ति मत्समः पुरुषोऽपरः ।\nअंशेन तु भविष्यामि पुत्रः खल्वहमेव ते ।। २३ ।।\nस जातः सर्वकृद् देवो भ्राता तव सुरेश्वर ।\nनारायणो महातेजा यमुपेन्द्रं प्रचक्षते ।। २४ ।।\nइच्छन्नेव हरिर्देव काश्यपत्वमुपागतः ।\nतैस्तैर्भावैर्विकुरुते भूतभव्यभवाप्ययः ।। २५ ।।\nप्रादुर्भावं गतो देवो जगतो हितकाम्यया ।\nमाथुरं जगतो नाथः कर्ता हर्ता च केशवः ।। २६।।\nयथा पललपिण्डः स्याद् व्याप्तः स्नेहेन मानद ।\nतथा जगदिदं व्याप्तं विष्णुना प्रभविष्णुना ।। २७ ।।\nब्रह्मण्यदेवः सर्वात्मा तैस्तैर्भावैर्विकुर्वति ।\nजगत्यतिगुणो देवो वैकुण्ठः सर्वभावनः ।। २८ ।।\nअतः समस्तदेवानां पूज्य एव च केशवः ।\nपद्मनाभश्च भगवान् प्रजासर्गकरो विभुः ।। २९ ।।\nअनन्तो धारणार्थं च बिभर्ति च महद्यशः ।\nयज्ञ इत्यपि सद्भिश्च कथ्यते वेदवादिभिः ।। 2.71.३० ।।\nश्वेतः कृतयुगे देवो रक्तस्त्रेतायुगे तथा ।\nद्वापरे च तथा पीतः कृष्णः कलियुगे विभुः ।। ३१ ।।\nअवधीत्स हिरण्याक्षं दिव्यरूपधरो हरिः ।\nदधाराप्सु निमज्जन्तीमेष देवो वसुन्धराम् ।। ३२ ।।\nवाराहं वपुराश्रित्य जगतो हितकाम्यया ।\nजघ्ने हिरण्यकशिपुं नारसिंहवपुर्हरिः ।। ३३ ।।\nजिगाय जगतीं चैव विष्णुर्वामनरूपधृक् ।\nबबन्ध च बलिं देवः श्रीमान् पन्नगबन्धनैः ।। ३४ ।।\nदेवदानवसम्भूतानाक्रामयदपि श्रियम् ।\nत्वय्यनन्तः पुरा विष्णुरुदारोऽमितविक्रमः ।। ३५ ।।\nसावशेषं तपो यस्य तन्निहन्ति जनार्दनः ।\nअलीकेष्वपि वर्तन्तं व्रतमेतन्महात्मनः ।। ३६ ।।\nजघ्ने च दानवान् मुख्यान् देवानां ये च शत्रवः।\nतव प्रियार्थं गोविन्दो धर्मनित्यः सतां गतिः ।। ३७ ।।\nरामत्वमपि चावाप्य जघ्ने रावणमात्मवान् ।\nभूत्वा कामगुणांश्चैव जघान द्विरदं हरिः ।। ३८ ।।\nहिताय जगतोऽद्यापि लोके वसति मानुषे ।\nउपेन्द्रो जगतां नाथः सर्वभूतोत्तमोत्तमः ।। ३९ ।।\nजटी कृष्णाजिनी दण्डी दृष्टपूर्वो मया हरिः ।\nदैतेयेषु चरन् देवस्तृणेष्वग्निरिवोद्धतः ।। 2.71.४० ।।\nअद्राक्षमपि गोविन्दं दानवैकार्णवं जगत् ।\nकुर्वाणं दानवैर्हीनं जगतो हितकाम्यया ।। ४१ ।।\nअवश्यं पारिजातं ते नयिष्यति जनार्दनः ।\nद्वारकाममरश्रेष्ठ नानृतं च ब्रवीम्यहम् ।। ४२ ।।\nभ्रातृस्नेहाभिभूतस्त्वं न कृष्णे प्रहरिष्यसि ।\nनापि कृष्णस्त्वयि ज्येष्ठे प्रहरिष्यति वासव ।। ४३ ।।\nनैव चेच्छ्रोष्यति प्रोक्तं मया देव कथञ्चन ।\nपृच्छ त्वं नयधर्मज्ञान् ये हितास्तव मन्त्रिणः ।। ४४ ।।\nवैशम्पायन उवाच\nनारदेनैवमुक्तस्तु महेन्द्रो जनमेजय ।\nइदमुत्तरमीशोऽथ प्रत्युवाच जगद्गुरुम् ।। ४५ ।।\nएवंविधप्रभावं त्वं कृष्णं वदसि यद् द्विज ।\nएवमेतत् सुबहुशः श्रुतं खलु मया मुने ।। ४६ ।।\nयतश्चैवंविधः कृष्णस्ततोऽहं तस्य वै तरुम् ।\nन प्रदास्यामि दातव्यं सतां धर्ममनुस्मरन् ।। ४७ ।।\nमहाप्रभावो नाल्पार्थे रुष्येदिति विचिन्तयन् ।\nव्यवस्थितोऽहं भद्रं ते मुने सर्वगुणादिति ।। ४८ ।।\nमहाप्रभावाः सततं भवन्ति हि सहिष्णवः ।\nश्रोतारश्चैव सततं वृद्धानां ज्ञानचक्षुषाम् ।। ४९ ।।\nमहात्मा कारणे नाल्पे कृष्णो धर्मभृतां वरः ।\nभ्रात्रा ज्येष्ठेन सर्वज्ञो विरोधं गन्तुमर्हति ।। 2.71.५० ।।\nयथैवं मम मातुः स वरं प्रादादधोक्षजः ।\nतथैव तस्याः पुत्राणां ज्येष्ठानां सोढुमर्हति ।। ५१ ।।\nयथैवोपेन्द्रतां यातः स्वयमिच्छञ्जनार्दनः ।\nतथैव भ्रातुरिन्द्रस्य सम्मानं कर्तुमर्हति ।। ५२ ।।\nज्यैष्ठ्यमेतेन देवेन नारब्धं किं पुरातने ।\nअथेदानीमपीच्छेत् स ज्येष्ठोऽस्तु मधुसूदनः ।। ५३ ।।\nसुनिश्चितं बलरिपुमीक्ष्य नारदो विसर्जितस्त्रिदशवरेण धर्मभृत् ।\nययौ पुरीं यदुवृषभाभिरक्षितां कुशस्थलीं धृतिमतिमांस्तपोधनः ।। ५४ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे नारदस्य स्वर्गात्पुनरागमने एकसप्ततितमोऽध्यायः ।। ७१ ।।"
  }
]
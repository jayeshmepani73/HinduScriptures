[
  {
    "text": "वैशम्पायन उवाच\nएवमालोकयानः स द्वारकां वृषभेक्षणः ।\nअपश्यत्स्वगृहं कृष्णः प्रासादशतशोभितम् ।। १ ।\nमणिस्तम्भसहस्राणामयुतैर्विवृतं शतैः ।\nतोरणैर्ज्वलनप्रख्यैर्मणिविद्रुमराजतैः ।। २ ।।\nतत्र तत्र प्रभासद्भिश्चित्रकाञ्चनवेदिकैः ।\nप्रासादस्तत्र सुमहान् कृष्णोपस्थानिकोऽभवत्।। ३ ।\nस्फाटिकस्तम्भविवृतो विस्तीर्णः सर्वकाञ्चनः ।\nपद्माकुलजलोपेता रक्तसौगन्धिकोत्पलाः ।। ४ ।।\nमणिहेमनिभाश्चित्रा रत्नसोपानभूषिताः ।\nमत्तबर्हिणजुष्टाश्च कोकिलैश्च सदामदैः ।। ५ ।।\nबभूवुः परमोपेता वाप्यश्च विकचोत्पलाः ।\nविश्वकर्मकृतः शैलः प्राकारस्तस्य वेश्मनः ।। ६ ।।\nव्यक्तकिष्कुशतोत्सेधः परिखापरिवेष्टितः ।\nतद् गृहं वृष्णिसिंहस्य निर्मितं विश्वकर्मणा ।। ७ ।\nमहेन्द्रसदृशं वेश्म समन्तादर्धयोजनम् ।\nततस्तं पाण्डुरं शौरिर्मूर्ध्नि तिष्ठन् गरुत्मतः ।। ८ ।।\nप्रीतः शङ्खमुपाध्मासीद् द्विषतां रोमहर्षणम् ।\nतस्य शङ्खस्य शब्देन सागरश्चुक्षुभे भृशम्।\nररास च नभः कृत्स्नं तच्चित्रमभवत् तदा ।। ९ ।।\nपाञ्चजन्यस्य निर्घोषं संश्रुत्य कुकुरान्धकाः ।\nविशोकाः समपद्यन्त गरुडस्य च दर्शनात् ।। 2.99.१० ।।\nशङ्खचक्रगदापाणिं गरुडस्योपरि स्थितम् ।\nदृष्ट्वा जहृषिरे पौरा भास्करोपमतेजसम् ।। ११ ।।\nततस्तूर्यप्रणादश्च भेरीणां च महास्वनाः ।\nजज्ञिरे सिंहनादाश्च सर्वेषां पुरवासिनाम् ।। १२ ।।\nततस्ते सर्वदाशार्हाः सर्वे च कुकुरान्धकाः ।\nप्रीयमाणाः समाजग्मुरालोक्य मधुसूदनम् ।। १३ ।।\nवासुदेवं पुरस्कृत्य शङ्खतूर्यरवैः  सह ।\nउग्रसेनो ययौ राजा वसुदेवनिवेशनम् ।। १४ ।।\nआनन्दिनी पर्यचरत् स्वेषु वेष्मसु देवकी ।\nरोहिणी च यशोदा च आहुकस्य च याः स्त्रियः ।। १५ ।।\nततः कृष्णः सुपर्णेन स्वं निवेशनमभ्यगात् ।\nचचार च यथोद्देशमीश्वरानुचरो हरिः ।। १६ ।।\nअवतीर्य गृहद्वारि कृष्णस्तु यदुनन्दनः ।\nयथार्हं पूजयामास यादवान् यादवर्षभः ।। १७।।\nरामाहुकगदाक्रूरप्रद्युम्नादिभिरर्चितः ।\nप्रविवेश गृहं शौरिरादाय मणिपर्वतम् ।। १८।।\nतं च शक्रस्य दयितं पारिजातं महाद्रुमम् ।\nप्रवेशयामास गृहं प्रद्युम्नो रुक्मिणीसुतः ।। १९ ।।\nतेऽन्योन्यं ददृशुर्वीरा देहबन्धानमानुषान् ।\nपारिजातप्रभावेण ततो मुमुदिरे जनाः ।। 2.99.२० ।।\nतैः स्तूयमानो गोविन्दः प्रहृष्टैर्यादवर्षभैः ।\nप्रविवेश गृहं श्रीमान् विहितं विश्वकर्मणा ।। २१ ।।\nततोऽन्तःपुरमध्ये तं सशृङ्गमणिपर्वतम् ।\nन्यवेशयदमेयात्मा वृष्णिभिः सहितोऽच्युतः ।। २२ ।।\nतं च दिव्यं द्रुमश्रेष्ठं पारिजातममित्रजित्।\nअर्च्यमर्चितमव्यग्रमिष्टे देशे न्यवेशयत् ।। २३ ।।\nअनुज्ञाप्य ततो ज्ञातीन् केशवः परवीरहा ।\nताः स्त्रियः पूजयामास संहृता नरकेण याः ।। २४ ।।\nवस्त्रैराभरणैर्दिव्यैर्दासीभिर्धनसंचयैः ।\nहारैश्चन्द्राशुसंकाशैर्मणिभिश्च महाप्रभैः ।। २५ ।।\nपूर्वमभ्यर्चिताश्चैव वसुदेवेन ताः स्त्रियः ।\nदेवक्या सह रोहिण्यां रेवत्या चाहुकेन च ।। २६ ।।\nसत्यभामोत्तमा स्त्रीणां सौभाग्येनाभवत्तदा ।\nकुटुम्बस्येश्वरी त्वासीद्रुक्मिणी भीष्मकात्मजा।।२७।।\nतासां यथार्हहर्म्याणि प्रासादशिखराणि च ।\nआदिदेश गृहान्कृष्णः पारिबर्हांश्च पुष्कलान् ।। २८ ।।\nइति श्रीमहाभारते खिलभागे हरिवंशे विष्णुपर्वणि द्वारकाप्रवेशनं नाम नवनवतितमोऽध्यायः ।। ९९ ।।"
  }
]
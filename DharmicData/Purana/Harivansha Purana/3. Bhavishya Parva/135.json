[
  {
    "text": "जनमेजय उवाच\nहरिवंशे पुराणे तु श्रुते मुनिवरोत्तम ।\nकिं फलं किं च देयं वै तद् ब्रूहि त्वं ममाग्रतः ।। १ ।।\nवैशम्पायन उवाच\nहरिवंशे पुराणे तु श्रुते च भरतोत्तम ।\nकायिकं वाचिकं चैव मनसा समुपार्जितम् ।। २ ।।\nतत् सर्वं नाशमायाति तमः सूर्योदये यथा ।\nअष्टादशपुराणानां श्रवणाद् यत्फलं भवेत् ।। ३ ।।\nतत् फलं समवाप्नोति वैष्णवो नात्र संशयः ।\nश्लोकार्धं श्लोकपादं वा हरिवंशसमुद्भवम् ।। ४ ।।\nशृण्वन्ति श्रद्धया युक्ता वैष्णवं पदमाप्नुयुः ।\nजम्बूद्वीपं समाश्रित्य श्रोतारो दुर्लभाः कलौ ।। ५ ।।\nभविष्यन्ति नरा राजन् सत्यं सत्यं वदाम्यहम् ।\nस्त्रीभिश्च पुत्रकामाभिः श्रोतव्यं वैष्णवं यशः ।। ६ ।।\nदक्षिणा चात्र देया वै निष्कत्रयसुवर्णकम् ।\nवाचकाय यथाशक्त्या यथोक्तं फलमिच्छता ।। ७ ।।\nस्वर्णशृङ्गीं च कपिलां सवत्सां वस्त्रसंयुताम् ।\nवाचकाय प्रदद्याद् वै आत्मनः श्रेयकाङ्क्षया ।। ८ ।।\nअलंकारं प्रदद्याच्च पाण्योर्वै भरतर्षभ ।\nकर्णस्याभरणं दद्याद् यानं च सविशेषतः ।। ९ ।।\nभूमिदानं समादद्याद् ब्राह्मणाय नराधिप ।\nभूमिदानसमं दानं न भूतं न भविष्यति ।। 3.135.१० ।।\nशृणोति श्रावयेद् वापि हरिवंशं तु यो नरः ।\nसर्वथा पापनिर्मुक्तो वैष्णवं पदमाप्नुयात् ।। ११ ।।\nपितॄनुद्धरते सर्वानेकादशसमुद्भवान् ।\nआत्मानं ससुतं चैव स्त्रियं च भरतर्षभ ।। १२ ।।\nदशांशश्चात्र होमो वै कार्यः श्रोत्रा नराधिप ।\nइदं मया तवाग्रे च सर्वं प्रोक्तं नरर्षभ ।। १३ ।।\nयस्य स्मरणमात्रेण सर्वपापैः प्रमुच्यते ।\nअपुत्रः पुत्रमाप्नोति अधनो धनमाप्नुयात् ।। १४ ।।\nनरमेधाश्वमेधाभ्यां यत् फलं प्राप्यते नरैः ।\nतत् फलं लभते नूनं पुराणश्रवणाद्धरेः ।। १५ ।।\nब्रह्महा भ्रूणहा गोघ्नः सुरापो गुरुतल्पगः ।\nसकृत्पुराणश्रवणात् पूतो भवति नान्यथा ।। १६ ।।\nइदं मया ते परिकीर्तितं महच्छ्रीकृष्णमाहात्म्यमपारमद्भुतम् ।\nशृण्वन् पठन्नाशु समाप्नुयात्फलं यच्चापि लोकेषु सुदुर्लभं महत् ।। १७ ।।\nइति श्रीमहाभारते शतसाहस्र्यां संहितायां वैयासिक्यां खिलभागे हरिवंशे भविष्यपर्वणि श्रवणफलकथने पञ्चत्रिंशदधिकशततमोऽध्यायः ।। १३५ ।।"
  }
]
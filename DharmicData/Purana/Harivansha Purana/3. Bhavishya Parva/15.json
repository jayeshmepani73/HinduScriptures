[
  {
    "text": "जनमेजय उवाच\nश्रुतं नः परमं ब्रह्मन् स्ववंशचरितं महत् ।\nदिव्यमन्योन्यसम्भूतं मानितं बहुभिर्गुणैः ।। १ ।।\nछन्दोभिर्वृत्तसंजातैः समासैश्च सविस्तरैः ।\nलघुभिर्मधुराभाषैर्ग्रथितं पदविग्रहैः ।। २ ।।\nत्रिवर्गेणाभिसम्पन्नं धर्मेणार्थेन भोगिनाम् ।\nकामेन बहुरूपेण शरीरान्तर्गतेन च ।। ३ ।।\nब्राह्मणानां प्रभावैश्च योधानां च पराक्रमैः ।\nवैरनिर्यातनैश्चैव प्रतिज्ञानां च पारगैः ।। ४ ।।\nरिपुस्तवसुसम्पन्नैर्नानुबन्धः प्रचोदितः ।\nवंशयोर्निर्विनाशाय नृपेण द्विज विग्रहात् ।। ५ ।।\nये च तस्मिन् महारौद्रे संग्रामे निहता नृपाः ।\nतेषां सर्वाणि राष्ट्राणि पुत्राः सर्वे प्रपेदिरे ।। ६ ।।\nकौरवः प्रथितो राजा भगवच्छासनानुगः ।\nधर्मश्च बहुधा प्रोक्तस्त्रयाणां वर्णसम्पदाम् ।\nशूराणामपि विख्यातः स्वर्गहेतुर्द्विजर्षभ ।। ७ ।।\nअनुग्रहार्थं भूतानां नोत्सेकाय कथंचन ।\nचतुर्णां वर्णसंज्ञानां पृयक्पृथगनेकधा ।। ८ ।\nगर्भवासं पतन्तश्च भूतानां सम्प्रबोधिताः ।\nपृच्छन्तो देवसंचारं क्षीणे पुण्ये च कर्मणि ।। ९ ।।\nदाने यश्चापि संयोगः स चापि बहुधा कृतः ।\nद्वयोः संयोगविहितं मधु वाग्वचनं तयोः ।। १० ।।\nन तच्छक्यं मयाऽऽख्यातुं भारताध्ययनं महत्।\nएकाहेन महान् ब्रह्मन्नपि दिव्येन चक्षुषा ।। ११ ।।\nब्रह्मणोऽह्नस्तु विस्तारं संक्षेपं च सुसंग्रहम् ।\nश्रोतुमिच्छामि भगवन्महत्कौतूहलं हि मे ।। १२ ।।\nइति श्रीमहाभारते खिलभागे हरिवंशे भविष्यपर्वणि पौष्करे जनमेजयवाक्ये पञ्चदशोऽध्यायः ।। १५ ।।"
  }
]
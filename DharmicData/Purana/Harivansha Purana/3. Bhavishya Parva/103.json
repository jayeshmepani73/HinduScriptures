[
  {
    "text": "जनमेजय उवाच\nभूय एव द्विजश्रेष्ठ शङ्खचक्रगदाभृतः ।\nचरितं श्रोतुमिच्छामि विस्तरेण तपोधन ।। १ ।।\nन हि मे तृप्तिरस्तीह शृण्वतः कैशवीं कथाम् ।\nको नु नाम हरेर्विष्णोर्देवदेवस्य चक्रिणः ।। २ ।।\nशृण्वंस्तथा रमन् वापि तृप्तिं याति दिवानिशम् ।\nपुरुषार्थोऽयमेवैको यत्कथाश्रवणं हरेः ।। ३ ।।\nकथमासीज्जगद्धेतोर्हंसस्य डिम्भकस्य च ।\nसमितिः सर्वभूतानां सदा विस्मयदायिनी ।। ४ ।।\nविचक्रस्य कथं युद्धं दानवस्य महात्मनः ।\nस तयोर्मित्रतां यात इत्येवमनुशुश्रुम ।। ५ ।।\nतौ सुतौ वीर्यसम्पन्नौ शिष्यौ भृगुसुतस्य ह ।\nसर्वास्त्रकुशलौ वीरौ हराल्लब्धवरौ किल ।। ६ ।।\nसंग्रामः सुमहानासीदित्युक्तं भवता पुरा ।\nतयोश्च नृपयोर्विप्र केशवस्य जगत्पतेः ।। ७ ।।\nकस्य पुत्रौ समुत्पन्नौ यथाभूद् विग्रहो महान् ।\nअष्टाशीतिसहस्राणि दानवानां तरस्विनाम् ।। ८ ।।\nबलान्यथ विचक्रस्य शितशूलधराणि च ।\nआसन् युद्धे महाराज दानवस्य जयैषिणः ।। ९ ।।\nयदूनामन्तरं प्रेप्सुर्यदूनां युद्धकाङ्क्षया ।\nदेवासुरे महायुद्धे देवाञ्जयति दुर्धरः ।\nतद्वधार्थं सदा यत्नमकरोच्चैव केशवः ।। 3.103.१० ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने जनमेजयवाक्ये त्र्यधिकशततमोऽध्यायः ।।१ ०३।।"
  }
]
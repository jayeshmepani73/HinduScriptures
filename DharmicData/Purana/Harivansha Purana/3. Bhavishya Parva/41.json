[
  {
    "text": "वैशम्पायन उवाच\nवाराह एष कथितो नारसिंहमतः शृणु ।\nयत्र भूत्वा मृगेन्द्रेण हिरण्यकशिपुर्हतः ।। १ ।।\nपुरा कृतयुगे राजन् हिरण्यकशिपुः प्रभुः ।\nदैत्यानामादिपुरुषश्चकार सुमहत् तपः ।। २ ।।\nदश वर्षसहस्राणि शतानि दश पञ्च च ।\nजलवासी समभवत् स्थानमौनव्रतस्थितः ।। ३ ।।\nततः शमदमाभ्यां च ब्रह्मचर्येण चैव हि ।\nब्रह्मा प्रीतोऽभवत् तस्य तपसा नियमेन च ।। ४ ।।\nततः स्वयम्भूर्भगवान् स्वयमागत्य तत्र ह ।\nविमानेनार्कवर्णेन हंसयुक्तेन भास्वता ।। ५ ।।\nआदित्यैर्वसुभिः साध्यैर्मरुद्भिर्दैवतैः सह ।\nरुद्रैर्विश्वसहायैश्च यक्षराक्षसकिंनरैः ।। ६ ।।\nदिग्भिश्चाथ विदिग्भिश्च नदीभिः सागरैस्तथा ।\nनक्षत्रैश्च मुहूर्तैश्च खेचरैश्च महाग्रहैः ।। ७ ।।\nदेवैर्ब्रह्मर्षिभिः सार्धं सिद्धैः सप्तर्षिभिस्तथा ।\nराजर्षिभिः पुण्यकृद्धिर्गन्धर्वैरप्सरोगणैः ।। ८ ।।\nचराचरगुरुः श्रीमान् वृतो देवगणैः सह ।\nब्रह्मा ब्रह्मविदां श्रेष्ठो दैत्यं वचनमब्रवीत् ।। ९ ।।\nब्रह्मोवाच\nप्रीतोऽस्मि तव भक्तस्य तपसानेन सुव्रत ।\nवरं वरय भद्रं ते यथेष्टं काममाप्नुहि ।। 3.41.१० ।।\nततो हिरण्यकशिपुः प्रीतात्मा दानवोत्तमः ।\nकृताञ्जलिपुटः श्रीमान् वचनं चेदमब्रवीत् ।। ११ ।।\nहिरण्यकशिपुरुवाच\nन देवासुरगन्धर्वा न यक्षोरगराक्षसाः ।\nन मानुषाः पिशाचाश्च निहन्युर्मां कथंचन ।। १२ ।।\nऋषयो नैव मां क्रुद्धाः सर्वलोकपितामह ।\nशपेयुस्तपसा युक्ता वर एष वृतो मया ।। १३ ।।\nन शस्त्रेण न चास्त्रेण गिरिणा पादपेन च ।\nन शुष्केण न चार्द्रेण स्यान्न चान्येन मे वधः ।। १४ ।।\nन स्वर्गेऽप्यथ पाताले नाकाशे नावनिस्थले ।\nन चाभ्यन्तररात्र्यह्नोर्न चाप्यन्येन मे वधः ।। १५ ।।\nपाणिप्रहारेणैकेन सभृत्यबलवाहनम् ।\nयो मां नाशयितुं शक्यः स मे मृत्युर्भविष्यति ।। १६ ।।\nभवेयमहमेवार्कः सोमो वायुर्हुताशनः ।\nसलिलं चान्तरिक्षं च नक्षत्राणि दिशो दश ।। १७ ।।\nअहं क्रोधश्च कामश्च वरुणो वासवो यमः ।\nधनदश्च धनाध्यक्षो यक्षः किंपुरुषाधिपः ।। १८ ।।\nमूर्तिमन्ति च दिव्यानि ममास्त्राणि महाहवे ।\nउपतिष्ठन्तु देवेश सर्वलोकपितामह ।। १९ ।।\nपितामह उवाच\nएते दिव्या वरास्तात मया दत्तास्तवाद्भुताः ।\nसर्वकामप्रदा वत्स दुर्लभास्त्वतिमानुषाः ।\nसर्वान्कामानल्पभावात् प्राप्स्यसि त्वं न संशयः।।3.41.२०।।\nवैशम्पायन उवाच\nएवमुक्त्वा स भगवाञ्जगामाकाशमेव च ।\nवैराजं ब्रह्मसदनं ब्रह्मर्षिगणसेवितम् ।। २१ ।।\nततो देवाश्च नागाश्च गन्धर्वा मुनिभिः सह ।\nवरप्रदानं श्रुत्वैव पितामहमुपस्थिताः ।। २२ ।।\nदेवा ऊचुः\nवरेणानेन भगवन् वधिष्यति स नोऽसुरः ।\nतत्प्रसीदस्व भगवन् वधोऽप्यस्य विचिन्त्यताम्।। २३ ।।\nभवान् हि सर्वभूतानामादिकर्ता स्वयं प्रभुः ।\nस्रष्टा च हव्यकव्यानामव्यक्तप्रकृतिर्ध्रुवः ।। २४ ।।\nवैशम्पायन उवाच\nसर्वलोकहितं वाक्यं श्रुत्वा देवः प्रजापतिः ।\nआश्वासयामास सुरान् सुशीतैर्वचनाम्बुभिः ।। २५ ।।\nअवश्यं त्रिदशास्तेन प्राप्तव्यं तपसः फलम् ।\nतपसोऽन्तेऽस्य भगवान् वधं विष्णुः करिष्यति।। २६ ।।\nएतच्छ्रुत्वा सुराः सर्वे वाक्यं पङ्कजजन्मनः ।\nस्वानि स्थानानि दिव्यानि प्रतिजग्मुर्मुदान्विताः ।। २७ ।।\nलब्धमात्रे वरे तस्मिन् सर्वाः सोऽबाधत प्रजाः।\nहिरण्यकशिपुर्दैत्यो वरदानेन दर्पितः ।। २८ ।।\nआश्रमेषु मुनीन्सर्वान् ब्राह्मणान् संशितव्रतान् ।\nसत्यधर्मरतान् दान्तान् धर्षयामास वीर्यवान् ।। २९ ।।\nदेवांस्त्रिभुवनस्थांश्च पराजित्य महासुरः ।\nत्रैलोक्यं वशमानीय स्वर्गे वसति दानवः ।। 3.41.३० ।।\nयदा वरमदोन्मत्तश्चोदितः कालधर्मणा ।\nयज्ञियानकरोद् दैत्यान् दैवतानप्ययज्ञियान् ।। ३१ ।।\nतदादित्याश्च साध्याश्च विश्वे च वसवस्तथा ।\nरुद्रा देवगणा यक्षा देवद्विजमहर्षयः ।। ३२ ।।\nशरण्यं शरणं विष्णुमुपतस्थुर्महाबलम् ।\nदेवं वेदमयं यज्ञं ब्रह्मदेवं सनातनम् ।। ३३ ।।\nभूतं भव्यं भविष्यं च प्रजालोकनमस्कृतम् ।\nदेवा ऊचुः\nनारायण महाभाग देव त्वां शरणं गताः ।। ३४ ।।\nत्वं हि नः परमो धाता त्वं हि नः परमो गुरुः ।\nत्वं हि नः परमो देवो ब्रह्मादीनां सुरोत्तम ।। ३५ ।।\nत्वं पद्मामलपत्राक्ष शत्रुपक्षभयावह ।\nक्षयाय दितिवंशस्याक्षयाय भव नः प्रभो ।। ३६ ।।\nत्रायस्व जहि दैत्येन्द्रं हिरण्यकशिपुं प्रभो ।\nविष्णुरुवाच\nभयं त्यजध्वममरा अभयं वो ददाम्यहम् ।। ३७ ।।\nतथैव त्रिदिवं देवाः प्रतिपत्स्यथ मा चिरम् ।\nएष तं सगणं दैत्यं वरदानेन दर्पितम् ।। ३८ ।।\nअवध्यममरेन्द्राणां दानवेन्द्रं निहन्म्यहम् ।\nवैशम्पायन उवाच\nएवमुक्त्वा स भगवान् विसृज्य त्रिदिवौकसः ।। ३९ ।।\nवधं संकल्पयित्वा तु हिरण्यकशिपोः प्रभुः ।\nसोऽचिरेणैव कालेन हिमवत्पार्श्वमागतः ।। 3.41.४० ।।\nकिं नु रूपं समास्थाय निहन्म्येनं महासुरम् ।\nयत् सिद्धिकरमाशु स्याद् वधाय विबुधद्विषः ।। ४१ ।।\nअनुत्पन्नं ततश्चक्रे सोऽत्यन्तं रूपमास्थितः ।\nनारसिंहमनाधृष्यं दैत्यदानवरक्षसाम् ।। ४२ ।।\nसहायं तु महाबाहुर्जग्राहोङ्कारमेव च ।\nअथोङ्कारसहायोऽसौ भगवान् विष्णुरव्ययः ।। ४३ ।।\nहिरण्यकशिपोः स्थानं जगाम प्रभुरीश्वरः ।\nतेजसा भास्कराकारः कान्त्या चन्द्र इवापरः ।। ४४ ।।\nनरस्य कृत्वार्धतनुं सिंहस्यार्धतनुं विभुः ।\nनारसिंहेन वपुषा पाणिं संस्पृश्य पाणिना ।। ४५ ।।\nततो ऽपश्यत् विस्तीर्णां दिव्यां रम्यां मनोरमाम् ।\nसर्वकामयुतां शुभ्रां हिरण्यकशिपोः सभाम् ।। ४६ ।।\nविस्तीर्णो योजनशतं शतमध्यर्धमायताम् ।\nवैहायसीं कामगमां पञ्चयोजनमुच्छ्रिताम् ।। ४७ ।।\nजराशोकक्लमत्यक्तां निष्प्रकम्पां शिवां शुभाम् ।\nशुभासनवतीं रम्यां ज्वलन्तीमिव तेजसा ।। ४८ ।।\nअन्तःसलिलसंयुक्तां विहितां विश्वकर्मणा ।\nदिव्यरत्नमयैर्वृक्षैः फलपुष्पप्रदैर्युताम् ।। ४९ ।।\nनीलपीतासितश्यामैः सितैर्लोहितकैरपि ।\nअवतानैस्तथा गुल्मैर्मञ्जरीशतधारिभिः ।। 3.41.५० ।।\nसिताभ्रघनसंकाशा प्लवन्तीवाप्सु दृश्यते ।\nधन्यासनवती रम्या ज्वलन्ती इव तेजसा ।। ५१ ।।\nप्रभावती भास्वरा च दिव्यगन्धमनोरमा ।\nन सुखा न च दुःखा सा न शीता न च घर्मदा ।। ५२ ।।\nन क्षुत्पिपासे न ग्लानिं प्राप्य तां प्राप्नुवन्ति हि ।\nनानारूपैर्विरचिता विचित्रैरतिभास्वरैः ।। ५३ ।।\nस्तम्भैर्मणिमयैर्दिव्यैः शाश्वती चाक्षता च सा ।\nअतिचन्द्रं च सूर्यं च पावकं च स्वयम्प्रभा ।। ५४ ।।\nदीप्यते नाकपृष्ठस्था भर्त्सयन्तीव भास्करम् ।\nसर्वे च कामाः प्रचुरा ये दिव्या ये च मानुषाः ।। ५५ ।।\nरसवन्तः प्रभूताश्च भक्ष्यभोज्यं तथाक्षयम् ।\nपुण्यगन्धा स्रजस्तत्र नित्यपुष्पफलद्रुमाः ।। ५६ ।।\nउष्णे शीतानि तोयानि शीते चोष्णानि सन्ति वै ।\nपुष्पिताग्रान् महाशाखान् प्रवालाङ्कुरधारिणः ।। ५७ ।।\nलतावितानसंच्छन्नान् सरित्सु च सरःसु च ।\nमनोहरांश्च विविधान् ददर्श स तदा प्रभुः ।। ५८ ।।\nद्रुमान् बहुविधांस्तत्र मृगेन्द्रो ददृशे द्रुतम् ।\nगन्धवन्ति च पुष्पाणि रसवन्ति फलानि च ।। ५९ ।।\nतानि शीतानि तोयानि तत्र तत्र सरांसि च ।\nअपश्यत् सर्वतीर्थानि सभायां शतशो विभुः ।। 3.41.६० ।।\nनलिनैः पुण्डरीकैश्च शतपत्रैः सुगन्धिभिः ।\nरक्तैः कुवलयैर्नीलैः कुमुदैः संयुतानि च ।। ६१ ।।\nसकान्तैर्धार्तराष्ट्रैश्च राजहंसैः सुरप्रियैः ।\nकादम्बैश्चक्रवाकैश्च सारसैः कुररैरपि ।। ६२ ।।\nविमलस्फटिकाभानि पाण्डुराष्टदलानि च ।\nकलहंसोपगीतानि सारिकाभिरुतानि च ।। ६३ ।।\nगन्धवत्यः शुभास्तत्र पुष्पमञ्जरिधारिणीः ।\nदृष्टवान् पादपाग्रेषु नानापुष्पधरा लताः ।। ६४ ।।\nकेतकाशोकसरलाः पुन्नागतिलकार्जुनाः ।\nचूता नीपा नागपुष्पाः कदम्बबकुला धवाः ।। ६५ ।।\nप्रियङ्गुपाटलीवृक्षाः शाल्मल्यः सहरिद्रकाः ।\nशालास्तालाः प्रियालाश्च चम्पकाश्च मनोरमाः ।। ६६ ।।\nतथा चान्ये व्यराजन्त सभायां पुष्पिता द्रुमाः ।\nवैद्रुमाश्च द्रुमानीका दावाग्निज्वलितप्रभाः ।। ६७ ।।\nस्कन्धवन्तः सुशाखाश्च बहुतालसमुच्छ्रयाः ।\nअञ्जनाशोकवर्णाभा भान्ति वञ्जुलका द्रुमाः ।। ६८ ।।\nवरणा वत्सनाभाश्च पनसाश्चन्दनैः सह ।\nनीलाः सुमनसश्चैव पीताम्लाश्वत्थतिन्दुकाः ।। ६९ ।।\nप्राचीनामलका लोध्रा मल्लिका भद्रदारवः ।\nआम्रातकास्तथा जम्बूलकुचाः शैलवालुकाः ।। 3.41.७० ।।\nसर्जार्जुनाः कन्दुरवाः पतङ्गाः कुटजास्तथा ।\nरक्ताः कुरबकाश्चैव नीपाश्चागरुभिः सह ।। ७१ ।।\nकदम्बाश्चैव भव्याश्च दाडिमीबीजपूरकाः ।\nकालीयका दुकूलाश्च हिङ्गवस्तैलपर्णिकाः ।। ७२ ।।\nखर्जूरा नालिकेराश्च पूगवृक्षा हरीतकी ।\nमधूकाः सप्तपर्णाश्च बिल्वाः पारावतास्तथा ।। ७३ ।।\nपनसाश्च तमालाश्च नानागुल्मलतावृताः ।\nलताश्च विविधाकाराः पत्रपुष्पफलोपगाः ।। ७४ ।।\nएते चान्ये च बहवस्तत्र काननजा द्रुमाः ।\nनानापुष्पफलोपेता व्यराजन्त समन्ततः ।। ७५ ।।\nचकोराः शतपत्राश्च मत्तकोकिलसारिकाः ।\nपुष्पितान् फलिताग्रांश्च सम्पतन्ति महाद्रुमान्।। ७६ ।।\nरक्तपीतारुणास्तत्र पादपाग्रगता द्विजाः ।\nपरस्परमवैक्षन्त प्रहृष्टा जीवजीवकाः ।। ७७ ।।\nइति श्रीमहाभारते खिलभागे हरिवंशे भविष्यपर्वणि  नारसिंहे हिरण्यकशिपुसभावर्णने एकचत्वारिंशोऽध्यायः।।४१।।"
  }
]
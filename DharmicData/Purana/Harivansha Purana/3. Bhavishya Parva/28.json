[
  {
    "text": "वैशम्पायन उवाच\nदिशं जिगमिषुर्दिव्यामुत्तरां सत्यसाधनः ।\nतथा स धातुनिचये पुण्ये पर्वतरोधसि ।। १ ।।\nविष्णुः परमधर्मात्मा एकपादेन तिष्ठति ।\nदशवर्षसहस्राणि पुष्करे पुष्करेक्षणः ।। २ ।।\nआत्मन्यात्मानमाधाय तपसा ब्रह्मसम्भवः ।\nघटते कर्मणोग्रेण लोकमुत्थानकारणात् ।। ३ ।।\nभासुरो भस्मनाऽऽच्छाद्य गात्राणि स्वयमात्मनः ।\nअष्टौ वर्षसहस्राणि सहस्रं च तपोधनः ।। ४ ।।\nतेजसा तेन ज्योतींषि विभाव्य ब्राह्मणर्षभः ।\nतिष्ठते नभसो मध्ये योगात्मा भावयञ्जगत् ।। ५ ।।\nसोमो विषयमाक्षिप्य मनसा धारयन्मनः ।\nयुक्तः परमधर्मात्मा ब्राह्मीं सिद्धिमुपागतः ।। ६ ।।\nसम्प्रदृश्यत सर्वत्र दिवि भुव्यन्तरे तथा ।\nज्योतिष्णु कर्म कुर्वाणो बहुरूपः स सम्पदा ।। ७ ।।\nमहेश्वरोऽतिगूढान्मा वृषरूपेण तिष्ठति ।\nउद्धृत्य दक्षिणं पादं वायुभक्षः समाहितः ।। ८ ।।\nअष्टौ वर्षसहस्राणि स्रहस्रं शतमेव च ।\nमहायोगी महादेवो नियमाद् ब्रह्मसम्भवः ।। ९ ।।\nअथ वायुर्घनीभूतो अन्ते चरति गोपतेः ।\nफेनीभूतं समुद्गारैः पवनं निर्गिरन्मुखात् ।। 3.28.१० ।।\nस निष्क्रान्तस्ततो वक्त्रात्प्राणेन परमाप्तवान् ।\nनिर्यासभूतः पतितो नैवार्द्रो नैव पार्थिवः ।। ११ ।।\nस फेनो वारिणाऽऽविश्य चचार वसुधातले ।\nनैवार्द्रो नैव शुष्काङ्गो वायुसंघातमागतः ।। १२ ।।\nतत्काले फेनमुत्क्षिप्य पवनः सह वारिणा ।\nनिरालम्बे निरालम्बस्त्वभ्राणि समपद्यत ।। १३ ।।\nते क्षिपन्ति पयो भूमावात्मानं स्वेन घट्टिताः ।\nनीलमेघारुणप्रख्या नैवाद्रा नैव पार्थिवाः ।। १४ ।।\nब्राह्मीं मूर्तिं समाधाय वायुः सर्वत्रगो वशी ।\nसमाः सहस्रं सम्पूर्णं चचार विपुल तपः ।। १५ ।।\nवह्निर्बहुजटी भूत्वा चीरवल्कलवासभृत्\nतपस्तप्यदनाहारो मौनमास्थाय पौष्करे ।। १६ ।।\nवर्षाणां च सहस्राणि त्रीणि चैकं च यत्नतः ।\nतस्याग्नेस्तेजः सम्भूतो महानग्निः प्रवर्तते ।। १७ ।।\nस्वर्गप्रकाशं कृत्वा च स्वर्गवासी तमोनुदः ।\nदिवि भूतप्रकाशाख्यस्तपसा ब्रह्मसम्भवः ।। १८ ।।\nतत्तमो भुवि राजेन्द्र मानुषेषु प्रतिष्ठितम् ।\nभास्करस्तेजसंहारस्ततो भवति सत्तमः ।। १९ ।।\nमर्त्यानां सर्वभूतानां तेज आक्षिप्य वर्तते ।\nन तु योगबले राजन् ब्राह्मणस्य विशेषतः ।\nतत्तमोनाशयेद् रात्रौ नाप्यहोभविताद्वयम् ।।3.28.२० ।।\nपुष्पमित्रो महातेजा यक्षः सर्वत्रगो वशी ।\nतपश्चरति धर्मात्मा पुष्करेषु समाहितः ।। २१ ।।\nमहेन्द्रशिखराद्धारा यावन्त्यो यान्ति मेदिनीम् ।\nतावत्स्वरूपमास्थाय तिष्ठते निखिलाः समाः ।। २२ ।।\nजानुभ्यां पतितो भूमौ ज्योतिर्नभसि पश्यति ।\nसमाः सहस्रं निखिलं नेत्रैरनिमिषैर्जगत् ।। २३ ।।\nनेत्राणि बहुधा तस्य नेत्रान्तैरभिनिःसृताः ।\nमध्यन्दिनकरे प्राप्ते रश्मिवान् सपरिग्रहे ।। २४ ।।\nते रश्मयः प्रभानेत्रैः शतशोऽथ सहस्रशः ।\nरराज तेजःसंयोगाद् विद्वद्भिरिव पावकः ।। २५ ।।\nस विस्फुलिङ्गैर्नेत्रान्तैरादित्यमनुवर्तते ।\nकर्मणोऽन्ते युगान्ते वा जगतो बहुरूपिणः ।। २६ ।।\nबहुतापः पुनर्भूत्वा निषण्णो वसुधातले ।\nसमाः सहस्रं सम्पूर्णं तपस्तेपे सुदारुणम् ।। २७ ।।\nनिगृहीतेन्द्रियो भूत्वा अप्सरोभिर्ललाम ह ।\nमेरोः शिखरमासाद्य कामं कामेन निर्वमन् ।। २८ ।।\nतपःकामः स यक्षस्तु कुबेरो नरवाहनः ।\nविष्णुरेव तपोऽध्यक्षस्तेजसोऽन्ते विजृम्भति ।। २९ ।।\nन हि कश्चित् पुमानस्ति य एवं तप आचरेत् ।\nत्रिषु लोकेषु राजेन्द्र ऋते विष्णुं सनातनम् ।। 3.28.३० ।।\nवासुकिर्बहुशीर्षस्तु नागेन्द्रो मौनमास्थितः ।\nतप आचरते सम्यङ् निधाय मनसा मनः ।। ३१ ।।\nशेषः सत्यधृतिर्नागो बलवान् ब्रह्मसम्भवः ।\nवृक्षमारुह्य धर्मात्मा अवाक्छीर्षोऽवलम्बते ।। ३२ ।।\nजिह्वाभिर्लेलिहानाभिर्गात्रजं विषमुत्सृजन् ।\nसमाः सहस्रं सम्पूर्णं निराहारस्तपोधनः ।। ३३ ।।\nकालकूटं विषं तद्धि सुमहत् समपद्यत ।\nयेन लोको ह्यभिग्रस्तो न सुखं विन्दते नृप ।। ३४ ।\nसर्वत्रानुगतं तीक्ष्णं भुजङ्गेषु महीपते ।\nजङ्गमं स्थावरं चैव सर्वत्रानुगतं विषम् ।। ३५ ।।\nपरस्परविवृद्धेन हिंसायुक्तेन भारत ।\nनाशयत्यान्मनोऽङ्गानि तेन तीक्ष्णेन भारत ।। ३६ ।।\nअथ ब्रह्मा महाभागो भूतानां हितकाम्यया ।\nमन्त्रं विसृजते राजन् ब्रह्माक्षरमहिंसकम् ।। ३७ ।।\nगरुत्मान् विततैः पक्षैर्नखाग्रैः सलिलं महीम्।\nसमाः सहस्रं सम्पूर्णं  चूलाग्रेणावलम्बिना ।। ३८ ।।\nपर्णभारैश्च विकचैर्विस्तीर्णैर्वसुधातले ।\nरराज वसुधा चैव पर्णैर्बहुविचित्रितैः ।। ३९ ।।\nयेन वृत्तेन जीवेयुः सर्वभूतानि भारत ।\nइह लोके मनुष्येन्द्र देवलोके च भारत ।\nद्यौरिवाचितनक्षत्रा मही तलविसर्पिभिः ।। 3.28.४० ।।\nहिमवान् हिमसम्पाते भवत्येकचरो वशी ।\nपुष्कराम्भसि धर्मात्मा मत्स्योल्लिखितमूर्धजः ।। ४१ ।।\nअथ स्वबलमाक्रम्य पृथिवीं प्रांशुद्वाहिनीम् ।\nतपश्चरति धर्मात्मा बाहुमुद्यम्य दक्षिणम् ।। ४२ ।।\nसाग्रं वर्षसहस्रं च शतमेकं च सुव्रत ।\nतपश्चरति संयोगाद् वायुभक्षः समाहितः ।। ४३ ।।\nसमाधियोगात् सङ्गाद् वा ब्रह्मयोगस्य भारत ।\nयेनेयं पृथिवी राजन् धार्यते ब्रह्मयोनिना ।। ४४ ।।\nअनाद्यन्तेन नित्येन सर्वत्र विषयैषिणा ।\nयोऽसौ विष्णुरगाधात्मा परमात्मा निराकृतिः ।। ४५ ।।\nदिने निषण्णो भवति रात्रौ भवति वै स्थिरः ।\nसत्यसंधः स धर्मात्मा कामकारकरो भवेत् ।। ४६ ।।\nतस्य यः सोद्यतः पाणिः पृथिव्यां पृथिवीसमः ।\nरात्रौ स तपनो भवति मण्डलं विपुलं नभः ।। ४७ ।।\nस चन्द्रविषयं राजञ्छमयामास रुन्धति ।\nग्रहाणां गतयश्चैव ताराणां च विशेषतः ।। ४८ ।।\nतां छायामाक्षिपन् सोमात्स्रवद्भिर्मण्डलेन वै।\nपृथिव्यां दक्षिणो हस्तो महायोगी महामनाः ।। ४९ ।।\nसैषा छाया शशीभूता शशिमण्डलमाविशत् ।\nअलिङ्गा पृथिवीलिङ्गादद्भुतादक्षया दिवि ।। 3.28.५० ।।\nअङ्गाङ्गान्युपगृह्यैव तपश्चरति निश्चयात् ।\nप्रोक्ष्य पादौ तु सतलौ पृथिवी तपसि स्थिता ।। ५१ ।।\nसूर्यार्चिभिः पीयमानादाक्षिप्यत मही तले ।\nमहीमिवाम्बुवसनां युगान्ते विष्णुतेजसा ।। ५२ ।।\nरराज सूर्यरश्मिभिर्व्यतिषिक्ता महानदी ।\nस्फाटिकेव शुभा सैषा काञ्चनैर्धातुभिर्वृता ।। ५३ ।।\nआदित्येन समादत्ता रश्मितेजोऽभिसम्भवैः ।\nमण्डलान्तर्गता देवी चक्षुषा नोपलभ्यते ।। ५४ ।।\nरश्मिभिः पुनरुत्तीर्णा ततो योगेन धावति ।\nआकाशगङ्गा संवृत्ता विपुलैरम्बुविग्रहैः ।। ५५ ।।\nशीतच्छायैश्च तरुभिर्लताभिश्च सुगन्धिभिः ।\nपद्मखण्डैश्च विविधैः शुशुभे दिव्यगन्धिभिः ।। ५६ ।।\nकाञ्चनापीडजघना स्फाटिकान्तरमेखला ।\nपद्मरेणुसिता पीता चक्रवाकावतंसिका ।। ५७ ।।\nनीलगर्भसुकेशान्ता पुष्पसंचयसंकुला ।\nशोभते विप्रसर्पन्ति प्रमदेव विभूषिता ।। ५८ ।।\nसैषा गङ्गा फलं लेभे पुष्करेण समाहिता ।\nसुतपा चन्द्रविहिता लोकानां धारणे रता ।। ५९ ।।\nसरस्वती स्वरैर्व्यक्तैरधीते ब्रह्मवादिनी ।\nपृष्ठात् प्रयाता शैलेन्द्रे मन्दरे मन्दगामिनी ।। 3.28.६० ।।\nऋङ्मयांश्चतुरो वेदान् पादैश्चतुर्भिरावृतान् ।\nयजुर्भिः सामभिश्चैव ग्रथिताञ्छिक्षया तदा ।। ६१ ।।\nऋषिभिर्ज्वलनप्रख्यैस्तपसा दग्धकिल्बिषैः ।\nसुपार्श्वस्य गिरेः पादे परिदायैः सुपारणैः ।। ६२ ।।\nनिःस्वनं सर्वभूतानि नियमैश्च न शृण्वते ।\nमन्दराग्रे विसर्पन्तं जगत्कृत्स्नमतीन्द्रियम् ।। ६३ ।।\nविरामनियमे प्राप्ते तूष्णींभूता बभूव ह ।\nन वाचमीरयेद् देवी नियमात् सत्यवादिनी ।। ६४ ।।\nअथ भूतानि सर्वाणि तूष्णींभूतानि सर्वशः ।\nन शेकुरभिधानार्थं व्याहर्तुं वदनैर्बलात् ।। ६५ ।।\nविभज्य योगं मनसा सर्वभूतेष्वनुग्रहम् ।\nसरस्वती तीरयुता व्याजहार महास्वनम् ।। ६६ ।।\nसरस्वत्या समायुक्तां शिक्षां गृह्णन्ति देहिनः ।\nतस्मिन्नेवाथ ते सर्वे गानं गायन्ति शिक्षया ।। ६७ ।।\nआदित्या वसवो रुद्रा मरुतश्चाश्विभिः सह ।\nजटिलाश्चीरवसना मुञ्जमेखलधारिणः ।। ६८ ।।\nगन्धर्वाः किन्नराश्चैव सनागाः सह चाम्भसः ।\nतपश्चरन्ति सहिताः पुष्करेषु मनीषिणः ।। ६९ ।।\nअपि कीटपतङ्गैश्च सह सर्वैः सरीसृपैः ।\nशोषयन्ति शरीराणि तपसोग्रेण यत्नतः ।। 3.28.७० ।।\nविष्णुर्विष्णुत्वमापन्नो देहान्तरविसृष्टवान् ।\nसंरक्षति महायोगी सर्वांस्तान् सहचारिणः ।। ७१ ।।\nपुष्करे रमते विष्णुर्विष्णुरेव द्विधा कृतः ।\nदीप्यमानः स्वतेजोभिर्विधूम इव पावकः ।। ७२ ।।\nसोऽग्निर्मनःसमुद्भूतः पृथिवीं तापयन्निव ।\nप्रधावति समं तेन मण्डलं दशयोजनम् ।। ७३ ।।\nविरराजार्चिभिर्दीप्तैः पृष्ठतश्चावलम्बिभिः ।\nविशीर्णपार्थिविभवैर्मयूखैरिव दीपितः ।। ७४ ।।\nतस्याग्नेर्विस्फुलिङ्गानां न शेकुर्लङ्घने रताः ।\nविप्रकीर्णस्य वसुधामर्यादामिव भास्करम् ।। ७५ ।।\nसोऽग्निर्दीप्य विभज्यांशून्विधूम इव पावकः ।\nऋत्विग्भिर्ज्वलनप्रख्यैर्विक्रीयत इवाध्वरे ।। ७६ ।।\nसोऽग्निर्धूमगतस्तत्र तिष्ठते विपुलं तदा ।\nयावद्विष्णुक्रमः प्राप्तो नियमस्य समापनात्।। ७७।।\nरक्षां कृत्वा स्थितं विद्याद् विष्णुर्विष्णुपराक्रमः ।\nभूत्वा शतशरीरो वै नागो बालाहकोऽभवत् ।। ७८ ।।\nतमग्निमात्मसंसृष्टं लेलिहानं महामतिम् ।\nप्रतिप्रवृत्तं तेजोभिर्भूतानां हितकाम्यया ।। ७९ ।।\nवारिणा सुखशीतेन प्राणिनां प्राणवर्धनः ।\nन्यषिञ्चद् दहनं तत्र नागो बालाहकस्तदा ।। 3.28.८० ।।\nततः सिद्धगणैर्जुष्टः पुष्करे तप्यते तपः ।\nसंहृत्य मनसाऽऽत्मानं महायोगी महाबलः ।। ८१ ।।\nपादगात्राणि संहृत्य मनो मूर्ध्नि विधारयन् ।\nअचलं स्थानमासाद्य तूष्णीभूतो बभूव ह ।। ८२ ।।\nएष धर्मो हि धर्माणां नोपधानविकल्पितः ।\nहितः सर्वेषु भूतेषु इह चामुत्र चोभयोः ।। ८३ ।।\nअथ दैत्या हतास्तत्र समागम्योद्यतायुधाः ।\nमायाप्राप्तैर्बहुविधैर्नगरैरभिसंवृताः ।। ८४।।\nअग्निं दैत्याः पर्वताग्रैरभिघ्नन्ति परंतप ।\nज्वलन्तं ज्वलनप्रख्या महाकाया महाबलाः ।। ८५ ।।\nमेघीभूताश्च मायाभिर्वर्षन्ति बलदर्पिताः ।\nतस्मिन्नेवाभिसंघाते ससंघातं महाबलम् ।। ८६।।\nते शैलास्त्वर्षिषा दग्धाः शतशोऽथ सहस्रशः।\nयुगान्ते प्रभुरादित्यः प्रजा इव दिधक्षति ।। ८७ ।।\nन शेकुरग्निं दैत्यास्ते मायाभिर्मुखमुद्यतम् ।\nआदित्यमिव दीप्यन्तं नभः सूर्योदये यथा ।। ८८ ।।\nविहितैरुद्यमैः सर्वे देत्या भग्नपराक्रमाः ।\nगन्धमादनमासाद्य निषण्णा नगमूर्धनि ।। ८९ ।।\nस चाग्निर्वैष्णवैर्लोकैर्विद्युद्भिः सह संगतः ।\nअन्तरिक्षचरान् दैत्यान् निर्दहन्व्यचरद् दिवि ।।3.28.९०।।\nनागो बालाहकश्चैव मेघैः संघातमागतः ।\nमुमोच सलिलं भूमौ पर्जन्य इव वृष्टिमान् ।। ९१ ।।\nमन्त्रैः संचोदितो नागो द्विजेभ्यो वदनोद्गतैः ।\nमुमोच तोयसंघातं मानयन् विप्रजं जनम् ।। ९२ ।।\nइति श्रीमहाभारते खिलभागे हरिवंशे भविष्यपर्वणि  पौष्करे अष्टाविंशोऽध्यायः ।। २८ ।।"
  }
]
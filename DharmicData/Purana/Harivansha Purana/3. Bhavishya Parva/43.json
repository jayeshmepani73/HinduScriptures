[
  {
    "text": "वैशम्पायन उवाच\nततो दृष्ट्वा महाबाहुं कालचक्रमिवागतम् ।\nनारसिंहवपुश्छन्नं भस्माच्छन्नमिवानलम् ।। १ ।।\nविकुञ्चितसटं तस्य नारसिंहस्य भारत ।\nरूपौदार्यं वभौ तत्र सहस्रशशिसंनिभम् ।। २ ।।\nअहो रूपमिदं चित्रं शङ्खकुन्देन्दुसंनिभम् ।\nअब्रुवन् दानवाः सर्वे हिरण्यकशिपुश्च सः ।। ३ ।।\nएवं हि ब्रुवतां तेषां निर्दग्धानां महात्मनाम् ।\nनारसिंहेन चक्षुर्भ्यां चोदिताः कालधर्मणा ।। ४ ।।\nहिरण्यकशिपोः पुत्रः प्रह्रादो नाम वीर्यवान् ।\nदिव्येन चक्षुषा सिंहमपश्यद् देवमागतम् ।। ५ ।।\nतं दृष्ट्वा रुक्मशैलाभमपूर्वां तनुमास्थितम् ।\nविस्मिता दानवाः सर्वे हिरण्यकशिपुश्च सः ।। ६ ।।\nप्रह्लाद उवाच\nमहाराज महाबाहो दैत्यानामादिसम्भव ।\nन श्रुतं नैव दृष्टं च नारसिंहमिदं वपुः ।। ७ ।।\nअव्यक्तप्रभवं दिव्यं किमिदं रूपमद्भुतम् ।\nदैत्यान्तकरणं घोरं शंसन्तीव मनांसि नः ।। ८ ।।\nअस्य देवाः शरीरस्थाः सागरा सरितस्तथा ।\nहिमवान् पारियात्रश्च ये चान्ये कुलपर्वताः ।। ९ ।।\nचन्द्रमाः सह नक्षत्रैरादित्याश्चाश्विनौ तथा ।\nधनदो वरुणश्चैव यमः शक्रः शचीपतिः ।। 3.43.१० ।।\nमरुतो देवगन्धर्वा मुनयश्च तपोधनाः ।\nनागा यक्षाः पिशाचाश्च राक्षसा भीमविक्रमाः।। ११ ।।\nब्रह्मदेवः पशुपतिर्ललाटस्था विभान्ति वै ।\nस्थावराणि च भूतानि जङ्गमानि तथैव च ।। १२ ।।\nभवांश्च सहितोऽस्माभिः सर्वैर्दैत्यगणैर्वृतः ।\nविमानशतसंकीर्णा तथाभ्यन्तरजा सभा ।। १३ ।।\nसर्वं त्रिभुवनं राजँल्लोकधर्मश्च शाश्वतः ।\nदृश्यते नारसिंहेऽस्मिन् यथेन्दौ विमले जगत्।। १४ ।।\nप्रजापतिश्चात्र मनुर्महात्मा\nग्रहाश्च योगाश्च मही नभश्च ।\nउत्पातकालश्च धृतिः स्मृतिश्च\nरजश्च सत्त्वं च तपो दमश्च ।। १५ ।।\nसनत्कुमारश्च महानुभावो\nविश्वे च देवाप्सरसश्च सर्वाः ।\nक्रोधश्च कामश्च तथैव हर्षो\nदर्पश्च मोहः पितरश्च सर्वे ।। १६ ।।\nइत्येवमुक्त्वा स च दैत्यराजं\nहिरण्यनामानमविस्मयेन ।\nदध्यौ च दैत्येश्वरपुत्र उग्रं\nमहामतिः किंचिदधोमुखः प्राक् ।। १७ ।।\nइति श्रीमहाभारते खिलभागे हरिवंशे भविष्यपर्वणि नारसिंहे प्रह्रादवाक्ये त्रिचत्वारिंशोऽध्यायः ।। ४३ ।।"
  }
]
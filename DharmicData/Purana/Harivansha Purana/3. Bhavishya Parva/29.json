[
  {
    "text": "जनमेजय उवाच\nसंयुज्य तपसा देवाः किमकुर्वंस्ततः परम् ।\nन हि तद् विद्यते लोके तपसा यन्न लभ्यते ।। १ ।।\nवैशम्पायन उवाच\nअथ दीक्षां समास्थाय सर्वे विष्णुमया गणाः ।\nपुष्करादग्निमुद्धृत्य प्रणीय च यथाविधि ।। २ ।।\nवहुवुर्मन्त्रविधिना ब्राह्मणा मन्त्रचोदिताः ।\nहविषा मन्त्रपूतेन यथा वै विधिरेव च ।। ३।।\nस चाग्निर्विधिवत्तत्र वर्धते ब्रह्मतेजसा ।\nतेजोभिर्बहुलीभूतः प्रभुः पुरुषविग्रहः ।। ४\nब्रह्मदण्ड इति ख्यातो वपुषा निर्दहन्निव ।\nदिव्यरूपप्रहरणो ह्यसिचर्मधनुर्धरः । ५ ।।\nसगदो लाङ्गली चक्री शरी चर्मी परश्वधी ।\nशूली वज्री स्वङ्गपाणिः शक्तिमान् वरकार्मुकः ।। ६ ।।\nविष्णुश्चक्रधरः खड्गी मुसली लाङ्गलायुधः ।\nनरो लाङ्गलमालम्ब्य मुसलं च महाबलः ।। ७ ।।\nवज्रमिन्द्रस्तपोयोगाच्छतपर्याणमक्षिपत् ।\nरुद्रः शूलं पिनाकं च मनसाधारयद् भुवि ।। ८ ।।\nमृत्युर्दण्डं पाशमापः कालः शक्तिमगृह्णत ।\nजग्राह परशुं त्वष्टा कुबेरश्च परश्वधम् ।। ९ ।।\nनिर्विकारैः समायुक्ताः शतशोऽथ सहस्रशः ।\nविश्वकर्मा च त्वष्टा च चक्राते ह्यायुधं बहु ।। 3.29.१० ।।\nइन्द्रायाग्निरथं प्रादात् सूर्याय च प्रतापिने ।\nपरमात्मा ददौ कृष्णो रुद्राय च महात्मने ।। ११ ।।\nछन्दोभिरेव त्वष्टा च स चकाराथ वाहिनीम्\nविश्वकर्मा विमानानि चकार बहुभिः क्रमैः ।। १२ ।।\nशरीरांशं समुद्धृत्य विष्णुः सत्यपराक्रमः ।\nपुष्करात् पर्वणि वनात् पृतनार्थं प्रवर्तयन् ।। १३ ।।\nद्यां चैव सूर्यऋक्षाणां वाचा वै समकल्पयत् ।\nयथा स पूज्यः संग्रामे शत्रून् निर्बिभिदे रणे ।। १४ ।।\nस तं दण्डं समुचितं निर्विकारं समाहितम् ।\nब्रह्मा जग्राह विधिना अन्तर्धानगतः प्रभुः ।।१५ ।।\nस्वैः प्रभावैश्च विधिना सोऽस्त्रग्रामं चतुर्विधम्।\nऐन्द्रमाग्नेयवायव्ये रौद्रं रौद्रेण वर्चसा ।। १६।।\nएभिर्विकारैः संयुक्ता दितेः पुत्रा महाबलाः ।\nतपसा शिक्षया चैव स्वास्त्रैः प्रहरणैरपि ।। १७ ।।\nबलेन चतुरङ्गेण वीर्येण सुसमाहिताः ।\nअप्रधृष्या रणे सर्वे समपद्यन्त वै तदा ।। १८ ।।\nते विहाय गुहामध्यं सभाण्डोपस्करे रथे ।\nमन्दरस्य गिरेः पादे विचेरुर्वसुधातले ।। १९ ।।\nचतुरङ्गं बलं सर्वं संहृत्य तमसः प्रभुः ।\nविष्णुरेव महायोगांश्चचार वसुधातले ।। 3.29.२० ।।\nभूयोऽन्यत्तप आसेदुश्चरन्तो ब्राह्मणैः सह ।\nतैश्च सर्वैः सुरगणैर्धर्मचीरनिवासिभिः ।। २१ ।।\nइति श्रीमहाभारते खिलभागे हरिवंशे भविष्यपर्वणि पौष्करे एकोनत्रिंशोऽध्यायः ।। २९ ।।"
  }
]
[
  {
    "text": "वैशम्पायन उवाच\nयशोदा नन्दगोपश्च कृष्णदर्शनलालसौ ।\nगोवर्धनगतं श्रुत्वा वासुदेवं सहाग्रजम् ।। १ ।।\nनवनीतं च दधि च पायसं कृसरं तथा ।\nवन्यं पुष्पं महाराज मयूराङ्गदमेव च ।। २ ।।\nबल्लवैरपरैः सार्धं गोपिभिश्च समन्ततः ।\nजग्मतुः सहसा प्रीतौ गोवर्धनमथो नृप ।। ३ ।।\nक्वचिद् वृक्षे समासक्तं कृष्णं कृष्णमृगेक्षणम् ।\nददर्शतुर्महाबाहुं वासुदेवं सहाग्रजम् ।। ४ ।।\nप्रणेमतुः सुसंहृष्टौ तत्र दृष्ट्वा महाबलौ ।\nदर्शयामासतुर्देवौ पायसानि महान्ति च ।। ५ ।।\nतात मातर्व्रजे गोष्ठे कुशलं वा स्वगोधनम् ।\nअपि गावः क्षीरवत्यो वत्सा वत्सतराः पितः ।। ६ ।।\nअपि वा सुशुभं क्षीरमपि गावः सुशोभनाः ।\nअपि वा दारका मातर्वत्सपालाः पिबन्ति च ।। ७ ।।\nबहूनि चापि दामानि कीलका अपि वा बहु ।\nतृणानि बहुरूपाणि किं वा सन्ति पितः सदा ।। ८ ।।\nशकटानि सुगन्धीनि किं वा सन्ति पितर्ध्रुवम् ।\nअपि गोप्यः पुत्रवत्यो दारकान्किमजीजनन् ।। ९ ।।\nघटाः किं बहवो मातरभिन्नाः सर्वतो व्रजे ।\nकिं गावः क्षीरमतुलं स्रवन्त्यहरहः पितः ।। 3.130.१० ।।\nहैयङ्गवीनं क्षीराणि दधि वा किमजीजनन् ।\nगोधनं सर्वमेवेदं नीरोगं प्रतिपद्यते ।। ११ ।।\nनन्द उवाच\nसर्वमेतद् यदुश्रेष्ठ नीरोगं बहुशः प्रभो ।\nकुशलं गोधनस्यैव सर्वकालेषु केशव ।। १२ ।।\nरक्षणात् तव देवेश सदा कुशलिनो वयम् ।\nसगोधनाः सवत्साश्च नीरोगा इव केशव ।। १३ ।।\nएकमेव सदा दुःखं न त्वां द्रक्ष्यामि केशव ।\nयदेतत् केवलं दुःखमिति धीः शीर्यते सदा ।। १४ ।।\nवैशम्पायन उवाच\nएवमादि विलप्यन्तं गच्छेत्याह स केशवः ।\nयशोदां पुनराहेदं मातर्गच्छ गृहं प्रति ।। १५ ।।\nये च त्वां कीर्तयिष्यन्ति ते च स्वर्गमवाप्नुयुः ।\nये केचित् त्वां नमस्यन्ति ते मे प्रियतराः सदा ।। १६ ।।\nमद्भक्ताः सर्वदा सन्तु गच्छेत्याह च तां हरिः ।\nइत्युक्त्वा पितरौ देवो वासुदेवः सनातनः ।। १७ ।।\nगाढमालिङ्ग्य तौ प्रीतौ प्रेषयामास केशवः ।\nयशोदा नन्दगोपश्च जग्मतुः स्वगृहं प्रति ।। १८ ।।\nततः कृष्णो हृषीकेशो यादवैः सह वृष्णिभिः ।\nगन्तुमैच्छत्तदा विष्णुः पुरीं द्वारवतीं किल ।। १९ ।।\nय एतच्छृणुयान्नित्यं पठेद् वापि समाहितः ।\nपुत्रवान् धनवांश्चैव अन्ते मोक्षं च गच्छति ।। 3.130.२०।।\nइति श्रीमहाभारते खिलभागे हरिवंशे भविष्यपर्वणि\nयशोदानन्दगोपबलभद्रकृष्णसमागमे त्रिंशदधिकशततमोऽध्यायः ।। १३० ।।"
  }
]
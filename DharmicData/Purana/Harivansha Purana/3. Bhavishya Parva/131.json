[
  {
    "text": "वैशम्पायन उवाच\nगच्छन्नथ महाविप्णुः पुष्करं प्राप्य यादवैः ।\nअपश्यन्मुनिमुख्यांस्तु पुस्करस्थान् नृपोत्तम ।। १ ।।\nते समेत्य महादेवमृषयो वीतमत्सराः ।\nअर्घ्यादिसमुदाचारं कृत्वैनं यादवोत्तमम् ।। २ ।।\nप्रोचुर्विश्वेश्वरं विष्णुं भूतभव्यभवत्प्रभुम् ।\nअत्यद्भुतमिदं विष्णो तव वीर्यं जनार्दन ।। ३ ।।\nयेन तौ निहतौ युद्धे हंसो डिम्भक एव च ।\nयो विचक्रो दुराधर्षो देवैरपि सुदुःसहः ।। ४ ।।\nसंगरे निहतो देव दुःसाध्य इति नो मतिः ।\nक्षेमो नः सर्वकार्येषु चरतां तप उत्तमम् ।। ५ ।।\nनिष्कल्मषा भविष्यामस्तव संस्मरणाद्धरे ।\nत्वं हि सर्वस्य दुःखस्य हर्ता त्वां ध्यायतां सदा ।। ६ ।।\nत्वदनुस्मरणं जन्तोः सदा पुण्यप्रदं प्रभो ।\nत्वं हि नः सततं धाता विधाता तपसो हरे ।। ७ ।।\nत्वमोंकारो वषट्कारस्त्वं यज्ञस्त्वं पितामहः ।\nत्वं ज्योतिर्ब्रह्मणो मूर्तित्वं ब्रह्मा रुद्र एव च ।। ८ ।।\nप्राणस्त्वं सर्वभूतानामन्तरात्मेति कथ्यते ।\nउपास्यः सर्वभूतानां यज्ञैर्दानैर्जगत्पते ।। ९ ।।\nनमो विश्वसृजे देव नमस्ते विश्वमूर्तये ।\nपाहि लोकमिमं देव हत्वा ब्रह्मद्विषः सदा ।। 3.131.१० ।।\nस तथेति हरिर्विष्णुर्ययौ द्वारवतीं पुरीम् ।\nअवसद्वृष्णिभिः सार्ध स्तूयमानः समागधैः ।। ११ ।।\nइयं च देवदेवस्य चेष्टा हि जनमेजय ।\nप्रोक्ता ते पृच्छते राजन्किमन्यच्छ्रोतुमिच्छसि ।। १२।।\nइति श्रोमहाभारते खिलभागे हरिवंशे भविष्यपर्वणि द्वारकायां कृष्णस्य प्रत्यागमने एकत्रिंशदधिकशततमोऽध्यायः ।। १३१ ।।"
  }
]
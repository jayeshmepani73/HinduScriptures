[
  {
    "text": "वैशम्पायन उवाच\nततः संचिन्तयामास गरुडं पक्षिपुङ्गवम् ।\nआगच्छ त्वरितं तार्क्ष्य इति विष्णुर्जगत्पतिः ।। १ ।।\nततः स भगवांस्तार्क्ष्यो वेदराशिरिति स्मृतः ।\nबलवान् विक्रमी योगी शास्त्रनेता कुरूद्वह ।। २ ।।\nयज्ञमूर्तिः पुराणात्मा साममूर्द्धा च पावनः ।\nऋग्वेदपक्षवान् पक्षी पिङ्गलो जटिलाकृतिः ।। ३ ।।\nताम्रतुण्डः सोमहरः शक्रजेता महाशिराः ।\nपन्नगारिः पद्मनेत्रः साक्षाद् विष्णुरिवापरः ।। ४ ।।\nवाहनं देवदेवस्य दानवीगर्भकृन्तनः ।\nराक्षसासुरसंघानां जेता पक्षबलेन यः ।। ५ ।।\nप्रादुरासीन्महावीर्यः केशवस्याग्रतस्तदा ।\nजानुभ्यामपतद् भूमौ नमो विष्णो जगत्पते ।। ६ ।।\nनमस्ते देवदेवेश हरे स्वामिन्निति ब्रुवन् ।\nपस्पर्श पाणिना कृष्णः स्वागतं तार्क्ष्यपुङ्गवम् ।। ७ ।।\nइत्युवाच तदा तार्क्ष्यं यास्ये कैलासपर्वतम् ।\nशूलिनं द्रष्टुमिच्छामि शङ्करं शाश्वतं शिवम्।। ८ ।।\nबाढमित्यब्रवीत् तार्क्ष्य आरुह्यैनं जनार्दनः ।\nतिष्ठध्वमिति होवाच यादवान् पार्श्ववर्तिनः ।। ९ ।।\nततो ययौ जगन्नाथो दिशं प्रागुत्तरां हरिः ।\nरवेण महता तार्क्ष्यस्त्रैलोक्यं समकम्पयत् ।। 3.76.१० ।।\nसागरं क्षोभयामास पद्भ्यां पक्षी व्रजंस्तदा ।\nपक्षेण पर्वतान् सर्वान् वहन् देवं जनार्दनम् ।। ११ ।।\nततो देवाः सगन्धर्वा आकाशेऽधिष्ठितास्तदा\nतुष्टुवुः पुण्डरीकाक्षं वाग्भिरिष्टाभिरीश्वरम्।। १२ ।।\nजय देव जगन्नाथ जय विष्णो जगत्पते ।\nजयाजेय नमो देव भूतभावनभावन ।। १३ ।।\nनमः परमसिंहाय दैत्यदानवनाशन ।\nजयाजेय हरे देव योगिध्येय परागत ।। १४ ।।\nनारायण नमो देव कृष्ण कृष्ण हरे हरे ।\nआदिकर्तः पुराणात्मन् ब्रह्मयोने सनातन ।। १५ ।।\nनमस्ते सकलेशाय निर्गुणाय गुणात्मने ।\nभक्तिप्रियाय भक्ताय नमो दानवनाशन ।। १६ ।।\nअचिन्त्यमूर्तये तुभ्यं नमस्ते सकलेश्वर ।\nइत्यादिभिस्तदा देवं वाग्भिरीशानमव्ययम् ।। १७ ।।\nतुष्टुवुर्देवगन्धर्वा ऋषयः सिद्धचारणाः ।\nशृण्वन्नेवं जगन्नाथः स्तुतिवाक्यानि तानि च।। १८ ।।\nययौ सार्धं सुरगणैर्मुनिभिर्वेदपारगैः ।\nयत्र पूर्वं स्वयं विष्णुस्तपस्तेपे सुदारुणम् ।। १९ ।।\nलोकवृद्धिकरः श्रीमाँल्लोकानां हितकाम्यया ।\nवर्षायुतं तपस्तप्तं विष्णुना प्रभविष्णुना ।। 3.76.२० ।।\nयत्र विष्णुर्जगन्नाथस्तपस्तप्त्वा सुदारुणम् ।\nद्विधाकरोत् स्वमात्मानं नरनारायणाख्यया ।। २१ ।।\nगङ्गा यत्र सरिच्छ्रेष्ठा मध्ये धावति पावनी ।\nयत्र शक्रः स्वयं हत्वा वृत्रं वेदार्थतत्त्वगम् ।। २२ ।।\nब्रह्महत्याविनाशार्थं तपो वर्षायुतं चरत् ।\nयत्र सिद्धाश्च सिद्धाः स्युर्ध्यात्वा देवं जनार्दनम्।। २३ ।।\nयत्र हत्वा रणे रामो रावणं लोकरावणम् ।\nएतच्छासनमिच्छंश्च तपो घोरमतप्यत ।। २४ ।।\nदेवाश्च मुनयश्चैव सिद्धिं यान्ति शुचिव्रताः ।\nयत्र नित्यं जगन्नाथः साक्षाद् वसति केशवः ।। २५ ।।\nयत्र यज्ञाः प्रवर्तन्ते नित्यं मुनिगणैः सह ।\nयस्याः स्मरणमात्रेण नरः स्वर्गं गमिष्यति ।। २६ ।।\nस्वर्गसोपानमिच्छन्ति यां पुण्यां मुनिसत्तमाः ।\nशत्रवो मित्रतां यान्ति यत्र नित्यं नृपोत्तम ।। २७ ।।\nयामाहुः पुण्यशीलानां स्थानमुत्तमधर्मिणाम् ।\nयत्र विष्णुं समाराध्य देवाः स्वर्गं समाययुः ।। २८ ।।\nसिद्धक्षेत्रमिदं प्राहुर्ऋषयो वीतमत्सराः ।\nविशालां बदरीं विष्णुस्तां द्रष्टुं सकलेश्वरः ।। २९ ।।\nसायाह्ने चामरगणैर्मुनिभिस्तत्त्वदर्शिभिः ।\nप्रविवेश महापुण्यमृषिजुष्टं तपोवनम् ।। 3.76.३० ।।\nअग्निहोत्राकुले काले पक्षिव्याहारसंकुले ।\nनीडस्थेषु विहङ्गेषु दुह्यमानासु गोषु च ।। ३१ ।।\nऋषिष्वप्यथ तिष्ठत्सु मुनिवीरेषु सर्वतः ।\nसमाधिस्थेषु सिद्धेषु चिन्तयत्सु जनार्दनम् ।। ३२ ।।\nअधिश्रितेषु हविषु ज्वाल्यमानेषु चाग्निषु ।\nहूयमानेषु तत्रैव पावकेषु समन्ततः ।। ३३ ।।\nअतिथौ पूज्यमाने च संध्याविष्टे जगन्मणौ ।\nस तस्यामथ वेलायां देवैः सह जनार्दनः ।। ३४ ।।\nविवेश बदरीं विष्णुर्मुनिजुष्टां तपोमयीम् ।\nआश्रमस्याथ मध्यं तु प्रविश्य हरिरीश्वरः ।। ३५ ।।.\nगरुडादवरुह्याथ दीपिकादीपिते तदा ।\nप्रदेशे पुण्डरीकाक्षः स्थितस्तावत् सहामरैः ।। ३६ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां षट्सप्ततितमोऽध्यायः ।। ७६ ।।"
  }
]
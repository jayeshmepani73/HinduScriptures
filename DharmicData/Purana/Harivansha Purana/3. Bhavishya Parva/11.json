[
  {
    "text": "वैशम्पायन उवाच\nआपवः स विभुर्भूत्वा कारयामास वै तपः ।\nछादयित्वाऽऽत्मनो देहमात्मना कुम्भसम्भवः ।। १ ।।\nततो महात्मातिबलो मतिं लोकस्य सर्जने ।\nमहता पञ्चभूतानां विश्वस्तो व्यचिन्तयत् ।। २ ।।\nतस्य चिन्तयतस्तत्र तपसा भावितात्मनः ।\nनिराकाशे तोयमये सूक्ष्मे जगति गह्वरे ।। ३ ।।\nईषत्संक्षोभयामास सोऽर्णवं सलिले स्थितः ।\nसोऽनन्तरोर्मिणा सूक्ष्ममथ च्छिद्रमभूत्तदा ।। ४।।\nतत्र शब्दगतिर्भूत्वा मारुतद्रवसम्भवः ।\nस लब्ध्वाऽऽन्तरमक्षोभ्यो व्यवर्धत समीरणः ।। ५ ।।\nविवर्धता बलवता तेन संशोभितोऽर्णवः ।\nअन्योन्यवेगाभिहता ममन्थुश्चोर्मयो भृशम् ।। ६ ।।\nमहार्णवस्य क्षुब्धस्य तस्मिन् नम्भसि मथ्यति ।\nकृष्णवर्त्मा समभवत्प्रभुर्वैश्वानरोऽर्चिमान् ।। ७ ।।\nतत्र संशोषयामास पावकः सलिलं बहु ।\nक्षयाज्जलनिधेश्छिद्रमभवन्निःसृतं  नभः ।। ८॥\nआत्मतेजोद्भवाः पुण्या आपोऽमृतरसोपमाः ।\nआकाशं छिद्रसम्भूतं वायुराकाशसम्भवः ।। ९॥\nआज्यसंघर्षणोद्भूतं पावकं चाज्यसम्भवम्।\nदृष्ट्वा प्रीतियुतो देवो महाभूतादिभावनः ।। १० ।।\nदृष्ट्वा भूतानि भगवाँल्लोकसृष्ट्यर्थतत्त्ववित्।\nब्रह्मणो जन्म स हितं बहुरूपो विचिन्वति ।। ११ ।।\nचतुर्युगादिसंख्यान्ते सहस्रयुगपर्यये ।\nयत्पृथिव्यां द्विजेन्द्राणां तपसा भावितात्मनाम् ।। १२ ।।\nबहुजन्मनिरुद्धात्मा ब्राह्मणो यतिरुत्तमः ।\nज्ञानवान् दृष्टविश्वात्मा योगिनां योगवित्तमः ।। १३ ।।\nतं योगवन्तं विज्ञेयं सम्पूर्णैश्वर्यविक्रमम् ।\nदेवो ब्रह्मणि विश्वे च नियोजयति योगवित्।। १४।।\nततस्तस्मिन् महातोये हविषो हरिरच्युतः ।\nस्वपन् क्रीडंश्च विविधं मोदते चैष पावकिः । १५ ।।\nपद्मं नाभ्युद्भवं चैकं समुत्पादितवांस्तदा ।\nसहस्रपत्रं विरजो भास्कराभं हिरण्मयम् ।। १६ ।।\nहुताशनज्वलितशिखोज्ज्वलप्रभं\nसुगन्धिनं शरदमलार्कतेजसम्।\nविराजते कमलमुदारवर्चसं\nमहात्मनस्तनुरुहचारुदर्शनम् ।। १७।।"
  }
]
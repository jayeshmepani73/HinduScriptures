[
  {
    "text": "वैशम्पायन उवाच\nततस्तौ हंसडिम्भकौ क्रुद्धौ कालेन चोदितौ ।\nशिक्यं कमण्डलुं चैव द्विदलं दारुमेव च ।। १ ।।\nदण्डान् पात्रविशेषांश्च छित्त्वा भित्त्वा च सर्वशः।\nतस्मिन् देशे महाराज व्याधैर्मांसान्यदीदहन् ।। २ ।।\nभक्षयित्वा ततो देशात् स्वपुरीं तौ प्रजग्मतुः ।\nजनार्दनश्च धर्मात्मा स्नेहादनुययौ तयोः ।। ३ ।।\nनष्टाविमाविति तदा स मेने दुःखितः परम् ।\nगतेषु तेषु सर्वेषु दुर्वासा यतिसत्तमः ।। ४ ।।\nपलायनपरान् सर्वानिदं प्राह यतीश्वरान् ।\nइतो देशाद्विनिर्गत्य पुष्करात्पुण्यसंयुतात् ।। ५ ।।\nमन्दं मन्दं समाश्वस्य विश्रम्य च ततस्ततः ।\nप्रविश्य द्वारकां देवं शङ्खचक्रगदाधरम् ।। ६ ।।\nदृष्ट्वा च तस्मै प्रभवे वक्ष्यामो यतिसत्तमाः ।\nस हि रक्षञ्जगदिदं धर्मवर्त्मनि संस्थितः ।। ७ ।।\nआद्यो लोकगुरुर्विष्णुर्यतात्मा तत्त्ववित्प्रियः ।\nउद्धृत्य कण्टकान् सर्वाञ्छशास पृथिवीमिमाम्।। ८ ।।\nस च पापान् महाघोरान् सर्वान् पापकृतान् प्रभुः ।\nरक्षेन्नः सकलान् सर्वाञ्ज्ञानेषु नियतात्मनः ।। ९ ।।\nइदमद्य क्षमं विप्रा यानमद्य विधीयताम् ।\nसाहसं यत्कृतं ताभ्यां पात्रभेदादि सत्तमाः ।। 3.110.१० ।\nएतत् सर्वमशेषेण दर्शयाम जनार्दनम् ।\nतथेति ते प्रतिज्ञाय यतयो ज्ञानचक्षुषः ।। ११\nछिन्नं ताभ्यां समादाय शिक्यं दारुमयं तथा ।\nद्विदलं कर्पटं चैव कौपीनमथ वल्कलम् ।। १२ ।।\nकमण्डलुं तथा राजन्नर्धप्रोतकपालकम् ।\nएतानन्यान् समादाय द्रष्टुं केशवमाययुः ।। १३ ।।\nपञ्च चैव सहस्राणि पुरस्कृत्य महामुनिम् ।\nदुर्वाससं तपोयोनिमीश्वरस्यात्मसम्भवम् ।। १४ ।।\nअहोरात्रेण ते सर्वे द्वारकां कृष्णपालिताम् ।\nययुर्दान्ता महात्मानो लोमशाः केशवर्जिताः ।। १५ ।।\nप्रातः प्रविश्य राजेन्द्र वापिकायां यतीश्वराः ।\nस्नात्वोपस्पृश्य ते सर्वे यत्नेन महता तदा ।। १६ ।।\nद्रष्टुमभ्युद्यता विष्णुं कण्टकोद्धृतितत्परम् ।\nएकरूपं समास्थाय सुधर्मायामवस्थितम् ।। १७ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने यतीनां द्वारकागमने दशाधिकशततमोऽध्यायः ।। ११० ।।"
  }
]
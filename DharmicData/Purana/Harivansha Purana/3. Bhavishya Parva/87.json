[
  {
    "text": "वैशम्पायन उवाच\nएवं बहुविधैर्भूतैः पिशाचैरुरगैः सह ।\nआगत्य भगवान् रुद्रः शंकरो वृषवाहनः ।। १ ।।\nददर्श विष्णुं देवेशं तपन्तं तप उत्तमम् ।\nजुह्वानमग्निं विधिवद् द्रव्यैर्मेध्यैर्जगत्पतिम् ।। २ ।।\nगरुडाहृतकाष्ठं तु जटिलं चीरवाससम् ।\nचक्रेणानीतकुसुमं खड्गानीतकुशं तथा ।। ३ ।।\nगदाकृतसमाचारं देवदेवं जनार्दनम् ।\nइन्द्राद्यैर्देवसंघैश्च वृतं मुनिगणैः सह ।। ४ ।।\nअचिन्त्यं सर्वभूतानां ध्यायन्तं किमपि प्रभुम् ।\nअवरुह्य वृषाच्छर्वो भगवान् भूतभावनः ।। ५ ।।\nततः प्रीतः प्रसन्नात्मा ललाटाक्ष उमापतिः ।\nततो भूतपिशाचाश्च राक्षसा गुह्यकास्तथा ।। ६ ।।\nमुनयो विप्रवर्याश्च जयशब्दं प्रचक्रिरे ।\nजय देव जगन्नाथ जय रुद्र जनार्दन ।। ७ ।।\nजय विष्णो हृषीकेश नारायण परायण ।\nजय रुद्र पुराणात्मञ्जय देव हरेश्वर ।। ८ ।।\nआदिदेव जगन्नाथ जय शंकर भावन ।\nजय कौस्तुभदीप्ताङ्ग जय भस्मविराजित ।। ९ ।।\nजय चक्रगदापाणे जय शूलिंस्त्रिलोचन ।\nजय मौक्तिकदीप्ताङ्ग जय नागविभूषण ।। 3.87.१० ।।\nइति ते मुनयः सर्वे प्रणामं चक्रिरे हरिम् ।\nतत उत्थाय भगवान् दृष्ट्वा देवमवस्थितम् ।। ११ ।।\nवृषध्वजं विरूपाक्षं शंकरं नीललोहितम् ।\nततो हृष्टमना विष्णुस्तुष्टाव हरमीश्वरम् ।। १२ ।।\nश्रीभगवानुवाच\nनमस्ते शितिकण्ठाय नीलग्रीवाय वेधसे ।\nनमस्ते शोचिषे अस्तु नमस्ते उपवासिने ।। १३ ।।\nनमस्ते मीढुषे अस्तु नमस्ते गदिने हर ।\nनमस्ते विश्वतनवे वृषाय वृषरूपिणे ।। १४ ।।\nअमूर्ताय च देवाय नमन्तेऽस्तु पिनाकिने      ।\nनमः कुब्जाय कूपाय शिवाय शिवरूपिणे ।। १५ ।।\nनमस्तुष्टाय तुण्डाय नमस्तुटितुटाय च ।\nनमः शिवाय शान्ताय गिरिशाय च ते नमः।। १६ ।।\nनमो हराय हिप्राय नमो हरिहराय च ।\nनमोऽघोराय घोराय घोराघोरप्रियाय च ।। १७ ।।\nनमोऽघण्टाय घण्टाय नमो घटिघटाय च ।\nनमः शिवाय शान्ताय गिरिशाय च ते नमः ।। १८ ।।\nनमो विरूपरूपाय पुराय पुरहारिणे ।\nनम आद्याय बीजाय शुचयेऽष्टस्वरूपिणे ।। १९ ।।\nनमः पिनाकहस्ताय नमः शूलासिधारिणे ।\nनमः खट्वाङ्गहस्ताय नमस्ते कृत्तिवाससे ।। 3.87.२० ।।\nनमस्ते देवदेवाय नम आकाशमूर्तये ।\nहराय हरिरूपाय नमस्ते तिग्मतेजसे ।। २१ ।।\nभक्तप्रियाय भक्ताय भक्तानां वरदायिने ।\nनमोऽभ्रमूर्तये देव जगन्मूर्तिधराय च   ।। २२ ।।\nनमश्चन्द्राय देवाय सूर्याय च नमो नमः । ।\nनमः प्रधानदेवाय भूतानां पतये नमः ।। २३ ।।\nकरालाय च मुण्डाय विकृताय कपर्दिने ।\nअजाय च नमस्तुभ्यं भूतभावनभावन ।। २४ ।।\nनमोऽस्तु हरिकेशाय पिंगलाय नमो नमः ।\nनमस्तेऽभीषुहस्ताय भीरुभीरुहराय च ।। २५ ।।\nहराय भीतिरूपाय घोराणां भीतिदायिने । ।\nनमो दक्षमखघ्नाय भगनेत्रापहारिणे ।। २६ ।।\nउमापते नमस्तुभ्यं कैलासनिलयाय च ।\nआदिदेवाय देवाय भवाय भवरूपिणे ।। २७ ।।\nनमः कपालहस्ताय नमोऽजमथनाय च ।\nत्र्यम्बकाय नमस्तुभ्यं त्र्यक्षाय च शिवाय च।। २८ ।।\nवरदाय वरेण्याय नमस्ते चन्द्रशेखर ।\nनम इध्माय हविषे ध्रुवाय च कृशाय च ।। २९ ।।\nनमस्ते शक्तियुक्ताय नागपाशप्रियाय च ।\nविरूपाय सुरूपाय भद्रपानप्रियाय च ।। 3.87.३० ।।\nश्मशानरतये नित्यं जयशब्दप्रियाय च ।\nस्वरप्रियाय खर्वाय खराय खररूपिणे ।। ३१ ।।\nभद्रप्रियाय भद्राय भद्ररूपधराय च ।\nविरूपाय सुरूपाय महाघोराय ते नमः ।। ३२ ।।\nघण्टाय घण्टभूषाय घण्टभूषणभूषिणे ।\nतीव्राय तीव्ररूपाय तीव्ररूपप्रियाय च ।। ३३ ।।\nनग्नाय नग्नरूपाय नग्नरूपप्रियाय च ।\nभूतावास नमस्तुभ्यं सर्वावास नमो नमः ।। ३४ ।।\nनमः सर्वात्मने तुभ्यं नमस्ते भूतिदायक ।\nनमस्ते वामदेवाय महादेवाय ते नमः ।। ३५।।\nका नु वाक्स्तुतिरूपा ते को नु स्तोतुं प्रशक्नुयात्।\nकस्य वा स्फुरते जिह्वा स्तुतौ स्तुतिमतां वर ।। ३६ ।।\nक्षमस्व भगवन् देव भक्तोऽहं त्राहि मां हर ।\nसर्वात्मन् सर्वभूतेश त्राहि मां सततं हर ।। ३७ ।।\nरक्ष देव जगन्नाथ लोकान् सर्वात्मना हर ।\nत्राहि भक्तान् सदा देव भक्तप्रिय सदा हर ।। ३८ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां विष्णुकृतेश्वरस्तुतौ सप्ताशीतितमोऽध्यायः ।। ८७ ।।"
  }
]
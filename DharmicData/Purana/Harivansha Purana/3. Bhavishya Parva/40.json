[
  {
    "text": "वैशम्पायन उवाच\nविद्राव्य तु रणे सर्वानसुरान् पुरुषोत्तमः ।\nमुमोच तत्र बद्धांस्तान् पुरंदरमुखान् सुरान् ।। १ ।।\nततः प्रकृतिमापन्नाः सर्वे देवगणास्तथा ।\nपुरंदरं पुरस्कृत्य नारायणमुपस्थिताः ।। २ ।।\nदेवा ऊचुः\nत्वत्प्रसादेन भगवंस्तव बाहुबलेन च ।\nजीवामोऽद्य महाबाहो निष्क्रान्ताश्चान्तकाननात्।। ३ ।।\nत्वच्छासनाद्धि भगवन्किं कुर्वन्त्वदितेः सुताः ।\nइच्छामः पादशुश्रूषां तव कर्तुं सनातन ।। ४ ।।\nवैशम्पायन उवाच\nतच्छ्रुत्वा वचनं तेषां पुण्डरीकनिभेक्षणः ।\nउवाच वचनं देवान् मुदायुक्तो हतद्विषः ।। ५ ।।\nश्रीभगवानुवाच\nयो यस्य भावतो लोको मयैव विहितः पुरा ।\nपाल्यतां स तु यत्नेन नियोगश्च क्वचित् क्वचित्।। ६ ।।\nऐश्वर्यं प्रतिपन्नाः स्वं क्रतुभागपुरस्कृतम् ।\nमयैव पूर्वं निर्दिष्टो नियोगः प्रतिपाल्यताम् ।। ७ ।।\nशक्रं चोवाच भगवान् वचनं दुन्दुभिस्वनः ।\nइदं यथावत् कर्तव्यं सत्सु  चासत्सु च त्वया।। ८ ।।\nगच्छन्तु तपसा स्वर्गे मुनयः शंसितव्रताः ।\nतव लोकं सुरश्रेष्ठ सर्वकामदुघं सदा ।। ९ ।।\nयायजूकाश्च ये केचिद् ब्राह्मणाः क्षत्रिया विशः ।\nतेषां कामदुघा लोकाः स्वर्गमादिमनोहराः ।\nयज्ञैरिष्ट्वा यायजूकाः फलं ते प्राप्नुवन्तु च ।। 3.40.१० ।।\nभावः सद्धर्मशीलानामभावः पापकर्मणाम् ।\nसन्तः स्वर्गजितः सन्तु सर्वाश्रमनिवासिनः ।। ११ ।।\nसत्यशूरा रणे शूरा दानशूराश्च ये नराः ।\nते नराः स्वर्गमश्नन्तु सदा ये चानसूयवः ।। १२ ।।\nअश्रद्दधानाः पुरुषाः कामिनोऽर्थपराः शठाः ।\nअब्रह्मण्या नास्तिकाश्च नरकं यान्तु मानवाः ।। १३ ।।\nएतावत् क्रियतां वाक्यं मयोक्तं त्रिदशेश्वराः ।\nततो मयि स्थिते सर्वान् बाधिष्यन्ते न चारयः।। १४ ।।\nइत्युक्त्वान्तर्हितो देवः शङ्खचक्रगदाधरः ।\nदेवतानां च सर्वेषामभवद् विस्मयो महान् ।। १५ ।।\nएतदत्यद्भुतं दृष्ट्वा वाराहचरितं सुराः ।\nनमस्कृत्य वराहाय नाकपृष्ठमितो गताः ।। १६ ।।\nततः स्वान्याधिपत्यानि प्रतिपन्नानि दैवतैः ।\nसर्वलोकाधिपत्ये च प्रतिष्ठां वासवो गतः ।। १७ ।।\nविमुक्ता दानवगणैः प्रकृतिं धरणी गता ।\nस्थैर्यहेतोर्धरण्यास्तु ज्ञात्वा चागस्कृतान्गिरीन्।। १८।।\nस्वेषु स्थानेषु संस्थाप्य पर्वतानां पुरंदरः ।\nचिच्छेद भगवान् पक्षान् वज्रेण शतपर्वणा ।। १९ ।।\nसर्वेषामेव पक्षा वै छिन्नाः शक्रेण धीमता ।\nएकः सपक्षो मैनाकः सुरैस्तत्समयः कृतः ।। 3.40.२० ।।\nएष नारायणस्यायं प्रादुर्भावो महात्मनः ।\nवाराह इति विप्रेन्द्रैः पुराणे परिकीर्तितः ।। २१ ।।\nकृष्णद्वैपायनमतं नानाश्रुतिसमाहितम् ।\nनाशुचेर्न कृतघ्नाय न नृशंसाय कीर्तयेत् ।। २२ ।।\nन क्षुद्राय न नीचाय न गुरुद्वेषकारिणे ।\nनाशिष्याय तथा राजन् न कृतघ्नाय चैव हि ।। २३ ।।\nआयुष्कामैर्यशःकामैर्महीकामैश्च मानवैः ।\nजयैषिभिश्च श्रोतव्यो देवानामेष वै जयः ।। २४ ।।\nपुराणवेदसम्बद्धः शिवः स्वस्त्ययनो महान् ।\nपावनः सर्वसत्त्वानां तत्कालविजयप्रदः ।। २५ ।।\nएष कौरव्य तत्त्वेन कथितस्त्वनुपूर्वशः ।\nवाराहस्य नृपश्रेष्ठ प्रादुर्भावो महात्मनः ।। २६ ।।\nये यजन्ति मखैः पुण्यैर्दैवतानि पितॄनपि ।\nआत्मानमात्मना नित्यं विष्णुमेव यजन्ति ते ।। २७ ।।\nलोकायनाय त्रिदशायनाय ब्रह्मायनायात्मभवायनाय ।\nनारायणायात्महितायनाय महावराहाय नमस्कुरुष्व ।। २८ ।।\nइति श्रीमहाभारते खिलभागे हरिवंशे भविष्यपर्वणि वाराहप्रादुर्भावे चत्वारिंशोऽध्यायः ।। ४० ।।"
  }
]
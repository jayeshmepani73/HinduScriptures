[
  {
    "text": "वैशम्पायन उवाच\nवृषपर्वा तु दैत्येन्द्रो विश्वमद्भुतदर्शनम् ।\nनिष्कुम्भं योधयामास लोहितार्कसमद्युतिम् ।। १ ।।\nक्रोधमूर्च्छितवक्त्रस्तु धुन्वन् परमकार्मुकम् ।\nधनूंषि प्रेक्ष्य शत्रूणां सारथिं त्वरितोऽब्रवीत् ॥ २ ॥\nअत्रैव तावत् त्वरितं नय मे सारथे रथम् ।\nएते देवाश्च सहिता घ्नन्ति नः समरे बलम् ॥ ३ ॥\nएतान् निहन्तुमिच्छामि समरश्लाघिनो रणे।।\nएतैर्हि दानवानीकं कृतच्छिद्रमिदं महत् ॥ ४ ॥\nततः प्रजविताश्वेन रथेन रथिनां वरः।।\nअरीनभ्यहनत् क्रुद्धः शरजालैर्महासुरः ॥ ५ ॥\nन स्थातुं देवताः शक्ताः किं पुनर्योद्धुमाहवे।।\nवृषपर्वेषुनिर्भिन्नाः सर्व एवाभिदुद्रुवुः ॥ ६ ॥\nतान् मृत्युवशमापन्नान् वैवस्वतवशं गतान् ।।\nसमीक्ष्य निहताञ्ज्ञातीनवतस्थे महासुरः ॥ ७ ॥\nदृष्ट्वा तं तत्र निष्कुम्भं सर्वे ते त्रिदशोत्तमाः ।\nसमेत्य सहिताः सर्वे द्रुतं तं पर्यवारयन् ॥ ८ ॥\nव्यवस्थितं तु निष्कुम्भं दृष्ट्वा त्रिदशसत्तमम् ।\nबभूवुर्बलवन्तो वै तस्यास्त्रबलतेजसा ॥ ९ ॥\nवृषपर्वा तु शैलाभं निष्कुम्भं समरे स्थितम् ।\nमहेन्द्र इव धाराभिः शरवर्षैरवाकिरत् ॥ 3.59.१० ॥\nअचिन्तयित्वा तु शराञ्छरीरे पतितान् बहून् ।\nस्थितश्च प्रमुखे श्रीमान् ससैन्यः स महाबलः॥ ११ ॥\nसम्प्रहस्य महातेजा वृषपर्वाणमाहवे।\nअभिदुद्राव वेगेन कम्पयन्निव मेदिनीम् ॥ १२\nतस्य त्वाधावमानस्य दीप्यमानस्य तेजसा ।।\nबभूव रूपं दुर्धर्षं दीप्तस्येव विभावसोः ॥ १३॥\nरथं त्यक्त्वा महातेजाः सक्रोधः समपद्यत ।।\nवृक्षमुत्पाटयामास महातालं महोच्छ्रयम् ॥ १४ ॥\nततश्चिक्षेप तं वृक्षं निष्कुम्भो वृषपर्वणः ।\nतं गृहीत्वा महावृक्षं पाणिनैकेन दानवः ॥ १५॥\nविनद्य सुमहानादं भ्रामयित्वा च वीर्यवान् ।।\nसगजान् सगजारोहान् सरथान् रथिनस्तथा ॥ १६॥\nजघान दानवस्तेन शाखिना त्रिदशांस्तदा ।।\nतमन्तकमिव क्रुद्धं समरे प्राणहारिणम् ॥ १७ ॥\nवृषपर्वाणमासाद्य त्रिदशा विप्रदुद्रुवुः ।\nतमापतन्तं संक्रुद्धं त्रिदशानां भयावहम् ॥ १८ ॥\nआलोक्य धन्वी निष्कुम्भश्चुक्रोध च ननाद च।\nस तत्र निशितैर्बाणैस्त्रिंशद्भिर्मर्मभेदिभिः ॥ १९॥\nनिर्बिभेद महावीर्यो निष्कुम्भो दानवाधिपम् ।।\nशरशक्तिभिरुग्राभिदैत्यानामधिपोऽप्यमुम् ॥ 3.59.२० ॥\nविद्धः स रणमध्यस्थो रुधिरं प्रास्रवद् बहु ।।\nउद्विग्ना मुक्तकेशास्ते भग्नदर्पाः पराजिताः ॥ २१ ॥\nश्वसन्तो दुद्रुवुः सर्वे भयाद् वै वृषपर्वणः ।।\nअन्योन्यं प्रममन्थुस्ते त्रासिता वृषपर्वणा ॥ २२॥\nपृष्ठवक्त्राः सुसंविग्नाः प्रेक्षमाणा मुहुर्मुहुः ।।\nत्यक्तप्रहरणाः सर्वे कृतास्ते वृषपर्वणा ॥ २३ ॥\nसंग्रामे युद्धशौण्डेन तदा निष्कुम्भसैनिकाः ।।\nतत्रैव तु महावीर्यः प्रह्लादः कालमाहवे ॥ २४ ॥\nयोधयामास रक्ताक्षो हिरण्यकशिपोः सुतः ।।\nतस्य दानववीरस्य युद्धकाले जयक्रियाः ॥ २५ ॥\nचकार त्वरया युक्तो भार्गवो विजयावहाः ।।\nहुताशनं तर्पयतो ब्राह्मणांश्च नमस्यतः ॥ २६ ॥\nआज्यगन्धप्रतिवहो मारुतः सुरभिर्ववौ ।।\nस्रजश्च विविधाश्चित्रा जयार्थमभिमन्त्रिताः ॥ २७ ॥\nप्रह्लादस्य शुभे मूर्धन्याबबन्धोशनाः स्वयम् ।।\nकालेन सह संग्रामे प्रयुद्धस्य महात्मनः ॥ २८ ॥\nप्रह्लादस्यातिवीर्यस्य शान्तिं चक्रे स भार्गवः ।।\nदश शिष्यसहस्राणि भार्गवस्य महात्मनः ॥ २९ ॥\nयानि दानववीराणां जेपुः शान्तिमनुत्तमाम् ।\nअथर्वाणमथो दिव्यं ब्रह्मसंस्तवचोदितम् ॥ 3.59.३० ॥\nततः सर्वास्त्रविदुषः समरेष्वनिवर्तिनः ॥ ३१॥\nविद्यया तपसा युक्ताः कृतस्वस्त्ययनक्रियाः ।\nधनुर्हस्ताः कवचिनो वेगेनाप्लुत्य दानवाः ।।\nबलिमभ्यर्च्य  राजानं प्रह्लादं पर्यवारयन् ॥ ३२॥\nआस्थाय परमं दिव्यं रथं पररथारुजम् ।।\nनानाप्रहरणाकीर्णं सवज्रमिव पर्वतम् ॥ ३३॥\nतद् बभूव मुहूर्तेन क्ष्वेडितास्फोटिताकुलम् ।\nमेरोः शिखरमाकीर्णं द्यौरिवाम्बुधरागमे ॥ ३४॥\nस्रजः पद्मपलाशानामामुच्य सुविभूषिताः ।\nबान्धवान् सम्परित्यज्य निपतन्ति रणप्रियाः ॥ ३५॥\nमहायुधधरः श्रीमाञ्छुभचर्मधरः प्रभुः ।।\nसतनुत्रशिरस्त्राणो धन्वी परमदुर्जयः ॥ ३६॥\nसिंहशार्दूलदर्पाणां गदतां किङ्किणीकिनाम् ।\nदैत्यानां च सहस्राणि प्रयान्त्यग्रे महारणे ॥ ३७॥\nसैन्यपक्षहितास्तस्य रथाः परमदुर्जयाः ।\nसप्ततिर्वै सहस्राणि गजास्तावन्त एव च ॥ ३८ ॥\nमध्ये व्यूहोदरस्थस्तु कालनेमिर्महासुरः ।।\nधनुर्विस्फारयन् घोरं ननाद प्रजहास च ॥ ३९ ॥\nतस्मिञ्छतसहस्राणि पुरो यान्ति महाद्युतेः ।।\nदानवानां बलवतां शक्रप्रतिमतेजसाम् ॥ 3.59.४० ॥\nस समं वर्तमानस्तु पक्षाभ्यां विस्तृतो महान् ।\nअभवद् दानवव्यूहो दुर्भेद्यः सर्वदैवतैः ॥ ४१ ॥\nषष्टी रथसहस्राणि दानवानां धनुर्भृताम् ।\nनानाप्रहरणानां च परिमाणं न विद्यते ॥ ४२ ॥\nगदापरिघनिस्त्रिशैः शूलमुद्गरपट्टिशैः ।।\nप्रगृहीतैर्व्यराजन्त दानवाः पर्वतोपमाः ॥ ४३॥\nगर्जन्तो निनदन्तश्च विक्रोशन्तः पुनः पुनः ।।\nअयुध्यन्त महावीर्याः समरेष्वनिवर्तिनः ॥ ४४ ॥\nतत्र तूर्यसहस्राणि भेरीशङ्खरवाणि च ।\nहयानां च गजानां च गर्जतामतिवेगिनाम् ॥ ४५ ॥\nदुन्दुभीनां च निर्घोषः पर्जन्यनिनदोपमः ।\nशुश्रुवे शङ्खशब्दश्च पटहानां च निःस्वनः ॥ ४६॥\nतेन शङ्खनिनादेन भेरीतूर्यरवेण च ।\nनिर्घोषेण रथानां च क्रोशतीव नभस्तलम् ॥ ४७ ॥\nसागरप्रतिमौघेन बलेन महता वृतः ।।\nप्रह्लादोऽयुध्यत रणे कालान्तकयमोपमः ॥ ४८ ॥\nतस्य नादेन रौद्रेण घोरेणाप्रतिमौजसः ।\nविनेदुः सर्वभूतानि त्रैलोक्यनिकृतैः स्वनैः ॥ ४९ ॥\nअन्तरिक्षात् पपातोल्का वायुश्च परुषो ववौ ।।\nवमन्त्यः पावकं घोरं शिवाश्चैव ववाशिरे ॥ 3.59.५० ॥\nप्रह्लादस्तु महावीर्यः प्रहसन् युद्धदुर्मदः ।\nउवाच वचनं श्रीमांस्तत्कालक्षममुत्तमम् ॥ ५१ ॥\nअद्याहं दर्शयिष्यामि स्वबाहुबलमूर्जितम् ।\nअद्य मद्बाणनिहतान् देवान् द्रक्ष्यथ संयुगे ॥ ५२॥\nबान्धवा निहता येषां त्रिदशैरिह संयुगे ।।\nअद्य निर्वर्तयिष्यन्ति शत्रुमांसानि दानवाः ॥ ५३॥\nइममद्य समुद्भूतं रेणुं समरमूर्धनि ।\nअहं तु शमयिष्यामि शत्रुशोणितविस्रवैः ॥ ५४॥ |\nतिमिरौघहतार्कं तु सैन्यरेण्वरुणीकृतम्।\nआकाशं सम्पतिष्यन्ति खद्योता इव मे शराः ॥ ५५ ॥\nहृष्टाः सम्परिमोदध्वं देवेभ्यस्त्यज्यतां भयम् ।\nअद्याहं निहनिष्यामि कालेन्द्रं धनुषा रणे ॥ ५६ ॥\nतोषयिष्यामि राजानं बलिं बलवतां वरम् ।\nत्रिदशान् सगणान् हत्वा रणे चान्तकमन्तिकात्॥५७॥\nअक्षयाः सन्ति मे तूणाः शराश्चाशीविषोपमाः ।।\nस्थातुं मे पुरतः शक्ताः के रणे जीवितेप्सवः ॥ ५८ ॥\nहत्वा रिपुगणांस्तुष्टिरनुरागश्च राजसु ।।\nहतस्य त्रिदिवे वासो नास्ति युद्धसमा गतिः ॥ ५९॥\nतद् भयं पृष्ठतः कृत्वा रणे दानवसत्तमाः ।।\nनिहत्येमानरीन् सर्वान् मोदध्वं नन्दने वने ॥ 3.59.६० ॥\nएवमुक्त्वा महत्सैन्यं प्रह्लादो दानवोत्तमः ।\nकालसैन्यं महारौद्रं तरसामर्दतासुरः ॥ ६१ ॥\nसर्वास्त्रविद्वान् वीरश्च नित्यं चाप्यपराजितः ।\nयुद्धे ह्यभिमुखो नित्यं स्वबाहुबलदर्पितः ॥ ६२ ॥\nषष्टिं रथसहस्राणि विविधायुधधारिणीम् ।\nप्रह्लादस्यातिवीर्यस्य ते तस्य तनया निजाः ॥ ६३॥\nतैस्तु क्रतुशतैरिष्टं विपुलैराप्तदक्षिणैः ।।\nक्षान्ता धर्मपरा नित्यं सत्यव्रतपरायणाः ॥ ६४ ॥\nदातारः प्रियवक्तारो वक्तारः शास्त्रवस्तुषु ।\nस्वदारनिरता दान्ता ब्रह्मण्याः सत्यसङ्गराः ॥६५॥\nयष्टारः क्रतुभिर्नित्यं नित्यं चाध्ययने रताः ।\nइष्वस्त्रकुशलाः सर्वे बहुशो दृढविक्रमाः ॥ ६६॥\nमत्तवारणविक्रान्ताः शत्रुसैन्यप्रमर्दकाः ।\nदारयन्तः पदाक्षेपैः सुघोरान् वातरेचकान् ॥ ६७ ॥\nयुद्धोत्सुकधिया नित्यं क्रोधरञ्जितलोचनाः ।।\nसंदष्टौष्ठपुटा दैत्या विनेदुर्भीमविक्रमाः ।\nक्ष्वेडितास्फोटितरवैरन्योन्यं समहर्षयन् ॥ ६८ ॥\nवेणुशङ्खरवैश्चैव सिंहनादैश्च पुष्कलैः ।\nआप्लुत्याप्लुत्य सहसा रणे वव्रुरनेकशः ॥ ६९॥\nतालमात्राणि चापानि विकृष्य सुमहाबलाः ।।\nअमृष्यमाणाः सहसा दानवाश्चापपाणयः ॥ 3.59.७० ॥\nसुरासुरैरप्यजितं योधयन्ति रणेऽन्तकम् ।।\nप्रतप्तहेमाभरणाः सर्वे ते श्वेतवाससः ॥ ७१ ॥\nदानवा मानिनः सर्वे सर्वे स्वर्गाभिकाङ्क्षिणः ।\nसर्वे जयैषिणो वीराः सर्वे शत्रुवधोद्यताः ॥ ७२॥\nशुशुभे सा चमूर्दीप्ता पताकाध्वजमालिनी ।।\nगजाश्वरथसंबाधा स्वर्गमार्गाभिकाङ्क्षिणी ॥ ७३ ॥\nततः कालः सुनिर्यातो भीमो भीमपराक्रमः ।\nनिनदन् सुमहाकायो व्याधिभिर्बहुभिर्वृतः ॥ ७४॥ ।\nददर्श महतीं सेनां दानवानां बलीयसाम् ।।\nअभिसंजातदर्पाणां कालं समभिगर्जताम् ॥ ७५ ॥\nतदायान्तं तदानीकं दानवानां तरस्विनाम् ।\nप्रतिलोमं चकाराशु व्याधिभिः सहितोऽन्तकः ॥ ७६॥\nप्रविश्य ध्वजिनीं चैषां पातयामास दानवान् ।\nकालो रुधिररक्ताक्षः स्वेनानीकेन संवृतः ॥ ७७ ॥\nप्रह्लादबलमत्युग्रं प्रह्लादं च महाबलम् ।\nआजघान रणे कालो दण्डमुद्गरपट्टिशैः ॥ ७८ ॥\nशरशक्त्यृष्टिखड्गांश्च शूलानि मुसलानि च ।\nगदाश्च परिघाश्चैव विचित्राश्च परश्वधाः ॥ ७९॥\nधनूंषि च विचित्राणि शतघ्नीश्च स्थिरायसीः ।\nपात्यन्ते व्याधिभिर्युद्धे दानवानां चमूमुखे ॥ 3.59.८० ॥\nबहवो व्याधयो युद्धे बहूनसुरपुङ्गवान् ।\nव्याधीनपि च दैत्यौघा निजघ्नुर्बहवो बहून् ॥ ८१।।\nशूलैः प्रमथिताः केचित् केचिच्छिन्नाः परश्वधैः।\nपरिघैराहताः केचित् केचिच्च परमायुधैः ॥ ८२ ॥\nकेचिद् द्विधा कृताः खड्गैः स्फुरन्तः पतिता भुवि ।।\nव्याधयो दानवैरेव नानाशस्त्रैर्विदारिताः ॥ ८३॥\nते चापि व्याधिभिः सर्वे विविधैरायुधोत्तमैः ।\nखड्गैश्च मुसलैस्तीक्ष्णैः प्रासतोमरमुद्गरैः।\nभिन्नाश्च दानवाः सर्वे निकृत्ताश्च परश्वधैः ॥ ८४ ॥\nमुद्गरैः पट्टिशैश्चैव व्याधिभिश्च महाबलैः ।।\nकृत्वा शस्त्रैरनेकैश्च मुष्टिभिश्च हता भृशम् ॥ ८५ ॥\nवेमुः शोणितमन्योन्यं विष्टब्धदशनेक्षणाः ।।\nआर्तस्वरं च नदतां सिंहनादं च गर्जताम् ॥ ८६॥\nबभूव तुमुलः शब्दः संग्रामे लोमहर्षणे ।\nमुष्टिभिश्चोत्तमाङ्गानि तलैर्गात्राणि चासकृत् ॥ ८७ ॥\nसादितानि महीं जग्मुस्तिष्ठतामेव संयुगे ।\nअस्त्रफेना ध्वजावर्ता च्छिन्नबाहुमहोरगा ॥ ८८ ॥\nशूलशक्तिमहामत्स्या चापग्राहसमाकुला ।।\nरथेषोपलसम्बाधा ध्वजदुमलतावृता ॥ ८९ ॥\nसशब्दघोषविस्तारा लोहितोदाभवन्नदी।\nस्वधनुःशक्रधनुषौ काञ्चनाङ्गदविद्युतौ ॥ 3.59.९० ॥\nतौ दैत्यकालजलदौ शरधारां व्यमुञ्चताम् ।।\nतौ महामेघसंकाशौ रथनागगतौ तदा ॥ ९१ ॥\nबभूवतुरभिक्रुद्धौ साम्बुगर्भाविवाम्बुदौ ।\nतप्तकाञ्चनसंनाहौ दिव्यहारविभूषितौ ॥ ९२॥\nतौ विरेजतुरायस्तौ सूर्यवैश्वानरोपमौ ।\nतौ महाबलसंकाशावन्योन्यस्य चमूमुखे ॥ ९३ ॥\nशक्राशनिसमस्पर्शैर्बाणैर्जघ्नतुराहवे ।\nपरस्परं समासाद्य तयोर्युधि दुरासदे ॥ ९४ ॥\nनाशंसन्त तदा योधा जीवितान्यपि संयुगे ।\nशरैर्विभिन्नसर्वाङ्गा युधि प्रक्षीणबान्धवाः ।।\nनिपेतुर्योधमुख्यास्तु रुधिरोक्षितवक्षसः ॥ ९५ ॥\nपतितैर्निष्पतद्भिश्च पात्यमानैश्च संयुगे।\nबभूव भूः समाकीर्णा योधैरुद्गतजीवितैः ॥ ९६॥\nसंगृह्णतोः शरान् घोरान्न च संदधतोस्तयोः ।\nअन्तरं ददृशे कश्चित् प्रयत्नादपि संयुगे ॥ ९७ ॥\nलघुत्वाच्च महाबाहू युद्धशौण्डौ महाबलौ।\nमण्डलीभूतधनुषौ सकृदेव बभूवतुः ॥ ९८॥\nप्रह्लादस्य च बाणौघैर्दुद्रावान्तकवाहिनी ।।\nउह्यमानं बलवता वायुनेवाभ्रमण्डलम् ॥ ९९ ॥\nहतदर्पं तु विज्ञाय प्रह्लादः कालमाहवे।\nअपयातं च समरे द्विषन्तं सम्प्रतर्क्य तम् ॥3.59.१००॥\nमत्वा वशगतं चैव प्रह्लादो युद्धदुर्मदः ।\nतत्रैवान्यां चमूं भूयः सम्ममर्द महासुरः ॥१०१॥\nकालप्रह्लादयोर्युद्धमभवद् यादृशं पुरा ।\nतादृशं सर्वलोकेषु न भूतं न भविष्यति ॥१०२॥\nएवमद्भुतवीर्यौजा महारणकृतव्रणः ।\nप्रह्लादस्त्वथ वृद्धोऽत्र कालस्त्वपसृतो रणात् ॥१०३॥\nइति श्रीमहाभारते खिलभागे हरिवंशे भविष्यपर्वणि  वामने देवासुरयुद्धे कालप्रहादयुद्धे एकोनषष्टितमोध्यायः ॥ ५९ ॥"
  }
]
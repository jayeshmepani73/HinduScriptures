[
  {
    "text": "वैशम्पायन उवाच\nकदाचित् तु सपक्षास्ते पर्वता धरणीधराः ।\nप्रस्थिता धरणीं त्यक्त्वा नूनं तस्यैव मायया ।। १ ।।\nतदासुराणां निलयं हिरण्याक्षेण पालितम् ।\nदिशं प्रतीचीमागत्य ह्रदेऽमज्जन् यथा गजाः ।। २ ।।\nतत्रासुरेभ्यः शंसन्त आधिपत्यं सुराश्रयम् ।\nतच्छ्रुत्वाथासुराः सर्वे चक्रुरुद्योगमुत्तमम् ।। ३ ।।\nक्रूरां च बुद्धिमतुलां पृथिवीहरणे रताः ।\nआयुधानि च सर्वाणि जगृहुर्भीमविक्रमाः ।। ४ ।।\nचक्राशनींस्तथा खड्गान् भुशुण्डीश्च धनूंषि च ।\nप्रासान्पाशांश्च शक्तीश्च मुसलानि गदास्तथा ।। ५ ।।\nचक्र, अशनि, खङ्ग, भुशुण्डि, धनुष, प्रास, पाश,\nशक्ति, मूसल और गदा आदि आयुध ले लिये ।। ५ ।।\nकेचित् कवचिनः सज्जा मत्तनागांस्तथा परे ।\nकेचिदश्वरथान्युक्ता अपरेऽश्वान् महासुराः ।। ६ ।।\nकेचिदुष्ट्रांस्तथा खड्गान् महिषान् गर्दभानपि ।\nस्वबाहुबलमास्थाय केचिच्चापि पदातयः ।। ७ ।।\nपरिवार्य हिरण्याक्षं तलबद्धाः कलापिनः ।\nइतश्चेतश्च निश्चेरुर्हृष्टाः सर्वे युयुत्सवः ।। ८ ।।\nततो देवगणाः पश्चात् पुरंदरपुरोगमाः ।\nदैत्यानां विदितोद्योगाश्चक्रुरुद्योगमुत्तमम् ।। ९ ।।\nमहता चतुरङ्गेण बलेन सुसमाहिताः ।\nबद्धगोधाङ्गुलित्राणास्तूणवन्तः समार्गणाः ।। 3.38.१० ।।\nउग्रायुधधरा देवाः स्वेष्वनीकेष्ववस्थिताः ।\nऐरावतगतं शक्रमन्वगच्छन्त पृष्ठतः ।। ११ ।।\nततस्तूर्यनिनादेन भेरीणां च महास्वनैः ।\nअभ्यद्रवद्धिरण्याक्षो देवराजं पुरंदरम् ।। १२ ।।\nतीक्ष्णैः परशुनिस्त्रिंशैर्गदातोमरशक्तिभिः ।\nमुसलैः पट्टिशैश्चैव छादयामास वासवम् ।। १३ ।।\nततोऽस्त्रबलवेगेन सार्चिष्मत्यः सुदारुणाः ।\nघोररूपा महावेगा निपेतुर्बाणवृष्टयः ।। १४ ।।\nशिष्टाश्च दैत्या बलिनः सितधारैः परश्वधैः ।\nपरिघैरायसैः खड्गैः क्षेपणीयैश्च मुद्गरैः ।। १५ ।।\nगण्डशैलैश्च विविधै रश्मिभिश्चाद्रिसंनिभैः ।\nघातनीभिश्च गुर्वीभिः शतघ्नीभिस्तथैव च ।। १६ ।।\nयुगैर्यन्त्रैश्च निर्मुक्तैरर्गलैश्च विदारणैः ।\nसर्वान्देवगणान्दैत्याः संनिजघ्नुः सवासवान्।। १७ ।।\nधूम्रकेशं हरिश्मश्रुं नानाप्रहरणायुधम् ।\nरक्तसंध्याभ्रसंकाशं किरीटोत्तमधारिणम् ।। १८ ।।\nनीलपीताम्बरधरं शितदंष्ट्रोर्ध्वधारिणम् ।\nआजानुबाहुं हर्यक्षं बैडूर्याभरणोज्ज्वलम् ।। १९ ।।\nसमुद्यतायुधं दृष्ट्वा सर्वे देवगणास्तदा ।\nते हिरण्याक्षमसुरं दैत्यानामग्रतः स्थितम् ।। 3.38.२० ।।\nयुगान्तसमये भीमं स्थितं मृत्युमिवाग्रतः ।\nप्रविव्यथुः सुराः सर्वे तदा शक्रपुरोगमाः ।। २१ ।।\nदृष्ट्वाऽऽयान्तं हिरण्याक्षं महाद्रिमिव जङ्गमम् ।\nदेवाः संविग्नमनसः प्रगृहीतशरासनाः ।\nसहस्राक्षं पुरस्कृत्य तस्थुः संग्राममूर्धनि ।। २२ ।।\nसा च दैत्यचमू रेजे हिरण्यकवचोज्ज्वला ।\nप्रवृद्धनक्षत्रगणा शारदी द्यौरिवामला ।। २३ ।।\nतेऽन्योन्यमपि सम्पेतुः पातयन्तः परस्परम् ।\nबभञ्जुर्बाहुभिर्बाहुद्वन्द्वमन्ये युयुत्सवः ।। २४ ।।\nगदानिपातैर्भग्नाङ्गा बाणैश्च व्यथितोरसः ।\nविनिपेतुः पृथक् केचित्तथान्येऽपि विजघ्निरे ।।२५।।\nबभञ्जिरे रथान् केचित्केचित्सम्मर्दिता रथैः ।\nसम्बाधमन्ये सम्प्राप्ता न शेकुश्चलितुं रथात् ।। २६ ।।\nदानवेन्द्रबलं तत्र देवानां च महद् बलम् ।\nअन्योन्यबाणवर्षेण युद्धदुर्दिनमाबभौ ।। २७ ।।\nहिरण्याक्षस्तु बलवान् क्रुद्धः स दितिनन्दनः ।\nव्यवर्धत महातेजाः समुद्र इव पर्वणि ।। २८ ।।\nतस्य कुद्धस्य सहसा मुखान्निश्चेरुरर्चिषः ।\nसाग्निधूमश्च पवनो ययौ तस्य समीपतः ।। २९ ।।\nशस्त्रजालैर्बहुविधैर्धनुर्भिः परिघैरपि ।\nसर्वमाकाशमावव्रे पर्वतैरुत्थितैरिव ।। 3.38.३० ।।\nबहुभिः शस्त्रनिस्त्रिंशैश्छिन्नभिन्नशिरोरसः ।\nन शेकुश्चलितुं देवा हिरण्याक्षार्दिता युधि ।। ३१ ।।\nसर्वे वित्रासिता देवा हिरण्याक्षेण संयुगे ।\nन शेकुर्यत्नवन्तोऽपि यत्नं कर्तुं विचेतसः ।। ३२ ।।\nतेन शक्रः सहस्राक्षः स्तम्भितोऽस्त्रेण धीमता ।\nऐरावतगतः संख्ये नाशकच्चलितुं भयात् ।। ३३ ।।\nसर्वांश्च देवानखिलान् स पराजित्य दानवः ।\nस्तम्भयित्वा च देवेशमात्मस्थं मन्यते जगत् ।। ३४ ।।\nसतोयमेघप्रतिमोग्रनिःस्वनं प्रभिन्नमातङ्गविलासविग्रहम् ।\nधनुर्विधुन्वन्तमुदारवर्चसं तदासुरेन्द्रं ददृशुः सुराः स्थिताः ।। ३५ ।।\nइति श्रीमहाभारते खिलभागे हरिवंशे भविष्यपर्वणि वाराहे शक्रस्तम्भने अष्टात्रिंशोऽध्यायः ।। ३८ ।।"
  }
]
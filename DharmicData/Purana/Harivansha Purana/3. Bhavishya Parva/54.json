[
  {
    "text": "वैशम्पायन उवाच\nउभयोः सेनयो राजन् भूयो युद्धमवर्तत ।\nनादेन संचालयतां त्रैलोक्यमिदमव्ययम् ।। १ ।।\nगोमुखाडम्बराणां च भेरीणां मुरजैः सह ।\nझल्लरीडिण्डिमानां च व्यभूयन्त महास्वनाः ।। २ ।।\nप्रवृत्तो युद्धयज्ञस्तु तुमुलो लोमहर्षणः ।\nरणमध्ये महानादः स्वर्गीयः शूरसम्मतः ।। ३ ।।\nयुद्धयज्ञस्य नेताभूत् प्रह्रादो दैत्यसत्तमः ।\nविरोचनस्तथाध्वर्युर्युद्धयज्ञप्रवर्तकः ।। ४ ।।\nहोता चैवात्र नमुचिर्वृत्रः स्तोत्रोपकल्पकः ।\nमन्त्रा दैत्याः समाख्याता यज्ञकर्मणि तत्र वै ।। ५ ।।\nअनुयातश्च पितरमधिको वा पराक्रमैः ।\nयष्टा तत्राभवद् बाण संयुगे चोपतिष्ठते ।। ६ ।।\nऐन्द्रं पाशुपतं ब्राह्मं स्थूणाकर्णं सुदुर्जयम्।\nमन्त्रास्तत्राभ्यवर्तन्त साध्वनुह्रादयोजिताः ।। ७ ।।\nउद्गाता च मयः श्रीमान् स्थितः शत्रुभयंकरः ।\nविनदन् दितिजश्रेष्ठो देवानीकं व्यदारयत् ।। ८ ।।\nबलिस्तु राजा द्युतिमान् स्वयं तत्र महासुरः ।\nजाप्यैर्होमैश्च संयुक्ता ब्रह्मत्वमकरोत्प्रभुः ।। ९ ।।\nरणाग्निर्ज्वलितो घोरो वैरेन्धनसमीरितः ।\nहूयते त्वसुरैस्तत्र देवो विष्णुः सुरैः सह ।। 3.54.१० ।।\nशङ्खशब्दैः सुतुमुलैर्भेरीणां च महास्वनैः ।\nउद्घुष्टं विमलं चैव सुब्रह्मण्यं प्रयुज्यते ।। ११।।\nबलश्च बलकश्चैव पुलोमा च महासुरः ।\nप्रशस्तं च समं कृत्वा सत्रं सम्यक् प्रचक्रिरे ।। १२ ।।\nकल्माषदण्डा विमला विपुला रथपङ्क्तयः ।\nयूपाश्च समकल्पन्त युद्धयज्ञे महाफले ।। १३ ।।\nकर्णिनालीकनाराचा वत्सदन्तोपबृंहिकाः ।\nतोमराः सोमकलशा विचित्राणि धनूंषि च ।। १४ ।।\nअस्थीन्यत्र कपालानि पुरोडाशाः शिरांसि च ।\nआज्यं च रौद्रं रुधिरं तस्मिन् यज्ञेऽभिहूयते ।। १५ ।।\nइध्माः परिधयस्तत्र प्रस्तारा विपुला गदाः ।\nहयग्रीवोऽसिलोमा च राहुः केशी च दानवः ।। १६।।\nविरोचनश्च जम्भश्च कुजम्भश्च महाबलः ।\nसदस्यास्तत्र तु मखे विप्रचित्तिस्तु वीर्यवान् ।। १७ ।।\nइषवस्तु स्रुवास्तत्र रथाक्षसदृशाः शुभाः ।\nधनुष्कोट्या धनुर्ज्याश्च स्रुवस्तत्र महामखे ।। १८ ।।\nप्रतिप्रास्थानिकं कर्म वृषपर्वाकरोदिह ।\nदीक्षितस्तत्र तु बलिस्तस्य पत्नी महाचमूः ।। १९ ।।\nशम्बरस्तत्र शामित्रमकरोद् दितिनन्दनः ।\nअतिरात्रे महाबाहुर्वितते यज्ञकर्मणि ।।3.54.२० ।\nदक्षिणास्तस्य यज्ञस्य कालनेमिर्महासुरः ।\nवैताने कर्मणि विभोर्यः ख्यातो हव्यवाडिव ।। २१ ।।\nत्रिदशानां तु सैन्यस्य शरीरैर्गतजीवितैः ।\nतस्मिन् यज्ञे तु सवनं वर्धते दैत्यनिर्मितम् ।। २२ ।।\nदेवानां रुधिरं संख्ये पपुरुग्रा दितेः सुताः ।\nनर्दमानाः प्रमुदिताः सोमपानं रणाध्वरे ।। २३ ।।\nयदा बलिर्महादैत्यो विजेता समरे सुरान् ।\nतदा ह्यवभृथो यज्ञे भविष्यति न संशयः ।। २४ ।।\nमहासुरेन्द्रपतयो यज्वानो भूरिदक्षिणाः ।\nवेदवन्तो वृत्तवन्तः शूराः सर्वे तनुत्यजः ।। २५ ।।\nत्रैलोक्यहरणे सृष्टा युद्धयज्ञाय दीक्षिताः ।\nबद्धकृष्णाजिनाः सर्वे व्रतिनो मुञ्जधारिणः ।। २६।।\nएकनिश्चयकार्याश्च त्रैलोक्यजयकाङ्क्षिणः ।\nसुरदानवदैत्यानां शब्दः समभवन्महान् ।। २७।।\nनानायुधविहस्तानां त्वरितानां प्रधावताम् ।\nक्ष्वेडितोत्क्रुष्टनिनदैर्गजबृंहितनिःस्वनैः ।। २८ ।।\nरथनेमिस्वनैर्घोरैस्तुमुलः सर्वतोऽभवत् ।\nशङ्खदुन्दुभिनिर्घोषैर्हयहेषितनिःस्वनैः ।। २९ ।।\nहयानां हेषमाणानां दानवानां च गर्जताम् ।\nक्ष्वेडितोत्क्रुष्टनिनदैः पाणिपादरवैस्तथा ।।3.54.३० ।।\nदानवानां परेषां च शस्त्रवन्ति महान्ति च ।\nसमरे भीमकर्माणि सैन्यानि प्रचकाशिरे ।। ३१ ।।\nततो नागा रथाश्चैव जाम्बूनदविभूषिताः ।\nभ्राजमाना व्यराजन्त मेघा इव सविद्युतः ।। ३२ ।।\nऋष्टिखड्गगदास्तीक्ष्णाः शूलशक्तिपरश्वधाः ।\nचारु विभ्राजिरे तत्र तेष्वनीकेषु भागशः ।। ३३\nरथा बहुविधाकाराः शतशोऽथ सहस्रशः ।\nहेमप्रच्छन्नशिखरा ज्वलन्त इव पावकाः ।। ३४ ।।\nदानवानां सुराणां च समालोक्यन्त सैनिकाः ।\nकाञ्चनैः कवचैः सर्वे ज्वलितार्कसमप्रभैः ।। ३५ ।।\nसंनद्धाः समदृश्यन्त ज्योतींषि गगने यथा ।\nउद्यतैरायुधैश्चित्रैस्तलबद्धाः कलापिनः ।। ३६ ।।\nऋषभाक्षाः सुरगणाश्चमूमुखगता बभुः ।\nनानावर्णाः पताकाश्च ध्वजमालाश्च संयुगे ।। ३७।।\nयुद्ध्यतां रणशौण्डानामीरयामास मारुतः ।\nध्वजालंकारवस्त्राणि कवचानि च रश्मिभिः ।।३८ ।।\nभासयामास सर्वाणि रश्मिवर्णानि रश्मिवान् ।\nसर्वेषामप्रमेयाणां बलानां पादचारिणाम् ।। ३९ ।।\nरजः प्रच्छादयामास पत्रोर्णं पाण्डुरं दिशः ।\nदिव्यायुधधराः सर्वे दीप्तायुधपरिच्छदाः ।। 3.54.४० ।।\nप्रतितस्तम्भिरेऽन्योन्यमनीकं प्रत्यनीकतः ।\nगिरिकूटोच्छ्रयाः सर्वे तदा ते देवदानवाः ।। ४१ ।।\nअन्योन्यमभिनिघ्नन्तो रणस्थाश्चित्रयोधिनः ।\nबाणैः सुरुचिरैस्तीक्ष्णैः पत्रवाजैर्दुरासदैः ।। ४२ ।।\nमुद्गरैर्मुसलैः शूलैरयस्तुण्डैरुलूखलैः ।\nवज्रैरशनिकल्पैश्च खड्गवृक्षादिभिस्तथा ।। ४३ ।।\nतथा प्रवर्तिते तेषां विमर्देऽद्भुतविक्रमे ।\nसावित्रस्य वधं प्रेप्सुर्बाणो जग्राह कार्मुकम् ।। ४४ ।।\nशरजालेन दिव्येन च्छादयानः सुरोत्तमम् ।\nमन्त्रैर्हुत इवार्चिष्मान् सम्प्रजज्वाल तेजसा ।। ४५ ।\nसागराभां महासेनां देवानां दैत्यपुंगवः ।\nसंशोषयति बाणौघैरर्कोंऽशुभिरिवार्णवम् ।। ४६ ।।\nमारुतः सुमहावेगः सावित्रः शक्तिमुत्तमाम् ।\nचिक्षेप बलिपुत्राय शक्रोऽशनिमिवाद्रये ।। ४७ ।।\nआपतन्ती च सा शक्तिर्महोल्का ज्वलिता इव ।\nद्विधा छिन्ना क्षुरप्रेण बाणेनाद्भुतकर्मणा ।। ४८ ।।\nहतायामथ शक्त्यां तु सावित्रो देवसत्तमः ।\nविश्वकर्मकृतं दिव्यं सुतीक्ष्ण दानवार्दनम् ।। ४९ ।।\nसुपीनधारं विमलं विपुलं चन्द्रवर्चसम् ।\nअगृह्णन्निशितं खड्गमाशीविषमिवोरगम् ।। 3.54.५० ।।\nतं गृहीत्वा रणमुखे प्रज्वलन्तं महाप्रभम् ।\nबाणाभ्याशे महातेजाः खड्गपाणिरवस्थितः ।। ५१ ।।\nस तं स्थितमथालक्ष्य सावित्रं बलिनन्दनः ।\nलोहिताक्षं महाकायं चिक्षेप च ननाद च ।।५२।।\nततोऽर्ककिरणाकारानशनिप्रतिमाञ्छितान् ।\nसंदधे चाशु बाणौघानाशीविषशिलीमुखान् ।। ५३ ।।\nरुक्मपुङ्खान् प्रदीप्ताग्रानुग्रवेगानलंकृतान् ।\nआकर्णपूरांश्चिक्षेप शरानुग्रान् समन्ततः ।। ५४ ।।\nदृढचापप्रयुक्तास्ते शरा वैश्वानरप्रभाः ।\nसावित्रं छादयामासुः कैलासमिव तोयदाः ।। ५५ ।।\nसंछाद्यमानः शस्त्रौघैर्बाणेन बलिसूनुना ।\nपराङ्मुखः सुरवरः प्रयातः सरथध्वजः ।। ५६।।\nपराजित्य स सावित्रं बाणः परमहर्षितः ।\nप्रगृह्य कार्मुकं घोरं गतः शक्ररथं प्रति ।। ५७ ।।\nबलश्चाप्यसुरश्रेष्ठः प्रगृह्य महतीं गदाम् ।\nध्रुवाय वसवे मूर्ध्नि रौद्रां चिक्षेप दानवः ।। ५८ ।।\nतस्य निर्मथितं त्वंसे हेमचित्रं च वर्म वै ।\nगदावेगेन भीमेन ध्रुवस्य समरे तदा ।। ५९ ।।\nशेषाश्च वसवः सर्वे दिव्यास्त्रैर्घोरदर्शनैः ।\nप्राच्छादयन् रणे दैत्यमादित्यमिव तोयदाः ।। 3.54.६० ।।\nततः सम्मर्दितो बाणैर्बलो दानवसत्तमः ।\nअवातरद् रथात्तस्माद् गदामुद्यम्य वेगवान्।। ६१ ।।\nपातयामास शत्रूणां समाविध्य महासुरः ।\nदिशः प्राद्रावयत्सर्वांस्त्रिदशान्सा महागदा।। ६२ ।\nइन्द्राशनिरिवेन्द्रेण प्रवृद्धा सुमहास्वना ।\nतस्याः सविद्युद्धोषायास्तेन शब्देन वेपिताः ।। ६३ ।।\nव्यद्रवन्त परिभ्रष्टा रथेभ्यो रथिनस्तदा ।\nतदुदीर्णे रथानीकं सूर्याभं मेघनिःस्वनम् ।। ६४ ।।\nदेवानां शरधाराभिः समन्तादभ्यवर्षत ।\nक्षुरप्रैर्विशिखैर्भल्लैर्वत्सदन्तैः शिलीमुखैः ।। ६५ ।।\nमुहुर्मुहुर्महातेजाः प्रत्यविध्यन्महासुरः ।\nबलाकस्तु गदापाणिर्व्यादितास्य इवान्तकः ।। ६६।।\nतडिद्गणार्कसदृशो वैश्वानर इवापरः ।\nपिबन्निव शरौघांस्तान् देवचापसमुच्छ्रितान् ।। ६७ ।।\nअभ्यद्रवत दैत्येन्द्रो महार्णव इवापरः ।\nअवस्फूर्जन् दिशः सर्वाः स्वेन वीर्येण दानवः।। ६८ ।।\nअरुणत्त्रिदशान् दैत्यः सिंधुवेगान् नगा इव ।\nसमुद्रस्तरसा देवान् वायुर्वृक्षानिवौजसा ।। ६९।।\nदमयंश्च महेष्वासान् वसुभ्यां समसज्जत ।\nआपश्चैवानिलश्चैव ववर्षतुररिंदमौ ।। 3.54.७० ।।\nशरवर्षाणि दीप्तानि मेघाविव परंतपौ ।\nक्षिप्तांस्तान् विशिखान् दीप्तानन्तरिक्षे स चिच्छिदे।७१।\nअमृष्यमाणस्तत्कर्म ध्रुवस्तमभिदुद्रुवे ।\nतौ पृथक्छरवर्षाभ्यामन्योन्यमभिजघ्नतुः ।। ७२ ।।\nउत्तमाभिजनौ शूरौ देवदैत्यौ यशस्करौ ।\nतौ नखैरिव शार्दूलौ दन्तैरिव महाद्विपौ ।। ७३ ।।\nरथशक्तिभिरन्योन्यं विशिखैश्चाप्यकृन्तताम् ।\nनिर्भिन्दन्तौ च गात्राणि विलिखन्तौ च सायकैः।। ७४ ।।\nस्तम्भयन्तौ च बलिनौ प्रतुदन्तौ स्थितौ रणे ।\nचरन्तौ विविधान् मार्गान्मण्डलानि च भागशः ।।७५।\nमुद्गरैर्जघ्नतुः क्रुद्धावन्योन्यमभिमानिनौ ।\nअसिभ्यां चर्मणी दिव्ये विपुले च शरासने ।। ७६ ।।\nनिकृत्याचलसंकाशौ बाहुयुद्धं प्रचक्रतुः ।\nव्यूढोरस्कौ दीर्घभुजौ नियुद्धकुशलावुभौ ।। ७७ ।।\nबाहुभिः समसज्जेतामायसैः परिघैरिव ।\nतयोरासीद् भुजाघातैर्निग्रहः प्रग्रहस्तथा ।। ७८।।\nअतीव भीमः संह्रादो वज्रपर्वतयोरिव ।\nद्विपाविव विषाणाग्रैः शृङ्गैरिव महावृषौ ।। ७९ ।।\nअन्योन्यमभिसंरब्धौ मुहूर्तं पर्यकर्षताम् ।। 3.54.८० ।।\nततः पराजितो देवो बलाकेन तथा ध्रुवः ।\nरथं त्यक्त्वा भयात्तस्य प्रणष्टः प्राङ्मुखो वसुः।। ८१\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे चतुःपञ्चाशत्तमोऽध्यायः ।। ५४ ।।"
  }
]
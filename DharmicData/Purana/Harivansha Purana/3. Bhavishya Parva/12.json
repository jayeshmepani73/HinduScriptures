[
  {
    "text": "वैशम्पायन उवाच\nअथ योगविदां श्रेष्ठं सर्वभूतमनोमयम् ॥\nस्रष्टारं सर्वभूतानां ब्रह्माणं सर्वतोमुखम् ॥ १ ॥\nतस्मिन् हिरण्मये पद्मे बहुयोजनविस्तृते ।\nसर्वतेजोगुणमये पार्थिवैलक्षणैर्युते ॥ २ ॥\nतच्च पद्मं पुराणज्ञाः पृथिवीरुहमुत्तमम् ॥\nनारायणाङ्गसम्भूतं प्रवदन्ति महर्षयः ॥ ३ ॥\nया तु पद्मासना देवी पृथिवीं ताँ प्रचक्षते।\nये गर्भसाराङ्कुरतस्तान् दिव्यान् पर्वतान् विदुः ॥ ४ ॥\nहिमवन्तं च मेरुं च नीलं निषधमेव च ।\nकैलासं मुञ्जवन्तं च तथाद्रिं गन्धमादनम् ॥ ५ ॥\nपुण्यं त्रिशिखरं चैव कान्तं मन्दरमेव च । ।\nउदयं कन्दरं चैव विन्ध्यमस्तं च पर्वतम् ॥ ६ ॥\nएते देवगणानां च सिद्धानां च महात्मनाम् ।\nआश्रमाः पुण्यशीलानां सर्वकामयुताद्रयः ॥ ७ ॥\nएतेषामन्तरो देशो जम्बूद्वीप इति स्मृतः ।\nजम्बूद्वीपस्य संख्यानं याज्ञिया यत्र चक्रिरे ॥ ८ ॥\nगर्भाद् यत् स्रवते तोयं देवामृतरसोपमम् ।\nदिव्यतीर्थशतापाङ्ग्यस्ता दिव्याः सरितः स्मृताः॥९॥\nयान्येतानि तु पद्मस्य केसराणि समन्ततः ।\nअसंख्याताः पृथिव्यां तु विश्वे ते धातुपर्वताः ॥ १० ॥\nयानि पद्मस्य पत्राणि भूरीण्यूर्ध्वं नराधिप ।\nते दुर्गमाः शैलचिता म्लेच्छदेशा विकल्पिताः ॥ ११ ॥\nयान्यधः पद्मपत्राणि वासार्थे तानि भागशः ।\nदैत्यानामुरगाणां च पातालं  तन्महात्मनाम् ॥ १२ ॥\nतेषामधोगतं यत्तदुदकेत्यभिसंज्ञितम् ।\nमहापातककर्माणो मज्जन्ते यत्र मानवाः ॥ १३ ॥\nपद्मस्यान्ते कुशं यत्तदेकार्णवजलं महत् ।\nप्रोक्तास्ते दिक्षु संघाताश्चत्वारो जलसागराः ॥ १४ ॥\nऋषेर्नारायणस्यायं महापुष्करसम्भवः ॥\nप्रादुर्भावोऽप्ययं तस्मान्नाम्ना पुष्करसम्भवः ॥ १५ ॥\nएतस्मात् कारणात् तज्ज्ञैः पुराणैः परमर्षिभिः ।\nयज्ञियैर्वेददृष्टार्थैर्यज्ञे पद्मचिती कृतः ॥ १६ ॥\nएवं भगवता पद्मे विश्वस्य परमो विधिः ।\nपर्वतानां नदीनां च देशानां च विनिर्मितः ॥ १७ ॥\nविभुस्तथैवाप्रतिमप्रभावः  प्रभाकरो वै भगवान् महात्मा ।\nस्वयं स्वयंभूः शयनेऽसृजत् तदा जगन्मयं पद्मनिधिं महार्णवे ॥ १८ ॥\nइति श्रीमहाभारते खिलभागे हरिवंशे भविष्यपर्वणि पौष्करे सर्वभूतोत्पत्तौ द्वादशोऽध्यायः ॥ १२ ॥"
  }
]
[
  {
    "text": "वैशम्पायन उवाच\nयतेर्वचनमाकर्ण्य मन्दमुच्छ्वस्य केशवः ।\nदुर्वाससं समालोक्य बभाषे यादवेश्वरः ।। १ ।।\nक्षन्तव्यं भवता सर्वं दोष एष ममैव हि ।\nशृणु वाक्यं ममैतत् तु श्रुत्वा शान्तिपरो भव ।। २ ।।\nजेष्यामि तौ रणे विप्र हंसं डिम्भकमेव च ।\nगिरीशो वा वरं दद्याच्छक्रो वा धनदोऽपि वा ।। ३ ।।\nयमो वा वरुणो वापि ब्रह्मा वाथ चतुर्मुखः ।\nसबलौ सानुजौ हत्वा पुनर्दास्यामि वो रतिम् ।। ४ ।।\nसत्येनैव शपाम्यद्य मा रोषवशगो भव ।\nरक्षां वोऽहं करिष्यामि हत्वा तौ च नृपाधमौ ।। ५ ।।\nजानामि तौ दुरात्मानौ युष्मद्दोषकरौ हि तौ ।\nश्रुतं च पूर्वमस्माभिस्तीक्ष्णदण्डधराविति ।। ६ ।।\nअत्यन्तबलिनौ मत्तौ गिरीशवरदर्पितौ ।\nनाल्पप्रयत्नसंसाध्यौ जरासंधहितैषिणौ ।। ७ ।।\nप्राणानपि तयो राजा दास्यत्येव न संशयः ।\nजरासंधो न भूपालो विना तौ जयते महीम् ।। ८ ।।\nजये तयोर्विप्रवर्य तत्र श्रेयो भवेत् ततः ।\nयत्र यत्र तु तौ गत्वा स्थितावित्यनुशुश्रुम ।। ९ ।।\nतत्र तत्र च हन्ताहं नात्र कार्या विचारणा ।\nगच्छध्वं यतयः स्वैरं निजकार्यपरायणाः ।। 3.112.१० ।।\nअचिरेणैव कालेन जेष्यामि रणपुङ्गवौ ।\nततः प्रीतः प्रसन्नात्मा यादवेश्वरमाह सः ।। ११ ।।\nस्वस्त्यस्तु भवते कृष्ण जगतां स्वस्ति कुर्वते ।\nकिं नु नाम जगन्नाथ दुःसाध्यं तव केशव ।। १२ ।।\nत्रिलोकेश त्रिधामासि सर्वसंहारकारकः ।\nदेवानामपि देवेशः सर्वत्र समदर्शनः ।। १३ ।।\nविष्णो देव हरे कृष्ण नमस्ते चक्रपाणये ।\nनमः स्वभावशुद्धाय शुद्धाय नियताय च ।। १४ ।।\nशब्दगोचर देवेश नमस्ते भक्तवत्सल ।\nअज्ञानादथवा ज्ञानाद् यन्मयोक्तं क्षमस्व तत् ।। १५ ।।\nत्वमेवाहं जगन्नाथ नावयोरन्तरं पृथक् ।\nअतः क्षमस्व भगवन् क्षमासारा हि साधवः ।। १६ ।।\nश्रीभगवानुवाच\nक्षन्तव्यं भवता विप्र क्षमासारा वयं सदा ।\nसंन्यासिनः क्षमासाराः क्षमा तेषां परं बलम् ।। १७ ।।\nक्षमा मोक्षकरी नित्यं तत्त्वज्ञानमिव द्विज ।\nक्षमा धर्मः क्षमा सत्यं क्षमा दानं क्षमा यशः ।। १८ ।।\nक्षमा स्वर्गस्य सोपानमिति वेदविदो विदुः ।\nतस्मात् सर्वप्रयत्नेन क्षमां पालयत स्वकाम् ।। १९ ।।\nप्रत्यक्षज्ञानसंयुक्ता यूयं सर्वे यतीश्वराः ।\nय एते यतयो विप्राः पूजनीया मयाद्य वै ।। 3.112.२० ।।\nभोक्तव्या यतयो विप्रा भिक्षुकाः सर्व एव हि ।\nतथेति ते प्रतिज्ञाय भोक्तुमैच्छन् हरेर्गृहे ।। २१ ।।\nततः स्वभवनं विष्णुः प्रविश्य हरिरीश्वरः ।\nचतुर्विधं तथाऽऽहारं कारयित्वा यथाविधि ।।२२।।\nभोजयामास तान् सर्वान्यतीन्यतिवरार्चितः ।\nछित्त्वा छित्त्वा च देवेशो दुकूलानि मृदूनि सः ।। २३ ।।\nददौ तेभ्यस्तदा विष्णुः सर्वेभ्यो जनमेजय ।\nते च प्रीता यथायोगं यथापूर्वं ततो गताः ।। २४ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने यतिभोजने द्वादशाधिकशततमोऽध्यायः ।। ११२ ।।"
  }
]
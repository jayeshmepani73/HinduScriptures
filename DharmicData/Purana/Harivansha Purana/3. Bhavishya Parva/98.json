[
  {
    "text": "वैशम्पायन उवाच\nएतस्मिन्नन्तरे क्रुद्ध एकलव्यो निषादपः ।\nबलभद्रमभि क्षिप्रं धनुरादाय सत्वरम् ।। १ ।।\nनाराचैर्दशभिर्विद्ध्वा बाणैश्च दशभिः परैः ।\nचिच्छेद धनुरर्धं तत् सर्वक्षत्रस्य पश्यतः ।। २ ।।\nसूतं दशभिराहत्य रथं त्रिंशद्भिरेव च ।\nध्वजं चिच्छेद भल्लेन निषादस्य जगत्पतिः ।। ३ ।।\nततः परं महच्चापं निषादो वीर्यसम्मतः ।\nदृढमौर्व्या समायुक्तं दशतालप्रमाणतः ।। ४ ।।\nकामपालं शरेणाशु जघान जनमध्यतः ।\nबलदेवो महावीर्यः सर्पः शेष इव श्वसन् ।। ५ ।।\nदशभिस्तद्धनुर्दिव्यं शरैः सर्पसमैर्बलः ।\nचिच्छेद मुष्टिदेशे तु माधवो माधवाग्रजः ।। ६ ।।\nएकलव्यो निषादेशः खड्गमादाय सत्वरः ।\nप्राहिणोद् बलमादाय निशितं घोरविग्रहम् ।। ७ ।।\nतमन्तरे पटुर्वीरो वृष्णिवीरः प्रतापवान् ।\nतिलशः पञ्चभिर्बाणैश्चकार यदुनन्दनः ।। ८ ।।\nततोऽपरं महत् खड्गं सर्वकालायसं शुभम् ।\nप्राहिणोत् सारथेः कायमालोक्याथ निषादजः ।। ९ ।।\nतं चापि दशभिर्वीरो माधवो यदुनन्दनः ।\nबाह्वोरन्तरयोश्चैव निर्बिभेद महारणे ।। 3.98.१० ।।\nततः शक्तिं समादाय घण्टामालाकुलां नृपः ।\nनिषादो बलदेवाय प्रेषयित्वा महाबलः ।। ११ ।।\nसिंहनादं महाघोरमकरोत् स निषादपः ।\nसा शक्तिः सर्वकल्याणी बलदेवमुपागमत् ।। १२ ।।\nउत्पतन्तीं महाघोरां बलभद्रः प्रतापवान् ।\nआदायाथ निषादेशं सर्वान् विस्मापयन्निव ।। १३ ।।\nतयैव तं जघानाशु वक्षोदेशे च माधवः ।\nस तया ताडितो वीरः स्वशक्त्याथ निषादपः ।। १४ ।।\nविह्वलः सर्वगात्रेषु निपपात महीतले ।\nप्राणसंशयमापन्नो निषादो रामताडितः ।। १५ ।।\nनिषादास्तस्य राजेन्द्र शतशोऽथ सहस्रशः ।\nअष्टाशीतिसहस्राणि निषादास्तस्य योधिनः ।। १६ ।।\nगदिनः खड्गिनश्चैव महेष्वासा महाबलाः ।\nशरैरनेकसाहस्रैः शक्तिभिश्च परश्वधैः ।। १७ ।।\nगदाभिः पट्टिशैः शूलैः परिघैः प्रासतोमरैः ।\nकुन्तैरथ कुठारैश्च यादवानां महौजसाम् ।। १८ ।।\nशलभा इव राजेन्द्र दीप्यमानं हुताशनम् ।\nते शरैः पातयांचक्रू रामं राममिवापरम् ।। १९ ।।\nकेचित् कुठारैराजघ्नुः केचित् कुन्तैः परश्वधैः ।\nगदाभिः केचिदाघ्नन्ति शक्तिभिश्च तथा परे ।। 3.98.२० ।।\nनिजघ्नुः सहसा रामं स्फुरन्तं पावकं यथा ।\nततः क्रुद्धो हली साक्षाद्धलमुद्यम्य सत्वरम् ।। २१ ।।\nसर्वानाकर्षयामास मुसलेन हि पीडयन् ।\nते हन्यमाना राजेन्द्र निषादाः पर्वताश्रयाः ।। २२ ।।\nनिपेतुर्धरणीपृष्ठे शतशोऽथ सहस्रशः ।\nक्षणेन तन्महाराज हत्वा सर्वान् महाबलान् ।। २३ ।।\nसिंहवद् व्यनदंस्तत्र तस्थौ रामो महाबलः ।\nततो रात्रौ महाघोराः पिशाचाः पिशिताशनाः।। २४ ।।\nआकृष्य मांसयूथानि भक्षयन्तः समासते ।\nपिबन्तः शोणितं कोष्ठात् संछिद्य च शवं बहु ।। २५ ।।\nइति श्रीभहाभारते खिलभागे हरिवंशे भविष्यपर्वणि एकलव्यसैन्यवधे अष्टनवतितमोऽध्यायः ।। ९८ ।।"
  }
]
[
  {
    "text": "वैशम्पायन उवाच\nएवमेकार्णवीभूते शेते लोके महाद्युतिः ।\nप्रच्छाद्य सलिलं सर्वं हरिर्नारायणः प्रभुः ।। १ ।।\nमहतो रजसो मध्ये महार्णवसमस्य वै ।\nविरजस्को महाबाहुरक्षरं ब्रह्म यं विदुः ।। २ ।।\nआत्मरूपप्रकाशेन तपसा संवृतः प्रभुः ।\nत्रिकमास्थाय कालं तु ततः सुष्वाप सोऽव्ययः।। ३ ।।\nपुरुषो यज्ञ इत्येवं यत्परं परिकीर्तितम् ।\nयथान्यत्पुरुषाख्यं स्यात्सर्वं तत्पुरुषोत्तमः।। ४ ।।\nये च यज्ञपरा विप्रा ऋत्विजा इति संज्ञिताः ।\nआत्मदेहात्पुरा भूता यज्ञेभ्यः श्रूयतां तदा ।। ५ ।।\nब्रह्माणं परमं वक्त्रादुद्गातारं च सामगम् ।\nहोतारमथ चाध्वर्युं बाहुभ्यामसृजत् प्रभुः ।। ६ ।।\nब्राह्मणो ब्राह्मणत्वाच्च सम्प्रस्तारं च सर्वशः ।\nतन्मित्रं वरुणं सृष्ट्वा प्रतिष्ठातारमेव च ।। ७ ।।\nउदरात् प्रतिहर्तारं पोतारं चैव भारत ।\nअच्छावाकं मनोरूभ्यां नेष्टारं चैव भारत ।। ८ ।।\nपाणिभ्यामथ चाग्नीध्रं सुब्रह्मण्यं च यज्ञियम् ।\nग्रावाणमथ बाहुभ्यामुन्नेतारं च यज्ञियम् ।। ९ ।।\nएवमेवैष भगवान् षोडशैताञ्जगत्पतिः ।\nप्रवक्तॄन् सर्वयज्ञानामृत्विजोऽसृजदुत्तमान् ।। 3.10.१० ।।\nतदेष वै वेदमयः पुरुषो यज्ञसम्मितः ।\nवेदाश्च तन्मयाः सर्वे साङ्गोपनिषदक्रियाः ।। ११ ।।\nस्वपित्येकार्णवे चैव यदाश्चर्यमभूत्तदा ।\nश्रूयते तद् यथावृत्तं मार्कण्डेयो यदन्वभूत् ।।१२ ।।\nजीर्णो भगवतस्तस्य कुक्षावेव महामुनिः ।\nबहुवर्षसहस्रायुस्तस्यैव वरतेजसा ।। १३ ।।\nइति तीर्थप्रसङ्गेन पृथ्वीतीर्थगोचरः ।\nआश्रमानपि पुण्यांश्च तीर्थान्यायतनानि च ।। १४ ।।\nदेशान्राष्ट्राणि चित्राणि पुराणि विविधानि च ।\nजपहोमरतः क्षान्तस्तपो घोरं समाश्रितः ।। १५ ।।\nमार्कण्डेयस्ततस्तस्य शनैर्वक्त्राद् विनिःसृतः ।\nनिष्क्रामन्तं न चात्मानं जानीते देवमायया ।। १६।।\nनिष्क्रान्तस्तस्य वदनादेकार्णवमथो गतः ।\nसर्वतस्तमसाच्छन्नं मार्कण्डेयो निरीक्षते ।। १७ ।।\nतस्योत्पन्नं भयं तीव्रं संशयश्चात्मजीविते ।\nदेवदर्शनसंहृष्टो विस्मयं चागमत् परम् ।। १८ ।।\nसंचिन्तयति मध्यस्थो मार्कण्डेयोऽतिशङ्कितः ।\nकिंस्विद्भवेदियं चिन्ता मोहः स्वप्नोऽनुऽभूयते ।। १९ ।।\nव्यक्तमन्यतमो भावो ह्येतेषां भविता मम ।\nन हीदृशमसंश्लिष्टमयुक्तं सत्यमर्हति ।। 3.10.२० ।।\nनष्टचन्द्रार्कपवने छन्नपर्वतभूतले ।\nकतमः स्यादयं लोक इति चिन्ताव्यवस्थितः ।। २१ ।।\nअपश्यच्चापि पुरुषं शयानं पर्वतोपमम् ।\nतोयाढ्यमिव जीमूतं मध्ये मग्नं महार्णवे ।। २२ ।।\nतपन्तमिव तेजोभिर्भास्वन्तमिव वर्चसा ।\nजाग्रन्तमिव गाम्भीर्याच्छ्वसन्तमिव पन्नगम् ।। २३ ।।\nस देवं प्रष्टुमायाति कौ भवानिति विस्मयात्।\nतथैव च शनैर्भूयो मुनिः कुक्षिं प्रवेशितः ।। २४ ।।\nस प्रविष्टः पुनः कुक्षौ मार्कण्डेयः सुनिश्चितः ।\nतथैव चरते भूयो विजानन् स्वप्नदर्शनम् ।। २५ ।।\nस तथैव यथापूर्वं पृथिवीमटते पुनः ।\nपुण्यतीर्थानि पूतानि निरैक्षद् दिवि भूतले ।। २६ ।।\nक्रतुभिर्यजमानांश्च समाप्तवरदक्षिणैः ।\nपश्यते देवकुक्षिस्थान्यज्ञियाञ्छतशो द्विजान्।। २७ ।।\nसद्वृत्तमाश्रिताः सर्वे वर्णा ब्राह्मणपूर्वकाः ।\nचत्वारश्चाश्रमाः सम्यग् यथोद्दिष्टपदानुगाः ।। २८ ।।\nवर्षाणां शतसाहस्रं मार्कण्डेयो महामुनिः ।\nविचरन् पृथिवीं कृत्स्नां न च कुक्ष्यन्तमैक्षत।। २९ ।।\nततः कदाचिदथ वै पुनर्वक्त्राद् विनिःसृतः ।\nसुप्तं न्यग्रोधशाखायां बालमेकं निरीक्षते ।। 3.10.३० ।।\nयथा चैकार्णवजले नीहारेण वृतान्तरे ।\nअव्यक्तभीषणे लोके सर्वभूतविवर्जिते ।। ३१ ।।\nस भूयो विस्मयाविष्टः कौतूहलसमन्वितः ।\nबालमादित्यसंकाशं न शक्नोत्युपसर्पितुम् ।। ३२ ।।\nसोऽचिन्तयदथैकान्ते स्थित्वा सलिलसंनिधौ ।\nपूर्वदृष्टमिदं नेति शङ्कितो देवमायया ।। ३३ ।।\nअगाधे सलिल स्तब्धे मार्कण्डेयः प्लवन्मुनिः ।\nन शान्तिं लभते तत्र श्रमात् संत्रस्तविक्लवः ।। ३४ ।।\nतथैव भगवान् हंसो गतो योगेन बालताम् ।\nबभाषे मेघतुल्येन स्वरेण पुरुषोत्तमः ।। ३५ ।।\nश्रीभगवानुवाच\nमा भैर्वत्स न भेतव्यमिहैवायाहि चान्तिकम् ।\nमार्कण्डेय मुने धीर बालस्त्वं श्रमपीडितः ।। ३६ ।।\nमार्कण्डेय उवाच\nको मां नाम्ना कीर्तयते तपः परिभवन् मम ।\nबहुवर्षसहस्रायुर्धर्षयंश्चैव मे वयः ।। ३७ ।।\nन ह्येष समुदाचारो देवेष्वपि समाहितः ।\nमां ब्रह्मापि स विश्वेशो दीर्घायुरिति भाषते ।। ३८ ।।\nकस्तपो घोरशिरसो ममाद्य त्यक्तजीवितः ।\nमार्कण्डेयेति मां प्रोक्त्वा मृत्युमीक्षितुमिच्छति।। ३९ ।।\nवैशम्पायन उवाच\nएवमाभाषते क्रोधान्मार्कण्डेयो महामुनिः ।\nअथैनं भगवान् भूयो बभाषे तत्परायणम् ।। 3.10.४० ।।\nश्रीभगवानुवाच\nअहं ते जनको वत्स हृषीकेशः पिता गुरुः ।\nआयुःप्रदाता पौराणः किमर्थं नोपसर्पति ।। ४१ ।।\nमां पुत्रकामः प्रथमं पिता ते ह्यङ्गिरा मुनिः ।\nपूर्वमाराधयामास तपस्तीव्रमुपाश्रितः ।। ४२ ।।\nततस्त्वां घोरशिरसं दहनोपमतेजसम् ।\nदत्तवानहमात्मेष्टं महर्षिममितायुषम् ।। ४३ ।।\nतत्र नोत्सहते चान्यो यो न भूतो ममात्मकः ।\nद्रष्टुमेकार्णवगतं क्रीडन्तं योगधर्मिणम् ।। ४४ ।।\nवैशम्पायन उवाच\nततः प्रसन्नवदनो विस्मयोत्फुल्ललोचनः ।\nमूर्घ्नि बद्धाञ्जलिपुटो मार्कण्डेयो महातपाः ।। ४५ ।।\nनामगोत्रं ततः श्रुत्वा दीर्घायुर्लोकपूजितः ।\nअथाकरोन्नमस्कारं प्रणतः शिरसा प्रभुम् ।। ४६ ।।\nमार्कण्डेय उवाच\nइच्छेऽहं तत्त्वत्तो मायामिमां ज्ञातुं तवानघ ।\nयदेकार्णवमध्यस्थः शेषे त्वं बालरूपवान् ।। ४७ ।।\nकिंसंज्ञः कश्च भगवाँल्लोके विज्ञायसेऽनघ ।\nतर्कये त्वां महाभूतं न भूतमिह तिष्ठति ।। ४८ ।।\nश्रीभगवानुवाच\nअहं नारायणो ब्रह्मा सम्भवः सर्वदेहिनाम् ।\nसर्वभूतोद्भवकरः सर्वभूतविनाशनः ।। ४९ ।।\nअहमैन्द्रे पदे शक्र ऋतूनामपि वत्सरः ।\nअहं युगे युगाक्षश्च युगस्यावर्त एव च ।। 3.10.५० ।।\nअहं सर्वाणि सत्त्वानि दैवतान्यखिलानि च ।\nभुजगानामहं शेषस्तार्क्ष्योऽहं सर्वपक्षिणाम् ।। ५१ ।।\nअहं सहस्रशीर्षा द्यौर्यः पदैरभिसंवृतः ।\nआदित्यो यज्ञपुरुषो देवो यज्ञमयो मखः ।\nअहमग्निर्हव्यवाहे यादसां पतिरव्ययः ।। ५२ ।।\nयत्पृथिव्यां द्विजेन्द्राणां तपसा भावितात्मनाम् ।\nबहुजन्मनिरुद्धात्मा ब्राह्मणो यतिरुच्यते ।। ५३ ।।\nज्ञानवान् दृष्टविश्वात्मा योगिनां योगवित्तमः ।\nकृतान्तः सर्वभूतानां विश्वेषां कालसंज्ञितः ।। ५४ ।।\nअहं कर्म क्रिया जीवः सर्वेषां धर्मदर्शनः ।\nनिष्क्रियः सर्वभूतेषु स्वात्मज्योतिः सनातनः ।। ५५ ।।\nप्रधानं पुरुषो देवोऽहमाद्यस्त्वक्षयोऽव्ययः ।\nअहं धर्मस्तपश्चाहं सर्वाश्रमनिवासिनाम् ।। ५६ ।।\nअहं हयशिरो देवः क्षीरोदे यो महार्णवे ।\nऋतं सत्यं च परममहमेकः प्रजापतिः ।। ५७ ।।\nअहं सांख्यमहं योगमहं तत्परमं पदम् ।\nअहमिज्यो भवश्चाहमहं विद्याधिपः स्मृतः ।। ५८ ।।\nअहं ज्योतिरहं वायुरहं भूमिरहं नभः ।\nअहमापः समुद्राश्च नक्षत्राणि दिशो दश ।\nअहं वर्षमहं सोमः पर्जन्योऽहमहं रविः ।। ५९ ।।\nक्षीरोदः सागरश्चाहं समुद्रो वडवामुखः ।\nवह्निः संवर्तको भूत्या पिबंस्तोयमयं हविः ।। 3.10.६० ।।\nअहं पुराणं परमं तथैवेह परायणम् ।\nअहं भूतस्य भव्यस्य वर्तमानस्य सम्भवः ।। ६१ ।।\nयत्किंचित्पश्यसे चैव यच्छृणोषि च किंचन ।\nयच्चानुभवसे लोके तत् सर्वं मामकं स्मृतम् ।। ६२ ।।\nविश्वं सृष्टं मया पूर्वं सृजेयं चाद्य पश्य माम्। ।\nयुगे युगे च स्रक्ष्यामि मार्कण्डेयाखिलं जगत् ।। ६३ ।। ।\nतदेतदखिलं सर्वं मार्कण्डेयावधारय ।\nशुश्रूषुर्मम धर्मेप्सुः कुक्षौ चर सुखी भव ।। ६४ ।।\nमम ब्रह्मा शरीरस्थो देवाश्च ऋषिभिः सह ।\nब्यक्तमव्यक्तयोगं मामवगच्छापराजितम् ।। ६५ ।।\nअहमेकाक्षरो मन्त्रस्त्र्यक्षरश्चैव सर्वशः ।\nत्रिपदश्चैव परमस्त्रिवर्गार्थनिदर्शनः ।। ६६ ।।\nवैशम्पायन उवाच\nएवमेतत् पुराणेषु वेदान्ते च महामुनिः ।\nवक्त्रे व्याहृतवानाशु मार्कण्डेयं महामुनिम्।\nप्रवेशयामास ततो जठरं विश्वरूपधृक् ।। ६७ ।।\nततो भगवतः कुक्षिं प्रविष्टो मुनिसत्तमः ।\nरराम सुखमासाद्य शुश्रूषुर्हंसमव्ययम् ।। ६८ ।।\nतदक्षरं विविधमथाश्रितो वपु-\nर्महार्णवे व्यपगतचन्द्रभास्करे ।\nशनैश्चरन्प्रभुरपि हंससंज्ञितो-\nऽसृजज्जगद्विसृजति कालपर्यये ।। ६९ ।।\nइति श्रीमहाभारते खिलभागे हरिवंशे भविष्यपर्वणि पौष्करे मार्कण्डेयकर्तृकभगवद्दर्शने दशमोऽध्यायः ।। १० ।।"
  }
]
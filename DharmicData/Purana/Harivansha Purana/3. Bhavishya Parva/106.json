[
  {
    "text": "वैशम्पायन उवाच\nततः कदाचित् तौ वीरौ मृगयामाटतुः किल ।\nजनार्दनेन सहितौ रथैरश्वैर्गजैरपि ।। १ ।।\nवनं गत्वा तु तौ वीरौ सिंहव्याघ्रांश्च जघ्नतुः ।\nशितैर्बाणैर्महाराज वराहानथ सर्वशः ।। २ ।।\nव्यालानन्यान् मृगान् हिंस्राञ्छ्वभिश्च सहितौ नृप ।\nएष आयाति विपुलो वराहो दीर्घलोचनः ।। ३ ।।\nएनं वाणेन संछिन्धि याति चायं मृगाधिपः ।\nअयमन्योऽथ महिषः शृङ्गप्रोतसरीसृपः ।। ४ ।।\nएते खलु मृगाः सार्धं शावैर्बाधन्ति सर्वशः ।\nएतद् भ्रमति सर्वत्र भीतं शशकुलं महत् ।। ५ ।।\nशावं स्तनं पिबत्साधु न हन्तव्यमिदं शुभम् ।\nग्रहीतव्यमिदं सर्वं निरुध्य श्वगणैरिह ।। ६ ।।\nइत्यादिशब्दः सुमहान् मृगयां कुर्वतां नृप ।\nक्षत्रियाणां नृपश्रेष्ठ व्याधानां चैव धावताम् ।। ७ ।।\nहत्वा मृगान् सुबहुशो व्याघ्रान् सिंहान् नृपोत्तमौ ।\nश्रमं च जग्मतुर्वीरौ मध्यं याते दिवाकरे ।। ८ ।।\nअलं हि मृगयास्माकं श्रमः समुपजायते ।\nइत्यूचतुर्महाराज पुष्करं जग्मतुः सरः ।। ९ ।।\nसरःसमीपमागम्य मुनिसिद्धनिषेवितम् ।\nवीजन् मारुतसानूपं श्रमात् तत्र सुखस्थितौ ।। 3.106.१० ।।\nततो जनाः सरः सर्वे विगाह्य श्रमकर्षिताः ।\nबिसान् प्रवालान् पद्मानां भक्षयामासुरार्तवत्।। ११ ।।\nजनार्दनेन सहितौ हंसो डिम्भक एव च ।\nसरः क्वचित् समाश्रित्य श्रमं संत्यज्य तिष्ठतः ।। १२ ।।\nविश्रम्य सरसस्तीरे तदाऽऽसाते सुखं नृपौ ।\nअशृण्वातां परं ब्रह्म मुनिमुख्यैः समीरितम् ।। १३ ।।\nमध्यंदिनं तथा सर्वैः सवनं सस्वरं नृपौ ।\nततः प्रीतौ नृपौ भूत्वा श्रुत्वा वेदध्वनिं तदा ।। १४ ।।\nऐच्छेतां तौ तदा द्रष्टुं यज्ञं मुनिकृतं तदा ।\nस्थापयित्वा ततः सेनां सर्वां मृगसमन्विताम्।। १५ ।।\nआदाय च महाचापे शरान् कतिचिदेव च ।\nजनार्दनस्तदा वीरौ हंसो डिम्भक एव च ।। १६ ।।\nपदातिनौ महाराज जग्मतुश्चाश्रमं किल ।\nमहर्षेः काश्यपस्याथ सत्रं वैष्णवसंज्ञकम् ।\nयजतो मुनिभिः सार्धं जपहोमपरायणैः ।। १७ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने मृगयावर्णने षडधिकशततमोऽध्यायः ।। १०६ ।।"
  }
]
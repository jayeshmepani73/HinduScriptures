[
  {
    "text": "सौतिरुवाच\nएवं स विश्वावसुनानुनीतः\nप्रसादमागम्य वपुष्टमायाः ।\nचकार मिथ्या व्यतिशङ्कितात्मा\nशान्तिं परां मानवधर्महृष्टाम् ।। १ ।।\nश्रममभिविनिवर्त्य मानसं स\nसमभिलषज्जनमेजयो यशः स्वम् ।\nविषयमनुशशास धर्मबुद्धि-\nर्मुदितमना रमयन् वपुष्टमां ताम्।। २ ।।\nन हि विरमति विप्रपूजना-\nन्न च विनिवर्तति यज्ञदानशीलात् ।\nन विषयपरिरक्षणाच्च्युतोऽभू-\nन्न च परिगर्हति तां वपुष्टमां च ।। ३ ।।\nविधिविहितमशक्यमन्यथा हि कर्तुं\nयदृषिरचिन्त्यतपाः पुराब्रवीत् सः ।\nइति स नृपतिरात्मवांस्तदासौ\nतदनुविचिन्त्य बभूव वीतमन्युः।। ४ ।।\nइदं महाकाव्यमृषेर्महात्मनः\nपठन्नृणां पूज्यतमो भवेन्नरः ।\nप्रकृष्टमायुः समवाप्य दुर्लभं\nलभेच्च सर्वज्ञफलं च केशवम् ।। ५ ।।\nशतक्रतोः कल्मषविप्रमोक्षणं\nपठन्निदं मुच्यति कल्मषान्तरः ।\nतथैव कामान् विविधान् समश्नुते\nह्यवाप्तकामश्च चिराय नन्दति ।। ६ ।।\nयथा हि पुष्पप्रभवं फलं द्रुमाः\nफलात्प्रजायन्ति पुनश्च पादपाः ।\nतथा महर्षिप्रभवा इमा गिरः\nप्रवर्धयन्ते तमृषिं प्रवर्धिताः ।। ७ ।।\nपुत्रानपुत्रो लभते सुवर्चस-\nश्च्युतः पुनर्विन्दति चात्मनः स्थितिम् ।\nव्याधिं न चाप्नोति चिरं सबन्धनं\nक्रियां च पुण्यां लभते गुणान्वितः।। ८ ।।\nपतिमभिलभते च सत्सु कन्या\nश्रवणमुपेत्य शुभा मुनेस्तु वाचः।\nजनयति च सुतान् गुणैरुपेतान्\nरिपुजनमर्दनवीर्यशालिनश्च ।। ९ ।।\nविजयति वसुधां च राजवृत्ति\nर्धनमतुलं लभते द्विषज्जयं च ।\nविपुलमपि धनं लभेच्च वैश्यः\nसुगतिमियाच्छ्रवणाच्च शूद्रजातिः।। १०।।\nपुराणमेतच्चरितं महात्मना-\nमधीत्यबुद्धिं लभते च नैष्ठिकीम्।\nविहाय दुःखानि विमुक्तसङ्गः\nस वीतरागो विचरेद् वसुंधराम् ।। ११ ।।\nइत्येतदाख्यानमुदाहृतं वै\nप्रतिस्मरन्तो द्विजमण्डलेषु ।\nस्थैर्येण धैर्येण पुनः स्मरन्तः\nसुखं भवन्तोऽनुचरन्तु लोकम् ।। १२ ।।\nइति चरितमिदं महात्मना-\nमृषिकृतमद्भुतवीर्यकर्मणाम् ।\nकथितमिदं हि समासविस्तरैः\nकिमपरमिच्छसि किं ब्रवीमि ते ।। १३ ।।\nइति श्रीमहाभारते खिलभागे हरिवंशे भविष्यपर्वणि भविष्यान्तग्रन्थार्थप्रकाशो नाम षष्ठोऽध्यायः ।। ६ ।।"
  }
]
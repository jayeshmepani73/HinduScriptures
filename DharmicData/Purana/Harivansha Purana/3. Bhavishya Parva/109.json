[
  {
    "text": "वैशम्पायन उवाच\nततः क्रुद्धोऽथ दुर्वासा धक्ष्यन्निव तयोरसून् ।\nएकेनाक्ष्णाथ दुर्वासा रौद्रेणाग्नियुजा सदा ।। १ ।।\nपश्यंस्तौ च दुरात्मानौ रोषव्याकुलितेन्द्रियः ।\nकुर्वन्निव तदा लोकान् भस्मभूतानिमान् नृप ।। २ ।।\nब्राह्मणं चक्षुषा पश्यन् सौम्येनान्येन केवलम् ।\nउवाच वचनं राजन् ध्वंसत ध्वंसतेतरान् ।। ३ ।।\nइतो गच्छत राजानौ किं विलम्बत मा चिरम् ।\nन वां वचनसम्भूतं रोषं धारयितुं क्षमे ।। ४ ।।\nअन्यथा वो महीपालान्सर्वान् दग्धुमहं क्षमः ।\nकिमतः साहसं वक्तुं कश्च शक्नोति मत्परः ।। ५ ।।\nदर्पं वां लोकविख्यातः शङ्खचक्रगदाधरः ।\nव्यपनेष्यति मन्दज्ञौ किं वां वक्ष्यामि साम्प्रतम् ।। ६ ।।\nतत उत्थाय धर्मात्मा गन्तुमैच्छद् यतीश्वरः ।\nततो निषेद्धुं हंसस्तं यतते स्म यतीश्वरम् ।। ७ ।।\nतस्य बाहुं समादाय हंसो नृपवरोत्तम ।\nकौपीनं चिच्छिदे क्रूरः कृतान्त इव सत्तम ।। ८ ।।\nयतयोऽन्ये पलायन्ति दिशो दश विचेतसः ।\nकष्टं हेति वदन् विप्रो मित्रभावाज्जनार्दनः ।। ९ ।।\nन्यवारयद् यथाशक्ति किमिदं साहसं त्विति ।\nदुर्वासाः सत्यधर्मस्तु हन्तुमीशोऽपि तं ततः ।। 3.109.१० ।।\nमन्दं मन्दमुवाचेदं हंसं डिम्भकमेव च ।\nशापेनाहं समर्थोऽपि हन्तुं राजकुलाधमौ ।। ११ ।।\nतथापि न करोम्यन्तं यतयो ह्यत्र ते वयम् ।\nयो दि देवो जगन्नाथः केशवो यादवेश्वरः ।। १२ ।।\nशङ्खचक्रगदापाणिर्गर्वं वां व्यपनेष्यति ।\nलोके तस्मिन् यदुश्रेष्ठे रक्षत्येवं जगत्पतौ ।। १३ ।।\nयुवयोः सर्वथा जीवः सज्जीव इति मे मतिः ।\nजरासंधोऽपि वां बन्धुः स च वक्तुं न चेच्छति।। १४ ।।\nईदृशं लोकविद्विष्टं स हि धर्मपथे सदा ।\nएतावता स वां बन्धुर्न हि भूयो भविष्यति ।। १५ ।।\nविद्वेषो ह्यस्तु वां तस्य मागधस्य महीपतेः ।\nश्रुत्वेदं घोररूपं तु स हि बन्धुः सहेत चेत् ।। १६ ।।\nधर्मनाशो भवेत् तस्य नात्र कार्या विचारणा ।\nइत्युक्त्वा गच्छ गच्छेति हंसं प्राह पुनः पुनः ।। १७ ।।\nजनार्दनमुवाचेदं दुर्वासा यतिसत्तमः ।\nस्वस्त्यस्तु तव विप्रेन्द्र भक्तिरस्तु जनार्दने ।। १८ ।।\nसंसृतिस्तव तस्यास्तु शङ्खचक्रगदाभृतः ।\nअद्य श्वो वा परश्वो वा साधुरेव सदा भवान् ।। १९ ।।\nन हि साधोर्विनाशोऽस्ति लोकयोरुभयोरपि ।\nगच्छ सर्वं पितुर्ब्रूहि ज्ञात्वा वृत्तं यथाखिलम् ।। 3.109.२०\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने दुर्वासोभाषणे नवाधिकशततमोऽध्यायः ।। १०९ ।।"
  }
]
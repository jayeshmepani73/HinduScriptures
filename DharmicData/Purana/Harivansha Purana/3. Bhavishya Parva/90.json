[
  {
    "text": "वैशम्पायन उवाच\nततः स भगवान्रुद्रः सर्वान्विस्मापयन्निव ।\nस्तुत्या प्रचक्रमे स्तोतुं विष्णुं विश्वेश्वरं हरिम् ।\nअर्थ्याभिस्तु तदा वाग्भिर्मुनीनां शृण्वतां तथा।। १ ।।\nमहेश्वर उवाच\nनमो भगवते तुभ्यं वासुदेवाय धीमते ।\nयस्य भासा जगत् सर्वं भासते नित्यमच्युत ।। २ ।।\nनमो भगवते देव नित्यं सूर्यात्मने नमः ।\nयः शीतयति शीतांशुर्लोकान् सर्वानिमान् विभुः।। ३ ।।\nनमस्ते विष्णवे देव नित्यं सोमात्मने नमः ।\nयः प्रजाः प्रीणयत्येको विश्वात्मा भूतभावनः ।। ४ ।।\nनमः सर्वात्मने देव नमो वागात्मने हरे ।\nयो दधार करेणासौ कुशचीरादि यत् सदा ।। ५ ।।\nदधार वेदान् सर्वांश्च तुभ्यं ब्रह्मात्मने नमः ।\nसर्वान् संहरते यस्तु संहारे विश्वदृक् सदा ।। ६ ।।\nक्रोधात्मासि विरूपोऽसि तुभ्यं रुद्रात्मने नमः ।\nसृष्टौ स्रष्टा समस्तानां प्राणिनां प्राणदायिने ।। ७ ।।\nअजाय विष्णवे तुभ्यं स्रष्ट्रे विश्वसृजे नमः ।\nआदौ प्रकृतिमूलाय भूतानां प्रभवाय च ।। ८ ।।\nनमस्ते देवदेवेश प्रधानाय नमो नमः ।\nपृथिव्यां गन्धरूपेण संस्थितः प्राणिनां हरे ।। ९ ।।\nदृढाय दृढरूपाय तुभ्यं गन्धात्मने नमः ।\nअपां रसाय सर्वत्र प्राणिनां सुखहेतवे ।। 3.90.१० ।।\nनमस्ते विश्वरूपाय रसाय च नमो नमः ।\nतेजसा भास्करो यस्तु घृणिर्जन्तुहितः सदा ।। ११ ।।\nतस्मै देव जगन्नाथ नमो भास्कररूपिणे ।\nवायोः स्पर्शगुणो यत्र शीतोष्णसुखदुःखदः ।। १२ ।।\nनमस्ते वायुरूपाय नमः स्पर्शात्मने हरे ।\nआकाशेऽवस्थितः शब्दः सर्वश्रोत्रनिवेशनः ।। १३ ।।"
  },
  {
    "text": "यो दधार जगत् सर्वं मायामानुषदेहवान् ।। १४ ।।\nनमस्तुभ्यं जगन्नाथ मायिनेऽमायदायिने ।\nनम आद्याय बीजाय निर्गुणाय गुणात्मने ।। १५ ।।\nअचिन्त्याय सुचिन्त्याय तस्मै चिन्त्यात्मने नमः।\nहराय हरिरूपाय ब्रह्मणे ब्रह्मदायिने ।। १६ ।।\nनमो ब्रह्मविदे तुभ्यं ब्रह्मब्रह्मात्मने नमः ।\nनमः सहस्रशिरसे सहस्रकिरणाय च ।। १७ ।।\nनमः सहस्रवक्त्राय सहस्रनयनाय च ।\nविश्वाय विश्वरूपाय विश्वकर्त्रे नमो नमः ।। १८ ।।\nविश्ववक्त्रे नमो नित्यं भूतावास नमो नमः ।\nइन्द्रियायेन्द्ररूपाय विषयाय सदा हरे ।। १९ ।।\nनमोऽश्वशिरसे तुभ्यं वेदाभरणरूपिणे ।\nअग्नयेऽग्निपते तुभ्यं ज्योतिषां पतये नमः ।। 3.90.२० ।।\nसूर्याय सूर्यपुत्राय तेजसां पतये नमः ।\nनमः सोमाय सौम्याय नमः शीतात्मने हरे ।। २१ ।।\nनमो वषट्कृते तुभ्यं स्वाहास्वधास्वरूपिणे ।\nनमो यज्ञाय इज्याय हविषे हव्यसंस्कृते ।\nनमः स्रुवाय पात्राय यज्ञाङ्गाय पराय च ।। २२ ।।\nनमः प्रणवदेहाय क्षरायाप्यक्षराय च ।\nवेदाय वेदरूपाय शस्त्रिणे शस्त्ररूपिणे ।। २३ ।।\nगदिने खड्गिने तुभ्यं शङ्खिने चक्रिणे नमः ।\nशूलिने चर्मिणे नित्य वरदाय नमो नमः ।। २४ ।।\nबुद्धिप्रियाय बुद्धाय प्रबुद्धाय सुखाय च ।\nहरये विष्णवे तुभ्यं नमः सर्वात्मने गुरो।। २५ ।।\nनमस्ते सर्वलोकेश सर्वकर्त्रे नमो नमः ।\nनभः स्वभावशुद्धाय नमस्ते यज्ञसूकर ।। २६ ।।\nनमो विष्णो नमो विष्णो नमो विष्णो नमो हरे ।\nनमस्ते वासुदेवाय वासुदेवाय धीमते ।। २७ ।।\nनमः कृष्णाय कृष्णाय सर्वावास नमो नमः ।\nनमो भूयो नमस्तेऽस्तु पाहि लोकान् जनार्दन।। २८ ।।\nइति स्तुत्वा जगन्नाथमुवाच मुनिसत्तमान् ।\nइदं स्तोत्रमधीयाना नित्यं व्रजत केशवम् ।। २९ ।।\nशरण्यं सर्वभूतानां तत्र श्रेयो विधास्यति ।\nये चेमं धारयिष्यन्ति स्तवं पापविमोचनम् ।। 3.90.३० ।।\nतेषां प्रीतः प्रसन्नात्मा पठतां शृण्वतां हरिः ।\nश्रेयो दास्यति धर्मात्मा नात्र कार्या विचारणा।। ३१ ।।\nअवश्यं मनसा ध्यात केशवं भक्तवत्सलम् ।\nश्रेयः प्राप्तुं यदीच्छन्ति भवन्तः शंसितव्रताः ।। ३२ ।।\nइत्युक्त्वा भगवान् रुद्रस्तत्रैवान्तरधीयत ।\nसगणः शंकरः साक्षादुमया भूतभावनः ।। ३३ ।।\nनेमुस्तं मुनयः सर्वे परां निर्वृतिमाययुः ।\nतमेव परमं तत्त्वं मत्वा नारायणं हरिम् ।\nविस्मयं परमं गत्वा मेनिरे स्वकृतार्थताम् ।। ३४ ।।\nलोकपालास्तदा विष्णुं नमस्कृत्य हरिं मुदा ।\nजग्मुः स्वान्यथ वेश्मानि गणैः सर्वैर्नृपोत्तम ।। ३५ ।।\nआरुह्य भगवान् विष्णुर्गरुडं पक्षिपुङ्गवम् ।\nशङ्खी चक्री गदी खड्गी शार्ङ्गी तूणी तनुत्रवान् ।। ३६ ।।\nयथागतं जगन्नाथो ययौ बदरिकामनु ।\nसायाह्ने पुण्डरीकाक्षो नित्यं मुनिनिषेविताम् ।। ३७ ।।\nतत्र गत्वा यथायोगं विनम्य हरिरीश्वरः ।\nअर्चितो मुनिभिः सर्वैर्निषसाद सुखासने ।। ३८ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां कृष्णप्रत्यागमने नवतितमोऽध्यायः ।। ९० ।।"
  }
]
[
  {
    "text": "वैशम्पायन उवाच\nएतस्मिन्नेव काले तु पौण्ड्रो नृपवरोत्तमः ।\nबलवान् सत्त्वसम्पन्नो योद्धा विपुलविक्रमः ।। १ ।।\nवृष्णिशत्रुस्तदा राजा कृष्णद्वेषी बलात् तदा ।\nनृपान् सर्वान् समाहूय प्रोवाच नृपसंसदि ।। २ ।।\nजिता च पृथिवी सर्वा जिताश्च नृपसत्तमाः ।\nवृष्णयस्ते बलोन्मत्ताः कृष्णमाश्रित्य गर्विताः ।। ३ ।।\nदास्यन्ति मे करं सर्वे न हि ते कृष्णसंश्रयात् ।\nस तु कृष्णश्चक्रबलान्मामवज्ञाय तिष्ठति ।। ४ ।।\nअहं चक्रीति गर्वोऽभूत्तस्य गोपस्य सर्वदा ।\nशङ्खी चक्री गदी शार्ङ्गी शरी तूणी सहायवान् ।। ५ ।।\nएवमादिर्महागर्वस्तस्य सम्प्रति वर्तते ।\nलोके च मम यन्नाम वासुदेवेति विश्रुतम् ।। ६ ।।\nअगृह्णान्मम तन्नाम गोपो मदबलान्वितः ।\nतस्य चक्रस्य यच्चक्रं ममापि निशितं महत् ।। ७ ।।\nगर्वहन्तृ सदा तस्य नाम्ना चापि सुदर्शनम् ।\nसहस्रारं महाघोरं तस्य चक्रस्य नाशनम् ।। ८ ।।\nअनेकमहतं चक्रं गोपजस्य नृपोत्तमाः ।\nममाप्येतद् धनुर्दिव्यं शार्ङ्गं नाम महारवम् ।। ९ ।।\nगदा कौमोदकी नाम ममेयं बृहती दृढा ।\nकालायससहस्रस्य भारेण सुकृता मया ।। 3.91.१० ।।\nखड्गो नन्दकनामासौ ममायं विपुलो दृढः ।\nअन्तकस्यान्तको घोरस्तस्य खड्गस्य नाशकः ।। ११ ।।\nतत्राहं च गदी खड्गी शङ्खी चक्री तनुत्रवान् ।\nयुधि जेता च कृष्णस्य नात्र कार्या विचारणा ।। १२ ।।\nमां च ब्रूत नृपाश्चैव गदिनं चक्रिणं तथा ।\nशङ्खिनं शार्ङ्गिणं वीरं ब्रूत नित्यं नृपोत्तमाः ।। १३ ।।\nवासुदेवेति मां ब्रूत न तु गोपं यदूत्तमम् ।\nएकोऽहं वासुदेवो हि हत्वा तं गोपदारकम् ।। १४ ।।\nसख्युर्मम बलाद्धन्ता नरकस्य महात्मनः ।\nमां तथा यदि न ब्रूत दण्ड्या भारशतैः शतम्।। १५ ।।\nसुवर्णस्य च निष्कस्य धान्यस्य बहुशस्तदा ।\nतथा ब्रुवति राजेन्द्रे मनसा दुस्सहं यथा ।। १६ ।।\nकेचिल्लज्जासमायुक्ता आसंस्ते बलवत्तराः ।\nरसज्ञा बलवीर्यस्य राजानस्ते सदा नृप ।। १७ ।।\nअपरे तु नृपा राजन्नेवमेवेति चुक्रुशुः ।\nअन्ये बलमदोत्सिक्ता जेष्यामः केशवं रणे ।। १८ ।।\nइति श्रीमहाभारते खिलभागे हरिवंशे भविष्यपर्वणि पौण्ड्रकोक्तौ एकनवतितमोऽध्यायः ।। ९१ ।।"
  }
]
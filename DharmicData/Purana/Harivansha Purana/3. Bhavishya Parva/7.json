[
  {
    "text": "जनमेजय उवाच\nप्रभावं पद्मनाभस्य स्वपतः सागराम्भसि ।\nपुष्करे वै यथोद्भूता देवाः सर्षिगणाः पुरा ।। १ ।।\nएतदाख्याहि निखिलं योगं योगविदां पते ।\nशृण्वतस्तस्य मे कीर्तिं न तृप्तिरभिजायते ।। २ ।।\nकियन्तं चैव कालं वै शयिता पुरुषोत्तमः ।\nकिमर्थं च तथा शेते कश्च कालस्य सम्भवः ।। ३ ।।\nकियता चैव कालेन प्रबुध्यति सुराधिपः ।\nकथमुत्थाय भगवानसृजन्निखिलं जगत् ।। ४ ।।\nके प्रजापतयस्तात आसन् पूर्वं महामुने ।\nकथं निर्मितवांश्चैव चित्रं लोकं सनातनः ।। ५ ।।\nकथमेकार्णवे घोरे नष्टे स्थावरजङ्गमे ।\nनष्टे देवासुरगणे प्रणष्टोरगराक्षसे ।। ६ ।।\nनष्टानलानिले लोके नष्टाकाशमहीतले ।\nकेवलं गह्वरीभूते महाभूतविपर्यये ।। ७ ।।\nप्रभुर्महाभूतपतिर्महातेजा महाकृतिः ।\nआस्ते सुरगुरुश्रेष्ठो विधिमादाय कं मुने ।। ८ ।।\nतन्मे त्वमुपपन्नाय ब्रह्मन्नेतदसंशयम् ।\nवक्तुमर्हसि धर्मिष्ठ यशो नारायणात्मकम् ।। ९ ।।\nप्रादुर्भावं पुरस्कृत्य भूतं भव्यं महात्मनः ।\nश्रद्धानामुपविष्टानां भगवन् वक्तुमर्हसि ।। 3.7.१० ।।\nवैशम्पायन उवाच\nनारायणयशोज्ञाने या भवेद् भवतः स्पृहा ।\nत्वद्वंशानघ पूतस्य कार्यं कुरुकुलर्षभ ।। ११ ।।\nशृणुष्वादिपुराणेभ्यो देवताभ्यो यथाश्रुति ।\nब्राह्मणानां च वदतां श्रुतोऽस्माभिर्महात्मनाम्।। १२ ।।\nयथा च तपसा दृष्टो बृहस्पतिसमद्युतिः ।\nपाराशर्यस्ततः श्रीमान् गुरुर्द्वैपायनोऽब्रवीत् ।। १३ ।।\nतत् तेऽहं सम्प्रवक्ष्यामि यथाप्रज्ञं यथाश्रुतम् ।\nन विज्ञातुं मया शक्यमृषिमात्रेण भारत ।। १४ ।।\nकः समुत्सहते ज्ञातुं परं नारायणात्मकम् ।\nविश्वात्मनो यं ब्रह्मापि न वेदयति तत्त्वतः ।। १५ ।।\nश्रुतं मे विश्वदेवानां यद् रहस्यं महर्षिणाम् ।\nतदिदं सर्वदेवानां तत्त्वतस्तत्त्ववादिनाम् ।। १६ ।।\nतदध्यात्मविदां चिन्त्यं कारणं चैव कर्मिणाम् ।\nअधिदैवं च यद् दैवं तद दैवमिति संज्ञितम् ।। १७ ।।\nयद् भूतमधिभूतं च यत्परं च महर्षिणाम्।\nयत् सत्यं वेददृष्टं च यत् तद्वेदविदो विदुः ।। १८ ।।\nयः कर्ता कारको बुद्धिर्मनः क्षेत्रज्ञ एव च ।\nप्रधानं पुरुषः शास्ता एकस्तदभिशब्द्यते ।। १९ ।।\nकालः कालं स्वपयति द्रष्टा स्वाधीन एव च ।\nप्राणः पञ्चविधश्चैव ध्रुवमक्षरमेव च ।। 3.7.२० ।।\nउच्यते विविधैर्भावैस्तस्यैवानघ तत्परैः ।\nस एव भगवान् सर्वं करोति विकरोति च ।। २१ ।।\nयोऽस्मान्कारयते कर्म तेनास्य व्याकुलीकृताः ।\nयजामहे तमेवेशं तमेवेच्छाम निर्वृताः ।। २२ ।।\nयो वक्ता यश्च वक्तव्यो यश्चाहं तद्ब्रवीमि वः ।\nइदं शृणुत यच्छ्रेयो यच्चान्यत् परिजल्पथ ।। २३ ।।\nयाः कथाश्चैव वर्तन्ते श्रुतयो वाथ गह्वराः ।\nविश्वं विश्वपतिर्देवाः सर्वं नारायणात्मकम् ।। २४।।\nयत् सत्यं यदनृतमादिमक्षरं वै\nयद्भूतं भवति मिथश्च यद्भविष्यम् ।\nयत् किंचिच्चरमचराव्ययं त्रिलोके\nतत्सर्वं पुरुषवरः प्रभुर्वरिष्ठः ।। २५ ।।\nइति श्रीमहाभारते खिलभागे हरिवंशे भविष्यपर्वणि पुष्करप्रादुर्भावे सप्तमोऽध्यायः ।। ७ ।।"
  }
]
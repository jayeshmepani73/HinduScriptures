[
  {
    "text": "वैशम्पायन उवाच\nपुलोमा तु महादैत्यस्तिमिराकारगह्वरम् ।\nआरुरोहायसं घोरं रथं पररथारुजम् ।। १ ।।\nउत्कीर्णपर्वताकारं लोहजालान्तरान्तरम् ।\nनेमिघोषेण महता क्षुभ्यन्तमिव सागरम् ।। २ ।।\nगदापरिघनिस्त्रिंशैः सतोमरपरश्वधैः ।\nशक्तिमुद्गरसंकीर्णं सतोयमिव तोयदम् ।। ३ ।।\nरथमुष्ट्रसहस्रेण संयुक्तं वायुवेगिना ।\nपुलोमाऽऽरुह्य युद्धाय प्रस्थितो युद्धदुर्मदः ।। ४।।\nषष्टी रथसहस्राणि पुलोमानं महारथम् ।\nअन्वयुः सूर्यवर्णानि प्रदीप्तानीव तेजसा ।। ५ ।।\nखड्गध्वजेन महता तप्तकाञ्चनवर्चसा ।\nभ्राजते रथमध्यस्थः पर्वतस्य इवांशुमान् ।। ६ ।।\nसुचारुचामीकरपट्टनद्धां\nमहागदां कालनिभां महाबलः ।\nप्रगृह्य बभ्राज स शत्रुमध्ये\nकार्ष्णायसीं केतुरिवास्थितोर्व्याम् ।। ७ ।।\nहयग्रीवस्तु बलवान् हयग्रीवैर्महासुरैः ।\nवृतः शतसहस्रेण रथानां रथिसत्तमः ।। ८ ।।\nधराधरनिभाकारं सपत्नानीकमर्दनम्।\nस्यन्दनं भीममास्थाय युद्धायाभिमुखः स्थितः।।९।।\nश्वेतशैलप्रतीकाशः श्वेतकुण्डलभूषणः ।\nशुशुभे रथमध्यस्थः श्वेतशृङ्ग इवाचलः ।। 3.50.१० ।।\nमहता सप्तशीर्षेण शोभितो नागकेतुना ।\nवैदूर्यमणिचित्रेण प्रवालाङ्कुरशोभिना ।। ११ ।।\nअमितबलपराक्रमाकृतीनां\nवररथिनामनुजग्मुरूर्जितानाम्।\nअसुरगणशतानि गच्छमानं\nत्रिदशगणा इव वासवं प्रयान्तम् ।। १२ ।।\nप्रह्रादस्तु महाप्राज्ञः सर्वशास्त्रविशारदः ।\nसर्वमायाधरः श्रीमान् यष्टा क्रतुशतैरपि ।। १३ ।।\nसमनह्यत तेजस्वी पावकार्चिःसमप्रभः ।\nरथानीकेन महता दुर्दिनाम्भोदनादिना ।। १४ ।।\nशूरेणामितवीर्येण हेमकुण्डलधारिणा ।\nवृतो दैत्यसहस्रेण देवैरिव पितामहः ।। १५ ।।\nस्ववीर्यादग्रणीर्दृप्तो मत्तवारणविक्रमः ।\nसुरसैन्यस्य सर्वस्य प्रतिक्षोभ इव स्थितः ।। १६४\nस्ववीर्येणोदधेस्तुल्यः प्रदीप्ताग्निरिव ज्वलन् ।\nतेजसा भास्कराकारः क्षमया पृथिवीसमः ।। १७ ।।\nतालध्वजेन दीप्तेन रथेनातिविराजता ।\nतं यान्तमनुयान्ति स्म दानवाः शतसंघशः ।। १८ ।।\nसर्वे हिरण्यकवचाः सर्वे रत्नविभूषिताः ।\nदिव्याङ्गरागाभरणाः समरेष्वनिवर्तिनः ।। १९ ।।\nजाम्बूनदविचित्राङ्गा वैदूर्यविकृताङ्गदाः ।\nदिव्यस्यन्दनमध्यस्थाः खस्था इव महाग्रहाः ।। 3.50.२० ।।\nआचारवांश्चैव जितेन्द्रियश्च\nधर्मे रतः सत्यपरोऽनसूयः ।\nस्थितोऽग्नितोयाम्बुदवायुकल्पो\nरूपी यथा सर्वहरः कृतान्तः ।। २१ ।।\nशम्बरस्तु महामायो रथयूथपयूथपः ।\nआरुरोह रथं दिव्यं सर्वयुद्धविशारदः ।। २२ ।।\nलोहिताक्षो महाबाहुः प्रतप्तोत्तमकुण्डलः ।\nजीमूतघनसंकाशो श्यियस्रगनुलेपनः ।। २३ ।।\nविद्युज्ज्योतिर्निकाशेन मुकुटेनार्कवर्चसा ।\nमणिरत्नविचित्रेण वैदूर्यवरशोभिना ।। २४ ।।\nतपनीयेन महता कवचेन विराजता ।\nसंध्याभ्रेणेव संच्छन्नः श्रीमानस्तशिलोच्चयः ।। २५ ।।\nत्रिंशच्छतसहस्राणि दैत्यानां चित्रयोधिनाम् ।\nबलिनां कालकल्पानामन्वयु शम्बरं तदा ।। २६ ।।\nयुक्तं हयसहस्रेण शुक्लवर्णेन राजता ।\nक्रौञ्चध्वजेन दीप्तेन रथेनाहवशोभिना ।। २७ ।\nव्यासक्तवैदूर्यसुवर्णजालं\nनानाविहङ्गैरपि भक्तिचित्रम् ।\nविद्युत्प्रभं भीमरवं सुवेगं\nरथं समारुह्य रराज दैत्यः।।२८।।"
  }
]
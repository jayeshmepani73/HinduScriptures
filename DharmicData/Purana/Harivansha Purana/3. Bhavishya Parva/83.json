[
  {
    "text": "वैशम्पायन उवाच\nविहस्य विकृतं भूयः प्रनृत्य च यथाबलम् ।\nब्राह्मणस्य हतस्याथ शवमादाय सत्वरः ।। १ ।।\nद्विधाकृत्य महाघोरं पिशितं केशशाड्वलम् ।\nततः खण्डं समादाय अद्भिरभ्युक्ष्य यत्नतः ।। २ ।।\nविधाय पात्रे सुशुभे नमस्कृत्य जनार्दनम् ।\nइदं प्रोवाच देवेशं प्राञ्जलिः प्रणतः स्थितः ।। ३ ।।\nगृहाण मे जगन्नाथ भक्ष्यं योग्यं तव प्रभो ।\nभवादृशैर्जगन्नाथ ग्राह्यं सर्वात्मना हरे ।। ४ ।।\nभक्तिनम्रा वयं विष्णो नात्र कार्या विचारणा ।\nदत्तं यद् भक्तिनम्रेण ग्राह्यं तत् स्वामिना हरे ।। ५ ।।\nनवं सुसंस्कृतं भक्ष्यं ब्रह्मण्यं शवमुत्तमम् ।\nअस्माकं पिशिताशानां शास्त्रे नियतमेव हि ।। ६ ।।\nतस्माद् गृहाण भगवन् यदि दोषो न विद्यते ।\nइत्युक्त्वा विकृतं भूयो विहस्य स तु कामतः ।। ७ ।।\nदातुमैच्छत् तदा खण्डमस्पृश्यं तु शवस्य ह ।\nततः प्रीतोऽभवत् तस्मै मनसा पूजयच्च तम्।। ८ ।।\nअहोऽस्य स्नेहकारुण्यं मयि सर्वत्र वर्तते ।\nइति संचिन्त्य मनसा प्रोवाच यदुपुङ्गवः ।। ९ ।।\nअलमेतेन सर्वत्र पिशाच पिशिताशन ।\nअस्पृश्य मादृशैरेतद् ब्राह्मण्यं शवमुत्तमम् ।। 3.83.१० ।।\nब्राह्मणः सर्वथा पूज्यो जन्तुभिर्धर्मकाङ्क्षिभिः ।\nपिशाचा घोरकर्माणो यतन्ते ब्रह्महिंसने ।। ११ ।।\nन हन्तव्याः सदा विप्रास्तद्धिंसा नरकावहा ।\nतस्मादस्पृश्यमस्माभिर्नात्र कार्या विचारणा ।। १२ ।।\nभक्त्या प्रीतोऽस्मि भद्रं ते मनो निर्मलमेतया ।\nमनःशुद्ध्यै कृतो यत्नस्ततः प्रीतोऽस्मि मांसप।। १३ ।।\nअस्मत्संकीर्तनाच्छश्वच्छुद्धं हि करणं तव ।\nअतीव मनसा प्रीत इत्युक्त्वा भगवान्हरिः ।। १४ ।।\nपस्पर्शाङ्गं तदा विष्णुः पिशाचस्याथ सर्वतः ।\nकरेण मृदुना देवः पापान्निर्मोचयद्धरिः ।। १५ ।।\nततस्तस्याभवद् रूपं कामरूपसमप्रभम् ।\nदीर्घकुञ्चितकेशाढ्यो दीर्घबाहुः सुलोचनः ।। १६ ।।\nसमाङ्गुलिः समनखः समवक्त्रः समुन्नसः ।\nपद्माक्षः पद्मवर्णाभः पद्मकेशरभूषणः ।। १७ ।।\nकेयूरी चाङ्गदी चैव कौशेयवसनस्तदा ।\nज्ञानवान्सत्त्वसम्पन्नः साक्षादिन्द्र इवापरः ।। १८ ।।\nगन्धर्व इव गायंस्तु सिद्धः सिद्ध इव स्वयम् ।\nसाक्षात्स्पृष्टं तदा विष्णोः करेण मृदुपूर्वकम्।। १९ ।।\nन नूनं तादृशं रूपमासीत् कालान्तरेष्वपि ।\nअद्यापि नैव मुनयो लभन्ते तादृशं वपुः ।। 3.83.२० ।।\nकृत्वा सुबहुशो घोरं तपः परमदारुणम् ।\nयच्च लब्धं तदा तेन पिशाचेन नृपोत्तम ।। २१ ।।\nको नु नाम जगन्नाथमाश्रितः सीदते नृप ।\nस हि सर्वत्र कल्याणो यो हि नित्यं जनार्दनम्।। २२ ।।\nध्यायन् पठञ्जपन्वापि तस्य किं नास्ति भूपते ।\nततः प्रोवाच भगवान् स्थितं काममिवापरम् ।। २३ ।।\nअक्षयः स्वर्गवासस्ते यावदिन्द्रो वसिष्यति ।\nतावत् स्वर्गी भवानस्तु शासनान्मम नान्यतः ।। २४ ।।\nनष्टे शक्रे ततः स्वर्गात्सायुज्यं मम गच्छतु ।\nयोऽयं भ्राता तव स्वर्गी यावदिन्द्रो भवेत्तदा।। २५ ।।\nवरं वरय भद्रं ते यस्ते मनसि वर्तते ।\nदातास्मि सर्वं सर्वत्र नात्र कार्या विचारणा ।।२६ ।।\nघण्टाकर्ण उवाच\nयश्चेमं संगमं देव संस्मरेन्नियतात्मवान् ।\nभक्तिस्तस्याचला देव त्वयि भूयाज्जनार्दन ।। २७ ।।\nमनःशुद्धिर्भवेत्तस्य मा भूत् कलुषता हरे ।\nकालुष्यं मनसस्तस्य मा भूदेष वरो मम ।। २८ ।।\nएवमस्त्विति देवेशः स्वर्गं गच्छेति केशवः ।\nइन्द्रातिथिर्भवानस्तु त्वां प्रतीक्ष्य हरिः स्थितः।। २९ ।।\nइत्युक्त्वा भगवान् कृष्ण उत्थाप्य ब्राह्मणं तदा ।\nतेन स्तुतो जगन्नाथः पूजयित्वा च तं द्विजम्।। 3.83.३० ।।\nततो विसृज्य गोविन्दस्तस्माद् देशादुपागमत् ।\nयत्र ते मुनयः सिद्धा अग्निहोत्रसमन्विताः ।। ३१ ।।\nस च स्वर्गी गतः स्वर्गमाज्ञया केशवस्य ह ।\nतस्मात्पठ सदा राजन्मनःशुद्धिं यदीच्छसि।\nमनश्च शुद्धं भवति पठतस्ते जगत्पते ।। ३२ ।।\nइति श्रीमहाभारते खिलभागे हरिवंशे भविष्यपर्वणि घण्टाकर्णमुक्तिप्रदाने त्र्यशीतितमोऽध्यायः ।। ८३ ।।"
  }
]
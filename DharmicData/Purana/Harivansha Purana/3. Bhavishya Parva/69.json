[
  {
    "text": "वैशम्पायन उवाच\nनारायणस्तु भगवाञ्छ्रुत्वैतत् परमं स्तवम् ।\nब्रह्मज्ञेन द्विजेन्द्रेण कश्यपेन समीरितम् ।। १ ।।\nस्निग्धगम्भीरनिर्घोषजीमूतस्वननिःस्वनम् ।\nमनसा प्रीतियुक्तेन विबुधानां महात्मनाम् ।। २ ।।\nउवाच वचनं सम्यग् हृष्टपुष्टपदाक्षरम् ।\nआकाशाच्छुश्रुवे शब्दो दर्शनं नोपलभ्यते ।\nश्रीमान् प्रीतमना देवः प्रोवाच प्रभुरीश्वरः ।। ३ ।।\nविष्णुरुवाच\nप्रीतोऽस्मि वः सुरश्रेष्ठाः सर्वे मत्तो विनिश्चयम् ।\nवरं वृणुत भद्रं वो वरदोऽस्मि सुरोत्तमाः ।। ४ ।।\nकश्यप उवाच\nयदैव भगवान् प्रीतः सर्वेषाममरोत्तमः ।\nतदैव कृतकृत्याः स्म त्वं हि नः परमा गतिः ।। ५ ।।\nयदि प्रसन्नो भगवान् दातव्यो वा वरो यदि ।\nवासवस्यानुजो भ्राता ज्ञातीनां नन्दिवर्धनः ।\nअदित्यां वामनः श्रीमान् भगवानस्तु वै सुतः ।। ६ ।।\nवैशम्पायन उवाच\nअदितिर्देवमाता च एतमेवार्थमुत्तमम् ।\nपुत्रार्थे वरदं प्राह भगवन्तं वरार्थिनी ।। ७ ।।\nअदितिरुवाच\nयाचे त्वां पुत्रकामा वै भवान् पुत्रो भवत्विति ।\nनिःश्रेयसाय सर्वेषां देवानां हि महात्मनाम् ।। ८ ।।\nदेवा ऊचुः\nभ्राता भर्ता च दाता च शरणं च भवस्व नः ।\nअदित्याः पुत्रतां याते त्वयि देवाः सवासवाः ।\nदेवशब्दं वहिष्यन्ति कश्यपस्यात्मजो भव ।। ९ ।।\nवैशम्पायन उवाच\nततस्तानब्रवीद् विष्णुर्देवान् कश्यपमेव च ।\nएवं भवतु भद्रं वो यथेष्टं काममाप्नुत ।। 3.69.१० ।।\nसर्वेषामेव युष्माकं ये भविष्यन्ति शत्रवः ।\nमुहूर्तमपि ते सर्वे न स्थास्यन्ति ममाग्रतः ।। ११ ।।\nहत्वासुरगणान् सर्वान् ये चान्ये देवशत्रवः ।\nकरिष्ये देवताः सर्वा यज्ञभागाग्रभोजिनः ।। १२ ।।\nहव्यादांश्च सुरान् सर्वान् कव्यादांश्च पितॄनपि ।\nकरिष्ये विबुधश्रेष्ठाः पारमेष्ठ्येन कर्मणा ।। १३ ।।\nयथागतेन मार्गेण निवर्तध्वं सुरोत्तमाः ।\nदेवमातुस्तथादित्याः कश्यपस्यामितात्मनः ।\nयथामनीषितं कर्ता गच्छध्वं स्वं स्वमालयम् ।। १४ ।।\nवैशम्पायन उवाच\nएवमुक्ते तु वचने विष्णुना प्रभविष्णुना ।\nदेवाः प्रहृष्टमनसः पूजयन्ति स्म सर्वशः ।। १५ ।।\nविश्वेदेवा महात्मानः कश्यपोऽदितिरेव च ।\nसाध्या मरुद्गणाश्चैव शक्रश्चैव महाबलः ।। १६।।\nनमस्कृत्य सुरेशाय तस्मै देवाय रंहसे ।\nप्रयाताः प्राग्दिशं दिव्यं विपुलं कश्यपाश्रमम् ।। १७ ।\nगत्वा ते आश्रमं तत्र ब्रह्मर्षिगणसेवितम् ।\nचेरुः स्वाध्यायनियता अदित्या गर्भमीप्सवः ।। १८ ।।\nअदितिर्देवमाता च गर्भे दध्रेऽतितेजसम् ।\nभूतात्मानं महात्मानं दिव्यं वर्षसहस्रकम् ।। १९ ।।\nपूर्णे वर्षसहस्रे तु प्रसूता गर्भमुत्तमम् ।\nसुराणां शरणं देवमसुराणां विनाशनम् ।। 3.69.२० ।।\nगर्भस्थेन तु देवेन परित्राताः सुरास्तदा ।\nआददानेन तेजांसि त्रैलोक्यस्य महात्मना ।। २१।।\nतस्मिञ्जाते तु देवेशे त्रैलोक्यस्य सुखावहे ।\nभयदे दैत्यसंघानां सुराणां नन्दिवर्धने ।। २२ ।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे एकोनसप्ततितमोऽध्यायः ।। ६९ ।।"
  }
]
[
  {
    "text": "वैशम्पायन उवाच\nअथ सर्वेश्वरो विष्णुः पद्मकिंजल्कलोचनः ।\nश्यामः पीताम्बरः श्रीमान् प्रलम्बाम्बरभूषणः ।। १ ।।\nकिरीटी श्रीपतिः कृष्णो नीलकुञ्चितमूर्धजः ।\nअव्यक्तः शाश्वतो देवः सकलो निष्कलः शिवः ।। २ ।।\nक्रीडाविहारोपगतः कदाचिदभवद्धरिः ।\nकुमारैरपरैः सार्धं सात्यकिप्रमुखैर्नृप ।। ३ ।।\nगोलक्रीडां सुधर्माया मध्ये यादवसत्तमः ।\nचकार प्रियकृत् कृष्णो युयुधानेन केशवः ।। ४ ।।\nममायं प्रथमो गोलस्तव पश्चाद् भविष्यति ।\nइति ब्रुवंस्तदा विष्णुः सात्यकिं कमलेक्षणः ।। ५ ।।\nपार्श्वस्था यादवास्तस्य वसुदेवपुरोगमाः ।\nउद्धवप्रमुखा राजन्नासेदुः क्वचिदत्र वै ।। ६ ।।\nअन्यव्यापाररहितो भूतात्मा भूतभावनः ।\nविजहार यथा रामः सुग्रीवेण पुरा नृप ।। ७ ।।\nमध्यंदिने महाविष्णुः शैनेयेन सहाच्युतः ।\nविक्रीड्य सुचिरं कृष्ण उपारंसीत् स यादवः ।। ८ ।।\nद्वाःस्थेन वारिताः पूर्वं द्वार्येव च समास्थिताः ।\nइदमन्तरमित्येव विविशुस्तां सभां नृप ।। ९ ।।\nयतयो दीर्घतपसः पुरस्कृत्य तपोधनम् ।\nदुर्वाससं सुमनसो ददृशुर्यादवेश्वरम् ।। 3.111.१० ।।\nगोलक्रीडासमासक्तं करसंस्थितगोलकम् ।\nपद्मपत्रविशालाक्षं विष्णुं तं सात्यकिं हरिम् ।। ११ ।।\nएकेनाक्ष्णा ह्लादयन्तं परेणान्येन गोलकम् ।\nयतयश्च महाराज प्रत्यदृश्यन्त तत्पुरः ।। १२ ।।\nवृष्णिपः पुण्डरीकाक्षः सात्यकिर्बलभद्रकः ।\nवसुदेवस्तथाक्रूरः उग्रसेनस्तथा नृप ।। १३ ।।\nअन्ये च यादवाः सर्वे सम्भ्रमं प्रतिपेदिरे ।\nइदं किमिदमित्येवं व्याशङ्कमनसोऽभवन् ।। १४ ।।\nपृष्ठतोऽप्यनुगच्छन्ति दिधक्षन्तं जगत्त्रयम् ।\nअर्धकौपीनवसनं स्मरन्तं कमपि द्विजम् ।। १५ ।।\nअन्तस्तापसमायुक्तं छिन्नदण्डधरं यतिम् ।\nअन्तर्ज्वलन्तं रोषेण हंसासादितकल्मषम् ।। १६ ।।\nनेत्रोत्थितमहावह्निं प्रेक्षन्तं यादवेश्वरम् ।\nदुर्वाससं ते ददृशुर्भीता यादवसत्तमाः ।। १७ ।।\nकिं करिष्यत्यसौ क्रुद्धः कि वा वक्ष्यति नः प्रभुः ।\nइति प्राञ्जलयः सर्वे यादवाः प्रतिपेदिरे ।। १८ ।।\nइदमासनमित्येवं किंचिदूचुश्च वृष्णयः ।\nततः कृष्णो हृषीकेशः किंचिदुत्प्लुत्य तत्पुरः ।। १९ ।।\nइदमासनमित्येवं स्थीयतामिह निर्वृतः ।\nअहमद्य स्थितो विप्र किंकरोऽस्मीति चाव्रवीत् ।। 3.111.२० ।।\nततः किंचिदिवासीन आसने यतिविग्रहः ।\nआसने संस्थिते तस्मिन् यतयो वीतमत्सराः ।। २१ ।।\nआसनानि यथायोगं भेजिरे निर्वृताः किल ।\nअर्घ्यादिसमुदाचारं चक्रे कृष्णः किरीटभृत् ।। २२ ।।\nआह भूयो हृषीकेशो यतिं दुर्वाससं प्रभुम् ।\nकिमर्थं ब्रूहि विप्रेन्द्र अस्मिन् प्रत्यागमो हि वः ।। २३ ।।\nदृष्टं वा ह्यथवा किंचित् कारणं चास्ति वो महत् ।\nसंन्यासिनो द्विजश्रेष्ठा यूयं विगतकल्मषाः ।। २४ ।।\nनिःस्पृहाश्च सदा यूयमस्मत्तो द्विजपुङ्गवाः ।\nप्रार्थ्यं नाम न चैवास्ति स्पृहा नैवास्ति वो यतः।। २५ ।।\nस्पृहाप्रेरितकर्माणः क्षत्रियान् यान्ति सुव्रताः ।\nनिरूप्यमाणमस्माभिर्विप्र किंचिन्न दृश्यते ।। २६ ।।\nन जाने कारणं ब्रह्मन् युष्मदागमनं प्रति ।\nएतावता चानुमेयं किॆचित्कारणमस्ति वै ।। २७ ।।\nतद् ब्रूहि यदि विद्येत त्वत्तो ज्ञास्यामहे वयम् ।\nइत्युक्तवति देवेशे चक्रपाणौ जनार्दने ।। २८ ।।\nतस्यापि राजन्विप्रस्य भूयः कोपो महानभूत् ।\nतस्मादभ्यधिकः पूर्वात् कोपः संजायते महान् ।।२९ ।।\nदिधक्षन्निव लोकांस्त्रीन् भक्षयन्निव पश्यतः ।\nरोषरक्तेक्षणः क्रुद्धो हसन्निव दहन्निव ।। 3.111.३० ।।\nउवाच वचनं विष्णुं दुर्वासा क्रोधमूर्च्छितः ।\nन जाने इति कस्मात् त्वं ब्रूषे नो यादवेश्वर ।। ३१ ।।\nजानामि त्वां महादेवं वञ्चयन्निव भाषसे ।\nपुरातना वयं विष्णो पूर्ववृत्तान्तवेदिनः ।। ३२ ।।\nयथा हि देवदेवोऽसि मायामानुषदेहवान् ।\nनिगूहसे प्रभुरतः कस्मान्नो जगतीपते ।। ३३ ।।\nसोऽसि ब्रह्मविदां मूर्तिस्तवैतत् परमं पदम् ।\nयदभ्यर्च्य पुरा ब्रह्मा यच्च ज्ञाना वयं पुरा ।। ३४ ।।\nयतो विश्वमिदं भूतं तदेतत् परमं पदम् ।\nयच्च स्थूलं विजानन्ति पुरा तत्त्वेन चेतसा ।। ३५ ।।\nपुराविदोऽथ विश्वेश यदेतत् परमं वपुः ।\nकर्मणा प्राप्यते यत्तु यत्स्मृत्वा निर्वृता वयम् ।। ३६ ।।\nप्रत्यक्षमपि यद्रूपं नैव जानन्ति मानुषाः ।\nन हि मूढधियो देव न वयं तादृशा हरे ।। ३७ ।।\nन जाने इति यद् ब्रूषे किमतः साहसं वचः ।\nये हि मूलं विजानन्ति तेषां तु प्रविवेचनम् ।। ३८ ।।\nकुर्वतः किं फलं देव तव केशिनिषूदन ।\nवेदान्ते प्रथितं तेजस्तव चेदं विचार्यते ।। ३९ ।।\nये च विज्ञानतृप्तास्तु योगिनो वीतकल्मषाः ।\nपश्यन्ति हृत्सरोजेऽपि तदेवेदं वपुः प्रभो ।। 3.111.४० ।।\nवेदैर्यद् गीयते तेजो ब्रह्मेति प्रतिपाद्य वै ।\nतदेवेदं विजानेऽहं रूपमैश्वरमेव च ।। ४१ ।।\nवैष्णवं परमं तेज इति वेदेषु पठ्यते ।\nअवगच्छाम्यहं विष्णो तदेवेदं वपुस्तव ।। ४२ ।।\nय ओमित्युच्यते शब्दो यस्य वागिति गीयते ।\nस एवासि प्रभो विष्णो न जाने इति मा वद ।। ४३ ।।\nपरोक्षं यदि किंचित् स्यात् तव वक्तुं प्रयुज्यते ।\nन जाने इति गोविन्द मा वादीः साहसं हरे ।। ४४ ।।\nविश्वं यतः प्रादुरासीद् यस्मिँल्लीन क्षये सति ।\nइदं तदैश्वरं तेजस्त्ववगच्छाघि केशव ।। ४५ ।।\nकर्ता त्वं भूतभव्येश प्रतिभासि सदा हृदि ।\nयद् यद् रूपं स्मरे नित्यं तत् तदेवासि मे हृदि ।। ४६ ।।\nवायुरेव यदा विष्णुरिति मे धीयते मतिः ।\nतदा तद्रूप एवासि हृन्मध्ये संस्थितो विभो ।। ४७ ।।\nआकाशो विष्णुरित्येव कदाचिद्धीयते मतिः ।\nतदा तद्रूप एवासि हृन्मध्ये संस्थितो विभो ।। ४८ ।।\nपृथिवी विष्णुरित्येतत् कदाचिद्धीयते मतिः ।\nतदा पार्थिवरूपस्त्वं प्रतिभासि सदा मम ।। ४९ ।।\nरसोऽयं देव इत्येव कदाचिच्चिन्त्यते मया ।\nतदा रसात्मना विष्णो हृन्मध्येसंस्थितोविभो ।। 3.111.५० ।।\nयदा त्वां तेज इत्येवं स्मर्ता स्यां पुरुषोत्तम ।\nतदा तद्रूपसम्पन्नः प्रतिभासि सदा हृदि ।। ५१ ।।\nचन्द्रमा हरिरित्येवं तदा चान्द्रमसं वपुः ।\nनिरीक्ष्य चक्षुषा देव ततः प्रीतोऽस्मि केशव ।। ५२ ।।\nयदा सौरं वपुरिति स्मर्ता स्यां जगतीपते ।\nतदा तद्भावनायोगात् सूर्य एव विराजसे ।। ५३ ।।\nतस्मात् सर्वं त्वमेवासि निश्चिता मतिरीदृशी ।\nअतो न जानेऽहमिति वक्तुं नेशो जनार्दन ।। ५४ ।।\nइत्यर्थं संस्थितो विष्णो पीडां नो नैव चिन्त्यसे ।\nअत्यन्तदुःखिता विष्णो वयं त्वामनुसंस्थिताः ।। ५५ ।।\nईदृशीयमवस्था नो नैतां स्मरसि केशव ।\nएतत् पुनर्भाग्यमतो नष्टमित्येव चिन्तये ।। ५६ ।।\nमन्दभाग्या वयं विष्णो यतो नो न स्मरेः प्रभो ।\nकौचित् क्षत्रियदायादौ गिरीशवरगर्वितौ ।। ५७ ।।\nनाम्ना च हंसडिम्भकौ बाधेते नो जनार्दन ।\nगार्हस्थ्यं हि सदा श्रेयो वदन्ताविति केशव ।। ५८ ।।\nइतस्ततश्च धावन्तौ वदन्तौ बहु किल्बिषम् ।\nअयुक्तं बहु भाषन्तौ धर्षयन्तौ च नः सदा ।। ५९ ।।\nइदमन्यत् कृतं देव असह्यं पापमुच्यते ।\nपश्येदं बहुधा देव भिन्नं भिन्नं सहस्रशः ।। 3.111.६० ।।\nशक्यं च दारवं पात्रं द्विदलान् वेणुकान् बहून् ।\nइदमप्यपरं पश्य तयोः साहसचेष्टितम् ।। ६१ ।।\nकौपीनं बहुधा छिन्नं तदस्माकं महद्धनम् ।\nकृतं कपालमात्रेण कमण्डलु जगत्प्रभो ।। ६२ ।।\nत्वं तु नो रक्षसे नित्यं क्षात्रं वै व्रतमास्थितः ।\nचित्रं चित्रमिदं देव रक्षस्यसि सदानिशम् ।। ६३ ।।\nकिं करिष्यामि मन्दात्मा मन्दभोग्या वयं विभो ।\nकिं नः शरणमद्यैव तद् ब्रूहि जगतां पते ।। ६४ ।।\nजीवन्तौ तौ यदि स्यातां नष्टा लोका इमे त्रयः ।\nन विप्रा न च राजानो न वैश्या न च पादजाः ।। ६५ ।।\nअत्यन्तबलिनौ मत्तौ तीक्ष्णदण्डधरौ नृप ।\nन तयोः पुरतः स्थातुं शक्ता देवाः सवासवाः ।। ६६ ।।\nन च भीष्मो न वा राजा वाह्लीको भीमविक्रमः ।\nयो हि वीरो जरासंधः क्षत्रियाणां भयंकरः ।। ६७ ।।\nनैव च प्रायशः स्थातुं गिरीशवरदर्पिणोः ।\nतयोः कृष्ण हरे शक्तो नित्यमप्रतिसङ्गिनोः ।। ६८ ।।\nतस्मात् त्वं जहि तौ वीरौ रक्ष लोकानिमान् प्रभो ।\nअन्यथा रक्षसीत्येवं व्यर्थः शब्दोऽत्र जायते ।।६९।।\nबहुनात्र किमुक्तेन रक्ष रक्ष जनत्त्रयम् ।\nइत्युक्त्वा विररामैव दुर्वासाः क्रोधमूर्च्छितः ।। 3.111.७० ।।\nइति श्रीमहाभारते खिलभागे हरिवंशे भबिष्यपर्वणि हंसडिम्भकोपाख्याने दुर्वासः समागमे एकादशाधिकशततमोऽध्यायः ।। १११ ।।"
  }
]
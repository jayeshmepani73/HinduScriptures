[
  {
    "text": "वैशम्पायन उवाच\nनिवृत्तेष्वथ सैन्येषु वृष्णिवीरेषु चैव हि ।\nभीतेष्वथ महाराज हतेषु युधि सर्वतः ।। १ ।।\nदीपिकासु प्रशान्तासु निःशब्दे सति सर्वतः ।\nजितमित्येव यन्मत्वा वृष्णीनां बलमुत्तमम् ।। २ ।।\nततः पौण्ड्रो महावीर्यो बभाषे सैनिकान् स्वकान्।\nशीघ्रं गच्छत राजेन्द्राष्टङ्कैः कुन्तैः पुरीमिमाम् ।। ३ ।।\nकुठारैः कुन्तलैश्चैव पाषाणैः सर्वतोदिशम् ।\nकर्षणस्थैः सुपाषाणैः सर्वतो यात भूमिपाः ।। ४ ।।\nभिद्यन्तां प्राकारचयाः प्रासादाश्च समन्ततः ।\nगृह्यन्तां कन्यकाः सर्वा दास्यश्चैव समन्ततः।। ५ ।।\nगृह्यन्तां वसुमुख्यानि धनानि सुबहून्यथ ।\nते तथेति महात्मानो राजानः सर्व एव तु ।। ६ ।।\nकुठारैः सर्वतश्चैव चिच्छिदुः पौण्ड्रकाज्ञया ।\nप्राकारांश्चैव सर्वत्र प्रासादान् नरसंचयान् ।। ७ ।।\nअथ तत्र महाशब्दः प्रादुरासीत् समन्ततः ।\nटङ्केषु पात्यमानेषु प्राकारेषु महाबलैः ।। ८ ।।\nपूर्वद्वारे महाराज भिन्नाः प्राकारसंचयाः ।\nश्रुत्वा शब्दं महाघोरं सात्यकिः क्रोधमूर्च्छितः।। ९ ।।\nमयि सर्वं समारोप्य केशवो यादवेश्वरः ।\nगतः कैलासशिखरं द्रष्टुं शंकरमव्ययम् ।। 3.95.१० ।।\nअवश्यं हि मया रक्ष्या पुरी द्वारवती त्वियम् ।\nइति संचिन्त्य मनसा धनुरादाय सत्वरम् ।। ११ ।।\nरथं महान्तमारुह्य दारुकस्य महात्मनः ।\nपुत्रेण संस्कृतं घोरं यन्ता च स्वयमेव हि ।। १२ ।।\nधनुर्महत् तदादाय शरांश्चाशीविषोपमान् ।\nआमुच्य कवचं घोरं शस्त्रसम्पातदुःसहम् ।। १३ ।।\nअङ्गदी कुण्डली तूणी शरी चापी गदासिमान् ।\nययौ युद्धाय शैनेयः संस्मरन् कैशवं वचः ।। १४ ।।\nदीपिकादीपिते देशे ययौ सात्यकिरुत्तमः ।\nतथैव बलदेवोऽपि रथमारुह्य भास्वरम् ।। १५ ।।\nगदी शरी महावीर्यः प्रायाद् रणचिकीर्षया ।\nसिंहनादं प्रकुर्वन्तो मुञ्चन्तो भैरवं रवम् ।। १६ ।।\nउद्धवोऽपि बली साक्षाद् गजमारुह्य सत्वरम् ।\nमत्तं महारवं घोरं संग्रामे नीतिमत्तरः ।। १७ ।।\nययौ नीतिं विचिन्वानः परां प्रीतिं महाबलः ।\nअन्ये च वृष्णयः सर्वे ययुः संग्रामलालसाः ।। १८ ।।\nरथान्गजान्समारुह्य हार्दिक्यप्रमुखास्तथा ।\nदीपिकाभिश्च सर्वत्र पुरोवृत्ताभिरीश्वराः ।। १९ ।।\nसिंहनादं प्रकुर्वन्तः स्मरन्तः कैशवं वचः ।\nपूर्वद्वारं समागम्य वृष्णयो युद्धलालसाः ।। 3.95.२० ।।\nते समेत्य यथायोगं स्थितास्तत्र महाबलाः ।\nस्थिते सैन्ये महाघोरे दीपिकादीपिते पथि ।। २१ ।।\nशिनिर्वीरः शरी चापी गदी तूणीरवान्विभो ।\nवायव्यास्त्रं समादाय योजयित्वा महाशरम् ।। २२ ।।\nआकर्णं तूर्णमाकृष्य धनुःप्रवरमुत्तमम् ।\nमुमोच परसैन्येषु शिनिर्वीरः प्रतापवान् ।। २३ ।।\nवायव्यास्त्रेण ते सर्वे तत्रस्था नरसत्तमाः ।\nविजिता ह्यस्त्रवीर्येण यत्र तिष्ठति पौण्ड्रकः ।। २४ ।।\nतत्र गत्वा स्थिताः सर्वे निर्धूता वातरंहसा ।\nयत्र पूर्वं स्थिताः सर्वे विद्रुता राजसत्तमाः ।। २५ ।।\nतत्र स्थित्वा च शैनेयः शरमादाय सत्वरम् ।\nनिशितं सर्पभोगाभं बभाषे सात्यकिस्तदा ।। २६ ।।\nक्व इदानीं महाबुद्धिः पौण्ड्रको राजसत्तमः ।\nस्थितोऽस्मि व्यवसायेन शरी चापी महाबलः।। २७ ।।\nयदि द्रष्टा दुरात्मानं ततो हन्ता नृपाधमम् ।\nभृत्योऽस्मि केशवस्याहं जिघांसुः पौण्ड्रकं स्थितः ।।२८।।\nछित्त्वा शिरस्तु तस्यास्य सर्वक्षत्रस्य पश्यतः ।\nबलिं दास्यामि गृध्रेभ्यः श्वभ्यश्चैव दुरात्मनः ।। २९ ।।\nको नाम ईदृशं कर्म चौरवच्च समाचरेत् ।\nसुप्तेषु निशि सर्वत्र यादवेषु महात्मसु ।। 3.95.३० ।।\nचौरोऽयं सर्वथा राजा न हि राजा बलान्वितः ।\nयदि शक्तो न कुर्याच्च चौर्यमेवं नृपाधमः ।। ३१ ।।\nअहोऽस्य बलिनो राज्ञश्चौरकार्यं प्रकुर्वतः ।\nसर्वथाऽऽगमनं तस्य न हि पश्यामि साम्प्रतम् ।। ३२ ।।\nइत्युक्त्वा सात्यकिर्वीरः प्रजहास महाबलः ।\nविस्फार्य सुदृढं चापं संदधे कार्मुके शरम् ।। ३३ ।।\nआकर्ण्य वचनं वीरः सात्यकेस्तस्य धीमतः ।\nक्व नु कृष्णः क्व गोपालः कुतः सोऽथ प्रवर्तते ।। ३४ ।।\nस्त्रीहन्ता पशुहन्ता च क्व च स्वामीति सेवितः ।\nस इदानीं क्व वर्तेत गृहीत्वा मम नाम तत् ।। ३५ ।।\nहन्ता सख्युर्महावीर्यो नरकस्य महात्मनः ।\nममैव तात युद्धेऽस्मिन्हते तस्मिन्दुरात्मनि ।। ३६ ।।\nगच्छ त्वं कामतो वीर योद्धुं न क्षमते भवान् ।\nअथवा तिष्ठ किंचित्तु ततो द्रष्टासि मे बलम्। ३७ ।।\nशिरस्ते पातयिष्यामि शरैर्घोरैर्दुरासदैः ।\nहतस्य तव वीरेह भूमिः पास्यति शोणितम् ।। ३८ ।।\nश्रोष्यते स तथा गोपो हतः सात्यकिरित्यपि ।\nयो गर्वस्तस्य गोपस्य सर्वदा वर्तते महान् ।। ३९ ।।\nविनश्यति स तु क्षिप्रं हते त्वयि यदूत्तम ।\nत्वयि रक्षां समादिश्य गोपः कैलासपर्वतम् ।। 3.95.४० ।।\nगत इत्येवमस्माभिः श्रुतं पूर्वं महामते ।\nशरं गृहाण निशितं यदि शक्तोऽसि सात्यके ।\nइत्युक्त्वा बाणमादाय ययौ योद्धं व्यवस्थितः।। ४१ ।।\nइति श्रीमहाभारते खिलभागे हरिवंशे भविष्यपर्वणि रात्रियुद्धे सात्यकिपौण्ड्रकभाषणे पञ्चनवतितमोऽध्यायः ।। ९५।।"
  }
]
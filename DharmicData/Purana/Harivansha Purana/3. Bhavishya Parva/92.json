[
  {
    "text": "वैशम्पायन उवाच\nततः कैलासशिखरान्निर्गतो मुनिसत्तमः ।\nनारदः सर्वलोकज्ञः पौण्ड्रस्य नगरं प्रति ।। १ ।।\nअवतीर्य नभोभागात् प्रत्यागम्य नरोत्तमम् ।\nद्वाःस्थेन च समाज्ञप्तः प्रविवेश गृहोत्तमम् ।। २ ।।\nअर्घ्यादिसमुदाचारं नृपाल्लब्ध्वा महामुनिः ।\nनिषसादासने शुभ्रे ह्यास्तृते शुभवाससा ।। ३ ।।\nकुशलं पृष्टवान्भूयो नृपः स मुनिसत्तमम् ।\nउवाच नारदं भूयः पौण्ड्रको बलगर्वितः ।। ४ ।।\nभवान् सर्वत्र कुशलः सर्वकार्येषु पण्डितः ।\nप्रथितो देवसिद्धेषु गन्धर्वेषु महात्मसु ।। ५ ।।\nसर्वत्रगो निराबाधो गत्वा सर्वत्र सर्वदा ।\nअगम्यं तव विप्रेन्द्र ब्रह्माण्डे न हि किंचन ।\nनारदेदं वद त्वं हि यत्र यत्र गतो भवान् ।। ६ ।।\nतत्र तत्र तपःसिद्धो लोके प्रथितवीर्यवान् ।\nपौण्ड्र एव च विख्यातो वासुदेवेति शब्दितः ।। ७ ।।\nशङ्खी चक्री गदी शार्ङ्गी खड्गी तूणी तनुत्रवान् ।\nविजेता राजसिंहानां दाता सर्वस्य सर्वदा ।। ८ ।।\nभोक्ता राज्यस्य सर्वस्य शास्ता राजा बलाद् बली ।\nअजेयः शत्रुसैन्यानां रक्षिता स्वजनस्य च ।। ९ ।।\nयोऽद्य गोपकनामासौ वासुदेवेति शब्दितः ।\nतस्य वीर्यबले न स्तो नाम्नोऽस्य मम धारणे ।। 3.92.१० ।।\nस हि गोपो वृथा बाल्याद्धारयत्येव नाम मे ।\nइदं निश्चिनु विप्रेन्द्र एक एव भवाम्यहम् ।। ११ ।।\nवासुदेवो जगत्यस्मिन् निर्जित्य बलिनं यदुम् ।\nवृष्णीन्सर्वान् बलात् क्षिप्त्वा निहनिष्ये च तां पुरीम् ।।\nद्वारकां विष्णुनिलयां योद्धा चाहं महामते ।\nएते च बलिनः सर्वे नृपा मम समागताः ।। १३ ।।\nअश्वाश्च वेगिनः सन्ति रथा वायुजवा मम ।\nउष्ट्रा मत्ताः सहस्रं च गजा नियुतमेव च ।। १४ ।।\nएतेनाहं बलेनाजौ हनिष्ये केशवं रणे ।\nतस्मादेवं सदा विप्र वद ब्रह्मन् पुरे मम ।। १५ ।।\nइन्द्रस्यापि सदा विप्र वद नारद साम्प्रतम् ।\nप्रार्थनैषा मम विभो नमस्ये त्वां तपोधन ।। १६ ।।\nनारद उवाच\nसर्वत्रगः सदा चास्मि यावद् ब्रह्माण्डसंस्थितिः ।\nआचार्यः सर्वकार्येषु गमने केनचिन्नृप ।। १७ ।।\nकिं नु वक्तुं तथा राजन्नुत्सहे नृपसत्तम ।\nमहीं शासति देवेशे चक्रपाणौ जनार्दने ।। १८ ।।\nविष्णौ सर्वत्रगे देवे दुष्टान् हत्वा सबान्धवान् ।\nवासुदेवेति को नाम तिष्ठत्यस्मिन् हराविति ।। १९ ।।\nको नाम वक्तुमेवेदं कृष्णे शासति गोमती ।\nअज्ञानाद् वक्तुमेवं च समर्थाः प्राकृता जनाः ।। 3.92.२० ।।\nहरिः सर्वत्रगो विष्णुर्दर्पं ते व्यपनेष्यति ।\nअचिन्त्यविभवो विष्णुः शार्ङ्गधन्वा गदाधरः ।। २१\nआदिदेवः पुराणात्मा दर्प ते व्यपनेष्यति ।\nहास्यमेतन्महाराज यच्च वै तत्र संस्थितम् ।। २२ ।।\nशार्ङ्ग खड्गं तथा राजन् महाघोरं न दाप्यते ।\nअतीव ह्रासकालोऽयं तव सम्प्रति वर्तते ।। २३ ।।\nइति श्रीमहाभारते खिलभागे हरिवंशे भविष्यपर्वणि पौण्ड्रकनारदसंवादे द्विनवतितमोऽध्यायः ।। ९२ ।।"
  }
]
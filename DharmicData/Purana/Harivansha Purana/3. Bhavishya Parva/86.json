[
  {
    "text": "वैशम्पायन उवाच\nतस्याग्रे समपद्यन्त भूतसंघाः सहस्रशः ।\nघण्टाकर्णो विरूपाक्षः कुण्डधार कुमुद्वहः ।। १ ।।\nदीर्घरोमा दीर्घभुजो दीर्घबाहुर्निरञ्जनः ।\nउरुनेत्रः शतमुखः शतग्रीवः शतोदरः ।। २ ।।\nकुण्डोदरो महाग्रीवः स्थूलजिह्वो द्विबाहुकः ।\nपार्श्ववक्त्रः सिंहमुख उन्नतांसो महाहनुः ।। ३ ।।\nत्रिबाहुः पञ्चबाहुश्च व्याघ्रवक्त्रः सिताननः ।\nएते चान्ये च बहवो दीर्घास्या दीर्घलोचनाः ।। ४ ।।\nनृत्यन्तः प्रहसन्तश्च स्फोटयन्तः परस्परम् ।\nतथान्ये घोररूपाश्च तथान्ये विकृताननाः ।। ५ ।।\nप्रेतभक्षाः प्रेतवाहा मांसशोणितभोजनाः ।\nशवानि सुबहून्याशु भक्षयन्तस्ततस्ततः ।। ६ ।।\nपिबन्तो रुधिरं घोरं खण्डयन्तः शवान् बहून् ।\nकराला वितता दीर्घा धमनिस्नायुसंतताः ।। ७ ।।\nनानाविधाः सुवीराश्च शूलाग्रप्रोतमानुषाः ।\nशिरोमालावृताः केचिदान्त्रपाशावपाशिताः ।। ८ ।।\nडिण्डिमैरट्टहासैश्च नादयन्तो वसुन्धराम् ।\nकपालिनो भैरवाश्च जटिला मुण्डिनस्तथा ।। ९ ।।\nएवं बहुविधा घोराः पिशाचा विकृताननाः ।\nतथान्ये मुनिवीराश्च ध्यायन्तः परमेश्वरम् ।। 3.86.१० ।।\nपठन्तो वेदवाक्यानि साङ्गानि विविधानि च ।\nकुण्डि=कास्थकराः केचित्केचित्कुशविचारिणः।। १ १।।\nकौपीनवसनाः केचित् केचित् कार्पाससंवृताः ।\nस्तुवन्तः शंकरं भक्त्या स्तोत्रैर्माहेश्वरैस्तथा ।। १२।।\nएकत्र ते मुनिगणा अपरत्र गणास्तथा ।\nअन्यत्र सिद्धगन्धर्वाः प्रियाभिः सह संगताः ।। १३।।\nनृत्यन्ति नृत्यकुशला गायन्ति स्म च कन्यकाः ।\nविद्याधरास्तथान्यत्र स्तुवन्तः शंकरं शिवम् ।। १४।।\nननृतुस्तस्य पुरतो गच्छन्तोऽप्सरसां गणाः ।\nएवमेतैर्महाघोरैः पिशाचैर्भूतकिन्नरैः ।। १५।।\nमुनिभिश्चैव प्रमथैः समं शर्वः समाययौ ।\nयत्र विश्वेश्वरो विष्णुस्तपस्तेपे सुदारुणम् ।। १६ ।।\nयत्र ते लोकपालाश्च तिष्ठन्ति स्म दिदृक्षया ।\nउमया लोकभाविन्या गङ्गया चन्द्रशेखरः ।। १७।।\nस सर्वलोकप्रभवो भवो विभुर्जटी च साक्षात् प्रणवात्मकः कृती ।\nद्रष्टुं हरिं विष्णुमुदारविक्रमो ययौ यथेष्टं पिशिताशनैर्वृतः ।। ।८ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां महादेवागमने षडशीतितमोऽध्यायः ।। ८६ ।।"
  }
]
[
  {
    "text": "वैशम्पायन उवाच\nतत्रैव तु महायुद्धे रणाजिर्देवसत्तमः ।\nयुध्यते सह दैत्येन एकचक्रेण धीमता ।। १ ।।\nप्रच्छाद्य रथपन्थानमुत्क्रोशंश्च महाबलः ।\nएकचक्रस्य सैन्यं तच्छरवर्षैरवाकिरत् ।। २ ।।\nमहासुरा महावीर्या महापट्टिशयोधिनः ।\nशूलानि च भुशुण्डीश्च क्षिपन्ति स्म महारणे ।। ३ ।।\nतच्छूलवर्षं सुमहद्गदाशक्तिसमाकुलम् ।\nअविशद् दितिजैर्मुक्तं दुर्निवार्यं चराचरैः ।। ४ ।।\nअन्योन्यमभिवर्तन्ते देवासुरगणा युधि ।\nमहाद्रिशिखराकारा वीर्यवन्तो महाबलाः ।। ५ ।।\nतुरङ्गमाणां तु शतं युक्तं तस्य महारथे।\nमहासुरवरस्येव हिरण्यकशिपोर्युधि ।। ६ ।।\nतेषां चरणपातेन चक्रनेमिस्वनेन च ।\nतथा बाणनिपातैश्च हता वै शतशः सुराः ।। ७ ।।\nततः स लघुभिश्चित्रैः शरैः संनतपर्वभिः ।\nसायुधानच्छिनत्क्रुद्धः शतशोऽथ सहस्रशः ।। ८ ।।\nवध्यमानाः शरैस्तीक्ष्णै रथद्विरदवाजिनः ।\nगमिताः प्रक्षयं केचित् त्रिदशैर्दानवा रणे ।। ९ ।।\nततः प्रमीयमाणास्तानुपप्रेक्ष्य दितेः सुताः ।\nत्यक्त्वा प्राणान् न्यवर्तन्त प्रगृहीतवरायुधाः ।। 3.58.१० ।।\nते दिशो विदिशश्चैव प्रतियुद्धप्रहारिणः ।\nअभ्यघ्नन् निशितैः शस्त्रैर्देवान्दितिसुता रणे ।। ११।।\nरणाजिर्ज्वलितं घोरं परमं तिग्मतेजसम् ।\nमुमोचास्त्रं महाबाहुर्मथनं नाम संयुगे ।। १२ ।।\nततः शस्त्राणि शूलानि निशितानि सहस्रशः ।\nअस्त्रवीर्येण महता दितिजः सम्प्रचिच्छिदे ।। १३ ।।\nछित्त्वा शूलेन तान् सर्वानेकचक्रो महासुरः ।\nअभ्यविध्वत तं साध्यं दशभिर्निशितैः शरैः ।। १४ ।।\nअस्त्रवेगं निहत्यैवं सोऽस्त्रैस्तस्यानुसैनिकान् ।\nज्वलितैरपरैः शीघ्रैस्तानविध्यत् सहस्रशः  ।।१५ ।।\nतेषां छिन्नानि गात्राणि विसृजन्ति स्म शोणितम् ।\nप्रावृषीवास्त्रवृष्टीनि शृङ्गाणि धरणीभृताम् ।। १६ ।।\nइन्द्राशनिसमस्पशैर्निपतद्भिरजिह्मगैः ।\nदितिजैर्बध्यमानास्ते वित्रेसुः सुरसत्तमाः ।। १७ ।।\nएकचक्रो रथे तिष्ठन्नपश्यद् गजयूथपान् ।\nवराभरणनिर्ह्रादान् समुद्रस्वननिःस्वनान् ।। १८ ।।\nमत्तान् सुविहितान् दृप्तान् महामात्रैरधिष्ठितान् ।\nकुलीनान् वीर्यसम्पन्नान् प्रतिद्विरदघातिनः ।। १९।।\nशिक्षितान् गजशिक्षायामैरावतसमान् युधि ।\nन्यहनत् सुरसैन्यस्य गजान् गज इवासुरः ।। 3.58.२० ।।\nविक्षरन्तो महानागान् भीमवेगांस्त्रिधा मदम् ।\nमेघस्तनितनिर्घोषान् महाद्रीनिव चोत्थितान् ।। २१ ।।\nसहस्रसम्मितान् दिव्याञ्जाम्बूनदपरिष्कृतान् ।\nसुवर्णजालैर्विततांस्तरुणादित्यवर्चसः ।। २२ ।।\nएकचक्रो गदापाणिर्बलवान् गदिनां वरः ।\nउत्सारयामास गजान् महाभ्राणीव मारुतः ।। २३ ।।\nनिहत्य गदया सर्वांस्तान् गजान् गजमर्दनः ।\nभूयोऽश्वसंघान् स बली निरैक्षत महासुरः ।। २४ ।।\nशुकवर्णानृष्यवर्णान् मयूरसदृशांस्तथा ।\nपारावतसवर्णांश्च हंसवर्णांस्तथैव च ।। २५ ।।\nमल्लिकाक्षान् विरूपाक्षान् क्रौञ्चवर्णान् मनोजवान् ।\nअश्वसैन्यं महाबाहुस्तदप्रतिमपौरुषः ।\nनिषूदयामास बली गदया भीमविक्रमः ।। २६ ।।\nरणाजिर्व्यस्य समरे सर्वान् दृष्ट्वा सुरद्विषः ।\nअजिन्त्यविक्रमः श्रीमान् स युद्धाद् विरराम ह ।२७।\nगदायुद्धेषु कुशलो रथेन रथयूथपः ।\nनष्टसैन्यो महाबाहुः प्रस्थितः शक्रसंनिधौ ।। २८ ।।\nत्रिंशच्छतसहस्राणि रथानां विनिहत्य सः ।\nरणेऽतिष्ठत दैत्येन्द्रो विधूम इव पावकः ।। २९ ।।\nतस्मिन्तेव तु संग्रामे बलो दृप्तो महासुरः ।\nमृगव्याधं महात्मानं योधयत्यजितं रणे ।। 3.58.३० ।।\nमृगव्याधस्य रुद्रस्य महापारिषदास्तथा ।\nसमुत्पेतुर्बलं दृष्ट्वा हुताग्निसमतेजसः ।। ३१ ।।\nगजैर्मत्तै रथैर्दिव्यैर्वाजिभिश्च महाजवैः ।\nअस्त्रैश्च निशितैर्बाणैः शरैश्चानलसंनिभैः ।। ३२ ।।\nददृशुस्ते ततो वीरा दीप्यमानं महासुरम् ।\nरश्मिवन्तमिवोद्यन्तं सुतेजोरश्मिमालिनम् ।। ३३ ।।\nसंग्रामस्थं महावेगं महासत्त्वं महाबलम् ।\nमहामतिं महोत्साहं महाकायं महारथम् ।। ३४ ।।\nसमीक्ष्य तं महायोधं दिक्षु सर्वास्ववस्थितम् ।\nततः प्रहरणैर्घोरैरभिपेतुः समन्ततः ।। ३५ ।।\nतस्य सर्वायसास्तीक्ष्णाः शराः पीतमुखाः शिताः।\nशिरस्यद्रिप्रतीकाशे मृगव्याधेन पातिताः ।। ३६।।\nतैश्च सप्तभिराविष्टः शरैः शिरसि चार्पितैः ।\nउत्पपात तदा व्योम्नि दिशो दश विनादयन् ।। ३७ ।।\nततस्तं त्रिदशो वीरः सरथः सज्जकार्मुकः ।\nअनुवव्राज संहृष्टः खे तदा स महाबलः ।। ३८ ।।\nअसुरं छादयामास तं व्योम्नि शरवृष्टिभिः ।\nवृष्टिमानिव जीमूतो निदाघान्ते धराधरम् ।। ३९\nअर्द्यमानस्ततस्तेन मृगव्याधेन दानवः ।\nचकार निनदं घोरमम्बरे जलदो यथा ।। 3.58.४०।।\nस दूरं सहसोत्पत्य मृगव्याधरथं प्रति ।\nनिपपात महावेगः पक्षवातैर्गिरिर्यथा ।। ४१ ।।\nबभञ्ज च ततो दैत्यो भग्नेषाकूबरं रथम् ।\nमृगव्याधः परित्यज्य स्थितो भूमौ महाबलः ।।४२।।\nविरथं प्रेक्ष्य रुद्रं तु तस्य पारिषदाः शुभाः ।\nउत्थिता घोररक्ताक्षा व्योम्नि मुद्गरपाणयः ।। ४३।।\nस तैः सहसोत्थाय वेष्टितो विमलेऽम्परे ।\nभीमेर्भ्रूकः परशुभिर्यथा ।। ४४1\nतेषां वेगवतां वेगं निहत्य स महारथः ।\nनिपपात पुनर्भूमौ सुपर्णसमविक्रमः ।। ४५ ।।\nस शालवृक्षमुत्पाट्य महाशासं महाबलः ।\nसर्वान् पारिषदान्संणये सूदयामास दानवः ।। ४६ ।।\nस तैर्विक्षतदेहस्तु रुधिरौघपरिप्लुतः ।\nशुशुभे दानवश्रेष्ठो बालसूर्य इवोदितः ।।४७ ।।\nअथोत्पाट्य गिरेः शृङ्गं समृगव्यालपादपम् ।\nजघान तान् पारिषदान् समरे दानवेश्वरः ।। ४८ ।।\nततस्तेपु च भग्नेषु महापारिवदेतु वै ।\nबलं तदवशेषं तु नाशयामास वीर्यवान् ।। ४९ ।।\nअल्पैरश्वादगणैर्नागान् योधान्योधे रथान्रथैः।\nदानवः स्त्वयामास युगान्तेऽन्तकवत्प्रजाः ।। 3.58.५० ।\nहतैरश्वैश्च नागैश्च भग्नाक्षैश्च महारथैः ।\nत्रिदशैश्चाभवद् भूमी रुद्धमार्गा समन्ततः ।। ५१ ।।\nएवं बलः स दैत्येन्द्रो मृगव्याधश्च वीर्यवान् ।\nयुधि प्रवृद्धौ बलिनौ प्रभिन्नाविव वारणौ ।। ५२।।\nवैशम्पायन उवाच\nतत्रैव युध्यते रुद्रो द्वितीयो राहुणा सह ।\nविश्रुतस्त्रिषु लोकेषु क्रोधात्मा ह्यज एकपात् ।। ५३ ।।\nतत् यथा सुमहद् युद्धं तुमुलं लोमहर्षणम् ।\nआसीत्प्रतिभयं रौद्रं वीराणां जयमिच्छताम्।। ५४ ।।\nदेवदानवदेहैस्तु दुस्तरा केशशाद्वला ।\nशरीरसंघातवहा प्रसृता लोहितापगा ।। ५५ ।।\nआजघानाथ संक्रुद्धो रुद्रो रौद्राकृतिः प्रभुः ।\nराहुं शतमुखं युद्धे शत्रुसैन्यनिवारणम् ।। ५६।।\nतस्य काञ्चनचित्राङ्गं रथं साश्वं ससारथिम् ।\nजघान समरे श्रीमान् क्रुद्धो दैत्यस्य सायकैः ।। ५७ ।।\nतस्य पारिषदस्त्वेकः शरशक्त्या महाबलः ।\nबिभेद समरे हृष्टो दानवं तं स्तनान्तरे ।। ५८ ।।\nस भिन्नगात्रो रुद्रेण तथा पारिषदैरपि ।\nरुद्रस्य रथमायान्तं स राहुर्दानवोत्तमः ।। ५९ ।।\nप्रममाथ तलेनाशु सहसा क्रोधमूर्च्छितः ।\nभिन्नगात्रं शरैस्तीक्ष्णैर्मेरुं सूर्य इवांशुभिः ।। 3.58.६० ।।\nहतैर्दानवमुख्यैस्तु रुद्रेणामिततेजसा ।\nरुद्रपारिषदान् सर्वान् निजघान महासुरः ।। ६१ ।।\nसृजन्तं शरवर्षाणि दानवं घोरदर्शनम्।\nबिभेद समरे रुद्रो बाणैः संनतपर्वभिः ।। ६२ ।।\nवर्तमाने महाघोरे संग्रामे लोमहर्षणे ।\nरुधिरौघा महावेगा महानद्यः प्रसुस्रवुः ।। ६३ ।।\nदानवं समरे रुद्रो नीलाञ्जनचयोपमम् ।\nनिर्बिभेद शरैस्तीक्ष्णैर्मेरुं सूर्य इवांशुभिः ।। ६४ ।।\nहतैर्दानवमुख्यैश्च शक्तिशूलपरश्वधैः ।\nपतितैः पर्वताभैश्च दानवैः कामरूपिभिः ।। ६५ ।।\nवर्तमाने महाघोरे संग्रामे लोमहर्षणे ।\nविरेजुस्ते तदा दैत्याः पुष्पिता इव किंशुकाः ।। ६६ ।।\nमहाभेरीमृदङ्गानां पणवानां च निःस्वनः ।\nशङ्खवेणुस्वनोन्मिश्रः सम्बभूवाद्भुतोपमः ।। ६७ ।।\nहतानां स्वनतां तत्र दैत्यानां चापि निःस्वनः ।\nदेवानां च तथा तत्र शुश्रुवे दारुणो महान् ।। ६८ ।।\nतुरङ्गमखुरोत्कीर्णं रथनेमिसमुत्थितम् ।\nरुरोध मार्गं योधानां चक्षूंषि च धरारजः ।। ६९ ।।\nशस्त्रपुष्पोपहारा सा तत्रासीद् युद्धमेदिनी ।\nदुर्दर्शा दुर्विगाह्या च मांसशोणितकर्दमा ।। 3.58.७० ।।\nभग्नैः खड्गैर्गदाभिश्च शक्तितोमरपट्टिशैः ।\nअपविद्धैश्च भग्नैश्च रथैः सांग्रामिकैर्हतैः ।। ७१ ।।\nनिहतैः कुञ्जरैर्मत्तैस्तथा त्रिदशदानवैः ।\nचक्राक्षयुगशस्त्रैश्च भग्नैरवनिपातितैः ।। ७२ ।।\nबभूवायोधनं घोरं पिशिताशनसंकुलम् ।\nउत्पेतुश्च कबन्धानि दिक्षु सर्वासु संयुगे ।। ७३ ।।\nअन्योन्यबद्धवैराणां दैत्यानां जयगृद्धिनाम् ।\nसम्प्रहारस्तथा युद्धे वर्ततेऽतिभयंकरः ।। ७४ ।।\nसैन्यानां सम्प्रयुद्धानां शूराणामनिवर्तिनाम् ।\nअजस्य चैकपादस्य राहोश्चैव महात्मनः ।। ७५ ।।\nतेषां तु तत्र पततां क्रुद्धानाशतिनिःस्वनः ।\nउद्वर्त इव भूतानां समुद्राणां तु शुश्रुवे ।। ७६ ।।\nतत्रैकस्तु सुधूम्राक्षः श्रीमान् रुद्रो मुनीश्वरः ।\nबिभेद केशिनं शक्त्या गदापरिघशूलभृत् ।। ७७ ।।\nनानाप्रहरणा घोरा भीमाक्षा भीमविक्रमाः ।\nनिष्पेतू रुद्रदयिता महापारिषदास्तथा ।। ७८ ।।\nरथमास्थाय च श्रीमांस्तप्तकाञ्चनकुण्डलः ।\nदानवैः संवृतः केशी युध्यते युद्धदुर्जयैः ।। ७९ ।।\nतस्य संग्रामशौण्डस्य संग्रामेषु युयुत्सतः ।\nनिपेतुरुग्रवीर्यस्य ज्वाला हि प्रसृता मुखात् ।। 3.58.८० ।\nस तु सिंहर्षभस्कन्धः शार्दूलसमविक्रमः ।\nमहाजलदसंकाशो मृदङ्गध्वनिनिःस्वनः ।। ८१ ।।\nतस्य निष्पतमानस्य दानवैः संवृतस्य च ।\nबभूव सुमहानादः क्षोभयंस्त्रिदिवं यथा ।। ८२ ।।\nतेन शब्देन वित्रस्ता त्रिदशानां महाचमूः ।\nद्रुमशैलप्रहरणा योद्धुमेवाभ्यवर्तत ।। ८३ ।।\nतेषां च देवदैत्यानां युयुत्सूनां परस्परम् ।\nसंनिपातः सुतुमुलो रौद्रो लोकभयावहः ।। ८४ ।।\nतेषां युद्धं महाघोरं संजज्ञे लोमहर्षणम् ।\nदेवदानवसंघानां प्राणांस्त्यक्त्वा महाहवे ।। ८५ ।।\nसर्वे ह्यतिबलाः शूरा सर्वे पर्वतसंनिभाः ।\nसर्वे सर्वास्त्रविद्वांसः सर्वे सर्वायुधोद्यताः ।\nत्रिदशा दानवाश्चैव परस्परजिघांसवः ।। ८६ ।।\nतेषां वै नदतां शब्दः संयुगे मेघनिःस्वनः ।\nशुश्रुवेऽतिमहाघोरश्चरस्थावरकम्पनः ।। ८७ ।।\nरेणुश्चारुणसंकाशो भीमः स समपद्यत ।\nउद्भूतो देवदैत्यौघैः संरुरोध दिशो दश ।। ८८ ।।\nअन्योन्यं रजसा तेन कौशेयारुणपाण्डुना ।\nसंवृता बहुरूपेण ददृशुर्न च किंचन ।। ८९ ।।\nन ध्वजो न पताकाश्च न वर्म तुरगोऽपि वा ।\nआयुधं स्यन्दनो वापि दृश्यते नैव सारथिः ।। 3.58.९० ।।\nस शब्दस्तुमुलस्तेषामन्योन्यमभिधावताम् ।\nश्रूयते तुमुलः शब्दो न रूपाणि चकाशिरे ।। ९१ ।।\nदानवास्तत्र संक्रुद्धा दानवानेव जघ्निरे ।\nत्रिदशास्त्रिदशाश्चैव निजघ्नुस्तुमुले तदा ।।९२ ।।\nते परांश्च विनिघ्नन्तः स्वांश्च युद्धे महासुरान् ।\nरुधिरार्द्रा तथा चक्रुर्मेदिनीमसुराः सुराः ।। ९३ ।।\nततस्तु रुधिरौघेण संसिक्तमुदितं रजः ।\nशरीरशतसंकीर्णं बभूव धरणीतलम् । ९४ ।।\nशूलशक्तिगदाखड्गपरिघप्रासतोमरैः ।\nत्रिदशा दानवाश्चैव जघ्नुरन्योन्यमाहवे ।। ९५ ।।\nबाहुभिः परिघाकारैर्निघ्नतः परिघैस्तथा ।\nरुद्रपारिषदान् सर्वान् सूदयन्ति स्म दानवाः ।। ९६ ।।\nरुद्रपारिषदाश्चैव महाद्रुममहाश्मभिः ।\nव्यदारयन्नतिक्रम्य शस्त्रैश्चादित्यसंनिभैः ।। ९७ ।\nएतस्मिन्नन्तरे क्रुद्धः केशी दानवसत्तमः ।\nसंग्रामामर्षघोरः सन् स्वान्यनीकानि हर्षयन् ।\nतेषां परमसंक्रुद्धो वज्रमस्त्रमुदीरयत् ।। ९८ ।।\nवज्रेणास्त्रेण दिव्येन शस्त्रेण च महात्मना ।\nमहापारिषदाः सर्वे निहता युधि दुर्जयाः ।। ९९ ।।\nवज्रास्त्रपीडिता भ्रान्ता रुद्रपारिषदा युधि ।\nविप्रकीर्णद्रुमाः पेतुः शैला वज्रहता इव ।। 3.58.१००।।\nएवं सुतुमुलं युद्धमभवल्लोमहर्षणम् ।\nकेशिनः सह रुद्रेण तदद्भुतमिवाभवत् ।।१०१।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धकेशिरुद्रयुद्धकथने अष्टपञ्चाशत्तमोऽध्यायः  ।। ५८ ।।"
  }
]
[
  {
    "text": "ब्रह्मोवाच\nयदर्थमिह सम्प्राप्ता भवन्तः सर्व एव हि ।\nविजानाम्यहमव्यग्र एतत् सर्वं महाबलाः ।। १ ।।\nभविष्यति च वः सोऽर्थः काङ्क्षितो यः सुरोत्तमाः ।\nबलेर्दानवमुख्यस्य यो विजेता भविष्यति ।। २ ।।\nन खल्वसुरसंघानामेको जेता स विश्वकृत् ।\nत्रैलोक्यस्यापि जेतासौ देवानामपि चोत्तमः ।। ३ ।।\nधाता चैव हि लोकानां विश्वयोनिः सनातनः ।\nपूर्वं देवं सदा प्राहुर्हेमगर्भनिदर्शनम् ।। ४ ।।\nआत्मा देवेन विभुना कृतोऽजेयो महात्मनः ।\nबलेरसुरमुख्यस्य विश्वस्य जगतस्तथा ।। ५ ।।\nप्रभवः स हि सर्वेषामस्माकमपि पूर्वजः ।\nअचिन्त्यः स हि विश्वात्मा योगयुक्तः परंतपः।। ६ ।।\nतं देवापि महात्मानं न विदुः कोऽप्यसाविति ।\nवेदात्मानं च विश्वं च स देवः पुरुषोत्तमः ।। ७ ।।\nतस्यैव तु प्रसादेन प्रवक्ष्येऽहं परां गतिम् ।\nयत्र योगं समास्थाय तपश्चरति दुश्चरम् ।। ८ ।।\nक्षीरोदस्योत्तरे कूले उदीच्यां दिशि देवताः ।\nअमृतं नाम परमं स्थानमाहुर्मनीषिणः ।। ९ ।।\nभवन्तस्तत्र वै गत्वा तपसा संशितव्रताः ।\nअमृतं स्थानमासाद्य तपश्चरत दुश्चरम् ।। 3.67.१० ।।\nतत्र श्रोष्यथ विस्पष्टां स्निग्धगम्भीरनिःस्वनाम्।\nउष्णगे तोयपूर्णस्य तोयदस्य समस्वनाम् ।। ११ ।।\nयुक्ताक्षरपदस्निग्धां रम्यामभयदां शिवाम् ।\nवाणीं परमसंस्कारां वरदां ब्रह्मवादिनीम् ।। १२ ।।\nदिव्यां सरस्वतीं सत्यां सर्वकिल्बिषनाशिनीम् ।\nसर्वदेवाधिदेवस्य भाषितां भावितात्मनः ।। १३ ।।\nतस्य व्रतसमाप्तौ तु यावद् व्रतविसर्जनम् ।\nअमोघस्य तु देवस्य विश्वेदेवा महात्मनः ।। १४ ।।\nस्वागतं वः सुरश्रेष्ठा मत्सकाशे व्यवस्थिताः ।\nकस्य किं वा वरं देवा ददामि वरदः स्थितः ।। १५ ।।\nतं कश्यपोऽदितिश्चैव वरं गृह्णीत वै ततः ।\nप्रणम्य शिरसा पादौ तस्मै योगात्मने तदा ।। १६ ।।\nभवानेव च नः पुत्रो भवत्विति न संशयः ।\nउक्तश्च परया भक्त्या तथास्त्विति स वक्ष्यति ।। १७ ।।\nदेवा ब्रुवन्तु तं सर्वे भ्राता नस्त्वं भवेति ह ।\nतथास्त्विति च स श्रीमान् वक्ष्यते सर्वलोककृत्।। १८ ।।\nतस्मादेवं गृहीत्वा तु वरं त्रिदशसत्तमाः ।\nकृतकृत्याः पुनः सर्वे गच्छध्वं स्वं स्वमालयम्।। १९ ।।\nतथास्त्विति सुराः सर्वे कश्यपोऽदितिरेव च ।\nवन्दित्वा ब्रह्मचरणौ गताः सौम्यां दिशं प्रति।। 3.67.२० ।।\nतेऽचिरेणैव सम्प्राप्ताः क्षीरोदस्योत्तरं तटम् ।\nयथोद्दिष्टं भगवता ब्रह्मणा ब्रह्मवादिना ।। २१ ।।\nतेऽतीत्य सागरान् सर्वान्पर्वतांश्च बहून्क्षणात्।\nनद्यश्च विविधा दिव्याः पृथिव्यां सुरसत्तमाः ।। २२ ।।\nपश्यन्ति च सुघोरां वै सर्वसत्त्वविवर्जिताम् ।\nअभास्कराममर्यादां तमसा संवृतां दिशम् ।। २३ ।।\nअमृतं स्थानमासाद्य कश्यपेन सुराः सह ।\nदीक्षिताः कामदं दिव्यं व्रतं वर्षसहस्रकम् ।। २४।।\nप्रसादार्थं सुरेशाय तस्मै योगाय धीमते ।\nनारायणाय देवाय सद्दस्राक्षाय धीमते ।। २५ ।।\nब्रह्मचर्येण मौनेन स्थानवीरासनेन च ।\nदमेन च सुराः सर्वे तपो दुश्चरमास्थिताः ।। २६ ।।\nकश्यपस्तत्र भगवान् प्रसादार्थं महात्मनः ।\nउदीरयति वेदोक्तं यमाहुः परमं स्तवम् ।। २७ ।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भाबे सप्तषष्टितमोऽध्यायः ।। ६७ ।।"
  }
]
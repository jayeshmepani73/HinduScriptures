[
  {
    "text": "वैशम्पायन उवाच\nशृणुष्वैकमना राजन् पञ्चेन्द्रियसमाहितः ।\nकथां कथयतो राजन् निर्विकारेण चेतसा ।। १ ।।\nब्रह्मसम्बन्धसम्बद्धमबद्धं कर्मभिर्नृप ।\nपुरस्ताद् ब्रह्म सम्पन्नं ब्रह्मणो यददक्षिणम् ।। २ ।।\nअव्यक्तं कारणं यत्तन्नित्यं सदसदात्मकम् ।\nनिष्कलः पुरुषस्तस्मात् सम्बभूवात्मयोनिजः ।। ३\nदिव्यो दिव्येन वपुषा सर्वभूतपतिर्विभुः ।\nअचिन्त्यश्चाव्ययश्चैव युगानां प्रभवोऽव्ययः ।। ४ ।।\nअभूतश्चाप्यजातश्च सर्वत्र समतां गतः ।\nअव्यक्तात् परमं यत् तन्नारायणविदो विदुः ।। ५ ।।\nसर्वतः पाणिपादं तं सर्वतोऽक्षिशिरोमुखम् ।\nसर्वतः श्रुतिमल्लोके सर्वमावृत्य तिष्ठति ।। ६ ।।\nअसतश्च सतश्चैव विज्ञेयं तत्र कारणम् ।\nअव्यक्तो व्यक्तरूपस्थश्चरन्नपि न दृश्यते ।। ७ ।।\nविकारपुरुषोऽब्यक्तो ह्यरूपी रूपमाश्रितः ।\nचरत्यचिन्त्यः सर्वेषु गूढोऽग्निरिव दारुषु ।। ८ ।।\nभूतभव्योद्भवो नाथः परमेष्ठी प्रजापतिः ।\nप्रभुः सर्वस्य लोकस्य नाम चास्येति तत्त्वतः ।। ९।।\nअपदात्तु पदो जातस्तस्मान्नारायणोऽभवत् ।\nअव्यक्तो व्यक्तिमापन्नो ब्रह्मयोगेन कामतः ।। 3.16.१० ।।\nब्रह्मभावे च तं विद्धि सशब्दं लब्धवान् प्रभुः ।\nप्रभुः सर्वस्य लोकस्य स्थावरस्येतरस्य च ।। ११ ।।\nअहं त्विति स होवाच प्रजा स्रक्ष्यामि भारत ।\nप्रभवः सर्वभूतानां यस्य तन्तुरिमाः प्रजाः ।। १२ ।।\nस्वभावाज्जायते सर्वं स्वभावाच्च तथाभवत् ।\nअहंकारः स्वभावाच्च तथा सर्वमिदं जगत् ।। १३ ।।\nसर्वव्यापी निरालम्बो ह्यग्राह्योऽथ जयो ध्रुवः ।\nएष ब्रह्ममयो ज्योतिर्ब्रह्मशब्देन शब्दितः ।। १४ ।।\nअव्यक्तो व्यक्तिमापन्नः पञ्चभिः क्रतुलक्षणैः ।\nधारयन्ब्रह्मणो व्यक्तं विविधं चिन्तितं त्वरन्।। १५ ।।\nअथ मूर्तिं समाधाय स्वभावाद् ब्रह्मचोदितः ।\nससर्ज सलिलं ब्रह्म येन सर्वमिदं ततम् ।। १६ ।।\nवायुं पूर्वमथो दृष्ट्वा यो धातुर्धातृसत्तमः ।\nधरणाद्धातृशब्दं च लभते लोकसंज्ञितम् ।। १७ ।।\nतदेतद् वायुसम्भूतं कृत्स्नं जगदभूत् पुरा ।\nएतद् देवैरतिक्रान्तं पूर्वमेव सरस्वति ।। १८ ।।\nपृथक्त्वं गमितं तोयं पृथिवीशब्दमिच्छता ।\nघनत्वाच्च द्रवत्वाच्च निखिलेनोपलभ्यते ।। १९ ।।\nफलत्वात्सीदमाना च सलिले सलिलोद्भवा ।\nव्याजहार शुभां वाणीं समन्तात्पूरयन्निव ।। 3.16.२० ।।\nऊर्ध्वेऽहं स्थातुमिच्छामि संसीदाम्युद्धरस्व माम्।\nगम्भीरे तोयविवरे मूर्तिविक्षोभितान्तरम् ।। २१।।\nततो मूर्तिधरा देवी सर्वभूतप्ररोहिणी ।\nयथायोगेन सम्भूता सर्वत्र विषयैषिणी ।। २२ ।।\nश्रुत्वा च गदितं तस्या गिरं तां च सुभाषिताम्।\nवराहरूपमास्थाय निपपात महार्णवे । २३ ।।\nउद्धृत्य सोऽवनिं तोयात्कृत्वा कर्म सुदुष्करम् ।\nसमाधौ प्रलयं गत्वा प्रलीनो न च दृश्यते ।। २४ ।।\nयत्तद् ब्रह्ममयं ज्योतिराकाशमिति संज्ञितम् ।\nतत्र ब्रह्मा समुद्भूतः सर्वभूतपितामहः ।। २५।।\nअद्यापि मनसा धात्रा धार्यते सर्वयोनिना ।\nज्ञानयोगेन सूक्ष्मेण प्रजानां हितकाम्यया ।। २६ ।।\nभित्त्वा तु पृथिवीमध्यमुपयाति समुद्भवम् ।\nतपनस्तूर्ध्वमातिष्ठन् रश्मिभिः स हसन्निव।। २७ ।।\nतस्य मण्डलमध्यात् तु निःसृतं सोममण्डलम् ।\nस सनातनजो ब्रह्मा सौम्यं सोमत्वमन्वगात् ।। २८ ।।\nसोममण्डलपर्यन्तात् पवनः समजायत ।\nतदक्षरमयं ज्योतिस्तेजोभिरभिवर्द्धयन् ।। २९ ।।\nस तु योगमयाज्ज्ञानात्स्वभावाद्ब्रह्मसम्भवात्।\nसृजते पुरुषं दिव्यं ब्रह्मयोनिं सनातनम् ।। 3.16.३० ।।\nद्रवं यत्सलिलं तस्य घनं यत्पृथिवी भवत्।\nछिद्रं यच्च तदाकाशं ज्योतिर्यच्चक्षुरेव तत् ।। ३१ ।।\nवायुना स्पन्दते चैनं संघाताज्ज्योतिसम्भवः ।\nपुरुषात्पुरुषो भावः पञ्चभूतमयो महान् ।। ३२ ।।\nभूतात्मा वै समे तस्मिंस्तस्मिन् देहे सनातनः ।\nगुहायां निहितं ज्ञानं योगाद् यज्ज्ञः सनातनः ।। ३३ ।।\nतपनस्यैव तद्रूपं योऽग्निर्वसति देहिनाम् ।\nशरीरे नित्यशो युक्तं धातुभिः सह संगतः ।। ३४ ।।\nस्वभावात्क्षयमायाति स्वभावाद् भयमेति च ।\nस्वभावाद्विन्दते शान्तिं स्वभावाच्चन विन्दति।।३५।।\nइन्द्रियैरतिमूढात्मा मोहितो ब्रह्मणः पदे ।\nसम्भवं निधनं चैव कर्मभिः प्रतिपद्यते ।। ३६ ।।\nयावत् तद् ब्रह्मविषयं नोपयाति ह तत्त्वतः ।\nतावत् संसारमाप्नोति सम्भवांश्च पुनः पुनः । ३७ ।।\nइन्द्रियैर्व्यतिरिक्तो वै यदा भवति योगवित् ।\nतदा ब्रह्मत्वमापन्नः प्रलयाग्रे प्रतिष्ठति ।। ३८ ।।\nप्रतिषिद्धममुं लोकं ब्रह्मवान् स भवत्युत ।\nन च रागव्ययैर्याति न च सज्जति कर्हिचित् ।। ३९ ।।\nआगतिं च गतिं चैव निधनं सम्भवं तथा ।\nभूतेभ्यो वेत्ति सर्वज्ञः परां सिद्धिमुपागतः ।। 3.16.४० ।।\nआत्मनो गतयश्चैव तथा विषयगोचरम् ।\nपुरस्तात्कर्मनिर्वृत्तेः पदे ब्रह्मा प्रतिष्ठितः ।। ४१ ।।\nचित्तग्रन्थींश्च मनसा रुन्ध्यात्पूर्वाश्च यातनाः ।\nभिद्यमानाः प्रलोभेन वायुभिन्नमिवार्णवम् ।। ४२ ।।\nपच्यते हृदयं नीलं परेभ्यो ज्ञानचक्षुषा ।\nब्रह्मप्रोक्तमिवात्मा वै विमुक्तो देहबन्धनात् ।। ४३ ।।\nसृजेदपि परं लोकं संहरेदपि विद्यया ।\nतेजोमूर्तिरिवाविद्धमिह लोकं च संसृजेत् ।।४४ ।।\nतिर्यग्योनौ गतांश्चैव कर्मभिर्नियमोपमैः ।\nतान्यपि प्रतिमुच्येत ब्रह्मयुक्तेन चेतसा ।। ४५ ।।\nअक्षरं च क्षरं चैव योगकर्माभिविद्यते ।\nन क्षरं विद्यते तत्र यद् ब्रह्म कर्मभिर्ध्रुवम् ।। ४६ ।।\nइति श्रीमहाभारते खिलभागे हरिवंशे भविष्यपर्वणि पौष्करे षोडशोऽध्यायः ।। १६ ।।"
  }
]
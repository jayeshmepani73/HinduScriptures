[
  {
    "text": "वैशम्पायन उवाच\nबलिर्होमाश्च वर्धन्ते अहन्यहनि भारत ।\nद्विजानां तपसाढ्यानां गृहधर्मेषु तिष्ठताम् ।। १ ।।\nदेवतार्चाश्च पूज्यन्ते तदा प्रभृति भारत ।\nतेषां ब्रह्मविदां राजन् पृथिव्यां ब्रह्मवादिभिः ।। २ ।।\nतत्रैव ब्रह्मसदने समे निस्तृणकण्टके ।\nप्राज्येन्धनतृणे देशे पुण्ये पर्वतरोधसि ।। ३ ।।\nवासं यत्र प्रकुर्वन्ति दृष्ट्वा भगवतः क्रियाम् ।\nतपोऽर्थिनो महाभागा ब्रह्मचर्यव्रते स्थिताः ।। ४ ।।\nगृहस्थधर्मनिरता दानप्राप्तेन चेतसा ।\nयतयश्चापि काङ्क्षन्ति धर्मेणेह विकाङ्क्षिणः ।। ५ ।।\nवन्यैः कर्मफलैश्चैव रता ब्राह्मणपुङ्गवाः ।\nअग्निहोत्रव्रतस्नाता जितक्रोधाः समाहताः ।। ६ ।।\nदैवयुक्तेन वा युक्ताः कर्मणा ब्रह्मसत्तमाः ।\nचीरवल्कलसंवीता नियता नियतेन्द्रियाः ।। ७ ।।\nचरन्तो ब्रह्मचर्यं च व्रतमास्थाय दारुणम् ।\nअनेन विधिना राजन् कर्मप्राप्तेन सर्वशः ।। ८ ।।\nक्रमाद्ये वेदसंस्कारं पुण्यं प्राप्ताः सनातनम् ।\nपूर्वैराचरितं राजन् मुनिभिर्ब्रह्मवादिभिः ।। ९ ।।\nनावेदविद्वानागच्छेन्नापि रौद्रं व्रतं चरेत्।\nन च त्यागेन गच्छेत गृहधर्मं न च त्यजेत् ।। 3.24.१० ।।\nनैव गच्छेत दुःस्थानमप्राप्तो वेदसंचयम्।\nऋचश्च संचयः पूर्वः सामगानां च भारत ।। ११ ।।\nये चापि पुत्रिणो न स्युः श्रुत्यापि प्राप्नुयुः फलम्।\nब्राह्मणास्तपसा श्रान्ता गुरोश्च परिचर्यया ।। १२ ।।\nयस्य नैव श्रुतं ब्रह्म न गृहीतं विशाम्पते ।\nकाम तं धार्मिको राजा शूद्रकर्माणि कारयेत् ।। १३ ।।\nअथवा नैव विद्येत यद् ब्रह्म नाद्रियेद् द्विजः ।\nद्वाभ्यां तु श्रोत्रविषये मनः पूर्वं समाहितम् ।। १४ ।।\nएवं सर्वेन्द्रियारम्भान् वेदपूर्वान् समाचरेत् ।\nब्राह्मणो भूतिसम्पन्नो य इच्छेद् भूतिमात्मनः।। १५ ।।\nइति श्रीमहाभारते खिलभागे हरिवंशे भविष्यपर्वणि पौष्करे चतुर्विंशोऽध्यायः ।। २४ ।।"
  }
]
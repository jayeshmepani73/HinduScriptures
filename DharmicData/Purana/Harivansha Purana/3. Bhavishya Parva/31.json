[
  {
    "text": "जनमेजय उवाच\nनिहते दैत्यसंघाते विष्णोश्चातिपराक्रमे ।\nदैतेया दानवेयाश्च किमिच्छन्ति पराक्रमात् ।। १ ।\nवैशम्पायन उवाच\nदानवा राज्यमिच्छन्ति पराक्रम्य महाबलाः ।\nतप इच्छन्ति सहिता देवाः सत्यपराक्रमाः ।। २ ।।\nजनमेजय उवाच\nकथं कालस्य महतो हिरण्यकशिपुस्तदा ।\nयजते ब्रह्मणः क्षेत्रे प्राप्तैश्वर्यः स कामदः ।। ३ ।।\nवैशम्पायन उवाच\nईजे बहुसुवर्णेन राजसूयेन पार्थिवः ।\nक्रतुना दानवश्रेष्ठो वसुधायां महाबलः ।। ४ ।।\nगङ्गायमुनयोर्मध्ये यदभूद् विपुलं तपः ।\nसमेयुस्तत्र सहिता यजमाने महासुरे ।। ५ ।।\nब्राह्मणा वेदविद्वांसो महाव्रतपरायणाः ।\nयतयश्चापरे सिद्धा योगधर्मेण भारत ।। ६ ।।\nमुनयो वालखिल्याश्च धन्या धर्मेण शोभिताः ।\nबहवो हि द्विजा मुख्या नित्यधर्मपरायणाः ।। ७ ।।\nऋषयश्च महाभागा विप्रैः पूज्याः सहस्रशः ।\nविपुलैरत्र विभवैर्हियमाणैस्ततस्ततः ।। ८ ।।\nशुक्रस्तु सह पुत्रेण दैत्यं याजयते प्रभुः ।\nहिरण्यकशिपुं मध्ये गणानां ज्वलनप्रभः ।। ९ ।।\nहिरण्यकशिपुश्चैव व्याजहार सरस्वतीम् ।\nकामाद् वरं ददातीति तद् वै सम्प्रतिपद्यताम् ।। 3.31.१० ।।\nविष्णुर्वामनरूपेण भिक्षां तां प्रतिगृह्णति ।\nहिरण्यकशिपोर्हस्ताद् द्वे पदे पदमेव च ।। ११ ।।\nततः क्रमितुमारेभे विष्णुः सत्यपराक्रमः ।\nत्रीँल्लोकान् मुनिभिः क्रान्तैर्दिव्यं वपुरधारयत् ।। १२ ।।\nहृतराज्याश्च दैतेयाः पातालविवरं ययुः ।\nससैन्यगणसम्बद्धाः सप्रासाः सासितोमराः ।। १३ ।।\nसयन्त्रलगुडाश्चैव सपताकारथध्वजाः ।\nसचर्मवर्मकोशाश्च सायुधाः सपरश्वधाः ।। १४ ।।\nतथेन्द्रविष्णुसहिताः सद्यस्तेऽभ्युत्थिता गणा।\nअभ्यषिञ्चन् प्रमुदिता लोकानामधिपे सुराः ।। १५ ।।\nस तान् स्वधामृतेनाशु पितृत्वे समतर्पयत् ।\nब्रह्मा तदमृतं दिव्यं महेन्द्राय प्रयच्छति ।\nअक्षयं चाव्ययं चैव संवृतस्तेन कर्मणा ।। १६ ।।\nततः शङ्खमुपाध्मासीद् द्विषतां लोमहर्षणम् ।\nपितामहकरोद्भूतं जनितृ प्रथमे पदे ।। १७ ।।\nतं श्रुत्वा शङ्खशब्दं तु त्रयो लोकाः समाहिताः ।\nनिर्वृतिं परमां प्राप्ता इन्द्रं नाथमवाप्य च ।। १८ ।।\nसर्वैः प्रहरणैश्चैव संयुक्ता वह्निसम्भवैः ।\nमन्दराग्रेषु विहितैर्ज्वलद्भिरिव पावकैः ।। १९ ।।\nइति श्रीमहाभारते खिलभागे हरिवंशे भविष्यपर्वणि पौष्करे एकत्रिंशोऽध्यायः ।। ३१"
  }
]
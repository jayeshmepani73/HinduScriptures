[
  {
    "text": "वैशम्पायन उवाच\nततः प्रभाते विमले भगवान् देवकीसुतः ।\nगन्तुमैच्छज्जगन्नाथः पुरं बदरिकाश्रमात् ।। १ ।।\nनमस्कृत्य मुनीन् सर्वान् ययौ द्वारवतीं नृप ।\nआरुह्य गरुडं विष्णुर्वेगेन महता प्रभुः ।। २ ।।\nसुमहाञ्छुश्रुवे शब्दस्तेषां युद्धं प्रकुर्वताम् ।\nगच्छता देवदेवेन पुरीं द्वारवतीं नृप ।। ३ ।।\nअचिन्तयज्जगन्नाथः को न्वयं शब्द उत्थितः ।\nसंग्रामसम्भवो घोर आर्यशैनेयसंयुतः ।। ४ ।।\nव्यक्तमागतवान् पौण्ड्रो नगरीं द्वारकामनु ।\nतेन युद्धं समभवत् पौण्ड्रकेण दुरात्मना ।। ५ ।।\nयदूनां वृष्णिवीराणां युद्ध्यतामितरेतरम् ।\nशब्दोऽयं सुमहान् व्यक्तो नात्र कार्या विचारणा।। ६ ।।\nइत्येवं चिन्तयित्वा तु दध्मौ शङ्खं महारवम् ।\nपाञ्चजन्यं हरिः साक्षात् प्रीणयन् वृष्णिपुङ्गवान्।।७ ।।\nरोदसी पूरयामास तेन शब्देन केशवः ।\nयादवा वृष्णयश्चैव श्रुत्वा शङ्खस्य ते रवम् ।। ८ ।।\nव्यक्तमायाति भगवान् पाञ्चजन्यरवो ह्ययम् ।\nइति ते मेनिरे राजन् वृष्णयो यादवास्तथा ।। ९ ।।\nनिर्भयाः समपद्यन्त वृष्णयो यादवाश्च ते ।\nतस्मिन्नेव क्षणे दृष्टस्तार्क्ष्यश्च पततां वरः ।। 3.100.१० ।।\nततश्च देवकीसूनुर्दृष्टस्तैर्यादवेश्वरः ।\nसूताश्च मागधाश्चैव पुरो यान्ति जगत्पतेः ।। ११ ।।\nस्तुत्या स्तुतं हरिं विष्णुमीश्वरं कमलेक्षणम् ।\nगताश्च यादवाः सर्वे परिवव्रुर्जनार्दनम् ।। १२ ।।\nकृष्णस्तु गरुडं भूयो गच्छ त्वं नाकमुत्तमम् ।\nइत्युक्त्वा गरुडं विष्णुर्विसृज्य यदुनन्दनः ।। १३ ।।\nदारुकं पुनराहेदं रथमानय मे प्रभो ।\nस तथेति प्रतिज्ञाय रथमादाय सत्वरम् ।। १४ ।।\nरथोऽयं भगवन् देव किमतः कृत्यमस्ति मे ।\nइत्युक्त्वा रथमादाय प्रणम्याग्रे स्थितो हरेः ।। १५ ।।\nगतेऽथ गरुडे विष्णू रथमारुह्य सत्वरम् ।\nयत्र युद्धं समभवत् तत्र याति स्म केशवः ।। १६ ।।\nतत्र गत्वा महाराज युध्यतां च महात्मनाम् ।\nपाञ्चजन्यं महाशस्त्रं दध्मौ यदुवृषोत्तमः ।। १७ ।।\nपौण्ड्रोऽथ वासुदेवस्तु कृष्णं दृष्ट्वा रणोत्सुकम् ।\nसात्यकिं पृष्ठतः कृत्वा वासुदेवमुपागमत् ।। १८ ।।\nक्रुद्धोऽथ सात्यकी राजन् वारयामास पौण्ड्रकम्।\nन गन्तव्यमितो राजन्नैष धर्मः सनातनः ।। १९ ।।\nजित्वा मां गच्छ राजेन्द्र परं योद्धुं महारणे ।\nक्षत्रियोऽसि महावीर स्थिते मयि रणोत्सुके ।। 3.100.२० ।।\nएष ते गर्वमखिलं नाशयिष्यामि संयुगे ।\nइत्युक्त्वा चाग्रतस्तस्थौ गच्छतो यादवेश्वरः ।। २१ ।।\nपौण्ड्रस्य शिनिनप्ता तु पश्यतः केशवस्य ह ।\nअवज्ञाय शिनेः पौत्रं कृष्णमेव जगाम ह ।। २२ ।।\nनिर्भर्त्स्य सहसा भूयः सात्यकिः क्रोधमूर्च्छितः ।\nगदया प्राहरत् पौण्ड्रं वासुदेवस्य पश्यतः ।। २३ ।।\nयथाप्राणं यथायोगं सात्यकिः सत्यविक्रमः ।\nदृष्ट्वाथ भगवानेवं सात्यकिं प्रशशंस ह ।। २४ ।।\nनिवार्य सात्यकिं कृष्णो यथेष्टं क्रियतामसौ ।\nउपारमद् यथायोगं सात्यकिः कृष्णवारितः ।। २५ ।।\nस ततः पौण्ड्रको राजा वासुदेवमुवाच ह ।\nभो भो यादव गोपाल इदानीं क्व गतो भवान् ।। २६ ।।\nत्वां द्रष्टुमथ सम्प्राप्तो वासुदेवोऽस्मि साम्प्रतम् ।\nहत्वा त्वां सबलं कृष्ण बलैर्बहुभिरन्वितः ।। २७ ।।\nअहमेको भविष्यामि वासुदेवो महीतले ।\nयच्चकं तव गोविन्द प्रथितं सुप्रभं महत् ।। २८ ।।\nअनेन मम चक्रेण पीडितोऽस्मि च तद्रणे ।\nचक्रमस्तीति तद्वीर्यं तव माधव साम्प्रतम् ।। २९ ।।\nनाशयिष्यामि तत् सर्वं सर्वक्षत्रस्य पश्यतः ।\nशार्ङ्गीति मां विजानीहि न त्वं शार्ङ्गीति शिष्यसे ।। 3.100.३०।।\nशङ्खमस्तीति तद्वीर्यं तव माधव साम्प्रतम् ।\nशङ्खी चाहं गदी चाहं चक्री चाहं जनार्दन ।। ३१ ।।\nमामेव हि सदा ब्रूयुर्जानन्तो वीर्यशालिनः ।\nआदौ त्वं बलवद् वृद्धान्हत्वा स्त्रीबालकान्बहून।।३२।।\nगाश्च हत्वा महागर्वस्तव सम्प्रति वर्तते ।\nतत् तेऽहं व्यपनेष्यामि यदि तिष्ठसि मत्पुरः ।। ३३ ।।\nशस्त्रं गृहाण गोच्चिन्द्र यदि योद्धुं व्यवस्थितः ।\nइत्युक्त्वा बाणमादाय तस्थौ पार्श्वं जगत्पतेः ।। ३४ ।।\nएतद् वचनमाकर्ण्य वासुदेवेन भाषितम् ।\nस्मितं कृत्वा हरिः कृष्णो बभाषे पौण्ड्रकं नृपम् ।।३५।।\nकामं वद नृप त्वं हि पातक्यस्मि सदा नृप ।\nगोघाती बालघाती च स्त्रीहन्ता सर्वथा नृप ।। ३६ ।।\nचक्री भव गदी राजञ्छार्ङ्गी च सततं भव ।\nनामधेयं वृथा मह्यं वासुदेवेति च प्रभो ।। ३७ ।।\nशार्ङ्गी चक्री गदी शङ्खीत्येवमादि वृथा मम ।\nकिं तु वक्ष्यामि किंचित्तु शृणुष्व यदि मन्यसे ।३८।\nक्षत्रिया बलिनो ये तु स्थिते मयि जगत्पतौ ।\nतथानुब्रुवते त्वां हि जीवत्येव मयि प्रभो ।। ३९ ।।\nयन्मे चक्रं महाघोरमसुरान्तकरं महत्।\nतत्तुल्यं तव चक्रं तु वृत्ततो न तु वीर्यतः ।\nआयुधेष्वथ सर्वत्र शब्दसादृश्यमस्ति ते ।। 3.100.४० ।।\nगोपोऽहं सर्वदा राजन् प्राणिनां प्राणदः सदा ।\nगोप्ता सर्वेषु लोकेषु शास्ता दुष्टस्य सर्वदा ।। ४१ ।।\nकत्थनं सर्वकार्यं हि जित्वा शत्रून् नृपाधम ।\nअजित्वा किं भवान् ब्रूते स्थिते मयि च शस्त्रिणि ।। ४२ ।।\nहत्वा मां ब्रूहि राजेन्द्र यदि शक्तोऽसि पौण्ड्रक ।\nस्थितोऽहं चक्रमाश्रित्य रथी चापी गदासिमान्।। ४३ ।।\nरथमारुह्य युद्धाय सन्नद्धो भव मानद ।\nइत्युक्त्वा भगवान् विष्णुः सिंहनादं व्यनीनदत्।। ४४ ।।\nइति श्रीमहाभारते खिलभागे हरिवंशे भविष्यपर्वणि कृष्णपौण्ड्रकयुद्धे शततमोऽध्यायः ।। १०० ।।"
  }
]
[
  {
    "text": "वैशम्पायन उवाच\nवसुदेवोग्रसेनौ च वृद्धौ युद्धे सुनिर्वृतौ ।\nजराजरितसर्वाङ्गौ पलिताङ्गशिरोरुहौ ।। १ ।।\nज्ञानविज्ञानसम्पन्नौ राजमार्गविशारदौ ।\nयुयुधाते महारङ्गे राक्षसेन दुरात्मना ।। २ ।।\nशरैरनेकसाहस्रैरर्दयामासतू रणे ।\nराक्षसेन्द्रं दुरात्मानं हिडिम्बं पुरुषादकम् ।। ३ ।।\nहिडिम्बो राक्षसेन्द्रस्तु भक्षयन्सर्वतो नरान् ।\nअतिप्रवृद्धो दुष्टात्मा लम्बबाहुर्महाहनुः ।। ४ ।।\nलम्बोदरो विरूपाक्षः पिङ्गकेशो विलोचनः ।\nश्येननासो महारौद्र ऊर्ध्वरोमा महाभुजः ।। ५ ।।\nपर्वताकारवर्ष्मा च दीर्घदंष्ट्रः शिवाननः ।\nलम्बोदरो दीर्घदन्तो जगद्ग्रासपरस्तथा ।। ६ ।।\nउत्तुङ्गांसो महोरस्को दीर्घग्रीवो गजोपमः ।\nभक्षयन् मांसपिटकं पिबञ्शोणितसंचयम् ।। ७ ।।\nगजान् नागैः समाहत्य हयैरश्वान् नृपोत्तम ।\nरथान् रथैः समाहृत्य सादिनः सादिभिस्तथा ।। ८ ।।\nमनुष्यान् स पुरो दृष्ट्वा नास्यग्रासं चकार सः ।\nकांश्चिद्धत्वा महाराज वृष्णिपालान्समन्ततः ।। ९ ।।\nभक्षयामास सहसा हिडिम्बः पुरुषादकः ।\nयान् पश्यन् पुरतो रक्षस्ताञ्जघान विरूपधृक् ।। 3.126.१० ।।\nभक्षयन्नपरान् वृष्णीन्यादवान्राक्षसेश्वरः ।\nचिक्षेप सहसा कांश्चिद्धिडिम्बः पुरुषादकः ।। ११ ।।\nअन्तकाले यथा क्रुद्धो रुद्रः प्राणभृतो नृप ।\nक्षणेनैकेन सर्वांस्तान् भक्षयामास राक्षसः ।। १२ ।।\nकेचिद् भीता दिशः प्रापुर्वृष्णयो वीर्यशालिनः ।\nकेचित् तु भक्षितास्तेन रक्षसा वृष्णिपुङ्गवाः ।। १३ ।।\nकुम्भकर्णो यथा राजन् भक्षयामास वानरान् ।\nनिःशेषं वृष्णिसैन्यं तु चकार पुरुषादकः ।। १४ ।।\nएतस्मिन्नन्तरे क्रुद्धौ वृद्धौ यादवपुङ्गवौ ।\nधनुर्गृह्य महाघोरं राक्षसस्य पुरः स्थितौ ।। १५ ।।\nयथा क्रुद्धस्य सिंहस्य मृगौ वृद्धतमाविव ।\nव्यादायास्यं महारक्षस्तौ वृद्धावभ्यधावत ।। १६ ।।\nचिखादिषुर्विरूपाक्षः पातालतलसंनिभः ।\nततो रक्षः पर्यधावत् खादत् खादत्कलेवरम् ।। १७ ।।\nपूरयामासतुर्वीरौ शरैर्यदुवृषौ नृप ।\nहिडिम्बस्य महाघोरं व्यादितास्यमिवान्तकम् ।। १८ ।।\nसर्वांस्तान् वारयामास देवशत्रुर्विरूपधृक् ।\nधावति स्म ततो रक्षो व्यादितास्यं भयानकम् ।। १९ ।।\nतयोर्गृहीत्वा धनुषी बभञ्ज युधि सत्वरम् ।\nबाहू प्रसार्य दुष्टात्मा राक्षसो विकृताननः ।। 3.126.२० ।।\nवसुदेवं महीपालं राजानं वृद्धसेविनम् ।\nग्रहीतुं राक्षसश्रेष्ठो यतते नृपसंसदि ।। २१ ।।\nहिडिम्ब उवाच\nएष वां भक्षयिष्यामि वसुदेवं त्वया सह ।\nउग्रसेन किमर्थ त्वं तिष्ठसे मत्पुरोगमः ।। २२ ।।\nआगच्छ प्रविशास्यं मे ग्रासभूतौ तु वां मम ।\nविधिना निर्मितो वृद्धो वसुदेवो हरेः पिता ।। २३ ।।\nबुभुक्षितः श्रमार्तश्च युद्धे त्वरितविक्रमः ।\nमन्मुखान्नैव गच्छेतां प्रविशेतां त्वरान्वितौ ।। २४ ।।\nयुवयोः शोणितं  पीत्वा तृप्तिं यास्यामि निर्वृतः ।\nखादामि च पुनर्मांसं वृद्धयोर्युवयोः सुखम् ।। २५ ।।\nइति ब्रुवंस्तथा रक्षो व्यादितास्यो महाहनुः ।\nधावति स्म तदा क्षिप्रं हिडिम्बो राक्षसेश्वरः ।। २६ ।।\nवसुदेवोग्रसेनौ च भीतौ विप्रेक्ष्य सर्वतः ।\nदिशोऽभ्यभजतां राजन्निःशस्त्रौ वृष्णिपुङ्गवौ ।। २७।\nएतस्मिन्नन्तरे दृष्ट्वा बलभद्रः प्रतापवान् ।\nदृष्ट्वा च तौ तथाभूतौ वसुदेवोग्रसेनकौ ।। २८ ।।\nवासुदेवे समादिश्य हंसं युध्यन्तमीश्वरे ।\nनिर्गत्य चान्तरं तस्य राक्षसस्य दुरात्मनः ।। २९ ।।\nमा कृथाः साहसं रक्षो मुञ्चैतौ राजसत्तमौ ।\nस्थितोऽस्मि युध्यतां रक्षो मया शत्रूञ्जिघांसता ।।3.126.३०।।\nअहमेव हनिष्ये त्वां का चेयं तव भीषिका ।\nइति ब्रुवाणं हलिनं तौ विसृज्य महारणे ।। ३१ ।।\nमहानयमसौ दुष्टो भक्षयाम्येनमग्रतः ।\nविदार्य पूर्ववद् वक्त्रं बलभद्रमुपाद्रवत् ।। ३२ ।।\nविसृज्य सशरं चापं राक्षसस्य पुरः स्थितः ।\nमुष्टिं प्रगृह्य बलवान्स्फोटयन् बाहुमुत्तमम् ।। ३३ ।।\nहिडिम्बस्त्वथ दुष्टात्मा मुष्टिं कृत्वा भयानकम्।\nजघान वक्षो रामस्य व्यादितास्य इवान्तकः ।। ३४ ।।\nकुद्धोऽथ बलभद्रस्तु मुष्टिना तेन ताडितः ।\nजघान मुष्टिना तेन राक्षसेशमनिन्दितः ।। ३५ ।।\nमुष्टियुद्धं समभवन्नरराक्षसवीरयोः ।\nयुद्ध्यतोर्युद्धरङ्गेऽथ नरराक्षससिंहयोः ।। ३६ ।।\nतयोश्चटचटाशब्दः. प्रादुरासीद् भयानकः ।\nअथ राक्षसराजस्तु मुष्टिना राममाहवे ।। ३७ ।।\nजघान वक्षोदेशे तु वज्रेणेव पुरंदरः ।\nअथ रामो बली साक्षान्मुष्टिं संवर्त्य यत्नतः ।। ३८ ।।\nहिडिम्बं ताडयामास वक्षस्यमरविद्विषम् ।\nतलाभ्यामथ रामस्तु वक्त्रे हत्वा स राक्षसम् ।। ३९ ।।\nआहतस्तलघातेन हिडिम्बो राक्षसेश्वरः ।\nजानुभ्यामपतद् भूमौ गतासुर्वीरराक्षसः ।। 3.126.४० ।।\nतत उत्पत्य रामस्तु दोर्भ्यां संगृह्य राक्षसम् ।\nआदाय बहुवेगेन भ्रामयित्वा पदात्पदम् ।। ४१ ।।\nव्याविध्यत् सुचिरं रामो दर्शयन्नात्मनो बलम् ।\nउत्क्षिप्य राक्षसेन्द्रं तं सर्वलोकस्य पश्यतः ।। ४२।।\nगव्यूतिमात्रं चिक्षेप ततो देशाद्धलायुधः ।\nगतासू राक्षसश्रेष्ठस्ततो देशान्निराक्रमत् ।। ४३ ।।\nये केचिद् राक्षसास्तत्र हतशेषा महारणे ।\nबलभद्रात् ततो भीता जग्मुश्चैवं दिशो दश ।। ४४ ।।\nअथांशुमाली भगवान् दिनेशः संहृत्य तेजांसि सहस्ररश्मिः ।\nअस्तं ययौ चक्षुरपि प्रजानामीषत्तमश्चापि समाविवेश ।।४५ ।।\nतस्मिन् प्रविष्टेऽथ समुद्रतोयं प्रजापतौ विश्वमुखे जगद्गुरौ ।\nनक्षत्रनाथः समुपाजगाम संध्यातमोऽपि व्यनशन्नृपोत्तम ।। ४६ ।।\nप्रभातकाले नृप सत्तमो रणो गोवर्धने किन्नरगीतनादिते ।\nइति ब्रुवन्तो नृपसत्तमास्तदा व्युपारमंस्तत्र रणोत्सवे नृप ।। ४७ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हिडिम्बपराभवे षड्विंशत्यधिकशततमोऽध्यायः ।। १२६ ।।"
  }
]
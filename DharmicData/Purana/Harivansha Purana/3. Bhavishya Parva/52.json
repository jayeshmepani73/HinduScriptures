[
  {
    "text": "वैशम्पायन उवाच\nश्रुतस्ते दैत्यसैन्यस्य विस्तरो जनमेजय ।\nभूयस्त्रिदशसैन्यस्य शृणु विस्तरमादितः ।। १ ।।\nसुराधिपस्तु भगवानाज्ञापयत वै सुरान् ।\nमरुद्गणास्तथादित्यान् विश्वान्देवांश्च वासवः।। २ ।।\nवसूनष्टौ भृशं सर्वान् यक्षरक्षोमहोरगान् ।\nविद्याधरगणान्सर्वान्गन्धर्वांश्च महाबलान् ।। ३ ।।\nमहार्णवांश्च शैलांश्च तथा रुद्रान् महौजसः ।\nयमवैश्रवणौ चोभौ वरुणं च जनाधिपम्  ४ ।।\nये तु सिद्धा महात्मानः पितरश्च मनस्विनः ।\nराजर्षयश्च शतशो योगसिद्धास्तथैव च।। ५ ।।\nत्रिदशाज्ञापकः शक्र आज्ञापयति वीर्यवान् ।\nभवन्तो दैत्यनाशाय संनह्यन्तामिति प्रभुः ।। ६ ।।\nशक्रस्य वचनं श्रुत्वा ततः सर्वे दिवौकसः ।\nसंनह्यन्त महात्मानः शक्रस्य समविक्रमाः ।। ७ ।।\nनानाकवचिनः सर्वे विचित्रकवचध्वजाः ।\nनानायुधोद्यतकरा मत्ता इव महागजाः ।। ८ ।।\nकेचिदारुरुहुर्व्याघ्रान् केचिदारुरुहुर्गजान् ।\nकेचिदारुरुहुर्नागान् केचिदारुरुहुर्वृषान् ।। ९ ।।\nहरिनेत्रो हरिश्मश्रुर्द्विरदैरावृतध्वजम् ।\nरथं हरिहयैर्युक्तं स प्रायात् समरं प्रति ।। 3.52.१०\nआदित्यवर्णं विरजं सुधौतं\nत्वष्ट्रा स्वयं निर्मितमीश्वरार्थम् ।\nजालैश्च जाम्बूनदभक्तिचित्रै-\nरलंकृतं काञ्चनदामभिश्च ।। ११ ।।\nसकूबरोपस्करबन्धुरेषं\nविद्युत्प्रभाभिः कृतमाभिताम्रम् ।\nकैलासशृङ्गोपमन्द्रियानं\nसुचारुचारु प्रतिचक्रचक्रम् ।। १२ ।।\nतारासहस्रैः खचितं ज्वलद्भि-\nर्देवार्हमाल्यार्चितसर्वदेहम् ।\nसमुच्छ्रितश्रीध्वजमक्षयाक्षं\nप्रज्वाल्यमानं पुरुषोत्तमेन ।। १३ ।।\nआस्थाय तं भास्करमाशुवेगं\nशचीपतिर्लोकपतिः सुरेशः ।\nवज्रस्य धर्ता भुवनस्य गोप्ता\nययौ महात्मा भगवान् महेन्द्रः ।। १४ ।।\nआमुच्च वर्माथ सहस्रतारं\nहुताशनादित्यसमप्रभावम् ।\nसूर्यप्रभं चामुमुचे किरीटं\nमालां च जाम्बूनदवैजयन्तीम् ।। १५ ।।\nत्वष्ट्रा कृतं भास्कररश्मिदीप्तं\nसुतीक्ष्णघोरामलतीव्रधारम् ।\nमहासुराणां रुधिरार्द्रमुग्रं\nप्रगृह्य वज्रं शतपर्व भीमम् ।। १६\nमहाशनी द्वे च महाग्रहाभे\nदीप्ताममोघां च सशक्तिमुग्राम् ।\nचक्रं तथैन्द्रं सुमहत्प्रतापं\nप्रगृह्य शक्रः प्रययौ रणाय ।। १७ ।।\nसहस्रदृग् भूतपतिः सनातनः\nसनातनानामपि यः सनातनः ।\nखड्गं च देवाधिपतिर्महात्मा\nवैयाघ्रमादाय च चर्म चित्रम् ।। १८ ।।\nक्षीरोदधिक्षोभसमुच्छ्रितानि\nपुरामृतादुत्तमभूषणानि ।\nदेवासुराणां श्रमनिर्जितानि\nसोमार्कनक्षत्रतडित्प्रभाणि ।। १९ ।।\nदत्तान्यदित्या मणिकुण्डलानि\nयुद्धे प्रयातस्य सुरेश्वरस्य ।\nतैर्भूषितो भाति सहस्रचक्षु-\nरुद्योतयन् वै विदिशो दिशश्च।। 3.52.२० ।।\nहरिः प्रभुर्नेत्रसहस्रचित्रो\nविभाति युद्धाभिमुखः सुरेन्द्रः ।\nयया सितं शारदमभ्रकल्पं\nनभस्तलं ह्यृक्षसहस्रचित्रम् ।। २११\nस्तुवन्ति यान्तं विपुलैर्वचोभि-\nर्जयाशिषा चोर्जितसत्त्ववीर्यम् ।\nअत्रिर्वसिष्ठो जमदग्निरूर्वो\nबृहस्पतिर्नारदपर्वतौ च ।। २२ ।।\nतमन्वयुर्देवगणा महेन्द्रं\nप्रयान्तमादित्यसमानवर्चसम् ।\nविश्वे च देवा मरुतस्तथैव\nसाध्यास्तथाऽऽदित्यगणाश्च सर्वे ।।२३।।\nते देवराजस्य पुरंदरस्य\nहयाश्च ये मातलिसंगृहीताः ।\nप्रयान्ति देवेश्वरमुद्वहन्तो\nनभस्तलं पद्भिरिवाक्षिपन्तः ।। २४\nब्रह्मर्षयश्चैव महर्षयश्च\nराजर्षयश्चाक्षयपुण्यलोकाः ।\nसर्वेऽनुजग्मुः सहसा ज्वलन्तं\nतेजोऽन्वितं शक्रममित्रसाहम् ।। २५ ।।\nप्रगृह्य शूलांश्च परश्वधांश्च\nदीप्तानि चापान्यशनीर्विचित्राः ।\nवर्माणि चामुच्य हिरण्मयानि\nप्रयान्ति सूर्यांशुसमप्रभाणि ।। २६ ।।\nतथा कुबेरोऽश्वसहस्रयुक्तं\nश्रेष्ठं रथं सर्वसहं महार्हम् ।\nदिव्यं समारुह्य रणाय यातो\nधनेश्वरो दीप्तगदाग्रहस्तः ।। २७ ।।\nनिशाचराः पावकधूमकाया\nरक्षोवृषा रुद्रसखस्य तस्य ।\nविशालनानायुधदीप्तहस्ता\nयान्त्यप्रतो वैश्रवणस्य राज्ञः ।। २८ ।।\nते लोहिताक्षाः परिवार्य देवं\nव्रजन्ति भिन्नाञ्जनचूर्णवर्णाः ।\nयक्षोत्तमा यक्षपतिं धनेशं\nरक्षन्ति वै पाशगदासिदस्ताः ।। २९ ।।\nपुण्यः प्रभुः प्राणपतिर्जितात्मा\nवैवस्वतो धर्मभृतां वरिष्ठः ।\nतडिद्गणाभं शतवाजियुक्तं\nरथं समारोहत सूर्यकल्पम् ।। 3.52.३० ।।\nतं लोकपालं पितरोऽनुजग्मु\nर्विविक्तपापा ज्वलितास्तपोभिः ।\nसर्वे च भूता भुवनप्रधाना\nनानायुधव्यग्रकराः सुभीमाः ।। ३१ ।।\nदण्डं महास्त्रं परिगृह्य देवो\nलोकाङ्कुशं निग्रहनिश्चितार्थम् ।\nहिरण्मयानां कमलोत्पलानां\nमालां मनोज्ञामवसज्य कण्ठे ।। ३२ ।।\nस्थितोऽस्थिमेदामिषलोहितार्द्रं\nसर्वासुराणां निधनं विरूपम् ।\nतेजोमयं मुद्गरमुग्ररूपं\nविकर्षमाणोऽरुणधूम्रनेत्रः ।। ३३ ।।\nसमन्वितो व्याधिशतैरनेकै-\nर्ययौ हरिश्मश्रुरुदारसत्त्वः ।\nमहासुराणां निधनाय बुद्धिं\nचक्रे तदा व्याधिपतिः कृतान्तः ।। ३४ ।।\nततस्त्रिशीर्षैर्भुजगैर्बृहद्भि-\nर्युक्तं रथं हेमचितं महात्मा ।\nआस्थाय कुन्देन्दुनिभं जलेशो\nययौ रणायासुरदर्पहन्ता ।। ३५ ।।\nवैदूर्यमुक्तामणिभूषिताङ्ग\nस्तेजोमयः पाशगृहीतहस्तः ।\nमहासुराणां निधनाय देवः\nप्रयाति रूप्याङ्गदबद्धबाहुः ।। ३६ ।।\nअन्वीयमानो जलदेवताभि-\nर्निषेच्यमाणो जलजैश्च सत्त्वैः ।\nसंस्तूयमानश्च महर्षिवृन्दैः\nसम्पूज्यमानश्च महाभुजङ्गैः ।। ३७ ।।\nकैलासशृङ्गप्रतिमोऽप्रमेयः\nसमुद्रनाथोऽमृतपो महात्मा ।\nमहोरगैः स्वैस्तनयैः सुगुप्तो\nययौ रथेनार्कसमप्रभेण ।। ३८ ।।\nयुद्धाय तं यान्तमदीनसत्त्वं\nनभस्तले चन्द्रमिवातिकान्तम् ।\nपश्यन्ति भूतानि महानुभावं\nसंहृष्टरोमाणि कृताञ्जलीनि ।। ३९ ।।\nधातार्यमांशोऽथ भगो विवस्वान्\nपर्जन्यमित्रौ च शशी च देवः ।\nत्वष्टा तथैवोर्जितविश्वकर्मा\nपूषा च साक्षाद् दिवि देवराजः।। 3.52.४० ।।\nसोरश्छदैः सध्वजकिङ्किणीकै-\nर्वैदूर्यनिष्कैश्चितहेमकण्ठैः ।\nहयैर्वरैः शक्ररथप्रकाशै-\nर्युक्तान् रथानारुरुहुः सुरास्ते ।। ४१ ।।\nदिवाकराकारनिभानि केचि-\nद्धुताशनार्चिः प्रतिमानि केचित् ।\nनिशाकरांशुप्रतिमानि केचित्\nतडिद्गणोद्द्योतनिभानि केचित् ।। ४२ ।।\nनीलांशुमेघप्रतिमानि केचित्\nकार्ष्णायसाकारनिभानि केचित् ।\nवर्माणि दिव्यानि महाप्रभाणि\nत्वष्ट्रा कृतान्युत्तमभानुमन्ति ।। ४३ ।।\nआमुच्य मालाश्च सुवर्णपुष्पाः\nप्रयान्ति तोयानिलतुल्यवेगाः ।\nद्वावश्विनौ चैव महानुभावौ\nरूपोत्तमौ धर्मभृतां वरिष्ठौ ।। ४४ ।।\nरथं समारुह्य सुवर्णचित्रं\nरणं गतौ काञ्चनतुल्यवर्णौ ।\nमनोः सुता वै वसवश्च सर्वे\nबलोत्कटा दैत्यवधाय देवाः ।। ४५ ।।\nरथांश्च नागांश्च महाप्रमाणा-\nनास्थाय जग्मुः सुशुभास्त्रहस्ताः ।\nरुद्राश्च सर्वेऽरुणधूमवर्णाः\nश्वेतैर्ययुर्गोपतिभिर्बृहद्भिः।।४६।।\nमहौजसः सर्वगुणोपपन्ना\nदीप्तात्न्मनो भाभिरिव ज्वलन्तः ।\nनानायुधव्यग्रकरैर्भुजैस्तै\nर्लोकान् समस्तानिव निर्दहन्तः।।४७।।\nययुः ससैन्यास्तपनीयनद्धाः\nसविद्युतस्तोयधरा यथैव ।\nविश्वे च देवास्तपसा ज्वलन्तो\nवीर्योत्तमाः सूर्यमरीचिवर्णाः ।। ४८ ।।\nययुः ससैन्या युधि दुर्निवार्या\nबलोत्कटाः पद्मसहस्रमालाः ।\nरथैः सुयुक्तैस्तपनीयवर्णै-\nर्वैदूर्यमुक्तामणिदामचित्रैः ।। ४९ ।।\nनानाविधाकारसमाकुलास्ते\nपारिप्लवैश्चैव सितातपत्रैः ।\nतेजोमयैः काञ्चनचारुचित्रैः\nसुनिर्मलैः पावकसंनिभास्ते ।। 3.52.५० ।।\nसोरश्छदैः सध्वजकिङ्किणीकै-\nर्हयैश्च वायोः समवेगवद्भिः ।\nदिशां गजैश्चैव महाबलैस्तैः\nकैलासशृङ्गप्रतिमैर्महद्भिः ।। ५१।।\nप्रजग्मुरुग्रायुधचापहस्ता-\nश्चतुर्युगान्ते ज्वलिता इवोल्काः ।\nसाध्याश्च देवाः सुमहाप्रभावाः\nस्वाधीनचक्राः प्रतिदीप्तवक्त्राः ।। ५२ ।।\nप्रयान्ति जाम्बूनदभूषिताङ्गा\nगाङ्गौघमात्रैर्गगनैर्बलौघैः ।\nविद्योतयन्तो विदिशो दिशश्च\nमहाबलास्ते जयतां वरिष्ठाः ।। ५३ ।।\nवरिष्ठपुष्टाष्टभुजाः सुदृप्ता\nवैश्वानरार्कप्रतिमप्रभावाः ।\nते ब्रह्मविद्भिश्च नमस्यमानाः\nसम्पूज्यमानाश्च सुरैः सशक्रैः ।। ५४ ।।\nगन्धर्वसंघैरनुगम्यमाना\nवधाय तेषामसुराधिपानाम् ।\nवैदूर्यवज्रस्फटिकाग्रचित्रै-\nर्ध्वजैः सुवर्णैश्च परिष्कृतानाम् ।। ५५ ।।\nरूपं बभौ चोत्कटभूषणानां\nदैत्येन्द्रनाशाय विभूषितानाम् ।\nआत्मप्रभाभिश्च रणोत्कटाभि-\nर्वर्मप्रभाभिश्च तमोनुदाभिः । ५६ ।।\nध्वजोत्थभाभिः स्वशरोरुभाभि-\nर्महाप्रभाभिश्च महोज्ज्वलाभिः ।\nविभान्ति ते देववराः ससाध्याः\nप्रध्मातशङ्खस्वनसिंहनादाः ।। ५७ ।।\nमहारथस्थास्त्रिदिवौकसस्ते\nमहाबलाः शत्रुबलं प्रयान्ति ।\nमहास्त्रहस्ता ययुरुग्रकाया\nमहासुराणां निधनाय देवाः ।। ५८ ।।\nतथैव सर्वे मरुतोऽतिवीर्या\nबलोत्कटास्ते समरं प्रतीताः ।\nययुर्महामेघसमानवर्णा-\nश्चक्रायुधास्तोयदनादनादाः । ५९ ।\nमहेन्द्रकेतुप्रतिमा महाबलाः\nप्रगृह्य सर्वासुरसूदनां गदाम्।\nरणोत्कटा लोहितचन्दनाक्ताः\nसहेममाल्याम्बरभूषिताङ्गाः ।।3.52.६०।।\nते युद्धशौण्डाः सभुजास्त्रवीर्या\nबलोत्कटाः क्रोधविलोहिताक्षाः ।\nययुः सजाम्बूनदपद्ममाला\nयथेष्टनानाविधकामरूपाः ।।६१ ।।\nखड्गप्रभाश्यामलितांसपीठाः\nपुरंदरं वै परिवार्य देवाः ।\nवैदूर्यचामीकरचारुरूपा-\nण्याबध्य गात्रेषु महाप्रभाणि ।। ६२ ।।\nवर्माणि दैत्यास्त्रनिवारणानि\nप्रयान्ति युद्धाय सपत्नसाहाः ।\nतैरुत्थितैः काञ्चनवेदिकाढ्यै-\nर्वरध्वजैर्भास्कररश्मिवर्णैः ।।६३।।\nययौ सुराणां पृतनोग्रभासा\nसमुन्नदन्ती युधि सिंहनादान्।\nइत्येवमुक्तं त्रिदिवेश्वरस्य\nसैन्यं तदासीत् सुमहत्प्रभावम् ।। ६४ ।।\nयुद्धं प्रयातस्य जयावहस्य\nवधाय तेषामसुराधिपानाम् ।। ६५ ।।"
  }
]
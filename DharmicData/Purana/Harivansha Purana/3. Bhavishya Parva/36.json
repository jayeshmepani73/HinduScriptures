[
  {
    "text": "वैशम्पायन उवाच\nजगत्स्रष्टुमना देवश्चिन्तयामास पूर्वजः ।\nतस्य चिन्तयतो वक्त्रान्निःसृतः पुरुषः किल ।। १ ।।\nततः स पुरुषो देवं किं करोमीत्युपस्थितः ।\nप्रत्युवाच स्मितं कृत्वा देवदेवो जगत्पतिः ।। २ ।।\nविभजात्मानमित्युक्त्वा गतोऽन्तर्धानमीश्वरः ।\nअन्तर्हितस्य देवस्य सशरीरस्य भारत ।। ३ ।।\nप्रशान्तस्येव दीपस्य गतिस्तस्य न विद्यते ।\nततस्तेनेरितां वाणीं सोऽन्वचिन्तयत प्रभुः ।। ४ ।।\nहिरण्यगर्भो भगवान् य एष छन्दसि श्रुतः ।\nएष प्रजापतिः पूर्वमभवद् भुवनाधिपः ।। ५ ।।\nतदा प्रभृति तस्याद्यो यज्ञभागो विधीयते ।\nप्रजापतिरुवाच\nविभजात्मानमित्युक्तस्तेनास्मि सुमहात्मना ।। ६ ।।\nकथमात्मा विभज्यः स्यात् संशयो ह्यत्र मे महान्।\nइति चिन्तयतस्तस्य ओमित्येवोत्थितः स्वरः ।। ७ ।।\nस भूमावन्तरिक्षे च नाके च कृतवांस्ततः ।\nतं चैवाभ्यसतस्तस्य मनःसारमयः पुनः ।। ८ ।।\nहृदयाद् देवदेवस्य वषट्कारः समुत्थितः ।\nभूम्यन्तरिक्षकानां च भूर्भुवःसुवरात्मिकाः ।\nमहास्मृतिमयाः पुण्या महाव्याहृतयोऽभवन् ।। ९ ।।\nछन्दसां प्रवरा देवी चतुर्विंशाक्षराभवत् ।\nतत्पदं संस्मरन् दिव्यां सावित्रीमकरोत् प्रभुः ।। 3.36.१० ।।\nऋक्सामाथर्वयजुषश्चतुरो भगवान् प्रभुः ।\nचकार निखिलान् वेदान् ब्रह्मयुक्तेन कर्मणा ।। ११ ।।\nततस्तस्यैव मनसः सनः सनक एव च ।\nसनातनश्च भगवान् वरदश्च सनन्दनः ।। १२ ।।\nसनत्कुमारश्च विभुस्तत्र जज्ञे सनातनः ।\nमानसाश्चैव पूर्वाद्या इत्येते षण्महर्षयः ।। १३ ।।\nब्रह्माणं कपिलं चैव षडेतांश्चैव योगिनः ।\nयतयो योगतन्त्रेषु यान् स्तुवन्ति द्विजातयः ।। १४ ।।\nततो मरीचिमत्रिं च पुलस्त्यं पुलहं क्रतुम् ।\nभृगुमङ्गिरसं चैव मनुं चैव प्रजापतिम् ।। १५ ।।\nपितॄंश्च सर्वभूतानां देवतासुररक्षसाम् ।\nमहर्षीनसृजच्छम्भुरष्टावेतांश्च मानसान् ।। १६ ।।\nएते युगसहस्रान्ते याश्चैषामभवन् प्रजाः ।\nकल्पे निःशेषमुक्ते तु ततो गच्छन्ति निर्वृतिम्।। १७ ।।\nभूयो वर्षसहस्रान्ते उत्पत्तिस्तु विधीयते ।\nएतेषामेव देवानां प्रजाकर्तृषु वै तदा ।। १८ ।।\nकिं तु कर्मविशेषेण देवतानां युगे युगे ।\nनामजन्मविशेषाश्च तथैव युगपर्यये ।। १९ ।।\nअङ्गुष्ठाद् दक्षिणाद् दक्ष उत्पन्नो भगवानृषिः ।\nतस्यैव तु पुनर्भार्या वामाङ्गुष्ठादजायत ।। 3.36.२० ।।\nतस्य तत्राभवन् कन्या विश्रुता लोकमातरः ।\nयाभिर्व्याप्तास्त्रयो लोकाः प्रजाभिर्मनुजाधिप ।। २१ ।।\nअदितिं च दितिं कालां दनायुं सिंहिकां मुनिम् ।\nप्राधां क्रोधां च सुरभिं विनतां सुरसां तथा ।। २२ ।।\nदनुं कद्रूं च दुहितॄः प्रददौ कश्यपाय तु ।\nप्रजां संचिन्त्य मनसा गतिज्ञेनान्तरात्मना ।। २३ ।।\nअरुन्धतीं वसुं यामीं लम्बां भानुं मरुत्वतीम् ।\nसंकल्पां च मुहूर्तां च साध्यां विश्वां च भारत ।। २४ ।।\nमनवे ब्रह्मपुत्राय कन्या दक्षो ददौ दश ।\nततः सर्वानवद्याङ्ग्यः कन्याः कमललोचनाः ।। २५ ।।\nपूर्णचन्द्रानना दिव्या गन्धवत्यो मनोरमाः ।\nकीर्तिं लक्ष्मीं धृतिं पुष्टिं बुद्धिं मेधां क्षमां तथा।। २६ ।।\nमतिं लज्जां वसुं चैव दक्षो धर्माय वै ददौ ।\nअत्रेस्तु तनयो जातस्तस्य तोयात्मकः शशी ।। २७ ।।\nपुत्रो ग्रहाणामधिपः सहस्रांशुस्तमिस्रहा ।\nतस्मै नक्षत्रयोगिन्यः सप्तविंशतिरुत्तमाः ।। २८ ।।\nरोहिणीप्रमुखाः कन्या दक्षः प्राचेतसो ददौ ।\nएतासां पुत्रपौत्रं च प्रोच्यमानं मया शृणु ।। २९ ।।\nकश्यपस्य मनोश्चैव धर्मस्य शशिनस्तथा ।\nअर्यमा वरुणो मित्रः पूषा धाता पुरंदरः ।। 3.36.३०।।\nत्वष्टा भगोंऽशुः सविता पर्जन्यश्चेति विश्रुताः ।\nअदित्यां जज्ञिरे देवाः कश्यपाल्लोकभावनाः ।। ३१ ।।\nदित्याः पुत्रद्वयं जज्ञे कश्यपादिति नः श्रुतम् ।\nहिरण्यकशिपुश्चैव हिरण्याक्षश्च वीर्यवान् ।\nद्वावप्यमितविक्रान्तौ तपसा कश्यपोपमौ ।। ३२ ।।\nहिरण्यकशिपोः पुत्राः पञ्चैव सुमहाबलाः ।\nप्रह्रादश्चैव संह्रादस्तथानुह्राद एव च ।। ३३ ।।\nह्रदश्चैव तु विक्रान्तः पञ्चमोऽनुह्रदस्तथा\nप्रह्रादः पूर्वजस्तेषामनुह्रादस्तथा परः ।। ३४ ।।\nप्रह्रादस्य त्रयः पुत्रा विक्रान्ताः सुमहाबलाः ।\nविरोचनश्च जम्भश्च सुजम्भश्चेति विश्रुताः ।। ३५ ।।\nबलिर्विरोचनसुतो बाण एको बलेः सुतः ।\nबाणस्य चेन्द्रदमनः पुत्रः परपुरंजयः ।। ३६ ।।\nदनोः पुत्रास्तु बहवो वंशे ख्याता महासुराः ।\nविप्रचित्तिः प्रथमजस्तेषां राजा बभूव ह ।। ३७ ।।\nगणः प्रजज्ञे क्रोधायाः पुत्रपौत्रमनन्तकम् ।\nरौद्राः क्रोधवशा नाम क्रूरकर्माण एव च ।। ३८ ।।\nसिंहिका सुषुवे राहुं ग्रहं चन्द्रार्कमर्दनम् ।\nग्रस्तारं चैव चन्द्रस्य सूर्यस्य च विनाशनम् ।। ३९ ।।\nकालायाः कालकल्पस्तु गणः परमदारुणः ।\nअभवद् दीप्तसूर्याक्षो नीलमेघसमप्रभः ।। 3.36.४० ।।\nसहस्रशीर्षा शेषश्च वासुकिस्तक्षकस्तथा ।\nबहूनां कद्रुपुत्राणामेते प्राधान्यमागताः ।। ४१ ।।\nधर्मात्मानो वेदविदः सदा प्राणिहिते रताः ।\nलोकतन्त्रधराश्चैव वरदाः कामरूपिणः ।। ४२ ।।\nतार्क्ष्यश्चारिष्टनेमिश्च गरुडश्च महाबलः ।\nअरुणश्चारुणिश्चैव विनतायाः सुताः स्मृताः ।। ४३ ।।\nइमाश्चाप्सरसः पुण्या विविधाः पुण्यलक्षणाः ।\nसुषुवेऽष्टौ महाभागा प्राधा देवर्षिपूजिता ।।४४ ।।\nअनवद्यां मनुं वंशामनूनामरुणप्रियाम् ।\nअनुगां सुभगां भासीं स्त्रियः प्राधा व्यजायत ।। ४५ ।।\nअलम्बुषा मिश्रकेशी पुण्डरीका तिलोत्तमा ।\nसुरूपा लक्षणा क्षेमा तथा रम्भा मनोरमा ।। ४६ ।।\nअसिता च सुबाहुश्च सुवृत्ता सुमुखी तथा ।\nसुप्रिया च सुगन्धा च सुरसा च प्रमाथिनी ।। ४७ ।।\nकाश्या शारद्वती चैव मौनेयाप्सरसः स्मृताः ।\nविश्वा वसुर्भरण्यश्च गन्धर्वाश्चैव विश्रुताः ।। ४८ ।।\nमेनका सहजन्या च पर्णिका पुञ्जिकस्थला ।\nघृतस्थला घृताची च विश्वाची चोर्वशी तथा ।। ४९ ।।\nअनुम्लोचेत्यभिख्याता प्रम्लोचेति च ता दश ।\nमनोवती चापि तथा वैदिक्योऽप्सरसस्तथा ।। 3.36.५० ।।\nप्रजापतेस्तु संकल्पात् सम्भूता भुवनप्रियाः ।\nअमृतं ब्राह्मणा गावो रुद्राश्चेति चतुष्टयम् ।। ५१ ।।\nसुरभ्यपत्यमित्येतत् पुराणे निश्चयो महान् ।\nएतद् वै कश्यपापत्यं मनोर्वंशं निबोध मे ।। ५२ ।।\nसंक्षेपेणैव तत् सर्वं कीर्तयिष्यामि तेऽनघ।\nविश्वेदेवास्तु विश्वायाः साध्या साध्यान् व्यजायत।।५३।।\nमरुत्वत्यां मरुत्वन्तो वसोस्तु वसवः स्मृताः।\nभानोस्तु भानवस्तात मुहूर्ताश्च मुहूर्तजाः।।५४।।\nलम्बा घोषं विजज्ञेऽथ नागवीथी च जामिजा ।।\nपृथिव्यां विषमं सर्वं मरुत्वत्यामजायत ।।५५।।\nसंकल्पायास्तु कौरव्य जज्ञे संकल्प एव च ।।\nधर्मस्य पुत्रो लक्ष्म्यास्तु कामो जज्ञे जगत्प्रभुः ।। ५६ ।।\nयशो हर्षश्च कामस्य रत्यां पुत्रद्वयं स्मृतम् ।।\nसोमस्य पुत्रो रोहिण्यां जज्ञे वर्चा महाप्रभः ।। ५७ ।।\nउदयन्नेव भगवान्वर्चस्वी येन जायते ।।\nपुरूरवाश्च भगवानुर्वशी येन युज्यते ।। ५८ ।।\nएवं पुत्रसहस्राणि स्त्रीणां चैव परस्परम् ।।\nएतावत्तु जगन्मूलं यत्र लोकाः प्रतिष्ठिताः ।। ५९ ।।\nप्रजापतिस्तु भगवान् गुणतः प्रेक्ष्य देहिनः ।।\nआधिपत्येषु युक्तेषु नियोजयति योगवित् ।। 3.36.६० ।।\nदिशो दश क्षितिमृषयोऽर्णवान्नगान्दुमौषधीरुरगसरित्सुरासुरान् ।।\nप्रजापतिर्भुवनसृजो नभोभुवः क्रियामखानथ कृतवान् गिरींश्च सः ।। ६१ ।।\nइति श्रीमहाभारते खिलेषु हरिवंशे भविष्यपर्वणि षट्त्रिंशोऽध्यायः ।। ३६ ।।"
  }
]
[
  {
    "text": "विष्णुरुवाच ।।\nअहो यज्ञोऽसुरेशस्य बहुभक्षः सुसंस्कृतः ।।\nपितामहस्येव पुरा यजतः परमेष्ठिनः ।। १ ।।\nसुरेशस्य च शक्रस्य यमस्य वरुणस्य च ।।\nविशेषितस्त्वया यज्ञो दानवेन्द्र महाबल ।। २ ।।\nयजता वाजिमेधेन क्रतूनां प्रवरेण तु ।।\nसर्वपापविनाशाय त्वया स्वर्गप्रदर्शिऽना ।। ३ ।।\nसर्वकाममयो ह्येष संमतो ब्रह्मवादिनाम् ।।\nक्रतूनां प्रवरः श्रीमानश्वमेध इति श्रुतिः ।। ४ ।।\nसुवर्णशृङ्गो हि महानुभावो लोहक्षुरो वायुजवो महारयः ।।\nस्वर्गेक्षणः काञ्चनगर्भगौरः स विश्वयोनिः परमो हि मेध्यः ।। ५ ।।\nआस्थाय वै वाजि- नमश्वमेधमिष्ट्वा नरा दुष्कृतमुत्तरन्ति ।।\nआहुश्च यं वेदविदो द्विजेन्द्रा वैश्वानरं वाजिनमश्वमेधम् ।। ६ ।।\nयथाश्रमाणां प्रवरो गृहा- श्रमो यथा नराणां प्रवरा द्विजातयः ।।\nयथाऽसुराणां प्रवरो भवानिह तथा क्रतूनां प्रवरोऽश्वमेधः ।। ७ ।।\nवैशम्पायन उवाच ।।\nएतच्छ्रुत्वा तु वचनं वामनेन समीरितम् ।।\nमुदा परमया युक्तः प्राह दैत्यपतिर्बलिः ।। ८ ।।\nबलिरुवाच ।।\nकस्यासि ब्राह्मणश्रेष्ठ किमिच्छसि ददामि ते ।।\nवरं वरय भद्रं ते यथेष्टं काममाप्नुहि ।। ९ ।।\nवामन उवाच ।।\nन राज्यं न च यानानि न रत्नानि न च स्त्रियः ।।\nकामये यदि तुष्टोऽसि धर्मे च यदि ते मतिः ।। १० ।।\nगुर्वर्थं मे प्रयच्छस्व पदानि त्रीणि दानव ।।\nत्वमग्निशरणार्थाय एष मे प्रवरो वरः ।।\nवामनस्य वचः श्रुत्वा प्राह दैत्यपतिर्बलिः ।। ११ ।।\nबलिरुवाच ।।\nत्रिभिः किं तवं विप्रेन्द्र पदैः प्रवदतां वर ।।\nशतं शतसहस्राणां पदानां मार्गतां भवान् ।। १२ ।।\nशुक्र उवाच ।।\nमा ददस्व महाबाहो न त्वं वेत्सि महासुर ।।\nएष मायाप्रतिच्छन्नो भगवान्प्रवरो हरिः ।। १३ ।।\nवामनं रूपमास्थाय शक्रप्रियहितेप्सया ।।\nत्वां वञ्चयितुमायातो बहुरूपधरो विभुः ।। १४ ।।\nएवमुक्तः स शुक्रेण चिरं संचिन्त्य वै बलिः ।।\nप्रहर्षेण समायुक्तः किमतः पात्रमिष्यते ।। १५ ।।\nप्रगृह्य हस्ते संभ्रान्तो भृङ्गारं कनकोद्भवम् ।।\nबलिरुवाच ।।\nविप्रेन्द्र प्राङ्मुखस्तिष्ठ स्थितोऽस्मि कमलेक्षण ।।१६ ।।\nप्रतीच्छ देहि किं भूमिं का ( किं) मात्रा भोः पदत्रयम् ।।\nदत्तं च पातय जलं नैव मिथ्या भवेद्गुरुः ।। १७ ।।\nशुक्र उवाच ।।\nभो न देयं कुतो दैत्य विज्ञातोऽयं मया ध्रुवम् ।।\nकोऽयं विष्णुरहो प्रीतिर्वञ्चितस्त्वं न वञ्चितः ।। १८ ।।\nबलिरुवाच ।।\nकथं स नाथोऽयं विष्णुर्यज्ञे स्वयमुपस्थितः ।।\nदास्यामि देवदेवाय यद्यदिच्छत्ययं  विभुः ।। १९ ।।\nको वान्यः पात्रभूतोऽस्माद्विष्णोः परतरो भवेत् ।।\nएवमुक्त्वा बलिः शीघ्रं पातयामास वै जलम् ।।२० ।।\nवामन उवाच ।।\nपदानि त्रीणि दैत्येन्द्र पर्याप्तानि ममानघ ।।\nयन्मया पूर्वमुक्तं हि तत्तथा न तदन्यथा ।। २१ ।।\nवैशम्पायन उवाच.।।\nइत्येतद्वचनं श्रुत्वा वामनस्य महौजसः ।।\nकृष्णाजिनोत्तरीयं स कृत्वा वैरोच- निस्तदा ।। २२ ।।\nएवमस्त्विति दैत्येशो वाक्यमुक्त्वारिसूदनः ।।\nततो वारिसमापूर्णं भृङ्गारं स परामृशत् ।। २३ ।।\nवामनो ह्यसु रेन्द्रस्य चिकीर्षुः कदनं महत् ।।\nक्षिप्रं प्रसारयामास दैत्यक्षयकरं करम् ।। २४ ।।\nप्राङ्मुखश्चापि देत्येशस्तस्मै सुमनसा जलम् ।।\nदातुकामः करे यावत्तावत्तं प्रत्यषेधयत्।। २५ ।।\nतस्य तद्रूपमालोक्य ह्यचिन्त्यं च महात्मनः ।।\nअभूतपूर्वं च हरेर्जिहीर्षोः श्रियमासुरीम् ।। २६ ।।\nइङ्गितज्ञोऽग्रतः स्थित्वा प्रह्रादस्त्वब्रवीद्वचः ।।\nप्रह्लाद उवाच ।।\nमा ददस्व जलं हस्ते बटोर्वामनरूपिणः ।। २७ ।।\nस त्वसौ येन ते पूर्वं निहतः प्रपितामहः ।।\nविष्णुरेष महाप्राज्ञस्त्वां वञ्चयितुमा- गतः ।। २८ ।।\nबलिरुवाच ।।\nहन्त तस्मै प्रदास्यामि देवायेमं प्रतिग्रहम् ।।\nअनुग्रहकरं देवमीदृशं जगतः प्रभुम् ।। २९ ।।\nब्रह्मणोऽपि गरीयांसं पात्रं लप्स्यामहे वयम् ।।\nअवश्यं चासुरश्रेष्ठ दातव्यं दीक्षितेन वै।। ३० ।।\nइत्युक्त्वासुरसंघानां मध्ये वैरोचनिस्तदा।।\nदेवाय प्रददौ तस्मै पदानि त्रीणि विष्णवे ।। ३१ ।।\nप्रह्लाद उवाच ।।\nदानवेश्वर मा दास्त्वं विप्रायास्मै प्रतिग्रहम् ।।\nनेमं विप्रशिशुं मन्ये नेदृशो भवति द्विजः ।। ३२ ।।\nरूपेणानेन दैत्येन्द्र सत्यमेवं ब्रवीमि ते ।।\nनारसिंहमहं मन्ये तमेवं पुनरागतम् ।। ३३ ।।\nएवमुक्तस्तदा तेन प्रह्लादेनामितौजसा ।।\nप्रह्रादमब्रवीद्वाक्यमिदं निर्भर्त्सयन्निव ।। ३४ ।।\nबलिरुवाच ।।\nदेहीति याचते यो हि प्रत्या- ख्याति च योऽसुर ।।\nउभयोरप्यलक्ष्म्या वे भागस्तं विशते नरम् ।। ३५ ।।\nप्रतिज्ञाय तु यो विप्रे न ददाति प्रतिग्रहम् ।।\nस याति नरकं पापी मित्रगोत्रसमन्वितः ।। ३६ ।।\nअलक्ष्मीभयभीतोऽहं ददाम्यस्मै वसुन्धराम् ।।\nप्रतिग्रहीता चाप्यन्यः कश्चिदस्माद्द्विजोऽथ वै ।। ३७ ।।\nनाधिको विद्यते यस्मात्तद्ददामि वसुंधराम् ।।\nहृदयस्य च मे तुष्टिः परा भवति दानव ।। ३८ ।।\nदृष्ट्वा वामनरूपेण याचन्तं द्विजपुङ्गवम् ।।\nएष तस्मात्प्रदास्यामि न स्थास्यामि निवारितः ।। ३९ ।।\nभूयश्च प्राब्रवीदेव वामनं विप्ररूपिणम् ।।\nस्वल्पे स्वल्पमते किं ते पदैस्त्रिभिरनुत्तमम् ।। ४० ।।\nकृत्स्नां ददामि ते विप्र पृथिवीं सागरैर्वृताम् ।।\nवामन उवाच ।।\nन पृथ्वीं कामये कृत्स्नां संतुष्टोऽस्मि पदैस्त्रिभिः ।।\nएष एव रुचिष्यो मे वरो दानवसत्तम ।। ४१ ।।\nवैशम्पायन उवाच ।।\nतथास्त्विति बलिः प्रोच्य स्पर्शयामास दानवः ।।\nपदानि त्रीणि देवाय विष्णवेऽमिततेजसे ।। ४२ ।।\nतोये तु पतिते हस्ते वामनोऽभूदवामनः ।।\nसर्वदेवमयं रूपं दर्शयामास वै विभुः ।। ४३।।\nभूः पादौ द्यौः शिरश्चास्य चन्द्रादित्यौ च चक्षुषी ।।\nपादाङ्गुल्यः पिशाचाश्च हस्ताङ्गुल्यश्च गुह्यकाः ।। ४४ ।।\nविश्वेदेवाश्च जानुस्था जङ्घे साध्याः सुरोत्तमाः ।।\nयक्षा नखेषु संभूता लेखाश्चाप्सरसस्तथा ।।४५।।\nतडिद्वृष्टिः सुविपुला केशाः सूर्यांशवस्तथा ।।\nतारका रोमकूपाणि रोमाणि च महर्षयः।।४६।।\nबाहवो विदिशश्चास्य दिशः श्रोत्रे तथैव च ।।\nअश्विनौ श्रवणौ चास्य नासा वायुर्महाबलः ।। ४७ ।।\nप्रसादश्चन्द्रमाश्चैव मनो धर्मस्तथैव च ।।\nसत्यमस्याभवद्वाणी जिह्वा देवी सरस्वती ।। ४८।।\nग्रीवादितिर्महादेवी तालुः सूर्यश्च दीप्तिमान् ।।\nद्वारं स्वर्गस्य नाभिर्वै मित्रस्त्वष्टा च वै भ्रुवौ ।। ४९ ।।\nमुखं वैश्वानरश्चास्य वृषणौ तु प्रजापतिः ।।\nहदयं भगवान्ब्रह्मा पुंस्त्वं वै विश्वतोमुनिः ।। ५० ।।\nपृष्ठेऽस्य वसवो देवा मरुतः पादसंधिषु ।।\nसर्वच्छन्दांसि दशना ज्योतींषि विमलाः प्रभाः ।। ५१ ।।\nऊरू रुद्रो महादेवो धैर्यं चास्य महार्णवः ।।\nउदरे चास्य गन्धर्वा भुजगाश्च महाबलाः ।। ५२ ।।\nलक्ष्मीर्मेधा धृतिः कान्तिः सर्वविद्या च वै कटिः ।।\nललाटमस्य परमं स्थानं च परमात्मनः।। ५३ ।।\nसर्वज्योतींषि यानीह तपः शक्रस्तु देवराट् ।।\nतस्य देवाधिदेवस्य तेजो ह्याहुर्महात्मनः ।। ५४ ।।\nस्तनौ कक्षौ च वेदाश्च ओष्ठौ चास्य मखाः स्थिताः ।।\nइष्टयः पशुबन्धाश्च द्विजानां चेष्टितानि च ।। ५५ ।।\nतस्य देवमयं रूपं दृष्ट्वा विष्णोर्महासुराः ।।\nअभ्यसर्पन्त संकुद्धाः पतङ्गा इव पावकम् ।। ५६ ।।\nइति श्रीमहाभारते खिलेषु हरिवंशे भविष्यपर्वणि वामनप्रादुर्भावे एकसप्ततितमोऽ- ध्यायः।।७१।।"
  }
]
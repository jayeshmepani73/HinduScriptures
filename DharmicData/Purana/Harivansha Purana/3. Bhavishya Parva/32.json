[
  {
    "text": "वैशम्पायन उवाच\nततो महति वृत्तान्ते स्थिते राज्ये महोदये ।\nदेवतानां मनुष्याणां सहवासोऽभवत् तदा ।। १ ।।\nएकतः समधीयन्ति सहिताः प्ररुदन्ति च ।\nस्वयं च भागं गृह्णन्ति यज्ञकर्मणि भारत ।। २ ।।\nप्राचेतसं ततो दक्षं दीक्षित्वा वै बृहस्पतिः ।\nवाजिमेधाय भगवानृषिभिः परिवारितः ।। ३ ।।\nतस्मिन् मातामहे यज्ञे दक्षस्य विदितात्मनः ।\nशामित्रमकरोद् रुद्रो भागार्थे सह नन्दिना ।। ४ ।।\nरुद्रस्यैव हि तद् रूपं द्विधाभूतं तदीप्सया ।\nजातः परमधर्मात्मा नन्दी पुरुषविग्रहः ।। ५ ।।\nतेन योगेन राजेन्द्र यत्तद् ब्रह्म सनातनम् ।\nविहितं सत्यवचनैस्तेनैव परमात्मना ।। ६ ।।\nसरूपैश्चाप्यरूपैश्च विरूपाक्षैर्घटोदरैः ।\nऊर्ध्वनेत्रैर्महाकायैर्विकटैर्वामनैस्तथा ।। ७ ।।\nशिखिभिर्जटिभिश्चैव त्र्यक्षैश्च शङ्कुकर्णिभिः ।\nचीरिभिश्चर्मिभिश्चैव कूटमुद्गरपाणिभिः ।। ८ ।।\nसघण्टाधारिभिश्चैव मुञ्जमेखलधारिभिः ।\nसहस्तकटकैश्चैव स्वर्णकुण्डलधारिभिः ।। ९ ।।\nसडिण्डिमैः सभेरीयैः समृदङ्गैः सवेणुभिः ।\nएतैः परिवृतो देवो मखं तं समुपारुजत् ।। 3.32.१० ।।\nसशङ्खमुरजैश्चापि सतालफलपाणिभिः ।\nउप्रायुधधरो देवः सपिनाक इवान्तकः ।। ११ ।।\nविरराजार्चिभिर्दीप्तैर्मखे मखवतां वरः ।\nकालाग्निरिव दीप्तार्चिर्जगद्दग्धुमिवोद्यतः ।। १२ ।।\nनन्दी पिनाकपाणिश्च जघ्नतुर्मखमुत्तमम् ।\nयुगान्त इव कालाग्निः क्षिप्रं दग्धुमिवोद्यतः ।। १३ ।।\nयूपमुत्क्षिप्य धावन्ति निशाचरगणास्तथा ।\nत्रासयन् मुनिसंघांश्च चीरचर्मनिवासिनः ।। १४ ।।\nहवींष्यन्ये पिबन्त्येव जिह्वाभिस्ताम्रलोचनाः ।\nभक्षयन्ति पशूनन्ये रसनान्तावलम्बिभिः ।। १५ ।।\nमुमुचुश्चापरे यूपान् पशवः प्रहरन्ति च ।\nवह्निमध्ये प्रसिञ्चन्ति वारिभिः प्रशमाय च ।। १६ ।।\nसोममन्ये जहुः केचिन्नेत्रैस्ताम्रजपोपमैः ।\nदर्भान् केचिद् विलुम्पन्ति हस्तैः पद्मदलप्रभैः ।। १७ ।।\nबभञ्जिरे च यूपाग्रान् कलशांश्चापि चिक्षिपुः ।\nचिच्छिदुः काञ्चनान् वृक्षाञ्छोभार्थमुपकल्पितान् ।। ।। १८ ।।\nबिभिदुश्चैव बाणैस्ते मुमुचुश्च हिरण्मयान् ।\nलुलुपुश्चैव पात्राणि ममन्थुश्चारणीमपि ।। १९ ।।\nअरुजंश्चैव प्राग्वंशं लुलुपुश्च समाहिताः ।\nचखादिरे पुरोडाशान् नखाग्रैश्च चकर्तिरे ।। 3.32.२० ।।\nएवं दिवा च रात्रौ च भिद्यमानो महामखः ।\nचुक्रोश च महानादान् भिद्यमान इवार्णवः ।। २१ ।।\nधनुः सशरमादाय पूर्वदत्तं स्वयंभुवा ।\nकृतं कीचकवेणुभ्यां समरे सुमहारथः ।। २२ ।।\nप्रतिगृह्य महादेवः स शरैः समयोजयत् ।\nधनुर्विगृह्य जानुभ्यां जघान स महाक्रतुम् ।। २३ ।।\nस विद्धस्तेन बाणेन खं समुत्पतितः क्रतुः ।\nमृगो भूत्वा नर्दमानो ब्रह्माणमुपधावति ।। २४ ।।\nशरेणाभिहतस्त्राणं न लेभे प्रशमं भुवि ।\nशरणार्थी ह्ययं प्राप्तः शरेणान्तर्गतेन च ।। २५ ।।\nतमुवाच मृगं ब्रह्मा शुभं सानुनयं वचः ।\nस्वरेणोत्तमवीर्येण गम्भीरेण सुभाषिणा ।। २६ ।।\nएवंरूपो नभसि त्वं भविष्यसि महामृगः ।\nविजितश्च त्रिपर्वेण शरेणानतपर्वणा ।। २७ ।।\nतिष्ठन् नक्षत्रशिरसि सह रुद्रेण नित्यशः ।\nसोमेन सह संयुक्तो ह्यक्षयेणाव्ययेन च ।। २८ ।।\nदिवि संचारभूतो वै ताराभिः सह संगतः ।\nज्योतिर्भूतो ज्योतिषां त्वं ध्रुवश्चैव महाध्रुवः ।। २९ ।।\nयच्चैतद् रुधिरं दिव्यं क्षतजादभिनिःसृतम् ।\nनभस्युत्पतितं चैव प्रवेगेन प्रधावतः ।। 3.32.३० ।।\nक्षतजं बहुवर्णं च क्षेत्रं मण्डलसंज्ञितम् ।\nनिमित्तभूतं भूतानां वर्षे वर्षप्रदं तथा ।। ३१ ।।\nसुखं दुःखं च भूतानां दर्शने सम्प्रवर्तते ।\nइन्द्रियश्रवणाच्चैव नभसीन्द्रायुधोऽभवत् ।। ३२ ।।\nचक्षुषी मानुषे राजन् विस्मयात् समवैक्षत ।\nअद्भुतं बहुचित्रं च मनसा सम्प्रकल्पितम् ।। ३३ ।।\nन तु रात्रौ प्रदृश्येत खे सब्रह्मणि संज्ञितम् ।\nदिनस्यैव सदा त्वग्रे महत्कार्यं प्रदृश्यते ।। ३४ ।।\nभूमावेव समुत्तिष्ठेदाकाशे तु विलीयते ।\nशतशश्च समं सर्वे प्रधावन्ति प्रचेतसः ।\nभयाद् रुद्रस्य महतो धन्विनो बाणपाणयः ।। ३५ ।।\nनन्दी रुद्रगणैः सार्द्धं पिनाकी समतिष्ठत ।\nयुगान्तकाले ज्वलितो ब्रह्मदण्ड इवोद्यतः ।। ३६ ।।\nविष्णुः शृङ्गसमुद्भूतं प्रगृह्य विपुलं धनुः ।\nप्रातिष्ठत महाबाहुः पाणिना चक्रमादधत् ।। ३७ ।।\nगदां सघण्टामन्येन खड्गमन्येन पाणिना ।\nप्रगृह्य सोऽग्रतोऽतिष्ठद् रुद्रायोद्यतपाणये ।। ३८ ।।\nततः शृङ्गाग्रसम्भूतं प्रगृह्य विपुलं धनुः ।\nशङ्खं चाप्रतिमं लोके शरांश्चानतपर्वणः ।। ३९ ।।\nविष्णुरग्रस्थितो भाति सबलः संहताङ्गुलिः ।\nबद्धगोधाङ्गुलित्राणः सचन्द्र इव तोयदः ।। 3.32.४० ।।\nआदित्या वसवश्चैव दिव्यैः प्रहरणैः सह ।\nविष्णुमेवाभितः सर्वे तिष्ठन्ति ज्वलनप्रभाः ।। ४१ ।।\nमरुतश्चैव विश्वे च रुद्रमेवाभिपेदिरे ।\nगन्धर्वाः किन्नराश्चैव नागा यक्षाः सपन्नगाः ।। ४२ ।।\nऋषयो न्यस्तदण्डाश्च उभयोः पक्षयोर्हिताः ।\nजपन्ति शान्तये नित्यं लोकानां हितकाम्यया ।। ४३ ।।\nरुद्रः शरेणाभ्यहनद् विष्णुमेवाग्रणी रणे ।\nहृदि सर्वाङ्गसन्धीषु तीक्ष्णाग्रेण सुयन्त्रिणा ।। ४४ ।।\nन चकम्पे तदा विष्णुः सर्वात्मा ब्रह्मसम्भवः ।\nन च रोषमना नित्यं वृतः सर्वैः षडिन्द्रियैः ।। ४५ ।।\nविष्णुश्च धनुरानम्य शरेण समयोजयत्।\nजत्रुदेशे मुमोचाशु ब्रह्मदण्डमिवोद्यतम् ।। ४६ ।।\nस विद्धस्तेन बाणेन महादेवो न कम्पते ।\nवज्रेण च महासन्धिर्मन्दरस्य न चाल्यते ।। ४७ ।।\nततः प्रसभमाप्लुत्य रुद्रं विष्णुः सनातनम् ।\nकण्ठे जग्राह भगवान् नीलकण्ठस्ततोऽभवत्।। ४८।।\nअनादिनिधनो देवो क्षमतां हि भवान्मम ।\nसर्वभूतागमाचार्यमचलत्वाच्च कर्मणाम् ।। ४९ ।।\nकर्मणां चैव कर्ता च विकर्ता चैव भारत ।\nअशेषत्वाच्च भूतानां सर्वभूतेषु चोत्तमः ।। 3.32.५० ।।\nस्वयमेव हि यत् कर्म विधत्ते कर्मयोनिषु ।\nतयोः शुभतमो राजन् स्वयमेव तथाकरोत् ।। ५१ ।।\nअन्तरिक्षाच्छुभा वाचः श्रूयन्ते परमाद्भुताः ।\nसिद्धानां वदनोन्मुक्ताः सनातन नमोऽस्तु ते ।। ५२ ।।\nनन्दी पिनाकमुद्यम्य बलवान् रुद्रसम्भवः ।\nमूर्द्धन्यभिजघानाजौ विष्णुं क्रोधेन मूर्छितः ।। ५३ ।।\nततः प्रहसितो विष्णुर्नन्दीं दृष्ट्वा सुरोत्तमः ।\nस्तम्भयामास भगवान् सर्वभूतपतिर्हरिः ।। ५४ ।।\nविष्णुर्ब्रह्मसमो भूत्वा तेजसा प्रज्वलन्निव ।\nक्षमया च समायुक्तः स्थितः स्थाणुरिवाचलः।। ५५ ।।\nअचिन्त्यश्चाप्रमेयश्च ह्यजेयश्चाप्यरिंदमः ।\nयुगान्ताग्निसमो भूत्वा शान्तात्मा हरिरव्ययः ।। ५६ ।।\nप्रसन्नः कल्पयामास भागं रुद्राय धीमते ।\nविष्णुर्धर्मपरो नित्यं त्यक्तकामः सुरोत्तमः ।। ५७ ।।\nविष्णुना चैव राजेन्द्र स यज्ञः संधितः पुनः ।\nयथापक्षं च ते सर्वे गणास्त्वासन् महीपते ।\nतस्मिन् युद्धे महाघोरे विष्णू रुद्रस्य चैव ह ।। ५८ ।।\nयथापक्षं भवेद् युद्धं दक्षयज्ञविनाशने ।\nविनाशश्चैव यज्ञस्य तदा लोके प्रतिष्ठितः ।। ५९ ।।\nसर्वभूतेषु राजेन्द्र हितो यज्ञः सनातनः ।\nदक्षो यज्ञफलं चैव प्राप्तवान् स प्रजापतिः ।। 3.32.६० ।।\nइमां चोदाहृतां दिव्यां कथामिति स बुद्धिमान् ।\nश्रावयेद् यस्तु विप्रेभ्यः शुचिः प्रयतमानसः ।। ६१ ।।\nअधीत्य सर्वमध्यात्मं देवलोके महीयते ।\nएष पौष्करको नाम प्रादुर्भावो महात्मनः ।। ६२ ।।\nपुराणे पौष्करे चैव मया द्वैपायनेरितः ।\nयथावदनुपूर्वेण संस्कृतः परमर्षिभिः ।। ६३ ।।\nयश्चैनमग्र्यं पुरुषः पुराणं सदाप्रमत्तः शृणुयाद् यथोक्तम्।\nअवाप्य कामानिह वीतशोकः परत्र च स्वर्गफलानि भुङ्क्ते ।। ६४ ।।\nइति श्रीमहाभारते खिलभागे हरिवंशे भविष्यपर्वणि  पौष्करे द्वात्रिंशोऽध्यायः ।। ३२ ।।"
  }
]
[
  {
    "text": "वैशम्पायन उवाच\nस निवेदितसर्वस्वो द्वाःस्थेन हि जनार्दनः ।\nअथ प्रविश्य धर्मात्मा सुधर्मां वै द्विजोत्तमः ।। १ ।।\nअपश्यद् देवदेवेशं सुधर्माकृतिसंस्थितम् ।\nबलभद्रेण संयुक्तमध्यासितमहासनम् ।। २ ।।\nअग्रतः स्थितशैनेयं पार्श्वतः स्थितनारदम् ।\nदुर्वाससा कृतकथमुग्रसेनपुरस्कृतम् ।। ३ ।।\nगायद्गन्धर्वमुख्यैश्च नृत्यदप्सरसां गणैः ।\nसेव्यमानं महाराज सूतमागधबन्दिभिः ।। ४ ।।\nउद्गीयमानयशसं माधवं मधुसूदनम् ।\nउद्गीयमानं विप्रैश्च सामभिः सामगैर्हरिम् ।। ५ ।।\nदृष्ट्वा प्रीतमना विष्णुं प्रोद्भूतपुलकच्छविः ।\nनाम्ना जनार्दनोऽस्मीति ननाम चरणौ हरेः ।\nबलभद्रं ततो देवं ववन्दे शिरसा द्विज ।। ६ ।।\nदूतोऽस्मि देवदेवेश हंसस्य डिम्भकस्य च ।\nइति ब्रुवाणं विप्रेन्द्रमिदमाह स माधवः ।। ७ ।।\nआस्स्वैदं विष्टरं पूर्वं पश्चाद् ब्रूहि प्रयोजनम् ।\nतथेति चाब्रवीद् विप्रो महदासनमास्थितः ।। ८ ।।\nवाचा सम्पूज्य विप्रेन्द्रमपृच्छत्कुशलं हरिः ।\nब्रह्मदत्तस्य राजेन्द्र हंसस्य डिम्भकस्य च ।। ९ ।।\nश्रुतं चापि तयोर्वीर्यं प्रयोजनमतो द्विज ।\nअपि वा कुशलं विप्र पितुस्तव जनार्दन ।। 3.115.१० ।।\nजनार्दन उवाच\nकुशलं ब्रह्मदत्तस्य पितुश्च मम केशव ।\nतयोरेव जगन्नाथ हंसस्य डिम्भकस्य च ।।११ ।।\nश्रीभगवानुवाच\nकिमाहतुर्महीपालौ तौ हंसडिम्भकौ नृपौ ।\nब्रूहि सर्वमशेषेण नात्र शङ्का द्विजोत्तम ।। १२ ।।\nवाच्यं वाप्यथवावाच्यं कर्तव्यमथ चेतरत् ।\nश्रुत्वा तस्य विधास्यामो युक्तरूपं द्विजोत्तम ।। १३ ।।\nदूतोऽसि सर्वथा विप्र न वाच्यावाच्यकल्पना ।\nयत् कर्मकारनिर्दिष्टं तद् वाच्यं दूतजन्मना ।। १४ ।।\nनात्र शङ्का त्वया कार्या वक्तव्यस्येतरस्य च ।\nअतो वद यथा प्रोक्तं ताभ्यामिह जनार्दन ।। १५ ।।\nकेशवेनैवमुक्तस्तु प्रोवाच स जनार्दनः ।\nअजानन्निव किं ब्रूषे सर्वं प्रत्यक्षदर्शिवान् ।। १६ ।।\nन चास्ति ते परोक्षं तु जगद्वृत्तान्तमच्युत ।\nसर्वं हि मनसा पश्यन् किं त्वमात्थ वदेति माम् ।। १७ ।।\nविद्वद्भिर्गीयसे विष्णुस्त्वमेव जगतीपते ।\nइच्छया सर्वमाप्नोषि दृष्टादृष्टविवेचनम् ।। १८ ।।\nत्वमेवेदं जगत् सर्वं जगच्च त्वयि तिष्ठति ।\nन त्वया रहितो ह्येकः पदार्थः सचराचरः ।। १९ ।।\nनास्ति किंचिदवेद्यं ते सर्वगोऽसि जगत्पते ।\nत्वमिन्द्रः सर्वभूतानां रुद्रः संहारकर्मकृत् ।। 3.115.२० ।।\nरक्षितासि सदा विष्णुः सर्वलोकस्य माधव ।\nसंसारस्य भवान्स्रष्टा किं त्वमात्थ वदेति माम २१ ।।\nविद्वद्भिर्गीयसे नित्यं ज्ञानात्मेति च माधव ।\nप्राणं प्राणविदः प्राहुस्त्वामेव पुरुषोत्तम ।। २२ ।।\nशब्दं शब्दविदः प्राहुस्त्वामेव पुरुषोत्तम ।\nतथा सति हृषीकेश किं त्वमात्थ वदेति माम् ।। २३ ।।\nतथापि शृणु देवेश चोदितोऽस्मि यतस्त्वया ।\nवदेत्यसकृदेवैतत् तस्माद् वक्ष्यामि माधव ।। २४ ।।\nराजसूयेन यज्ञेन ब्रह्मदत्तोऽद्य यक्ष्यते ।\nतदर्थं प्रेषितस्ताभ्यां हंसेन डिम्भकेन च ।। २५ ।।\nकरार्थं यदुमुख्येभ्यस्तव चामन्त्रणाय हि ।\nलवणं बहु देयं ते यज्ञार्थं तस्य केशव ।। २६ ।।\nइत्यर्थं प्रेषितस्ताभ्यां करं देहि तदाज्ञया ।\nइदं त्वमपरं ताभ्यामुक्तं शृणु जगत्पते ।। २७ ।।\nलवणानि बहून्याशु प्रगृह्य त्वरितं भवान् ।\nआगच्छतु तयो राज्ञोः सेयं केशव वाग् विभो ।। २८ ।।\nइत्युक्तवति विप्रेन्द्रे दूते तत्र तयोर्नृप ।\nप्रहस्य सुचिरं कृष्णो बभाषे दूतमीश्वरः ।। २९ ।।\nशृणु दूत वचो मह्यं युक्तमुक्तं द्विजोत्तम ।\nकरं ददामि ताभ्यां तु करदोऽस्मि यतो नृपः ।। 3.115.३० ।।\nधार्ष्ट्यमेतत् तयोर्विप्र मत्तो यस्तु करग्रहः ।\nअहो धार्ष्ट्यमहो धार्ष्ट्यं तयोः क्षत्रियबीजयोः ।। ३१ ।।\nइदमश्रुतपूर्वं मे मत्तो यस्तु करग्रहः ।\nइत्युक्त्वा केशवो दूतमिदमाह स्म यादवान् ।। ३२ ।।\nहास्यमेतद् यदुश्रेष्ठा मत्तो यस्तु करग्रहः ।\nयष्टासौ राजसूयस्य ब्रह्मदत्तो महीपतिः ।। ३३ ।।\nतौ तु याजयितारौ हि हंसो डिम्भक एव च ।\nवोढा किल यदुश्रेष्ठो लवणस्य दुरात्मनः ।। ३४ ।।\nकरदो वासुदेवो हि जितोऽस्मि यदुसत्तमाः ।\nहास्यं हास्यमिदं भूयः शृणुध्वं यादवा वचः ।। ३५ ।।\nइत्युक्तवति देवेशे बलभद्रपुरोगमाः ।\nयादवाः सर्व एवैते हासाय समवस्थिताः ।। ३६ ।।\nकरदः कृष्ण इत्येवं ब्रुवन्तः सर्वसात्वताः ।\nहासं मुमुचुरत्यर्थं तलं दत्त्वा परस्परम् ।। ३७ ।।\nतलशब्दो हासशब्दो रोदसी पर्यपूरयत् ।\nस च विप्रो नृपश्रेष्ठ निन्दयन् मित्रमात्मनः ।। ३८ ।।\nअहो कष्टमहो कष्टं दौत्यं यत् कृतवानहम् ।\nइति लज्जासमाविष्टस्तूष्णीमासीदवाङ्मुखः ।। ३९ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने वासुदेववाक्ये पञ्चदशाधिकशततमोऽध्यायः ।। ११५ ।।"
  }
]
[
  {
    "text": "वैशम्पायन उवाच\nउभौ तौ हंसडिम्भकौ रात्रावेव महागिरिम् ।\nजग्मतुः सहितौ राजन् गोवर्धनमथो नृप ।। १ ।।\nअथ प्रभाते विमले सूर्ये चाभ्युदिते सति ।\nगोवर्धनं जगामाशु केशवः केशिसूदनः ।। २ ।।\nशैनेयो बलभद्रश्च यादवाः सारणादयः ।\nगन्धर्वैरप्सरोभिश्च नादितं बहुधा गिरिम् ।। ३ ।।\nजग्मुस्ते सहिता राजन् गोवर्धनमथो गिरिम् ।\nगोधनैरथ सैन्यैश्च नादितं वहुधा गिरिम् ।। ४ ।।\nतस्योत्तरं नृपश्रेष्ठ पार्श्वं सम्प्राप्य यादवाः ।\nनिकषा यमुनां राजंस्ततो युद्धमवर्तत ।। ५ ।।\nविव्याध हंसडिम्भकौ वसुदेवश्च सप्तभिः ।\nसारणः पञ्चविंशत्या दशभिः कङ्क एव च ।। ६ ।।\nहंसेन डिम्भकेनाथ यादवैश्च समन्ततः ।\nउग्रसेनस्त्रिसप्तत्या शराणां नतपर्वणाम् ।। ७ ।।\nविराटस्त्रिंशता राजन् सात्यकिश्चापि सप्तभिः ।\nअशीत्या विपृथू राजन्नुद्धवो दशभिः शरैः ।। ८ ।।\nप्रद्युम्नस्त्रिंशता राजन्साम्बश्चापि च सप्तभिः ।\nअनाधृष्टिस्त्वेकषष्ट्या शराणां नतपर्वणाम् ।। ९ ।।\nएवं ते सहिता राजंश्चक्रुर्युद्धमदीनवत्।\nअत्यद्भुतं महाघोरं यादवाः सर्व एव हि ।। 3.127.१० ।।\nचक्रुस्ताभ्यां महायुद्धं वासुदेवस्य पश्यतः ।\nसर्वानपि महाराज यादवान् बलदर्पितान् ।। ११ ।।\nतावुभौ हंसडिम्भकौ नृपांस्तान् प्रत्यविध्यताम् ।\nप्रत्येकं दशभिर्विद्ध्वा बाणैर्निशितनिर्मलैः ।। १२।।\nजघ्नतुश्च शरैस्तीक्ष्णैरत्यर्थं यादवेश्वरान् ।\nव्यथिताः सर्व एवैते वमन्तः शोणितं बहु ।। १३ ।।\nमाधवे किंशुका राजन् पुष्पिता इव ते बभुः ।\nभीताश्च यादवा राजन् पलायनपरायणाः ।। १४ ।।\nएतस्मिन्नन्तरे राजन् वसुदेवात्मजो नृप ।\nवासुदेवो हली युद्धे प्रमुखे धन्विनौ तयोः ।। १५ ।।\nचक्रतुर्युद्धमतुलं स्कन्दशक्राविवाम्बरे ।\nतयोरेव सगन्धर्वाः सिद्धा यक्षा महर्षयः ।। १६ ।।\nविमानस्थाश्च ददृशुर्युद्धं देवासुरोपमम् ।\nततः प्रादुरभूतां तौ दूतौ भूतेश्वरौ नृप ।। १७\nशूलिना प्रेषितौ युद्धे रक्षार्थं बलिनोस्तयोः ।\nहंसोऽथ वासुदेवश्च युद्धं चक्रतुरीश्वरौ ।। १८ ।।\nरामश्च डिम्भकश्चैव संयुक्तौ युद्धकाङ्क्षया ।\nविक्रान्ताः सर्व एवैते ह्यस्त्रे शस्त्रे तथा बले ।। १९ ।।\nशङ्खान् दध्मुः पृथग्घ्रादं स्वे स्वे सर्वे रथे स्थिताः ।\nअथ कृष्णो हृषीकेशः पाञ्चजन्यं महारवम् ।।3.127.२०।।\nदध्मौ पद्मपलाशाक्षः सर्वान् विस्मापयन्निव ।\nअथ भूतौ महाघोरौ लम्बोदरशरीरिणौ ।। २१ ।।\nदुद्रुवतुर्महाराज शूलमादाय केशवम् ।\nशूलेन पोथयां राजञ्चक्रतुर्यादवेश्वरम् ।। २२ ।।\nताभ्यां समाहतो विष्णुर्देवगन्धर्वसंनिधौ ।\nईषत्स्मिताधरो देवः किंचिदुत्प्लुत्य सत्वरम् ।। २३ ।।\nरथाद् रथिवरश्रेष्ठस्तौ प्रगृह्य जनार्दनः ।\nभ्रामयित्वा शतगुणमलातमिव केशवः ।। २४ ।।\nकैलासं च समुद्दिश्य प्रचिक्षेप ततो हरिः ।\nतावुपेत्य गिरेः शृङ्गं कैलासस्य महामते ।। २५ ।।\nदृष्ट्वा तत्कर्म देवस्य विस्मयं जग्मतुः परम् ।\nहंसश्च दृष्ट्वा तत्कर्म रोषताम्रायतेक्षणः ।। २६ ।।\nउवाच वचनं हंसः शृण्वतां त्रिदिवौकसाम् ।\nकिमर्थं राजसूयस्य विघ्नं चरसि केशव ।। २७ ।।\nब्रह्मदत्तो महीपालो यष्टा तस्य महाक्रतोः ।\nकरं दिश यथायोगं यदि प्राणान् हि रक्षसि ।। २८।।\nअथवा त्वं क्षणं तिष्ठ ततो ज्ञात्वा परं बहु ।\nददासि त्वं नन्दपुत्र ततो यष्टा स मे गुरुः ।। २९ ।।\nईश्वरोऽहं सदा राज्ञां देवानामिव शूलभृत् ।\nएष ते वीर्यमतुलं नाशयिष्यामि संयुगे ।। 3.127.३० ।।\nइत्युक्त्वा सशरं चापं शालतालोपमं नृप ।\nआकृष्य च यथाप्राणं नाराचेन च केशवम् ।। ३१ ।।\nललाटे चिक्षिपे हंसो ललाम इव सोऽभवत् ।\nउवाच सात्यकिं कृष्णो रथं वाहय मे प्रभो ।। ३२ ।।\nदारुकं पृष्ठवाहं तं कृत्वा देशं तमीश्वरः ।\nअथ तेन समादिष्टः सात्यकिर्वाहयन् रथम् ।। ३३ ।।\nमण्डलानि बहून्याजौ दर्शयामास सत्वरम् ।\nअथ विद्धो दृढं तेन शरेण हरिरीश्वरः ।। ३४ ।।\nआग्नेयमस्त्रं संयोज्य शरे कस्मिंश्चिदव्ययः ।\nउवाच हंसं राजेन्द्र सात्यकिं प्रेरयन् रणे ।। ३५ ।।\nअनेन त्वां दहे पाप यदि शक्तोऽसि वारय ।\nअलं ते बह्वबद्धेन क्षत्रियोऽसि सदा शठ ।। ३६ ।।\nमत्तश्चेत् करमिच्छेस्त्वं दर्शयाद्य पराक्रमम् ।\nयतयो बाधिता हंस पुष्करे संस्थितास्त्वया ।। ३७ ।।\nशास्ता त्वं खलु विप्राणां स्थिते मयि नराधम ।\nस्थिते मयि जगन्नाथे हत्वा क्षत्रियकण्टकान् ।। ३८ ।।\nशास्तास्म्यथो सतां लोके दुष्टानां ब्रह्मविद्विषाम् ।\nशापेन यतिमुख्यानां हत एव नराधम ।।३९।।\nमृत्यवे त्वां निवेद्याद्य रक्षिता ब्राह्मणानहम् ।\nइति ब्रुवंस्तदस्त्रं तु मुमोच युधि केशवः ।। 3.127.४० ।।\nतदस्त्रं वारुणेनाथ हंसोऽपि प्रत्यषेधयत् ।\nवायव्यमथ गोविन्दो मुमोच युधि हंसके ।। ४१ ।।\nतदस्त्रं वारयामास माहेन्द्रेण नृपोत्तमः ।\nअथ माहेश्वरं कृष्णो मुमोचात्युग्रमाहवे ।। ४२ ।।\nरौद्रेण तत् ततो हंसो वारयामास तत्क्षणात् ।\nगान्धर्वं राक्षसं चैव पैशाचमथ केशवः ।। ४३ ।।\nब्रह्मास्त्रमथ कौबेरमासुरं याम्यमेव च ।\nचत्वार्येतानि हंसस्तु मुमोच युधि सत्वरम् ।। ४४ ।।\nवारणार्थं तदस्त्राणां चतुर्णां माधवस्य ह ।\nअथ ब्रह्मशिरो नाम घोरमस्त्रं विनाशकम् ।। ४१ ।।\nमुमोच हंसमुद्दिश्य देवदेवो जनार्दनः ।\nयोजयामास तद्धंसे महाघोरपराक्रमम् ।। ४६ ।।\nअथ भीतो महारौद्रमस्त्रं दृष्ट्वा नृपोत्तमः ।\nहंसोऽपि तेन राजेन्द्र वारयामास तं शरम् ।। ४७ ।।\nयमुनाप उपस्पृश्य देवदेवो जनार्दनः ।\nअस्त्रं वैष्णवमादाय शरे स निशिते हरिः ।। ४८ ।।\nयोजयामास भूतात्मा भूतभावनभावनः ।\nयेन देवा रणे हत्वा राज्यमापुः पुरासुरान् ।\nतदस्त्रं योजयामास वधार्थं तस्य भूपतेः ।। ४९ ।।\nइति श्रीमहाभारते खिलभागे हरिवंशे भविष्यपर्वणि\nहंसडिम्भकोपाख्याने हंसकेशवयुद्धे सप्तविंशत्यधिकशततमोऽध्यायः।।१२७।।"
  }
]
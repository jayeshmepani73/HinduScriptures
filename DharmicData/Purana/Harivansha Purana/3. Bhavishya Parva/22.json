[
  {
    "text": "जनमेजय उवाच\nसाध्वहं श्रोतुमिच्छामि त्रेतायां ब्राह्मणोत्तम ।\nयज्ज्ञात्वा सर्वविद्यानां परं पश्येयमव्ययम् ।। १ ।।\nवैशम्पायन उवाच\nदक्षस्तु पुनरालम्ब्य स्त्रीभावं पुरुषोत्तमः ।\nयोगाद् योगेश्वरात्मानं निषण्णो गिरिमूर्धनि ।। २ ।।\nसुजानुः पीनजघना सुभ्रूरः पद्मनिभानना ।\nरक्तान्तनयना कान्ता सर्वभूतमनोरमा  ।।३।।\nदक्षः प्राचेतसस्तस्यां कन्यायां जनयत् प्रभुः ।\nदेहार्धयोगविधिना कन्याः पद्मनिभाननाः ।। ४ ।।\nदक्षः पुरुषरूपेण स्त्रीरूपमपहाय वै ।\nदर्शने सर्वभूतानां कान्तः कान्ततरोऽभवत् ।। ५ ।।\nताः कन्याः प्रददौ दक्षः स्वयं प्राचेतसः प्रभुः ।\nब्रह्मदेयेन विधिना ब्रह्मप्राप्तेन भारत ।। ६ ।।\nप्रददौ दश धर्माय कश्यपाय त्रयोदश ।\nसप्तविंशति सोमाय पत्नीहेतोः समाहितः ।। ७ ।।\nदक्षो दत्त्वाथ ताः कन्या ब्रह्मक्षेत्रं प्रपद्य च ।\nब्रह्मणाध्युषितं पुण्यं समाहितमना मुनिः ।। ८ ।।\nतप्यमानो मृगैः सार्धं चचार वसुधां नृप ।\nतृणमूलफलैर्वृद्धो वृद्धश्च तपसासकृत् ।। ९ ।।\nमृगास्तु तस्य मोदन्ति फलं मोदन्ति ब्राह्मणाः ।\nदीक्षिताः पुण्यकर्माणस्तपसा दग्धकिल्बिषाः ।। 3.22.१० ।।\nसंग्रामकाले कालज्ञः शरीरादिपतिर्मुनिः ।\nकर्मयज्ञकृतां तात सिद्धिं पश्यति लक्षणात् ।। ११ ।।\nदानमानप्रवीराश्च निरुद्वेगा निरामिषाः ।\nमृगैः सह जरां यान्ति सपत्नीकाः सुपुत्रिणः ।। १२ ।।\nब्राह्मणाः स्तोत्रसंसिद्धा जनित्रे प्रथमे पदे ।\nब्रह्मणाध्युषितत्वाच्च ब्रह्मक्षेत्रमिहोच्यते ।। १३ ।।\nयतिभिः कर्मभिर्मुक्तैर्जितक्रोधैर्जितेन्द्रियैः ।\nचरद्भिर्वसुधां विप्रैरकिंचनपथैषिभिः ।। १४ ।।\nया प्रजा सर्वमारूढा मानसी ब्रह्मचारिणी ।\nसैवैषा व्यक्तिमापन्ना स्वभावदुरतिक्रमा ।। १५ ।।\nअव्यक्ता व्यक्तमापन्ता स्वभावाद् दुरतिक्रमा ।\nव्यक्ताव्यक्तगतिश्चैषा कालधर्मान्महीपते ।। १६ ।।\nस्थावरा जङ्गमाश्चैव स्थूलसूक्ष्माश्च भारत ।\nकालयोगेन योगज्ञा भवन्ति न भवन्ति च ।। १७ ।।\nएताश्चैताः प्रजाः सर्वा दक्षकन्यासु जज्ञिरे ।\nकश्यपेनाव्ययेनेह संयुक्ताः कालधर्मणा ।। १८ ।।\nआदित्या वसवो रुद्रा विश्वेदेवा मरुद्गणाः ।\nनागाश्चानेकशिरसः साध्या वै पन्नगास्तथा ।। १९ ।।\nगन्धर्वाः किन्नरा यक्षाः सुपर्णाश्च तथापरे ।\nगरुत्मान् सह यक्षैश्च किन्नराश्च सुवाससः ।। 3.22.२० ।।\nगावः पशुगणैः सार्धं नराश्च वसुधाधिप ।\nचराचराश्च वसुधाधर्तारश्च धराधराः ।। २१ ।।\nगजाः सिंहाश्च व्याघ्राश्च हयाः पक्षधरास्तथा ।\nखड्गा विषाणिनश्चैव वृषभाश्च मृगास्तथा ।। २२ ।।\nचतुर्विषाणा नागेन्द्राः पद्माभा वर्णतः शुभाः ।\nसर्वलक्षणसम्पन्नाः प्राणिनः कामरूपिणः ।। २३ ।।\nतेषां रूपैस्तथा गात्रैस्तैः शीलैस्तैः पराक्रमैः ।\nमुनयः पुनरुद्भूता धर्मक्षेत्रे सनातने ।।। २४ ।।\nक्षेत्रज्ञा मानसे लोके धर्मिणो वेदगोचराः ।\nयत्रोद्भूताः सुराः सर्वे दिवि लोके प्रतिष्ठिताः ।। २५ ।।\nये चान्ये तपसा सिद्धा गृहस्था मनुजाधिप ।\nब्रह्मचर्येण संसिद्धाः परिचर्यां गता गुरोः ।। २६ ।।\nये च योगगतिं प्राप्ताः सिद्धिहेतोर्महीपते ।\nक्लेशाधिकैः कर्मजन्यैर्वृत्तिं लप्स्यन्ति वै द्विजाः।। २७ ।।\nशिलोञ्छवृत्तयः ख्याताः सपत्नीका दृढव्रताः ।\nसर्वे त्वेते दिविचरा भवन्ति चरितव्रताः ।। २८ ।।\nइति श्रीमहाभारते खिलभागे हरिवंशे भविष्यपर्वणि पौष्करे द्वाविंशोऽध्यायः ।। २२ ।।"
  }
]
[
  {
    "text": "जनमेजय उवाच\nपराजिताः सुरा दैत्यैः किमकुर्वत वै मुने ।\nकथं च त्रिदिवं लब्धं भूयो देवैर्द्विजोत्तम ।। १ ।।\nवैशम्पायन उवाच\nश्रुत्वा वाणीं तु तां दिव्यां सह देवैः सुराधिपः ।\nप्राग्दिशं प्रस्थितः श्रीमानदित्यालयमुत्तमम् ।। २ ।।\nअदितिरुवाच\nयद्येवं पुत्र युष्माभिर्न शक्यो हन्तुमाहवे ।\nबलिर्विरोचनसुतः सर्वैश्चैव मरुद्गणैः ।। ४ ।।\nसहस्रशिरसा हन्तुं केवलं शक्यतेऽसुरः ।\nतेनैकेन सहस्राक्ष न ह्यन्येन शतक्रतो ।। ५ ।।\nतद् वः पृच्छस्व पितरं कश्यपं सत्यवादिनम् ।\nपराजयार्थं दैत्यस्य बलेस्तस्य महात्मनः ।। ६ ।।\nततोऽदित्या सह सुराः सम्प्राप्ताः कश्यपान्तिकम् ।\nअपश्यन् कश्यपं तत्र मुनिं दिव्यतपोनिधिम् ।। ७ ।।\nआद्यं देवं गुरुं दिव्यं क्लिन्नं त्रिषवणाम्बुभिः ।\nतेजसा भास्कराकारं गौरमग्निशिखाप्रभम् ।। ८ ।।\nन्यस्तदण्डं तपोयुक्तं बद्धकृष्णाजिनोत्तरम् ।\nवल्कलाजिनसंवीतं प्रदीप्तं ब्रह्मवर्चसा ।। ९ ।।\nहुताशमिव दीप्यन्तमाज्यमन्त्रपुरस्कृतम् ।\nस्वाध्यायनिरतं शान्तं वपुष्मन्तमिवानलम् ।। 3.66.१० ।।\nतं ब्रह्मवादिनां श्रेष्ठं सुरासुरगुरुं प्रभुम् ।\nप्रतपन्तमिवादित्यं मारीचं दीप्ततेजसम् ।। ११ ।।\nयः स्रष्टा सर्वभूतानां प्रजानां पतिरुत्तमः ।\nआत्मभावविशेषेण तृतीयो यः प्रजापतिः ।। १२ ।।\nततः प्रणम्य ते वीराः सहादित्या सुरर्षभाः ।\nऊचुः प्राञ्जलयः सर्वे ब्रह्माणमिव मानसाः ।। १३ ।।\nयच्छ्रुतं युधि शक्रेण सरस्वत्या समीरितम् ।\nअजेयस्त्रिदशैः सर्वैर्बलिर्दानवसत्तमः ।। १४ ।।\nश्रुत्वा तु वचनं तेषां पुत्राणां कश्यपस्तदा ।\nचकार गमने बुद्धिं ब्रह्मलोकाय लोककृत् ।। १५ ।।\nकश्यप उवाच\nगच्छाम ब्रह्मसदनं ब्रह्मघोषनिनादितम् ।\nयथाश्रुतं च तत्रैव ब्रह्मणे वदतानघाः ।। १६ ।।\nवैशम्पायन उवाच\nततोऽदित्या सह सुरा यान्तं कश्यपमन्वयुः ।\nप्रस्थितं ब्रह्मसदनं देवर्षिगणसेवितम् ।। १७ ।।\nते मुहूर्तेन सम्प्राप्ता ब्रह्मलोकं दिवौकसः ।\nदिव्यैः कामगमैर्यानैर्महार्हैः सुमनोहरैः ।। १८ ।।\nदिदृक्षवस्ते ब्रह्माणं तपसो राशिमव्ययम् ।\nअभ्यगच्छन्त विस्तीर्णां ब्रह्मणः परमां सभाम्।। १९ ।।\nषट्पदोद्गीतनिनदां सामगीतविमिश्रिताम् ।\nश्रेयस्करीममित्रघ्नीं दृष्ट्वा संजहृषुर्मुदा ।। 3.66.२० ।।\nब्राह्मणैश्च महाभागैर्वेदवेदाङ्गपारगैः ।\nऋचो बह्वृचमुख्यैश्च शिक्षाविद्भिस्तथा द्विजैः।।२१।।\nशब्दनिर्वचनार्थं च प्रेर्यमाणपदाक्षराः ।\nशुश्रुवुस्तेऽमरव्याघ्रा विततेषु च कर्मसु ।। २२ ।।\nयज्ञवेदाङ्गविदुषां पदक्रमविदां तथा ।\nघोषेण परमर्षीणां सा बभूव निनादिता ।। २३ ।।\nयज्ञसंस्तवविद्भिश्च शिक्षाविद्भिस्तथा द्विजैः ।\nशब्दनिर्वचनार्थज्ञैः सर्वविद्याविशारदैः ।। २४ ।।\nमीमांसाहितवाक्यज्ञैः सर्ववादविशारदैः ।\nहृष्टपुष्टस्वरैस्तत्र द्विजेन्द्रैर्वल्गुवादिभिः ।\nनादितं ब्रह्मसदनं प्रवरं देवसद्मवत् ।। २५ ।।\nते तत्र समनुप्राप्य शृण्वन्तो वै ध्वनिं सुराः ।\nपूतान्यात्मशरीराणि मेनिरे तु न संशयः ।। २६।।\nतूष्णींभूता एकचित्ता ब्रह्मण्यागतमानसाः ।\nविस्मयोत्फुल्लनयना निरीक्षन्तः परस्परम् ।। २७ ।।\nनमस्कुर्वन्ति च पुनर्गुरुं लोकगुरुं प्रभुम् ।\nमनसैव सुरश्रेष्ठाः पुरस्कृत्य तु कश्यपम् ।। २८ ।।\nपुनः सम्पूज्य परमं वेदोच्चारणनिःस्वनम् ।\nगम्भीरोदारमधुरं सुस्वरं हंसगद्गदम् ।। २९ ।।\nऐक्यनानात्वसंयोगसमवायविशारदैः ।\nलोकायतिकमुख्यैश्च शुश्रुवुः स्वनमीरितम् ।। 3.66.३०\nतत्र तत्र च विप्रेन्द्रान् नियतान् संशितव्रतान्।\nजपहोमपरान् मुख्यान् ददृशुः कश्यपात्मजाः ।। ३१ ।।\nतस्यां सभायामास्ते स्म ब्रह्मा लोकपितामहः ।\nसुरासुरगुरुः श्रीमान् विधिवद् देवमायया ।। ३२ ।।\nउपासते च तत्रैनं प्रजानां पतयः प्रभुम् ।\nदक्षः प्रचेताः पुलहो मरीचिश्च द्विजोत्तमः ।। ३३ ।।\nभृगुरत्रिर्वसिष्ठश्च गौतमो नारदस्तथा ।\nमनुर्द्यौरन्तरिक्षं च वायुस्तेजो जलं मही ।। ३४ ।।\nशब्दस्पर्शौ च रूपं च रसौ गन्धस्तथैव च ।\nप्रकृतिश्च विकाराश्च यच्चान्यत् कारणं महत् ।। ३५ ।।\nसाङ्गोपाङ्गाश्चतुर्वेदाः सरहस्यपदक्रमाः ।\nक्रियाश्च क्रतवश्चैव संकल्पः प्राण एव च ।। ३६ ।।\nएते चान्ये च बहवः स्वयम्भुवमुपस्थिताः ।\nअर्थो धर्मश्च कामश्च द्वेषो दर्पश्च नित्यदा ।। ३७ ।।\nशक्रो बृहस्पतिश्चैव संवर्तो बुध एव च ।\nशनैश्चरोऽथ राहुश्च ग्रहाः सर्वे ह्यशेषतः ।। ३८ ।।\nमरुतो विश्वकर्मा च नक्षत्राणि च भारत ।\nदिवाकरश्च सोमश्च ब्रह्माणं समुपासते ।। ३९ ।।\nसावित्री दुर्गतरणी वाणी सप्तविधा तथा ।\nसर्वाणि श्रुतिशास्त्राणि गाथाश्च नियमास्तथा ।। 3.66.४० ।।\nभाष्याणि सर्वशास्त्राणि देहवन्ति विशाम्पते ।\nक्षणा लवा मुहूर्ताश्च दिवा रात्रिश्च भारत ।। ४१ ।।\nअर्धमासाश्च मासाश्च ऋतवः षट् तथैव च ।\nसंवत्सराश्चतुर्युगं मासा रात्रिश्चतुर्विधा ।। ४२ ।।\nकालचक्रं च यद् दिव्यमनित्यं ध्रुवमव्ययम् ।\nएते चान्ये च बहवः स्वयम्भुवमुपस्थिताः ।। ४३ ।।\nते प्रविष्टाः सभां दिव्यां ब्रह्मणः सर्वकामदाम् ।\nकश्यपस्त्रिदशैः सार्धं पुत्रैर्धर्मविशारदैः ।। ४४ ।।\nसर्वतेजोमयीं दिव्यां ब्रह्मर्षिगणसेविताम् ।\nब्राह्म्या श्रिया दीप्यमानमचिन्त्यं विगतक्लमम् ।। ४५ ।।\nब्रह्माणं वीक्ष्य ते सर्वे आसीनं परमासने ।\nजग्मुर्मूर्ध्ना शुभौ पादौ ब्रह्मणस्ते दिवौकसः ।। ४६ ।।\nशिरोभिः स्पृश्य चरणौ तस्य ते परमेष्ठिनः ।\nविमुक्ताः सर्वपापेभ्यः शान्ता विगतकल्मषाः ।। ४७ ।।\nदृष्ट्वा तु तान्सुरान्सर्वान्कश्यपेन सहागतान्।\nआह ब्रह्मा महातेजा देवानां प्रभुरीश्वरः ।। ४८ ।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे ब्रह्मलोकगमने षट्षष्टितमोऽध्यायः ।। ६६ ।।"
  }
]
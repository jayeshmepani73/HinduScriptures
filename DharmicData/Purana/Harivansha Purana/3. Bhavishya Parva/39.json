[
  {
    "text": "वैशम्पायन उवाच\nनिष्प्रयत्ने सुरपतौ धर्षितेषु सुरेषु च ।\nहिरण्याक्षवधे बुद्धिं चक्रे चक्रगदाधरः ।। १ ।।\nवाराहः पर्वतो नाम यः पूर्वं समुदाहृतः ।\nस एव भूत्वा भगवानाजगामासुरान्तकृत् ।। २ ।।\nततश्चन्द्रप्रतीकाशमगृह्णाच्छङ्खमुत्तमम् ।\nसहस्रारं च तच्चक्रं चक्रपर्वतसंनिभम् ।। ३ ।।\nमहादेवो महाबुद्धिर्महायोगी महेश्वरः ।\nपठ्यते योऽमरैः सर्वैर्गुह्यैर्नामभिरव्ययः ।। ४ ।।\nसदसच्चात्मनि श्रेष्ठः सद्भिर्यः सेव्यते सदा ।\nइज्यते यः पुराणश्च त्रिलोके लोकभावनः ।। ५ ।।\nयो वैकुण्ठः सुरेन्द्राणामनन्तो भोगिनामपि ।\nविष्णुर्यो योगविदुषां यो यज्ञो यज्ञकर्मणाम् ।। ६ ।।\nमखे यस्य प्रसादेन भुवनस्था दिवौकसः ।\nआज्यं महर्षिभिर्दत्तमश्नुवन्ति त्रिधा हुतम् ।। ७ ।।\nयो गतिर्देवदैत्यानां यः सुराणां परा गतिः ।\nयः पवित्रं पवित्राणां स्वयम्भूरव्ययो विभुः ।। ८ ।।\nयस्य चक्रप्रविष्टानि दानवानां युगे युगे ।\nकुलान्याकुलतां यान्ति यानि दृप्तानि वीर्यतः ।। ९ ।।\nततो दैत्यद्रवकरं पौराणं शङ्खमुत्तमम् ।\nधमन् वक्त्रेण बलवानाक्षिपद् दैत्यजीवितम् ।। 3.39.१० ।।\nश्रुत्वा शङ्खस्वनं घोरमसुराणां भयावहम् ।\nक्षुभिता दानवाः सर्वे दिशो दश व्यलोकयन् ।। ११ ।।\nततः संरक्तनयनो हिरण्याक्षो महासुरः ।\nकोऽयमित्यब्रवीद् रोषान्नारायणमुदैक्षत ।। १२ ।।\nवाराहरूपिणं देवं संस्थितं पुरुषोत्तमम् ।\nशङ्खचक्रोद्यतकरं देवानामार्तिनाशनम् ।। १३ ।।\nरराज शङ्खचक्राभ्यां ताभ्यामसुरसूदनः ।\nसूर्याचन्द्रमसोर्मध्ये यथा नीलपयोधरः ।। १४ ।।\nततोऽसुरगणाः सर्वे हिरण्याक्षपुरोगमाः ।\nउद्यतायुधनिस्त्रिंशा दृप्ता देवमुपाद्रवन् ।। १५ ।।\nपीड्यमानोऽतिबलिभिर्दैत्यैः सर्वायुधोद्यतैः ।\nन चचाल हरिर्युद्धेऽकम्प्यमान इवाचलः ।। १६ ।।\nततः प्रज्वलितां शक्तिं वाराहोरसि दानवः ।\nहिरण्याक्षो महातेजाः पातयामास वीर्यवान् ।। १७ ।।\nतस्याः शक्त्याः प्रभावेण ब्रह्मा विस्मयमागतः ।\nसमीपमागतां दृष्ट्वा महाशक्तिं महाबलः ।। १८ ।।\nहुंकारेणैव निर्भर्त्स्य पातयामास भूतले ।\nतस्यां प्रतिहतायां तु ब्रह्मा साध्विति चाब्रवीत् ।। १९ ।।\nयः प्रभुः सर्वभूतानां वाराहस्तेन ताडितः ।\nततो भगवता चक्रमाविध्यादित्यसंनिभम् ।। 3.39.२० ।।\nपातितं दानवेन्द्रस्य शिरस्युत्तमकर्मणा ।\nततः स्थितस्यैव शिरस्तस्य भूमौ पपात ह ।\nहिरण्मयं वज्रहतं मेरुशृङ्गमिवोत्तमम् ।। २१ ।।\nहिरण्याक्षे हते दैत्ये शेषा ये तत्र दानवाः ।\nसर्वे तस्य भयत्रस्ता जग्मुराशु दिशो दश ।। २२ ।।\nस सर्वलोकाप्रतिचक्रचक्रो महाहवेष्वप्रतिमोग्रचक्रः ।\nबभौ वराहो युधि चक्रपाणिः कालो युगान्तेष्विव दण्डपाणिः ।। २३ ।।\nइति श्रीमहाभारते खिलभागे हरिवंशे भविष्यपर्वणि वाराहे एकोनचत्वारिंशोऽध्यायः ।। ३९ ।।"
  }
]
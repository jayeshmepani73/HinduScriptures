[
  {
    "text": "वैशम्पायन उवाच\nहासं कुर्वत्सु तेष्वेवं केशवः केशिसूदनः ।\nउवाच वचनं दूतं गच्छ मद्वचनाद् द्विज ।। १ ।।\nतावित्थं हंसडिम्भकौ ब्रूहि त्वरितविक्रमः ।\nबाणैर्दास्यामि निशितैः शार्ङ्गमुक्तैः शिलाशितैः ।। २ ।।\nअसिना वाथ दास्यामि निशितेन महात्मनोः ।\nशिरो वा छेत्स्यते चक्रं मत्करप्रहितं बलिम् ।। ३ ।।\nयो वरं दत्तवान् रुद्रो युवयोर्धार्ष्ट्यकारणम् ।\nस एव रक्षिता वां स्यात्तं जित्वा वां निहन्म्यहम् ।। ४ ।।\nदेशोऽयं संविधातव्यो यत्र नः संगतिर्भवेत्।\nतत्र गन्ता तथा चास्मि सबलः सहवाहनः।।५।।\nभवन्तौ निर्भयौ भूत्वा गच्छेतां सबलौ नृपौ ।\nपुष्करे वा प्रयागे वा मथुरायामथापि वा ।। ६ ।।\nतत्राहं सबलो याता नात्र कार्या विचारणा ।\nअथवा मित्रभावाच्च वक्तुमेवं न ते क्षमम् ।। ७ ।।\nन शक्यं यत् त्वया वक्तुं तच्च वक्ष्यति सात्यकिः ।\nत्वया सह ततो गत्वा साक्षिभूतो भव द्विज ।। ८ ।।\nइदं च जाने विप्रेन्द्र स्नेहो मयि सदा तव ।\nतेन त्वं विजयी भूत्वा संसारे दुःखसंकुले ।\nमत्कथापरमो नित्यं सदा भव जनार्दन ।। ९ ।।\nइति श्रीमहाभारते खिलभागे  हरिवंशे भविष्यपर्वणि हंसडिम्भकोपाख्याने षोडशाधिकशततमोऽध्यायः ।।११६ ।।"
  }
]
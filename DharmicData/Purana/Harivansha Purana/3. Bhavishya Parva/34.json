[
  {
    "text": "वैशम्पायन उवाच\nजगदण्डमिदं पूर्वमासीत् सर्वं हिरण्मयम् ।\nप्रजापतेर्मूर्तिमयमित्येवं वैदिकी श्रुतिः ।। १ ।।\nततो वर्षसहस्रान्ते बिभेदोर्ध्वमुखं विभुः ।\nलोकसंजननार्थाय बिभेदाण्डं पुनः पुनः ।। २ ।।\nभूयोऽष्टधा बिभेदाण्डं प्रभुर्वै लोकयोनिकृत् ।\nचकार जगतश्चात्र विभागं सर्वभागवित् ।। ३ ।।\nयच्छिद्रमूर्ध्वमाकाशं परा सुकृतिनां गतिः ।\nविहितं विश्वयोगेन यदधस्तद् रसातलम् ।। ४ ।।\nयदण्डमकरोत् पूर्वं देवलोकसिसृक्षया ।\nसमन्तादष्टधा यानि च्छिद्राणि कृतवांस्तु सः ।। ५ ।।\nविदिशस्ता दिशः सर्वा मनसैवाकरोद् द्विधा ।\nनानारागविरागाणि यान्यण्डशकलानि वै ।। ६ ।।\nबहुवर्णधराश्चित्रा बभूवुस्ते बलाहकाः ।\nयदण्डमध्ये स्कन्नं तदृतमासीत् समाहितम् ७\nजातरूपं तदभवत् तत् सर्वं पृथिवीतले ।\nतस्य क्लेदार्णवौघेन प्राच्छाद्यत समन्ततः ।। ८ ।।\nपृथिवी निखिला राजन् युगान्ते सागरैरिव ।। ९ ।।\nयच्चाण्डमकरोत् पूर्वं देवलोकचिकीर्षया ।\nतत्र तत्सलिलं स्कन्नं सोऽभवत् काञ्चनोगिरिः।। १० ।।\nतेनाम्भसा प्लुताः सर्वा दिशश्चोपदिशस्तथा ।\nअन्तरिक्षं च नाकं च यच्चान्यत् किंचिदन्तरम् ।। ११ ।।\nयत्र यत्र जलं स्कन्नं तत्र तत्र स्थितो गिरिः ।\nशैलैः समस्तैर्गहना विषमा मेदिनी भवत् ।। १२ ।।\nते सपर्वतजालौघैर्बहुयोजनविस्तृतैः ।\nपीडिता गुरुभिर्देवी पृथिवी व्यथिताभवत् ।। १३ ।।\nमहीतले भूरि जलं दिव्यं नारायणात्मकम् ।\nहिरण्मयं समुद्दिष्टं तेजो विमलरूपितम् ।। १४ ।।\nअशक्ता वै धारयितुमधः सा प्रविवेश ह ।\nपीड्यमाना भगवतस्तेजसा तेन सा क्षितिः ।। १५ ।।\nपृथिवीं विशतीं दृष्ट्वा तामधो मधुसूदनः ।\nउद्धारार्थं मनश्चक्रे लोकानां हितकाम्यया ।। १६ ।।\nश्रीभगवानुवाच\nमत्तेज एव बलवत् समासाद्य तपस्विनी ।\nरसातलं विशेद् देवी पङ्के गौरिव दुर्बला ।। १७ ।।\nधरण्युवाच\nत्रिविक्रमायामितविक्रमाय\nमहानृसिंहाय चतुर्भुजाय ।\nश्रीशार्ङ्गचक्रासिगदाधराय\nनमोऽस्तु तस्मै पुरुषोत्तमाय ।। १८ ।।\nत्वयाऽऽत्मना धार्यते वै त्वया संह्रियते जगत् ।\nत्वं धारयसि भूतानां भुवनं त्वं बिभर्षि च ।। १९ ।।\nयत्त्वया धार्यते किंचित्तेजसा च बलेन च ।\nततस्तव प्रसादेन मया पश्चात् तु धार्यते ।। २०\nत्यया धृतं धारयामि नाधृतं धारयाम्यहम्।\nन हि तद् विद्यते रूपं यत्त्वया न तु धार्यते ।। २१ ।।\nत्वमेव कुरुषे वीर नारायण युगे युगे ।\nमम भारावतरणं जगतो हितकाम्यया ।। २२\nतवैव तेजसाऽऽक्रान्तां रसातलतलं गताम् ।\nत्रायस्व मां सुरश्रेष्ठ त्वामेव शरणं गताम् ।। २३।।\nदानवैः पीड्यमानाहं राक्षसैश्च दुरात्मभिः ।\nत्वामेव शरणं नित्यमुपयामि सनातनम् ।। २४ ।।\nतावन्मेऽस्ति भयं भूयो यावन्न त्वां ककुद्मिनम् ।\nशरणं यामि मनसा शतशोऽप्युपलक्षये ।। २५ ।।\nश्रीभगवानुवाच\nमा भैर्धरणि कल्याणि शान्तिं व्रज समाहिता।\nएष त्वामुचितं स्थानमानयामि मनीषितम् ।। २६ ।।\nवैशम्पायन उवाच\nततो महात्मा मनसा दिव्यं रूपमचिन्तयत्।\nकिं नु रूपमहं कृत्वा उद्धरामि वसुन्धराम् ।। २७ ।।\nजले निमग्नां धरणीं येनाहं वै समुद्धरे ।\nइत्येवं चिन्तयित्वा तु देवस्त्वत्करणे मतिम् ।। २८ ।।\nजलक्रीडारुचिस्तस्माद् वाराहं रूपमस्मरत् ।\nहरिरुद्धरणे युक्तस्तदाभूदस्य भूमिभृत् ।। २९ ।\nअधृष्यं सर्वभूतानां वाङ्मयं ब्रह्मसम्मितम्।\nदशयोजनविस्तारमुच्छ्रितं शतयोजनम् ।। ३० ।।\nनीलमेघप्रतीकाशं मेघस्तनितनिःस्वनम् ।\nमहागिरेः संहननं श्वेतदीप्तोग्रदंष्ट्रिणम् ।। ३१ ।।\nविद्युदग्निप्रतीकाशमादित्यसमतेजसम् ।\nपीनवृत्तायतस्कन्धं दृप्तशार्दूलगामिनम् ।। ३२ ।।\nपीनोन्ततकटीदेशं वृषलक्षणपूजितम्।\nरूपमास्थाय विपुलं वाराहममितं हरिः ।। ३३ ।।\nपृथिव्युद्धरणार्थाय प्रविवेश रसातलम् ।\nवेदपादो यूपदंष्ट्रः क्रतुदन्तश्चितीमुखः ।। ३४ ।।"
  }
]
[
  {
    "text": "वैशम्पायन उवाच\nतस्यां सभायां दैत्येन्द्रो हिरण्यकशिपुः प्रभुः ।\nआसीन आसने दिव्ये नल्वमात्रे प्रमाणतः ।। १ ।।\nदिवाकरनिभे रम्ये दिव्यास्तरणसम्भृते ।\nरराज सुचिरं राजन् ज्वलत्काञ्चनकुण्डलः ।। २ ।।\nतस्य दैत्यपतेर्मन्दं विरजस्कं समन्ततः ।\nदिव्यगन्धवहस्तत्र मारुतः सुमुखो ववौ ।। ३ ।।\nतत्र देवाः सगन्धर्वा गणैरप्सरसां वृताः ।\nदिव्यतालेन दिव्यानि जगुर्गीतानि गायनाः ।। ४ ।।\nविश्वाची सहजन्या च प्रम्लोचेत्यभिविश्रुता ।\nदिव्या च सौरभेयी च समीची पुञ्जिकस्थला ।। ५ ।।\nमिश्रकेशी च रम्भा च चित्रसेना शुचिस्मिता ।\nचारुनेत्रा घृताची च मेनका चोर्वशी तथा ।। ६ ।।\nएताः सहस्रशश्चान्या नृत्यगीतविशारदाः ।\nउपतिष्ठन्ति राजानं हिरण्यकशिपुं तदा ।। ७ ।।\nहिरण्यकशिपुस्तत्र विचित्राभरणाम्बरः ।\nस्त्रीसहस्रैः परिवृतस्तस्थौ ज्वलितकुण्डलः ।। ८ ।।\nतत्रासीनं महाबाहुं हिरण्यकशिपुं प्रभुम् ।\nउपासन्ति दितेः पुत्राः सर्वे लब्धवराः पुरा ।। ९।।\nबलिर्वैरोचनस्तत्र नरकः पृथिवीजयः ।\nप्रह्रादो विप्रचित्तिश्च गविष्ठश्च महासुरः ।। 3.42.१० ।।\nचन्द्रहन्ता क्रोधहन्ता सुमनाः सुमतिः खरः ।\nघटोदरो महापार्श्वः क्रथनः पिठरस्तथा ।। ११ ।।\nविश्वरूपश्च रूपश्च विरूपश्च महाद्युतिः ।\nदशग्रीवश्च वाली च मेघवासा महारवः ।। १२ ।।\nकटाभो विकटाभश्च संह्रादश्चेन्द्रतापनः ।\nदैन्यदानवसंघाश्च सर्वे ज्वलितकुण्डलाः ।। १३ ।।\nस्रग्विणो वाग्मिनः सर्वे सर्वे सुचरितव्रताः ।\nसर्वे लब्धवराः शूरा सर्वे विगतमृत्यवः ।। १४ ।।\nएते चान्ये च बहवो हिरण्यकशिपुं प्रभुम् ।\nउपासन्ते महात्मानं सर्वे दिव्यपरिच्छदाः ।। १५ ।।\nविमानैर्विविधैरग्र्यैर्भ्राजमानैरिवार्चिभिः ।\nस्रग्विणो भूषणधरा यान्ति चायान्ति हेलया ।। १६ ।\nविचित्राभरणोपेता विचित्रवसनास्तथा ।\nविचित्रशस्त्रकवचा विचित्रध्वजवाहनाः ।। १७ ।।\nमहेन्द्रचापसंकाशैर्विचित्रैरङ्गदैर्वरैः ।\nभूषिताङ्गा दितेः पुत्रास्तमुपासन्ति नित्यशः ।। १८ ।।\nतस्यां सभायां दिव्यायामसुराः पर्वतोपमाः ।\nहिरण्यमुकुटाः सर्वे दिवाकरसमप्रभाः ।। १९ ।।\nकनकमणिविचित्रवेदिकायामुपहितरत्नसहस्रवीथिकायाम्।\nस ददर्श मृगाधिपः सभायां सुरुचिरदन्तगवाक्षसंवृतायाम् ।। 3.42.२० ।।\nकनकविमलहारभूषिताङ्गं   दितितनयं स मृगाधिपो ददर्श ।\nदिनकरकरप्रभं ज्वलन्तमसुरसहस्रगणैर्निषेव्यमाणम् ।। २१ ।।\nइति श्रीमहाभारते खिलभागे हरिवंशे भविष्यपर्वणि  नारसिंहे द्विचत्वारिंशोऽध्यायः ।। ४२ ।।"
  }
]
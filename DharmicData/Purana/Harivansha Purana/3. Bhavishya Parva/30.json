[
  {
    "text": "जनमेजय उवाच\nब्रह्मन् खिले वर्तमाने निर्मर्यादे महाग्रहे ।\nअविनाशे च भूतानां कथमासन् प्रजास्तदा ।। १ ।\nवैशम्पायन उवाच\nअभ्यषिञ्चत्पृथुं वैन्यं पुरा राज्ये प्रजापतिः ।\nराज्याय ऋषिभिः सार्धं प्रजाधर्मपरायणः ।। २ ।।\nएष नः परमो राजा सानुरागो व्यजायत ।\nत्रेतायां सम्प्रवृत्तायामन्योन्यमनुजल्पिरे ।। ३ ।।\nएष नो वृत्तिदाता च शिल्पानां च प्रवर्तिता ।\nनिर्माता सर्वभूतानां सत्यप्राप्तेन कर्मणा ।। ४ ।।\nएतस्मिन्नन्तरे देवा गन्धमादनसानुषु ।\nबहुभिर्नियमैः श्रान्ता निषण्णा गिरिसानुषु ।। ५ ।।\nअथ गन्धं समासाद्य समन्ताद् देवदानवाः ।\nमाथवे समये प्राप्ते तेन गन्धेन दर्पिताः ।। ६ ।।\nपुष्पमात्रस्य यद् वीर्यं मारुतेन विसर्पितम् ।\nमनोग्राहि सुखं सर्वं पार्थिवं गन्धमुत्तमम् ।। ७ ।।\nते दैत्यास्तेन गन्धेन किंचिद् विस्मयमागताः ।\nप्रसन्नमनसो भूत्वा परं सौख्यमुपागताः ।। ८ ।।\nऊचुश्च सहिताः सर्वे तेन गन्धेन दर्पिताः ।\nपुष्पमात्रस्य यद् वीर्यं किं तस्य फलतो भवेत् ।। ९ ।।\nअनुमानेन विज्ञेया विविधाः कर्मबुद्धयः ।\nशुभाश्चैवाशुभाश्चैव बुद्धिप्राणेन देहिनाम् ।। 3.30.१० ।।\nतस्माद् वयं पयोमध्ये ओषध्यो निर्मथामहे ।\nमन्दरेण विशालेन बलिना कामरूपिणा ।। ११ ।।\nसमुद्रमभिसंरम्भान्मथ्नीमः सोमजं जलम् ।\nपीत्वा च सहिताः सर्वे प्रस्थिताः कामरूपिणः ।। १२।\nविष्णुरेवाग्रणीस्तेषां भविष्यति महाबलः ।\nदिवं च वसुधां चैव भोक्ष्यामः सह शत्रुभिः ।। १३ ।।\nसमूलपत्रशाखाश्च सपुष्पाः फलशालिनः ।\nसर्वे ग्रहांश्च गृह्णीमः सुधां च वसुधातले ।। १४ ।।\nउद्धृत्य गिरिपादेभ्यो गन्धमादनसानुजान् ।\nप्रभाष्य वचनं दैत्या मन्दरस्य प्रकम्पने ।। १५ ।।\nसमुद्धर्तुं प्रधावन्तः कम्पयन्ति स्म मेदिनीम् ।\nनिश्चयेन महावीर्या बाहुभिः परिणाहिभिः ।। १६ ।।\nन शक्नुस्ते सूमुद्धर्तुं शैलेन्द्रं दनुवंशजाः ।\nनिपेतुर्जानुभिर्घृष्टा विपुले पर्वतान्तरे ।। १७ ।।\nसमाधायात्मनाऽऽत्मानं तपसा दग्धकिल्बिषाः ।\nपितामहं प्रपद्यन्ते शिरोभिः कामरूपिभिः ।। १८।।\nतेषां मनोऽभिलषितं ब्रह्मा सर्वत्रगो वशी ।\nज्ञात्वा बहुविधैर्वाक्यैर्व्याजहार सरस्वतीम् ।। १९ ।।\nअशरीरां शरीरस्थः परया वर्णसम्पदा ।\nसर्वलोकमतिर्ब्रह्मा लोकानां हितकाम्यया ।। 3.30.२० ।।\nआदित्यैर्वसुभिश्चैव रुद्रैश्च समरुद्गणैः ।\nदेवैर्यक्षैः सगन्धर्वैः किन्नरैश्च प्रगायिभिः ।। २१ ।।\nसमेत्य सहितैः सर्वैः शक्य उद्धरितुं गिरिः ।\nअमृतार्थे महातेजा धातुभिः समरंजितः ।। २२ ।।\nसुरासुरगणाः सर्वे समुत्पाट्य महागिरिम् ।\nहस्तारूढाः प्रपश्यन्ति वीरुधो हिमवद्रसम् ।। २३ ।।\nएतच्छुत्वा च वचनं सर्वेषामन्तिके तदा ।\nदैतेया बाहुबलिनो मनोभिर्वाग्भिरैव च ।। २४ ।।\nविक्रीडभूता बहुधा बभूवुर्लवणाम्भसः ।\nयत्र पुष्करविन्यस्तः सहितैर्देवदानवैः ।। २५ ।।\nसुरासुरगणाः सर्वे सहिता लवणाम्भसः ।\nमन्दरं पुष्करं कृत्वा नेत्रं वासुकिमेव च ।। २६ ।।\nसमाः सहस्रं मथितं जलमोषधिभिः सह ।\nक्षीरभूतं समायोगादमृतं समपद्यत ।। २७ ।।\nतज्जह्रुरसुराः पूर्वमाक्रान्ता लोभमन्युना ।\nधन्वन्तरिस्तथा मद्यं श्रीर्देवी कौस्तुभो मणिः।। २८ ।।\nशशाङ्को विमलश्चापि समुत्तस्थुः समन्ततः ।\nउच्चैःश्रवा हयो रम्यः पीयूषं तदनन्तरम् ।। २९ ।।\nपश्चाद् देवास्तदातुमुद्यता राहुमब्रुवन् ।\nन तु केचित्पिबन्ति स्म दैत्या नैव च दानवाः ।। 3.30.३० ।।\nचिच्छेदाथ हरिः संख्ये राहोश्चक्रेण कं तदा ।\nअनिर्मुक्तं पितृगणैर्मुनिभिश्च सनातनैः ।। ३१ ।।\nतदिन्द्रहस्तादमृतं जहार पृथिवी स्वयम् ।\nजगामाङ्कगता देवी ब्रह्मवाक्यप्रचोदिता ।। ३२ ।।\nइति श्रीमहाभारते खिलभागे हरिवंशे भविष्यपर्वणि पौष्करे त्रिंशोऽध्यायः ।। ३० ।।"
  }
]
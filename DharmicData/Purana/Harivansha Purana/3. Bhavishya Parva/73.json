[
  {
    "text": "जनमेजय उवाच\nकिमर्थं भगवान् विष्णुर्देवदेवो जनार्दनः ।\nगतः कैलासशिखरमालयं शंकरस्य च ।। १ ।।\nनारदाद्यैस्तपोवृद्धैर्मुनिभिस्तत्त्वदर्शिभिः ।\nतत्र दृष्टो महादेवः शंकरो नीललोहितः ।। २ ।।\nकेशवेन पुरा विप्र कुर्वता तप उत्तमम् ।\nअर्चितो देवदेवेन शंकरश्चेति नः श्रुतम् ।। ३ ।।\nदेवौ तत्र जगन्नाथौ दृष्टवन्तौ पुरातनौ ।\nअर्चयांचक्रिरे देवा इन्द्राद्याः शंकरं हरिम् ।। ४ ।।\nतौ हि देवौ महादेवावेकीभूतौ द्विधा कृतौ ।\nएकात्मानौ जगद्योनी सृष्टिसंहारकारकौ ।। ५ ।।\nपरस्परसमावेशाज्जगतः पालने स्थितौ ।\nतयोस्तत्र यथावृत्तं कैलासे पर्वतोत्तमे ।। ६ ।।\nऋषयः किमचेष्टन्त दृष्ट्वा तौ पुरुषोत्तमौ ।\nएतत् सर्वमशेषेण वक्तुमर्हसि सत्तम ।। ७ ।।\nयथा गतो हरिर्विष्णुः कृष्णो जिष्णुः पुरातनः ।\nयथा च शंकरः साक्षात्कृतवान्नागभूषणः ।\nएतत् सर्वं विप्रवर्य ब्रूहि तत्त्वेन यत्नतः ।। ८ ।।\nवैशम्पायन उवाच\nशृणुष्वावहितो राजन् यथा कृष्णो गतो नगम् ।\nयथा च दृष्टो देवेशः शंकरो वृषवाहनः ।। ९ ।।\nयथा चचार स तपो यथा ते मुनयो गताः ।\nएवं तयोर्यथावृत्तं तथा शृणु नरोत्तम ।। 3.73.१० ।।\nद्वैपायनोऽथ भगवान् यथा प्रोवाच मां तथा ।\nनमस्कृत्य प्रवक्ष्यामि केशवं खगवाहनम् ।। ११ ।।\nयथाशक्ति यथाप्रज्ञं शृणु यत्नेन सुव्रत ।\nन चाशुश्रूषवे वाच्यं नृशंसायातपस्विने ।। १२।।\nनानधीताय वक्तव्यं पुण्यं पुण्यवता सदा ।\nस्वर्ग्यं यशस्यं धन्यं च बुद्धिशुद्धिकरं सदा ।।१३।।\nध्येयं पुण्यात्मनां नित्यमिदं वेदार्थनिश्चितम् ।\nअनेकारण्यसंयुक्तं सेवन्ते नित्यमीदृशम् ।।१४।।\nमुनयो वेदनिरता नारदाद्यास्तपोधनाः ।\nअत्यद्भुतं महापुण्यं वृत्तं कैलासपर्वते ।।१५।।\nशिवयोर्देवयोस्तत्र हरेश्चैव भवस्य ह ।\nहतेष्वसुरसंघेषु नरकादिषु भूमिप ।।१६।\nहतेष्वथ नृपेष्वेवं किंचिच्छिष्टेषु शत्रुषु ।\nशासति स्म सदा विष्णुः पृथिवीं पुरुषोत्तमः ।। १७।।\nद्वारवत्यां जगन्नाथो वसन् वृष्णिभिरीश्वरः ।\nरुक्मिण्या संगतो देवो वसंस्तत्र पुरे हरिः ।। १८।।\nकदाचिच्च तया सार्धं शेते रात्रौ जगत्पतिः ।\nविहरंश्च यथायोगं प्रीतः प्रीतियुजा तया ।।१९।।\nअथोवाच तदा देवी रुक्मिणी रुक्मभूषणा ।\nपुत्रमिच्छामि देवेश त्वत्तो माधव नन्दनम् ।।3.73.२०।।\nबलिनं रूपसम्पन्नं त्वयैव सदृशं प्रभो ।\nवृष्णीनामपि नेतारं वीर्यवन्तं तपोनिधिम् ।।२१।।\nसर्वशास्त्रार्थकुशलं राजविद्यापुरस्कृतम् ।\nएवमादिगुणैर्युक्तं दातुमर्हसि सत्तम ।।२२।।\nत्वयि सर्वस्य दातृत्वं नित्यमेव प्रतिष्ठितम् ।\nत्वं हि सर्वस्य कर्ता च दाता भोक्ता जगत्पतिः ।।२३।।\nविशेषतस्तु भृत्यानां शुश्रूषानियतात्मनाम् ।\nवक्तव्यं किमु देवेश यदि भक्तास्मि केशव ।।२४।।\nअनुग्रहो यदि स्यान्मे देवदेव जगत्पते ।\nदातुमर्हसि पुत्रं त्वं वीर्यवन्तं जनार्दन ।।२५।।\nवैशम्पायन उवाच\nइत्युक्तो देवदेवेशः प्रियया प्रीयमाणया ।\nतया महिष्या रुक्मिण्या रुक्मिशत्रुर्यदूद्वहः ।।२६।।\nप्रोवाच वचनं काले रुक्मिणीं यादवेश्वरः ।\nदातास्मि तादृशं पुत्रं यं त्वमिच्छसि भामिनि ।।२७।।\nनित्यं भक्तासि मे देवि नात्र कार्या विचारणा ।\nअवश्यं तव दास्यामि पुत्रं शत्रुनिबर्हणम् ।।२८।।\nपुत्रेण लोकाञ्जयति सतां कामदुघा हि ये ।\nनरकं पुदिति ख्यातं दुःखं च नरकं विदुः ।।२९।।\nपुदस्त्राणात् ततः पुत्रमिहेच्छति परत्र च ।\nअनन्ताः पुत्रिणो लोकाः पुरुषस्य प्रिये शुभाः ।।3.73.३०।।\nपतिर्जायां प्रविशति गर्भो भूत्वा स मातरम् ।\nतस्यां पुनर्नवो भूत्वा दशमे मासि जायते ।।३१।।\nपुत्रवन्तं बिभेतीन्द्रः किं नु तेनाशितं भवेत् ।\nनापुत्रो विन्दते लोकान् कुपुत्राद् वन्ध्यता वरा ।।३२।।\nकुपुत्रो नरके यस्मात् सुपुत्रात् स्वर्ग एव हि ।\nतस्माद् विनीतं सत्पुत्रं श्रुतवन्तं दयापरम् ।।३३।।\nविद्यया विनयो यस्माद् विद्यायुक्तं सुधार्मिकम् ।\nइच्छेत् पुत्रं पुत्रकामः पुरुषो यत्नवान् बुधः ।।३४।।\nतस्माद् दास्यामि ते पुत्रं विद्यावन्तं सुधार्मिकम् ।\nएष गच्छामि पुत्रार्थं कैलासं पर्वतोत्तमम् ।।३५।।\nतत्रोपास्य महादेवं शंकरं नीललोहितम् ।\nततो लब्धास्मि पुत्रं ते भवाद् भूतहिते रतात् ।।३६।।\nतपसा ब्रह्मचर्येण भवं शंकरमव्ययम् ।\nतोषयित्वा विरूपाक्षमादिदेवमजं विभुम् ।।३७।।\nगमिष्याम्यहमद्यैव द्रष्टुं शंकरमव्ययम् ।\nस च मे दास्यते पुत्रं तोषितस्तपसा मया ।।३८।।\nतत्र गत्वा महादेवं नमस्कृत्य सहोमया ।\nप्रविश्य बदरीं पुण्यां मुनिजुष्टां तपोमयीम् ।।३९।।\nअग्निहोत्राकुलां दिव्यां गङ्गाम्बुप्लावितां सदा ।\nमृगपक्षिसमायुक्तां सिंहद्वीपिशताकुलाम् ।।3.73.४०।।\nबदरीफलसम्पूर्णा वानरक्षोभितद्रुमाम् ।\nवेत्रारूढमहावृक्षां कदलीखण्डमण्डिताम् ।।४१।\nमुनिभिर्वेदतत्त्वार्थविचारनिपुणैः सदा ।\nवेदनिश्चिततत्त्वार्थैः प्रमाणकुशलैर्युताम् ।।४२।।\nइदमेकमिदं तत्त्वमिति निश्चितमानसैः ।\nउपास्यमानामन्यत्र सिद्धैः सिद्धार्थतत्परैः ।।४३।।\nइतिहासपुराणज्ञैः सेव्यमानां महर्षिभिः ।\nगच्छद्भिः स्वर्गनिलयं परित्यज्य कलेवरम् ।।४४।\nप्रसिद्धां महतीं देवीं यास्यामि सुकृतालयाम् ।\nइत्युक्त्वा विररामैव देवदेवो जनार्दनः ।।।४५।\nइति श्रीमहाभारते खिलभागे हरिवंशे भविष्यपर्वणि कैलासयात्रायां त्रिसप्ततितमोऽध्यायः ।। ७३ ।।"
  }
]
[
  {
    "text": "वैशम्पायन उवाच\nएतस्मिन्नन्तरे राजन् द्वन्द्वयुद्धमवर्तत ।\nविचक्रं योधयामास शार्ङ्गधन्वा गदाधरः ।। १ ।।\nबलभद्रोऽथ हंसेन डिम्भकेन च सात्यकिः ।\nवसुदेवोग्रसेनाभ्यां हिडिम्बः पुरुषादकः ।। २ ।।\nशेषाश्च शेषै राजेन्द्र चकुर्युद्धमदीनगाः ।\nवासुदेवस्त्रिसप्तत्या दैत्यं वक्षस्यताडयत् ।। ३ ।।\nशरैर्निशितधारात्रैर्विस्मयं दर्शयन् रणे ।\nदानवो देवदेवेशं दृढेन निशितेन च ।। ४  ।।\nशरेणाकर्णमाकृष्य धनुःप्रवरमीश्वरम् ।\nजघान स्तनमध्ये च पश्यतस्तु शचीपतेः ।। ५ ।\nतेन विद्धोऽथ भगवान् वक्षोदेशे जनार्दनः ।\nअवमच्छोणितं विष्णुरादिकाले यथा प्रजाः ।। ६ ।।\nततः क्रुद्धो हृषीकेशः क्षुरप्रेणाहनद् ध्वजम् ।\nअश्वांश्च चतुरो हत्वा सारथिं च शरैस्त्रिभिः ।। ७ ।।\nततो दध्मौ महाशङ्खं यथा तारामये रणे ।\nरथादुत्प्लुत्य सहसा दानवः क्रोधमूर्च्छितः ।। ८ ।।\nगदां गृह्य महाघोरां दुःसहां वीर्यशालिनीम् ।\nतया जघान दैत्येन्द्रः किरीटे केशवस्य ह ।। ९ ।।\nललाटे च पुनर्विष्णुं सिंहनादं व्यनीनदत् ।\nततः शिलां च महतीं प्रगृह्य दनुजः किल ।। १० ।।\nभ्रामयित्वा दशगुणं प्राहरत् केशवोरसि ।\nतामापतन्तीं सम्प्रेक्ष्य हस्तेनादाय केशवः ।। ११ ।।\nजघान च तया दैत्यं स पपातार्दितः क्षितौ ।\nगतासुरिव संजज्ञे श्वसन्निव पपात ह ।। १२ ।।\nप्राप्य संज्ञां ततो दैत्यः क्रोधाद् द्विगुणमाबभौ ।\nआदाय परिघं घोरमिदमाह जनार्दनम् ।। १३ ।।\nअनेन तव गोविन्द दर्पजातं निहन्म्यहम् ।\nविक्रमज्ञस्तदा चासि मम देवासुरे रणे ।। १४ ।।\nतावेव विपुलौ बाहू स एवास्मि जनार्दन ।\nतथापि युध्यसे वीर ज्ञात्वा त्वं मामकं बलम् ।। १५ ।।\nवारयैनं महाबाहो परिघं बाहुनिःसृतम् ।\nइत्युक्त्वा देवदेवेशं शङ्खचक्रगदाधरम् ।\nचिक्षेप दैत्यो लोकेशं सर्वलोकस्य पश्यतः ।। १६ ।।\nतं गृह्य बाहुना कृष्णो हतोऽसीति वदन् हरिः ।\nखण्डशः कारयामास खङ्गेन निशितेन ह ।। १७ ।।\nउत्पाट्य वृक्षं दैत्येशः शतशाखं महाशिखम् ।\nतेन सम्पोथयामास विष्टरश्रवसं विभुम् ।। १८ ।।\nछित्त्वा तं चापि खड्गेन तिलशश्च चकार ह ।\nविक्रीड्य सुचिरं विष्णुस्तेन दैत्येन माधवः ।। १९ ।।\nहन्तुमैच्छत् तदा दैत्यमादाय निशितं शरम् ।\nआग्नेयास्त्रेण संयोज्य जघानैनं महान् हरिः ।। २० ।।\nसंदह्य स शरो दैत्यं सर्वलोकस्य पश्यतः ।\nयथापूर्वं जगामाशु करं भगवतः पुनः ।। २१ ।।\nहतशिष्टास्ततो दैत्याः पलायन्तो दिशो दश ।\nअद्यापि न निवर्तन्ते गच्छन्तो वै महोदधिम् ।। २२ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने कृष्णस्योत्कर्षे त्रयोविंशत्यधिकशततमोऽध्यायः ।। १२३ ।।"
  }
]
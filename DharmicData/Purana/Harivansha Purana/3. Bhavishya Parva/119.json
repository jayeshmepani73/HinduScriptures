[
  {
    "text": "वैशम्पायन उवाच\nततः क्रुद्धौ महाराज हंसो डिम्भक एव ।च ।\nइदं वै प्रोचतुर्वाक्त्यं रोषव्याकुलितेक्षणौ ।। १ ।।\nदिधक्षन्तौ दिशः सर्वाः सर्वान् वीक्ष्य नृपोत्तमान् ।\nकरेण निष्पीड्य करं स्मरन्तौ तद्वचो महत् ।। २ ।।\nक्व नु क्व वा नन्दसूनुः क्व वा रामो बलोत्कटः ।\nइति ब्रुवाणौ साक्षेपौ सात्यकिं सत्यसंगरम् ।। ३ ।।\nअरे यादवदायाद किं ब्रूषे नः पुरो गतः ।\nइतो निर्गच्छ मन्दात्मन्दूतस्त्वमसि साम्प्रतम् ।। ४ ।।\nअन्यथा वध्य एव त्वं प्रलपन् परुषं वचः ।\nसत्यं निर्लज्ज एवासि यद् ब्रूया ईदृशं वचः ।। ५ ।।\nआवामिदं जगत् सर्वं शासितुं संयतौ नृपौ ।\nको नाम मानुषे लोके करदो नैव जीवति ।। ६ ।।\nहत्वा गोपालकान् सर्वान् बद्ध्वा यादवकान् बहून् ।\nगृह्णीमः करसर्वस्वं ततो गच्छ नराधम ।। ७ ।।\nअवध्यो दूततां प्राप्तो बह्वबद्धं प्रभाषसे ।\nईश्वरो नौ वरं दाता ह्यस्त्राणामपि च प्रभुः ।। ८ ।।\nरक्षितारौ महाभूतौ संग्रामं गच्छतोश्च नौ ।\nपितरं याजयिष्यावो जित्वा गोपालकं रणे ।। ९ ।।\nएते प्रोक्ता भृशं युद्धे कातराः सर्व एव ते ।\nहत्वा तान्सबलान् युद्धे पुनर्जेष्यामि केशवम् ।। 3.119.१०\nसंहर्तव्या महासेना प्रगृहीतशरासना ।\nगृहीतप्रासमुशला गृहीतकवचा सदा ।। ११ ।।\nआरूढरथसाहस्रा गदापरिघसंकुला ।\nसुप्रभूतेन्धनवती प्रभूतबलसाधना ।। १२ ।।\nचाल्यतां वाहिनी घोरा बलाध्यक्षाः समन्ततः ।\nअवध्य एव गच्छ त्वं न ते मरणतो भयम् ।। १३ ।।\nसंग्रामः पुष्करेऽस्माकं श्वः परश्वोऽपि वा नृप ।\nततो ज्ञास्यामहे वीर्यं केशवस्य वलस्य च ।\nये त्वयोक्ता नृपाः संख्ये तेषामपि च यद् बलम्।। १४।।\nसात्यकिरुवाच\nहंसागच्छामि वां हन्तुं श्वः परश्वोऽपि वा नृप ।\nअद्यैव हि मया वध्यौ न चेद् दूतो भवाम्यहम् ।।१५।।\nन हि श्वो वा परश्वो वा युवां कटुकभाषिणौ ।\nदौत्ये हि दुःखमतुलं वहाम्येव सदा नृणाम् ।। १६ ।।\nअन्यथाहं युवां हत्वा ततो यास्यामि निर्वृतिम् ।\nस्ववीर्यं बाहुदर्पं च दर्शयन् वां नृपाधमौ ।। १७ ।।\nशङ्खचक्रगदापाणिः शार्ङ्धन्वा किरीटभृत् ।\nनीलकुञ्चितकेशाढ्यो लम्बबाहुः श्रिया वृतः ।। १८ ।।\nस सर्वलोकप्रभवो विश्वरूपः सुरूपवान् ।\nदैत्यदानवहन्तासौ योगिध्येयः पुरातनः ।। १९ ।।\nपद्मकिञ्जल्कनयनः श्यामलः सिंहविक्रमः ।\nसृष्टिस्थितिलयेष्वेकः कर्ता त्रिजगतो गुरुः ।। 3.119.२० ।।\nशरेण निशितेनाजौ दर्पं वां व्यपनेष्यति ।\nइत्युक्त्वा रथमारुह्य प्रययौ सात्यकिः किल ।। २१ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सात्यकिप्रतिप्रयाणे एकोनविंशत्यधिकशततमोऽध्यायः ।। ११९ ।।"
  }
]
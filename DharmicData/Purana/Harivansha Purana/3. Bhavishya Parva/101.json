[
  {
    "text": "वैशम्पायन उवाच\nततः शरं समादाय वासुदेवः प्रतापवान् ।\nपौण्ड्रं जघान सहसा निशितेन शरेण ह ।। १ ।।\nपौण्ड्रोऽथ वासुदेवस्तु शरैर्दशभिराशुगैः ।\nवासुदेवं जघानाशु वार्ष्णेयं वृष्णिनन्दनम् ।। २ ।।\nदारुकं पञ्चविंशत्या हयान् दशभिरेव च ।\nसप्तत्या वासुदेवं तु यादवं वासुदेवकः ।। ३ ।।\nततः प्रहस्य सुचिरं केशवः केशिसूदनः ।\nधृष्टोऽसाविति मनसा सम्पूज्य यदुनन्दनः ।। ४ ।।\nआकृष्य शार्ङ्गं बलवान् संधाय रिपुसूदनः ।\nनाराचेन सुतीक्ष्णेन ध्वजं चिच्छेद केशवः ।। ५ ।।\nसारथेश्च शिरः कायादाहृत्य यदुनन्दनः ।\nअश्वांश्च चतुरो हत्वा चतुर्भिः सायकोत्तमैः ।। ६ ।।\nरथं राज्ञः समाहत्य तदोभौ पार्ष्णिसारथी ।\nचक्रे च तिलशः कृत्वा हसन् किंचिदिव स्थितः ।। ७ ।।\nपौण्ड्रको वासुदेवस्तु रथादुत्प्लुत्य सत्वरः ।\nआदाय निशितं खङ्गं प्राहिणोत् केशवाय सः ।। ८ ।।\nस खङ्गं शतधा कृत्वा तूष्णोमासीच्च केशवः ।\nततः परं महाघोरं परिघं कालसम्मितम् ।। ९ ।।\nगृहीत्वा वासुदेवाय वासुदेवः प्रतापवान् ।\nप्राहिणोद् वृष्णिवीराय सर्वक्षत्रस्य पश्यतः ।। 3.101.१० ।।\nतद् द्विधा जगतां नाथश्चकार यदुनन्दनः ।\nततश्चक्रं महाघोरं सहस्रारं महाप्रभम् ।। ११ ।।\nत्रिंशद्भारसमायुक्तमायसाख्यममित्रहा ।\nआदायाथ महाराज केशवं वाक्यमब्रवीत् ।। १२ ।।\nपश्येदं निशितं घोरं तव चक्रविनाशनम् ।\nअनेन तव गोविन्द दर्पं दर्पवतां वर ।। १३ ।।\nअपनेष्यामि वार्ष्णेय सर्वक्षत्रस्य पश्यतः ।\nत्वामुद्दिश्य महाघोरं कृतमन्यद् दुरासदम् ।। १४ ।।\nयदि शक्तो हरे कृष्ण दारयेदं महास्पदम् ।\nइत्युक्त्वा तच्छतगुणं भ्रामयित्वा महाबलः ।। १५ ।।\nचिक्षेपाथ महावीर्यः पौण्ड्रको नृपसत्तमः ।\nअवप्लुत्य ततो देशात् तदुत्सृज्य महाबलः ।। १६ ।।\nसिंहनादं महाघोरं व्यनदद् वीर्यवांस्तदा ।\nततो विस्मयमापन्नो भगवान् देवकीसुतः ।। २७ ।।\nअहो वीर्यमहो धैर्यमस्य पौण्ड्रस्य दुःसहम् ।\nइति मत्वा जगन्नाथ उत्थितश्च रथोत्तमात् ।। १८ ।।\nततः शिलां समादाय प्रेषयामास केशवम् ।\nतां शिलां प्रेषयामास तस्मै यदुकुलोद्वहः ।। १९ ।।\nपौण्ड्रेण सुचिरं कालं विक्रीड्य भगवान् हरिः ।\nततश्चक्रं समादाय निशितं रक्तभोजनम् ।। 3.101.२० ।।\nदैत्यमांसप्रदिग्धाङ्गं नारीगर्भविमोचनम् ।\nशातकुम्भमयं घोरं दैत्यदानवनाशनम् ।। २१ ।। ।\nसहस्रारं शतारं तदद्भुतं दैत्यभीषणम् ।\nऐश्वर्यवर्म परमं नित्यं सुरगणार्चितम् ।। २२ ।।\nविष्णुः कृष्णस्तथा शार्ङ्गी नित्ययुक्तः सदा हरिः ।\nजघान तेन गोविन्दः पौण्ड्रकं नृपसत्तमम् ।। २३ ।।\nतस्य देहं विदार्याशु चक्रं पिशितभोजनम् ।\nकृष्णस्याथ करं भूयः प्राप सर्वेश्वरस्य ह ।। २४ ।।\nततः स पौण्ड्रको राजा गतासुः प्रापतद् भुवि ।\nनिहत्य भगवान् विष्णुर्दुर्विज्ञेयगतिः प्रभुः ।\nप्रतिपेदे सुधर्मां तु यादवैः पूजितो हरिः ।। २५ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां पौण्ड्रकवासुदेववधे\nएकाधिकशततमोऽध्यायः ।। १०१ ।।"
  }
]
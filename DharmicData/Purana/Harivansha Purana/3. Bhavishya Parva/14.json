[
  {
    "text": "वैशम्पायन उवाच\nस्थित्वा तस्मिंस्तु कमले ब्रह्मा ब्रह्मविदां वरः ।\nऊर्ध्वबाहुर्महाबाहुस्तपो घोरं समाश्रितः ।। १ ।।\nज्वलन्निव च तेजस्वी भाभिः स्वाभिस्तमोनुदः ।\nबभासे सर्वधर्मज्ञः सहस्रांशुरिवांशुमान् ।। २ ।।\nअथान्यद्रूमास्थाय शम्भुर्नारायणोऽव्ययः ।\nद्विधा कृत्वाऽऽत्मनाऽऽत्मानमचिन्त्यात्मा सनातनः।३।\nआजगाम महातेजा योगाचार्यो महायशाः ।\nसांख्याचार्यश्च मतिमान् कपिलो ब्राह्मणो वरः ।। ४ ।।\nदेवर्षिभिस्तु तावेतौ ब्रह्म ब्रह्मविदां वरौ ।\nउभावपि महात्मानावूर्जितौ क्षेत्रतत्परौ ।। ५ ।।\nतौ प्राप्तावूचतुस्तत्र ब्रह्माणममितौजसम् ।\nपरावरविशेषज्ञौ पूजितौ परमर्षिभिः ।। ६ ।।\nबहुत्वाद् दृढपादश्च विश्वात्मा जगतः स्थितिः ।\nग्रामणीः सर्वलोकानां ब्रह्मा लोकगुरुर्वरः ।। ७ ।।\nतयोस्तद् वचनं श्रुत्वा तिस्रो व्याहृतयो जपन् ।\nत्रीनिमान्कृतवाँल्लोकान्यथाह ब्राह्मणी श्रुतिः।। ८ ।।\nपुत्रं भूसंज्ञकं चैव समुत्पादितवान् प्रभुः ।\nततोऽग्रे तद्गतस्नेहो ब्रह्मा मानसमव्ययम् ।। ९ ।।\nसोत्पन्नस्त्वग्रे ब्रह्माणमुवाच मानसः सुतः ।\nकरोमि किं ते साहाय्यं ब्रवीतु भगवानिति ।। १० ।।\nब्रह्मोवाच\nय एष कपिलो नाम ब्रह्मा नारायणस्तथा ।\nवदते वरदस्त्वां तु तत्कुरुष्व महामते ।। ११ ।।\nवैशम्पायन उवाच\nब्रह्मणोक्तस्तदा भूयः संशयं समुपस्थितः ।\nशुश्रूषुरस्मि युवयोः किं कुर्मीति कृताञ्जलिः ।। १२ ।।\nपरमेश्वरावूचतुः\nयत् सत्यमक्षरं ब्रह्म ह्यष्टादशनिधं स्मृतम् ।\nयत् सत्यममृतं चैव परं तत् समनुस्मर ।। १३ ।।\nवैशम्पायन उवाच\nएतद् वचो निशम्याथ स ययौ दिशमुत्तराम् ।\nगत्वा च तत्र ब्रह्मत्वमगमज्ज्ञानचक्षुषा ।। १४ ।।\nततो ब्रह्मा भुवर्नाम द्वितीयमसृजत् प्रभुः ।\nसंकल्पयित्वा च पुनर्मनसैव महामनाः ।। १५ ।।\nततः सोऽप्यब्रवीद् वाक्यं किं कुर्मीति पितामहम् ।\nपितामहसमाज्ञप्तो ब्रह्माणौ समुपस्थितः ।। १६ ।।\nब्रह्मभ्यां सहितः सोऽथ भूयो भागवतीं गतः ।\nप्राप्तश्च परमं स्थानं स तयोः पार्श्वमागतः ।। १७ ।।\nतस्मिन्नपि गते पुत्रं तृतीयमसृजत् प्रभुः ।\nमोक्षोपायेति कुशलं भूर्भुवर्नाम तं विभुः ।। १८।।\nआससाद स तद्धर्मं तयोरेवागमद् गतिम् ।\nएवं पुत्रास्त्रयोऽप्येते उक्ताः शम्भोर्महात्मनः ।। १९ ।।\nतान् गृहीत्वा सुतांस्तस्य प्रययौ स्वां गतिं तथा।\nनारायणोऽथ भगवान् कपिलश्च यतीश्वरः ।। २० ।।\nयं कालं तौ गतौ मुक्तौ ब्रह्मा तत्कालमेव तु ।\nतेपे घोरतरं भूयः स तपः संशितव्रतः ।। २१ ।।\nन रराम ततो ब्रह्मा प्रभुरेकस्तपश्चरन् ।\nशरीरार्द्धमथो भार्यां समुत्पादितवाञ्छुभाम् ।। २२ ।।\nतपसा तेजसा चैव वर्चसा नियमेन च ।\nसदृशीमात्मनो भार्यां समर्थां लोकसर्जने ।। २३ ।।\nतया सह ततस्तत्र रेमे ब्रह्मा तपोमयः ।\nसृजन् प्रजापतीन् सर्वान्सागरान् सरितस्तथा ।।२४।।\nततोऽसृजद् वै त्रिपदां गायत्रीं वेदमातरम्।\nअकरोच्चैव चत्वारो वेदान् गायत्रिसम्भवान् ।।२५।।\nआत्मार्थे चासृजत् पुत्राँल्लोककर्तॄन् पितामहः ।\nविश्वे प्रजानां पतयो येभ्यो लोका विनिःसृताः ।। २६ ।।\nविश्वेशं प्रथमं नाम महातपसमात्मजम् ।\nसर्वाश्रमतमं पुण्यं नाम्ना धर्मं स सृष्टवान् ।। २७।।\nदक्षं मरीचिमत्रिं च पुलस्त्यं पुलहं क्रतुम् ।\nवसिष्ठं गौतमं चैव भृगुमङ्गिरसं मनुम् ।। २८ ।।\nअथर्वभूता इत्येते ख्याता ब्रह्ममहर्षयः ।\nत्रयोदशसुतानां तु ये वंशा वै महर्षिणाम् ।। २९ ।।\nअदितिर्दितिर्दनुः काला दनायुः सिंहिका मुनिः ।\nप्रबोधा सुरसा क्रोधा विनता कद्रुरेव च ।। ३० ।।\nदक्षस्यैता दुहितरः कन्या द्वादश भारत ।\nनक्षत्राणि च भद्रं ते सप्तविंशतिरूर्जिताः ।। ३१ ।।\nमरीचेः कश्यपः पुत्रस्तपसा निर्मितः प्रभुः ।\nतस्मै कन्या द्वादशेमा दक्षस्ता अन्वमन्यत ।। ३२ ।।\nनक्षत्राख्यानि सोमाय वसवे दत्तवानृषिः ।\nरोहिण्यादीनि सर्वाणि पुण्यानि जनमेजय ।। ३३ ।।\nलक्ष्मीः कीर्तिस्तथा साध्या विश्वा कामानुगा शुभा ।\nदेवी मरुत्वती चैव ब्रह्मणा निर्मिता पुरा ।। ३४ ।।\nएताः पञ्च वरिष्ठा वै सुरश्रेष्ठाय भारत ।\nदत्ता धर्माय भद्रं ते ब्रह्मणा दृष्टधर्मणा ।। ३५ ।।\nया रूपार्द्धमयी पत्नी ब्रह्मणः कामरूपिणी ।\nसुरभिः सा तु गौर्भूत्वा ब्रह्माणं समुपस्थिता ।। ३६ ।।\nततस्तामगमद् ब्रह्मा मैथुने लोकपूजितः ।\nलोकसर्जनहेतुज्ञो गवामर्थाय भारत ।। ३७ ।।\nजज्ञे चैकादश सुतान् विपुलान् धर्मसंहितान् ।\nरक्तसंध्याभ्रसदृशान् दहनोपमतेजसः ।। ३८ ।।\nते रुदन्तो द्रवन्तश्च भगवन्तं पितामहम् ।\nरोदनाद् रावणाच्चैव ततो रुद्रा इति स्मृताः ।। ३९ ।।\nनिर्ऋतिश्चैव सर्पश्च तृतीयो ह्यज एकपात् ।\nमृगव्याधः पिनाकी च दहनोऽथेश्वरश्च वै ।। ४० ।।\nअहिर्बुध्न्यश्च भगवान् कपाली चापराजितः ।\nसेनानीश्च महातेजा रुद्रा एकादश स्मृताः ४१ ।।\nतस्यामेव सुरभ्यां तु जज्ञे गोवृषभस्तथा ।\nअकृष्टाश्च तथा माषाः सिकताः प्रश्रयोऽक्षताः ।।४२ ।।\nअजाश्चैव तु वत्साश्च तथैवामृतमुत्तमम् ।\nओषध्यः प्रवरा याश्च सुरभ्यां ताः समुत्थिताः ।। ४३ ।।\nधर्माल्लक्ष्म्युद्भवः कामः साध्या साध्यान् व्यजायत ।\nभवं च प्रभवं चैवमीशानं सुरभी तथा ।। ४४ ।।\nअरुन्धत्यारुणी चैव विश्वावसुबलध्रुवौ ।\nमहिषश्च तनूजश्च विज्ञातमनसावपि ।। ४५ ।।\nमत्सरश्च विभूतिश्च सर्वाः सुरभिसूनवः ।\nसुपर्वतं विषं नागं साध्या लोकनमस्कृता ।। ४६ ।।\nवासवानुगता देवी जनयामास वै सुतान् ।\nधरं वै प्रथमं देवं द्वितीयं ध्रुवमव्ययम् ।। ४७ ।।\nविश्वावसुं तृतीयं च चतुर्थं सोममीश्वरम् ।\nपञ्चमं पर्वतं चैव योगेन्द्रं तदनन्तरम् ।। ४८ ।।\nसप्तमं च ततो वायुमष्टमं निर्ऋतिं वसुम् ।\nधर्मस्यापत्यमित्येवं सुरभ्यां समजायत ।। ४९ ।।\nविश्वेदेवास्तु विश्वायां धर्माज्जाता इति श्रुतिः ।\nसुधर्मा च महाबाहुः शङ्खपाच्च महाबलः ।। ५० ।।\nदक्षश्चैव महाबाहुर्वपुष्मांश्च तथैव च ।\nचाक्षुषस्य मनोरेते तथानन्तमहीरणौ ।। ५१ ।।\nविश्वावसुसुपर्वाणौ विष्टरश्च महायशाः ।\nरुरुश्च ऋषिपुत्रो वै भास्करप्रतिमद्युतिः ।। ५२ ।।\nविश्वेदेवान्देवमाता विश्वेशाञ्जनयत्सुतान् ।\nमरुत्वती मरुत्वत्तो देवानजनयच्छुभान् ।। ५३ ।।\nअग्निं चक्षुर्हविर्ज्योतिः सावित्रं मित्रमेव च ।\nअमरं शरवृष्टिं च संक्षयं च महाभुजम् ।। ५४ ।।\nविरजं चैव शुक्रं च विश्वावसुविभावसू।\nअश्मन्तं चित्ररश्मिं च तथा निष्कुपितं नृपम् ।। ५५ ।।\nहूयमानं च हूतिं च चारित्रं बहुपन्नगम् ।\nबृहन्तं च बृहद्रूपं तथैव परतापनम् ।। ५६ ।।\nमरुत्वत्यां पुरा धर्माज्जज्ञे पुत्रद्वयं शुभम् ।\nअदित्यां जज्ञिरे राजन्नादित्याः कश्यपादथ ।\nइन्द्रो विष्णुर्भगस्त्वष्टा वरुणोंऽशोऽर्यमा रविः।। ५७ ।।\nपूषा मित्रश्च वरदो मनुः पर्जन्य एव च ।\nइत्येते द्वादशादित्या वरिष्ठास्त्रिदिवौकसः ।। ५८ ।।\nआदित्यस्य सरस्वत्यां जज्ञे पुत्रद्वयं शुभम् ।\nरूपश्रेष्ठं बलश्रेष्ठं त्रिदिवे रूपिणां वरम् ।। ५९ ।।\nदनुस्तु दानवाञ्जज्ञे दितिर्दैत्यान् व्यजायत ।\nकाला नु कालकेयांश्च ह्यसुरान्राक्षसांस्तथा ।। ६० ।।\nदनायुषायास्तनया व्याधयश्चाधयस्तथा ।\nसिंहिका ग्रहमाता च गन्धर्वजननी मुनिः ।। ६१ ।।\nप्रबोधाप्सरसां माता सुरसायां सरीसृपाः ।\nक्रोधायाः सर्वभूतानि पिशाचाश्चैव भारत ।। ६२ ।।\nतथा यक्षगणाश्चैव गुह्यकाश्च विशाम्पते ।\nचतुष्पदानि सर्वाणि ऋते गावस्तु सौरभाः ।। ६३ ।।\nअरुणो गरुडश्चैव विनतायां व्यजायत ।\nमहीधरान् सर्पनागान् देवी कद्रूर्व्यजायत ।। ६४ ।।\nएवं विवृद्धिमगमन् विश्वेलोकाः परस्परम्।\nतदा पौष्करके राजन् प्रादुर्भावे महात्मनः ।। ६५ ।।\nपुराणे पौष्करं चैव मया द्वैपायनाच्छ्रुतम् ।\nकथितं तेन पूर्वेण यत् कृतं परमर्षिभिः ।। ६६ ।।\nयश्चेदमग्र्यं प्रथमं पुराणं\nसदाप्रमत्तः पठते महात्मा ।\nअवाप्य कामानिह वीतशोकः\nपरत्र स स्वर्गफलानि भुङ्क्ते ।। ६७ ।।\nइति श्रीमहाभारते खिलभागे हरिवंशे भविष्यपर्वणि पौष्करे सर्वभूतोत्पत्तौ चतुर्दशोऽध्यायः ।। १४ ।।"
  }
]
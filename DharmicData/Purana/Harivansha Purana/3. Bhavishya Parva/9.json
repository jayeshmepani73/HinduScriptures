[
  {
    "text": "वैशम्पायन उवाच\nभूत्वा नारायणो योगी सप्तमूर्तिर्विभावसुः ।\nगभस्तिभिः प्रदीप्ताभिः संशोषयति सागरान् ।। १ ।।\nपीत्वार्णवांश्च सर्वान् स नदीः कूपांश्च सर्वशः ।\nपर्वतानां च सलिलं सर्वं पीत्वा च रश्मिभिः ।। २ ।।\nभित्त्वा सहस्रशश्चैव महीं नीत्वा रसातलम्।\nरसातलगतं कृत्स्नं पिबते रसमुत्तमम् ।। ३ ।।\nअप्सु सृजन्क्लेदमन्यद् ददाति प्राणिनां ध्रुवम् ।\nतत् सर्वमरविन्दाक्ष आदत्ते पुरुषोत्तमः ।। ४ ।।\nवायुश्च बलवान्भूत्वा स विधूयाखिलं जगत्।\nप्राणोदये सुराणां च वायुना कुरुते हरिः ।। ५ ।।\nततो देवगणानां च सर्वेषामेव देहिनाम् ।\nये चेन्द्रियगणाः सर्वे ये चान्ये च यतोद्भवाः ।\nपूयं घ्राणं शरीरं च पृथिवीमाश्रिता गुणाः ।। ६ ।।\nजिह्वा रसश्च क्लेदश्च संश्रिताः सलिलं गुणाः ।\nरूपं चक्षुर्विपाकश्च ज्योतिरेवाश्रिता गुणाः ।। ७ ।।\nस्पर्शः प्राणश्च चेष्टा च पवनं संश्रिता गुणाः ।\nपरमेष्ठिनं वरेण्यं च हृषीकेशं समाश्रिताः ।। ८ ।।\nततो भगवता तत्र रश्मिभिः परिवारिताः ।\nवायुना कृष्यमाणाश्च रूपान्योन्यसमाश्रयात् ।। ९ ।।\nतेषां संघर्षजोद्भूतः पावकः शतधा ज्वलन् ।\nअदहन्निखिलांल्लोकानुग्रः संवर्तकोऽनलः ।। 3.9.१० ।।\nसंपर्वतांस्तरून् गुल्माँल्लतावल्लीस्तृणानि च ।\nविमानानि च दिव्यानि पुराणि विविधानि च ।। ११।।\nआश्रमांश्च तथा पुण्यान्दिव्यान्यातनानि च ।\nयानि चाश्रयणीयानि तानि सर्वाणि सोऽदहत् ।। १२ ।।\nभस्मीभूतांस्ततः सर्वाँल्लोकाँल्लोकगुरुर्हरिः ।\nभूयो निर्वापयामास जलयुक्तेन कर्मणा ।। १३ ।।\nसहस्रदृङ्महातेजा भूत्वा कृष्णो महाघनः ।\nदिव्यतोयेन हविषा तर्पयामास मेदिनीम् ।। १४ ।।\nततः क्षीरनिकाशेन स्वादुना परमाम्भसा ।\nशिवेन पुण्येन महीं निर्वाणमगमत् परम् ।। १५ ।।\nते नगा जलसंछन्नाः पयसः सर्वतोधराः ।\nएकार्णवजला भूत्वा सर्वसत्त्वविवर्जिताः ।। १६ ।।\nमहाभूतान्यपि च तं प्रविष्टान्यमितौजसम् ।\nनष्टार्कपवनाकाशे सूक्ष्मे जनविवर्जिते ।। १७ ।।\nसंशोषयित्वा पीत्वा च वसत्येकः सनातनः ।\nपौराणं रूपमास्थाय किमप्यमितबुद्धिमान् ।। १८ ।।\nएकार्णवजले ह्यासीद् योगी योगमुपागतः ।\nअयुतानां सहस्राणि गतान्येकार्णवेऽम्भसि ।\nन चैनं कश्चिदव्यक्तं व्यक्तं वेदितुमर्हति ।। १९ ।।\nजनमेजय उवाच\nएकार्णवविधिः कोऽयं यश्चैव परिकीर्तितः ।\nक एष पुरुषो नाम किं योगः कश्च योगवान् ।। 3.9.२०।।\nवैशम्पायन उवाच\nएतावन्तमसौ कालमेकार्णवविधिं प्रति ।\nकरिष्यतीमं भगवानिति कश्चिन्न बुध्यते ।। २१ ।।\nन वै माता न च द्रष्टा न ज्ञाता नैव पार्श्वगः ।\nन स्मावगच्छते कश्चिदृते तं देवमीश्वरम् ।। २२ ।।\nनभः क्षितिं पवनमथ प्रकाशयन्\nप्रजापतिं भुवनचरं सुरेश्वरम् ।\nपितामहं श्रुतिनिलयं महामुनिं\nशशास भूः शयनमरोचयत् प्रभुः।। २३ ।।\nइति श्रीमहाभारते खिलभागे हरिवंशे भविष्यपर्वणि   पुष्करप्रादुर्भावे नवमोऽध्यायः ।। ९ ।।"
  }
]
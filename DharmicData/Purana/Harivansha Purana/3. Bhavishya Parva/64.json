[
  {
    "text": "वैशम्पायन उवाच\nबलिना तु सुराः सर्वे वर्जयित्वा सुराधिपम् ।\nरणे शरशतैर्भिन्नाः ससैन्या वै पराजिताः ।। १ ।।\nविमुखा याति दैत्येन्द्रैर्वध्यमाना महाचमूः ।\nजितास्तु बलिना देवाः शक्रमाहुर्महाबलम् ।। २ ।।\nदेवा ऊचुः\nभवानिन्द्रश्च धाता च लोकानां प्रभुरव्ययः ।\nत्वमप्रतिमकर्मा च तथैवानुपमद्युतिः ।। ३ ।।\nविद्रुतानीह सैन्यानि सहास्माभिः सुरेश्वर ।\nरथचक्रध्वजाक्षाणि विभिन्नानि महासुरैः ।। ४ ।।\nरथहस्त्यश्वयोधाश्च पदाताश्च सहस्रशः ।\nभिन्नच्छिन्नाश्च शतशो गदामुशलपट्टिशैः।।५।।\nमहाभैरवरूपं हि दैत्येन्द्रेण कृतं रणे ।\nकिमुपेक्षसि दैत्येन्द्रैर्हन्यमाना महाचमूम् ।। ६ ।।\nत्रायस्व त्रिदशश्रेष्ठ शरण्यः शरणागतान् ।\nश्रुत्वा तु वचनं तेषां देवानाममराधिपः ।। ७ ।।\nसंवर्ताग्निसमक्रुद्धः सर्वान् दहति दानवान् ।\nदिवाकरकराकारं किरीटं धारयन् प्रभुः ।। ८ ।।\nवैदूर्यवर्णसंकाशो नानारत्नचिताङ्गदः ।\nमयूररोमा रक्ताक्षः शतबाहुः सहस्रदृक् ।। ९ ।।\nहरिरेको हरिश्मश्रुर्नानाकेतुर्महाबलः ।\nवज्रप्रहरणः श्रीमान् योगी शतशिरोधरः ।। 3.64.१० ।।\nसधनुर्बद्धसन्नाहः शतादित्यसमप्रभः ।\nदेवगन्धर्वयक्षौघैरनुयातः सहस्रशः ।। ११ ।।\nसामगैश्च जयैश्चापि स्तूयमानो महर्षिभिः ।\nशतपर्वं महारौद्रं स्फोटनं सर्वतोमुखम् ।। १२ ।।\nप्रगृह्य रुचिरं वज्रं दीप्तं रौद्राट्टहासनम् ।\nदैत्यानयोधयत् सर्वान् महेन्द्रः पाकशासनः ।। १३ ।।\nअधृष्यः सर्वभूतानामदित्या दयितः सुतः ।\nततः प्रवृत्तः संग्रामो बलिवासवयोस्तदा ।। १४ ।।\nउभाभ्यां देवदैत्याभ्यामचिरान्महदद्भुतः ।\nअतिवीर्यबलोदग्रस्तुमुलो लोमहर्षणः ।। १५ ।।\nप्रह्लादेन स्तुतिशतैः कर्मभिर्जयसम्मतैः ।\nप्रबोधितो दैत्यपतिरग्निरिद्ध इवाबभौ ।। १६ ।।\nसुरासुरेन्द्रयोर्दृष्ट्वा संग्रामं लोमहर्षणम् ।\nदेवानां दानवानां च भूयो युद्धमभूत् तदा ।। १७ ।।\nततोऽविध्यन्महेन्द्रस्तं बलिमस्त्रैर्महाबलम् ।\nतान्यस्त्राणि महाबाहुश्चिच्छेद शतधा रणे ।। १८ ।।\nततः क्रुद्धः पुनस्तत्र निजघ्ने दानवं महत् ।\nआग्नेयमथ शत्रुघ्नं चिक्षेपेन्द्रो महाबलः ।। १९ ।।\nतद्दृष्ट्वा खे समागच्छत् प्रलयानलसंनिभम् ।\nपातयामास तच्चैन्द्रं वारुणास्त्रेण दानवः ।। 3.64.२० ।।\nसंक्रुद्धो मघवा वज्रमगृह्णात् पर्वतोपमम् ।\nहन्तुकामो रणश्लाघी बलिं दैत्याधिपं रणे ।। २१ ।।\nततः शुश्राव देवेन्द्रः कौशिको हरिवाहनः ।\nअशरीरां शुभां वाणीं तस्मिन् महति वैशसे ।। २२ ।।\nनिवर्तस्व महाबाहो सुराणां नन्दिवर्धन ।\nपुरंदर सुरश्रेष्ठ न जेष्यसि रणे बलिम् ।। २३ ।\nतपसात्युत्तमो दैत्यो वरदानेन चाधिकः ।\nस्वयंभूपरितोषाच्च सत्यधर्माच्च वासव ।। २४ ।।\nनैष शक्यस्त्वया जेतुं त्रिदशैर्वा सुरेश्वर ।\nयो ह्यस्य जेता भगवांस्तं शृणुष्व समाहितः ।। २५ ।।\nब्रह्मणः स हि सर्वस्वं देवानां चैव सा गतिः ।\nपरं रहस्यं धर्मस्य परस्य च परा गतिः ।। २६ ।।\nपरात्परतरः श्रीमान् परावरगतिः प्रभुः ।\nसहस्रशीर्षा पुरुषः सहस्राक्षः सहस्रपात् ।। २७ ।।\nशङ्खचक्रगदापाणिः पीतवासाः सुरारिहा ।\nजेता जेयो जयः श्रीमान्सोऽस्य जेता भविष्यति।। २८ ।।\nश्रुत्वा दिव्यां तु मधुरां वाणीं तामशरीरिणीम् ।\nअपयातो रणाच्छक्रः सार्धं सर्वैः सुरोत्तमैः ।। २९ ।।\nअपयाते तु देवेन्द्रे कौशिके हरिवाहने ।\nसिंहनादो महानासीद् दानवानां महामृधे ।। 3.64.३० ।।\nततः किलकिलाशब्दः क्ष्वेडितास्फोटितस्वनः ।\nशङ्खानां निनदश्चात्र योधानां वल्गितस्वनः ।। ३१ ।।\nवादित्राणां च निर्घोषस्तुमुलश्चाभवत्तदा ।\nजयशब्दरवाश्चैव देवानां तु पराजये ।। ३२ ।।\nससैन्यो दैत्यराजस्तु स्तूयमानः सुहृद्गणैः ।\nबलीन्द्रो विबभौ दैत्यो हिरण्यकशिपुर्यथा ।। ३३ ।।\nइति श्रीमहाभारते खिलभागे हरिवंशे भविष्यपर्वणि वामने देवासुरसंग्रामे शक्रापयाने चतुःषष्टितमोऽध्यायः ।। ६४ ।।"
  }
]
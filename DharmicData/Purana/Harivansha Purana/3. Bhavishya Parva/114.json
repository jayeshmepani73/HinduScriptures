[
  {
    "text": "वैशम्पायन उवाच\nततः प्रायाद्धरिं विष्णुं ब्राह्मणो ब्रह्मवित्तमः ।\nहयेनैकेन राजेन्द्र त्वरितं स ययौ नृप ।। १ ।।\nयथा निदाघसमये सूर्यांशुपरिपीडितः ।\nपान्थो याति जलं दृष्ट्वा त्वरितं तत्पिपासया ।। २ ।।\nधावत्येव तथा विप्रो हरिं द्रष्टुं जनार्दनः ।\nगच्छन्स चिन्तयामास चोदयन्हयमुत्तमम्।। ३ ।।\nहंस एव प्रियो मह्यं कुर्यात् प्रियहितं मम ।\nतथा हि प्रेषितस्तेन हरिं पश्याम्यहं प्रभुम् ।। ४ ।।\nअहमेव सदा धन्यो मत्तो ह्यभ्यधिको न हि ।\nयतो द्रक्ष्याम्यहं विष्णुं वसन्तं द्वारकापुरे ।। ५ ।।\nसा हि मे जननी धन्या हरिं दृष्ट्वा पुनर्गतम् ।\nकृतार्थं सर्वदा देवी द्रक्ष्यत्येषा मनस्विनी ।। ६ ।।\nमुखमुन्निद्रहेमाब्जकिञ्जल्कसदृशप्रभम् ।\nद्रक्ष्यामि देवदेवस्य चक्रिणः शार्ङ्गधन्वनः ।। ७ ।।\n'मैं शार्ङ्ग धनुष धारण करनेबाले देवाधिदेव श्रीकृष्णके\nउश्च मुखका दर्शन करूँगा३ जो विकसित सुवर्णमय कमलके\nकेसरकीन्ही कान्तिसे प्रकाशित होता हैं ।। ७ ।।\nवपुर्द्रक्ष्याम्यहं विष्णोर्नीलोत्पलदलच्छवि ।\nशङ्खचक्रगदाशार्ङ्गवनमालाविभूषितम् ।। ८ ।।\nनेत्रे ते देवदेवस्य पद्मकिञ्जल्कसप्रभे ।\nपश्याम्यहमदीनात्मा नष्टदुःखोऽस्मि निर्वृतः ।। ९ ।।\nअपि द्रक्ष्यति योगात्मा सौम्येनैव स्वचक्षुषा ।\nअपि वा मत्प्रियं ब्रूयात् स्वस्ति चेति च वा वदेत्।। 3.114.१०।।\nद्रक्ष्यामि चक्रिणो वर्ष्म ततस्त्रैलोक्यसंनिभम् ।\nपादाब्जं चक्रिणो द्रष्टुं त्वरत्येव च मे मनः ।। ११ ।।\nवक्षःस्थलं सदा विष्णोः स्फुरद्रत्नप्रभायुतम् ।\nपश्यन्निव च गच्छामि स्मरश्चानिशमीश्वरम् ।। १२ ।।\nपीतकौशेयवसनं लम्बहारविभूषितम् ।\nईषत्स्मिताधरं विष्णुं पश्यामि च पुनः पुनः ।। १३ ।।\nस्मरतश्च हरे रूपं रोमहर्षोऽयमीदृशः ।\nगच्छतश्च पुरो भाति शङ्खचक्रगदासिमान् ।। १४ ।।\nयातीव च पुरो भाति मह्यं देवा जगद्गुरुः ।\nएषोऽयमिति मे वक्तुं जिह्वा प्रस्फुरतीव तम् ।। १५ ।।\nइदं दुःखतरं मन्ये करं देहीति मद्वचः ।\nइदं तत्साहसं मन्ये तद्वचस्तस्य भूपतेः ।। १६ ।।\nहंसस्य करदो विष्णुस्तदाज्ञापरिचारकः ।\nतस्य सर्वं पुरो गत्वा वक्ताहं किल निर्दयः ।। १७ ।।\nमूढानामग्रणीरस्मि निर्लज्जश्च तथा वदन् ।\nकरं देहि हरे विष्णो हंसस्य यदुपुङ्गव ।। १८ ।।\nलवणानि बहून्याशु दातव्यानि करात्मना ।\nइति वक्तुं न मे युक्तं पुरतस्तस्य शार्ङ्गिणः ।। १९ ।।\nतथापि मित्रभावात् तु वक्तव्यं घोरमीदृशम् ।\nकष्टो ह्ययं मित्रभावो मनुष्याणां कृतात्मनाम्।। 3.114.२० ।।\nअथवा सर्वविद् विष्णुः सर्वस्य हृदि संस्थितम्।\nजानात्येव सदा भावं प्राणिनां शोभने रतः ।। २१ ।।\nतथा सति न मे दोषो मित्रभावो यतो ह्ययम् ।\nसर्वथा रक्षतां विष्णुर्घोरं वक्तुं यतस्य मे ।। २२ ।।\nद्रक्ष्याम्यहं जगन्नाथं नीलकुञ्चितमूर्धजम् ।\nकम्बुग्रीवधरं विष्णुं श्रीवत्साच्छादितोरसम् ।। २३ ।।\nस्फुरत्पद्ममहाबाहुं रत्नच्छायाविराजितम् ।\nद्रक्ष्यामि केशवं विष्णुं चक्रिणं यादवेश्वरम् ।। २४ ।।\nअचिन्त्यविभवं देवं भूतभव्यभवत्प्रभुम् ।\nआत्मेच्छया जगद्रक्षं द्रक्ष्यामि जलशायिनम् ।। २५ ।।\nकृतार्थः सर्वथा चाहं भवामि विगतज्वरः ।\nअद्य मे सफलं जन्म साक्षाद् दृष्टवतो हरिम् ।। २६ ।।\nअद्य मे सफला यज्ञाः साक्षात्कृतवतो हरिम् ।\nनेत्रे मे सफले विष्णुं पश्यतश्च जगन्मयम् ।। २७ ।।\nप्रीतिमानस्तु मे विष्णुर्वक्तुर्घोरस्य कर्मणः ।\nउन्मिषन्नेत्रयुग्मेन द्रक्ष्यामि सकृदीश्वरम् ।। २८ ।।\nआमूलमसकृद् विष्णुं पश्यामि च पुनः पुनः ।\nपिबामि नेत्रयुग्मेन वपुः कृष्णस्य केवलम् ।। २९ ।।\nधारयिष्याम्यहं पांसुं तत्पादप्रभवं शिवम् ।\nततः कृतार्थतां यास्ये स्वर्गमार्गो हि तद्रजः ।। 3.114.३० ।।\nमेघगम्भीरनिर्घोषं श्रोष्यामि च हरेः स्वरम् ।\nपादाब्जं चक्रिणो विष्णोः पश्यामि च जगत्पतेः ।। ३१ ।।\nपश्यामि च हरेर्वक्त्रं पूर्णेन्दुसदृशप्रभम् ।\nहरेरिदं जगद् रूपं पश्यामीव च सर्वतः ।। ३२ ।।\nप्रसीदतु सदा विष्णुरयुक्तं वक्तुमिच्छतः ।\nआलोलकुण्डलयुतं हरिचन्दनचर्चितम् ।। ३३ ।।\nस्फुरत्केयूररत्नार्चिर्बाहुद्वयविराजितम् ।\nसव्ये द्योतन्महाशङ्खं रश्मिजालविराजितम् ।। ३४ ।।\nप्रोद्यद्भास्करवर्णाभं चक्रज्वालाविराजितम् ।\nप्रोज्ज्वलत्कङ्कणयुतं तप्तजाम्बूनदाङ्गदम् ।। ३५ ।।\nपीतकौशेयवसनं विस्तीर्णोरस्कमच्युतम् ।\nकदा द्रक्ष्यामि देवेशमिदानीमथवान्यदा ।। ३६ ।।\nसर्वथा कृतकृत्योऽहं यद्वपुर्द्रष्टुमुद्यतः ।\nनमो मह्यं नमो मह्यं यतो द्रष्टुमहं हरिम् ।। ३७ ।।\nउद्यतोऽस्मि जगन्नाथं बलभद्रकृतास्पदम् ।\nद्रक्ष्याम्यवश्यमद्यैव जिष्णुं विष्णुं जगद्गुरुम् ।। ३८ ।।\nश्रीकौस्तुभोद्भवरुचि स्फुरितोरुवक्षः पीताम्बरं मकरकुण्डलपङ्कजाक्षम् ।\nकृष्णं किरीटवरचक्रगदोर्ध्वहस्तं तेजोमयं मम हरेर्वपुरस्तु भूत्यै ।। ३९ ।।\nवेदोदधौ विशदशास्त्रमहाहियोगे निष्णातशुद्धमतिमन्दरमथ्यमाने ।\nउद्योतमानममरैरनिशं निषेव्यं नारायणाख्यममृतं प्रपिबामि वाद्य ।। 3.114.४० ।।\nध्येयं मुमुक्षुभिरमेयमनाद्यनन्तं स्थूलं सुसूक्ष्मतरमेकमनेकमाद्यम् ।\nज्योतिस्त्रिलोकजनकं त्रिदशैकवन्द्यमक्ष्णोर्ममास्तु सततं हृदयेऽच्युताख्यम् ।।४१\nचिन्तयन्निति विप्रेन्द्रो ययौ द्वारवतीं पुरीम् ।\nमत्वा कृतार्थमात्मानं वाहयन् हयमुत्तमम् ।। ४२ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने विप्रस्य द्वारवतीगमने चतुर्दशाधिकशततमोऽध्यायः ।। ११४ ।।"
  }
]
[
  {
    "text": "वैशम्पायन उवाच\nततश्च यादवाः सर्वे दृष्ट्वा सैनिकसंचयम् ।\nरात्रौ व व्यसनं प्राप्तं महाशस्त्रसमाकुलम् ।। १ ।।\nमहावातसमुद्भूतं कल्पान्ते सागरोपमम् ।\nसंनद्धाः समपद्यन्त शस्त्रिणो युद्धलालसाः ।। २ ।।\nगृहीतदीपिकाः सर्वे यादवाः शस्त्रयोधिनः ।\nसात्यकिर्बलभद्रश्च हार्दिक्यो निशठस्तथा ।। ३ ।।\nउद्धवोऽथ महाबुद्धिरुग्रसेनो महाबलः ।\nअन्ये च यादवाः सर्वे कवचप्रग्रहे रताः ।। ४ ।।\nसमस्तयुद्धकुशला रात्रौ सन्नाहयोधिनः ।\nशस्त्रिणः खड्गिनश्चैव सर्वे शस्त्रसमाकुलाः ।। '५ ।।\nयुद्धाय समपद्यन्त बहवो बाहुशालिनः ।\nरथिनो गजिनश्चैव सादिनः सायुधास्तथा ।। ६ ।।\nनित्ययुक्ता महात्मानो धन्विनः पुरुषोत्तमाः ।\nनिर्ययुर्नगरात् तूर्णं दीपिकाभिः समन्ततः ।। ७ ।।\nकुतः पौण्ड्रक इत्येवं वदन्तः सर्वसात्वताः ।\nदीपिकादीपितो देशो निस्तमाः समपद्यत ।। ८ ।।\nततो वितिमिरो देशः समन्तात् प्रत्यपद्यत ।\nयुद्धं समभवद् घोरं वृष्णिभिः शत्रुभिः सह ।। ९ ।।\nततो महान् समभवत् संनादो रोमहर्षणः ।\nहया हयैः समायुक्ताः गजाश्च गजयूथपैः ।। 3.94.१० ।।\nरथा रथैः समायुक्ताः सादिभिः सादिनस्तथा ।\nखड्गिनः खड्गिभिः सार्धं गदिभिर्गदिनस्तथा ।। ११ ।।\nपरस्परव्यतीकारो रण आसीत् सुदारुणः ।\nमहाप्रलयसंक्षोभः शब्दस्तेषां महात्मनाम् ।। १२ ।।\nधावन्तः प्रहरन्त्येतान् घ्नन्त्येतान् सर्वतो नृपान्।\nअयमेष महाबाहुः खड्गी पतति वीर्यवान् ।। १३ ।।\nअयमेष शरो घोरो वर्ततेऽतिसुदारुणः ।\nगदी चायं महावीर्यः सर्वान् नो बाधते नृपः ।। १४ ।।\nअयं रथी शरी चापी गदी तूणी तनुत्रवान्।\nपट्टिशी सर्वतो याति कुन्तपाणिरयं बली ।। १५ ।।\nअयमत्र महाशूली संश्रितः सर्वतो दिशम् ।\nगजोऽयं सविषाणाग्रो वर्तते सर्वतः प्रति ।। १६ ।।\nअतिसर्वत्रगः शूरो वेगवान् वातसंनिभः ।\nशराञ्च्छरैः समाहन्ति दण्डान् दण्डैर्जगत्पते ।। १७ ।।\nकुन्तान् कुन्तैः समाजघ्नुर्गदाभिश्च गदास्तथा।\nपरिघान् परिघैः सार्धं शूलाञ्च्छूलैः समन्ततः ।। १८ ।।\nएवं तेषां महाराज कुर्वतां रणमुत्तमम् ।\nसंग्रामः सुमहानासीच्छब्दश्चापि महानभूत् ।। १९ ।।\nभूतानि सुबहून्याजौ शब्दवन्ति महान्ति च ।\nप्रादुरासन् सहस्राणि शङ्खानां भीमनिःस्वनः ।। 3.94.२० ।।\nरात्रौ प्रादुरभूच्छब्दः संग्रामे रोमहर्षणः ।\nवर्तमाने महायुद्धे वृष्णीनां चैव तैः सह ।। २१ ।।\nकेचिद् ग्रस्ताः समापेतुः पृथिव्यां पृथिवीक्षितः।\nकेचिच्च पतिताः क्लिष्टाः विप्रकीर्णशिरोरुहाः ।। २२ ।।\nपेतुरुर्व्यां महावीर्या राजानः शस्त्रपाणयः ।\nकेचित् तु भिन्नवर्माणः समापेतुः सहस्रधा ।। २३ ।।\nपरस्परं समाश्रित्य परस्परवधैषिणः ।\nन्यस्तशस्त्रा महात्मानः समन्तात् क्षतविग्रहाः ।। २४ ।।\nपेतुर्गतासवः केचिद् यमराष्ट्रविवर्धनाः ।\nएवं ते निहता राजन् योधिताः सर्व एव तु ।। २५ ।।\nएतस्मिन्नन्तरे शूर एकलव्यो निषादपः ।\nधनुर्गृह्य महाघोरं कालान्तकयमोपमः ।। २६ ।।\nशरैरनेकसाहस्रैरर्दयामास यादवान् ।\nपरःशतैः शराणां तु निशितैर्मर्मभेदिभिः ।। २७ ।। ।\nवृष्णीनां च बलं सर्वं पोथयामास सर्वतः ।\nयुद्ध्यतः शस्त्रपाणींश्च क्षत्रियान् वीर्यवत्तरान्।। २८ ।।\nनिशठं पञ्चविंशत्या शराणां नतपर्वणाम् ।\nसारणं दशभिर्विद्ध्वा हार्दिक्यं पञ्चभिः शरैः ।। २९ ।।\nउग्रसेनं नवत्याशु वसुदेवं च सप्तभिः ।\nउद्धवं दशभिश्चैव ह्यक्रूरं पञ्चभिः शरैः ।। 3.94.३० ।।\nएवमेकैकशः सर्वे निहता निशितैः शरैः ।\nविद्राव्य यादवीं सेनां नाम विश्राव्य वीर्यवान्।। ३१ ।।\nएकलव्यो यदुवृषान् वीर्यवान् बलवानहम् ।\nइदानीं सात्यकिर्वीरः क्व यास्यति महाबलः ।। ३२ ।।\nमदमत्तो हली साक्षात् क्व यातीह गदाधरः ।\nइत्याह सिंहनादेन सिंहान् विस्मापयन्निव ।। ३३ ।।\nइति श्रीमहाभारते खिलभागे हरिवंशे भविष्यपर्वणि पौण्ड्रकवधे रात्रियुद्धे चतुर्नवतितमोऽध्यायः ।। ९४ ।।"
  }
]
[
  {
    "text": "वैशम्पायन उवाच\nपितामहं पुरस्कृत्य मेरुपृष्ठे समाहिताः ।\nजटाजिनधरा विप्रास्त्यक्तक्रोधा जितेन्द्रियाः ।। १ ।।\nपर्वतान्तरसंसिद्धे बहुपादपसंवृते ।\nधातुसंरञ्जितशिले समे निस्तृणकण्टके ।। २ ।।\nत्रयाणां ब्रह्मवेदानां पञ्चस्वरविराजिते ।\nमन्त्रयज्ञपरा नित्यं नित्यं व्रतहिते रताः ।। ३ ।।\nएकमेवाग्निमाधाय सर्वे ब्राह्मणपुङ्गवाः ।\nबिभिदुर्मन्त्रविषयैः सुसमाहितमानसाः ।। ४ ।।\nत्रिधा प्रणीतो ज्वलनो मुनिभिर्वेदपारगैः ।\nअतस्ते तत्त्वमापन्ना यदेकस्त्रिविधः कृतः ।। ५ ।।\nएक एव महानग्निर्हविषा सम्प्रवर्तते ।\nस्वधाकारेण धर्मज्ञ मन्त्राणां कार्यसिद्धये ।। ६ ।।\nस्वयं च दक्षः सम्प्राप्तो भगवान् भूतसत्कृतः ।\nब्रह्मा ब्राह्मणनिर्माता सर्वभूतपितामहः ।। ७ ।।\nदण्डी चर्मी शरी खड्गी शिखी पद्मनिभाननः ।\nअभवन्न्यस्तसंतापो जितक्रोधो जितेन्द्रियः ।। ८ ।।\nयजते पुष्करे ब्रह्मा मेधया सह संगतः ।\nइन्द्रप्रोक्तानि सामानि गीयन्ते ब्रह्मवादिभिः ।। ९ ।।\nघृतं क्षीरं यवा व्रीहिः सर्वं परमकं हविः ।\nवेदप्रोक्तं मखे न्यस्तं कल्पितं ब्रह्मणः पदे ।। 3.23.१० ।।\nनिर्मथ्यारणिमाग्नेयीं शमीगर्भसमुत्थिताम् ।\nस ब्रह्मा प्रथमं तस्मिन्नग्निमयं प्रवर्तयत् ।। ११ ।।\nन ह्यल्पं विहितं द्रव्यं यथाग्निर्यज्ञकर्मणि ।\nप्रवर्तयेद् विभागैर्वा हुतद्रव्यमयं बलम् ।। १२ ।।\nफलानि तैः प्रयुक्तानि हवींषि विततेऽध्वरे ।\nप्रयुञ्जते प्रयोगज्ञा मुनयो ब्रह्मवादिनः ।। १३ ।।\nषण्मासांश्चतुरो वेदान् सम्बभाषे बृहस्पतिः ।\nब्रह्मणो वितते यज्ञे परया ब्रह्मसम्पदा ।। १४ ।।\nशिक्षाक्षरसमेताया मधुरायाः समन्ततः ।\nसानुस्वरितरामायाः सरस्वत्याः प्रभाषते ।। १५ ।।\nतेन ब्राह्मणशब्देन ब्रह्मप्रोक्तेन भारत ।\nविभाति स मखो व्यक्तं ब्रह्मलोक इवापरः ।। १६ ।।\nमखो ब्रह्ममुखोत्तीर्णो ब्रह्मशब्दैरनामयैः ।\nप्रयोगैः सम्प्रयुक्तः स जल्पन्निव विवर्धते ।। १७ ।।\nसमिद्भिः सोमकलशैः पात्रैश्चैव बहिश्चरैः ।\nयवैर्व्रीहिभिराज्यैश्च पूर्णैश्च जलभाजनैः ।। १८ ।।\nकर्म प्राप्तैश्च वसुभिः कर्मभिश्च परान्वितैः ।\nगोभिः पयस्विनीभिश्च परिवत्सैश्च कोमलैः ।। १९ ।।\nब्रह्मवृद्धो वयोवृद्धस्तपोवृद्धश्च भारत ।\nब्रह्मज्ञानमयो देवो विद्यया सह संगतः ।। 3.23.२० ।।\nमानसैश्च क्रियामूर्तिर्ये च भूताः स्वयं नृप ।\nब्रह्मा जुहोति तांस्तस्मान्मरुद्भिः सहितस्तदा ।। २१ ।।\nतेजोमूर्तिधरै रूपैर्न  च तत्कर्मणास्पृशत् ।\nबेदप्रोक्तेन विधिना सर्वप्राणभृतां नृप ।। २२ ।।\nनिर्मथ्यारणिमाग्नेयीं शमीगर्भसमुत्थिताम् ।\nक्रतुना यजते पूर्णमग्निष्टोमेन स प्रभुः ।। २३ ।।\nसदस्यैस्तत्सदो व्यक्तं शुशुभे यज्ञकर्मणि ।\nजल्पन्ति मधुरा वाचःसानुसाराः क्रियास्तथा।। २४ ।।\nकर्मभिश्च तपोयुक्तैर्वेदवेदाङ्गपारगैः ।\nसूर्येन्दुसदृशै राजन् विरराज महाक्रतुः ।। २५ ।।\nब्रह्मघोषेण महता ब्रह्मावास इवापरः ।\nवसुधामिव सम्प्राप्तैः सर्वैरेव दिवौकसैः ।। २६ ।।\nवेदवेदाङ्गविद्भिश्च विनीतैर्ब्रह्मवादिभिः ।\nगतागतैस्तपःश्रान्तैः स्वर्गलोके महीयते ।।२७ ।।\nज्वलद्भिरिव विप्रैस्तैस्त्रिभिरेवाध्वरेऽग्निभिः ।\nब्रह्मलोक इवाभाति ब्रह्मणः स महाक्रतुः ।। २८ ।।\nइन्द्रप्रोक्तानि सामानि गायन्ति ब्रह्मवादिनः ।\nवचनानि प्रयुक्तानि यजूंषि विततेऽध्वरे ।। २९ ।।\nतपःशान्ता ब्रह्मपराः सत्यव्रतसमाहिताः ।\nआययुर्मुनयः सर्वे मनोभिः श्रोत्रवादिभिः ।। 3.23.३० ।।\nहोता चैवाभवद्राजन् ब्रह्मत्वे च बृहस्पतिः ।\nसर्वधर्मविदां श्रेष्ठः पुराणो ब्रह्मसम्भवः ।। ३१ ।।\nयजमानश्च यज्ञान्ते विष्णोः पूजां प्रयुज्य च ।\nअदित्याः पश्चिमे गर्भे तपसा सम्भृते नृप ।। ३२ ।।\nपदं विष्णुरजो ब्रह्मा निर्द्वन्द्वं निष्परिग्रहम् ।\nयतः पदसहस्राणि भविष्यन्त्युद्भवन्ति च ।। ३३ ।।\nअवन्ध्यं चाप्रमेयं च व्यतिरिक्तं च कर्मभिः ।\nआत्मापि यस्य मुनयो भवन्ति निष्परिग्रहाः ।। ३४ ।।\nपरिग्रहाश्च विषया दोषप्राप्ता महीयते ।\nदोषाश्च युगपत् सर्वे छादयन्ति मनो बलात् ।। ३५।।\nइन्द्रियग्रामविषये चरन्तो निष्परिग्रहाः ।\nपरिग्रहं शुभं धर्ममविद्यालक्षणं विदुः ।। ३६ ।।\nविद्यालक्षणसंयोगान्न मनश्छाद्यते नृप ।\nयदि चेन्मुनिशब्देन गृह्यते ब्रह्मवादिभिः ।। ३७ ।।\nवेदविद्याव्रतस्नातैर्नियतैः कुरुसत्तम ।\nदिविलोकाः सतां स्थानं लोकानां लोक उच्यते।। ३८ ।।\nयत्र देवा हव्यपुष्टा न क्षयं यान्ति भारत ।\nयजमानश्च भोगैः स्वैः कर्मप्राप्तोदिते पदे ।\nमोदते सह पत्नीभिर्विज्वरो वसुधाधिप ।। ३९ ।।\nयज्ञावसाने शैलेन्द्रं द्विजेभ्यः प्रददौ प्रभु ।\nदयया सर्वभूतानां निर्मलेनान्तरात्मना ।। 3.23.४० ।।\nतं शैलं सर्वगात्राणि परस्परविशेषिणः ।\nन शेकुः प्रविभागार्थं भेत्तुं सर्वोद्यमैरपि ।। ४१ ।।\nततस्ते ब्राह्मणगणा निषेदुर्वसुधातले ।\nश्रमेणाभिहताः सर्वे विवर्णवदना नृप ।। ४२ ।।\nसुपार्श्वो गिरिमुख्यस्तु वाग्भिर्मधुरभाषता ।\nअब्रवीत्प्रणतः सर्वाञ्छिरसा तान्द्विजोत्तमान् ।।४३।।\nनहि शक्यो बलाद् भेत्तुं युष्माभिरसुसङ्गिभिः ।\nअपि वर्षशतैर्दिव्यैः परस्परविरोधिभिः ।। ४४ ।\nएकीभूता यदा सर्वे भविष्यथ समाहिताः ।\nअविरोधेन युगपद् विभजिष्यथ निर्वृताः ।। ४५ ।।\nबलं हि रागद्वेषाभ्यां वर्धते ब्रह्मसत्तमाः।\nविमुक्तं रागदोषाभ्यां ब्रह्म वर्धति शाश्वतम् ।। ४६ ।।\nयदाहं भेदयिष्यामि स्वर्गभिन्नैः शिलाशतैः ।\nधातुभिश्च विसर्पद्भिः शिखरैश्चानुपातिभिः ।। ४७ ।।\nविशीर्णैः पार्श्वविवरैर्नागैश्च गलितैर्भुवि ।\nबहुभिर्व्यालरूपैश्च चोद्यमानो गुहाशयैः ।। ४८ ।।\nप्रतिगृह्य च तद् वाक्यं शैलेन्द्रस्य सुभाषितम् ।\nतूष्णीं बभूवुस्ते सर्वे तदा ब्राह्मणसत्तमाः ।। ४९ ।।\nइति श्रीमहाभारते खिलभागे हरिवंशे भविष्यपर्वणि पौष्करे त्रयोविंशोऽध्यायः ।। २३ ।।"
  }
]
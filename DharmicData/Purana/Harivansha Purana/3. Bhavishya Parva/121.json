[
  {
    "text": "वैशम्पायन उवाच\nअथ तौ हंसडिम्भकौ जग्मतुः पुष्करं प्रति ।\nप्रगृहीतमहाचापौ सरथौ सध्वजौ नृप ।। १ ।।\nपुरःसरमहाभूतौ संहरन्ताविवोल्बणौ ।\nप्रकुर्वन्तौ सिंहरवं भस्मना परिलेपितौ ।। २ ।।\nत्रिपुण्ड्रकललाटान्तौ रुद्राक्षपरिशोभितौ ।\nअन्यौ द्वाविव रुद्रौ तौ लोकसंहारकारकौ ।। ३ ।।\nततोऽनुजग्मुः शतशः सैन्यानि नृपसत्तम ।\nअक्षौहिण्यो दशैवासंस्तयोरथ समागताः ।। ४ ।।\nविचक्रस्तु महाराज दानवो नगसंनिभः ।\nतयोरेव सखा पूर्वमासीच्च बलशालिनोः ।। ५ ।।\nशक्रो यस्य पुरःसरः स्थातुं शक्तो न वज्रभृत्।\nयो हि वीरो महाराज देवदैत्यसमागमे ।। ६ ।।\nदेवान् निघ्नंस्तथा राजन् देवेन्द्रमजयन्महान् ।\nअकरोच्च पुरा युद्धं विष्णुना प्रभविष्णुना ।। ७ ।।\nयो हि द्वारवतीं प्राप्य बबाधे यदुपुङ्गवान् ।\nस तदानीं महाराज श्रुत्वा युद्धमुपस्थितम् ।। ८ ।।\nअनेकशतसाहस्रैर्दानवैः परिघायुधैः ।\nवृतः समभवद् दैत्यो वृष्णिद्वेषान् नृपोत्तम ।। ९।।\nहंसस्य डिम्भकस्याथ साहाय्यं कर्तुमुद्यतः ।\nविचक्रस्याथ दैत्यस्य हिडिम्बो राक्षसेश्वरः ।। 3.121.१० ।।\nअतीव मित्रतां यातो दद्यात् प्राणांश्च संयति ।\nराक्षसैरपरैः सार्धं शिलाशूलासिपाणिभिः ।। ११ ।।\nययौ तस्य सहायार्थं हिडिम्बः पुरुषादपः ।\nअष्टाशीति सहस्राणि राक्षसास्तस्य चाभवन् ।। १२ ।।\nअनुयाता महाराज शिलापरिघबाहवः ।\nतयोस्तत्र महासैन्यं गच्छतोः केशवं प्रति ।। १३ ।।\nमिश्रितं दैत्यसंघैश्च राक्षसैश्च समन्ततः ।\nअत्यद्भुतं महारौद्रं त्रैलौक्यभयदायकम् ।। १४ ।।\nदैत्येन सहितौ तौ हि जग्मतुः पुष्करं प्रति ।\nतावेतौ हंसडिम्भकौ हन्तुं केशवमञ्जसा ।। १५ ।।\nततः श्रुत्वा जरासंधो विग्रहं यदुभिः सह ।\nनाकरोन्नृपसाहाय्यं पापं मे भवितेति ह ।। १६ ।।\nगच्छतोः समितिं राजन्हंसस्य डिम्भकस्य च ।\nअतित्वरितविक्रान्तास्ते ययुः पुष्करं प्रति ।। १७ ।।\nसिंहनादं विमुञ्चन्तः कथयन्तः परस्परम् ।\nअहमेव नृपा युद्धं करोमि प्रथमं हरेः ।। १८ ।।\nइत्यब्रुवन् नृपा राजञ्छतशः केशवं प्रति ।\nसम्प्राप्तास्ते नृपश्रेष्ठाः पुष्करं पुण्यवर्धनम् ।। १९ ।।\nमुनिजुष्टं तपोवृद्धैर्ऋषिभिश्च निषेवितम् ।\nअत्यन्तभद्रं लोकेषु पुष्करं प्रथमं नृप ।। 3.121.२० ।।\nपुष्करं पुण्डरीकाक्षो द्वावेव जगतीपते ।\nदर्शनात् स्पर्शनाच्चैव किल्विषच्छेदिनौ नृप ।।२१।।\nपुष्करं पुण्डरीकाक्षो द्वावेव नृपसत्तम ।\nसेव्यमानौ मुनिश्रेष्ठैरमरौघैर्महात्मभिः ।। २२ ।।\nद्वावेव हि नृपश्रेष्ठ सर्वपापप्रणाशकौ ।\nतावुभौ यत्र सहितौ तत्र ते संस्थिता नृपाः ।। २३ ।।\nदृष्टवन्तो हरिं विष्णुं विष्टरश्रवसं परम् ।\nपुष्करं पुण्यनिलयं तीर्थं ब्रह्मनिषेवितम् ।। २४ ।।\nताभ्यां कुरु नमस्कारं मनसा नृपसत्तम ।\nअहो निःशेषमभवत् तत्र भूयो न संशयः ।। २५ ।।\nसैन्यं तत्र च सम्प्राप्तं दैत्यरक्षःसमाकुलम् ।\nअनेकभेरीपणवझर्झरीडिण्डिमाकुलम् ।। २६ ।।\nनानापणवसम्मिश्रं रक्षोनादविनादितम् ।\nप्रविश्य सरसस्तीरं पुष्करस्य विशाम्पते ।\nदर्शयामास देवेशं युद्धाय समुपस्थितम् ।। २७ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने  युद्धार्थं हंसडिम्भकसैन्यानां पुष्करागमने एकविंशत्यधिकशततमोऽध्यायः ।। १२१ ।।"
  }
]
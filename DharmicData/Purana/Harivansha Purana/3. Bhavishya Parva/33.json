[
  {
    "text": "जनमेजय उवाच\nप्रादुर्भावः पुराणेषु विष्णोरमिततेजसः ।\nसतां कथयतां विप्र वाराह इति नः श्रुतः ।। १ ।।\nन जानतेऽस्य चरितं न विधिं नैव विस्तरम् ।\nन कर्म गुणवद्भावं न हेतुं न मनीषितम् ।। २ ।।\nकिमात्मको वराहोऽसौ का मूर्तिः कास्य देवता ।\nकिमाचारः किं प्रभावः किं वा तेन पुरा कृतम्।। ३ ।।\nएतन्मे संशयत्वेन वाराहं श्रुतिविस्तरम् ।\nयज्ञार्थं च समेतानां द्विजातीनां महात्मनाम् ।। ४ ।।\nवैशम्पायन उवाच\nएतत् ते कथयिष्यामि पुराणं ब्रह्मसम्मितम् ।\nनानाश्रुतिसमायुक्तं कृष्णद्वैपायनेरितम् ।\nमहावराहचरितं कृष्णस्याद्भुतकर्मणः ।। ५ ।।\nयथा नारायणो राजन् वाराहं वपुरास्थितः ।\nदंष्ट्र्या गां समुद्रस्थामुज्जहारारिसूदनः ।। ६ ।।\nछान्दसीभिरुदाराभिः श्रुतिभिः समलङ्कृतः ।\nशुचिः प्रयत्नवान् भूत्वा निबोध जनमेजय ।। ७ ।।\nइदं पुराणं परमं पुण्यं वेदैश्च सम्मितम् ।\nनानाश्रुतिसमायुक्तं नास्तिकाय न कीर्तयेत् ।। ८ ।।\nपुराणमेतदखिलं सांख्यं योगं तथैव च ।\nकार्त्स्न्येन विधिना प्रोक्तं योऽस्यार्थं ज्ञास्यते पुमान् ।।९।।\nविश्वेदेवास्तथा साध्या रुद्रादित्यास्तथाश्विनौ ।\nप्रजानां पतयश्चैव सप्त चैव महर्षयः ।। 3.33.१० ।।\nमनःसंकल्पजाश्चैव पूर्वजाश्च महर्षयः ।\nवसवोऽप्सरसश्चैव गन्धर्वा यक्षराक्षसाः ।। ११ ।।\nदैत्याः पिशाचा नागाश्च भूतानि विविधानि च ।\nब्राह्मणाः क्षत्रिया वैश्याः शूद्रा म्लेच्छादयो भुवि।। १२ ।।\nचतुष्पदानि सर्वाणि तिर्यग्योनिगतानि च ।\nजङ्गमानि च सत्त्वानि यच्चान्यज्जीवसंज्ञितम् ।। १३ ।।\nपूर्णे युगसहस्रान्ते ब्राह्मेऽहनि तथागते ।\nनिर्वाणे सर्वभूतानां सर्वोत्पातसमुद्भवे ।। १४ ।।\nहिरण्यरेतास्त्रिशिखस्ततो भूत्वा वृषाकपिः ।\nशिखाभिर्विविधाँल्लोकान् संशोषयति देहिनः।। १५ ।।\nदह्यमानास्ततस्तस्य तेजोराशिभिरग्रतः ।\nविवर्णवर्णा दग्धाङ्गा हतार्चिष्मद्भिराननैः ।। १६ ।।\nसाङ्गोपनिषदा वेदा इतिहासपुरोगमाः ।\nसर्वविद्याश्रयाश्चैव सत्यधर्मपरायणाः ।। १७ ।।\nब्रह्माणमग्रतः कृत्वा छन्दतो विश्वतोमुखम् ।\nसर्वे देवगणाश्चैव त्रयस्त्रिंशच्च कोटयः ।। १८ ।।\nतस्मिन्नहनि सम्प्राप्ते तं हंसं महदक्षरम् ।\nप्रविशन्ति महायोगं हरिं नारायणं प्रभुम् ।। १९ ।।\nतेषां भूयः प्रविष्टानां निधनोत्पत्तिरुच्यते ।\nयथा सूर्यस्य सततमुदयास्तमयाविह ।। 3.33.२० ।।\nपूर्णे युगसहस्रान्ते कल्पो निःशेष उच्यते ।\nतस्मिञ्जीवकृतं सर्वं निःशेषमवतिष्ठते ।। २१ ।।\nसंहृत्य लोकान् सर्वान् स सदेवासुरपन्नगान् ।\nकृत्वाऽऽत्मगर्भे भगवानास्त एको जगद्गुरुः ।। २२ ।।\nयः स्रष्टा सर्वभूतानां कल्पान्तेषु पुनः पुनः ।\nअव्यक्तः शाश्वतो देवस्तस्य सर्वमिदं जगत् ।। २३ ।।\nनष्टार्ककिरणे लोके चन्द्ररश्मिविवर्जिते ।\nत्यक्तभूताग्निपवने क्षीणयज्ञवषट्क्रिये ।। २४ ।।\nअपक्षिगणसंघाते सर्वप्राण्यचरे पथि ।\nअमर्यादाकुले रौद्रे सर्वतस्तमसावृते ।। २५ ।।\nअदृश्ये सर्वलोकेऽस्मिन्नभावे सर्वकर्मणाम् ।\nप्रशान्ते सर्वसम्पाते नष्टे वैरपरिग्रहे ।। २६ ।।\nगते स्वभावसंस्थानं लोके नारायणात्मके ।\nपरमेष्ठी हृषीकेशः शयनायोपचक्रमे ।। २७ ।।\nपीतवासा लोहिताक्षः कृष्णो जीमूतसंनिभः ।\nशिखासहस्रविकचं जटाभारं समुद्वहन् ।। २८ ।।\nश्रीवत्सकलिलं पुण्यं रक्तचन्दनभूषितम् ।\nवक्षो बिभ्रन्महाबाहुः सविद्युदिव तोयदः ।। २९ ।।\nपुण्डरीकसहस्रस्य मालास्य शुशुभे तदा ।\nपत्नी चैव स्वयं लक्ष्मीर्देहमावृत्य तिष्ठति ।। 3.33.३० ।।\nततः स्वपिति धर्मात्मा सर्वलोकपितामहः ।\nकिमप्यमितविक्रान्तो निद्रायोगमुपागतः ।। ३१ ।।\nततो वर्षसहस्रे तु पूर्णे स पुरुषोत्तमः ।\nस्वयमेव विभुर्भूत्वा बुध्यते विबुधाधिपः ।। ३२ ।।\nततश्चिन्तयते भूयः सृष्टिं लोकस्य लोककृत्।\nपितृदेवासुरनरान् पारमेष्ठ्येन कर्मणा ।। ३३ ।।\nततश्चिन्तयते कार्यं देवेषु समितिंजयः ।\nसम्भवं सर्वलोकस्य विदधाति स वाक्पतिः ।। ३४ ।।\nकर्ता चैव विकर्ता च संहर्ता च प्रजापतिः ।\nधाता विधाता च तथा संयमो नियमो यमः ।। ३५ ।।\nनारायणपरा देवा नारायणपराः क्रियाः ।\nनारायणपरो यज्ञो नारायणपरा श्रुतिः ।। ३६ ।।\nनारायणपरो मोक्षो नारायणपरा गतिः ।\nनारायणपरो धर्मो नारायणपरः क्रतुः ।। ३७ ।।\nनारायणपरं ज्ञानं नारायणपरं तपः ।\nनारायणपरं सत्यं नारायणपरं पदम् ।\nनागयणपरो देवो न भूतो न भविष्यति ।। ३८ ।।\nस्वयंभूरिति विज्ञेयः स ब्रह्मा भुवनाधिपः ।\nस वायुरिति विज्ञेय एष यज्ञः सनातनः ।। ३९ ।।\nसदसच्च स विज्ञेयः स यज्ञः स प्रजाकरः ।\nयद् वेदितव्यं त्रिदशैस्तदेष परिविन्दति ।। 3.33.४० ।।.\nयच्च वेद्यं भगवतो देवा अपि न तद् विदुः ।\nप्रजानां पतयः सप्त ऋषयश्च सहामरैः ।। ४१ ।।\nनास्यान्तमधिगच्छन्ति ततोऽनन्त इति श्रुतिः ।\nयदस्य परमं रूपं तत्र पश्यन्ति देवताः ।। ४२ ।।\nप्रादुर्भावेषु सम्भूतं यत् तदर्चन्ति देवताः ।\nयन्न दर्शितवान् देवः कस्तदन्वेष्टुमर्हति ।। ४३ ।।\nग्रामणीः सर्वभूतानामग्निमारुतयोर्गतिः ।\nतेजसस्तपसश्चैव निधानममृतस्य च ।।४४ ।।\nचतुराश्रमवर्णेषु चातुर्होत्रफलाशनः ।\nचतुःसागरपर्यन्तश्चतुर्युगविवर्तकः ।। ४५ ।।\nतदेष संहृत्य जगत् कृत्वा गर्भस्थमात्मनः ।\nमुमोचाण्डं महायोगी धृतं वर्षसहस्रिकम् ।। ४६ ।।\nसुरासुरद्विजभुजगाप्सरोगणैर्महौषधिक्षितिधरयक्षगुह्यकैः ।\nप्रजापतिः श्रुतिधर रक्षसां कुलं तदासृजज्जगदिदमात्मना प्रभुः ।। ४७ ।।\nइति श्रीमहाभारते खिलभागे हरिवंशे भविष्यपर्वणि  वाराहे प्रादुर्भावे त्रयस्त्रिंशोऽध्यायः ।। ३३ ।।"
  }
]
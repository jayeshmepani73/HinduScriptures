[
  {
    "text": "अथैकत्रिंशदधिकशततमोऽध्यायः\nदमचरितवर्णनम्\nमार्कण्डेय उवाच\nस तां लब्ध्वा तथा पत्नीं सुमनां सुमहामुने ।\nप्रणम्य स पितुः पादौ मातुश्च क्षितिपात्मजः । । १\nसा च तौ श्वशुरौ सूभ्रूर्ननाम सुमना तदा ।\nताभ्यां तौ च तदा विप्र आशीर्भिरभिनन्दितौ । । २\nमहोत्सवश्च सञ्जज्ञे नरिष्यन्तस्य वै पुरे ।\nकृतदारे च सम्प्राप्ते दशार्णाधिपतेः पुरात् । । ३\nसम्बन्धिनं दशार्णेशं जितांश्च पृथिवीश्वरान् ।\nश्रुत्या पुत्रेण मुमुदे नरिष्यन्तो महीपतिः । । ४\nसोऽपि रेमे सुमनया महाराजसुतो दमः ।\nवरोद्यानवनोद्देशे प्रसादगिरिसानुषु । । ५\nअथ कालेन महता रममाणा दमेन सा ।\nअवाप गर्भे सुमना दशार्णाधिपतेः सुता । । ६\nसोऽपि राजा नरिष्यन्तो भुक्तभोगो महीपतिः ।\nवयः परिणतिं प्राप्य दमं राज्येऽभिषिच्य च । । ७\nवनं जगामेन्द्रसेना पत्नी चास्य तपस्विनी ।\nवानप्रस्थविधानेन स तत्र समतिष्ठत । । ८\nदाक्षिणात्यः सुदुर्वृत्तः संक्रन्दनसुतो वने ।\nवपुष्मान्स मृगान्हन्तुं ययावल्पपदानुगः । । ९\nस तं दृष्ट्वा नरिष्यन्तं तापसं मलपङ्किनम् ।\nइन्द्रसेनां च तत्पत्नीं तपसातिसुदुर्बलाम् । । 131.१०\nपप्रच्छ कस्त्वं भो विप्रः क्षत्रियो वा वनेचरः ।\nवानप्रस्थमनुप्राप्तो वैश्यो वा मम कथ्यताम् । । ११\nततो मौनव्रती भूपो नहि तस्योत्तरं ददौ ।\nइन्द्रसेना च तत्सर्वमाचष्टास्मै यथातथम् । । १२\nमार्कण्डेय उवाच\nज्ञात्वा तं च नरिष्यन्तं वपुष्मान्पितरं रिपोः ।\nप्राप्तोऽसीति वदन्कोपाज्जटासु परिगृह्य च । । १३\nहाहेति चन्द्रसेनायां रुदन्त्यां बाष्पगद्गदम् ।\nचकर्ष कोपात्सङ्गं च वाक्यं चेदमुवाच ह । । १४\nनिर्जितः समरे येन येन मे सुमना हृता ।\nदमस्य तस्य पितरं हनिष्येऽवतु तं दमः । । १५\nयेनाखिलमहीपालपुत्राः कन्यार्थमागताः ।\nअवधूता हनिष्येऽहं पितरं तस्य दुर्मतेः । । १६\nयौवनास्त्रस्वरूपेषु मदे यस्य दुरात्मनः ।\nस दमो वारयत्वेष हन्मि तस्या रिपोर्गुरुम् । । १७\nमार्कण्डेय उवाच\nइत्युक्त्वा स दुराचारो वपुष्मानवनीपतिः ।\nक्रंदन्त्यामिन्द्रसेनायां शिरश्चिच्छेद तस्य च । । १८\nततो धिग्धिङ्मुनिजना अन्ये च वनवासिनः ।\nतमूचुः स च तं हत्वा जगाम स्वपुरं वनात् । । १९\nगते तस्मिन्विनिश्वस्य सेन्द्रसेना वपुष्मति ।\nप्रेषयामास पुत्रस्य समीपं शूद्रतापसम् । । 131.२०\nगच्छेथा आशु मे पुत्रं दमं ब्रूहि वचो मम ।\nअभिज्ञो ह्यसि मद्भर्तृवृत्तान्तं प्रोच्यतेऽत्र किम् । । २१\nतथापि वाच्यः पुत्रो मे यद्ब्रवीम्यतिदुःखिता ।\nलंघनामीदृशीं प्राप्तां विलोक्यतां महीपतेः । । २२\nमद्भर्त्राऽधिकृतो राजा चतुर्णां परिपालकः ।\nत्वमाश्रमाणां किं युक्तं तापसान्यन्न रक्षसि । । २३\nभर्ता मम नरिष्यन्तस्तापसस्तपसि स्थितः ।\nविलपन्त्यास्तथा नाथो यथा नासि तथा त्वयि । । २४\nआकृष्य केशेषु बलादपराधं विना ततः ।\nहतो वपुष्मता ख्यातिमिति ते भूपतिर्गता । । २५\nएवं स्थिते तत्क्रियतां यथा धर्मो न लुप्यते ।\nतथा च नैव वस्तव्यं माताहं तापसी यतः । । २६\nपिता वृद्धस्तपस्वी च नापराधेन दूषितः ।\nनिहतो येन यत्तस्य कर्तव्यं तद्विचिन्त्यताम् । । २७\nसन्ति ते मन्त्रिणो वीराः सर्वशास्त्रार्थवेदिनः ।\nतैः सहालोच्य यत्कार्यमेवंभूते कुरुष्व तत् । । २८\nनास्माकमधिकारोऽत्र तापसानां नराधिप ।\nकुरुष्वैतदितीत्थं त्वमेवं भूपतिभाषितम् । । २९\nविदूरथस्य जनको यवनेन यथा हतः ।\nतथायं तव पुत्रस्य कुलं तेन विनाशितम् । । 131.३०\nजम्भस्यासुरराजस्य पिता दष्टो भुजङ्गमैः ।\nतेनाप्यखिलपातालवासिनः पन्नगाः हताः । । ३१\nपराशरेण पितरं शक्तिं तं रक्षसाऽऽहतम् ।\nश्रुत्वाऽग्नौ पातितं कृत्स्नं रक्षसामभवत्कुलम् । । ३२\nअन्यस्यापि स्ववंशस्य लंघना क्रियते हि या ।\nतां नालं क्षत्रियः सोढुं कि पुनः पितृमारणम् । । ३३\nनायं पिता ते निहतो नास्मिञ्छस्त्रं निपातितम् ।\nत्वामत्र निहतं मन्ये त्वयि शस्त्रं निपातितम् । । ३४\nबिभेत्यस्य हि कः शस्त्रं न्यस्तं येन वनौकसाम् ।\nतव नृपस्य पुत्रस्य मा बिभेतु बिभेतु वा । । ३५\nतवेयं लङ्घनायुक्ता यदस्मिंस्तत्समाचर ।\nवपुष्मति महाराज सभृत्यज्ञातिबान्धवे । । ३६\nमार्कण्डेय उवाच\nइति संक्रान्तसन्देशमिन्द्रसेना विसृज्य तम् ।\nपतिदेहमुपाश्लिष्य विवेशाग्निं मनस्विनी । । ३७\nइति श्रीमार्कण्डेयपुराणे दमचरितवर्णनं नामैकत्रिंशदधिकशततमोऽध्यायः । १३१ ।\n132\nअथ द्वात्रिंशदधिकशततमोऽध्यायः\nदमचरितवर्णनम्\nमार्कण्डेय उवाच\nइन्द्रसेनासमाज्ञप्तः स गत्वा शूद्रतापसः ।\nसमाचष्ट यथापूर्वं दमाय निधनं पितुः । । १\nतापसेन समाख्याते दमस्तेन पितुर्वधे ।\nक्रोधेनातीव जज्वाल हविषेवाग्निरुद्धतः । । २\nस तु क्रोधाग्निना धीरे दह्यमानो महामुने ।\nकरं करेण निष्पिष्य वाक्यमेतदुवाच ह । । ३\nअनाथ इव मे तातो मयि पुत्रे तु जीवति ।\nघातितः सुनृशंसेन परिभूय कुलं मम । । ४\nतापं करोम्यहं किंवाप्येष क्लैब्यात्क्षमाम्यहम् ।\nदुर्वृत्तशान्तौ शिष्टानां पालनेऽधिकृता वयम् । । ५\nपितरं चापि निहतं दृष्ट्वा जीवन्ति शत्रवः ।\nतत्किमेतेन बहुना हा तातेति च किं पुनः । । ६\nविलापेनात्र यत्कृत्यं तदेषोऽत्र करोम्यहम् ।\nयद्यहं तस्य रक्तेन देहोत्थेन वपुष्मतः । ।\nन करोमि गुरोस्तृप्तिं तत्प्रवेक्ष्ये हुताशनम् । । ७\nतच्छोणितेनोदककर्म तस्य मांसेन सम्यग्द्विजभोजनं च ।\nकुर्यां पितुस्तस्य च पिण्डदानं न चेत्प्रवेक्ष्यामि हुताशनं तत् । । ८\nसाहाय्यमस्यासुरदेवयक्षगन्धर्वविद्याधरसिद्धसंघाः ।\nकुर्वन्ति चेत्तानपि चास्त्रपूगैर्भस्मीकरोम्येष रुषा समेतः । । ९\nनिःशूरमाधार्मिकमप्रशस्तं तं दाक्षिणात्यं समरे निहत्य ।\nभोक्ष्ये ततोऽहं पृथिवीं च कृत्स्नां वह्निं प्रवेक्ष्याम्यनिहत्य तं वा । । 132.१०\nसुदुर्मतिं तापसवृद्धघातिनं वनस्थगं साधुविधिं विदग्धगम् ।\nहन्ताहमद्याखिलबन्धुमित्रपदातिहस्त्यश्वबलैः समेतम् । । ११\nएषोऽहमादाय धनुःसखड्गो रथी तथैवारिबलं समेत्य ।\nकरोमि वै यत्कदनं समस्ताः पश्यन्तु मे देवगणा समेताः । । १२\nयो यः सहायो भविताद्य तस्य मया समेतस्य रणाय भूयः ।\nतस्यैव निःशेषकुलक्षयाय समुद्यतोऽहं निजबाहुसैन्यः । । १३\nयदि कुलिशकरोऽस्मिन्सयुगे देवराजः पितृपतिरथ चोग्रं दण्डमुद्यस्य कोपात् ।\nधनपतिवरुणार्का रक्षितुं तं यतन्ते निशितशरवरौघैर्घातियिष्ये तथापि । । १४\nनियतमतिरदोषः काननाखण्डलोका निपतितफलभक्षः सर्वभूतेषु मैत्रः ।\nप्रभवति मयि पुत्रे हिंसितो येन तातः पिशितरुधिरतृप्तास्तस्य सन्त्वद्य गृध्राः । । १५\nइति श्रीमार्कण्डेयपुराणे दमचरिते द्वात्रिंशदधिकशततमोऽध्यायः । १३२ ।\n133\nअथ त्रयस्त्रिंशदधिकशततमोऽध्यायः\nवपुष्मद्वधवर्णनम्\nमार्कण्डेय उवाच\nइति प्रतिज्ञाय तदा नरिष्यन्तसुतो दमः ।\nकोपामर्षविवृत्ताक्षः श्भश्रुमावृत्य पाणिना । । १\nहा हतोऽस्मीति पितरं ध्यात्वा देवं विनिंद्य च ।\nप्रोवाच मंत्रिणः सर्वानानिनाय पुरोहितम् । । २\nदम उवाच\nयदत्र कृत्यं तद्ब्रूत ताते प्राप्ते सुरालयम् ।\nश्रुतं भवद्भिर्यत्प्रोक्तं तेन शूद्रतपस्विना । । ३\nवृद्धस्तपस्वी स नृपो वानप्रस्थव्रते स्थितः ।\nमौनव्रतधरोऽशस्त्रो मन्मात्रा चेन्द्रसेनया । । ४\nप्रोक्तं संसृष्टया स्वात्म्याद्याथातथ्यं वपुष्मते ।\nतेनापि खड्गमाकृष्य जटां सव्येन पाणिना । । ५\nधृत्वा जघान दुष्टात्मा लोकनाथमनाथवत् ।\nमाता च संदिश्य हि मां धिक्छब्दं ब्रुवती सती । । ६\nमन्दभाग्यं च निःश्रीकं प्रविष्टा हव्यवाहनम् ।\nतमालिंग्य नरिष्यन्तं प्रयाता त्रिदशालयम् । । ७\nसोऽहमद्य करिष्यामि यन्मे मातुरुदीरितम् ।\nहस्त्यश्वरथपादातं सैन्यं च परिकल्प्यताम् । । ८\nअनिर्याप्य पितुर्वैरमहत्वा पितृघातकम् ।\nअकृत्वा च वचो मातुर्जीवितुं किमिहोत्सहे । । ९\nमार्कण्डेय उवाच\nमन्त्रिणस्तद्वचः श्रुत्वा हाहेत्युक्त्वा तथा च तत् ।\nकृतवन्तो विमनसः सभृत्यबलवाहनाः । । 133.१०\nनिर्ययुः सपरीवाराः पुरस्कृत्य दमं नृपम् ।\nगृहीत्वा चाशिषो विप्रात्त्रिकालज्ञात्पुरोधसः । । ११\nअहिराडिव निःश्वस्य दमः प्रायाद्वपुष्मतम् ।\nसीमापालादिसामन्तान्निघ्नन्याम्यां दिश त्वरा । । १२\nनिरीक्ष्य तं समायान्तं वपुष्मान्मर्षपूरितः ।\nसंक्रन्दनसुतेनापि दमो ज्ञातो वपुष्मता । ।\nआयातः सपरीवारः सामात्यः सपरिच्छदः । । १३\nअकंपितेन मनसा ससैन्यानि दिदेश ह ।\nदूतं च प्रेषयामास निर्गम्य नगराद्बहिः । । १४\nत्वं शीघ्रतरमागच्छ नरिष्यन्तः प्रतीक्षते ।\nसभार्यक्षत्रबन्धो त्वं समायाहि ममान्तिकम् । । १५\nइमे मद्बाहुनिर्मुक्ताः शिता बाणाः पिपासिताः ।\nभित्त्वा शरीरं सङ्ग्रामे पास्यन्ति रुधिरं तव । । १६\nश्रुत्वा दमस्तु तत्सर्वं दूतप्रोक्तं ययौ त्वरन् ।\nस्मृत्वा प्रतिज्ञां पूर्वोक्तां निःश्वसमुरगो यथा । । १७\nआहूतसमरे चैव पुमान्सेनाविकत्थनः ।\nततो युद्धमतीवासीद्दमस्य च वपुष्मतः । । १८\nरथी च रथिना नागी नागिना हयिना हयी ।\nअयुध्यन्त च विप्रर्षे तद्युद्धं तुमुलं ह्यभूत् । । १९\nपश्यतां सर्वदेवानां सिद्धगन्धर्वरक्षसाम् ।\nचकम्पे वसुधा ब्रह्मन्युध्यमाने दमे युधि । । 133.२०\nन गजो न रथी नाश्वस्तस्य बाणसहस्तु यः ।\nततो दमेन युयुधे सेनाध्यक्षो वपुष्मतः । । २१\nहृदि विव्याध च दम इषुणागाद्यमान्तिकम् ।\nतस्मिन्निपतिते सैन्यं पलायनपरं ह्यभूत् । । २२\nस स्वामिनं ततः प्राह दमः शत्रुं दमस्तथा ।\nक्व यासि दुष्ट पितरं घातयित्वा तपस्विनम् । । २३\nअशस्त्रं च तपस्यन्तं क्षत्रियोऽसि निवर्तताम् ।\nततो निवृत्य स दमं योधयामास सानुजः ।।२४\nस पुत्रः सह सम्बन्धिबान्धवैर्युयुधे रथी ।\nततः शरासनान्मुक्तबाणैर्व्याप्तास्ततो दिशः ।।२५\nदमं च सरथं चाशु शरजालैरपूरयत् ।\nततः पितृवधोत्थेन कोपेन स दमस्तथा ।।२६\nचिच्छेद ताञ्छरान्स्तेषां विव्याधान्यैश्च तानपि ।\nएकेनैकेन बाणेन सप्त पुत्रान्स्तथा द्विज ।।२७\nसम्बन्धिबान्धवान्मित्रान्निनाय यमसादनम् ।\nवपुष्मान्स रथी क्रोधान्निहतात्मजबान्धवः ।।२८\nयुयुधे च स तेनाजौ शरैराशीविषोपमैः ।\nचिच्छेद तस्य तान्बाणान्स दमश्च महामुने ।।२९\nयुयुधाते च संरब्धौ परस्परजयैषिणौ ।\nपरस्परशराघातविच्छिन्नधनुषौ त्वरा ।। 133.३०\nगृहीतखड्गावुत्तीर्य चिक्रीडाते महाबलौ ।\nदमः क्षणं नृपं ध्यात्वा पितरं निहतं वने ।। ३१\nकेशेष्वाकृष्य चाक्रम्य निपात्य धरणीतले ।\nशिरोधरायां पादेन भुजमुद्यम्य चाब्रवीत् ।।३२\nपश्यन्तु देवताः सर्वा मानुषाः पन्नगाः खगाः ।\nपाट्यमानं च हृदयं क्षत्रबन्धोर्वपुष्मतः ।। ३३\nएवमुक्त्वा च स दमो हदयं च व्यदारयत् ।\nपातुकामश्च स सुरैः क्षतजेन निवारितः ।। ३४\nततश्चकार तातस्य रक्तेनैवोदकक्रियाम् ।\nआनृण्यं प्राप्य स पितुः पुनः प्रायात्स्वमन्दिरम् ।। ३५\nवपुष्मतश्च मांसेन पिण्डदानं चकार ह ।\nब्राह्मणान्भोजयामास रक्षः कुलसमुद्भवान् ।।३६\nएवंविधा हि राजानो बभूवुः सूर्यवंशजाः ।\nअन्येऽपि सुधियः शूरा यज्विनो धर्मकोविदाः । । ३७\nवेदान्तपारगास्ताञ्च न संख्यातुमिहोत्सहे ।\nएतेषां चरितं श्रुत्वा नरः पापैः प्रमुच्यते । । ३८\nइति श्रीमार्कण्डेयपुराणे दमचरिते वपुष्मद्वधो नाम त्रयस्त्रिंशदधिकशततमोऽध्यायः । १३३ ।\n134\nअथ चतुस्त्रिंशदधिकशततमोऽध्यायः\nश्रवणपठनवर्णनम्\nपक्षिण ऊचुः\nएवमुक्त्वा जैमिनेयं मार्कण्डेयो महामुनिः ।\nविसृज्य क्रौष्टुकिमुनिं चक्रे माध्याह्निकीं क्रियाम् । । १\nअस्माभिश्च श्रुतं तस्माद्यत्ते प्रोक्तं महामुने ।\nअनादिसिद्धमेतद्धि पुरा प्रोक्तं स्वयंभुवा । । २\nमार्कण्डेयाय मुनये यत्तेऽस्माभिरुदाहृतम् ।\nपुण्यं पवित्रमायुष्यं धर्मकामार्थसिद्धिदम् । । ३\nपठतां शृण्वतां सद्यः सर्वपापप्रमोचनम् ।\nआदावेव कृता ये च प्रश्नाश्चत्वार एव हि । । ४\nपितुः पुत्रस्य संवादस्तथा सृष्टिः स्वयंभुवः ।\nतथा मनूनां स्थितयो राज्ञां च चरितं मुने । ।५\nअस्माभिरेतत्ते प्रोक्तं किमद्य श्रोतुमिच्छसि ।\nएतान्सर्वान्नरः श्रुत्वा पठते वा सभासु च । । ६\nविधूय सर्वपापानि ब्रह्मणोऽन्ते लयं व्रजेत् ।\nअष्टादशपुराणानि यानि प्राह पितामहः । । ७\nतेषां तु सप्तमं ज्ञेयं मार्कर्ण्डेयं सुविश्रुतम् ।\nब्राह्मं पाद्मं वैष्णवं च शैवं भागवतं तथा । । ८\nतथान्यन्नारदीयं च मार्कण्डेयं च सप्तमम् ।\nआग्नेयमष्टमं प्रोक्तं भविष्यं नवमं तथा । । ९\nदशमं ब्रह्मवैवर्त्तं लैङ्गमेकादशं स्मृतम् ।\nवाराहं द्वादशं प्रोक्तं स्कन्दमत्र त्रयोदशम् । । 134.१०\nचतुर्दशं वामनं च कौर्मं पञ्चदशं तथा ।\nमात्स्यं च गारुडं चैव ब्रह्माण्डं च ततः परम् । । ११\nअष्टादशपुराणानां नामधेयानि यः पठेत् ।\nत्रिसन्ध्यं जपते नित्यं सोऽश्वमेधफलं लभेत् । । १२\nसर्गश्च प्रतिसर्गश्च वंशो मन्वन्तराणि च ।\nवंशानुचरितं चैव पुराणं पञ्चलक्षणम् । १३\nचतुःप्रश्नसमोपेतं पुराणं ह्येतदुत्तमम् ।\nश्रुत्वा पुनश्च ते पापं कल्पकोटिशतैः कृतम् । । १४\nब्रह्महत्यादिपापानि यान्यन्यान्यशुभानि च ।\nतानि सर्वाणि नश्यन्ति तृणं वातहतं यथा । । १५\nपुष्करे दानजं पुण्यं श्रवणादस्य जायते ।\nसर्ववेदाधिकफलं समाप्त्या चाधिगच्छति । । १६\nयः श्रावयेत्पूजयेत्तं यथा देवं पितामहम् ।\nगन्धपुष्पैस्तथा वस्त्रैर्ब्राह्मणानां च तर्पणैः । । १७\nयथाशक्त्या च दातव्यं नृपैर्ग्रामादिवाहनम् ।\nएतत्पुराणमखिलं वेदार्थैरुपबृंहितम् । ।\nधर्मशास्त्रैकनिलयं श्रुत्वा सर्वार्थमाप्नुयात् । । १८\nश्रुत्वा पुराणमखिलं व्यासं सम्पूजयेद्बुधः ।\nधर्मार्थकाममोक्षाणां यथोक्तफलहेतवे । । १९\nदद्याद्गां गुरवे स्वर्णवस्त्रालङ्कारसंयुताम् ।\nश्रवणस्य फलावाप्त्यै दानैः संतोषयेद्गुरुम् । । 134.२०\nअपूज्य पाठकर्तारं श्लोकमेकं शृणोति यः ।\nनासौ पुण्यमवाप्नोति शास्त्रचोरः स्मृतो हि सः । । २१\nन तस्य देवाः प्रीणन्ति पितरो नैव पुत्रकान् ।\nदत्तं श्राद्धं तथेच्छन्ति तीर्थस्नानफलं न च । । २२\nलभेत शास्त्रचोरश्च निन्दां सज्जनसंसदि ।\nअवज्ञया न श्रोतव्यं शास्त्रमेतद्विचक्षणैः । । २३\nपठ्यमाने त्ववज्ञाते साधुभिः शास्त्र उत्तमे ।\nमूको भवति जन्मानि सप्त मूर्खः प्रजायते । । २४\nश्रुत्वा तत्पूजयेद्यस्तु पुराणं सप्तमं पुनः ।\nसर्वपापविनिर्मुक्तः पुनात्येव निजं कुलम् । । २५\nपूतो याति न सन्देहो विष्णुलोकं सनातनम् ।\nच्युतस्ततः पुनर्नैव स भविष्यति मानवः । । २६\nपुराणश्रवणादेव परमयोगमवाप्नुयात् ।\nनास्तिकाय न दातव्यं वृषले वेदनिन्दके । । २७\nगुरुद्विजातिनिन्दाय तथा भग्नव्रताय च ।\nमातापित्रोर्निन्दकाय वेदशास्त्रादिनिन्दिने । । २८\nभिन्नमर्यादिने चैव तथा वै ज्ञातिकोपिने ।\nएतेषां नैव दातव्यं प्राणैः कण्ठगतैरपि । । २९\nलोभाद्वा यदि वा मोहाद्भयाद्वापि विशेषतः ।\nपठेद्वा पाठयेद्वापि स गच्छेन्नरकं ध्रुवम् । । 134.३०\nमार्कण्डेय उवाच\nएतत्सर्वमुपाख्यानं धर्म्यं स्वर्गापवर्गदम्।\nयः शृणोति पठेद्वापि सिद्धं तस्य समीहितम् । । ३१\nआधिव्याधिजदुःखेन कदाचिन्नाभियुज्यते ।\nब्रह्महत्यादिपापेभ्यो मुच्यते नात्र संशयः । । ३२\nसन्तः स्वजनमित्राणि भवन्ति हितबुद्धयः ।\nनारयः सम्भविष्यन्ति दस्यवो वा कदाचन । । ३३\nसदर्थो मिष्टभोगी च दुर्भिक्षैर्नावसीदति ।\nपरदारपरद्रव्यपरहिंसादिकिल्बिषैः । । ३४\nमुच्यतेऽनेकदुःखेभ्यो नित्यं चैव द्विजोत्तम ।\nऋद्धिर्वृद्धिः स्मृतिः शान्तिः श्रीः पुष्टिस्तुष्टिरेव च । ।\nनित्यं तस्य भवेद्विप्र यः शृणोति कथामिमाम् । । ३५\nमार्कण्डेयपुराणमेतदखिलं शृण्वन्नशोच्यः\nपुमान्यो वा सम्यगुदीयरयेद्रसमयं शोच्यो न सोऽपि द्विज ।\nयोगज्ञानविशुद्धसिद्धिसहितः स्वर्गादिलोकेऽप्यसौ\nशक्राद्यैश्च सुरादिभिः परिवृतः स्वर्गे सदा पूज्यते । । ३६\nपुराणमेतच्छ्रुत्वा च ज्ञानविज्ञानसंयुतम् ।\nविमानवरमारुह्य स्वर्गलोके महीयते । । ३७\nपुराणाक्षरसंख्या च प्रख्याता तत्त्वबुद्धिना ।\nश्लोकानां षट्सहस्राणि तथा चाष्टशतानि च । । ३८\nश्लोकास्तत्र नवाशीतिरेकादशसमाहिताः ।\nकथिता मुनिना पूर्वं मार्कण्डेयेन धीमता । । ३९\nजैमिनिरुवाच\nभारतेनाभवद्यन्मे संशयस्फोटनं द्विजाः ।\nतद्भवद्भिः कृतं यन्न कश्चिदद्य करिष्यति । ।134.४ ०\nयूयं दीर्घायुषः स्यात प्रज्ञाबुद्धिविशारदाः ।\nसांख्ययोगे तथा चास्तु बुद्धिरव्यभिचारिणी । ।४ १\nपितृशापकृताद्दुःखाद्दौर्मनस्यं व्यपेतु वः ।\nएतावदुक्त्वा वचनं जगाम स्वाश्रमं मुनिः । ।\nचितयन्परमोदारं पक्षिणां वाक्यमीरितम् । ।४२\nइति श्रीमार्कण्डेयमहापुराणे एतत्पुराणमाहात्म्यश्रवणपठनफलं\nनाम चतुस्त्रिंशदधिकशततमोऽध्यायः । १३४ ।"
  },
  {
    "text": "सम्पूर्णमिदं मार्कण्डेयमहापुराणम् । ।\nश्रीशः पायात्। ।"
  }
]
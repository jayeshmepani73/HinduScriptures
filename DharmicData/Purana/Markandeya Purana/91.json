[
  {
    "text": "91\nअथैकनवतितमोऽध्यायः  ।\nरौच्यवर्णनम्\nमार्कण्डेय उवाच\nसावर्णिकमिदं सम्यक्प्रोक्तं मन्वन्तरं तव ।\nतथैव देवीमाहात्म्ये महिषासुरघातनम् । । १\nउत्पत्तयश्च या देव्या मातॄणां च महाहवे ।\nतथैव सम्भवो देव्याश्चामुण्डाया यथा भवः । । २\nशिवदूत्याश्च माहात्म्यं वधः शुम्भनिशुम्भयोः ।\nरक्तबीजवधश्चैव सर्वमेतत्तवोदितम् । । ३\nश्रूयतां मुनिशार्दूल सावर्णिकमथापरम् ।\nदत्तपुत्रश्च सावर्णिर्भावी यो नवमो मनुः । । ४\nकथयामि मनोस्तस्य ये देवा मुनयो नृपाः ।\nपारा मरीचिभर्गाश्च सुधर्माणस्तथा सुराः । । ५\nएते त्रिधा भविष्यन्ति सर्वे द्वादशका गणाः ।\nतेषामिन्द्रो भविष्यस्तु सहस्राक्षो महाबलः । । ६\nसाम्प्रतं कार्तिकेयो यो वह्निपुत्रः षडाननः ।\nअद्भुतो नाम शक्रोऽसौ भावी तस्यान्तरे मनोः । । ७\nमेधातिथिर्वसुः सत्यो ज्योतिष्मान्द्युतिमांस्तथा ।\nसप्तर्षयोऽन्यः सबलस्तथान्यो हव्यवाहनः । । ८\nधृष्टकेतुर्बर्हकेतुः खड्गहस्तो निरामयः ।\nपृथुश्रवास्तथार्चिष्मान्भूरिद्युम्नो बृहद्भयः । । ९\nएते नृपसुतास्तस्य दत्तपुत्रस्य वै नृपाः ।\nमनोस्तु दशमस्यान्यच्छृणु मन्वन्तरं द्विज । । 91.१०\nमन्वन्तरे च दशमे ब्रह्मपुत्रस्य धीमतः ।\nसुखासीना निरुद्धाश्च द्विप्रकाराः सुराः स्मृताः । । ११\nशतसंख्या हि ते देवा भविष्या भाविनो मनोः ।\nयत्पुत्राणां शतं भावि तद्देवानां तदा शतम् । । १२\nशान्तिरिन्द्रस्तथा भावी सर्वैरिन्द्रगुणैर्युतः ।\nसप्तर्षींस्तान्निबोध त्वं ये भविष्यन्ति वै तदा । । १३\nआपोमूतिर्हविष्मांश्च सुकृती सत्य एव च ।\nनाभागोऽप्रतिमश्चैव वासिष्ठश्चैव सप्तमः । । १४\nसुक्षेत्रश्चोत्तमौजाश्च भूरिषेणश्च वीर्यवान् ।\nशतानीकोऽथ वृषभो ह्यनमित्रो जयद्रथः । । १५\nभूरिद्युम्नः सुपर्वा च तस्यैते तनया मनोः ।\nभविष्या धर्मपुत्रस्य सावर्णस्यान्तरं शृणु । । १६\nविहङ्गमाः कामगाश्च निर्माणरतयस्तथा ।\nत्रिःप्रकारा भविष्यन्ति एकैकस्त्रिंशको गणः । । १७\nमासर्तुदिवसा ये तु निर्माणपतयस्तु ते ।\nविहङ्गमा रात्रयोऽथ मौहूर्त्ताः कामगा गणाः । । १८\nइन्द्रो वृषाख्यो भविता तेषां प्रख्यातविक्रमः ।\nहविष्मांश्च वरिष्ठश्च ऋष्टिरन्यस्तथारुणिः । । १९\nनिश्चरश्चानघश्चैव विष्टिश्चान्यो महामुनिः ।\nसप्तर्षयोऽन्तरे तस्मिन्नग्नितेजाश्च सप्तमः । । 91.२०\nसर्वत्रगः सुशर्मा च देवानीकः पुरूद्वहः ।\nहेमधन्वा दृढायुश्च भाविनस्तत्सुता नृपाः । । २१\nद्वादशे रुद्रपुत्रस्य प्राप्ते मन्वन्तरे मनोः ।\nसावर्णाख्याश्च ये देवा मुनयश्च शृणुष्व तान् । । २२\nसुधर्माणः सुमनसो हरितो रोहितस्तथा ।\nसुवर्णाश्च सुरास्तत्र पञ्चैते दशका गणाः । । २३\nतेषामिन्द्रस्तु विज्ञेय ऋतधामा महाबलः ।\nसर्वैरिन्द्रगुणैर्युक्ताः सप्तर्षीनपि मे शृणु । । २४\nद्युतिस्तपस्वी सुतपास्तपोमूर्तिस्तपोनिधिः ।\nतपोरतिस्तथैवान्यः सप्तमस्तु तपोधृतिः । । २५\nदेववानुपदेवश्च देवश्रेष्ठो विदूरथः ।\nमित्रवान्मित्रविन्दश्च भाविनस्तत्सुता नृपाः । । २६\nत्रयोदशस्य पर्याये रौच्याख्यस्य मनोः सुरान् ।\nसप्तर्षींश्च नृपाञ्श्चैव गदतो मे निशामय । । २७\nसुधर्माणः सुरास्तत्र सुकर्माणस्तथापरे ।\nसुशर्माणः सुरा ह्येते समस्ता मुनिसत्तम । । २८\nमहाबलो महावीर्यस्तेषामिन्द्रो दिवस्पतिः ।\nभविष्यानथ सप्तर्षीन्गदतो मे निशामय । । २९\nधृतिमानव्ययश्चैव तत्त्वदर्शी निरुत्सुकः ।\nनिर्मोहः सुतपाश्चान्यो निष्प्रकम्पश्च सप्तमः । । 91.३०\nचित्रसेनो विचित्रश्च नियतिर्निर्भयो दृढः ।\nसुनेत्रः क्षत्रबुद्धिश्च सुव्रतश्चैव तत्सुताः । । ३१\nइति श्रीमार्कण्डेयपुराणे रौच्यमन्वन्तर एकनवतितमोऽध्यायः । ९१ ।\n92\nअथ द्विनवतितमोऽध्यायः\nरुच्युपाख्यानवर्णनम्\nमार्कण्डेय उवाच\nरुचिः प्रजापतिः पूर्वं निर्ममो निरहंकृतः ।\nयत्रास्तमितशायी च चचार पृथिवीमिमाम् । । १\nअनग्निमनिकेतं तमेकाहारमनाश्रमम् ।\nविमुक्तसङ्गं तं दृष्ट्वा प्रोचुस्तत्पितरो मुनिम् । । २\nपितर ऊचुः\nवत्स कस्मात्त्वया पुण्यो न कृतो दारसंग्रहः ।\nस्वर्गापवर्गहतुत्वाद्बन्धस्तेनानिशं विना । । ३\nगृही समस्तदेवानां पितॄणां च तथार्हणाम् ।\nऋषीणामतिथीनां च कुर्वंल्लोकानुपाश्नुते । । ४\nस्वाहोच्चारणतो देवान्स्वधोच्चारणतः पितॄन् ।\nविभजत्यन्नदानेन भूताद्यानतिथीनपि । । ५\nस त्वं दैवादृणाद्बन्धं बन्धमस्मदृणादपि ।\nअवाप्नोषि मनुष्यर्षिभूतेभ्यश्च दिनेदिने । । ६\nअनुत्पाद्य सुतान्देवानसन्तर्प्य पितॄंस्तथा ।\nभूतादींश्च कथं मौढ्यात्सुगतिं गन्तुमिच्छसि । । ७\nक्लेशमेवैहिकं पुत्र मन्यामोऽत्र भवेत्तव ।\nमृतस्य नरकं तद्वत्क्लेशमेवान्यजन्मनि । । ८\nरुचिरुवाच\nपरिग्रहोऽतिदुःखाय पापायाधोगतेस्तथा ।\nभवत्यतो मया पूर्वं न कृतो दारसंग्रहः । । ९\nआत्मनः संयमो योऽयं क्रियतेऽक्षनियन्त्रणात् ।\nस मुक्तिहेतुर्न भवत्यासावपि परिग्रहात् । । 92.१०\nप्रक्षाल्यतेऽनुदिवसं यदात्मा निष्परिग्रहैः ।\nममत्वपङ्कदिग्धोऽपि चित्ताम्भोभिर्वरं हि तत् । । ११\nअनेकभवसंभूतकर्मपङ्कांकितो बुधैः ।\nआत्मा सद्वासनातोयैः प्रक्षाल्यो नियतेन्द्रियैः । । १२\nपितर ऊचुः\nयुक्तं प्रक्षालनं कर्तुमात्मनो नियतेन्द्रियैः ।\nकिन्तु लेपाय मार्गोऽयं यत्र त्वं पुत्र वर्तसे । । १३\nपञ्चर्णदीनैरशुभं नुद्यतेऽनभिसन्धितैः ।\nफलैस्तथोपभोगैश्च पूर्वकर्मशुभाशुभैः । । १४\nएवं न बन्धो भवति कुर्वतः कारणात्मकः ।\nन च बन्धाय तत्कर्म भवत्यनभिसन्धितम् । । १५\nपूर्वकर्म कृतं भोगैः क्षीयतेऽहर्निशं तथा ।\nसुखदुःखात्मकैर्वत्स पुण्यापुण्यात्मकैर्नृणाम् । । १६\nएवं प्रक्षाल्यते प्राज्ञैरात्मा बन्धाच्च रक्ष्यते ।\nन त्वेवमविवेकेन पापपङ्केन लिप्यते । । १७\nरुचिरुवाच\nअविद्या पठ्यते वेदः कर्ममार्गः पितामहाः ।\nतत्कथं कर्मणो मार्गे भवन्तो योजयन्ति माम् । । १८\nपितर ऊचुः\nअविद्या सत्यमेवैतत्कर्म नैतन्मृषावचः ।\nकिन्तु विद्या परिप्राप्तौ हेतु कर्म न संशयः । । १९\nविहिताकरणात्पुंभिरसद्भिः क्रियते तु यः ।\nसंयमो मुक्तये नासौ प्रत्युताऽधोगतिप्रदः । । 92.२०\nप्रक्षालयामीति भवान्वत्सात्मानं तु मन्यते ।\nविहिताकरणोद्भूतैः पापैस्त्वं तु विलिप्यसे । । २१\nअविद्याप्युपकाराय विषवज्जायते नृणाम् ।\nअनुष्ठिताभ्युपायेन बन्धायान्यायतो हि सा । । २२\nतस्माद्वत्स कुरुष्व त्वं विधिवद्दारसंग्रहम् ।\nमां जन्म विफलं तेऽस्तु असम्प्राप्य तु लौकिकम् । । २३\nरुचिरुवाच\nवृद्धोऽहं साम्प्रतं को मे पितरः सम्प्रदास्यति ।\nभार्यां तथा दरिद्रस्य दुष्करो दारसंग्रहः । । २४\nपितर ऊचुः\nअस्माकं पतनं वत्स भवतश्चाप्यधोगतिः ।\nनूनं भावि भवित्री च नाभिनन्दसि नो वचः । । २५\nमार्कण्डेय उवाच\nइत्युक्त्वा पितरस्तस्य पश्यतो मुनिसत्तम ।\nबभूवुः सहसाऽदृश्या दीपा वाताहता इव । । २६\nइति श्रीमार्कण्डेयपुराणे रुच्युपाख्याने द्विनवतितमोऽध्यायः । ९२ ।\n8\nअथ त्रिनवतितमोऽध्यायः\nपितृस्तवनवर्णनम्\nमार्कण्डेय उवाच\nस तेन पितृवाक्येन भृशमुद्विग्नमानसः ।\nकन्याभिलाषी विप्रर्षिः परिबभ्राम मेदिनीम् । । १\nकन्यामलभमानोऽसौ पितृवाक्याग्निदीपितः ।\nचिन्तामवाप महतीमतीवोद्विग्नमानसः । । २\nकिं करोमि क्व गच्छामि कथं मे दारसंग्रहः ।\nक्षिप्रं भवेत्पितॄणां यो ममाभ्युदयकारकः । । ३\nइति चिन्तयतस्तस्य मतिर्जाता महात्मनः ।\nतपसाराधयाम्येनं ब्रह्माणं कमलोद्भवम् । । ४\nततो वर्षशतं दिव्यं तपस्तेपे स वेधसम् ।\nदिदृक्षुः सुचिरं कालं परं नियममास्थितः । । ५\nततः स्वं दर्शयामास ब्रह्मा लोकपितामहः ।\nउवाच तं प्रसन्नोऽस्मीत्युच्यतामभिवाञ्छितम् । । ६\nततोऽसौ प्रणिपत्याह ब्रह्माणं जगतो गतिम् ।\nपितॄणां वचनात्तेन यत्कर्तुमभिवाञ्छितम् । ।\nब्रह्मा चाह रुचिं विप्रं श्रुत्वा तस्याभिवाच्छितम् । । ७\nब्रह्मोवाच\nप्रजापतिस्त्वं भविता स्रष्टव्या भवता प्रजाः ।\nसृष्ट्वा प्रजाः सुतान्विप्र समुत्पाद्य क्रियास्तथा । । ८\nकृत्वा कृताधिकारस्त्वं ततः सिद्धिमवाप्स्यसि ।\nस त्वं यथोक्तं पितृभिः कुरु दारपरिग्रहम् । । ९\nकामं चेममभिध्याय क्रियतां पितृपूजनम् ।\nत एव तुष्टाः पितरः प्रदास्यन्ति तवेप्सितान् । ।\nपत्नीं सुतांश्च सन्तुष्टाः किं न दद्युः पितामहाः । । 93.१०\nमार्कण्डेय उवाच\nइत्यृषेर्वचनं श्रुत्या ब्रह्मणोऽव्यक्तजन्मनः ।\nनद्या विविक्ते पुलिने चकार पितृतर्पणम् । । ११\nतुष्टाव च पितॄन्विप्रः स्तवैरेभिस्तथादृतः ।\nएकाग्रः प्रयतो भूत्वा भक्तिनम्रात्मकन्धरः । । १२\nरुचिरुवाच\nनमस्येऽहं पितॄञ्छ्राद्धे ये वसन्त्यधिदेवताः ।\nदेवैरपि हि तर्प्यन्ते ये च श्राद्धे स्वधोत्तरैः । । १३\nनमस्येऽहं पितॄन्स्वर्गे ये तर्प्यन्ते महर्षिभिः ।\nश्राद्धैर्मनोमयैर्भक्त्या भुक्तिमुक्तिमभीप्सुभिः । । १४\nनमस्येऽहं पितॄन्स्वर्गे सिद्धाः सन्तर्पयन्ति यान् ।\nश्राद्धेषु दिव्यैः सकलैरुपहारैरनुत्तमैः । । १५\nनमस्येऽहं पितॄन्भक्त्या येऽर्च्यन्ते गुह्यकैरपि ।\nतन्मयत्वेन वाञ्छद्भिर्ऋद्धिमात्यन्तिकीं पराम् । । १६\nनमस्येऽहं पितॄन्मर्त्यैरर्च्यन्ते भुवि ये सदा ।\nश्राद्धेषु श्रद्धयाभीष्टलोकप्राप्तिप्रदायिनः । । १७\nनमस्येऽहं पितॄन्विप्रैरर्च्यन्ते भुवि ये सदा ।\nवाञ्छिताभीष्टालाभाय प्राजापत्यप्रदायिनः । । १८\nनमस्येऽहं पितॄन्ये वै तर्प्यन्तेऽरण्यवासिभिः ।\nवन्यैः श्राद्धैर्यताहारैस्तपोनिर्धूतकिल्बिषैः । । १९\nनमस्येऽहं पितॄन्विप्रैर्नैष्ठिकव्रतचारिभिः ।\nये संयतात्मभिर्नित्यं सन्तर्प्यन्ते समाधिभिः । । 93.२०\nनमस्येऽहं पितॄञ्छ्राद्धै राजन्यास्तर्पयन्ति यान् ।\nकव्यैरशेषैर्विधिवल्लोकत्रयफलप्रदान् । । २१\nनमस्येऽहं पितॄन्वैश्यैरर्च्यन्ते भुवि ये सदा ।\nस्वकर्माभिरतैर्नित्यं पुष्पधूपान्नवारिभिः । । २२\nनमस्येऽहं पितॄञ्छ्राद्धैर्ये शूद्रैरपि भक्तितः ।\nसन्तर्प्यन्ते जगत्यत्र नाम्ना ख्याताः सुकालिनः । । २३\nनमस्येऽहं पितॄञ्छ्राद्धैः पाताले या महासुरैः ।\nसन्तर्प्यन्ते स्वधाहारास्त्यक्तदम्भमदैः सदा । । २४\nनमस्येऽहं पितॄञ्छ्राद्धैरर्च्यन्ते ये रसातले ।\nभोगैरशेषैर्विधिवन्नागैः कामानभीप्सुभिः । । २५\nनमस्येऽहं पितॄ्ञ्छ्राद्धैः सर्पैः सन्तर्पितान्सदा ।\nतत्रैव विधिवन्मन्त्रभोगसम्पत्समन्वितैः । । २६\nपितॄन्नमस्ये निवसन्ति साक्षाद्ये देवलोके च तथान्तरिक्षे ।\nमहीतले ये च सुरादिपूज्यास्ते मे प्रतीच्छन्तु मयोपनीतम् । । २७\nपितॄन्नमस्ये परमात्मभूता ये वै विमाने निवसन्ति मूर्ताः ।\nयजन्ति यानस्तमलैर्मनोभिर्योगीश्वराः क्लेशविमुक्तिहेतून् । । २८\nपितॄन्नमस्ये दिवि ये च मूर्ताः स्वधाभुजः काम्यफलाभिसन्धौ ।\nप्रदानशक्ताः सकलेप्सितानां विभुक्तिदा येऽनभिसंहितेषु । । २९\nतृप्यन्तु तेऽस्मिन्पितरः समस्ता इच्छावतां ये प्रदिशन्ति कामान् ।\nसुरत्वमिन्द्रत्वमतोऽधिकं वा सुतान्पशून्स्वानि बलं गृहाणि । । 93.३०\nसोमस्य ये रश्मिषु येऽर्कबिम्बे शुक्ले विमाने च सदा वसन्ति ।\nतृप्यन्तु तेऽस्मिन्पितरोऽन्नतोयैर्गन्धादिना पुष्टिमितो व्रजन्तु । । ३१\nयेषां हतेऽग्नौ हविषा च तृप्तिर्ये भुञ्जते विप्रशरीरसंस्थाः ।\nये पिण्दानेन मुदं प्रयान्ति तृप्यन्तु तेऽस्मिन्पितरोऽन्नतोयैः । । ३२\nये खड्गिमांसेन सुरैरभीष्टैः कृष्णैस्तिलैर्दिव्यमनोहरैश्च ।\nकालेन शाकेन महर्षिवर्यैः सम्प्रीणितास्ते मुदमत्र यान्तु । । ३३\nकव्यान्यशेषाणि च यान्यभीष्टान्यतीव तेषाममरार्चितानाम् ।\nतेषां तु सान्निध्यमिहास्तु पुष्पगन्धान्नभोज्येषु मया कृतेषु । । ३४\nदिने दिने ये प्रतिगृह्णतेऽर्च्चां मासांतपूज्यां भुवि येऽष्टकासु ।\nये वत्सरान्तेऽभ्युदये च पूज्याः प्रयान्तु ते मे पितरोऽत्र तृप्तिम् । । ३५\nपूज्या द्विजानां कुमुदेन्दुभासो ये क्षत्रियाणां च नवार्कवर्णाः ।\nतथा विशां ये कनकावदाता नीलीनिभाः शूद्रजनस्य ये च । । ३६\nतेऽस्मिन्समस्ता मम पुण्यगन्धधूपान्नतोयादिनिवेदनेन ।\nतथाग्निहोमेन  च यान्तु तृप्तिं सदा पितृभ्यः प्रणतोऽस्मि तेभ्यः । । ३७\nये देवपूर्वाण्यतितृप्तिहेतोरञ्जन्ति कव्यानि शुभाहुतानि ।\nतृप्ताश्च ये भूतिसृजो भवन्ति तृप्यन्तु तेऽस्मिन्प्रणतोऽस्मि तेभ्यः । । ३८\nरक्षांसि भूतान्यसुरांस्तथोग्रान्निर्नाशयन्तस्त्वशिवं प्रजानाम् ।\nआद्याः सुराणाममरेशपूज्या तृप्यन्तु तेऽस्मिन् प्रणतोऽस्मि तेभ्यः । । ३९\nअग्निष्वात्ता बर्हिषद आज्यपाः सोमपास्तथा ।\nव्रजन्तु तृप्तिं श्राद्धेऽस्मिन्पितरस्तर्पिता मया । । 93.४०\nअग्निष्वात्ताः पितृगणाः प्राचीं रक्षन्तु मे दिशम् ।\nतथा बर्हिषदः पान्तु याम्यां ये पितरः स्मृताः । । ४१\nप्रतीचीमाज्यपास्तद्वदुदीचीमपि सोमपाः ।\nरक्षोभूतपिशाचेभ्यस्तथैवासुरदोषतः । । ४२\nसर्वतश्चाधिपस्तेषां यमो रक्षां करोतु मे ।\nविश्वो विश्वभुगाराध्यो धर्मो धन्यः शुभाननः । । ४३\nभूतिदो भूतिकृद्भूतिः पितॄणां ये गणा नव ।\nकल्याणः कल्यताकर्त्ता कल्यः कल्यतराश्रयः । । ४४\nकल्यताहेतुरनघः षडिमे ते गणाः स्मृताः ।\nवरो वरेण्यो वरदः पुष्टिदस्तुष्टिदस्तथा । । ४५\nविश्वपाता तथा धाता सप्तैवैते तथा गणाः ।\nमहान्महात्मा महितो महिमावान्महाबलः । । ४६\nगणाः पञ्च तथैवैते पितॄणां पापनाशनाः ।\nसुखदो धनदश्चान्यो धर्मदोऽन्यश्च भूतिदः । । ४७\nपितॄणां कथ्यते चैतत्तथा गणचतुष्टयम् ।\nएकत्रिंशत्पितृगणा यैर्व्याप्तमखिलं जगत् । ।\nते मेऽनुतृप्तास्तुष्यन्तु यच्छन्तु च सदा हितम् । । ४८\nइति श्रीमार्कण्डेयपुराणे रौच्यमन्वन्तरे रुच्युपाख्याने\nपितृस्तवनं नाम त्रिनवतितमोऽध्यायः । ९३ ।\n94\nअथ चतुर्नवतितमोऽध्यायः\nपितृवरप्रदानवर्णनम्\nमार्कण्डेय उवाच\nएवं तु स्तुवतस्तस्य तेजसो राशिरुच्छ्रितः ।\nप्रादुर्बभूव सहसा गगनव्याप्तिकारकः । । १\nतद्दृष्ट्वा सुमहत्तेजः समासाद्य स्थितं जगत् ।\nजानुभ्यामवनिं गत्वा रुचिः स्तोत्रमिदं जगौ । ।२\nरुचिरुवाच\nअमूर्तानां च मूर्तानां पितॄणां दीप्ततेजसाम् ।\nनमस्यामि सदा तेषां ध्यानिनां दिव्यचक्षुषाम् । । ३\nइन्द्रादीनां च नेतारो दक्षमारीचयोस्तथा ।\nसप्तर्षीणां तथान्येषां तान्नमस्यामि कामदान् । । ४\nमन्वादीनां मुनीन्द्राणां सूर्याचन्द्रमसोस्तथा ।\nतान्नमस्याम्यहं सर्वान्पितरश्चार्णवेषु ये । । ५\nनक्षत्राणां ग्रहाणां च वाय्वग्न्योर्नभसस्तथा ।\nद्यावापृथिव्योश्च तथा नमस्यामि कृताञ्जलिः । । ६\nदेवर्षीणां ग्रहाणां च सर्वलोकनमस्कृतान् ।\nअक्षय्यस्य सदा दातॄन्नमस्येऽहं कृताञ्जलिः । । ७\nप्रजापतेः कश्यपाय सोमाय वरुणाय च ।\nयोगेश्वरेभ्यश्च सदा नमस्यामि कृताञ्जलिः । । ८\nनमो गणेभ्यः सप्तभ्यस्तथा लोकेषु सप्तसु ।\nस्वयंभुवे नमस्यामि ब्रह्मणे योगचक्षुषे । । ९\nसोमाधारान्पितृगणान्योगमूर्तिधरांस्तथा ।\nनमस्यामि तथा सोमं पितरं जगतामहम् । । 94.१०\nअग्निरूपांस्तथैवान्यान्नमस्यामि पितॄनहम् ।\nअग्नीषोममयं विश्वं यत एतदशेषतः । । ११\nये तु तेजसि ये चैते सोमसूर्याग्निमूर्त्तयः ।\nजगत्स्वरूपिणश्चैव तथा ब्रह्मस्वरूपिणः । । १२\nतेभ्योऽखिलेभ्यो योगिभ्यः पितृभ्यो यतमानसः ।\nनमो नमो नमस्ते मे प्रसीदन्तु स्वधाभुजः । । १३\nमार्कण्डेय उवाच\nएव स्तुतास्ततस्तेन तेजसा मुनिसत्तम ।\nनिश्चक्रमुस्तेऽपि ततो भासयन्तो दिशो दश । । १४\nनिवेदितं च यत्तेन पुष्पगन्धानुलेपनम् ।\nतद्भूषितानथ स तान्ददृशे पुरतः स्थितान् । । १५\nप्रणिपत्य पुनर्भक्तया पुनरेव कृताञ्जलिः ।\nनमस्तुभ्यं नमस्तुभ्यमित्याह पृथगादृतः । । १६\nततः प्रसन्नाः पितरस्तमूचुर्मुनिसत्तमम् ।\nवरं वृणीष्वेति स तानुवाचानतकन्धरः । । १७\nरुचिरुवाच\nसाम्प्रतं सर्गकर्तृत्वमादिष्टं ब्रह्मणा मम ।\nसोऽहं पुत्रीमभीप्सामि धन्यां दिव्यां प्रजावतीम् । । १८\nपितर ऊचुः\nअद्यैव सद्यः पत्नी ते भवत्वतिमनोरमा ।\nतस्यां च पुत्रो भविता भवतो मनुरुत्तमः । । १९\nमन्वन्तराधिपो धीमांस्त्वन्नाम्नैवोपलक्षितः ।\nरुचे रौच्य इति ख्यातिं यो यास्यति जगत्त्रये । । 94.२०\nतस्यापि बहवः पुत्रा महाबलपराक्रमाः ।\nभविष्यन्ति महात्मानः पृथिवीपरिपालकाः । । २१\nत्वं च प्रजापतिर्भूत्वा प्रजाः सृष्ट्वा चतुर्विधाः ।\nक्षीणाधिकारो धर्मज्ञ ततः सिद्धिमवाप्स्यसि । । २२\nस्तोत्रेणानेन च नरो योऽस्मांस्तोष्यति भक्तितः ।\nतस्य तुष्टा वयं भोगानात्मज्ञानं तथोत्तमम् । । २३\nशरीरारोग्यमर्थं च पुत्रपौत्रादिकं तथा ।\nप्रदास्यामो न सन्देहो यच्चान्यदभिवाच्छितम् । । २४\nतस्मात्पुण्यफलं लोके वाञ्छद्भिः सततं नरैः ।\nपितॄणां चाक्षया तृप्तिं स्तव्याः स्तोत्रेण मानवैः । । २५\nवाञ्छद्भिः सततं स्तव्याः स्तोत्रेणानेन वै यतः ।\nश्राद्धे च इमं भक्त्या अस्मत्प्रीतिकरं स्तवम् । । २६\nपठिष्यन्ति द्विजाग्र्याणां भुञ्जतां पुरतः स्थितः ।\nस्तोत्रश्रवणसम्प्रीत्या सन्निधाने परे कृते । । २७\nअस्माकमक्षयं श्राद्धं तद्भविष्यत्यसंशयम् ।\nयद्यप्यश्रोत्रियं श्राद्धं यद्यप्युपहतं भवेत् । । २८\nअन्यायोपात्तवित्तेन यदि वा कृतमन्यथा ।\nअश्राद्धार्हैरुपहतैरुपहारैस्तथा कृतम् । । २९\nअकालेऽप्यथवाऽदेशे विधिहीनमथापि वा ।\nअश्रद्धया वा पुरुषैर्दम्भमाश्रित्य वा कृतम् । । 94.३०\nअस्माकं तृप्तये श्राद्धं तथाप्येतदुदीरणात् ।\nयत्रैतत्पठ्यते श्राद्धे स्तोत्रमस्मत्सुखावहम् । । ३१\nअस्माकं जायते तृप्तिस्तत्र द्वादशवार्षिकी ।\nहेमन्ते द्वादशाब्दानि तृप्तिमेतत्प्रयच्छति । । ३२\nशिशिरे द्विगुणाब्दांश्च तृप्तिं स्तोत्रमिदं शुभम् ।\nवसन्ते षोडश समास्तृप्तये श्राद्धकर्मणि । । ३३\nग्रीष्मे षोडशैवैतत्पठितं तृप्तिकारकम् ।\nविकलेऽपि कृते श्राद्धे स्तोत्रेणानेन साधिते । । ३४\nवर्षासु तृप्तिरस्माकमक्षया जायते रुचे ।\nशरत्कालेऽपि पठितं श्राद्धकाले प्रयच्छति । । ३५\nअस्माकमेतत्पुरुषस्तृप्तिं पञ्चदशाब्दिकीम् ।\nयस्मिन्गृहे च लिखितमेतत्तिष्ठति नित्यदा । । ३६\nसन्निधानं कृते श्राद्धे तत्रास्माकं भविष्यति ।\nतस्मादेतत्त्वया श्राद्धे विप्राणां भुञ्जतः पुरः । । ३७\nश्रवणीयं महाभाग अस्माकं पुष्टिहेतुकम् ।\nइत्युक्त्वा पितरस्तस्य स्वर्गता मुनिसत्तम । । ३८\nइति श्रीमार्कण्डेयपुराणे रौच्ये मन्वन्तरे पितृवरप्रदानं नाम चतुर्नवतितमोऽध्यायः । ९४ ।\n95\nअथ पञ्चनवतितमोऽध्यायः\nमालिनीपरिणयवर्णनम्\nमार्कण्डेय उवाच\nततस्तस्मान्नदीमध्यात्समुत्तस्थौ मनोरमा ।\nप्रम्लोचा नाम तन्वङ्गी तत्समीपे वराप्सराः । । १\nसा चोवाच महात्मानं रुचिं सुमधुराक्षरम् ।\nप्रश्रयावनता सुभूः प्रम्लोचा वै वराप्सराः । । २\nअतीव रूपिणी कन्या मत्सुता तपतां वर ।\nजाता वरुणपुत्रेण पुष्करेण महात्मना । । ३\nतां गृहाण मया दत्तां भार्यार्थे वरवर्णिनीम् ।\nमनुर्महामतिस्तस्यां समुत्पस्यति ते सुतः । । ४\nमार्कण्डेय उवाच\nतथेति तेन साऽप्युक्ता तस्मात्तोयाद्वपुष्मतीम् ।\nउज्जहार ततः कन्यां मालिनी नाम नामतः । । ५\nनद्याश्च पुलिने तस्मिन्स रुचिर्मुनिसत्तमः ।\nजग्राह पाणिं विधिवत्समानाय्य महामुनीन् । । ६\nतस्यां तस्य सुतो जज्ञे महावीर्यो महामतिः ।\nरौच्योऽभवत्पितुर्नाम्ना ख्यातोऽत्र वसुधातले । । ७\nतस्य मन्वन्तरे देवास्तथा सप्तर्षयश्च ये ।\nतनयाश्च नृपाश्चैव ते सम्यक्कथितास्तव । । ८\nधर्मवृद्धिस्तथारोग्यं धनधान्यसुतोद्भवः ।\nनृणां भवत्यसन्दिग्धमस्मिन्मन्वन्तरे श्रुते । । ९\nपितृस्तवं तथा श्रुत्वा पितॄणां च तथा गणान् ।\nसर्वान्कामानवाप्नोति तत्प्रसादान्महामुने । । 95.१०\nइति श्रीमार्कण्डेयपुराणे मालिनीपरिणयो नाम पञ्चनवतितमोऽध्यायः । ९५ ।\n। ।\nइति रौच्यमन्वन्तरं समाप्तम् । ।"
  }
]
[
  {
    "text": "एकसप्ततितमोऽध्यायः- ७१"
  },
  {
    "text": "मार्कण्डेय उवाच"
  },
  {
    "text": "तां प्रेषयित्वा राजापि स्वभर्तृगृहमङ्गनाम् ।\nचिन्तयामास निः श्वस्य किमत्र सुकतं भवेत्॥७१.१॥"
  },
  {
    "text": "अनर्घयोग्यता कष्टं स मामाह महामनाः ।\nवैकल्यं विप्रमुद्दिश्य तथाहायं निशाचरः॥७१.२॥"
  },
  {
    "text": "सोऽहं कथं करिष्यामि त्यक्ता पत्नी मया हि सा ।\nअथवा ज्ञानदृष्टिं तं पृच्छामि मुनिसत्तमम्॥७१.३॥"
  },
  {
    "text": "सञ्चिन्त्येत्थं स भूपालः समारुह्य च तं रथम् ।\nययौ यत्र स धर्मात्मा त्रिकालज्ञो महामिनिः॥७१.४॥"
  },
  {
    "text": "अवरुह्य रथात् सोऽथ तं समेत्य प्रणम्य च ।\nयथावृत्तं समाचख्यौ राक्षसेन समागमम्॥७१.५॥"
  },
  {
    "text": "ब्राह्मण्या दर्शनञ्चैव दौः शील्यापगमं तथा ।\nप्रेषणं भर्तृगेहे च कार्यमागमने च यत्॥७१.६॥"
  },
  {
    "text": "ऋषिरुवाच"
  },
  {
    "text": "ज्ञातमेतन्मया पूर्वं यत् कृतन्ते नराधिप ।\nकार्यमागमने चैव मत्समीपे तवाखिलम्॥७१.७॥"
  },
  {
    "text": "पृच्छ मामिह किं कार्यं मयेत्युद्विग्नमानसः ।\nत्वय्यागते महीपाल ! शृणु कार्यञ्च यत्त्वया॥७१.८॥"
  },
  {
    "text": "पत्नी धर्मार्थकामानां कारणं प्रबलं नृणाम् ।\nविशेषतश्च धर्मस्य सन्त्यक्तस्त्यजता हि ताम्॥७१.९॥"
  },
  {
    "text": "अपत्नीको नरो भूप ! न योग्यो निजकर्मणाम् ।\nब्राह्मणः क्षत्रियो वापि वैश्यः शूद्रोऽपि वा नृप॥७१.१०॥"
  },
  {
    "text": "त्यजता भवता पत्नीं न शोभनमनुष्ठितम् ।\nअत्याज्यो हि यथा भर्ता स्त्रीणां भर्या तथा नृणाम्॥७१.११॥"
  },
  {
    "text": "राजोवाच"
  },
  {
    "text": "भगवन् ! किं करोम्येष विपाको मम कर्मणाम् ।\nनानुकूलानुकूलस्य यस्मात्त्यक्ता ततो मया॥७१.१२॥"
  },
  {
    "text": "यद्यत्करोति तत् क्षान्तं दह्यमानेन चेतसा ।\nभगवंस्तद्वियोगार्तिबिभीतेनान्तरात्मना॥७१.१३॥"
  },
  {
    "text": "साम्प्रतं तु वने त्यक्ता न वेद्मि क्व नु सा गता ।\nभक्षिता वापि विपिने सिंहव्याघ्रनिशाचरैः॥७१.१४॥"
  },
  {
    "text": "ऋषीरुवाच"
  },
  {
    "text": "न भक्षिता सा भूपाल ! सिहव्याघ्रनिशाचरैः ।\nसा त्वविप्लुतचारित्रा साम्प्रतन्तु रसातले॥७१.१५॥"
  },
  {
    "text": "राजोवाच"
  },
  {
    "text": "सा नीता केन पातालमास्ते सादूषिता कथम् ।\nअत्यद्भुतमिदं ब्रह्मन् ! यथावद्वक्तुमर्हसि॥७१.१६॥"
  },
  {
    "text": "ऋषिरुवाच"
  },
  {
    "text": "पाताले नागराजोऽस्ति प्रख्यातश्च कपोतकः ।\nतेन दृष्टा त्वया त्यक्ता भ्रममाणा महावने॥७१.१७॥"
  },
  {
    "text": "सा रूपशालिनी तेन सानुरागेण पार्थिव ।\nवेदितार्थेन पातालं नीता सा युवती तदा॥७१.१८॥"
  },
  {
    "text": "ततस्तस्य सुता सुभ्रूर्नन्दा नाम महीपते ।\nभार्या मनोरमा चास्य नागराजस्य धीमतः॥७१.१९॥"
  },
  {
    "text": "तया मातुः सपत्नीयं सा भवित्रीति शोभना ।\nदृष्टा स्वगेहं सा नीता गुप्ता चान्तः पुरे शुभा॥७१.२०॥"
  },
  {
    "text": "यदा तु याचिता नन्दा न ददाति नृपोत्तरम् ।\nमूका भविष्यसीत्याह तदा तां तनयां पिता॥७१.२१॥"
  },
  {
    "text": "एवं शप्ता सुता तेन सा चास्ते तत्र भूपते ।\nनीता तेनोरगेन्द्रेण धृता तत्सुतया सती॥७१.२२॥"
  },
  {
    "text": "मार्कण्डेय उवाच"
  },
  {
    "text": "ततो राजा परं हर्षमवाप्य तमपृच्छत ।\nद्विजवर्यं स्वदौर्भाग्यकारणं दयितां प्रति॥७१.२३॥"
  },
  {
    "text": "राजोवाच"
  },
  {
    "text": "भगवन् ! सर्वलोकस्य मयि प्रीतिरनुत्तमा ।\nकिन्नु तत्कारणं येन स्वपत्नी नातिवत्सला॥७१.२४॥"
  },
  {
    "text": "मम चासावतीवेष्टा प्राणेभ्योऽपि महामुने ।\nसा च मां प्रति दुः शीला ब्रूहि यत्कारणं द्विज॥७१.२५॥"
  },
  {
    "text": "ऋषीरुवाच\nपाणिग्रहणकाले त्वं सूर्यभौमशनैश्चरैः ।\nशुक्रवाचस्पतिभ्याञ्च तव भार्यावलोकिता॥७१.२६॥"
  },
  {
    "text": "तन्मुहूर्तेऽभवच्चन्द्रस्तस्याः सोमसुतस्तथा ।\nपरस्परविपक्षौ तौ ततः पार्थिव ! ते भृशम्॥७१.२७॥"
  },
  {
    "text": "तद्गच्छ त्वं स्वधर्मेण परिपालय मेदिनीम् ।\nपत्नीसहायः सर्वाश्च कुरु धर्मवतीः क्रियाः॥७१.२८॥"
  },
  {
    "text": "मार्कण्डेय उवाच"
  },
  {
    "text": "इत्युक्ते प्रणिपत्यैनमारुह्य स्यन्दनं ततः ।\nउत्तमः पृथिवीपाल आजगाम निजं पुरम्॥७१.२९॥"
  },
  {
    "text": "इति श्रीमार्कण्डेयपुराणे औत्तममन्वन्तरे एकसप्ततितमोऽध्यायः"
  },
  {
    "text": "द्विसप्ततितमोऽध्यायः- ७२"
  },
  {
    "text": "मार्कण्डेय उवाच"
  },
  {
    "text": "ततः स्वनगरं प्राप्य तं ददर्श द्विजं नृपः ।\nसमेतं भार्यया चैव शीलवत्या मुदान्वितम्॥७२.१॥"
  },
  {
    "text": "ब्राह्मण उवाच"
  },
  {
    "text": "राजवर्य ! कृतार्थोऽस्मि यतो धर्मो हि रक्षितः ।\nधर्मज्ञनेह भवता भार्यामानयता मम॥७२.२॥"
  },
  {
    "text": "राजोवाच"
  },
  {
    "text": "कृतार्थस्त्वं द्विजश्रेष्ठ ! निजधर्मानुपालनात् ।\nवयं सङ्कटिनो विप्र ! येषां पत्नी न वेश्मनि॥७२.३॥"
  },
  {
    "text": "ब्राह्मण उवाच"
  },
  {
    "text": "नरेन्द्र ! सा हि विपिने भक्षिता श्वनापदैर्यदि ।\nअलन्तया किमन्यस्या न पाणिर्गृह्यते त्वया ।\nक्रोधस्य वशमागम्य धर्मो न रक्षितस्त्वया॥७२.४॥"
  },
  {
    "text": "राजोवाच"
  },
  {
    "text": "न भक्षिता मे दयिता श्वापदैः सा हि जीवति ।\nअविदूषितचारित्रा कथमेतत्करोम्यहम्॥७२.५॥"
  },
  {
    "text": "ब्राह्मण उवाच"
  },
  {
    "text": "यदि जीवति ते भार्या न चैव व्यभिचारिणी ।\nतदपत्नीकताजन्म किं पापं क्रियते त्वया॥७२.६॥"
  },
  {
    "text": "राजोवाच"
  },
  {
    "text": "आनीतापि हि सा विप्र ! प्रतिकूला सदैव मे ।\nदुः खाय न सुखायालं तस्या मैत्री न वै मयि ।\nतथा त्वं कुरु यत्नं मे यथा सा वशगामिनी॥७२.७॥"
  },
  {
    "text": "ब्राह्मण उवाच"
  },
  {
    "text": "तव संप्रीतये तस्या वरेष्टिरुपकारिणी ।\nक्रियते मित्रकामैर्या मित्रविन्दां करोमि ताम्॥७२.८॥"
  },
  {
    "text": "अप्रीतयोः प्रीतिकरो सा हि संजननी परम् ।\nभार्यापत्योर्मनुष्येन्द्र ! तान्तवेष्टिं करोम्यहम्॥७२.९॥"
  },
  {
    "text": "यत्र तिष्ठति सा सुभ्रूस्तव भार्या महीपते ।\nतस्मादानोयतां सा ते परां प्रीतिमुपैष्यति॥७२.१०॥"
  },
  {
    "text": "मार्कण्डेय उवाच"
  },
  {
    "text": "इत्युक्तः स तु सम्भारानशेषानवनीपतिः ।\nआनिनाय चकारेष्टिं स च तां द्विजसत्तमः॥७२.११॥"
  },
  {
    "text": "सप्तकृत्वः स तु तदा चकारेष्टिं पुनः पुनः ।\nतस्य राज्ञो द्विजश्रेष्ठो भार्यासम्पादनाय वै॥७२.१२॥"
  },
  {
    "text": "यदारोपितमैत्रीन्ताममन्यत महामुनिः ।\nस्वभर्तरि तदा विप्रस्तमुवाच नराधिपम्॥७२.१३॥"
  },
  {
    "text": "आनीयतां नरश्रेष्ठ ! या तवेष्टात्मनोऽन्तिकम् ।\nभुङ्क्ष्व भोगांस्तया सार्धं यज यज्ञांस्तथादृतः॥७२.१४॥"
  },
  {
    "text": "मार्कण्डेय उवाच"
  },
  {
    "text": "इत्युक्तस्तेन विप्रेण भूपालो विस्मितस्तदा ।\nसस्मार तं महावीर्यं सत्यसन्धं निशाचरम्॥७२.१५॥"
  },
  {
    "text": "स्मृतस्तेन तदा सद्यः समुपेत्य नराधिपम् ।\nकिं करोमीति सोऽप्याह प्रणिपत्य महामुने॥७२.१६॥"
  },
  {
    "text": "ततस्तेन नरेन्द्रेण विस्तरेण निवेदिते ।\nगत्वा पातालमादाय राजपत्नीमुपाययौ॥७२.१७॥"
  },
  {
    "text": "आनीता चातिहार्देन सा ददर्श तदा पतिम् ।\nउवाच च प्रसीदेति भूयोभूयो मुदान्विता॥७२.१८॥"
  },
  {
    "text": "ततः स राजा रभसा परिष्वज्याह मानिनीम् ।\nप्रिये ! प्रसन्न एवाहं भूयोऽप्येवं ब्रवीषि किम्॥७२.१९॥"
  },
  {
    "text": "पत्न्युवाच"
  },
  {
    "text": "यदि प्रिसादप्रवणं नरेन्द्र ! मयि ते मनः ।\nतदेतदभियाचे त्वां तत् कुरुष्व ममार्हणम्॥७२.२०॥"
  },
  {
    "text": "राजोवाच"
  },
  {
    "text": "निः शङ्कं ब्रूहि मत्तो यद्भवात्या किञ्चिदीप्सितम् ।\nतदलभ्यं न ते भीरु ! तवायत्तोऽस्मि नान्यथा॥७२.२१॥"
  },
  {
    "text": "पत्न्युवाच"
  },
  {
    "text": "मदर्थं तेन नागेन सुता शप्ता सखी मम ।\nमूका भविष्यसीत्याह सा च मूकत्वमागता॥७२.२२॥"
  },
  {
    "text": "तस्याः प्रतिक्रियां प्रीत्या मम शक्नोति चेद्भवान् ।\nवाग्विघातप्रशान्त्यर्थं ततः किं न कृतं मम॥७२.२३॥"
  },
  {
    "text": "मार्कण्डेय उवाच"
  },
  {
    "text": "ततः स राजा तं विप्रमाहास्मिन् कीदृशी क्रिया ।\nतन्मूकतापनोदाय स च तं प्राह पार्थिवम्॥७२.२४॥"
  },
  {
    "text": "ब्राह्मण उवाच\nभूप ! सारस्वतीमिष्टिं करोमि वचनात्तव ।\nपत्नी तवेयमानृण्यं यातु तद्वाक्प्रवर्तनात्॥७२.२५॥"
  },
  {
    "text": "मार्कण्डेय उवाच"
  },
  {
    "text": "इष्टिं सारस्वतीं चक्रे तदर्थं स द्विजोत्तमः ।\nसारस्वतानि सूक्तानि जजाप च समाहितः॥७२.२६॥"
  },
  {
    "text": "ततः प्रवृत्तवाक्यान्तां गर्गः प्राह रसातले ।\nउपकारः सखीभर्त्रा कृतोऽयमतिदुष्करः॥७२.२७॥"
  },
  {
    "text": "इत्थं ज्ञानं समासाद्य नन्दा शीघ्रगतिः पुरम् ।\nततो राज्ञीं परिष्वज्य स्वसखीमुरगात्मजा॥७२.२८॥"
  },
  {
    "text": "तञ्च संस्तूय भूपालं कल्याणोक्त्या पुनः पुनः ।\nउवाच मधुरं नागी कृतासनपरिग्रहा॥७२.२९॥"
  },
  {
    "text": "उपकारः कृतो वीर ! भवता यो ममाधुना ।\nतेनास्म्याकृष्टहृदया यद्ब्रवीमि शृणुष्व तत्॥७२.३०॥"
  },
  {
    "text": "तव पुत्रो महावीर्यो भविष्यति नराधिप ।\nतस्माप्रतिहतं चक्रमस्यां भुवि भविष्यति॥७२.३१॥"
  },
  {
    "text": "सर्वार्थशास्त्रतत्त्वज्ञो धर्मानुष्ठानतत्परः ।\nमन्वन्तरेश्वरो धीमान् ! भविष्यति स वै मनुः॥७२.३२॥"
  },
  {
    "text": "मार्कण्डेय उवाच"
  },
  {
    "text": "इति दत्वा वरं तस्मै नागराजसुता ततः ।\nसखीं तां संपरिष्वज्य पातालमगमन्मुने॥७२.३३॥"
  },
  {
    "text": "तत्र तस्य तया सार्धं रमतः पृथिवीपतेः ।\nजगाम कालः सुमहान् प्रजाः पालयतस्तथा॥७२.३४॥"
  },
  {
    "text": "ततः स तस्यान्तनयो जज्ञे राज्ञो महात्मनः ।\nपौर्णमास्यां यथा कान्तश्चन्द्रः संपूर्णमण्डलः॥७२.३५॥"
  },
  {
    "text": "तस्मिन् जाते मुदं प्रापुः प्रजाः सर्वा महात्मनि ।\nदेवदुन्दुभयो नेदुः पुष्पवृष्टिः पपात च॥७२.३६॥"
  },
  {
    "text": "तस्य दृष्ट्वा वपुः कान्तं भविष्यं शीलमेव च ।\nऔत्तमश्चेति मुनयो नाम चक्रुः समागताः॥७२.३७॥"
  },
  {
    "text": "जातोऽयमुत्तमे वंशे तत्र काले तथोत्तमे ।\nउत्तमावयवस्तेन औत्तमोऽयं भविष्यति॥७२.३८॥"
  },
  {
    "text": "मार्कण्डेय उवाच"
  },
  {
    "text": "उत्तमस्य सुतः सोऽथ नाम्ना ख्यातस्तथौत्तमः ।\nमनुरासीत्तत्प्रभावो भागुरे श्रूयतां मम॥७२.३९॥"
  },
  {
    "text": "उत्तमाख्यानमखिलं जन्म चैवोत्तमस्य च ।\nनित्यं शृणोति विद्वेषं स कदाचिन्न गच्छति॥७२.४०॥"
  },
  {
    "text": "इष्टैर्दारैस्तथा पुत्रैर्बन्धुभिर्वा कदाचन ।\nवियोगो नास्य भविता शृण्वतः पठतोऽपि वा॥७२.४१॥"
  },
  {
    "text": "तस्य मन्वन्तरं ब्रह्मन् ! वदतो मे निशामय ।\nश्रूयतां तत्र यश्चेन्द्रो ये च देवास्तथर्षयः॥७२.४२॥"
  },
  {
    "text": "इति श्रीमार्कण्डेयपुराणे औत्तममन्वन्तरे द्विसप्ततितमोऽध्यायः"
  },
  {
    "text": "त्रिसप्ततितमोऽध्यायः- ७३"
  },
  {
    "text": "मार्कण्डेय उवाच"
  },
  {
    "text": "मन्वन्तरे तृतीयेऽस्मिन् औत्तमस्य प्रजापतेः ।\nदेवानिन्द्रमृषीन् भूपान् निबोध गदतो मम॥७३.१॥"
  },
  {
    "text": "स्वधामानस्तथा देवा यथानामानुकारिणः ।\nसत्याख्यश्च द्वितीयोऽन्यस्त्रिदशानां तथा गणः॥७३.२॥"
  },
  {
    "text": "तृतीये तु गणे देवाः शिवाख्या मुनिसत्तम ।\nशिवाः स्वरूपतस्ते तु श्रुताः पापप्रणाशनाः॥७३.३॥"
  },
  {
    "text": "प्रतर्दनाख्यश्च गणो देवानां मुनिसत्तम ।\nचतुर्थस्तत्र कथित औत्तमस्यान्तरे मनोः॥७३.४॥"
  },
  {
    "text": "वशवर्तिनः पञ्चमेऽपि देवास्तत्र गणे द्विज ।\nयथाख्यातस्वरूपास्तु सर्व एव महामुने॥७३.५॥"
  },
  {
    "text": "एते देवगणाः पञ्च स्मृता यज्ञभुजस्तथा ।\nमन्वन्तरे मनुश्रेष्ठे सर्वे द्वादशका गणाः॥७३.६॥"
  },
  {
    "text": "तेषामिन्द्रो महाभागस्त्रैलोक्ये स गुरुर्भवेत् ।\nशतं क्रतूनामाहृत्य सुशान्तिर्नाम नामतः॥७३.७॥"
  },
  {
    "text": "यस्योपसर्गनाशाय नामाक्षरविभूषिता ।\nअद्यापि मानवैर्गाथा गीयते तु महीतले॥७३.८॥"
  },
  {
    "text": "शुशान्तिर्देवराट् कान्तः शुशान्तिं स प्रयच्छति ।\nसहितः शिवसत्याद्यैस्तथैव वशवर्तिभिः॥७३.९॥"
  },
  {
    "text": "अजः परशुचिर्दिव्यो महाबलपराक्रमः ।\nपुत्रस्तस्य मनोरासन् विख्यातास्त्रिदशोपमाः॥७३.१०॥"
  },
  {
    "text": "तत्सूतिसम्भवैर्भूमिः पालिताभून्नरेश्वरैः ।\nयावन्मन्वन्तर तस्य मनोरुत्तमतेजसः॥७३.११॥"
  },
  {
    "text": "चतुर्युगानां संख्याता साधिका ह्येकसप्ततिः ।\nकृतत्रेतादिसंज्ञानां यान्युक्तानि युगे मया॥७३.१२॥"
  },
  {
    "text": "स्वतेजसा हि तपसो वरिष्ठस्य महात्मनः ।\nतनयाश्चान्तरे तस्मिन् सप्त सप्तर्षयोऽभवन्॥७३.१३॥"
  },
  {
    "text": "तृतीयमेतत्कथितं तव मन्वन्तरं मया ।\nतामसस्य चतुर्थन्तु मनोरन्तरमुच्यते॥७३.१४॥"
  },
  {
    "text": "वियोनिजन्मनो यस्य यशसा द्योतितं जगत् ।\nजन्म तस्य मनोर्ब्रह्मन् ! श्रुयतां गदतो मम॥७३.१५॥"
  },
  {
    "text": "अतीन्द्रियमशेषाणां मनूनाञ्चरितन्तथा ।\nतथा जन्मापि विज्ञेयं प्रभावश्च महात्मनाम्॥७३.१६॥"
  },
  {
    "text": "इति श्रीमार्कण्डेयपुराणे औत्तममन्वन्तरे त्रिसप्ततितमोऽध्यायः"
  },
  {
    "text": "चतुः सप्ततितमोऽध्यायः- ७४"
  },
  {
    "text": "मार्कण्डेय उवाच"
  },
  {
    "text": "राजाभूद् विख्यातः स्वराष्ट्रो नाम वीर्यवान् ।\nअनेकयज्ञकृत् प्राज्ञः संग्रामेष्वपराजितः॥७४.१॥"
  },
  {
    "text": "तस्यायुः सुमहत्प्रादात् मन्त्रिणाराधितो रविः ।\nपत्नीनाञ्च शतन्तस्य धन्यानामभवद् द्विज॥७४.२॥"
  },
  {
    "text": "तस्य दीर्घायुषः पत्न्यो नातिदीर्घायुषो मुने ।\nकालेन जग्मुर्निधनं भृत्यमन्त्रिजनास्तथा॥७४.३॥"
  },
  {
    "text": "स भार्याभिस्तथायुक्तो भृत्यैश्च सहजन्मभिः ।\nउद्विग्नचेताः संप्राप वीर्यहानिमहर्निशम्॥७४.४॥"
  },
  {
    "text": "तं वीर्यहीनं निभृतैर्भृत्यैस्त्यक्तं सुदुः खितम् ।\nअनन्तरो विमर्दाख्यो राज्याच्च्यावितवांस्तदा॥७४.५॥"
  },
  {
    "text": "राज्याच्च्युतः सोऽपि वनं गत्वा निर्विण्णमानसः ।\nतपस्तेपे महाभागे वितस्तापुलिने स्थितः॥७४.६॥"
  },
  {
    "text": "ग्रीष्मे पञ्चतमा भूत्वा वर्षास्वभ्रंकषाशिकः ।\nजलशायी च शिशिरे निराहारो यतव्रतः॥७४.७॥"
  },
  {
    "text": "ततस्तपस्यतस्तस्य प्रावृट्काले महाप्लवः ।\nबभूवानुदिनं मेघैर्वर्षद्भिरनुसन्ततम्॥७४.८॥"
  },
  {
    "text": "न दिग्विज्ञायते पूर्वा दक्षिणा वा न पश्चिमा ।\nनोत्तरा तमसा सर्वमनुलिप्तमिवाभवत्॥७४.९॥"
  },
  {
    "text": "ततोऽतिपूरेण नृपः स नद्याः प्रेरितस्तटम् ।\nप्रार्थयन्नापि नावाप ह्रियमाणो महीपतिः॥७४.१०॥"
  },
  {
    "text": "अथ दूरे जलौघेन ह्रियमाणो महीपतिः ।\nआससाद जले रौहीं स पुच्छे जगृहे च ताम्॥७४.११॥"
  },
  {
    "text": "तेन प्लवेन स ययावूह्यमानो महीतले ।\nइतश्चेतश्चान्धकारे आससाद तटन्ततः॥७४.१२॥"
  },
  {
    "text": "विस्तारि पङ्कमत्यर्थं दुस्तरं स नृपस्तरन् ।\nतथैव कृष्यमाणोऽन्यद्रम्यं वनमवाप सः॥७४.१३॥"
  },
  {
    "text": "तत्रान्धकारे सा रौही चकर्ष वसुधाधिपम् ।\nपुच्छे लग्नं महाभागं कृशं धमनिसन्ततौ॥७४.१४॥"
  },
  {
    "text": "तस्याश्च स्पर्शसंभूतामवापमुदमुत्तमाम् ।\nसोऽन्धकारे भ्रमन् भूयो मदनाकृष्टमानसः॥७४.१५॥"
  },
  {
    "text": "विज्ञाय सानुरागं तं पृष्ठस्पर्शनतत्परम् ।\nनरेन्द्रं तद्वनस्यान्तः सा मृगी तमुवाच ह॥७४.१६॥"
  },
  {
    "text": "किं पृष्ठं वेपथुमता करेण स्पृशसे मम ।\nअन्यथैवास्य कार्यस्य सञ्जाता नृपते गतिः॥७४.१७॥"
  },
  {
    "text": "नास्थाने वो मनो यातं नागम्याहं तवेश्वर ।\nकिन्तु त्वत्सङ्गमे विघ्नमेष लोलः करोति मे॥७४.१८॥"
  },
  {
    "text": "मार्कण्डेय उवाच"
  },
  {
    "text": "इति श्रुत्वा वचस्तस्या मृग्याश्च जगतीपतिः ।\nजातकौतूहलो रौहीमिदं वचनमब्रवीत्॥७४.१९॥"
  },
  {
    "text": "का त्वं ब्रूहि मृगी वाक्यं कथं मानुषवद्वदेत् ।\nकश्चैव लोलो यो विघ्नं त्वत्सङ्गे कुरुते मम॥७४.२०॥"
  },
  {
    "text": "मृग्युवाच"
  },
  {
    "text": "अहन्ते दयिता भूप ! प्रागासमुत्पलावती ।\nभार्या शताग्रमहिषी दुहिता दृढधन्वनः॥७४.२१॥"
  },
  {
    "text": "राजोवाच"
  },
  {
    "text": "किन्तु यावत् कृतं कर्म येनेमां योनिमागता ।\nपतिव्रता धर्मपरा सा चेत्थं कथमीदृशी॥७४.२२॥"
  },
  {
    "text": "मृग्युवाच"
  },
  {
    "text": "अहं पितृगृहे बाला सखीभिः सहिता वनम् ।\nरन्तुं गता ददर्शैकं मृगं मृग्या समागतम्॥७४.२३॥"
  },
  {
    "text": "ततः समीपवर्तिन्या मया सा ताडिता मृगी ।\nमया त्रस्ता गतान्यत्र क्रुद्धः प्राह ततो मृगः॥७४.२४॥"
  },
  {
    "text": "मूढे किमेवं मत्तासि धिक्ते दौःशील्यमीदृशम् ।\nआधानकालो येनायं त्वया मे विफलीकृतः॥७४.२५॥"
  },
  {
    "text": "वाचं श्रुत्वा ततस्तस्य मानुषस्येव भाषतः ।\nभीता तमब्रुवं कोऽसीत्येतां योनिमुपागतः॥७४.२६॥"
  },
  {
    "text": "ततः स प्राह पुत्रोऽहमृषेर्निर्वृतिचक्षुषः ।\nसुतपा नाम मृग्यान्तु साभिलाषो मृगोऽभवम्॥७४.२७॥"
  },
  {
    "text": "इमाञ्चानुगतः प्रेम्णा वाञ्छितश्चानया वने ।\nत्वया वियोजिता दुष्टे तस्माच्छापं ददामि ते॥७४.२८॥"
  },
  {
    "text": "मया चोक्तं तवाज्ञानादपराधः कृतो मुने ।\nप्रसादं कुरु शापं मे न भवान् दातुमर्हति॥७४.२९॥"
  },
  {
    "text": "इत्युक्तः प्राह मां सोऽपि मुनिरित्थं महीपते ।\nन प्रयच्छामि शापं ते यद्यात्मानं ददासि मे॥७४.३०॥"
  },
  {
    "text": "मया चोक्तं मृगी नाहं मृगरूपधरा वने ।\nलप्स्यसेऽन्यां मृगीन्तावन्मयि भावो निवर्त्यताम्॥७४.३१॥"
  },
  {
    "text": "इत्युक्तः कोपरक्ताक्षः स प्राह स्फुरिताधरः ।\nनाहं मृगी त्वयेत्युक्तं मृगी मूढे भविष्यसि॥७४.३२॥"
  },
  {
    "text": "ततो भृशं प्रव्यथिता प्रणम्य मुनिमब्रुवम् ।\nस्वरूपस्थमतिक्रुद्धं प्रसीदेति पुनः पुनः॥७४.३३॥"
  },
  {
    "text": "बालानभिज्ञा वाक्यानां ततः प्रोक्तमिदं मया ।\nपितर्यसति नारीभिर्व्रियते हि पतिः स्वयम्॥७४.३४॥"
  },
  {
    "text": "सति ताते कथञ्चाहं वृणोमि मुनिसत्तम ।\nसापराधाथवा पादौ प्रसीदेश नमाम्यहम्॥७४.३५॥"
  },
  {
    "text": "प्रसीदेति प्रसीदेति प्रणताया महामते ।\nइत्थं लालप्यमानायाः स प्राह मुनिपुङ्गवः॥७४.३६॥"
  },
  {
    "text": "न भवत्यन्यथा प्रोक्तं मम वाक्यं कदाचन ।\nमृगी भविष्यसि मृता वनेऽस्मिन्नेव जन्मनि॥७४.३७॥"
  },
  {
    "text": "मृगत्वे च महाबाहुस्तव गर्भमुपैष्यति ।\nलोलो नाम मुनेः पुत्रः सिद्धवीर्यस्य भामिनि॥७४.३८॥"
  },
  {
    "text": "जातिस्मरा भवित्री त्वं तस्मिन् गर्भमुपागते ।\nस्मृतिं प्राप्य तथा वाचं मानुषीमीरयिष्यसि॥७४.३९॥"
  },
  {
    "text": "तस्मिन् जाते मृगीत्वात् त्वं विमुक्ता पतिनार्चिता ।\nलोकानवाप्स्यसि प्राप्या ये न दुष्कृतकर्मभिः॥७४.४०॥"
  },
  {
    "text": "सोऽपि लोलो महावीर्यः पितृशत्रून् निपात्य वै ।\nजित्वा वसुन्धरां कृत्स्त्रां भविष्यति ततो मनुः॥७४.४१॥"
  },
  {
    "text": "एवं शापमहं लब्ध्वा मृता तिर्यक्त्वमागता ।\nत्वत्संस्पर्शाच्च गर्भोऽसौ संभूतो जठरे मम॥७४.४२॥"
  },
  {
    "text": "अतो ब्रवीमि नास्थाने तव यातं मनो मयि ।\nन चाप्यगम्या गर्भस्थो लोलो विघ्नं करोत्यसौ॥७४.४३॥"
  },
  {
    "text": "मार्कण्डेय उवाच"
  },
  {
    "text": "एवमुक्तस्ततः सोऽपि राजा प्राप्य परां मुदम् ।\nपुत्रो ममारीञ्जित्वेति पृथिव्यां भविता मनुः॥७४.४४॥"
  },
  {
    "text": "ततस्तं सुषुवे पुत्रं सा मृगी लक्षणान्वितम् ।\nतस्मिन् जाते च भूतानि सर्वाणि प्रययुर्मुदम्॥७४.४५॥"
  },
  {
    "text": "विशेषतश्च राजासौ पुत्रे जाते महाबले ।\nसा विमुक्ता मृगी शापात् प्राप लोकाननुत्तमान्॥७४.४६॥"
  },
  {
    "text": "ततस्तस्यर्षयः सर्वे समेत्य मुनिसत्तम ।\nअवेक्ष्य भाविनीमृद्धिं नाम चक्रुर्महात्मनः॥७४.४७॥"
  },
  {
    "text": "तामसीं भजमानायां योनिं मातर्यजायत ।\nतमसा चावृते लोके तामसोऽयं भविष्यति॥७४.४८॥"
  },
  {
    "text": "ततः स तामसस्तेन पित्रा संवर्धितो वने ।\nजातबुद्धिरुवाचेदं पितरं मुनिसत्तम॥७४.४९॥"
  },
  {
    "text": "कस्त्वं तात कथं वाहं पुत्रो माता च का मम ।\nकिमर्थमागतश्च त्वमेतत् सत्यं ब्रवीहि मे॥७४.५०॥"
  },
  {
    "text": "मार्कण्डेय उवाच"
  },
  {
    "text": "ततः पिता यथावृत्तं स्वराज्यच्यावनादिकम् ।\nतस्याचष्टे महाबहुः पुत्रस्य जगतीपतिः॥७४.५१॥"
  },
  {
    "text": "श्रुत्वा तत् सकलं सोऽपि समाराध्य च भास्करम् ।\nअवाप दिव्यान्यस्त्राणि ससंहाराण्यशेषतः॥७४.५२॥"
  },
  {
    "text": "कृतास्त्रस्तानरीन् जित्वा पितुरानीय चान्तिकम् ।\nअनुज्ञातान् मुनोचाथ तेन स्वं धर्ममास्थितः॥७४.५३॥"
  },
  {
    "text": "पितापि तस्य स्वान् लोकांस्तपोयज्ञसमार्जितान् ।\nविसृष्टदेहः संप्राप्तो दृष्ट्वा पुत्रमुखं सुखम्॥७४.५४॥"
  },
  {
    "text": "जित्वा समस्तां पृथिवीं तामसाख्यः स पार्थिवः ।\nतामसाख्यो मनुरभूत्तस्य मन्वन्तरं शृणु॥७४.५५॥"
  },
  {
    "text": "ये देवा यत्पतिर्यश्च देवेन्द्रो ये तथर्षयः ।\nये पुत्राश्च मनोस्तस्य पृथिवीपरिपालकाः॥७४.५६॥"
  },
  {
    "text": "सत्यास्तथान्ये सुधियः सुरूपा हरयस्तथा ।\nएते देवगणास्तत्र सप्तविंशतिका मुने॥७४.५७॥"
  },
  {
    "text": "महाबलो महावीर्यः शतयज्ञोपलक्षितः ।\nशिखिरिन्द्रस्तथा तेषां देवानामभवद्विभुः॥७४.५८॥"
  },
  {
    "text": "ज्योतिर्धर्मा पृथुः काव्यश्चैत्रोऽग्निर्वलकस्तथा ।\nपीवरश्च तथा ब्रह्मन् ! सप्त सप्तर्षयोऽभवन्॥७४.५९॥"
  },
  {
    "text": "नरः क्षान्तिः शान्तदान्तजानुजङ्घादयस्तथा ।\nपुत्रास्तु तामसस्यासन् राजानः सुमहाबलाः॥७४.६०॥"
  },
  {
    "text": "इत्येतत्तामसं विप्र मन्वन्तरमुदाहृतम् ।\nयः पठेत् शृणुयाद्वापि तमसा सन बाध्यते॥७४.६१॥"
  },
  {
    "text": "इति श्रीमार्कण्डेयपुराणेठतामसमन्वन्तरेऽ चतुः सप्ततितमोऽध्यायः."
  },
  {
    "text": "पञ्चसप्ततितमोऽध्यायः- ७५"
  },
  {
    "text": "मार्कण्डेय उवाच"
  },
  {
    "text": "पञ्चमोऽपि मनुर्ब्रह्मन् रैवतो नाम विश्रुतः ।\nतस्योत्पत्तिं विस्तरशः शृणुष्व कथयामि ते॥७५.१॥"
  },
  {
    "text": "ऋषिरासीन्महाभाग ऋतवागिति विश्रुतः ।\nतस्यापुत्रस्य पुत्रोऽभूद्रेवत्यन्ते महात्मनः॥७५.२॥"
  },
  {
    "text": "स तस्य विधिवच्चक्रे जातकर्मादिकाः क्रियाः ।\nतथोपनयनादींश्च स चाशीलोऽभवन्मुने॥७५.३॥"
  },
  {
    "text": "यतः प्रभृति जातोऽसौ ततः प्रभृति सोऽप्यृषिः ।\nदीर्घरोगपरामर्शमवाप मुनिपुङ्गवः॥७५.४॥"
  },
  {
    "text": "माता तस्य परामार्ति कुष्ठरोगादिपीडिता ।\nजगाम स पिता चास्य चिन्तयामास दुः खितः॥७५.५॥"
  },
  {
    "text": "किमेतदिति सोऽप्यस्य पुत्रोऽप्यत्यन्तदुर्मतिः ।\nजग्राह भार्यामन्यस्य मुनिपुत्रस्य संमुखीम्॥७५.६॥"
  },
  {
    "text": "ततो विषण्णमनसा ऋतवागिदमुक्तवान् ।\nअपुत्रता मनुष्याणां श्रेयसे न कुपुत्रता॥७५.७॥"
  },
  {
    "text": "कुपुत्रो हृदयायासं सर्वदा कुरुते पितुः ।\nमातुश्च स्वर्गसंस्थांश्च स्वपितॄन् पातयत्यधः॥७५.८॥"
  },
  {
    "text": "सुहृदां नोपकाराय पितॄणाञ्च न तृप्तये ।\nपित्रोर्दुः खाय धिग् जन्म तस्य दुष्कृतकर्मणः॥७५.९॥"
  },
  {
    "text": "धन्यास्ते तनया येषां सर्वलोकाभिसंमताः ।\nपरोपकारिणः शान्ताः साधुकर्मण्यनुव्रताः॥७५.१०॥"
  },
  {
    "text": "अनिर्वृतं तथा मन्दं परलोकपराङ्मुखम् ।\nनरकाय न सद्गत्यै कुपुत्रालम्बि जन्मनः॥७५.११॥"
  },
  {
    "text": "करोति सुहृदां दैन्यमहितानां तथा मुदम् ।\nअकाले च जरां पित्रोः कुपुत्रः कुरुते ध्रुवम्॥७५.१२॥"
  },
  {
    "text": "मार्कण्डेय उवाच"
  },
  {
    "text": "एवं सोऽत्यन्तदुष्टस्य पुत्रस्य चरितैर्मुनिः ।\nदह्यमानमनोवृत्तिर्वृत्तं गर्गमपृच्छत॥७५.१३॥"
  },
  {
    "text": "ऋतवागुवाच"
  },
  {
    "text": "सुव्रतेन पुरा वेदा गृहीता विधिवन्मया ।\nसमप्य वेदान् विधिवत् कृतो दारपरिग्रहः॥७५.१४॥"
  },
  {
    "text": "सदारेण क्रियाः कार्याः श्रौताः स्मार्ता वषट्क्रियाः ।\nन मे न्यूनाः कृताः काश्चिद्यावदद्य महामुने॥७५.१५॥"
  },
  {
    "text": "गर्भाधानविधानेन न काममनुरुध्यता ।\nपुत्रार्थं जनितश्चायं पुन्नाम्नो बिभ्यता मुने॥७५.१६॥"
  },
  {
    "text": "सोऽयं किमात्मदोषेण मम दोषण वा मुने ।\nअस्मद्दुः खवहो जातो दौः शील्याद् बन्धुशोकदः॥७५.१७॥"
  },
  {
    "text": "रेवत्यन्ते मुनिश्रेष्ठ ! जातोऽयं तनयस्तव ।\nतेन दुः खाय ते दुष्टे काले यस्मादजायत॥७५.१८॥"
  },
  {
    "text": "न तेऽपचारो नैवास्य मातुर्नायं कुलस्य ते ।\nतस्य दौः शील्यहेतुस्तु रेवत्यन्तमुपागतम्॥७५.१९॥"
  },
  {
    "text": "ऋतवागुवाच"
  },
  {
    "text": "यस्मान्ममैकपुत्रस्य रेवत्यन्तसमुद्भवम् ।\nदौः शील्यमेतत् सा तस्मात् पततामाशु रेवती॥७५.२०॥"
  },
  {
    "text": "मार्कण्डेय उवाच"
  },
  {
    "text": "तेनैवं व्याहृते शापे रेवत्यृक्षं पपात ह ।\nपश्यतः सर्वलोकस्य विस्मयाविष्टचेतसः॥७५.२१॥"
  },
  {
    "text": "रेवत्यृक्षञ्च पतितं कुमुदाद्रौ समन्ततः ।\nभावयामास सहसा वनकन्दरनिर्झरम्॥७५.२२॥"
  },
  {
    "text": "कुमुदाद्रिश्च तत्पातात् ख्यातो रैवतकोऽभवत् ।\nअतीव रम्यः सर्वस्यां पृथिव्यां पृथिवीधरः॥७५.२३॥"
  },
  {
    "text": "तस्यर्क्षस्य तु या कान्तिर्जाता पङ्कजिनी सरः ।\nततो जज्ञे तदा कन्या रूपेणातीव शोभना॥७५.२४॥"
  },
  {
    "text": "रेवतीकान्तिसम्भूतां तां दृष्ट्वा प्रमुचो मुनिः ।\nतस्या नाम चकारेत्थं रेवती नाम भागुरे॥७५.२५॥"
  },
  {
    "text": "पोषयामास चैवैतां स्वाश्रमाभ्याससम्भवाम् ।\nप्रमुचः स महाभागस्तस्मिन्नेव महाचले॥७५.२६॥"
  },
  {
    "text": "तान्तु यौवनिनीं दृष्ट्वा कान्यकां रूपशालिनीम् ।\nस मुनिश्चिन्तमामास कोऽस्या भर्ता भवेदिति॥७५.२७॥"
  },
  {
    "text": "एवं चिन्तयतस्तस्य ययौ कालो महान् मुने ।\nन चाससाद सदृशं वरं तस्या महामुनिः॥७५.२८॥"
  },
  {
    "text": "ततस्तस्या वरं प्रष्टुमग्निं स प्रमुचो मुनिः ।\nविवेश वह्निशालां वै प्रष्टारं प्राह हव्यभुक्॥७५.२९॥"
  },
  {
    "text": "महाबलो महावीर्यः प्रियवाग् धर्मवत्सलः ।\nदुर्गमो नाम भविता भर्ता ह्यस्य महीपतिः॥७५.३०॥"
  },
  {
    "text": "मार्कण्डेय उवाच"
  },
  {
    "text": "अनन्तरञ्च मृगयाप्रसङ्गेनागतो मुने ।\nतस्याश्रमपदं धीमान् दुर्गमः स नराधिपः॥७५.३१॥"
  },
  {
    "text": "प्रियव्रतान्वयभवो महाबलपराक्रमः ।\nपुत्रो विक्रमशीलस्य कालिन्दीजठरोद्भवः॥७५.३२॥"
  },
  {
    "text": "स प्रविश्याश्रमपदं तां तन्वीं जगतीपतिः ।\nअपश्यमानस्तमृषिं प्रियेत्यामन्त्र्य पृष्टवान्॥७५.३३॥"
  },
  {
    "text": "राजोवाच"
  },
  {
    "text": "क्व गतो भगवानस्मादाश्रमान्मुनिपुङ्गवः ।\nतं प्रणेतुमिहेच्छामि तत् त्वं प्रब्रूहि शोभने॥७५.३४॥"
  },
  {
    "text": "मार्कण्डेय उवाच\nअग्निसालां गतो विप्रस्तच्छ्रुत्वा तस्य भाषितम् ।\nप्रियेत्यामन्त्रणञ्चैव निश्चक्राम त्वरान्वितः॥७५.३५॥"
  },
  {
    "text": "स ददर्श महात्मानं राजानं दुर्गमं मुनिः ।\nनरेन्द्रचिह्नसहितं प्रश्रयावनतं पुरः॥७५.३६॥"
  },
  {
    "text": "तस्मिन् दृष्टे ततः शिष्यमुवाच स तु गौतमम् ।\nगौतमानीयतां शीघ्रमर्घोऽस्य जगतीपतेः॥७५.३७॥"
  },
  {
    "text": "एकस्तावदयं भूपश्चिरकालादुपागतः.\nजामाता च विशेषेण योग्योर्ऽघस्य मतो मम॥७५.३८॥"
  },
  {
    "text": "मार्कण्डेय उवाच"
  },
  {
    "text": "ततः स चिन्तयामास राजा जामातृकारणम् ।\nविवेद च न तन्मौनी जगृहेर्ऽघञ्च तं नृपः॥७५.३९॥"
  },
  {
    "text": "तमासनगतं विप्रो गृहीतार्घं महामुनिः ।\nस्वागतं प्राह राजेन्द्रमपि ते कुशलं गृहे॥७५.४०॥"
  },
  {
    "text": "कोषे बलेऽथ मित्रेषु भृत्यामात्ये नरेश्वर ।\nतथात्मनि महाबाहो यत्र सर्वं प्रतिष्ठितम्॥७५.४१॥"
  },
  {
    "text": "पत्नी च ते कुशलिनी यत एवानुतिष्ठति ।\nपृच्छाम्यस्यास्ततो नाहं कुशलिन्योऽपरास्तव॥७५.४२॥"
  },
  {
    "text": "राजोवाच"
  },
  {
    "text": "त्वत्प्रसादादकुशलं न क्वचिन्मम सुव्रत ।\nजातकौतूहलश्चास्मि मम भार्यात्र का मुने॥७५.४३॥"
  },
  {
    "text": "ऋषिरुवाच"
  },
  {
    "text": "रेवती सुमहाभागा त्रैलोक्यस्यापि सुन्दरी ।\nतव भर्या वरारोहा तां त्वं राजन्न वेत्सि किम्॥७५.४४॥"
  },
  {
    "text": "राजोवाच"
  },
  {
    "text": "सुभद्रां शान्ततनयां कावेरीतनयां विभो ।\nसुराष्ट्रजां सुजाताञ्च कदम्बाञ्च वरूथजाम्॥७५.४५॥"
  },
  {
    "text": "विपाठां नन्दिनीञ्चैव वेद्मि भार्यां गृहे द्विज ।\nतिष्ठन्ति मे न भगवन् रेवतीं वेद्मि कान्वियम्॥७५.४६॥"
  },
  {
    "text": "ऋषिरुवाच\nप्रियेति साम्प्रतं येयं त्वयोक्ता वरवर्णिनी ।\nकिं विस्मृतन्ते भूपाल ! श्लाघ्येयं गृहिणी तव॥७५.४७॥"
  },
  {
    "text": "राजोवाच"
  },
  {
    "text": "सत्यमुक्तं मया किन्तु भावो दुष्टो न मे मुने ।\nनात्र कोपं भवान् कर्तुमर्हत्यस्मासु याचितः॥७५.४८॥"
  },
  {
    "text": "ऋषिरुवाच"
  },
  {
    "text": "तत्त्वं ब्रवीषि भूपाल ! न भावस्तव दूषितः ।\nव्याजहार भवानेतद्वह्निना नृप चोदितः॥७५.४९॥"
  },
  {
    "text": "मया पृष्टो हुतवहः कोऽस्या भर्तेति पार्थिव ।\nभविता तेन चाप्युक्तो भवानेवाद्य वै वरः॥७५.५०॥"
  },
  {
    "text": "तद्गृह्यतां मया दत्ता तुभ्यं कन्या नराधिप ।\nप्रियेत्यामन्त्रिता चेयं विचारं कुरुषे कथम्॥७५.५१॥"
  },
  {
    "text": "मार्कण्डेय उवाच"
  },
  {
    "text": "ततोऽसावभवन्मौनी तेनोक्तः पृथिवीपतिः ।\nऋषिस्तथोद्यतः कर्तुं तस्या वैवाहिकं विधिम्॥७५.५२॥"
  },
  {
    "text": "तमुद्यतं सा पितरं विवाहाय महामुने ।\nउवाच कन्या यत्किञ्चित् प्रश्रयावनतानना॥७५.५३॥"
  },
  {
    "text": "यदि मे प्रीतिमांस्तात प्रिसादं कर्तुमर्हसि ।\nरेवत्यृक्षे विवाहं मे तत्करोतु प्रसादितः॥७५.५४॥"
  },
  {
    "text": "ऋषिरुवाच"
  },
  {
    "text": "रेवत्यृक्षं न वै भद्रे चन्द्रयोगि व्यवस्थितम् ।\nअन्यानि सन्ति ऋक्षाणि सुभ्रु वैवाहिकानि ते॥७५.५५॥"
  },
  {
    "text": "कन्योवाच"
  },
  {
    "text": "तात तेन विना कालो विफलः प्रतिभाति मे ।\nविवाहो विफले काले मद्विधायाः कथं भवेत्॥७५.५६॥"
  },
  {
    "text": "ऋषिरुवाच"
  },
  {
    "text": "ऋतवागिति विख्यातस्तपस्वी रेवतीं प्रति ।\nचकार कोपं क्रुद्धेन तेनर्क्षं विनिपातितम्॥७५.५७॥"
  },
  {
    "text": "मया चास्मै प्रतिज्ञाता भर्येति मदिरेक्षणा ।\nन चेच्छसि विवाहं त्वं सङ्कटं नः समागतम्॥७५.५८॥"
  },
  {
    "text": "कन्योवाच"
  },
  {
    "text": "ऋतवाक् स मुनिस्तात किमेवं तप्तवांस्तपः ।\nन त्वया मम तातेन ब्रह्मबन्धोः सुतास्मि किम्॥७५.५९॥"
  },
  {
    "text": "ऋषिरुवाच"
  },
  {
    "text": "ब्रह्मबन्धोः सुता न त्वं बाले नैव तपस्विनः ।\nसुता त्वं मम यो देवान् कर्तुमन्यान् समुत्सहे॥७५.६०॥"
  },
  {
    "text": "कन्योवाच"
  },
  {
    "text": "तपस्वी यदि मे तातस्तत्किमृक्षमिदं दिवि ।\nसमारोप्य विवाहो मे तदृक्षे क्रियते न तु॥७५.६१॥"
  },
  {
    "text": "ऋषिरुवाच"
  },
  {
    "text": "एवं भवतु भद्रन्ते भद्रे प्रीतिमती भव ।\nआरोपयामीन्दुमार्गे रेवत्यृक्षं कृते तव॥७५.६२॥"
  },
  {
    "text": "मार्कण्डेय उवाच"
  },
  {
    "text": "ततस्तपः प्रभावेण रेवत्यृक्षं महामुनिः ।\nयथापूर्वन्तथा चक्रे सोमयोगि द्विजोत्तम॥७५.६३॥"
  },
  {
    "text": "विवाहञ्चैव दुहितुर्विधिवद् मन्त्रयोगिनम् ।\nनिष्पाद्य प्रीतिमान् भूयो जामातारमथाब्रवीत्॥७५.६४॥"
  },
  {
    "text": "औद्वाहिकन्ते भूपाल कथ्यतां किं ददाम्यहम् ।\nदुर्लभ्यमपि दास्यामि ममाप्रतिहतन्तपः॥७५.६५॥"
  },
  {
    "text": "राजोवाच"
  },
  {
    "text": "मनोः स्वयम्भुवस्याहमुत्पन्नः सन्ततौ मुने ।\nमन्वन्तराधिपं पुत्रं त्वत्प्रसादाद् वृणोम्यहम्॥७५.६६॥"
  },
  {
    "text": "ऋषिरुवाच"
  },
  {
    "text": "भविष्यत्येष ते कामो मनुस्त्वत्तनयो महीम् ।\nसकलां भोक्ष्यते भूप धर्मविच्च भविष्यति॥७५.६७॥"
  },
  {
    "text": "मार्कण्डेय उवाच"
  },
  {
    "text": "तामादाय ततो भूपः स्वमेव नगरं ययौ ।\nतस्मादजायत सुतो रेवत्या रैवतो मनुः॥७५.६८॥"
  },
  {
    "text": "समेतः सकलैर्धर्मैर्मानवैरपराजितः ।\nविज्ञाताखिलशास्त्रार्थो वेदविद्यार्थशास्त्रवित्॥७५.६९॥"
  },
  {
    "text": "तस्य मन्वन्तरे देवान् मुनिदेवेन्द्रपार्थिवान् ।\nकथ्यमानान् मया ब्रह्मन् निबोध सुसमाहितः॥७५.७०॥"
  },
  {
    "text": "सुमेधसस्तत्र देवास्तथा भूपतयो द्विज ।\nवैकुण्ठश्चामिताभश्च चतुर्दश चतुर्दश॥७५.७१॥"
  },
  {
    "text": "तेषां देवगणानान्तु चतुर्णामपि चेश्चरः ।\nनाम्ना विभुरभूदिन्द्रः शतयज्ञोपलक्षकः॥७५.७२॥"
  },
  {
    "text": "हिरण्यलोमा वेदश्रीरूर्ध्वबाहुस्तथापरः ।\nवेदबाहुः सुधामा च पर्जन्यश्च महामुनिः॥७५.७३॥"
  },
  {
    "text": "वसिष्ठश्च महाभागो वेदवेदान्तपारगः ।\nएते सप्तर्षयश्चासन् रैवतस्यान्तरे मनोः॥७५.७४॥"
  },
  {
    "text": "बलबन्धुर्महावीर्यः सुयष्टव्यस्तथापरः ।\nसत्यकाद्यास्तथैवासन् रैवतस्य मनोः सुताः॥७५.७५॥"
  },
  {
    "text": "रैवतान्तास्तु मनवः कथिता ये मया तव ।\nस्वायम्भुवाश्रया ह्येते स्वारोचिषमृते मनुम्॥७५.७६॥"
  },
  {
    "text": "(य एषां शृणुयान्नित्यं पठेदाख्यानमुत्तमम् ।\nविमुक्तः सर्वपापेभ्यो लोकं प्राप्नोत्यभीप्सितम्॥७५.७७॥"
  },
  {
    "text": "इति श्रीमार्कण्डेयपुराणे रैवतमन्वन्तरे पञ्चसप्ततितमोऽध्यायः"
  },
  {
    "text": "षट्सप्ततितमोऽध्यायः- ७६"
  },
  {
    "text": "मार्कण्डेय उवाच"
  },
  {
    "text": "इत्येतत् कथितं तुभ्यं पञ्च मन्वन्तरं तव ।\nचाक्षुषस्य मनोः षष्ठं श्रूयतामिदमन्तरम्॥७६.१॥"
  },
  {
    "text": "अन्यजन्मनि जातोऽसौ चक्षुषः परमेष्ठिनः ।\nचाक्षुषत्वमतस्तस्य जन्मन्यस्मिन्नपि द्विज॥७६.२॥"
  },
  {
    "text": "जातं माता निजोत्सङ्गे स्थितमुल्लाप्य तं पुनः ।\nपरिष्वजति हार्देन पुनरुल्लापयत्यथ॥७६.३॥"
  },
  {
    "text": "जातिस्मरः स जातो वै मातुरुत्सङ्गमास्थितः ।\nजहास तं तदा माता संक्रुद्धा वाक्यमब्रवीत्॥७६.४॥"
  },
  {
    "text": "भीतास्मि किमिदं वत्स ! हासो यद्वदने तव ।\nअकालबोधः सञ्जातः कच्चित् पश्यसि शोभनम्॥७६.५॥"
  },
  {
    "text": "पुत्र उवाच"
  },
  {
    "text": "मामत्तुमिच्छति पुरो मार्जारी किम न पश्यसि ।\nअन्तर्धानगता चेयं द्वितीया जातहारिणी॥७६.६॥"
  },
  {
    "text": "पुत्रप्रीत्या च भवती सहार्दा मामवेक्षती ।\nउल्लाप्योल्लाप्य बहुशः परिष्वजति मां यतः॥७६.७॥"
  },
  {
    "text": "उद्भूतपुलका स्नेहसम्भवास्त्राविलेक्षणा ।\nततो ममागतो हासः शृणु चाप्यत्र कारणम्॥७६.८॥"
  },
  {
    "text": "स्वार्थे प्रसक्ता मार्जारी प्रसक्तं मामवेक्षते ।\nतथान्तर्धानगा चैव द्वितीया जातहारिणी॥७६.९॥"
  },
  {
    "text": "स्वार्थाय स्निग्धहृदया यथैवैते ममोपरि ।\nप्रवृत्ते स्वार्थमास्थाय तथैव प्रतिभासि मे॥७६.१०॥"
  },
  {
    "text": "किन्तु मदुपभोगाय मार्जारी जातहारिणी ।\nत्वन्तु क्रमेणोपभोग्यं मत्तः फलमभीप्ससि॥७६.११॥"
  },
  {
    "text": "न मां जानासि कोऽप्येष न चैवापकृतं मया ।\nसङ्गतं नातिकालीनं पञ्चसप्तदिनात्मकम्॥७६.१२॥"
  },
  {
    "text": "तथापि स्त्रिह्यसे सास्त्रा परिष्वजसि चाप्यति ।\nतातेति वत्स ! भद्रेति निर्व्यलीकं ब्रवीषि माम्॥७६.१३॥"
  },
  {
    "text": "मातोवाच\nन त्वाहमुपकारार्थं वत्स ! प्रीत्या परिष्वजे ।\nन चेदेतद्भवत्प्रीत्यै परित्यक्तास्म्यहं त्वया॥७६.१४॥"
  },
  {
    "text": "स्वार्थो मया परित्यक्तो यस्त्वत्तो मे भविष्यति ।\nइत्युक्त्वा सा तमुत्सृज्य निष्क्रान्ता सूतिकागृहात्॥७६.१५॥"
  },
  {
    "text": "जडाङ्गबाह्यकरणं शुद्धान्तः करणात्मकम् ।\nजहार तं परित्यक्तं सा तदा जातहारिणी॥७६.१६॥"
  },
  {
    "text": "सा हृत्वा तं तदा बालं विक्रान्तस्य महीभृतः ।\nप्रसूतपत्नीशयने न्यस्य तस्याददे सुतम्॥७६.१७॥"
  },
  {
    "text": "तमप्यन्यगृहे नीत्वा गृहीत्वा तस्य चात्मजम् ।\nतृतीयं भक्षयामास सा क्रमाज्जातहारिणी॥७६.१८॥"
  },
  {
    "text": "हृत्वा हृत्वा तृतीयन्तु भक्षयत्यतिनिर्घृणा ।\nकरोत्यनुदिनं सा नु परिवर्तन्तथान्ययोः॥७६.१९॥"
  },
  {
    "text": "विक्रान्तोऽपि ततस्तस्य सुतस्यैव महीपतिः ।\nकारयामास संस्कारान् राजन्यस्य भवन्ति ये॥७६.२०॥"
  },
  {
    "text": "आनन्देति च नामास्य पिता चक्रे विधानतः ।\nमुदा परमया युक्तो विक्रान्तः स नराधिपः॥७६.२१॥"
  },
  {
    "text": "कृतोपनयनं तन्तु गुरुराह कुमारकम् ।\nजनन्याः प्रागुपस्थानं क्रियताञ्चाभिवादनम्॥७६.२२॥"
  },
  {
    "text": "स गुरोस्तद्वचः श्रुत्वा विहस्यैवमथाब्रवीत् ।\nवन्द्या मे कतमा माता जननी पालनी नु किम्॥७६.२३॥"
  },
  {
    "text": "गुरुरुवाच"
  },
  {
    "text": "न त्वियं ते महाभाग ! जनयित्री रुथात्मजा ।\nविक्रान्तस्याग्रमहिषी हैमिनी नाम नामतः॥७६.२४॥"
  },
  {
    "text": "आनन्द उवाच"
  },
  {
    "text": "इयं जनित्री चैत्रस्य विशालग्रमवासिनः ।\nविप्राग्र्यबोधपुत्रस्य योऽस्यां जातोऽन्यतो वचम्॥७६.२५॥"
  },
  {
    "text": "गुरुरुवाच"
  },
  {
    "text": "कुतस्त्वं कथयानन्द ! चैत्रः को वा त्वयोच्यते ।\nसङ्कटं महदाभाति क्व जातोऽत्र ब्रवीषि किम्॥७६.२६॥"
  },
  {
    "text": "आनन्द उवाच"
  },
  {
    "text": "जातोऽहमवनीन्द्रस्य क्षत्रियस्य गृहे द्विज ।\nतत्पत्न्यां गिरिभद्रायामाददे जातहारिणी॥७६.२७॥"
  },
  {
    "text": "तयात्र मुक्तो हैमिन्या गृहीत्वा च सुतञ्च सा ।\nबोधस्य द्विजमुख्यस्य गृहे नीतवती पुनः॥७६.२८॥"
  },
  {
    "text": "भक्षयामास च सुतं तस्य बोधद्विजन्मनः ।\nस तत्र द्विजसंस्कारैः संस्कृतो हैमिनीसुतः॥७६.२९॥"
  },
  {
    "text": "वयमत्र महाभाग ! संस्कृता गुरुणा त्वया ।\nमया तव वचः कार्यमुपैमि कतमां गुरो॥७६.३०॥"
  },
  {
    "text": "गुरुरुवाच"
  },
  {
    "text": "अतीव गहनं वत्स ! सङ्कटं महदागतम् ।\nन वेद्मि किञ्चिन्मोहेन भ्रमन्तीव हि बुद्धयः॥७६.३१॥"
  },
  {
    "text": "आनन्द उवाच"
  },
  {
    "text": "मोहस्यावसरः कोऽत्र जगत्येवं व्यवस्थिते ।\nकः कस्य पुत्रो विप्रर्षे ! को वा कस्य नु बान्धवः॥७६.३२॥"
  },
  {
    "text": "आरभ्य जन्मनो नॄणां सम्बन्धित्वमुपैति यः ।\nअन्ये सम्बन्धिनो विप्र ! मृत्युना सन्निवर्तिताः॥७६.३३॥"
  },
  {
    "text": "अत्रापि जातस्य सतः सम्बन्धोयोऽस्य बान्धवैः ।\nसोऽप्यस्तङ्गते देहे प्रयात्येषोऽखिलक्रमः॥७६.३४॥"
  },
  {
    "text": "अतो ब्रवीमि संसारे वसतः को न बान्धवः ।\nको वापि सततं बन्धुः किं वो विभ्राम्यते मतिः॥७६.३५॥"
  },
  {
    "text": "पितृद्वयं मया प्राप्तमस्मिन्नेव हि जन्मनि ।\nमातृद्वयञ्च किञ्चित्रं यदन्यद् देहसम्भवे॥७६.३६॥"
  },
  {
    "text": "सोऽहं तपः करिष्यामि त्वया यो ह्यस्य भूपतेः ।\nविशालग्रामतः पुत्रश्चैत्र आनीयतामिह॥७६.३७॥"
  },
  {
    "text": "मार्कण्डेय उवाच"
  },
  {
    "text": "ततः स विस्मितो राजा सभार्यः सह बन्धुभिः ।\nतस्मान्निवर्त्य ममतामनुमेने वनाय तम्॥७६.३८॥"
  },
  {
    "text": "चैत्रमानीय तनयं राज्ययोग्यं चकार सः ।\nसंमान्य ब्राह्मणं येन पुत्रबुद्ध्या स पालितः॥७६.३९॥"
  },
  {
    "text": "सोऽप्यानन्दस्तपस्तेपे बाल एव महावने ।\nकर्मणां क्षुपणार्थाय विमुक्तेः परिपन्थिनाम्॥७६.४०॥"
  },
  {
    "text": "तपस्यन्तं ततस्तञ्च प्राह देवः प्रजापतिः ।\nकिमर्थं तप्यसे वत्स ! तपस्तीव्रं वदस्व तत्॥७६.४१॥"
  },
  {
    "text": "आनन्द उवाच"
  },
  {
    "text": "आत्मनः शुद्धिकामोऽहं करोमि भगवंस्तपः ।\nबन्धाय मम कर्माणि यानि तत्क्षपणोन्मुखः॥७६.४२॥"
  },
  {
    "text": "ब्रह्मोवाच"
  },
  {
    "text": "क्षीणाधिकारो भवति मुक्तियोग्यो न कर्मवान् ।\nसत्त्वाधिकारवान् मुक्तिमवाप्स्यति ततो भवान्॥७६.४३॥"
  },
  {
    "text": "भवता मनुना भाव्यं षष्ठेन व्रज तत् कुरु ।\nअलन्ते तपसा तस्मिन् कृते मुक्तिमवाप्स्यसि॥७६.४४॥"
  },
  {
    "text": "मार्कण्डेय उवाच"
  },
  {
    "text": "इत्युक्तो ब्रह्मणा सोऽपि तथेत्युक्त्वा महामतिः ।\nतत्कर्माभिमुखो यातस्तपसो विरराम ह॥७६.४५॥"
  },
  {
    "text": "चाक्षुषेत्याह तं ब्रह्मा तपसो विनिवर्तयन् ।\nपूर्वनाम्ना बभूवाथ प्रख्यातश्चाक्षुषो मनुः॥७६.४६॥"
  },
  {
    "text": "उपयेमे विदर्भां स सुतामुग्रस्य भूभृतः ।\nतस्याञ्चोत्पादयामास पुत्रान् प्रख्यातविक्रमान्॥७६.४७॥"
  },
  {
    "text": "तस्य मन्वन्तरेशस्य येऽन्तरे त्रिदशा द्विज ।\nये चर्षयस्तथैवेन्द्रो ये सुताश्चास्य तान् शृणु॥७६.४८॥"
  },
  {
    "text": "आप्या नाम सुरास्तत्र तेषामेकोऽष्टको गणः ।\nप्रख्यातकर्मणां विप्र ! यज्ञे हव्यभुजामयम्॥७६.४९॥"
  },
  {
    "text": "प्रख्यातबलवीर्याणां प्रभामण्डलदुर्दृशाम् ।\nद्वितीयश्च प्रसूताख्यो देवानामष्टको गणः॥७६.५०॥"
  },
  {
    "text": "तथैवाष्टक एवान्यो भव्याख्यो देवतागणः ।\nचतुर्थश्च गणस्तत्र यूथगाख्यस्तथाष्टकः॥७६.५१॥"
  },
  {
    "text": "लेखसंज्ञास्तथैवान्ये तत्र मन्वन्तरे द्विज ।\nपञ्चमे च गणे देवास्तत्संज्ञा ह्यमृताशिनः॥७६.५२॥"
  },
  {
    "text": "शतं क्रतूनामाहृत्य यस्तेषामधिपोऽभवत् ।\nमनोजवस्तथैवेन्द्रः संख्यातो यज्ञभागभुक्॥७६.५३॥"
  },
  {
    "text": "सुमेधा विरजाश्चैव हविष्मानुन्नतो मधुः ।\nअतिनामा सहिष्णुश्च सप्तासन्निति चर्षयः॥७६.५४॥"
  },
  {
    "text": "ऊरु-पुरु-शतद्युम्नप्रमुखाः सुमहाबलाः ।\nचाक्षुषस्य मनोः पुत्राः पृथिवीपतयोऽभवन्॥७६.५५॥"
  },
  {
    "text": "एतत्ते कथितं षष्ठं मया मन्वन्तरं द्विज ।\nचाक्षुषस्य तथा जन्म चरितञ्च महात्मनः॥७६.५६॥"
  },
  {
    "text": "साम्प्रतं वर्तते योऽयं नाम्ना वैवस्वतो मनुः ।\nसप्तमीयेऽन्तरे तस्य देवाद्यास्तान् शृणुष्व मे॥७६.५७॥"
  },
  {
    "text": "य इदं कीर्तयेद् धीमान् चाक्षुषस्यान्तरं भुवि ।\nशृणुते च लभेत् पुत्रानारोग्यसुखसम्पदम्॥७६.५८॥"
  },
  {
    "text": "इति श्रीमार्कण्डेयपुराणे षष्ठं मन्वन्तरं समाप्तम्,अध्यायः षट्सप्ततितमः"
  },
  {
    "text": "सप्तसप्ततितमोऽध्यायः- ७७"
  },
  {
    "text": "मार्कण्डेय उवाच"
  },
  {
    "text": "मार्तण्ड रस्यवेर्भार्या तनया विश्वकर्मणः ।\nसंज्ञा नाम महाभाग तस्यां भानुरजीजनत्॥७७.१॥"
  },
  {
    "text": "मनुं प्रख्यातयशसमनेकज्ञानपारगम् ।\nविवस्वतः सुतो यस्मात्तस्माद्वैवस्वतस्तु सः॥७७.२॥"
  },
  {
    "text": "संज्ञा च रविणा दृष्टा निमीलयति लोचने ।\nयतस्ततः सरोषोर्ऽकः संज्ञां निष्ठुरमब्रवीत्॥७७.३॥"
  },
  {
    "text": "मयि दृष्टे सदा यस्मात् कुरुषे नेत्रसंयमम् ।\nतस्माज्जनिष्यसे मूढे प्रजासंयमनं यमम्॥७७.४॥"
  },
  {
    "text": "मार्कण्डेय उवाच"
  },
  {
    "text": "ततः सा चपलां दृष्टिं देवी चक्रे भयाकुला ।\nविलोलितदृशं दृष्ट्वा पुनराह च तां रविः॥७७.५॥"
  },
  {
    "text": "यस्माद्विलोलिता दृष्टिर्मयि दृष्टे त्वयाधुना ।\nतस्माद्विलोलां तनयां नदीं त्वं प्रसविष्यसि॥७७.६॥"
  },
  {
    "text": "मार्कण्डेय उवाच"
  },
  {
    "text": "ततस्तस्यान्तु संजज्ञे भर्तृशापेन तेन वै ।\nयमश्च यमुना चेयं प्रख्याता सुमहानदी॥७७.७॥"
  },
  {
    "text": "सापि संज्ञा रवेस्तेजः सेहे दुः खेन भामिनी ।\nअसहन्ती च सा तेजश्चिन्तयामास वै तदा॥७७.८॥"
  },
  {
    "text": "किङ्करोमि क्व गच्छामि क्व गतायाश्च निर्वृतिः ।\nभवेन्मम कथं भर्ता कोपमर्कश्च नैष्यति॥७७.९॥"
  },
  {
    "text": "इति संचिन्त्य बहुधा प्रजापतिसुता तदा ।\nबहु मेने महाभागा पितृसंश्रयमेव सा॥७७.१०॥"
  },
  {
    "text": "ततः पितृगृहे गन्तुं कृतबुद्धिर्यशस्विनी ।\nछायामयीमात्मतनुं निर्ममे दयितां रवेः॥७७.११॥"
  },
  {
    "text": "ताञ्चोवाच त्वया वेश्मन्यत्र भानोर्यथा मया ।\nतथा सम्यगपत्येषु वर्तितव्यं यथा रवौ॥७७.१२॥"
  },
  {
    "text": "पृष्टयापि न वाच्यन्ते तथैतद्गमनं मम ।\nसैवास्मि नाम संज्ञेति वाच्यमेतत्सदा वचः॥७७.१३॥"
  },
  {
    "text": "छायसंज्ञोवाच"
  },
  {
    "text": "आकेशग्रहणाद् देवि ! आशापाच्च वचस्तव ।\nकरिष्ये कथयिष्यामि वृत्तन्तु शापकर्षणात्॥७७.१४॥"
  },
  {
    "text": "इत्युक्ता सा तदा देवी जगाम भवनं पितुः ।\nददर्श तत्र त्वष्टारं तपसा धूतकल्मषम्॥७७.१५॥"
  },
  {
    "text": "बहुमानाच्च तेनापि पूजिता विश्वकर्मणा ।\nतस्थौ पितृगृहे सा तु कञ्चित्कालमनिन्दिता॥७७.१६॥"
  },
  {
    "text": "ततस्तां प्राह चार्वङ्गी पिता नातिचिरोषिताम् ।\nस्तुत्वा च तनयां प्रेमबहुमानपुरः सरम्॥७७.१७॥"
  },
  {
    "text": "त्वान्तु मे पश्यतो वत्से दिनानि सुबहून्यपि ।\nमुहूर्तार्धसमानि स्युः किन्तु धर्मो विलुप्यते॥७७.१८॥"
  },
  {
    "text": "बान्धवेषु चिरं वासो नारीणां न यशस्करः ।\nमनोरथो बान्धवानां नार्या भर्तृगृहे स्थितिः॥७७.१९॥"
  },
  {
    "text": "सा त्वं त्रैलोक्यनाथेन भर्त्रा सूर्येण सङ्गता ।\nपितृगेहे चिरं कालं वस्तुं नार्हसि पुत्रिके॥७७.२०॥"
  },
  {
    "text": "सा त्वं भर्तृगृहं गच्छ तुष्टोऽहं पूजितासि मे ।\nपुनरागमनं कार्यं दर्शनाय शुभे मम॥७७.२१॥"
  },
  {
    "text": "मार्कण्डेय उवाच"
  },
  {
    "text": "इत्युक्ता सा तदा पित्रा तथेत्युक्त्वा च सा मुने ।\nसंपूजयित्वा पितरं जगामाथोत्तरान् कुरून्॥७७.२२॥"
  },
  {
    "text": "सूर्यतापमनिच्छन्ती तेजसस्तस्य बिभ्यती ।\nतपश्चचार तत्रापि वडवारूपधारिणी॥७७.२३॥"
  },
  {
    "text": "संज्ञेयमिति मन्वानो द्वितीयायामहस्पतिः ।\nजनयामास तनयौ कन्याञ्चैकां मनोरमाम्॥७७.२४॥"
  },
  {
    "text": "छायासंज्ञा त्वपत्येषु यथा स्वेष्वतिवत्सला ।\nतथा न संज्ञाकन्यायां पुत्रयोश्चान्ववर्तत॥७७.२५॥"
  },
  {
    "text": "लालनाद्युपभोगेषु विशेषमनुवासरम् ।\nमनुस्तत् क्षान्तवानस्य यमस्तस्या न चक्षमे॥७७.२६॥"
  },
  {
    "text": "ताडनाय च वै कोपात् पादस्तेन समुद्यतः ।\nतस्याः पुनः क्षान्तिमता न तु देहे निपातितः॥७७.२७॥"
  },
  {
    "text": "ततः शशाप तं कोपाच्छायासंज्ञा यमं द्विज ।\nकिञ्चित् प्रस्फुरमाणौष्ठी विचलत्पाणिपल्लवा॥७७.२८॥"
  },
  {
    "text": "पितुः पत्नीममर्यादं यन्मां तर्जयसे पदा ।\nभुवि तस्मादयं पदास्तवाद्यैव पतिष्यति॥७७.२९॥"
  },
  {
    "text": "मार्कण्डेय उवाच"
  },
  {
    "text": "इत्याकर्ण्य यमः शापं मात्रा दत्तं भयातुरः ।\nअभ्येत्य पितरं प्राह प्रणिपातपुरः सरम्॥७७.३०॥"
  },
  {
    "text": "यम उवाच"
  },
  {
    "text": "तातैतन्महदाश्चर्यं न दृष्टमिति केनचित् ।\nमाता वात्सल्यमुत्सृज्य शापं पुत्रे प्रयच्छति॥७७.३१॥"
  },
  {
    "text": "यथा मनुर्ममाचष्टे नेयं मता तथा मम ।\nविगुणेष्वपि पुत्रेषु न माता विगुणा भवेत्॥७७.३२॥"
  },
  {
    "text": "मार्कण्डेय उवाच"
  },
  {
    "text": "यमस्यैतद्वचः श्रुत्वा भगवांस्तिमिरापहः ।\nछायासंज्ञां समाहूय पप्रच्छ क्व गतेति सा॥७७.३३॥"
  },
  {
    "text": "सा चाह तनया त्वष्टुरहं संज्ञा विभावसो ।\nपत्नी तव त्वयापत्यान्येतानि जनितानि मे॥७७.३४॥"
  },
  {
    "text": "इत्थं विवस्वतः सा तु बहुशः पृच्छतो यदा ।\nनाचचक्षे ततः क्रुद्धो भास्वांस्तां शप्तुमुद्यतः॥७७.३५॥"
  },
  {
    "text": "ततः सा कथयामास यथावृत्तं विवस्वतः ।\nविदितार्थश्च भगवान् जगाम त्वष्टुरालयम्॥७७.३६॥"
  },
  {
    "text": "ततः स पूजयामास तदा त्रैलोक्यपूजितम् ।\nभास्वन्तं परया भक्त्या निजगेहमुपागतम्॥७७.३७॥"
  },
  {
    "text": "संज्ञां पृष्टस्तदा तस्मै कथयामास विश्वकृत् ।\nआगतैवेह मे वेश्म भवतः प्रेषितेति वै॥७७.३८॥"
  },
  {
    "text": "दिवाकरः समाधिस्थो वडवारूपधारिणीम् ।\nतपश्चरन्तीं ददृशे उत्तरेषु कुरुष्वथ॥७७.३९॥"
  },
  {
    "text": "सौम्यमूर्तिः शुभाकारो मम भर्ता भवेदिति ।\nअभिसन्धिञ्च तपसो बुबुधेऽस्या दिवाकरः॥७७.४०॥"
  },
  {
    "text": "शातनं तेजसो मेऽद्य क्रियतामिति भास्करः ।\nतञ्चाह विश्वकर्माणं संज्ञायाः पितरं द्विज॥७७.४१॥"
  },
  {
    "text": "संवत्सरभ्रमेस्तस्य विश्वकर्मा करवेस्ततः ।\nतेजसः शातनञ्चक्रे स्तूयमानश्च दैवतैः॥७७.४२॥"
  },
  {
    "text": "इति श्रीमार्कण्डेयपुराणे वैवस्वतमन्वन्तरे सप्तसप्ततितमोऽध्यायः"
  },
  {
    "text": "अष्टसप्ततितमोऽध्यायः- ७८"
  },
  {
    "text": "मार्कण्डेय उवाच"
  },
  {
    "text": "ततस्तं तुष्टुवुर्देवास्तथा देवर्षयो रविम् ।\nवाग्भिरोड्यमशेषस्य त्रैलोक्यस्य समागताः॥७८.१॥"
  },
  {
    "text": "देवा ऊचुः"
  },
  {
    "text": "नमस्ते ऋक्स्वरूपाय सामरूपाय ते नमः ।\nयजुः स्वरूपरूपाय साम्नान्धामवते नमः॥७८.२॥"
  },
  {
    "text": "ज्ञानैकधामभूताय निर्धूततमसे नमः ।\nशुद्धज्योतिः स्वरूपाय विशुद्धायामलात्मने॥७८.३॥"
  },
  {
    "text": "वरिष्ठाय वरेण्याय परस्मै परमात्मने ।\nनमोऽखिलजगद्व्यापिस्वरूपायात्ममूर्तये॥७८.४॥"
  },
  {
    "text": "इदं स्तोत्रवरं रम्यं श्रोतव्यं श्रद्धया नरैः ।\nशिष्यो भूत्वा समाधिस्थो दत्त्वा देयं गुरोरपि॥७८.५॥"
  },
  {
    "text": "न शून्यभूतैः श्रोतव्यमेतत्तु सफलं भवेत् ।\nसर्वकारणभूताय निष्ठायै ज्ञानचेतसाम्॥७८.६॥"
  },
  {
    "text": "नमः सूर्यस्वरूपाय प्रकाशात्मस्वरूपिणे ।\nभास्कराय नमस्तुभ्यं तथा दिनकृते नमः॥७८.७॥"
  },
  {
    "text": "शर्वरीहेतवे चैव सन्ध्याज्योत्स्नाकृते नमः ।\nत्वं सर्वमेतद् भगवन् जगदुद्भ्रमता त्वया॥७८.८॥"
  },
  {
    "text": "भ्रमत्याविद्धमखिलं ब्रह्माण्डं सचराचरम् ।\nत्वदंशुभिरिदं स्पृष्टं सर्वं सञ्जायते शुचि॥७८.९॥"
  },
  {
    "text": "क्रियते त्वत्करैः स्पर्शाज्जलादीनां पवित्रता ।\nहोमदानादिको धर्मो नोपकाराय जायते॥७८.१०॥"
  },
  {
    "text": "तावद्यावन्न संयोगि जगदेतत् त्वदंशुभिः ।\nऋचस्ते सकला ह्येता यजूंष्येतानि चान्यतः॥७८.११॥"
  },
  {
    "text": "सकलानि च सामानि निपतन्ति त्वदड्गतः ।\nऋङ्मयस्त्वं जगन्नाथ ! त्वमेव च यजुर्मयः॥७८.१२॥"
  },
  {
    "text": "यतः साममयश्चैव ततो नाथ ! त्रयीमयः ।\nत्वमेव ब्रह्मणो रूपं परञ्चापरमेव च॥७८.१३॥"
  },
  {
    "text": "मूर्तामूर्तस्तथा सूक्ष्मः स्थूलरूपस्तथा स्थितः ।\nनिमेषकाष्ठादिमयः कालरूपः क्षयात्मकः ।\nप्रसीद स्वेच्छया रूपं स्वतेजः शमनं कुरु॥७८.१४॥"
  },
  {
    "text": "मार्कण्डेय उवाच"
  },
  {
    "text": "एवं संस्तूयमानस्तु देवैर्देवर्षिभिस्तथा ।\nमुमोच स्वं तदा तेजस्तेजसां राशिरव्ययः॥७८.१५॥"
  },
  {
    "text": "यत्तस्य ऋङ्मयं तेजो भविता तेन मेदिनी ।\nयजुर्मयेनापि दिवं स्वर्गः साममयं रवेः॥७८.१६॥"
  },
  {
    "text": "शातितास्तेजसो भागा ये त्वष्ट्रा दश पञ्च च ।\nत्वष्ट्रैव तेन शर्वस्य कृतं शूलं महात्मना॥७८.१७॥"
  },
  {
    "text": "चक्रं विष्णोर्वसूनाञ्च शङ्कवोऽथ सुदारुणाः ।\nपावकस्य तथा शक्तिः शिबिका धनदस्य च॥७८.१८॥"
  },
  {
    "text": "अन्येषामसुरारीणामस्त्राण्युग्राणि यानि वै ।\nयक्षविद्याधराणाञ्च तानि चक्रे स विश्वकृत्॥७८.१९॥"
  },
  {
    "text": "ततश्च षोडशं भागं बिभर्ति भगवान् विभुः ।\nतत्तेजः पञ्चदशधा शातितं विश्वकर्मणा॥७८.२०॥"
  },
  {
    "text": "ततोऽश्वरूपधृग्भानुरुत्तरानगमत् कुरून् ।\nतदृशे तत्र संज्ञाञ्च वडवारूपधारिणीम्॥७८.२१॥"
  },
  {
    "text": "सा च दृष्ट्वा तमायान्तं परपुंसो विशङ्कया ।\nजगाम संमुखं तस्य पृष्ठरक्षणतत्परा॥७८.२२॥"
  },
  {
    "text": "ततश्च नासिकायोगं तयोस्तत्र समेतयोः ।\nनासत्यदस्त्रौ तनयावश्वीवक्त्रविनिर्गतौ॥७८.२३॥"
  },
  {
    "text": "रेतसोऽन्ते च रेवन्तः खड्गी चर्मो तनुत्रधृक् ।\nअश्वारूढः समुद्भूतो बाणतूणसमन्वितः॥७८.२४॥"
  },
  {
    "text": "ततः स्वरूपमतुलं दर्शयामास भानुमान् ।\nतस्यैषा च समालोक्य स्वरूपं मुदमाददे॥७८.२५॥"
  },
  {
    "text": "स्वरूपधारिणीञ्चैमामानिनाय निजाश्रयम् ।\nसंज्ञां भार्यां प्रीतिमतीं भास्करो वारितस्करः॥७८.२६॥"
  },
  {
    "text": "ततः पूर्वसुतो योऽस्याः सोऽभूद्वैवस्वतो मनुः ।\nद्वितीयश्च यमः शापाद्धर्मदृष्टिरभूत् सुतः॥७८.२७॥"
  },
  {
    "text": "कृमयो मांसमादाय पादतोऽस्य महीतले ।\nपतिष्यन्तीति शापान्तं तस्य चक्रे पिता स्वयम्॥७८.२८॥"
  },
  {
    "text": "धर्मदृष्टिर्यतश्चासौ समो मित्रे तथाहिते ।\nततो नियोगं तं याम्ये चकार तिमिरापहः॥७८.२९॥"
  },
  {
    "text": "यमुना च नदी जज्ञे कलिन्दान्तरवाहिनी ।\nअश्विनौ देवभिषजौ कृतौ पित्रा महात्मना॥७८.३०॥"
  },
  {
    "text": "गुह्यकाधिपतित्वे च रेवन्तोऽपि नियोजितः ।\nच्छायासंज्ञासुतानाञ्च नियोगः श्रुयतां मम॥७८.३१॥"
  },
  {
    "text": "पूर्वजस्य मनोस्तुल्यश्छायासंज्ञासुतोऽग्रजः ।\nततः सावर्णिकीं संज्ञामवाप तनयो रवेः॥७८.३२॥"
  },
  {
    "text": "भविष्यति मनुः सोऽपि बलिरिन्द्रो यदा तदा ।\nशनैश्चरो ग्रहाणाञ्च मध्ये पित्रा नियोजितः॥७८.३३॥"
  },
  {
    "text": "तयोस्तृतीया या कन्या तपती नाम सा कुरुम् ।\nनृपात् संवरणात् पुत्रमवाप मनुजेश्वरम्॥७८.३४॥"
  },
  {
    "text": "तस्य वैवस्वतस्याहं मनोः सप्तममन्तरम् ।\nकथयामि सुतान् भूपानृषीन् देवान् सुराधिपम्॥७८.३५॥"
  },
  {
    "text": "इति श्रीमार्कण्डेयपुराणे सावर्णिके मन्वन्तरे वैवस्वतोत्पत्तिर्नामाष्टसप्ततितमोऽध्यायः"
  },
  {
    "text": "ऊनाशीतितमोऽध्यायः- ७९"
  },
  {
    "text": "मार्कण्डेय उवाच"
  },
  {
    "text": "आदित्या वसवो रुद्राः साध्या विश्वे मरुद्गणाः ।\nभृगवोऽङ्गिरसश्चाष्टौ यत्र देवगणाः स्मृताः॥७९.१॥"
  },
  {
    "text": "आदित्या वसवो रुद्रा विज्ञेयाः कश्यपात्मजाः ।\nसाध्याश्च मरुतो विश्वे धर्मपुत्रगणास्त्रयः॥७९.२॥"
  },
  {
    "text": "भृगोस्तु भृगवो देवाः पुत्रा ह्यङ्गिरसः सुताः ।\nएष सर्गश्च मारीचो विज्ञेयः साम्प्रताधिपः॥७९.३॥"
  },
  {
    "text": "ऊर्जस्वी नाम चैवेन्द्रो महात्मा यज्ञभागभुक् ।\nअतीतानागता ये च वर्तन्ते साम्प्रतञ्च ये॥७९.४॥"
  },
  {
    "text": "सर्वे ते त्रिदशेन्द्रास्तु विज्ञेयास्तुल्यलक्षणाः ।\nसहस्राक्षाः कुलिशिनः सर्व एव पुरन्दराः॥७९.५॥"
  },
  {
    "text": "मघवन्तो वृषाः सर्वे शृङ्गिणो गजगामिनः ।\nते शतक्रतवः सर्वे भूताभिभवतेजसः॥७९.६॥"
  },
  {
    "text": "धर्माद्यैः कारणैः सुद्धैराधिपत्यगुणान्विताः ।\nभूतभव्यभवन्नाथाः शृणु चैतत् त्रयं द्विज॥७९.७॥"
  },
  {
    "text": "भूर्लोकोऽयं स्मृता भूमिरन्तरिक्षं दिवः स्मृतम् ।\nदिव्याख्याश्च तथा स्वर्गस्त्रैलोक्यमिति गद्यते॥७९.८॥"
  },
  {
    "text": "अत्रिश्चैव वसिष्ठश्च काश्यपश्च महानृषिः ।\nगौतमश्च भरद्वाजौ विश्वामित्रोऽथ कौशिकः॥७९.९॥"
  },
  {
    "text": "तथैव पुत्रो भगवानृचीकस्य महात्मनः ।\nजमदग्निस्तु सप्तैते मुनयोऽत्र नथान्तरे॥७९.१०॥"
  },
  {
    "text": "इक्ष्वाकुर्नाभगश्चैव धृष्टः शर्यातिरेव च ।\nनरिष्यन्तश्च विख्यातो नाभागारिष्ट एव च॥७९.११॥"
  },
  {
    "text": "करूषश्च पृषध्रश्च वसुमान् लोकविश्रुतः ।\nमनोर्वैवस्वतस्यैते नव पुत्राः प्रकीर्तिताः॥७९.१२॥"
  },
  {
    "text": "वैवस्वतमिदं ब्रह्मन् ! कथितन्ते मयान्तरम् ।\nअस्मिन् श्रुते नरः सद्यः पठिते चैव सत्तम ।\nमुच्यते पातकैः सर्वैः पुण्यञ्च महदश्नते॥७९.१३॥"
  },
  {
    "text": "इति श्रीमार्कण्डेयपुराणे सावर्णिके मन्वन्तरे वैवस्वतकीर्तनं नामैकोनाशीतितमोऽध्यायः"
  },
  {
    "text": "अशीतितमोऽध्यायः- ८०"
  },
  {
    "text": "क्रौष्टुकिरुवाच"
  },
  {
    "text": "स्वायम्भुवाद्याः कथिताः सप्तैते मनवो मम ।\nतदन्तरेषु ये देवा राजानो मुनयस्तथा॥८०.१॥"
  },
  {
    "text": "अस्मिन् कल्पे सप्त येऽन्ये भविष्यन्ति महामुने ।\nमनवस्तान् समाचक्ष्व ये च देवादयश्च ये॥८०.२॥"
  },
  {
    "text": "मार्कण्डेय उवाच"
  },
  {
    "text": "कथितस्तव सावर्णिश्छायासंज्ञासुतश्च यः ।\nपूर्वजस्य मनोस्तुल्यः स मनुर्भविताष्टमः॥८०.३॥"
  },
  {
    "text": "रामो व्यासो गालवश्च दीप्तिमान् कृप एव च ।\nऋष्यशृङ्गस्तथा द्रोणस्तत्र सप्तर्षयोऽभवन्॥८०.४॥"
  },
  {
    "text": "सुतपाश्चामिताभाश्च मुख्याश्चैव त्रिधा सुराः ।\nविंशकः कथिताश्चैषां त्रयाणां त्रिगुणो गणः॥८०.५॥"
  },
  {
    "text": "तपस्तप्तश्च शक्रश्च द्युतिर्ज्योतिः प्रभाकरः ।\nप्रभासो दयितो धर्मस्तेजोरश्मिश्चिरक्रतुः॥८०.६॥"
  },
  {
    "text": "इत्यादिकस्तु सुतपा देवानां विंशको गणः ।\nप्रभुर्विभुर्विभासाद्यस्तथान्यो विंशको गणः॥८०.७॥"
  },
  {
    "text": "सुराणाममिताभानां तृतीयमपि मे शृणु ।\nदमो दान्तो ऋतः सोमो वित्ताद्याश्चैव विंशतिः॥८०.८॥"
  },
  {
    "text": "मुख्या ह्येते समाख्याता देवा मन्वन्तराधिपाः ।\nमारीचस्यैव ते पुत्राः कश्यपस्य प्रजापतेः॥८०.९॥"
  },
  {
    "text": "भविष्याश्च भविष्यन्ति सावर्णस्यान्तरे मनोः ।\nतेषामिन्द्रो भविष्यस्तु बलिर्वैरोचनिर्मुने॥८०.१०॥"
  },
  {
    "text": "पाताल आस्ते योऽद्यापि दैत्यः समयबन्धनः ।\nविरजाश्चार्ववीरश्च निर्मोहः सत्यवाक् कृतिः ।\nविष्ण्वाद्याश्चैव तनयाः सावर्णस्य मनोर्नृपाः॥८०.११॥"
  },
  {
    "text": "इति श्रीमार्कण्डेयपुराणेऽशीतितमोऽध्यायः"
  }
]
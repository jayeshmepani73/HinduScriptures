[
  {
    "text": "66(63)\nअथ त्रिषष्टितमोऽध्यायः\nब्राह्मणवाक्यवर्णनम्\nमार्कण्डेय उवाच\nएवं निरस्यमानास्ता हरिणेन मृगाङ्गनाः ।\nश्रुत्वा स्वरोचिरात्मानं मेने स पतितं यथा । । १\nत्यागे चकार च मनः स तासां मुनिसत्तम ।\nचक्रवाकीमृगप्रोक्तो मृगचर्याजुगुप्सितः । । २\nसमेत्य ताभिर्भूयश्च वर्द्धमानमनोभवः ।\nआक्षिप्तनिर्वेदकथो रेमे वर्षशतानि षट् । । ३\nकिन्तु धर्माविरोधेन कुर्वन्धर्माश्रिताः क्रियाः ।\nभुङ्क्ते स्वरोचिर्विषयान्सह ताभिरुदारधीः । । ४\nततश्च जज्ञिरे तस्य त्रयः पुत्राः स्वरोचिषः ।\nविजयो मेरुनन्दश्च प्रभावश्च महाबलः । । ५\nमनोरमा च विजयं प्रासूतेन्दीवरात्मजा ।\nविभावरी मेरुनन्दं प्रभावं च कलावती । । ६\nपद्मिनी नाम या विद्या सर्वभोगोपपादिका ।\nस तेषां तत्प्रभावेण पिता चक्रे पुरत्रयम् । । ७\nप्राच्यां तु विजयं नाम कामरूपे नगोत्तमे ।\nविजयाय सुतायादौ स ददौ पुरमुत्तमम् । । ८\nउदीच्यां मेरुनन्दस्य पुरीं नन्दवतीमिति ।\nख्यातां चकार प्रोत्तुङ्गवप्रप्राकारमालिनीम् । । ९\nकलावतीसुतस्यापि प्रभावस्य निवेशितम् ।\nपुरं तालमिति ख्यातं दक्षिणापथमाश्रितम् । । 66.१०\nएवं निवेश्य पुत्रान्स पुरेषु पुरुषर्षभ ।\nरेमे ताभिः समं विप्र मनोज्ञास्वद्रिभूमिषु । । ११\nएकदा तु गतोऽरण्ये विहरन्स धनुर्द्धरः ।\nचकर्ष धनुरालोक्य वराहमतिदूरगम् । । १२\nअथाह काचिदभ्येत्य तं तदा हरिणाङ्गना ।\nमय्येव पात्यतां बाणः प्रसीदेति पुनः पुनः । । १३\nकिमनेन हतेनाद्य मामाशु विनिपातय ।\nत्वया निपातितो बाणो दुःखान्मां मोक्षयिष्यति । । १४\nस्वरोचिरुवाच\nन ते शरीरं सरुजमस्माभिरुपलक्ष्यते ।\nकिन्नु तत्कारणं येन त्वं प्राणान्हातुमिच्छसि । । १५\nमृग्युवाच\nअन्यास्वासक्तहृदये यस्मिंश्चेतः कृतास्पदम् ।\nमम तेन विना मृत्युरौषधं किमिहापरम् । । १६\nस्वरोचिरुवाच\nकस्त्वां नाभिलषेद्भीरु सानुरागासि कुत्र वा ।\nयदप्रात्तौ निजान्प्राणान्परित्यक्तुं व्यवस्यसि । । १७\nमृग्युवाच\nत्वामेवेच्छामि भद्रं ते त्वया मेऽपहृतं मनः ।\nवृणोम्यहमतो मृत्युं मयि बाणो निपात्यताम् । । १८\nस्वरोचिरुवाच\nत्वं मृगी चञ्चलापाङ्गी नररूपधरा वयम् ।\nकथं त्वया समं योगो मद्विधस्य भविष्यति । । १९\nमृग्युवाच\nयदि सापेक्षितं चित्तं मयि ते मां परिष्वज ।\nयदि वाऽसाधु चित्तं ते करिष्यामि यथेप्सितम् । । 66.२०\nएतावताहं भवता भविष्याम्यतिमानिता । ।\nमार्कण्डेय उवाच\nआलिलिङ्ग ततस्तां स स्वरोचिर्हरिणाङ्गनाम् । । २१\nतेन चालिङ्गिता सद्यः साभूद्दिव्यवपुर्धरा ।\nततः सविस्मयाविष्टः का त्वमित्थभ्यभाषत । । २२\nसा चास्मै कथयामास प्रेमलज्जाजडाक्षरम् ।\nअहमम्यर्थिता देवैः काननस्यास्य देवता । । २३\nउत्पादनीयो हि मनुस्त्वया मयि महामते ।\nप्रीतिमत्यां मयि सुतं भूर्लोकपरिपालकम् । । २४\nतमुत्पादय देवानां त्वामहं वचनाद्वदे । ।\nमार्कण्डेय उवाच\nततः स तस्यां तनयं सर्वलक्षणलक्षितम् । । २५\nतेजस्विनमिवात्मानं जनयामास तत्क्षणात् ।\nजातमात्रस्य तस्याथ देववाद्यानि सस्वनुः । ।\nजगुर्गन्धर्वपतयो ननृतुश्चाप्सरोगणाः । । २६\nसिषिचुः शीकरैर्मेघा ऋषयश्च तपोधनाः । । २७\nदेवाश्च पुष्पवर्षं च मुमुचुश्च समन्ततः ।\nतस्य तेजः समालोक्य नाम चक्रे पिता स्वयम् । । २८\nद्युतिमानिति येनास्य तेजसा भासिता दिशः ।\nस बालो द्युतिमान्नाम महाबलपराक्रमः । । २९\nस्वरोचिषः सुतो यस्मात्तस्मात्स्वारोचिषोऽभवत् ।\nस चापि विचरन्रम्ये कदाचिद्गिरिनिर्झरे । । 66.३०\nस्वरोचिर्ददृशे हंसं निजपत्नीसमन्वितम् ।\nउवाच स तदा हंसी साभिलाषां पुनः पुनः । । ३१\nउपसंह्रियतामात्मा चिरं ते क्रीडितं मया ।\nकिं सर्वकालं भोगैस्ते आसन्नं चरमं वयः । । ३२\nपरित्यागस्य कालो मे तव चापि जलेचरि\nहंस्युवाच\nअकालः को हि भोगानां सर्वं भोगात्मकं जगत् । । ३३\nयज्ञाः क्रियन्ते भोगार्थं ब्राह्मणैः संयतात्मभिः ।\nदृष्टादृष्टांस्तथा भोगान्वाञ्छमाना विवेकिनः । । ३४\nदानानि च प्रयच्छन्ति पूतान्धर्मांश्च कुर्वते ।\nस त्वं नेच्छसि किं भोगान्भोगश्चेष्टफलं नृणाम् । । ३५\nविवेकिनां तिरश्चां च किं पुनः संयतात्मनाम्\nहंस उवाच\nभोगेष्वासक्तचित्तानां परमार्थान्विता मतिः ।\nभविष्यति कदा सङ्गमुपेतानां च बन्धुषु । । ३६\nपुत्रमित्रकलत्रेषु सक्ताः सीदन्ति जन्तवः ।\nसरःपङ्कार्णवे मग्ना जीर्णा वनगजा इव । । ३७\nकिं न पश्यसि वा भद्रे जातसङ्गं स्वरोचिषम् ।\nआबाल्यात्कामसंसक्तं मग्नं स्नेहाम्बुकर्दमे । । ३८\nयौवनेऽतीव भार्यासु साम्प्रतं पुत्रनप्तृषु ।\nस्वरोचिषो मनो मग्नमुद्धारं प्राप्स्यते कुतः । । ३९\nनाहं स्वरोचिषस्तुल्यः स्त्रीवश्यो वा जलेचरि ।\nविवेकवांश्च भोगानां निवृत्तोऽस्मि च साम्प्रतम् । । 66.४०\nमार्कण्डेय उवाच\nस्वरोचिरेतदाकर्ण्य जातोद्वेगः खगेरितम् ।\nआदाय भार्यास्तपसे ययावन्यत्तपोवनम् । । ४१\nतत्र तप्त्वा तपो घोरं सह ताभिरुदारधीः ।\nजगाम लोकानमलान्निवृत्ताखिलकल्मषः । । ४२\nइति श्रीमार्कण्डेयपुराणे स्वारोचिषे मन्वन्तरे त्रिषष्टितमोऽध्यायः । ६३ ।\n67(64)\nअथ चतुःषष्टितमोऽध्यायः.\nस्वारोचिषमन्वन्तरवर्णनम्\nमार्कण्डेय उवाच\nततः स्वारोचिषं नाम्ना द्युतिमन्तं प्रजापतिम् ।\nमनुं चकार भगवांस्तस्य मन्वन्तरं शृणु । । १\nतत्रान्तरे तु ये देवा मुनयस्तत्सुताश्च ये ।\nभूपालाः क्रौष्टुके ये तान्गदतस्त्वं निशामय । । २\nदेवाः पारावतास्तत्र तथैव तुषिता द्विज ।\nस्वारोचिषेऽन्तरे चेन्द्रो विपश्चिदिति विश्रुतः । । ३\nऊर्जस्तम्बस्तथा प्राणो दत्तोऽलिर्ऋषभस्तथा ।\nनिश्चरश्चार्ववीरश्च तत्र सप्तर्षयोऽभवम् । । ४\nचैत्रकिंपुरुषाद्याश्च सुतास्तस्य महात्मनः ।\nसप्तासन्सुमहावीर्याः पृथिवीपरिपालकाः । । ५\nतस्य मन्वन्तरं यावत्तावत्तद्वंशविस्तरे ।\nभुक्तेयमवनिः सर्वा द्वितीयं वै तदन्तरम् । । ६\nस्वरोचिषस्तु चरितं जन्म स्वारोचिषस्य च ।\nनिशम्य मुच्यते पापैः श्रद्धधानो हि मानवः । । ७\nइति श्रीमार्कण्डेयपुराणे स्वारोचिषसमाप्तिर्नाम चतुःषष्टितमोऽध्यायः । ६४ ।\n68(65)\nपञ्चषष्टितमोऽध्यायः\nनिधिवर्णनम्\nक्रौष्टुकिरुवाच\nभगवन्कथितं सर्वं विस्तरेण त्वया मम ।\nस्वरोचिषस्तु चरितं जन्म स्वारोचिषस्य तु । । १\nया तु सा पद्मिनी नाम विद्या भोगोपपादिका ।\nतत्संश्रया ये निधयस्तान्मे विस्तरतो वद । । २\nअष्टौ ये निधयस्तेषां स्वरूपं द्रव्यसंस्थितिः ।\nभवताभिहितं सम्यक्छ्रोतुमिच्छाम्यहं गुरो । । ३\nमार्कण्डेय उवाच\nपद्मिनी नाम या विद्या लक्ष्मीस्तस्याश्च देवता ।\nतदाधाराश्च निधयस्तन्मे निगदतः शृणु । । ४\nयत्र पद्ममहापद्मौ तथा मकरकच्छपौ ।\nमुकुन्दो नंदकश्चैव नीलः शङ्खोऽष्टमो निधिः । । ५\nसत्यामृद्धौ भवन्त्येते सिद्धिस्तेषां हि जायते ।\nएते ह्यष्टौ समाख्याता निधयस्तव क्रौष्टुके । । ६\nदेवतानां प्रसादेन साधुसंसेवनेन च ।\nएभिरालोकितं वित्तं मानुषस्य सदा मुने । । ७\nयादृक्स्वरूपं भवति तन्मे निगदतः शृणु ।\nपद्मो नाम निधिः पूर्वं स यस्य भवति द्विज । । ८\nस तस्य तत्सुतानां च तत्पौत्राणां च नित्यशः ।\nदाक्षिण्यसारः पुरुषस्तेन चाधिष्ठितो भवेत् । । ९\nसत्त्वाधारो महाभागो यतोऽसौ सात्त्विको निधिः ।\nसुवर्णरूप्यताम्रादिधातूनां च परिग्रहम् । । 68.१०\nकरोत्यतितरां सोऽथ तेषां च क्रयविक्रयम् ।\nकरोति च तथा यज्ञान्दक्षिणां च प्रयच्छति । । ११\n(संपादयति कामांश्च सर्वानेव यथाक्रमम् ।\nसभां देवनिकेतांश्च स कारयति तन्मनाः । ।\nसत्त्वाधारो निधिश्चान्यो महापद्म इति श्रुतः । । १२\nसत्त्वप्रधानो भवति तेन चाधिष्ठितो नरः ।\nकरोति पद्मरागादिरत्नानां च परिग्रहम् । । १३\nमौक्तिकानां प्रवालानां तेषां च क्रयविक्रयान् ।\nददाति योगशीलेभ्यस्तेषामावसथांस्तथा । । १४\nस कारयति तच्छीलः स्वयमेव च जायते ।\nतत्प्रसूतास्तथाशीलाः पुत्रपौत्रक्रमेण च । । १५\nपूर्वर्द्धिमात्रः सप्तासौ पुरुषांश्च न मुञ्चति ।\nतामसो मकरो नाम निधिस्तेनावलोकितः । । १६\nपुरुषोऽथ तमःप्रायः सुशीलोऽपि हि जायते ।\nबाणखड्गर्ष्टि धनुषां चर्मणां च परिग्रहम् । । १७\nदंशनानां च कुरुते योऽतिमैत्री च राजभिः ।\nददाति शौर्यवृत्तीनां भूभुजां ये च तत्प्रियाः । । १८\nक्रयविक्रये च शस्त्राणां नान्यत्र प्रीतिमेति च ।\nएकस्यैव भवत्येष नरस्य न सुतानुगः । । १९\nद्रव्यार्थं दस्युतो नाशं संग्रामे वापि स व्रजेत् ।\nकच्छपश्च निधिर्योऽसौ नरस्तेनाभिवीक्षितः । । 68.२०\nतमःप्रधानो भवति यतोऽसौ तामसो निधिः ।\nव्यवहारानशेषांस्तु पुण्यजातैः करोति च । । २१\nकर्मस्थानखिलांश्चैव न विश्वसिति कस्यचित् ।\nसमस्तानि यथाङ्गानि संहरत्येव कच्छपः । । २२\nतथाविष्टभ्य रत्नानि तिष्ठत्याकुलमानसः ।\nन ददाति न वा भुङ्क्ते तद्विनाशभयाकुलः । । २३\nनिधानमुर्व्यां कुरुते निधिः सोऽप्येकपूरुषः ।\nरजोगुणमयश्चान्यो मुकुन्दो नाम यो निधिः । । २४\nनरोऽवलोकितस्तेन तद्गुणो भवति द्विज ।\nवीणावेणुमृदङ्गानामातोद्यस्य परिग्रहम् । । २५\nकरोति गायतां वित्तं नृत्यतां च प्रयच्छति ।\nबन्दिमागधसूतानां विटानां लास्यपाठिनाम् । । २६\nददात्यहर्निशं भोगान्भुङ्क्ते तैश्च समं द्विज ।\nकुलटासु रतिश्चास्य भवत्यन्यैश्च तद्विधैः । । २७\nप्रयाति सङ्गमेकं च यं निधिर्भजते नरम् ।\nरजस्तमोमयश्चान्यो नन्दो नाम महानिधिः । । २८\nउपैति स्तम्भमधिकं नरस्तेनावलोकितः ।\nसमस्तधातुरत्नानां पुण्यधान्यादिकस्य च । । २९\nपरिग्रहं करोत्येष तथैव क्रयविक्रयम् ।\nआधारः स्वजनानां च आगताभ्यागतस्य च । । 68.३०\nसहते नापमानोक्तिं स्वल्पमपि महामुने ।\nस्तूयमानश्च महतीं प्रीतिं बध्नाति यच्छति । । ३१\nयं यमिच्छति .वै कामं मृदुत्वमुपयाति च ।\nबह्व्यो भार्या भवन्त्यस्य सूतिमत्योऽतिशोभनाः । । ३२\nभजते सप्त च नरान्निधिर्नन्दोऽनुवर्तते ।\nप्रवर्द्धमानोऽथ नरमष्टभागेन सत्तम । । ३३\nदीर्घायुष्ट्वं च सर्वेषां पुरुषाणां प्रयच्छति ।\nबन्धूनामेव भरणं ये च दूरादुपागताः । । ३४\nतेषां करोति वै नन्दः परलोके न चादृतः ।\nभवत्यस्य न च स्नेहः सहवासिषु जायते । । ३५\nपूर्वमित्रेषु शैथिल्यं प्रीतिमन्यैः करोति च ।\nतथैव सत्त्वरजसी यो बिभर्ति महानिधिः । । ३६\nस नीलसंज्ञस्तत्सङ्गी नरस्तच्छीलवान्भवेत् ।\nवस्त्रकार्पासधान्यादिफलपुष्पपरिग्रहम् । । ३७\nमुक्ताविद्रुमशङ्खानां शुक्त्यादीनां तथा मुने ।\nकाष्ठादीनां करोत्येष यच्चान्यज्जलसम्भवम् । । ३८\nक्रयविक्रयमन्येषां नान्यत्र रमते मनः ।\nतडागान्पुष्करिण्योऽथ तथारामान्करोति च । । ३९\nबन्धं च सरितां वृक्षांस्तथारोपयते नरः ।\nअनुलेपनपुष्पादिभोगभुग्वाभिजायते । । 68.४०\nत्रिपौरुषश्चापि निधिर्नीलो नामैष जायते ।\nरजस्तमोमयश्चान्यः शङ्खसंज्ञो हि यो निधिः । । ४१\nतेनापि नीयते विप्र तद्गुणित्वं निधीश्वरः ।\nएकस्यैव भवत्येष नरं नान्यमुपैति च । । ४२\nयस्य शङ्खो निधिस्तस्य स्वरूपं क्रौष्टुके शृणु ।\nएक एवात्मना सृष्टमन्नं भुङ्क्ते तथाम्बरम् । । ४३\nकदन्नभुक्परिजनो न च शोभनवस्त्रधृक् ।\nन ददाति सुहृद्भार्याभ्रातृपुत्रस्नुषादिषु । । ४४\nस्वपोषणपरः शङ्खी नरो भवति सर्वदा ।\nइत्येते निधयः ख्याता नराणामर्थदेवताः । । ४५\nमिश्रावलोकनान्मिश्राः स्वभावफलदायिनः ।\nयथाख्यातस्वभावस्तु भवत्येव विलोकनात् । ।\nसर्वेषामाधिपत्ये च श्रीरेषां द्विजपद्मिनी । । ४६\nइति श्रीमार्कण्डेयपुराणे निधिवर्णनं नाम पञ्चषष्टितमोऽध्यायः । ६५ ।\n69(66)\nषट्षष्टितमोऽध्यायः\nऋषिदर्शनवर्णनम्\nक्रौष्टुकिरुवाच\nविस्तरात्कथितं ब्रह्मन्मम स्वारोचिषं त्वया ।\nमन्वन्तरं तथैवाष्टौ ये पृष्टा निधयो मया । । १\nस्वायम्भुवं पूर्वमेव मन्वन्तरमुदाहृतम् ।\nमन्वन्तरं तृतीयं मे कथयौत्तमसंज्ञितम् । । २\nमार्कण्डेय उवाच\nउत्तानपादपुत्रोऽभूदुत्तमो नाम नामतः ।\nसुरुच्यास्तनयः ख्यातो महाबलपराक्रमः । । ३\nधर्मात्मा च महात्मा च पराक्रमधनो नृपः ।\nअतीत्य सर्वभूतानि बभौ भानुपराक्रमः । । ४\nसमः शत्रौ च मित्रे च परे पुत्रे च धर्मवित् ।\nदुष्टे च यमवत्साधौ सोमवच्च महामुने । । ५\nबाभ्रव्यां बहुलां नाम उपयेमे स धर्मवित् ।\nउत्तानपादतनयः शचीमिन्द्र इवोत्तमः । । ६\nतस्यामतीव तस्यासीद्द्विजवर्य मनः सदा ।\nस्नेहवच्छशिनो यद्वद्रोहिण्यां निहितास्पदम् । । ७\nअन्यप्रयोजनासक्तिमुपैति न हि तन्मनः ।\nस्वप्ने चैव तदालम्बि मनोऽभूत्तस्य भूभृतः । । ८\nस च तस्याः सुचार्वङ्ग्या दर्शनादेव पार्थिवः ।\nददाह लोचनैर्गात्रे गात्रस्पर्शश्च तन्मयः । । ९\nश्रोत्रोद्वेगकरं वाक्यं प्रियमप्यवनीपतेः ।\nतस्यापि भूरि सन्मानं मेने परिभवं ततः ।। 69.१०\nअवमेने स्रजं दत्तां शुभान्याभरणानि च ।\nउत्तस्थावर्धपीतेव पिबतोऽस्य वरासवम्. ।। ११\nभुञ्जता च नरेन्द्रेण क्षणमात्रं करे धृता ।\nबुभुजे स्वल्पकं भक्ष्यं द्विज नातिमुदावती ।। १२\nएवं तस्यानुकूलस्य नानुकूला महात्मनः ।\nप्रभूततरमत्यर्थं चक्रे रागं महीपतिः ।। १३\nअथ पानगतो भूपः कदाचित्तां मनस्विनीम् ।\nसुराभृतं पानपात्रं ग्राहयामास सादरः ।। १४\nपश्यतां भूमिपालानां वारमुख्या समन्वितः ।\nप्रगीयमानो मधुरैर्गेयगायनतत्परैः ।। १५\nसा तु नेच्छति तत्पात्रमादातुं तत्पराङ्मुखी ।\nसमक्षमवनीशानां ततः क्रुद्धः स पार्थिवः ।। १६\nउवाच द्वाःस्थमाहूय निश्वसन्नुरगो यथा ।\nनिराकृतस्तया देव्या प्रियया पतिरप्रियः ।। १७\nद्वास्थैनां दुष्टहृदयामादाय विजने वने ।\nपरित्यज्याशु नैतत्ते विचार्यं वचनं मम ।। १८\nमार्कण्डेय उवाच\nततो नृपस्य वचनमविचार्यमवेक्ष्य सः ।\nद्वाःस्थस्तत्याज तां सुभ्रूमारोप्य स्यन्दने वने ।। १९\nसा च तं विपिने त्यागं नीता तेन महीभृता ।\nअपश्यमाना तं मेने परं कृतमनुग्रहम् ।।69.२०\nसोऽपि तत्रानुरागार्तिदह्यमानात्ममानसः ।\nऔत्तानपादिर्भूपालो नान्यां भार्यामविन्दत ।।२ १\nसस्मार तां सुचार्वङ्गीमहर्निशमनिर्वृतः ।\nचकार च निजं राज्यं प्रजाधर्मेण पालयन् । । २२\nप्रजाः पालयतस्तस्य पितुः पुत्रानिवौरसान् ।\nआगत्य ब्राह्मणः कश्चिदिदमाहार्त्तमानसः । । २३\nब्राह्मण उवाच\nमहाराज भृशार्त्तोऽस्मि श्रूयतां गदतो मम ।\nनृणामार्तिपरित्राणमन्यतो न नराधिपात् । । २४\nमम भार्या प्रसुप्तस्य केनाप्यपहृता निशि ।\nगृहद्वारमनुद्धाट्य तां समानेतुमर्हसि । । २५\nराजोवाच\nन वेत्सि केनापहृता क्व वा नीता तु सा द्विज ।\nयतामि विग्रहे कस्य कुतो वाप्यानयामि ताम् । । २६\nब्राह्मण उवाच\nतथैव स्थगिते द्वारि प्रसुप्तस्य गृहे मम ।\nहृता हि भार्या किं केनेत्येतद्विज्ञायते भवान् । । २७\nत्वं रक्षिता नो नृपते षड्भागादानवेतनः ।\nधर्मस्य तेऽतो निश्चिन्ताः स्वपन्ति मनुजा निशि । । २८\nराजोवाच\nन ते दृष्टा मया भार्या यादृग्रूपा च देहतः ।\nवयश्चैव समाख्याहि किंशीला ब्राह्मणी च ते । । २९\nब्राह्मण उवाच\nकठोरनेत्रा सात्युच्चा ह्रस्वबाहुः कृशानना ।\n( लम्बोदरीं हस्वस्फिजं तथा ह्रस्वस्तनीं नृप) । ।\nविरूपरूपा भूपाल न निन्दामि तथैव ताम् । । 69.३०\nवाचि भूपातिपरुषा न सौम्या सा च शीलतः ।\nइत्याख्याता मया भार्या सा करालनिरीक्षणा । । ३१\nमनागतीतं भूपाल तस्याश्च प्रथमं वयः ।\nतादृग्रूपा हि मे भार्या सत्यमेतन्मयोदितम् । । ३२\nराजोवाच\nअलं ते ब्राह्मण तया भार्यामन्यां ददामि ते ।\nसुखाय भार्या कल्याणी दुःखहेतुर्हि तादृशी । । ३३\nअल्पा कुरूपता विप्र कारणं शीलमुत्तमम् ।\nरूपशीलविहीना या त्याज्या तेऽन्येन सा हृता । । ३४\nब्राह्मण उवाच\nरक्ष्या भार्या महीपाल इति च श्रुतिरुत्तमा ।\nभार्यायां रक्ष्यमाणायां प्रजा भवति रक्षिता । । ३५\nआत्मा हि जायते तस्य सा रक्ष्यातो नरेश्वर ।\nप्रजायां रक्ष्यमाणायामात्मा भवति रक्षितः । । ३६\nतस्यामरक्ष्यमाणायां भविता वर्णसङ्करः ।\nस पातयेन्महीपाल पूर्वान्स्वर्गादधः पितॄन् । । ३७\nअनुज्ञाय गुरुं राजन्दत्त्वान्यां जातवेदसे । । ३८\nसमिधं तु मया भार्या वृतेयं कर्कशा यतः ।\nकथमेतां विहायान्यभार्यया सह सञ्चरे । । ३९\nगृह्यधर्मो यतो ब्रह्म प्राप्यते शाश्वतं नरैः ।\nपूर्वोढया तु धर्मेण गृही कुर्वन्न सीदति । । 69.४०\nत्यक्त्वा तां च क्रियां कुर्वन्नैव कर्मफलं लभेत् ।\nअग्निना सह या नूनं सा जगाम गृहं शुभा । ।४ १\nधर्मस्य ग्रहणे सा तु पूर्वोढैव प्रशस्यते ।\nशठायाचारणात्तस्या जायते वर्णसङ्करः । । ४२\nधर्महानिश्चानुदिनमभार्यस्य भवेन्मम ।\nनित्यक्रियाणां विभ्रंशात्स चापि पतनाय मे । । ४३\nतस्यां च पृथिवीपाल भवित्री मम सन्ततिः ।\nतव षड्भागदात्री सा भवित्री धर्महेतुकी । । ४४\nतदेतत्ते मया ख्याता पत्नी या मे हृता प्रभो ।\nतां समानय रक्षायां भवानधिकृतो यतः । । ४५\nमार्कण्डेय उवाच\nस तस्यैवं वचः श्रुत्वा विमृश्य च नरेश्वरः ।\nसर्वोपकरणैर्युक्तमारुरोह महारथम् । । ४६\nइतश्चेतश्च तेनासौ परिबभ्राम मेदिनीम् ।\nददर्श च महारण्ये तापसाश्रममुत्तमम् । । ४७\nअवतीर्य च तत्रासौ प्रविश्य ददृशे मुनिम् ।\nकौश्यां बृष्यां समासीनं ज्वलन्तमिव तेजसा । । ४८\nस दृष्ट्वा नृपतिं प्राप्य समुत्थाय त्वरान्वितः ।\nसम्मान्य स्वागतेनैव शिष्यमाहार्घ्यमानय । । ४९\nतमाह शिष्यः शनकैर्दातव्योऽर्घ्योऽस्य किं मुने ।\nतदाज्ञापय सञ्चिन्त्य तवाज्ञां हि करोम्यहम् । । 69.५०\nततोऽवगतवृत्तान्तो भूपतेस्तस्य स द्विजः ।\nसम्भाषासनदानेन चक्रे सम्मानमात्मवान् । । ५१\nऋषिरुवाच\nकिं निमित्तमिहायातो भवान्किं ते चिकिर्षितम् ।\nउत्तानपादतनयं वेद्मि त्वामुत्तमं नृप । । ५२\nराजोवाच\nब्राह्मणस्य गृहाद्भार्या केनाप्यपहृता मुने ।\nअविज्ञातस्यरूपेण तामन्वेष्टुमिहागतः । । ५३\nपृच्छामि यत्ते तन्मे त्वं प्रणतस्यानुकम्पया।।\nअभ्यागतस्याथ गृहं भगवन्वक्तुमर्हसि।।५३।।\nऋषिरुवाच।।\nपृच्छ मामवनीपाल यत्प्रष्टव्यमशङिकितः।।\nवक्तव्यं चेत्तव मया कथयिष्यामि तत्त्वतः।।५४।।\nराजोवाच।।\nगृहागताय यो मह्यं प्रथमे दर्शने मुने।।\nत्वया समुद्यतो दातुं कथं सोऽर्घ्यो निवर्तितः।।५५।।\nऋषिरुवाच।।\nत्वद्दर्शनेन रभसादज्ञप्तोऽयं मया नृप।।\nयदा तदाहमेतेन शिष्येण प्रतिबोधितः।।५६।।\nएष वेत्ति जगत्यत्र मत्प्रसादादनागतम्।।\nयथाहं समतीतञ्च वर्तमानञ्च सर्वतः ॥ ६९.५३ ॥\nआलोच्याज्ञापयेत्युक्ते ततो ज्ञातं मयापि तत् ।\nततो न दत्तवानर्घमहं तुभ्यं विधानतः॥६९.५४॥\nसत्यं राजन् ! त्वमर्घार्हः कुले स्वायम्भुवस्य च ।\nतथापि नार्घयोग्यं त्वां मन्यामो वयमुत्तमम्॥६९.५५॥"
  },
  {
    "text": "राजोवाच\nकिं कृतं हि मया ब्रह्मन् ! ज्ञानादज्ञानतोऽपि वा ।\nयेन त्वत्तोर्ऽघमर्हामि नाहमभ्यागतश्चिरात्॥६९.५६॥\nऋषिरुवाच\nकिं विस्मृतन्ते यत्पत्नी त्वया त्यक्ता च कानने ।\nपरित्यक्तस्तया सार्धं त्वया धर्मो नृपाखिलः॥६९.५७॥\nपक्षेण कर्मणो हान्या प्रयात्यस्पर्शतां नरः ।\nविण्मूत्रैर्वार्षिकी यस्य हानिस्ते नित्यकर्मणः॥६९.५८॥\nपत्न्यानुकूलया भाव्यं यथाशीलेऽपि भर्तरि ।\nदुः शीलापि तथा भार्या पोषणीया नरेश्वर॥६९.५९॥\nप्रतिकूला हि सा पत्नी तस्य विप्रस्य या हृता ।\nतथापि धर्मकामोऽसौ त्वामुद्योतितवान् नृप॥६९.६०॥\nचलतः स्थापयस्यन्यान् स्वधर्मेषु महीपते ।\nत्वां स्वधर्माद्विचलितं कोऽपरः स्थापयिष्यति॥६९.६१॥\nमार्कण्डेय उवाच\nविलक्ष्यः स महीपाल इत्युक्तस्तेन धीमता ।\nतथेत्युक्त्वा च पप्रच्छ हृतां पत्नीं द्विजन्मनः॥६९.६२॥\nभगवन् ! केन नीता सा पत्नी विप्रस्य कुत्र वा ।\nअतीतानागतं वेत्ति जगत्यवितथं भवान्॥६९.६३॥\nऋषिरुवाच\nतां जहाराद्रितनयो बलाको नाम राक्षसः ।\nद्रक्ष्यसे चाद्य तां भूप ! उत्पलावतके वने॥६९.६४॥\nगच्छ संयोजयाशु त्वं भार्यया हि द्विजात्तमम् ।\nमा पापास्पदतां यातु त्वमिवासौ दिने दिने॥६९.६५॥\nइति श्रीमार्कण्डेयपुराणे औत्तममन्वन्तरे एकोनसप्ततितमोऽध्यायः"
  },
  {
    "text": "70(67)"
  },
  {
    "text": "सप्ततितमोऽध्यायः- ७०"
  },
  {
    "text": "मार्कण्डेय उवाच\nअथारुरोह स्वरथं प्रणिपत्य महामुनिम् ।\nतेनाख्यातं वनन्तच्च प्रययावुत्पलावतम्॥७०.१॥\nयथाख्यातस्वरूपाञ्च भार्यां भर्त्रा द्विजस्य ताम् ।\nभक्षयन्तीं ददार्शाथ श्रीफलानि नरेश्वरः॥७०.२॥\nपप्रच्छ च कथं भद्रे ! त्वमेतद्वनमागता ।\nस्फुटं ब्रवीहि वैशालेरपि भार्या सुशर्मणः॥७०.३॥\nब्राह्मण्युवाच\nसुताहमतिरात्रस्य द्विजस्य वनवासिनः ।\nपत्नी विशालपुत्रस्य यस्य नाम त्वयोदितम्॥७०.४॥\nसाहं हृता बलाकेन राक्षसेन दुरात्मना ।\nप्रसुप्ता भवनस्यान्ते भ्रातृमातृवियोजिता॥७०.५॥\nभस्मीभवतु तद्रक्षो येनास्म्येवं वियोजिता ।\nमात्रा भ्रातृभिरन्यैश्च तिष्टाम्यत्र सुदुः खिता॥७०.६॥\nअस्मिन् वनेऽतिगहने तेनानीयाहमुज्झिता ।\nन वेद्मि कारणं कि तन्नोपभुङ्क्ते न खादति॥७०.७॥\nराजोवाच\nअपि तज्ज्ञायते रक्षस्त्वामुत्सृज्य क्व वै गतम् ।\nअहं भर्त्रा तवैवात्र प्रेषितो द्विजनन्दिनि॥७०.८॥\nब्राह्मण्युवाच\nअस्यैव काननस्यान्ते स तिष्ठति निशाचरः ।\nप्रविश्य पश्यतु भवान् न बिभेति ततो यदि॥७०.९॥\nमार्कण्डेय उवाच\nप्रविवेश ततः सोऽथ तया वर्त्मनि दर्शिते ।\nददृशे परिवारेण समवेतञ्च राक्षसम्॥७०.१०॥\nदृष्टमात्रे ततस्तस्मिन् त्वरमाणः स राक्षसः ।\nदूरादेव महीं मूर्ध्ना स्पृशन् पादान्तिकं ययौ॥७०.११॥\nराक्षस उवाच\nममात्रागच्छता गेहं प्रसादस्ते महान् कृतः ।\nप्रशाधि किं करोम्येष वसामि विषये तव॥७०.१२॥\nअर्घञ्चेमं प्रतीच्छ त्वं स्थीयताञ्चेदमासनम् ।\nवयं भृत्या भवान् स्वामी दृढमाज्ञापयस्व माम्॥७०.१३॥\nराजोवाच\nकृतमेव त्वया सर्वं सर्वामेवातिथिक्रियाम् ।\nकिमर्थं ब्राह्मणवधूस्त्वयानीता निशाचर॥७०.१४॥\nनेयं सुरूपा सन्त्यन्या भार्यार्थञ्चेद् हृता त्वया ।\nभक्ष्यार्थं चेत्कथं नात्ता त्वयैतत्कथ्यतां मम॥७०.१५॥\nराक्षस उवाच\nन वयं मानुषाहारा अन्ये ते नृप ! राक्षसाः ।\nसुकृतस्य फलं यत्तु तदश्नीमो वयं नृप॥७०.१६॥\nस्वभावञ्च मनुष्याणां योषिताञ्च विमानिताः ।\nमानिताश्च समश्नीमो न वयं जन्तुखादकाः॥७०.१७॥\nयदस्माभिर्नृणां क्षान्तिर्भुक्ता क्रुध्यन्ति ते तदा ।\nभुक्ते दुष्टे स्वभावे च गुणवन्तो भवन्ति च॥७०.१८॥\nसन्ति नः प्रमदा भूप ! रूपेणाप्सरसां समाः ।\nराक्षस्यस्तासु तिष्ठत्सु मानुषीषु रतिः कथम्॥७०.१९॥\nराजोवाच\nयद्येषा नोपभोगाय नाहाराय निशाचर ।\nगृहं प्रविश्य विप्रस्य तत्किमेषा हृता त्वया॥७०.२०॥\nराक्षस उवाच\nमन्त्रवित् स द्विजश्रेष्ठो यज्ञे यज्ञे गतस्य मे ।\nरक्षोघ्नमन्त्रपठनात् करोत्युच्चाटनं नृप॥७०.२१॥\nवयं बुभुक्षितास्तस्य मन्त्रोच्चाटनकर्मणा ।\nक्व यामः सर्वयज्ञेषु स ऋत्विग् भवति द्विजः॥७०.२२॥\nततोऽस्माभिरिदन्तस्य वैकल्यमुपपादितम् ।\nपत्न्या विना पुमानिज्याकर्मयोग्यो न जायते॥७०.२३॥\nमार्कण्डेय उवाच\nवैकल्योच्चारणात्तस्य ब्राह्मणस्य महामतेः ।\nततः स राजातिभृशं विषण्णः समजायत॥७०.२४॥\nवैकल्यमेवं विप्रस्य वदन्मामेव निन्दति ।\nअनर्हमर्घस्य च मां सोऽप्याह मुनिसत्तमः॥७०.२५॥\nवैकल्यं तस्य विप्रस्य राक्षसोऽप्याह मे यथा ।\nअपत्नीकतया सोऽहं सङ्कटं महदास्थितः॥७०.२६॥\nमार्कण्डेय उवाच\nएवं चिन्तयतस्तस्य पुनरप्याह राक्षसः ।\nप्रणामनम्रो राजानं बद्धाञ्जलिपुटो मुने॥७०.२७॥\nनरेन्द्राज्ञाप्रदानेन प्रसादः क्रियतां मम ।\nभृत्यस्य प्रणतस्य त्वं युष्मद्विषयवासिनः॥७०.२८॥\nराजोवाच\nस्वभावं वयमश्नीमस्त्वयोक्तं यन्निशाचर ।\nतदर्थिनो वयं येन कार्येण शृणु तन्मम॥७०.२९॥\nअस्यास्त्वयाद्य ब्राह्मण्या दौः शील्यमुपभुज्यताम् ।\nयेन त्वयात्तदौः शील्या तद्विनीता भवेदियम्॥७०.३०॥\nनीयतां यस्य भार्येयं तस्य वेश्म निशाचर ।\nअस्मिन् कृते कृतं सर्वं गृहमभ्यागतस्य मे॥७०.३१॥\nमार्कण्डेय उवाच\nततः स राक्षसस्तस्याः प्रविश्यान्तः स्वमायया ।\nभक्षयामास दौः शील्यं निजशक्त्या नृपाज्ञया॥७०.३२॥\nदौः शील्येनातिरौद्रेण पत्नी तस्य द्विजन्मनः ।\nतेन सा संपरित्यक्ता तमाह जगतीपतिम्॥७०.३३॥\nस्वकर्मफलपाकेन भर्तुस्तस्य महात्मनः ।\nवियोजिताहं तद्धेतुरयमासीन्निशाचरः॥७०.३४॥\nनास्य दोषो न वा तस्य मम भर्तुर्महात्मनः ।\nममैव दोषो नान्यस्य सुकृतं ह्युपभुज्यते॥७०.३५॥\nअन्यजन्मनि कस्यापि विप्रयोगः कृतो मया ।\nसोऽयं ममाप्युपगतः को दोषोऽस्य महात्मनः॥७०.३६॥\nराक्षस उवाच\nप्रापयामि तवादेशादिमां भर्तृगृहं प्रभो ।\nयदन्यत्करणीयन्ते तदाज्ञापय पार्थिव॥७०.३७॥\nराजोवाच\nअस्मिन् कृते कृतं सर्वं त्वया मे रजनीचर ।\nआगन्तव्यञ्च ते वीर ! कार्यकाले स्मृतेन मे॥७०.३८॥\nमार्कण्डेय उवाच\nनथेत्युक्त्वा तु तद्रक्षस्तामादाय द्विजाङ्गनाम् ।\nनिन्ये भर्तृगृहं शुद्धां दौः शोल्यापगमात्तदा॥७०.३९॥"
  },
  {
    "text": "इति श्रीमार्कण्डेयपुराणे औत्तममन्वन्तरे सप्ततितमोऽध्यायः"
  }
]
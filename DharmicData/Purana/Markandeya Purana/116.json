[
  {
    "text": "116\nअथ षोडशाधिकशततमोऽध्यायः\nविविंशचरितवर्णनम्\nमार्कण्डेय उवाच\nक्षुपः खनित्रपुत्रस्तु प्राप्य राज्यं यथा पिता ।\nतथैव पालयामास प्रजाधर्मेण रञ्जयन् । । १\nस दानशीलो यष्टा च यज्ञानामवनीपतिः ।\nसमः शत्रौ च मित्रे च व्यवहारादिवर्त्मनि । । २\nएकदा स महीपालो निजस्थानगतो मुने ।\nसूतैरुक्तो यथा पूर्वं क्षुपो राजा तथाऽभवत् । । ३\nब्रह्मणस्तनयः पूर्वं क्षुपोऽभूत्पृथिवीपतिः ।\nयादृक्चरितमस्यासीत्तादृक्तस्यैव चेष्टितम् । । ४\nराजोवाच\nश्रोतुमिच्छामि चरितं क्षुपस्य सुमहात्मनः ।\nयदि तादृङ्मया शक्यं चेष्टितुं तत्करोम्यहम् । । ५\nसूता ऊचुः\nस चकाराकरान्भूप राजा गोब्राह्मणान्पुरा ।\nषष्ठांशेन कृता चोर्व्यामिष्टिस्तेन महात्मना । । ६\nराजोवाच\nतेषां महात्मनां राज्ञां कोऽनुयास्यति मद्विधः ।\nतथाप्युत्कृष्टचेतानां चेष्टासूद्यमवान्भवेत् । । ७\nतच्छ्रूयतां प्रतिज्ञा या साम्प्रतं क्रियते मया ।\nक्षुपस्यानुकरिष्यामि महाराजस्य चेष्टितम् । । ८\nत्रींस्त्रीन्यज्ञान्करिष्यामि सस्यापाते गतागते ।\nपृथिव्यां चतुरन्तायां प्रतिज्ञेयं कृता मया । । ९\nयच्च गोब्राह्मणाः पूर्वमददन्भूभृते करम् ।\nतमेव प्रतिदास्यामि ब्राह्मणानां तथा गवाम् । । 116.१०\nमार्कण्डेय उवाच\nइति प्रतिज्ञाय वचः क्षुपस्तत्कृतवांस्तथा ।\nसस्यापाते स यज्ञांस्त्रीनयजद्यजतांवरः । । ११\nगोब्राह्मणाः पुरा राज्ञामददद्यं च वै करम् ।\nतावत्संख्यमदाद्वित्तमन्यद्गोब्राह्मणाय सः । । १२\nतस्य पुत्रोऽभवद्वीरः प्रमथायामनिन्दितः ।\nयस्य प्रतापशौर्याभ्यां कृता वश्या महीभृतः । । १३\nतस्यापि नन्दिनी नाम वैदर्भी दयिताऽभवत् ।\nविविंशं तनयं तस्यां जनयामास स प्रभुः । । १४\nविविंशे शासति महीं महीपाले महौजसि ।\nमहीतलमभूद्व्याप्तं निरन्तरतया नरैः । । १५\nववर्ष काले पर्जन्यो मही सस्यवती तथा ।\nसुफलानि च सस्यानि रसवन्ति फलानि च । । १६\nरसाः पुष्टिकराश्चासन्पुष्टिर्नोन्मादकारिणी ।\nन वित्तनिचया नॄणां प्रभूतां मदहेतवः । । १७\nतत्प्रतापेन रिपवो भयमापुर्महामुने ।\nस्वास्थ्यं जनः सुहृद्वर्गो मुदमाप सुपूजितः । । १८\nइष्ट्वा स यज्ञान्सुबहून्सम्यक्सम्पाल्य मेदिनीम् ।\nसङ्ग्रामे निधनं प्राप्य शक्रलोकमितो गतः । । १९\nइति श्रीमार्कण्डेयपुराणे विविंशचरितं नाम षोडशाधिकशततमोऽध्यायः । ११६ ।\n117\nअथ सप्तदशाधिकशततमोऽध्यायः\nखनीनेत्रचरित्रवर्णनम्\nमार्कण्डेय उवाच\nतस्य पुत्रः खनीनेत्रो महाबलपराक्रमः ।\nयस्य यज्ञेष्वगायन्त गन्धर्वा विस्मयान्विताः । । १\nखनीनेत्रसमो नान्यो भुवि यज्वा भविष्यति ।\nतेन यज्ञायुते पूर्णे दत्ता पृथ्वी ससागरा । । २\nदत्त्वा च सकलां पृथ्वीं ब्राह्मणानां महात्मनाम् ।\nतपसा द्रव्यमासाद्य मोदयन्साधितेन यः । । ३\nयतश्च प्राप्य वित्तर्द्धिमतुलां दातृसत्तमात् ।\nजगृहुर्ब्राह्मणा विप्र नान्यराज्ञः प्रतिग्रहम् । । ४\nसप्तषष्टिसहस्राणि सप्तषष्टिशतानि च ।\nसप्तषष्टिं च यो यज्ञानयजद् भूरिदक्षिणान् । । ५\nअपुत्रः स महीपालो मृगयामुपचक्रमे ।\nपुत्रार्थं पितृयज्ञाय मांसकामो महामुने । । ६\nअश्वारूढो विना सैन्यमेक एव महावने ।\nबद्धगोधाङ्गुलित्राणो बाणखड्गधनुर्धरः । । ७\nतं वाहयन्तं तुरगमन्यतो गहनाद्वनात् ।\nविनिष्क्रम्य मृगः प्राह मां हत्वाभिमतं कुरु । । ८\nअन्ये मृगाः पलायन्ते महाभीत्या विलोक्य माम् ।\nकथमात्मप्रदानं त्वं मृत्यवे कर्तुमिच्छसि । । ९\nमृग उवाच\nअपुत्रोऽहं महाराज वृथा जन्मप्रयोजनम् ।\nविचारयन्न पश्यामि प्राणानामिह धारणम् । । 117.१०\nमार्कण्डेय उवाच\nअथाभ्येत्य मृगः प्राह तमन्यो वसुधाधिपम् ।\nमृगस्य तस्य प्रत्यक्षमलमेतेन पार्थिव । । ११\nघातयस्वेति मां मांसैर्मम कर्म समाचार ।\nयथा कृतार्थता ते स्यान्मम चाप्युपकारि तत् । । १२\nपुत्रार्थं त्वं महाराज स्वपितॄन्यष्टुमिच्छसि ।\nअपुत्रस्यास्य मांसेन लप्स्यसे वाञ्छितं कथम् । । १३\nयादृक्कर्म विनिष्पाद्यं तादृग्द्रव्यमुपाहरेत् ।\nदुर्गन्धैर्न सुगन्धानां गन्धज्ञानविनिर्णयः । । १४\nराजोवाच\nवैराग्यकारणं प्रोक्तमनेनापुत्रता मम ।\nकथ्यतां प्राणसंत्यागे यत्ते वैराग्यकारणम् । । १५\nमृग उवाच\nबहवो मे सुता भूप बह्व्यो दुहितरस्तथा ।\nयच्चिन्तादुःखदावाग्निज्वालामध्ये वसाम्यहम् । । १६\nसर्वसाध्या नरेन्द्रेयं मृगजातिः सुकातरा ।\nतेष्वपत्येषु मे चातिममत्वं तेन दुःखितः । । १७\nमनुष्यसिंहशार्दूलवृकादिभ्यो बिभेम्यहम् ।\nविहीनात्सर्वसत्त्वेभ्यः श्वशृगालादपि प्रभो । । १८\nसोऽहं निमित्तं बन्धूनामिमां शून्यां वसुन्धराम् ।\nनृसिंहादिभयात्सर्वामिच्छामि सुनृशंसकृत् । । १९\nतृणान्यन्येऽपि खादन्ति गोऽजावितुरगादिकाः ।\nतांस्तेषां पोषणायाहमिच्छामि निधनं गतान् । । 117.२०\nनिष्क्रान्तेषु ततस्तेषु ममापत्येषु वै पृथक् ।\nभवन्ति चिन्ताः शतशो ममत्वावृतचेतसः । । २१\nकिं कूटपाशं किं वज्रं वागुरां किं सुतो मम ।\nप्राप्तश्चरन्वने किं वा नृसिंहादिवशं गतः । । २२\nप्राप्तोऽयमेकः सम्प्राप्तास्तेऽवस्थां कीदृशीं मम ।\nसाम्प्रतं ते चिरायन्ते ये गताः सुमहावनम् । । २३\nदृष्टवा प्राप्तान्ममाभ्याशमहं तानात्मजान्नृप ।\nईषदुछ्रवसितः क्षेममिच्छामि रजनीं पुनः । । २४\nप्रभाते दिवसं क्षेममस्तगेऽर्के निशामपि ।\nवाञ्छाम्यहं कदा क्षेमं सर्वकालं भविष्यति । । २५\nएतत्ते कथितं भूप महोद्वेगस्य कारणम् ।\nअतः प्रसादं कुरु मे बाणोऽयं पात्यतां मयि । । २६\nइति दुःखशताविष्टः प्राणान्नाहं त्यजामि यत् ।\nतत्कारणं निबोध त्वं ब्रुवतो मम पार्थिव । । २७\nअसूर्या नाम ते लोका यान्गच्छन्या् त्मघातकाः ।\nयज्ञोपयुक्ताः पशवः सम्प्रयान्युवतच्छ्रितीः प्रभो । । २८\nअग्निः पशुरभूत्पूर्वं पशुरासीज्जलाधिपः ।\nभास्वानथोच्छ्रितीः प्राप्ता यज्ञे निष्ठामुपागताः । । २९\nतन्ममैतां कृपां कृत्वा नय मामुच्छ्रितिं नृप ।\nआत्मनश्चेप्सितं कामं पुत्रलाभादवाप्स्यसि । । 117.३०\nपूर्वमृग उवाच\nराजेन्द्र नैष हन्तव्यो धन्योऽयं सुकृती मृगः ।\nबहवस्तनया ह्यस्य हन्तव्योऽहमसन्ततिः । । ३१\nउत्तरमृग उवाच\nएकदेहभयं यस्य दुःखं धन्यः स वै भवान् ।\nबहूनि यस्य देहानि तस्य दुःखान्यनेकधा । । ३२\nएको यदाहमासं तु प्राक्तदा देहजं मम ।\nदुःखमासीन्ममत्वे तु भार्यायास्तदभूद्द्विधा । । ३३\nयदाजातान्यपत्यानि तदा यावन्ति तानि वै ।\nतावच्छरीरभूमीनि मम दुःखान्यथाभवन् । । ३४\nन कृतार्थो भवाम्यस्य नातिदुःखाय सम्भवः ।\nइह दुःखाय मत्सूतिःपरत्र च विरोधिनी । । ३५\nयतो रक्षणपोषार्थमपत्यानां करोमि तत् ।\nचिन्तयामि च सम्भूतिस्तेन मे नरके ध्रुवम् । । ३६\nराजोवाच\nन वेद्मि किं सन्ततिमान्धन्योऽपुत्रोऽत्र किं मृग ।\nपुत्रार्थश्चायमारम्भो मम दोलायते मनः । । ३७\nदुःखाय सन्ततिः सत्यमैहिकामुष्मिकाय तत् ।\nतथाप्यतनयान्यान्ति ऋणानीति श्रुतं मया । । ३८\nसोऽहं यतिष्ये पुत्रार्थमृते प्राणिवधं मृग ।\nतपसैव प्रचण्डेन यथापूर्वं महीपतिः । । ३९\nइति श्रीमार्कण्डेयपुराणे खनीनेत्रचरितवर्णनं नाम सप्तदशाधिकशततमोऽध्यायः । ११७ ।\n118\nअथाष्टादशाधिकशततमोऽध्यायः\nकरन्धमचरितवर्णनम्\nमार्कण्डेय उवाच\nततः स नृपतिर्गत्वा गोमतीं पापनाशिनीम् ।\nतत्र तुष्टाव नियतो भूत्वा देवं पुरन्दरम् । । १\nतप्यमानस्तपश्चोग्रं यतवाक्कायमानसः ।\nतुष्टाव प्रयतः शक्रमपत्यार्थं महीपतिः । । २\nतस्य स्तोत्रेण तपसा भक्त्या चापि सुरेश्वरः ।\nतुतोष भगवानिन्द्रः प्राह चैनं महामुने । । ३\nअनेन तपसा भक्त्या स्तोत्रेणोच्चारितेन च ।\nपरितुष्टोऽस्मि ते भूप व्रियतां भवता वरः । । ४\nराजोवाच\nअपुत्रस्य सुतो मेऽस्तु सर्वशस्त्रभृतां वरः ।\nसदा चाव्याहतैश्वर्यो धर्मकृद्धर्मवित्कृती । । ५\nमार्कण्डेय उवाच\nतथेति चोक्तः शक्रेण राजा प्राप्तमनोरथः ।\nप्रजाः पालयितुं भूप आजगाम निजं पुरम् । । ६\nतत्रास्य कुर्वतो यज्ञं सम्यक्पालयतः प्रजाः ।\nअजायत सुतो विप्र तदा शक्रप्रसादतः । । ७\nतस्य नाम पिता चक्रे बलाश्व इति भूपतिः ।\nअस्त्रग्राममशेषं च ग्राहयामास तं सुतम् । । ८\nपितर्युपरते विप्र सोऽधिराज्ये स्थितो नृपः ।\nस बलाश्वो वशं निन्ये भुवि सर्वमहीक्षितः । । ९\nकरं च दापयामास सारग्रहणपूर्वकम् ।\nस सर्वभूमिपान्राजा पालयामास च प्रजाः । । 118.१०\nअथाखिलनरेन्द्रास्ते दायादास्तस्य दुर्मदाः ।\nन चाभ्युत्थाय सततं त चास्मै प्रददुः करान् । । ११\nव्युत्थिताः स्वेषु राष्ट्रेषु न सन्तोषपरास्ततः ।\nभुवं तस्य नरेन्द्रस्य जगृहुस्ते नराधिपाः । । १२\nस गृहीत्वा स्वकं राज्यं पृथिवीशो बलान्मुने ।\nतस्थौ स्वनगरे भूपैर्विरोधो बहुभिः कृतः । । १३\nसमेत्य सुमहावीर्याः ससाधनधनास्ततः ।\nरुरुधुस्तं महीपालं पुरे तत्र नरेश्वराः । । १४\nपुररोधेन तेनाथ कुपितः स महीपतिः ।\nस्वल्पकोशोऽल्पदण्डश्च वैक्लव्यं परमं गतः । । १५\nअपश्यमानः शरणं सबलो द्विजसत्तम ।\nकरौ मुखाग्रतः कृत्वा निशश्वासार्तमानसः । । १६\nततोऽस्य हस्तविवरान्मुखानिलसमाहताः ।\nनिर्जग्मुः शतशो योधा रथनागतुरङ्गमाः । । १७\nततः क्षणेन तत्सर्वं नगरं तस्य भूपतेः ।\nव्याप्तमासीद्बलौघेन सारेणातिबलान्मुने । । १८\nअथ सोऽतिबलौघेन महता तेन संवृतः ।\nनिर्मथ्यनगरात्तस्मात्तान्विजिग्ये नराधिपः । । १९\nजित्वा च वशमानीय चकार करदान्पुनः ।\nयथापूर्वं महाभाग महाभाग्यो नरेश्वरः । । 118.२०\nधुतयोः  करयोर्जज्ञे यतस्तस्यारिदाहदम् ।\nबलं करन्धमस्तस्मात्स बलाश्वोऽभिधीयते । । २१\nस धर्मात्मा महात्मा च स मैत्रः सर्वजन्तुषु ।\nकरन्धमोऽभवद्भूपस्त्रिषु लोकेषु विश्रुतः । । २२\nसम्प्रास्तस्य परामार्त्तिं ददावरिविनाशनम् ।\nबलं धर्मेण चाक्षिप्तमभ्युपेत्य स्वयं नृपम् । । २३\nइति श्रीमार्कण्डेयपुराणे करन्धमचरितं नामाष्टादशाधिकशततमोऽध्यायः । ११८ ।"
  },
  {
    "text": "119\nअथैकोनविंशत्यधिकशततमोऽध्यायः\nअविक्षिच्चरित्रवर्णनम्\nमार्कण्डेय उवाच\nवीर्यचन्द्रसुता सुभूर्वीरा नाम शुभव्रता ।\nस्वयंवरे सा जगृहे महाराजं करन्धमम् । । १\nतस्यां पुत्रं स राजेन्द्रो जनयामास वीर्यवान् ।\nअविक्षितमिति ख्यातिमुपेतं जगतीतले । । २\nजाते तस्मिन्सुते राजा स दैवज्ञानपृच्छत ।\nकच्चित्प्रशस्तनक्षत्रे शस्तलग्ने सुतो मम । । ३\nकच्चिच्चालोकितं जन्म मम पुत्रस्य शोभनैः ।\nग्रहैः कच्चिन्न दुष्टानां ग्रहाणां दृक्पथं गतम् । । ४\nइत्युक्तास्तेन दैवज्ञास्तमूचुर्नृपतिं ततः ।\nशस्ते मुहूर्ते नक्षत्रे लग्ने चैव सुतस्तव । । ५\nसमुत्पन्नो महावीर्यो महाभागो महाबलः ।\nभविष्यति महाराज महाराजस्तवात्मजः । । ६\nअवैक्षतेमं देवानां गुरुः शुक्रश्च सप्तमः ।\nसोमश्चतुर्थस्तनयं तवैनं समवैक्षत । । ७\nउपान्तसंस्थितश्चैव सोमपुत्रोप्यवैक्षत ।\nनावैक्षतेमं सविता न भौमो न शनैश्चरः । । ८\nतव पुत्रं महाराज धन्योऽयं तनयस्तव ।\nसर्वकल्याणसम्पत्ति समवेतो भविष्यति । । ९\nमार्कण्डेय उवाच\nइति दैवज्ञवचनं निशम्य वसुधाधिपः ।\nहर्षपूर्णमनाः प्राह निजस्थानगतस्तदा । । 119.१०\nअवैक्षतेमं देवानां गुरुः सोमः सितो बुधः ।\nनावैक्षतैनमादित्यो नार्कसूनुर्न भूमिजः । । ११\nअवैक्षतेति यत्प्रोक्तं भवद्भिर्बहुशो वचः ।\nअविक्षितेति तेनास्य ख्यातं नाम भविष्यति । । १२\nमार्कण्डेय उवाच\nअविक्षितः सुतस्तस्य वेदवेदाङ्गपारगः ।\nअस्त्रग्राममशेषं स कण्वपुत्रादथाग्रहीत् । । १३\nस्वरूपेणातिभिषजौ देवानां पार्थिवात्मजः ।\nबुद्ध्या वाचस्पतिं कान्त्या शशाङ्कं तेजसा रविम् । । १४\nधैर्येणाब्धिं तयोर्वीं च सहिष्णुत्वेन वीर्यवान् ।\nशौर्येण न समस्तस्य कश्चिदासीन्महात्मनः । । १५\nस्वयंवरे तं जगृहे हेमधर्मात्मजा वरा ।\nसुदेवतनया गौरी सुभद्रा बलिनः सुता । । १६\nलीलावती वीरसुता वीरभद्रसुता निभा ।\nभीमात्मजा मान्यवती दम्भपुत्री कुमुद्वती । । १७\nयाश्चैनं नाभिनन्दन्ति स्वयंवरकृतक्षणाः ।\nताश्चापि स बलाद्वीरो जग्राह नृपतेः सुतः । । १८\nनिराकृत्य नृपान्सर्वांस्तासां पितृकुलानि च ।\nस्वयं हि वीर्यमाश्रित्य बलवान्न बलोद्धतः । । १९\nएकदा तु विशालस्य विशालाधिपतेः सुताम् ।\nवैशालिनीं स सुदतीं स्वयंवरकृतक्षणाम् । । 119.२०\nपरिभूयाखिलान्भूपान्स्वेच्छया न वृतस्तया ।\nबलाज्जग्राह विप्रर्षे यथान्या बलगर्वितः । । २१\nततस्ते भूभृतः सर्वे बहुशस्तेन मानिना ।\nनिराकृताः सुनिर्विण्णाः प्रोचुरन्योन्यमाकुलाः । । २२\nक्षमतां वञ्चनामेतामेकस्माद्बलशालिनाम् ।\nबहूनामेकवर्णानां जन्म धिग्वो महीभृताम् । । २३\nक्षत्रियो यः क्षतात्त्राणं वध्यमानस्य दुर्मदैः ।\nकरोति तस्य तन्नाम वृथैवान्ये हि बिभ्रति । । २४\nआत्मनोऽपि क्षतत्राणं दुष्टादस्मादकुर्वताम् ।\nभवतां क्षत्रियकुले जातानां कीदृशी मतिः । । २५\nउच्चार्यते स्तुतिर्या वः सूतमागधबन्दिभिः ।\nसा सत्या मा वृथा वीरा भवत्वरिविनाशनात् । । २६\nचरतां सा तथैवैषा भूपाश्चारैर्दिगन्तरे ।\nपौरुषाश्रयिणः सर्वे विशिष्टकुलसम्भवाः । । २७\nबिभेति को न मरणात्को युद्धेन विनाऽमरः ।\nविचिन्त्यैतन्न हातव्यं पौरुषं शस्त्रवृत्तिभिः । । २८\nएतन्निशम्य ते भूपा विस्पष्टामर्षपूरिताः ।\nऊचुः परस्परं सर्वे समुत्तस्थुश्च सायुधाः । । २९\nकेचिद्रथानारुरुहुः केचिन्नागांस्तथा हयान् ।\nअन्येऽमर्षपराधीनास्तमुपेताः पदातयः । । 119.३०\nइति श्रीमार्कण्डेयपुराणेऽविक्षिच्चरितं नामैकोनविंशत्यधिकशततमोऽध्यायः । ११९ ।\n120\nअथ विंशत्यधिकशततमोऽध्यायः\nअविक्षिच्चरितवर्णनम्\nमार्कण्डेय उवाच\nइति संग्रामसज्जास्ते भूपा भूपसुतस्तथा ।\nनिराकृताः सुबहुशस्तत्कालं चाप्यविक्षिता । । १\nततो बभूव संग्रामस्तस्य तैः सह दारुणः ।\nएकस्य बहुभिर्भूपैर्भूपपुत्रवरैर्मुने । । २\nतेऽसिशक्तिगदाबाणपाणयस्तं सुदुर्मदाः ।\nअभिघ्नन्तो युयुधिरे तैः समस्तैरसावपि । । ३\nस ताञ्छरशतैरुग्रैर्बिभेद नृपनन्दनः ।\nकृतास्त्रो बलवान्बाणैस्ते च तं बिभिदुः शितैः । । ४\nकस्यचिच्चिच्छिदे बाहुमन्यस्य च शिरोधराम् ।\nहृदि विव्याध चैवान्यमन्यं वक्षस्यताडयत् । । ५\nकरं चिच्छेद करिणस्तुरगस्य तथा शिरः ।\nरथस्येषां तथैवाश्वान्रथस्यान्यस्य सारथिम् । । ६\nबाणानापततश्चक्रे द्विधा बाणैस्तथा द्विषाम् ।\nचिच्छेदान्यस्य खड्गं च धनुरन्यस्य लाघवात् । । ७\nतनुत्रेऽपहृते तेन ननाशान्यो नृपात्मजः ।\nअविक्षिताहतश्चान्यः पदातिः प्रजहौ रणम् । । ८\nइत्याकुलीकृते तस्मिन्समग्रे राजमण्डले ।\nतस्थुः सप्तशतं वीरा मरणे कृतनिश्चयाः । । ९\nआभिजात्यवयःशौर्यलज्जाभारसमन्विताः ।\nनिर्जिते सकले सैन्ये पलायनपरायणे । । 120.१०\nतैः समेत्य महीपालैः स तु पुत्रो महीभृतः ।\nयुयुधे धर्मयुद्धेन तेन तं नातिकोपितः । । ११\nविच्छिन्नयन्त्रकवचान्स तानपि महाबलः ।\nकर्त्तुं व्यवस्थितस्ते च ततः क्रुद्धा महामुने । । १२\nधर्ममुत्सृज्य युयुधुर्युध्यमानेन धर्मतः ।\nनरेन्द्रपुत्राः प्रस्वेदजलक्लिन्नाननाः समम् । । १३\nविव्याध कश्चिद्बाणौघैः कश्चिच्चिच्छेद कार्मुकम् ।\nध्वजमस्यापरो बाणैश्छित्त्वा भूमावपातयत् । । १४\nजघ्नुरन्ये तथैवाश्वान्बभञ्जुश्चापरे रथम् ।\nगदापातेनाथ चान्ये बाणैः पृष्ठमताडयन् । । १५\nछिन्ने धनुषि सक्रोधः स तदा नृपतेः सुतः ।\nजग्राहासिं तथा चर्म तदप्यन्योन्वपातयत् । । १६\nच्छिन्नासिचर्मा जग्राह स गदां गदिनां वरः ।\nतामप्यन्यः क्षुरप्रेण चिच्छेद कृतहस्तवत् । । १७\nअन्ये शरसहस्रेण शतेनान्ये नराधिपाः ।\nविव्यधुः कोष्ठकीकृत्य धर्मयुद्धपराङ्मुखाः । । १८\nस विह्वलः पपातोर्व्यामेको बहुभिरर्दितः ।\nराजपुत्रा महाभागा बबन्धुस्ते च तं ततः । । १९\nतमधर्मेण ते सर्वे गृहीत्वा नृपतेः सुतम् ।\nविशालेन समं राज्ञा वैदिशं विविशुः परम् । । 120.२०\nहृष्टाः प्रमुदिता बद्धं समादाय नृपात्मजम् ।\nस्वयंवरा च सा कन्या न्यस्ता तेन ततः पुरः । । २१\nपुनः पुनश्च पित्रोक्ता तथापि च पुरोधसा ।\nआलम्ब्यतामिति वरो यस्ते राजसु रोचते । । २२\nयदा सा मानिनी कञ्चिन्न जग्राह वरं मुने ।\nतदा पप्रच्छ दैवज्ञं विवाहार्थं नरेश्वरः । । २३\nविशिष्टतरमेतस्या विवाहाय दिनं वद ।\nअद्यैतदीदृक्सञ्जातं युद्धं विघ्नोपपादकम् । । २४\nमार्कण्डेय उवाच\nइति पृष्टो नरेन्द्रेण स दैवज्ञो विमृश्य तत् ।\nदुर्मनाः प्राह विज्ञातपरमार्थो महीपतिम् । । २५\nभविष्यन्त्यपराणीह दिनानि पृथिवीपते ।\nप्रशस्तलग्नयुक्तानि शोभनान्यचिरेण वै । । २६\nकरिष्यसि विवाहं त्वं तेषु प्राप्तेषु मानद ।\nअलमेतेन यत्रायं महाविघ्न उपस्थितः । । २७\nइति श्रीमार्कण्डेयपुराणेऽविक्षिच्चरितं नाम विंशत्यधिकशततमोऽध्यायः । १२० ।"
  }
]
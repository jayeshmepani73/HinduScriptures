[
  {
    "text": "106\nअथ षडधिकशततमोऽध्यायः\nभानुस्तववर्णनम्\nक्रौष्टुकिरुवाच\nभगवन्कथितः सम्यग्भानोः सन्ततिसम्भवः ।\nमाहात्म्यमादिदेवस्य स्वरूपं चातिविस्तरात् । । १\nभूयोऽपि भास्वतः सम्यङ्माहात्म्यं मुनिसत्तम ।\nश्रोतुमिच्छाम्यहं तन्मे प्रसन्नो वक्तुमर्हसि । । २\nमार्कण्डेय उवाच\nश्रूयतामादिदेवस्य माहात्म्यं कथयामि ते ।\nविवस्वतो यच्चकार पूर्वमाराधितो जनैः । । ३\nदमस्य पुत्रो विख्यातो राजाभूद्राज्यवर्धनः ।\nस सम्यक्पालनं चक्रे पृथिव्या पृथिवीपतिः । । ४\nधर्मतः पाल्यमानं तु तेन राष्ट्रं महात्मना ।\nववृधेऽनुदिनं विप्र जनेन च धनेन च । । ५\nहृष्टपुष्टमतीवासीत्तस्मिन्राजन्यशेषतः ।\nनिर्भयः सकलश्चोर्व्यां पौरजानपदो जनः । । ६\nनोपसर्गो न च व्याधिर्न च व्यालोद्भवं भयम् ।\nन चावृष्टिभयं तत्र दमपुत्रे महीपतौ । । ७\nस ईजे च महायज्ञैर्ददौ दानानि चार्थिनाम् ।\nसुधर्मस्याविरोधेन बुभुजे विषयानपि । । ८\nतस्यैवं कुर्वतो राज्यं सम्यक्पालयतः प्रजाः ।\nसप्त वर्षसहस्राणि जग्मुरेकमहर्यथा । । ९\nविदूरथस्य तनया दाक्षिणात्यस्य भूभृतः ।\nतस्य पत्नी बभूवाथ मानिनी नाम मानिनी । । 106.१०\nकदाचित्तस्य सा सुभ्रुः शिरसोऽभ्यञ्जनादृता ।\nपश्यतो राजलोकस्य मुमोचाश्रूणि मानिनी । । ११\nतदश्रुबिन्दवो गात्रे यदा तस्य महीपतेः ।\nतदा वीक्ष्याश्रुवदनां तामपृच्छत मानिनीम् । । १२\nनिःशब्दमश्रुमोक्षेण रुदन्तीं तां विलोक्य वै ।\nकिमेतदिति पप्रच्छ मानिनीं राज्यवर्धनः । । १३\nपृष्टा सा तु ततस्तेन भर्त्रा प्राह मनस्विनी ।\nन किञ्चिदिति तां भूयः पप्रच्छ स महीपतिः । । १४\nबहुशः पृच्छतस्तस्य भूभृतः सा सुमध्यमा ।\n(न किञ्चिदिति होवाच सा भूयो राज्यवर्धनम् । ।\nकिमेतदिति पप्रच्छ मानिनीं पार्थिवः पुनः ।\nबहुशः प्रेरिता तेन सा भर्त्रा तत्र भामिनी । ।)\nदर्शयामास पलितं केशभारान्तरोद्भवम् । । १५\nएतत्पश्येति भूपाल किमन्यन्मन्युकारणम् ।\nममातिमन्दभाग्याया जहासाथ नृपस्ततः । । १६\nस विहस्याह तां पत्नीं शृण्वतां सर्वभूभृताम् ।\nपौराणां च महीपाला ये तत्रासन्समावृताः । । १७\nशोकेनालं विशालाक्षि रोदितव्यं न ते शुभे ।\nजन्मर्द्धिपरिणामाद्या विकाराः सर्वजन्तुषु । । १८\nअधीताः सकला वेदा इष्टा यज्ञाः सहस्रशः ।\nदत्तं द्विजानां पुत्राश्च समुत्पन्ना वरानने । । १९\nभुक्ता भोगस्त्वया सार्द्धं ये मर्त्यैरतिदुर्लभाः ।\nसभ्यञ्च पालिता पृथ्वी शौर्यं युद्धेष्वनुष्ठितम् । । 106.२०\nमित्रैः सहेष्टैर्हसितं विहृतं च वनान्तरे ।\nकिमन्यत्र कृतं भद्रे पलितेभ्यो बिभेषि यत् । । २१\nभवन्तु केशाः पलिता वलयः सन्तु मे शुभे ।\nशैथिल्यमेतु मे कायः कृतकृत्योऽस्मि मानिनि । । २२\nमूर्ध्नि यद्दर्शितं भद्रे भवत्या पलितं मम ।\nचिकित्सामेव तस्याहं करोमि वनसंश्रयात् । । २३\nबाल्ये बालक्रियापूर्वं तद्वत्कौमारके च या ।\nयौवने चापि या योग्या वार्द्धके वनसंश्रया ।।२४\nएवं मत्पूर्वजैर्भद्रे कृतं त्वत्पूर्वजैश्च यत् ।\nअतो न तेऽश्रुपातस्य किञ्चित्पश्यामि कारणम् ।।२५\nअलं ते मन्युना भद्रे नन्वभ्युदयकारि मे ।\nदर्शनं पलितस्यास्य मा रोदीर्निष्प्रयोजनम् ।।२६\nमार्कण्डेय उवाच\nततः प्रणम्य तं भूपाः पौराश्चैव समीपगाः ।\nसाम्ना प्रोचुर्महीपाला महर्षे राज्यवर्धनम् ।।२७\nन रोदितव्यमनया तव पत्न्या नराधिप ।\nरोदितव्यमिहास्माभिरथवा सर्वजन्तुभिः ।।२८\nत्वं ब्रवीषि यथा नाथ वनवासाश्रितं वचः ।\nपतन्ति तेन नः प्राणा लालितानां त्वया नृप ।।२९\nसर्वे यास्यामहे भूप यदि याति भवान्वनम् ।\nततोऽशेषक्रियाहानिः सर्वपृथ्वीनिवासिनाम् ।।106.३०\nभविष्यति न सन्देहस्त्वयि नाथ वनाश्रमे ।\nसा च धर्मोपघाताय यदि तत्प्रविमुच्यताम् ।।३ १\nसप्त वर्षसहस्राणि त्वयेयं पालिता मही ।\nतत्समुत्थं महापुण्यमालोकय नराधिप ।।३२\nवने वसन्महाराज त्वं करिष्यसि यत्तपः ।\nतन्महीपालनस्यास्य कलां नार्हन्ति षोडशीम् ।।३ ३\nराजोवाच\nसप्त वर्षसहस्राणि मयेयं पालिता मही ।\nइदानीं वनवासस्य मम कालोऽयमागतः ।। ३४\nममापत्यानि जातानि दृष्ट्वा मेऽपत्यसन्ततीः ।\nस्वल्पैरेवमहोभिर्मे ह्यन्तको न सहिष्यति ।३५\nयदेतत्पलितं मूर्ध्नि तद्विजानीत नागराः ।\nदूतभूतमनार्यस्य मृत्योरत्युग्रकर्मणः । । ३६\nसोऽहं राज्ये सुतं कृत्वा भोगांस्त्यक्त्वा वनाश्रयः ।\nतपस्तप्स्ये समायान्ति न यावद्यमसैनिकाः । । ३७\nमार्कण्डेय उवाच\nततो यियासुः स वनं दैवज्ञानवनीपतिः ।\nपुत्रराज्याऽभिषेकाय दिनलग्नान्यपृच्छत । । ३८\nश्रुत्वा च ते तु नृपतेर्वचो व्याकुलचेतसः ।\nदिनं लग्नं च होराश्च न विदुः शास्त्रदृष्टयः । । ३९\nऊचुश्च तं महीपालं दैवज्ञा बाष्पगद्गदम् ।\nज्ञानानि नः प्रणष्टानि श्रुत्वैतत्ते वचो नृप । । 106.४०\nततोऽन्यनगरेभ्यश्च भृत्यै राष्ट्रेभ्य एव च ।\nततस्तस्माच्च नगरात्प्राचुर्येणाभ्युपागमन् । । ४१\nसमुत्पत्य महीपालं तं यियासुं मुने वनम् ।\nप्रकम्पिशिरसो भूत्वा प्रोचुर्ब्राह्मणसत्तमाः । । ४२\nप्रसीद पाहि नो राजन्पालिताः स्म यथा पुरा ।\nसीदिष्यत्यखिलो लोकस्त्वयि भूप वनाश्रये । । ४३\nत्वं कुरुष्व तथा राजन्यथा नो सीदते जगत् ।\nयावज्जीवामहे वीर स्वल्पकालमिमे वयम् । ।\nनेच्छामश्च भवच्छून्यं द्रष्टुं सिंहासनं विभो । । ४४\nमार्कण्डेय उवाच\nइत्येवं तैस्तथान्यैश्च द्विजैः पौरपुरःसरैः ।\nभूपैर्भृत्यैरमात्यैश्च राजा प्रोक्तः पुनः पुनः । । ४५\nवनवासविनिर्बन्धं नोपसंहरते यदा ।\nक्षमिष्यत्यन्तको नेति ददौ स च तदोत्तरम् । । ४६\nततोऽमात्याश्च भूपाश्च पौरवृद्धास्तथा द्विजाः ।\nसमेत्य मन्त्रयामासुः किमत्र क्रियतामिति । । ४७\nतेषां मन्त्रयतां विप्र निश्चयोऽयमजायत ।\nअनुरागवतां तत्र महीपालेऽतिधार्मिके । । ४८\nसम्यग्ध्यानपरा भूत्वा प्रार्थयामः समाहिताः ।\nतपसाराध्य भास्वन्तमायुरस्य महीपतेः । । ४९\nतत्रैकनिश्चयाः कार्ये केचिद्गेहे च भास्करम् ।\nसम्यगर्घोपचाराद्यैरुपहारैरपूजयन् । । 106.५०\nअपरे मौनिनो भूत्वा ऋग्जापेन तथापरे ।\nयजुषामथ साम्नां च तोषयाञ्चक्रिरे रविम् । । ५१\nअपरे च निराहारा नदीपुलिनशायिनः ।\nतपांसि चक्रुरिच्छंतो भास्कराराधनं द्विजाः । । ५२\nअग्निहोत्रपराश्चान्ये रविसूक्तान्यहर्निशम् ।\nजेपुस्तत्रापरे तस्थुर्भास्करे न्यस्तदृष्टयः । । ५३\nइत्येवमतिनिर्बन्धं भास्कराराधनं प्रति ।\nबहुप्रकारं चक्रुस्ते तं तं विधिमुपाश्रिताः । । ५४\nतथा तु यततां तेषां भास्कराराधनं प्रति ।\nसुदामा नाम गन्धर्व उपगम्येदमब्रवीत् । । ५५\nयद्याराधनमिष्टं वो भास्करस्य द्विजातयः ।\nतदेतत्क्रियतां येन भानुः प्रीतिमुपैष्यति । । ५६\nतस्माद्गुरुविशालाख्यं वनं सिद्धनिषेवितम् ।\nकामरूपे महाशैले गम्यतां तत्र वै लघु । । ५७\nतस्मिन्नाराधनं भानोः क्रियतां सुसमाहितैः ।\nसिद्धक्षेत्रं हितं तत्र सर्वकामानवाप्स्यथ । । ५८\nमार्कण्डेय उवाच\nइति ते तद्वचः श्रुत्वा गत्वा तत्काननं द्विजाः ।\nददृशुर्भास्वतस्तत्र पुण्यमायतनं शुभम् । । ५९\nतत्र ते नियताहारा वर्णा विप्रादयो द्विज ।\nधूपपुष्पोपहाराढ्या पूजां चक्रुरतन्द्रिताः । । 106.६०\nपुष्पानुलेपनाद्यैश्च धूपगन्धादिकैस्तथा ।\nजपहोमान्नदानाद्यं पूजनं ते समाहिताः । ।\nकुर्वन्तस्तुष्टुवुर्ब्रह्मन्विवस्वन्तं द्विजातयः । । ६१\nब्राह्मणा ऊचुः\nदेवदानवयक्षाणां ग्रहाणां ज्योतिषामपि ।\nतेजसाभ्यधिकं देवं व्रजाम शरणं रविम् । । ६२\nदिवि स्थितं च देवेशं द्योतयन्तं समन्ततः ।\nवसुधामन्तरिक्षं च व्याप्नुवन्तं मरीचिभिः । । ६३\nआदित्यं भास्करं भानुं सवितारं दिवाकरम् ।\nपूषाणमर्यमाणं च स्वर्भानुं दीप्तदीधितिम् । । ६४\nचतुर्युगान्तकालाग्निदुष्प्रेक्ष्यं प्रलयान्तगम् ।\nयोगीश्वरमनन्तं च रक्तं पीतं सितासितम् । । ६५\nऋषीणामग्निहोत्रेषु यज्ञदेवेष्ववस्थितम् ।\nव्रजाम शरणं देवं तेजोराशिं तमच्युतम् । ।\nअक्षरं परमं गुह्यं मोक्षद्वारमनुत्तमम् । । ६६\nछन्दोभिरश्वरूपैश्च सकृद्युक्तैर्विहङ्गमम् ।\nउदयास्तमने युक्तं सदा मेरोः प्रदक्षिणे । । ६७\nअनृतं च ऋतं चैव पुण्यतीर्थं पृथग्विधम् ।\nविश्वस्थितिचिन्त्यं च प्रपन्नाः स्म प्रभाकरम् । । ६८\nयो ब्रह्मा यो महादेवो यो विष्णुर्यः प्रजापतिः ।\nवायुराकाशमापश्च पृथिवीगिरिसागराः । । ६९\nग्रहनक्षत्रचन्द्राद्या वानस्पत्यं द्रुमौषधम् ।\nव्यक्ताव्यक्तेषु भूतेषु धर्माधर्मप्रवर्त्तकः । । 106.७०\nब्राह्मी माहेश्वरी चैव वैष्णवी चैव ते तनुः ।\nत्रिधा यस्य स्वरूपं तु भानोर्भास्वान्प्रसीदतु । । ७१\nयस्य सर्वमयस्येदमङ्गभूतं जगत्प्रभोः ।\nस नः प्रसीदतां भास्वाञ्जगतां यश्च जीवनम् । । ७२\nयस्यैकमक्षरं रूपं प्रभामण्डलदुर्दृशम् ।\nद्वितीयमैन्दवं सौम्यं स नो भास्वान्प्रसीदतु । । ७३\nताभ्यां च तस्य रूपाभ्यामिदं विश्वं विनिर्मितम् ।\nअग्नीषोममयं भास्वान्स नो देवः प्रसीदतु । । ७४\nमार्कण्डेय उवाच\nइत्थं स्तुत्या तदा भक्त्या सम्यक्पूजाविधानतः ।\nतुतोष भगवान्भास्वांस्त्रिभिर्मासैर्द्विजोत्तम । । ७५\nततः स मण्डलादुद्यन्निजबिम्बसमप्रभः ।\nअवतीर्य ददौ तेभ्यो दुर्दृशो दर्शनं रविः । । ७६\nततस्ते स्पष्टरूपं तं सवितारमजं जनाः ।\nपुलकोत्कम्पिनो विप्रा भक्तिनम्राः प्रणेमिरे । । ७७\nनमो नमस्तेऽस्तु सहस्ररश्मे सर्वस्य हेतुस्त्वमशेषकेतुः ।\nपाता त्वमीड्योऽखिलयज्ञधामध्येयस्तथा योगविदां प्रसीद । । ७८\nइति श्रीमार्कण्डेयपुराणे भानुस्तवो नाम षडधिकशततमोऽध्यायः । १०६ ।\n107\nअथ सप्ताधिकशततमोऽध्यायः\nभानोर्माहात्म्यवर्णनम्\nमार्कण्डेय उवाच\nततः प्रसन्नो भगवान्भानुराहाखिलाञ्जनान् ।\nव्रियतां यदभिप्रेतं मत्तः प्राप्तुं द्विजादयः । । १\nमार्कण्डेय उवाच\nततस्ते प्रणिपत्योचुर्विप्रक्षत्रादयो जनाः ।\nससाध्वसमशीतांशुमवलोक्य पुरः स्थितम् । । २\nप्रजा ऊचुः\nभगवन्यदि नो भक्त्या प्रसन्नस्तिमिरापह । । ३\nदश वर्षसहस्राणि ततो नो जीवतां नृपः ।\nनिरामयो जितारातिः सुकोशः स्थिरयौवनः । । ४\nमार्कण्डेय उवाच\nतथेत्युक्त्वा जनान्भास्वानदृश्योऽभून्महामुने ।\nतेऽपि लब्धवरा हृष्टाः समाजग्मुर्जनेश्वरम् । । ५\nयथा वृत्तं च ते तस्मै नरेन्द्राय न्यवेदयन् ।\nवरं लब्ध्वा सहस्रांशो सकाशादखिलं द्विज । । ६\nतच्छ्रुत्वा जहृषे तस्य सा पत्नी मानिनी द्विज ।\n(प्रहर्षं परमं याता हर्षोद्गततनूरुहा) । ।\nस च राजा चिरं दध्यौ नाह किञ्चिच्च तं जनम् । । ७\nततः सा मानिनी भूपं हर्षापूरितमानसा ।\nदिष्ट्याऽऽयुषा महीपाल वर्द्धस्वेत्याह तं पतिम् । । ८\nतथा तया मुदा भर्ता मानिन्याथ सभाजितः ।\nनाहं किञ्चिन्महीपालश्चिन्ताजडमनाद्विज । । ९\nसा पुनः प्राह भर्त्तारं चिन्तयानमधोमुखम् ।\nकस्मान्न हर्षमभ्येषि परमाभ्युदये नृप । । 107.१०\nदशवर्षसहस्राणि नीरुजः स्थिरयौवनः ।\nभावी त्वमद्यप्रभृति किं तथापि न हृष्यसे । । ११\nकिन्तु तत्कारणं ब्रूहि यच्चिन्ताकृष्टमानसः ।\nपरमाभ्युदयेऽपि त्वं सम्प्राप्ते पृथिवीपते । । १२\nराजोवाच\nकथमभ्युदयो भद्रे किं सभाजयसे च माम् ।\nप्राप्तो दुःखसहस्राणां किं सभाजनमिष्यते । । १३\nदशवर्षसहस्राणि जीविष्याम्यहमेककः ।\nन त्वं तव विपत्तौ मे किन्न दुःखं भविष्यति । । १४\nपुत्रान्पौत्रान्प्रपौत्रांश्च तथान्यानिष्टबान्धवान् ।\nपश्यतो मे मृतान्दुःखं किमल्पं हि भविष्यति । । १५\nभृत्येषु चातिभक्तेषु मित्रवर्गे तथा मृते ।\nभद्रे दुःखमपारं मे भविष्यति तु सन्ततम् । । १६\nयैर्मदर्थं तपस्तप्तं कृशैर्धमनिसन्ततैः ।\nते मरिष्यन्त्यहं भोगी जीविष्यामीति धिक्करम् । । १७\nसेयमापद्वरारोहे प्राप्ता नाभ्युदयो मम ।\nकथं वा मन्यसे न त्वं यत्सभाजयसेऽद्य माम् । । १८\nमानिन्युवाच\nमहाराज यथात्थ त्वं तथैतन्नात्र संशयः ।\nमया पौरैश्च दोषोऽयं प्रीत्या नालोकितस्तव । । १९\nएवं गतेऽत्र किं कार्यं नरनाथ विचिन्त्यताम् ।\nनान्यथा भावि यत्प्राह प्रसन्नौ भगवान्रविः । । 107.२०\nराजोवाच\nउपकारः कृतः पौरैः प्रीत्या भृत्यैश्च यो मम ।\nकथं भोक्ष्याम्यहं भोगान्गत्वा तेषामनिष्कृतिम् । । २१\nसोऽहमद्यप्रभृत्यद्रिं गत्वा नियतमानसः ।\n( पौरलोकहितार्थं च तोषयिष्यामि भास्करम् । ।\nयथा पौरा मम कृते बान्धवाश्च समन्ततः ।\nआराधनाय देवेशं तथाहमपि साम्प्रतम्) । ।\nतपस्तप्स्ये निराहारो भानोराराधनोद्यतः । । २२\nदशवर्षसहस्राणि यथाहं स्थिरयौवनः ।\nतस्य प्रसादाद्देवस्य जीविष्यामि निरामयः । । २३\nतथा यदि प्रजाः सर्वा भृत्यास्त्वं च सुताश्च मे ।\nपुत्रा पौत्रा प्रपौत्राश्च सुहृदश्च वरानने । । २४\nजीवन्त्येतं प्रसादं च करोति भगवान्रविः ।\nततोऽहं भविता राज्ये भोक्ष्ये भोगांस्तथा मुदा । । २५\nन चेदेवं करोत्यर्कस्तदाद्रौ तत्र मानिनि ।\nतपस्तप्स्ये निराहारो यावज्जीवितसंक्षयः । । २६\nमार्कण्डेय उवाच\nइत्युक्ता सा तदा तेन तथेत्याह नराधिपम् ।\nजगाम तेन च समं साऽपि तं धरणीधरम् । । २७\nस तदायतनं गत्वा भार्यया सह पार्थिवः ।\nभानोराराधनं चक्रे शुश्रूषानिरतो द्विज । । २८\nनिराहारा कृशा सा च यथासौ पृथिवीपतिः ।\nतेपे तपस्तथैवोग्रं शीतवातातपक्षमा । । २९\nतस्य पूजयतो भानुं तप्यतश्च तपो महत् ।\nसाग्रे सम्वत्सरे याते ततः प्रीतो दिवाकरः । । 107.३०\nसमस्तभृत्यपौरादिपुत्राणां च कृते द्विज ।\nददौ यथाभिलषितं वरं द्विजवरोत्तम । । ३१\nलब्ध्वा वरं स नृपतिः समभ्येत्यात्मनः पुरम् ।\nचकार मुदितो राज्यं प्रजा धर्मेण पालयन् । । ३२\nईजे यज्ञान्स च बहून्ददौ दानान्यहर्निशम् ।\nमानिन्या सहितो भोगान्बुभुजे च स धर्मवित् । । ३३\nदश वर्षसहस्राणि पुत्रपौत्रादिभिः सह ।\nभृत्यैः पौत्रैः प्रमुदितः सोऽभवत्स्थिरयौवनः । । ३४\nतस्येति चरितं दृष्ट्वा प्रमतिर्नाम भार्गवः ।\nविस्मयाकृष्टहृदयो गाथामेतामगायत । । ३५\nभानुभक्तेरहो शक्तिर्यद्राजा राज्यवर्द्धनः ।\nआयुषो वर्द्धने जातः स्वजनस्य तथात्मनः । । ३६\nइति ते कथितं विप्र यत्पृष्टोऽहं त्वयोदितः ।\nआदिदेवस्य माहात्म्यमादित्यस्य विवस्वतः । । ३७\nविप्रैतदखिलं श्रुत्वा भानोर्माहात्म्यमुत्तमम् ।\nपठंश्च मुच्यते पापैः सप्तरात्रकृतैर्नरः । । ३८\nअरोगी धनवानाढ्यः कुले महति धीमताम् ।\nजायते च महाप्राज्ञो यश्चैतद्धारयेद्बुधः । । ३९\n( यजते च महायज्ञैः समाप्तवरदक्षिणः ।\nश्रुत्वा चरितमेतद्धि समानं लभते फलम् । ।\nमन्त्राश्च येऽत्राभिहिता भास्वतो मुनिसत्तम ।\nजपः प्रत्येकमेतेषां त्रिसंध्यं पातकापहः । । 107.४०\nसमस्तमेतन्माहात्म्यं यत्र चायतने रवेः ।\nपठ्यते तत्र भगवान्सान्निध्यं न विमुञ्चति । । ४१\nतस्मादेतत्त्वया ब्रह्मन्भानोर्माहात्म्यमुत्तमम् ।\nधार्यं मनसि जाप्यं च महत्पुण्यमभीप्सता । । ४२\nसुवर्णशृङ्गीमतिशोभनाङ्गीं पयस्विनीं गां प्रददाति यो हि ।\nशृणोति चैतत्त्र्यहमात्मवान्नरः समं तयोः पुण्यफलं द्विजाग्र्य । । ४३\nइति श्रीमार्कण्डेयपुराणे भानोर्माहात्म्यवर्णनं नाम सप्ताधिकशततमोऽध्यायः । १०७ ।\n108\nअथाष्टाधिकशततमोऽध्यायः\nवंशानुक्रमवर्णनम्\nमार्कण्डेय उवाच\nएवंप्रभावो भगवाननादिनिधनो रविः ।\nयस्य त्वं क्रौष्टुके भक्त्या माहात्म्यं परिपृच्छसि । । १\nपरमात्मा स योगिनां युञ्जतां चेतसां लयम् ।\nक्षेत्रज्ञः सांख्ययोगानां यज्ञेशो यज्विनामपि । । २\nसूर्याधिकारं वहतो विष्णोरीशस्य वेधसः ।\nमनुस्तस्याभवत्पुत्रश्छिन्नसर्वार्थसंशयः । । ३\nमन्वन्तराधिपो विप्र यस्य सप्तममन्तरम् ।\nइक्ष्वाकुर्नाभगो रिष्टो महाबलपराक्रमः । । ४\nनरिष्यन्तोऽथ नाभागः पृषध्रो धृष्ट एव च ।\nएते पुत्रा मनोस्तस्य पृथग्राज्यस्य पालकाः । । ५\nविख्यातकीर्त्तयः सर्वे सर्वे शस्त्रास्त्रपारगाः ।\nविशिष्टतरमन्विच्छन्मनुः पुत्रं तथा पुनः । । ६\nमित्रावरुणयोरिष्टिं चकार कृतिनां वरः ।\nयत्र चापहुते होतुरपचारान्महामुने । । ७\nइला नाम समुत्पन्ना मनोः कन्या सुमध्यमा ।\nतां दृष्ट्वा कन्यकां तत्र समुत्पन्नां ततो मनुः । । ८\nतुष्टाव मित्रावरुणौ वाक्यं चेदमुवाच ह ।\nभवत्प्रसादात्तनयो विशिष्टो मे भवेदिति । । ९\nकृते मखे समुत्पन्ना तनया मम धीमतः ।\nयदि प्रसन्नौ वरदौ तदियं तनया मम । । 108.१०\nप्रसादाद्भवतो पुत्रो भवत्वतिगुणान्वितः ।\nतथेति चाभ्यामुक्ते देवाभ्यां सैव कन्यका । । ११\nइला समभवत्सद्यः  सुद्युम्न इति विश्रुतः ।\nपुनश्चेश्वरकोपेन मृगयामटता वने । । १२\nस्त्रीत्वमासादितं तेन मनुपुत्रेण धीमता ।\nपुरूरवसनामानं चक्रवर्तिनमूर्जितम् । । १३\nजनयामास तनयं यत्र सोमसुतो बुधः ।\nजाते सुते पुनः कृत्वा सोऽश्वमेधं महाक्रतुम् । । १४\nपुरुषत्वमनुप्राप्तः सुद्युम्नः पार्थिवोऽभवत् ।\nसुद्युम्नस्य त्रयः पुत्रा उत्कलो विनयो गयः । । १५\nपुरुषत्वे महावीर्या यज्विनः पृथुलौजसः ।\nपुरुषत्वे तु ये जातास्तस्य राज्ञस्त्रयः सुताः । । १६\nबुभुजुस्ते महीमेतां धर्मे नियतचेतसः ।\nस्त्रीभूतस्य तु यो जातस्तस्य राज्ञः पुरूरवाः । । १७\nन स लेभे महाभागं यतो बुधसुतो हि सः ।\nततो वसिष्ठवचनात्प्रतिष्ठानं पुरोत्तमम् । ।\nतस्मै दत्तं स राजाभूत्तत्रातीव मनोहरे । । १८\nइति श्रीमार्कण्डेयपुराणे वंशानुक्रमो नामाष्टाधिकशततमोऽध्यायः । १०८ ।\n109\nअथ नवाधिकशततमोऽध्यायः\nपृषध्रोपाख्यानवर्णनम्\nमार्कण्डेय उवाच\nपृषध्राख्यो मनोः पुत्रो मृगयामगमद्वनम् ।\nतत्र चंक्रममाणोऽसौ विपिने निर्जने वने । । १\nनाससाद मृगं कञ्चिद्भानुदीधितितापितः ।\nक्षुत्तृट्तापपरीताङ्गः इतश्चेतश्च चंक्रमन् । । २\nस ददर्श तदा तत्र होमधेनुं मनोहराम् ।\nलतान्तर्देहछिन्नार्धां ब्राह्मणस्याग्निहोत्रिणः । । ३\nस मन्यमानो गवयमिषुणा तामताडयत् ।\nपपात सापि तद्बाणविभिन्नहृदया भुवि । । ४\nततोऽग्निहोत्रिणः पुत्रो ब्रह्मचारी तपोरतिः ।\nशप्तवान्स पितुर्दृष्ट्वा होमधेनुं निपातिताम् । । ५\nगोपालः प्रेषितः पुत्रो बाभ्रव्यो नाम नामतः ।\nकोपामर्षपराधीनचित्तवृत्तिस्ततो मुने । । ६\nचुकोप विगलत्स्वेदजललोलाविलेक्षणः ।\nतं क्रुद्धं प्रेक्ष्य स नृपः पृषध्रो मुनिदारकम् । । ७\nप्रसीदेति जगौ कस्माच्छूद्रवत्कुरुषे रुषम् ।\nन क्षत्रियो न वा वैश्य एवं क्रोधमुपैति वै । ।\nयथा त्वं शूद्रवज्जातो विशिष्टे ब्रह्मणः कुले । । ८\nमार्कण्डेय उवाच\nइति निर्भत्सितस्तेन स राज्ञा मौलिनः सुतः ।\nशशाप तं दुरात्मानं शूद्र एव भविष्यसि । । ९\nप्रयास्यति क्षयं ब्रह्मन्यत्तेऽधीतं गुरोर्मुखात् ।\nहोमधेनुर्मम गुरोर्यदियं हिंसिता त्वया । । 109.१०\nएवं शप्तो नृपः क्रुद्धस्तच्छापपरिपीडितः ।\nप्रतिशापपरो विप्र तोयं जग्राह पाणिना । । ११\nसोऽपि राज्ञो विनाशाय कोपं चक्रे द्विजोत्तमः ।\nतमभ्येत्य त्वरायुक्तो वारयामास वै पिता । । १२\nवत्सालमलमत्यर्थं कोपेनातीव वैरिणा ।\nऐहिकामुष्मिकहितः शम एव द्विजन्मनाम् । । १३\nकोपस्तपो नाशयति क्रुद्धो भ्रश्यत्यथायुषः ।\nक्रुद्धस्य गलते ज्ञानं क्रुद्धश्चार्थाच्च हीयते । । १४\nन धर्मः क्रोधशीलस्य नार्थं चाप्नोति रोषणः ।\nनालं सुखाय कामास्ति कोपेनाविष्टचेतसाम् । । १५\nयदि राज्ञा हता धेनुरियं विज्ञानिना सता ।\nयुक्तमत्र दयां कर्तुमात्मनो हितबोधिना । । १६\nअथवाऽजानता धेनुरियं व्यापादिता मम ।\nतत्कथं शापयोग्योऽयं दुष्टं नास्य मनो यतः । । १७\nआत्मनो हितमन्विच्छन्बाधते योऽपरं नरः ।\nकर्तव्या मूढविज्ञाने दया तत्र दयालुभिः । । १८\nअज्ञानतः कृते दण्डं पातयन्ति बुधा यदि ।\nबुधेभ्यस्तमहं मन्ये वरमज्ञानिनो नराः । । १९\nनाद्य शापस्त्वया देयः पार्थिवस्यास्य पुत्रक ।\nस्वकर्मणैव पतिता गौरेषा दुःखमृत्युना । । 109.२०\nमार्कण्डेय उवाच\nपृषध्रोऽपि मुनेः पुत्रं प्रणम्यानम्रकन्धरः ।\nप्रसीदेति जगादोच्चैरज्ञानाद्घातितेति च ।।२ १\nमया गवयबुद्ध्या गौरवध्या घातिता मुने ।\nअज्ञानाद्धोमधेनुस्ते प्रसीद त्वं च नो मुने ।।२२\nऋषिपुत्र उवाच\nआजन्मनो महीपाल न मया व्याहतं मृषा ।\nक्रोधश्चाद्य महाभाग नान्यथा मे कदाचन ।।२३\nतन्नाहमेनं शक्नोमि शापं कर्तुं नृपान्न्यथा ।\nयस्ते समुद्यतः शापो द्वितीयः स निवर्तितः ।।२४\nइत्युक्तवन्तं तं बालमादाय स पिता ततः ।\nजगाम स्वाश्रमं सोऽपि पृषध्रः शूद्रतामगात् ।।२५\nइति श्रीमार्कण्डेयपुराणे वंशानुचरिते पृषध्रोपाख्याने नवाधिकशततमोऽध्यायः । १ ०९।\n110\nअथ दशाधिकशततमोऽध्यायः\nनाभागाख्यानवर्णनम्\nमार्कण्डेय उवाच\nकारुषाः क्षत्रियाः शूराः करुषस्याभवन्सुताः ।\nते तु सप्तशतं वीरास्तेभ्यश्चान्ये सहस्रशः ।। १\nदिष्टपुत्रस्तु नाभागः स्थितः प्रथमयौवने ।\nददर्श वैश्यतनयामतीव सुमनोहराम् ।।२\nतस्यां संदृष्टमात्रायां मदनाक्षिप्तमानसः ।\nबभूव भूपतनयो निःश्वासाक्षेपतत्परः ।।३\nतस्याः स गत्वा जनकं वव्रे तां वैश्यकन्यकाम् ।\nततोऽनङ्गपराधीनमनोवृत्तिं नृपात्मजम् । । ४\nतं चाह स पिता तस्या राजपुत्रं कृताञ्जलिः ।\nबिभ्यत्तस्य पितुर्विप्र प्रश्रयावनतं वचः । । ५\nभवन्तो भूभुजो भृत्या वयं वः करदायकाः ।\nकथं सम्बन्धमसमैरस्माभिरभिवाच्छसि । । ६\nराजपुत्र उवाच\nसाम्यं मानुषदेहस्य काममोहादिभिः कृतम् ।\nतथापि काले तैरेव योज्यते मानुषं वपुः । । ७\nतथैव चोपकाराय जायन्ते तस्य तान्यपि ।\nअन्यानि चान्ये जीवन्ति भिन्नजातिमतां सताम् । । ८\nतथान्यान्यप्ययोग्यानि योग्यतां यान्ति कालतः ।\nयोग्यान्ययोग्यतां यान्ति कालवश्या हि योग्यता । । ९\nआप्याय्यते यच्छरीरमाहारादिभिरीप्सितैः ।\nकालं ज्ञात्वा तथा भुक्तं तदेव परिशिष्यते । । 110.१०\nइत्थं ममैषाभिमता तनया दीयतां त्वया ।\nअन्यथा मच्छरीरस्य विपत्तिरुपलक्ष्यते । । ११\nवैश्य उवाच\nपरतन्त्रा वयं त्वं च परतन्त्रो महीभुजः ।\nपित्रा तेनाभ्यनुज्ञातस्त्वं गृहाण ददाम्यहम् । । १२\nराजपुत्र उवाच\nप्रष्टव्या सर्वकार्येषु गुरवो गुरुवर्तिभिः ।\nन त्वीदृशेष्वकार्येषु गुरूणां वाक्यगोचरः । । १३\nक्व मन्मथ कथालापो गुरूणां श्रवणं क्व च  ।\nविरुद्धमेतदन्यत्र प्रष्टव्या गुरवो नृभिः । । १४\nवैश्य उवाच\nएवमेतत्स्मरालापस्तवायं पृच्छ मा गुरुम् ।\nअहं पृच्छामि नालापो मम कामकथाश्रयः । । १५\nमार्कण्डेय उवाच\nइत्युक्तः सोऽभवन्मौनी राजपुत्रः स चापि तत् ।\nतत्पित्रे सर्वमाचष्ट राजपुत्रस्य यन्मतम् । । १६\nततस्तस्य पिता विप्रानृचीकादीन्द्विजोत्तमान् ।\nप्रवेश्य राजपुत्रं च यथाख्यानं न्यवेदयत् । । १७\nनिवेद्य च ततः प्राह मुनीनेवं व्यवस्थिते ।\nयत्कर्तव्यं तदादेष्टुमर्हन्ति द्विजसत्तमाः । । १८\nऋषयः ऊचु\nराजपुत्रानुरागस्ते यद्यस्यां वैश्यसन्ततौ ।\nतदस्तु धर्म एवैष किं तु न्यायक्रमेण सः । । १९\nमूर्धाभिषिक्ततनयापाणिग्राहोत्सवः पुरा ।\nभवत्वनन्तरं चेयं तव भार्या भविष्यति । । 110.२०\nएवं न दोषो भवति तथेमामुपभुञ्जतः ।\nअन्यथाऽभ्येति ते जातिरुत्कृष्टा बालकानयात् । । २१\nमार्कण्डेय उवाच\nइत्युक्तस्तदपास्येव वचस्तेषां महात्मनाम् ।\nविनिष्क्रम्य गृहीत्वा तामुद्यतासिरथाब्रवीत् । । २२\nराक्षसेन विवाहेन मया वैश्यसुता हृता ।\nयस्य सामर्थ्यमत्रास्ति स एतां मोचयत्विति । । २३\nततः स वैश्यस्तां दृष्ट्वा गृहीतां तनयां द्रुतम् ।\nत्राहीति पितरं तस्य प्रययौ शरणं द्विज । । २४\nततस्तस्य पिता क्रुद्ध आदिदेश बलं महत् ।\nहन्यतां हन्यतां दुष्टो नाभागो धर्मदूषकः । । २५\nततस्तद्युयुधे सैन्यं तेन भूभृत्सुतेन वै ।\nकृतास्त्रेण तदास्त्रेण तत्प्राचुर्येण पातितम् । । २६\nस श्रुत्वा निहतं सैन्यं राजपुत्रेण भूपतिः ।\nस्वयमेव ययौ योद्धुं स्वसैन्यपरिवारितः । । २७\nततो युद्धमभूत्तस्य भूभुजः स्वसुतेन यत् ।\nराजपुत्रेण शस्त्रास्त्रैस्तत्रातिशयितः पिता । । २८\nततोऽन्तरिक्षादागत्य परिव्राट् सहसा मुनिः ।\nप्रत्युवाच महीपालं विरमस्वेति संयुगात् । । २९\nत्वत्पुत्रस्य महाभाग विधर्मोऽयं महात्मनः ।\nतवापि वैश्येन सह न युद्धं धर्मवन्नृप । । 110.३०\nब्राह्मण्या ब्राह्मणः पूर्वं कुर्वन्दारपरिग्रहम् ।\nब्राह्मण्यात्सर्ववर्णेषु न हानिमुपगच्छति । । ३१\nतथैव क्षत्रियसुतां क्षत्रियः पूर्वमुद्वहन् ।\nइतरे च ततो राजंश्च्यवते न स्वधर्मतः । । ३२\nपूर्वं वैश्यस्तथा वैश्यां पश्चाच्छूद्रकुलोद्भवाम् ।\nन हीयते वैश्यकुलादयं न्यायः क्रमोदितः । । ३३\nब्राह्मणः क्षत्रिया वैश्याः सवर्णापाणिसंग्रहम् ।\nअकृत्वाऽन्यभवापाणेः पतन्ति नृप संग्रहात् । । ३४\nयस्या यस्या हि हीनाया कुरुते पाणिसंग्रहम् ।\nअकृत्वा वर्णसयोगं सोऽपि तद्वर्णभाग्भवेत् । । ३५\nसोऽयं वैश्यत्वमापन्नस्तव पुत्रः सुमन्दधीः ।\nनास्याधिकारो युद्धाय क्षत्रियेण त्वया सह । । ३६\nवयमेतन्न जानीमः कारणं नृपनन्दन ।\nयथा भविष्यतीदं च निवर्त्त रणकर्मतः । । ३७\nइति श्रीमार्कण्डेयपुराणे वंशानुचरिते नाभागाख्यानं नाम दशाधिकशततमोऽध्यायः । ११० ।"
  }
]
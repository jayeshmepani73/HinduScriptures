[
  {
    "text": "16(16)\nपितोवाच"
  },
  {
    "text": "कथितं मे त्वया वत्स संसारस्य व्यवस्थितम् ।\nस्वरूपमतिहेयस्य घटीयन्त्रवदव्ययम्॥१६.१॥"
  },
  {
    "text": "तदेवमेतदखिलं मयावगतमीदृशम् ।\nकिं मया वद कर्तव्यमेवस्मिन् व्यवस्थिते॥१६.२॥"
  },
  {
    "text": "पुत्र उवाच"
  },
  {
    "text": "यदि मद्वचनं तात श्रद्दधास्यविशङ्कितः ।\nतत् परित्यज्य गार्हस्थ्यं वानप्रस्थपरो भव॥१६.३॥"
  },
  {
    "text": "तमनुष्ठाय विधिवद् विहायाग्निपरिग्रहम् ।\nआत्मन्यात्मानमाधया निर्द्वन्द्वो निष्परिग्रहः॥१६.४॥"
  },
  {
    "text": "एकान्तराशी वश्यात्मा भव भिक्षुरतन्द्रितः ।\nतत्र योगापरो भूत्वा बाह्यस्पर्शविवर्जितः॥१६.५॥"
  },
  {
    "text": "ततः प्राप्स्यति तं योगं दुः शसंयोगभेषजम् ।\nमुक्तिहेतुमनौपम्यमनाख्येयमसङ्गिनम् ।\nयत्संयोगान्न ते योगो भूयो भूतैर्भविष्यति॥१६.६॥"
  },
  {
    "text": "पितोवाच"
  },
  {
    "text": "वत्स योगं ममाचक्ष्व मुक्तिहेतुमतः परम् ।\nयेन भूतैः पुनर्भूतो नेदृगः खमवाप्नुयाम्॥१६.७॥"
  },
  {
    "text": "यत्रासक्तिपरस्यात्मा मम संसारबन्धनैः ।\nनैति योगमयोगोऽपि तं योगमधुना वद॥१६.८॥"
  },
  {
    "text": "संसारादित्यतापार्ति-विप्लुष्यद्देहमानसम् ।\nब्रह्मज्ञानाम्बुशीतेन सिञ्च मां वाक्यवारिणा॥१६.९॥"
  },
  {
    "text": "अविद्याकृष्णसर्पेण दष्टं तद्विषपीडितम् ।\nस्ववाक्यामृतपानेन मां जीवय पुनर्मृतम्॥१६.१०॥"
  },
  {
    "text": "पुत्र-दार-गृह-क्षेत्र-ममत्वनिगजडार्दितम् ।\nमां मोचयेष्टसद्भाव-विज्ञानोद्घाटनैस्त्वरन्॥१६.११॥"
  },
  {
    "text": "पुत्र उवाच"
  },
  {
    "text": "शृणु तात ! यथा योगो दत्तात्रेयेण धीमता ।\nअलर्काय पुरा प्रोक्तः सम्यक् पृष्टेन विस्तरात्॥१६.१२॥"
  },
  {
    "text": "पितोवाच"
  },
  {
    "text": "दत्तात्रेयः सुतः कस्य कथं वा योगमुक्तवान् ।\nकश्चालर्को महाभागो यो यौगं परिपृष्टवान्॥१६.१३॥"
  },
  {
    "text": "पुत्र उवाच"
  },
  {
    "text": "कौशिको ब्राह्मणः कश्चित् प्रतिष्ठानेऽभवत् पुरे ।\nसोऽन्यजन्मकृतैः पापैः कुष्ठरोगातुरोऽभवत्॥१६.१४॥"
  },
  {
    "text": "तं तथा व्याधितं भार्या पतिं देवमिवार्च्चयत् ।\nपादाभ्यङ्गाङ्गसंवाह-स्त्रानाच्छादनभोजनैः॥१६.१५॥"
  },
  {
    "text": "श्लेष्म-मूत्र-पुरीषासृक्-प्रवाहक्षालनेन च ।\nरहश्चैवोपचारेण प्रियसम्भाषणेन च॥१६.१६॥"
  },
  {
    "text": "स तया पूज्यमानोऽपि सदातीव विनीतया ।\nअतीव तीव्रकोपत्वान्निर्भर्त्सयति निष्ठुरः॥१६.१७॥"
  },
  {
    "text": "तथापि प्रणता भार्या तममन्यत दैवतम् ।\nतं तथाप्यतिबीभत्सं सर्वश्रेष्ठममन्यत॥१६.१८॥"
  },
  {
    "text": "अचङ्क्रमणशोलोऽपि स कदाचिद् द्विजोत्तमः ।\nप्राह भार्यां नयस्वेति त्वं मां तस्या निवेशनम्॥१६.१९॥"
  },
  {
    "text": "या सा वेश्या मया दृष्टा राजमार्गे गृहोषिता ।\nतां मां प्रापय धर्मज्ञे ! सैव मे हृदि वर्तते॥१६.२०॥"
  },
  {
    "text": "दृष्टा सूर्योदये बाला रात्रिश्चेयमुपागता ।\nदर्शनानन्तरं सा मे हृदयान्नापसर्पति॥१६.२१॥"
  },
  {
    "text": "यदि सा चारुसर्वाङ्गी पीनश्रोणिपयोधरा ।\nनोपगूहति तन्वङ्गी तन्मां द्रक्ष्यसि वै मृतम्॥१६.२२॥"
  },
  {
    "text": "वामः कामो मनुष्याणां बहुभिः प्रार्थ्यते च सा ।\nममाशक्तिश्च गमने सङ्कुलं प्रतिभाति मे॥१६.२३॥"
  },
  {
    "text": "तत् तदा वचनं श्रुत्वा भर्तुः कामातुरस्य सा ।\nतत्पत्नी सत्कुलोत्पन्ना महाभागा पतिव्रता॥१६.२४॥"
  },
  {
    "text": "गाग्ं परिकरं बद्ध्वा शुल्कमादाय चाधिकम् ।\nस्कन्धे भर्तारमादाय जगाम मृदुगामिनी॥१६.२५॥"
  },
  {
    "text": "निशि मेघास्तृते व्योम्नि चलद्विद्युत्प्रदर्शिते ।\nराजमार्गे प्रियं भर्तुश्चिकीर्षन्ती द्विजाङ्गना॥१६.२६॥"
  },
  {
    "text": "पथि शूले तथा प्रोतमचौरं यौरशङ्कया ।\nमाण्डव्यमतिदुः खार्तमन्धकारेऽथ स द्विजः॥१६.२७॥"
  },
  {
    "text": "पत्नीस्कन्धे समारूढश्चालयामास कौशिकः ।\nपादावमर्षणात् क्रुद्धो माण्डव्यस्तमुवाच ह॥१६.२८॥"
  },
  {
    "text": "येनाहमेवमत्यर्थं दुः खितश्चालितः पदा ।\nदशां कष्टामनुप्राप्तः स पापात्मा नराधमः॥१६.२९॥"
  },
  {
    "text": "सूर्योदयेऽवशः प्राणैर्विमोक्ष्यति न संशयः ।\nभास्करालोकनादेव स विनाशमवाप्स्यति॥१६.३०॥"
  },
  {
    "text": "तस्य भार्याततः श्रुत्वा तं शापमतिदारुणम् ।\nप्रोवाच व्यथिता सूर्यो नैवोदयमुपैष्यति॥१६.३१॥"
  },
  {
    "text": "ततः सूर्योदयाभावादभवत् सन्तता निशा ।\nबहून्यहः प्रमाणानि ततो देवा भयं ययुः॥१६.३२॥"
  },
  {
    "text": "निः स्वाध्यायवषट्कार-स्वधास्वाहाविवर्जितम् ।\nकथं नु खल्विदं सर्वं न गच्छेत् संक्षयं जगत्॥१६.३३॥"
  },
  {
    "text": "अहोरात्रव्यवस्थाया विना मासर्तुसंक्षयः ।\nतत्संक्षयान्न त्वयने ज्ञायेते दक्षिणोत्तरे॥१६.३४॥"
  },
  {
    "text": "विना चायनविज्ञानात् कालः संवत्सरः कुतः ।\nसंवत्सरं विना नान्यत् कालज्ञानं प्रवर्तते॥१६.३५॥"
  },
  {
    "text": "पतिव्रताया वचसा नोद्गच्छति दिवाकरः ।\nसूर्योदयं विना नैव स्त्रानदानादिकाः क्रियाः॥१६.३६॥"
  },
  {
    "text": "नाग्नेर्विहरणञ्चैव क्रात्वभावश्च लक्ष्यते ।\nनैवाप्ययनमस्माकं विना होमेन जायते॥१६.३७॥"
  },
  {
    "text": "वयमाप्यायिता मर्त्यैर्यज्ञभागैर्यथोचितैः ।\nवृष्ट्या ताननुगृह्णीमो मर्त्यान् शस्यादिसिद्धये॥१६.३८॥"
  },
  {
    "text": "निष्पादितास्वोषधीषु मर्त्या यज्ञैर्यजन्ति नः ।\nतेषां वयं प्रयच्छामः कामान् यज्ञादिपूजिताः॥१६.३९॥"
  },
  {
    "text": "अधो हि वर्षाम वयं मर्त्याश्चोर्ध्वप्रवर्षिणः ।\nतोयवर्षेण हि वयं हविर्वर्षेण मानवाः॥१६.४०॥"
  },
  {
    "text": "ये नास्माकं प्रयच्छन्ति नित्यनैमित्तकीः क्रियाः ।\nक्रतुभागं दुरात्मानः स्वयञ्चाश्नन्ति लोलुपाः॥१६.४१॥"
  },
  {
    "text": "विनाशाय वयं तेषां तोयसूर्याग्निमारुतान् ।\nक्षितिञ्च सन्दूषयामः पापानामपकारिणाम्॥१६.४२॥"
  },
  {
    "text": "दुष्टतोयादिभोगेन तेषां दुष्कृतकर्मिणाम् ।\nउपसर्गाः प्रवर्तन्ते मरणाय सुदारुणाः॥१६.४३॥"
  },
  {
    "text": "ये त्वस्मान् प्रीणयित्वा तु भुञ्जते शेषमात्मना ।\nतेषां पुण्यान् वयं योकान् विदधाम महात्मनाम्॥१६.४४॥"
  },
  {
    "text": "तन्नास्ति सर्वमेवैतद्विनैषां व्युष्टिसंस्थैतम् ।\nकथं नु दिनसर्गः स्यादन्योऽन्यमवदन् सुराः॥१६.४५॥"
  },
  {
    "text": "तेषामेव समेतानां यज्ञव्युच्छित्तिशङ्किनाम् ।\nदेवानां वचनं श्रुत्वा प्राह देवः प्रजापतिः॥१६.४६॥"
  },
  {
    "text": "तेजः परं तेजसैव तपसा च तपस्तथा ।\nप्रशाम्यतेऽमरास्तस्माच्छृणुध्वं वचनं मम॥१६.४७॥"
  },
  {
    "text": "पतिव्रताया माहात्म्यान्नोद्गच्छति दिवाकरः ।\nतस्य चानुदयाद्धानिर्मर्त्यानां भवतां तथा॥१६.४८॥"
  },
  {
    "text": "तस्मात् पतिव्रतामत्रेरनुभूयां तपस्विनीम् ।\nप्रसादयत वै पत्नीं भानोरुदयकाम्यया॥१६.४९॥"
  },
  {
    "text": "पुत्र उवाच"
  },
  {
    "text": "तैः सा प्रसादिता गत्वा प्रोहेष्टं व्रियतामिति ।\nअयाचन्त दिनं देवा भवत्विति यथा पुरा॥१६.५०॥"
  },
  {
    "text": "अनसूयोवाच"
  },
  {
    "text": "पतिव्रताया माहात्म्यं न हीयेत कथन्त्विति ।\nसंमान्य तस्मात् तां साध्वीमहः स्त्रक्ष्याम्यहं सुराः॥१६.५१॥"
  },
  {
    "text": "यथा पुनरहोरात्र-संस्थानमुपजायते ।\nयथा च तस्याः स्वपतिर्न साध्व्या नाशमेष्यति॥१६.५२॥"
  },
  {
    "text": "पुत्र उवाच"
  },
  {
    "text": "एवमुक्त्वा सुरांस्तस्या गत्वा सा मन्दिरं शुभा ।\nउवाच कुशलं पृष्टा धर्मं भर्तुस्तथात्मनः॥१६.५३॥"
  },
  {
    "text": "अनसूयोवाच"
  },
  {
    "text": "कच्चिन्नन्दसि कल्याणि स्वभर्तुर्मुखदर्शनात् ।\nकच्चिच्चाखिलदेवेभ्यो मन्यसेऽभ्यधिकं पतिम्॥१६.५४॥"
  },
  {
    "text": "भर्तृशुश्रूषणादेव मया प्राप्तं महत् फलम् ।\nसर्वकामफलावाप्त्या प्रत्यूहाः परिवर्तिताः॥१६.५५॥"
  },
  {
    "text": "पञ्चर्णानि मनुष्येण साध्वि ! देयानि सर्वदा ।\nतथात्मवर्णधर्मेण कर्तव्यो धनसंचयः॥१६.५६॥"
  },
  {
    "text": "प्राप्तश्चार्थस्ततः पात्रे विनियोज्यो विधानतः ।\nसत्यार्जव-तपो-दानैर्दयायुक्तो भवेत् सदा॥१६.५७॥"
  },
  {
    "text": "क्रियाश्च शास्त्रनिर्दिष्टा रागद्वेषविवर्जिताः ।\nकर्तव्या अन्वहं श्रद्धा-पुरस्कारेण शक्तितः॥१६.५८॥"
  },
  {
    "text": "स्वजातिविहितानेव लोकानाप्नोति मानवः ।\nक्लेशेन महता साध्वि ! प्राजापत्यादिकान् क्रमात्॥१६.५९॥"
  },
  {
    "text": "स्त्रियस्त्वेवं समस्तस्य नरैर्दुः खार्जितस्य वै ।\nपुण्यस्यार्धापहारिण्यः पतिशुश्रूषयैव हि॥१६.६०॥"
  },
  {
    "text": "नास्ति स्त्रीणां पृथग्यज्ञो न श्राद्धं नाप्युपोषितम् ।\nभर्तृशुश्रूषयैवैतान् लोकानिष्टान् व्रजन्ति हि॥१६.६१॥"
  },
  {
    "text": "तस्मात् साध्वि ! महाभागे ! पतिशुश्रूषणं प्रति ।\nत्वया मतिः सदा कार्या यतो भर्ता परा गतिः॥१६.६२॥"
  },
  {
    "text": "यद्देवेभ्यो यच्च पित्रागतेभ्यः कुर्याद्भर्ताभ्यर्च्चनं सत्क्रियातः ।\nतस्याप्यर्धं केवलानन्यचित्ता नारी भुङ्क्ते भर्तृशुश्रूषयैव॥१६.६३॥"
  },
  {
    "text": "पुत्र उवाच"
  },
  {
    "text": "तस्यास्तद्वचनं श्रुत्वा प्रतिपूज्य तथादरात् ।\nप्रत्युवाचात्रिपत्नीं तामनसूयामिदं वचः॥१६.६४॥"
  },
  {
    "text": "धन्यास्म्यनुगृहीतास्मि देवैश्चाप्यवलोकिता ।\nयन्मे प्रकृतिकल्याणि ! श्रद्धां वर्धयसे पुनः॥१६.६५॥"
  },
  {
    "text": "जानाम्येतन्न नारीणां काचित् पतिसमा गतिः ।\nतत्प्रीतिश्चोपकाराय इह लोके परत्र च॥१६.६६॥"
  },
  {
    "text": "पतिप्रसादादिह च प्रेत्य चैव यशस्विनि ।\nनारी सुखमवाप्नोति नार्या भर्ता हि देवता॥१६.६७॥"
  },
  {
    "text": "सा त्वं ब्रूहि महाभागे ! प्राप्ताया मम मन्दिरम् ।\nआर्याया यन्मया कार्यं तथार्येणापि वा शुभे॥१६.६८॥"
  },
  {
    "text": "अनसूयोवाच"
  },
  {
    "text": "एते देवाः सहेन्द्रेण मामुपागम्य दुः खिताः ।\nत्वद्वाख्यापास्तसत्कर्मदिननक्तनिरूपणाः॥१६.६९॥"
  },
  {
    "text": "याचन्तेऽहर्निशासंस्थां यथावदविखण्डिताम् ।\nअहं तदर्थमायाता शृणु चैतद्वचो मम॥१६.७०॥"
  },
  {
    "text": "दिनाभावात् समस्तानामभावो यागकर्मणाम् ।\nतदभावात् सुराः पुष्टिं नोपयान्ति तपस्विनि॥१६.७१॥"
  },
  {
    "text": "अह्नश्चैव समुच्छेदादुच्छेदः सर्वकर्मणाम् ।\nतदुच्छेदादनावृष्ट्या जगदुच्छेदमेष्यति॥१६.७२॥"
  },
  {
    "text": "तत् त्वमिच्छसि चेदेतत् जगदुद्धर्तुमापदः ।\nप्रसीद साध्वि ! लोकानां पूर्ववद्धर्ततां रविः॥१६.७३॥"
  },
  {
    "text": "ब्राह्मण्युवाच"
  },
  {
    "text": "माण्डव्येन महाभागे ! शप्तो भर्ता ममेश्वरः ।\nसूर्योदये विनाशं त्वं प्राप्स्यसीत्यतिमन्युना॥१६.७४॥"
  },
  {
    "text": "अनसूयोवाच"
  },
  {
    "text": "यदि वा रोचते भद्रे ! ततस्त्वद्वचनादहम् ।\nकरोमि पूर्ववद्देहं भर्तारञ्च नवं तव॥१६.७५॥"
  },
  {
    "text": "मया हि सर्वथा स्त्रीणां माहात्म्यं वरवर्णिनि ।\nपतिव्रतानामाराध्यमिति संमानयामि ते॥१६.७६॥"
  },
  {
    "text": "पुत्र उवाच"
  },
  {
    "text": "तथेत्युक्ते तया सूर्यमाजुहाव तपस्विनी ।\nअनसूयार्घ्यमुद्यम्य दशरात्रे तदा निशि॥१६.७७॥"
  },
  {
    "text": "ततो विवस्वान् भगवान् फुल्लपद्मारुणाकृतिः ।\nशैलराजानमुदयमारुरोहोरुमण्डलः॥१६.७८॥"
  },
  {
    "text": "समनन्तरमेवास्या भर्ता प्राणैर्व्ययुज्यत ।\nपपात च महीपृष्ठे पतन्तं जगृहे च सा॥१६.७९॥"
  },
  {
    "text": "अनसूयोवाच"
  },
  {
    "text": "न विषादस्त्वया भद्रे ! कर्तव्यः पश्य मे बलम् ।\nपतिशुश्रूषयावाप्तं तपसः किं चिरेण ते॥१६.८०॥"
  },
  {
    "text": "यथा भर्तृसमं नान्यमपश्यं पुरुषं क्वचित् ।\nरूपतः शीलतो बुद्ध्या वाङ्माधुर्ंय्यादिभूषणैः॥१६.८१॥"
  },
  {
    "text": "तेन सत्येन विप्रोऽयं व्याधिमुक्तः पुनर्युवा ।\nप्राप्नोतु जीवितं भार्यासहायः शरदां शतम्॥१६.८२॥"
  },
  {
    "text": "यथा भर्तृसमं नान्यमहं पश्यामि दैवतम् ।\nतेन सत्येन विप्रोऽयं पुनर्जोवत्वनामयः॥१६.८३॥"
  },
  {
    "text": "कर्मणा मनसा वाचा भर्तुराराधनं प्रति ।\nयथा ममोद्यमो नित्यं तथायं जीवतां द्विजः॥१६.८४॥"
  },
  {
    "text": "पुत्र उवाच"
  },
  {
    "text": "ततो विप्रः समुत्तस्थौ व्याधिमुक्तः पुनर्युवा ।\nस्वभाभिर्भासयन् वेश्म वृन्दारक इवाजरः॥१६.८५॥"
  },
  {
    "text": "ततोऽपतत् पुष्पवृष्टिर्देववाद्यादिनिस्वनः ।\nलेभिरे च मुदं देवा अनसूयामथाब्रुवन्॥१६.८६॥"
  },
  {
    "text": "देवा ऊचुः"
  },
  {
    "text": "वरं वृणीष्व कल्याणि देवकार्यं महत् कृतम् ।\nत्वया यस्मात् ततो देवा वरदास्ते तपस्विनि॥१६.८७॥"
  },
  {
    "text": "अनसूयोवाच"
  },
  {
    "text": "यदि देवाः प्रसन्ना मे पितामहपुरोगमाः ।\nवरदा वरयोग्या च यद्यहं भवतां मता॥१६.८८॥"
  },
  {
    "text": "तद्यान्तु मम पुत्रत्वं ब्रह्म-विष्णु-महेश्वराः ।\nयोगञ्च प्राप्नुयां भर्तृसहिता क्लेशमुक्तये॥१६.८९॥"
  },
  {
    "text": "एवमस्त्विति तां देवा ब्रह्म-विष्णु-शिवादयः ।\nप्रोक्त्वा जग्मुर्यथान्यायमनुमान्य तपस्विनीम्॥१६.९०॥"
  },
  {
    "text": "इति श्रीमार्कण्डेयपुराणे पितापुत्रसंवादे अनसूयावरप्राप्तिर्नाम षोडशोऽध्यायः"
  },
  {
    "text": "17(16)"
  },
  {
    "text": "सप्तदशोऽध्यायः"
  },
  {
    "text": "पुत्र उवाच"
  },
  {
    "text": "ततः काले बहुतिथे द्वितीयो ब्रह्मणः सुतः ।\nस्वभार्यां भगवानत्रिरनसूयामपश्यत॥१७.१॥"
  },
  {
    "text": "ऋतुस्नातां सुचार्वङ्गीं लोभनीयोत्तमाकृतिम् ।\nसकामो मनसा भेजे स मुनिस्तामनिन्दिताम्॥१७.२॥"
  },
  {
    "text": "तस्याभिध्यायतस्तान्तु विकारो योऽन्वजायत ।\nतमेवोवाह पवनस्तिरश्चोर्ध्वञ्च वेगवान्॥१७.३॥"
  },
  {
    "text": "ब्रह्मरूपञ्च शुक्लाभं पतमानं समन्ततः ।\nसोमरूपं रजोपेतं दिशस्तं जगृहुर्दश॥१७.४॥"
  },
  {
    "text": "स सोमो मानसो जज्ञे तस्यामत्रेः प्रजापतेः ।\nपुत्रः समस्तसत्त्वानामायुराधार एव च॥१७.५॥"
  },
  {
    "text": "तुष्टेन विष्णुना जज्ञे दत्तात्रेयो महात्मना ।\nस्वशरीरात् समुत्पाद्य सत्त्वोद्रिक्तो द्विजात्तमः॥१७.६॥"
  },
  {
    "text": "दत्तात्रेय इति ख्यातः सोऽनसूयास्तनं पपौ ।\nविष्णुरेवावतीर्णोऽसौ द्वितीयोऽत्रेः सुतोऽभवत्॥१७.७॥"
  },
  {
    "text": "सप्ताहात् प्रच्युतो मातुरुदरात् कुपितो यतः ।\nहैहयेन्द्रमुपावृत्तमपराध्यन्तमुद्धतम्॥१७.८॥"
  },
  {
    "text": "दृष्ट्वात्रौ कुपितः सद्यो दग्धुकामः स हैहयम् ।\nगर्भवासमहायास-दुः खामर्षसमन्वितः॥१७.९॥"
  },
  {
    "text": "दुर्वासास्तमसोद्रिक्तो रुद्रांशः समजायत ।\nइति पुत्रत्रयं तस्या जज्ञे ब्रह्मेशवैष्णवम्॥१७.१०॥"
  },
  {
    "text": "सोमो ब्रह्मभवद्विष्णुर्दत्तात्रेयो व्यजायत ।\nदुर्वासाः शङ्करो जज्ञे वरदानाद्दिवौकसाम्॥१७.११॥"
  },
  {
    "text": "सोमः स्वरश्मिभैः शीतैर्वोरुधौषधिमानवान् ।\nआप्याययन् सदा स्वर्गे वर्तते स प्रजापतिः॥१७.१२॥"
  },
  {
    "text": "दत्तात्रेयः प्रजां पाति दुष्टदैत्यनिबर्हणात् ।\nशिष्टानुग्रहकृच्चेति ज्ञेयश्चांशः स वैष्णवः॥१७.१३॥"
  },
  {
    "text": "निर्दहत्यवमन्तारं दुर्वासा भगवानजः ।\nरौद्रं समाश्रित्य वपुर्दृङ्मनोवाग्भिरुद्धतः॥१७.१४॥"
  },
  {
    "text": "सोमत्वं भगवानत्रैः पुनश्चक्रे प्रजापतिः ।\nदत्तात्रेयोऽपि विषयान् योगास्थो बुभुजे हरिः॥१७.१५॥"
  },
  {
    "text": "दुर्वासाः पितरं हित्वा मातरञ्चोत्तम व्रतम् ।\nउन्मत्ताख्यं समाश्रित्य परिबभ्राम मेदिनीम्॥१७.१६॥"
  },
  {
    "text": "मुनिपुत्रवृतो योगी दत्तात्रेयोऽप्यसङ्गिताम् ।\nअभीप्स्यमानः सरसि निममज्ज चिरं प्रभुः॥१७.१७॥"
  },
  {
    "text": "तथापि तं महात्मानमतीव प्रियदर्शनम् ।\nतत्यजुर्न कुमारास्ते सरसस्तीरमाश्रिताः॥१७.१८॥"
  },
  {
    "text": "दिव्ये वर्षशते पूर्णे यदा ते न त्यजन्ति तम् ।\nतत्प्रीत्या सरसस्तीरं सर्वे मुनिकुमारकाः॥१७.१९॥"
  },
  {
    "text": "ततो दिव्याम्बरधरां चारुपीननितम्बिनीम् ।\nनारीमादाय कल्याणीमुत्तितार जलान्मुनिः॥१७.२०॥"
  },
  {
    "text": "स्त्रीसन्निकर्षाद्यद्येते परित्यक्ष्यन्ति मामिति ।\nमुनिपुत्रास्ततोऽसङ्गी स्थास्यामीति विचिन्तयन्॥१७.२१॥"
  },
  {
    "text": "तथापि तं मुनिसुता न त्यजन्ति यदा मुनिम् ।\nततः सह तया नार्या मद्यपानमथापिबत्॥१७.२२॥"
  },
  {
    "text": "सुरापानरतं ते न सभार्यं तत्यजुस्ततः ।\nगीतवाद्यादिवनिता-भोगसंसर्गदूषितम्॥१७.२३॥"
  },
  {
    "text": "मन्यमाना महात्मानं पीतासव-सविक्रियम् ।\nनावाप दोषं योगीशो वारुणीं स पिबन्नपि॥१७.२४॥"
  },
  {
    "text": "अन्तावसायिवेश्मान्तर्मातरिश्वा वसन्निव ।\nसुरां पिबन् सपत्नीकस्तपस्तेपे स योगवित् ।\nयोगीश्वारश्चिन्त्यमानो योगिभिर्मुक्तिकाङ्क्षिभिः॥१७.२५॥"
  },
  {
    "text": "इति श्रीमार्कण्डेपुराणे पितापुत्रसंवादे दत्तात्रेयोत्पत्तिर्नाम सप्तदशोऽध्यायः"
  },
  {
    "text": "18(16)"
  },
  {
    "text": "अष्टादशोऽध्यायः"
  },
  {
    "text": "पुत्र उवाच"
  },
  {
    "text": "कस्यचित्त्वथ कालस्य कृतवीर्यात्मजोर्ऽजुनः ।\nकृतवीर्ये दिवं याते मन्त्रिभिः सपुरोहितैः॥१८.१॥"
  },
  {
    "text": "पौरैश्चात्माभिषेकार्थं समाहूतोऽब्रवीदिदम् ।\nनाहं राज्यं करिष्यामि मन्त्रिणो नरकोत्तरम्॥१८.२॥"
  },
  {
    "text": "यदर्थं गृह्यते शुल्कं तदनिष्पादयन् वृथा ।\nपण्यानां द्वादशं भागं भूपालाय वणिग्जनः॥१८.३॥"
  },
  {
    "text": "दत्त्वार्थरक्षिभिर्मार्गे रक्षितो याति दस्युतः ।\nगोपाश्च घृततक्रादेः षड्भागञ्च कृषीबलाः॥१८.४॥"
  },
  {
    "text": "दत्त्वान्यद्भूभुजे दद्युर्यदि भागं ततोऽधिकम् ।\nपण्यादीनामशेषाणां वणिजो गृह्णतस्ततः॥१८.५॥"
  },
  {
    "text": "इष्टापूर्तविनाशाय तद्राज्ञश्चौरधर्मिणः ।\nयद्यन्यैः पाल्यते लोकस्तद्वृत्तयन्तरसंश्रितैः॥१८.६॥"
  },
  {
    "text": "गृह्णतो बलिषड्भागं नृपतेर्नरको ध्रुवम् ।\nनिरूपितमिदं राज्ञः पूर्वै रक्षणवेतनम्॥१८.७॥"
  },
  {
    "text": "अरक्षंश्चौरतश्चौर्यं तदेनो नृपतेर्भवेत् ।\nतस्माद्यदि तपस्तप्त्वा प्राप्तो योगित्वमीप्सितम्॥१८.८॥"
  },
  {
    "text": "भुवः पालनसामर्थ्य-युक्त एको महीपतिः ।\nपृथिव्यां शस्त्रधृङ्मान्यस्त्वहमेवर्धिसंयुतः ।\nततो भविष्ये नात्मानं करिष्ये पापभागिनम्॥१८.९॥"
  },
  {
    "text": "पुत्र उवाच"
  },
  {
    "text": "तस्य तन्निश्चयं ज्ञात्वा मन्त्रिमध्यस्थितोऽब्रवीत् ।\nगर्गो नाम महाबुद्धिर्मुनिश्रेष्ठो वयोऽतिगः॥१८.१०॥"
  },
  {
    "text": "यद्येवं कर्तुकामस्त्वं राज्यं सम्यक् प्रशासितुम् ।\nततो शृणुष्व मे वाक्यं कुरुष्व च नृपात्मज॥१८.११॥"
  },
  {
    "text": "दत्तात्रेयं महाभागं सह्यद्रोणीकृताश्रयम् ।\nतमाराधय भूपाल ! पाति यो भुवनत्रयम्॥१८.१२॥"
  },
  {
    "text": "योगयुक्तं महाभागं सर्वत्र समदर्शिनम् ।\nविष्णोरंशं जगद्धातुरवतीर्णं महीतले॥१८.१३॥"
  },
  {
    "text": "यमाराध्य सहस्राक्षः प्राप्तवान् पदमात्मनः ।\nहृतं दुरात्मभिर्दैत्यैर्जघान च दितेः सुतान्॥१८.१४॥"
  },
  {
    "text": "अर्जुन उवाच"
  },
  {
    "text": "कथमाराधितो देवैर्दत्तात्रेयः प्रतापवान् ।\nकथञ्चापहृतं दैत्यैरिन्द्रत्वं प्राप वासवः॥१८.१५॥"
  },
  {
    "text": "गर्ग उवाच"
  },
  {
    "text": "देवानां दानवानाञ्च युद्धमासीत् सुदारुणम् ।\nदैत्यानामीश्वरो जम्भो देवानाञ्च शचीपतिः॥१८.१६॥"
  },
  {
    "text": "तेषाञ्च युध्यमानानां दिव्यः संवत्सरो गतः ।\nततो देवाः पराभूता दैत्या विजयिनोऽभवन्॥१८.१७॥"
  },
  {
    "text": "विप्रचित्तिमुखैर्देवा दानवैस्ते पराजिताः ।\nपलायनकृतोत्साहा निरुत्साहा द्विषज्जये॥१८.१८॥"
  },
  {
    "text": "बृहस्पतिमुपागम्य दैत्यसैन्यवधेप्सवः ।\nअमन्त्रयन्त सहिता बालखिल्यैस्तथर्षिभिः॥१८.१९॥"
  },
  {
    "text": "बृहस्पतिरुवाच"
  },
  {
    "text": "दत्तात्रेयं महात्मानमत्रेः पुत्रं तपोधनम् ।\nविकृताचरणं भक्त्या सन्तोषयितुमर्हथ॥१८.२०॥"
  },
  {
    "text": "स वो दैत्यविनाशाय वरदो दास्यते वरम् ।\nततो हनिष्यथ सुरा सहिता दैत्यदानवान्॥१८.२१॥"
  },
  {
    "text": "गर्ग उवाच"
  },
  {
    "text": "इत्युक्तास्ते तदा जग्मुर्दत्तात्रेयाश्रमं सुराः ।\nददृशुश्च महात्मानं तं ते लक्ष्म्या समन्वितम्॥१८.२२॥"
  },
  {
    "text": "उद्गीयमानं गन्धर्वैः सुरापानरतं मुनिम् ।\nते तस्य गत्वा प्रणतिमवदन् साध्यसाधनम्॥१८.२३॥"
  },
  {
    "text": "चक्रुः स्तवञ्चोपजह्रुर्भक्ष्यभोज्यस्त्रगादिकम् ।\nतिष्ठन्तमनुतिष्ठन्ति यान्तं यान्ति दिवौकसः॥१८.२४॥"
  },
  {
    "text": "आराधयामासुरधः स्थितास्तिष्ठन्तमासने ।\nस प्राह प्रणतान् देवान् दत्तात्रेयः किमिष्यते ।\nमत्तो भवद्भिर्येनेयं शुश्रूषा क्रियते मम॥१८.२५॥"
  },
  {
    "text": "देवा ऊचुः"
  },
  {
    "text": "दानवैर्मुनिशार्दूल ! जम्भाद्यैर्भूर्भुवादिकम् ।\nहृतं तैलोक्यमाक्रम्य क्रतुभागाश्च कृत्स्नशः॥१८.२६॥"
  },
  {
    "text": "तद्वधे कुरु बुद्धिं त्वं परित्राणाय नोऽनघ ।\nत्वत्प्रसादादभीप्सामः पुनः प्राप्तं त्रिविष्टपम्॥१८.२७॥"
  },
  {
    "text": "दत्तात्रेय उवाच"
  },
  {
    "text": "मद्यासक्तोऽहमुच्छिष्टो न चैवाहं जितेन्द्रियः ।"
  },
  {
    "text": "कथमिच्छथ मत्तोऽपि देवाः शत्रुपराभवम्॥१८.२८॥"
  },
  {
    "text": "देवा ऊचुः"
  },
  {
    "text": "अनघस्त्वं जगन्नाथ न लेपस्तव विद्यते ।\nविद्याक्षालनशुद्धान्तर्निविष्टज्ञानदीधिते !॥१८.२९॥"
  },
  {
    "text": "दत्तात्रेय उवाच"
  },
  {
    "text": "सत्यमेतत् सुरा विद्या ममास्ति समदर्शिनः ।\nअस्यास्तु योषितः सङ्गादहमुच्छिष्टतां गतः॥१८.३०॥"
  },
  {
    "text": "स्त्रीसम्भोगो हि दोषाय सातत्येनोपसेवितः ।\nएवमुक्तास्ततो देवाः पुनर्वचनमब्रुवन्॥१८.३१॥"
  },
  {
    "text": "देवा ऊचुः"
  },
  {
    "text": "अनघेयं द्विजश्रेष्ठ जगन्माता न दुष्यते ।\nयथांशुमाला सूर्यस्य द्विज-चाण्डालसङ्गिनी॥१८.३२॥"
  },
  {
    "text": "गर्ग उवाच"
  },
  {
    "text": "एवमुक्तस्ततो देवैर्दत्तात्रेयोऽब्रवीदिदम् ।\nप्रहस्य त्रिदशान् सर्वान् यद्येतद्भवतां मतम्॥१८.३३॥"
  },
  {
    "text": "तदाहूयासुरान् सर्वान् युद्धाय सुरसत्तमाः ।\nइहानयत मद्दृष्टिगोचरं मा विलम्बतः॥१८.३४॥"
  },
  {
    "text": "मद्दृष्टिपातहुतभुक्-प्रक्षीणबलतेजसः ।\nयेन नाशमशेषास्ते प्रयान्ति मम दर्शनात्॥१८.३५॥"
  },
  {
    "text": "गर्ग उवाच"
  },
  {
    "text": "तस्य तद्वचनं श्रुत्वा देवैर्दैत्या महाबलाः ।\nआहवाय समाहूता जग्मुर्देवगणान् रुषा॥१८.३६॥"
  },
  {
    "text": "ते हन्यमाना दैतेयैर्देवा शीघ्रं भयातुराः ।\nदत्तात्रेयाश्रमं जग्मुः समेताः शरणार्थिनः॥१८.३७॥"
  },
  {
    "text": "तमेव विविशुर्दैत्याः कालयन्तो दिवौकसः ।\nददृशुश्च महात्मानं दत्तात्रेयं महाबलम्॥१८.३८॥"
  },
  {
    "text": "वामपार्श्वस्थितामिष्टामशेषजगतां शुभाम् ।\nभार्याञ्चास्य सुचार्वङ्गीं लक्ष्मीमिन्दुनिभाननाम्॥१८.३९॥"
  },
  {
    "text": "नीलोत्पलाभनयनां पीनश्रोणिपयोधराम् ।\nगदन्तीं मधुरां भाषां सर्वैर्योषिद्गुणैर्युताम्॥१८.४०॥"
  },
  {
    "text": "ते तां दृष्ट्वाग्रतो दैत्याः साभिलाषा मनोभवम् ।\nन शेसुरुद्धतं धैर्यान्मनसा वोढुमातुराः॥१८.४१॥"
  },
  {
    "text": "त्यक्त्वा देवान् स्त्रियं तां तु हर्तुकामा हतौजसः ।\nतेन पापेन मुह्यन्तः संशक्तास्ते ततोऽब्रुवन्॥१८.४२॥"
  },
  {
    "text": "स्त्रोरत्नमेतत् त्रैलोक्ये सारं नो यदि वै भवेत् ।\nकृतकृत्यास्ततः सर्व इति नो भावितं मनः॥१८.४३॥"
  },
  {
    "text": "तस्मात् सर्वे समुत्क्षिप्य शिविकायां सुरार्दनाः ।\nआरोप्य स्वमधिष्ठानं नयाम इति निश्चिताः॥१८.४४॥"
  },
  {
    "text": "गर्ग उवाच"
  },
  {
    "text": "सानुरागास्ततस्ते तु प्रोक्ताश्चेत्त्थं परस्परम् ।\nतस्य तां योषितं साध्वीं समुत्क्षिप्य स्मरार्दिताः॥१८.४५॥"
  },
  {
    "text": "शिविकायां समारोप्य सहिता दैत्यदानवाः ।\nशिरः सु शिविकां कृत्वा स्वस्थानाभिमुखं ययुः॥१८.४६॥"
  },
  {
    "text": "दत्तात्रेयस्ततो देवान् विहस्येदमथाब्रवीत् ।\nदिष्ट्या वर्धथ दैत्यानामेषा लक्ष्मीः शिरोगता ।\nसप्त सथानान्यतिक्रान्ता नवमन्यमुपैष्यति॥१८.४७॥"
  },
  {
    "text": "देवा ऊचुः"
  },
  {
    "text": "कथयस्व जगन्नाथ ! केषु स्थानेष्वस्थिता ।\nपुरुषस्य फलं किं वा प्रयच्छत्यथ नश्यति॥१८.४८॥"
  },
  {
    "text": "दत्तात्रेय उवाच"
  },
  {
    "text": "नृणां पदे स्थिता लक्ष्मीर्निलयं सम्प्रयच्छति ।\nसक्थ्न्योश्च संस्थिता वस्त्रं तथा नानाविधं वसु॥१८.४९॥"
  },
  {
    "text": "कलात्रञ्च गुह्यसंस्था क्रोडस्थापत्यदायिनी ।\nमनोरथान् पूरयति पुरुषाणां हृदि स्थिता॥१८.५०॥"
  },
  {
    "text": "लक्ष्मीर्लक्ष्मीवतां श्रेष्ठा कण्ठस्था कण्ठभूषणम् ।\nअभीष्टबन्धुदारैश्च तथाश्लेषं प्रवासिभिः॥१८.५१॥"
  },
  {
    "text": "सृष्टानुवाक्यलावण्यमाज्ञामवितथां तथा ।\nमुखसंस्था कवित्वञ्च यच्छत्युदधिसम्भवा॥१८.५२॥"
  },
  {
    "text": "शिरोगता सन्त्यजति ततोऽन्यं याति चाश्रयम् ।\nसेयं शिरोगता चैतान् परित्यक्ष्यति साम्प्रतम्॥१८.५३॥"
  },
  {
    "text": "प्रगृह्यास्त्राणि बध्यन्तां तस्मादेते सुरारयः ।\nन भेतव्यं भृशञ्चैते मया निस्तेजसः कृताः ।\nपरदारावमर्षाच्च दग्धपुण्या हतौजसः॥१८.५४॥"
  },
  {
    "text": "ततस्ते विविधैरस्त्रैर्वध्यमानाः सुरारयः ।\nमूध्नि लक्ष्म्या समाक्रान्ता विनेशुरिति नः श्रुतम्॥१८.५५॥"
  },
  {
    "text": "लक्ष्मीश्चीत्पत्य सम्प्राप्ता दत्तात्रेयं महामुनिम् ।\nस्तूयमाना सुरैः सर्वैर्दैत्यनाशान्मुदान्वितैः॥१८.५६॥"
  },
  {
    "text": "प्रणिपत्य ततो देवा दत्तात्रेयं मनीषिणम् ।\nनाकपृष्ठमनुप्राप्ता यथापूर्वं गतज्वराः॥१८.५७॥"
  },
  {
    "text": "तथा त्वमपि रोजेन्द्र ! यदीच्छसि यथेप्सितम् ।\nप्राप्तुमैश्वर्यमतुलं तूर्णमाराधयस्व ताम्॥१८.५८॥"
  },
  {
    "text": "इति श्रीमार्कण्डेयपुराणेठगर्गवाक्यम्ऽ नामाष्टादशोऽध्यायः"
  },
  {
    "text": "19(17)\nएकोनविंशोऽध्यायः"
  },
  {
    "text": "पुत्र उवाच"
  },
  {
    "text": "इत्यृषेर्वचनं श्रुत्वा कार्तवीर्यो नरेश्वरः ।\nदत्तात्रेयाश्रमं गत्त्वा तं भक्त्या समपूजयत्॥१९.१॥"
  },
  {
    "text": "पादसंवाहनाद्येन मध्वाद्याहरणेन च ।\nस्त्रक्चन्दनादिगन्धाम्बु-फलाद्यनयनेन च॥१९.२॥"
  },
  {
    "text": "तथान्नसाधनैस्तस्य उच्छिष्टापोहनेन च ।\nपरितुष्टो मुनिर्भूतं तमुवाच तथैव सः॥१९.३॥"
  },
  {
    "text": "यथैवोक्ताः पुरा देवा मद्यभोगादिकुत्सनम् ।\nस्त्री चेयं मम पार्श्वस्थेत्येतद्भोगाच्च कुत्सितम्॥१९.४॥"
  },
  {
    "text": "सदैवाहं न मामेवमुपरोद्धुं त्वमर्हसि ।\nअशक्तमुपकाराय शक्तमाराधयस्व भोः॥१९.५॥"
  },
  {
    "text": "जड उवाच"
  },
  {
    "text": "तेनैवमुक्तो मुनिना स्मृत्वा गर्गवचश्च तत् ।\nप्रत्युवाच प्रणम्यैनं सार्तवीर्यार्जुनस्तदा॥१९.६॥"
  },
  {
    "text": "अर्जुन उवाच"
  },
  {
    "text": "किं मां मोहयसे देव ! स्वां मायां समुपाश्रितः ।\nअनघस्त्वं तथैवेयं देवी सर्वभवारणिः॥१९.७॥"
  },
  {
    "text": "इत्युक्तः प्रीतिमान् देवस्ततस्तं प्रत्युवाच ह ।\nकार्तवीर्यं महाभागं वशीकृतमहीतलम्॥१९.८॥"
  },
  {
    "text": "वरं वृणीष्व गुह्यं मे यत् त्वया समुदीरितम् ।\nतेन तुष्टिः परा जाता त्वय्यद्य मम पार्थिव॥१९.९॥"
  },
  {
    "text": "ये च मां पूजयिष्यन्ति गन्धमाल्यादिभिर्नराः ।\nमांसमद्योपहारैश्च मिष्टान्नैश्चाज्यसंयुतैः॥१९.१०॥"
  },
  {
    "text": "लक्ष्मीसमेतं गीतैश्च ब्राह्मणानां तथार्च्चनैः ।\nवाद्यैर्मनोरमैर्वोणा-वेणु-शङ्कादिभिस्तथा॥१९.११॥"
  },
  {
    "text": "तेषामहं परां तुष्टिं पुत्रदारधनादिकम् ।\nप्रदास्याम्यवघातञ्च हनिष्याम्यवमन्यताम्॥१९.१२॥"
  },
  {
    "text": "स त्वं वरय भद्रं ते वरं यन्मसेप्सितम् ।\nप्रसादसुमुखस्तेऽहं गुह्यनामप्रकीर्तनात्॥१९.१३॥"
  },
  {
    "text": "कार्तवीर्य उवाच"
  },
  {
    "text": "यदि देव प्रसन्नस्त्वं तत् प्रयच्छर्धिमुत्तमाम् ।\nयया प्रजाः पालयेऽहं न चाधर्ममवाप्नुयाम्॥१९.१४॥"
  },
  {
    "text": "परानुसरणे ज्ञानमप्रतिद्वन्द्वतां रणे ।\nसहस्रमाप्तुमिच्छामि बाहूनां लघुतागुणम्॥१९.१५॥"
  },
  {
    "text": "असङ्गा गतयः सन्तु शैलाकाशाम्बु-भूमिषु ।\nपातालेषु च सर्वेषु वधश्चाप्यधिकान्नरात्॥१९.१६॥"
  },
  {
    "text": "तथोन्मार्गप्रवृत्तस्य चास्तु सन्मार्गदेशकः ।\nसन्तु मेऽतिथयः श्लाघ्या वित्तदाने तथाक्षये॥१९.१७॥"
  },
  {
    "text": "अनष्टद्रव्यता राष्ट्रे ममानुस्मरणेन च ।\nत्वयि भक्तिर्ममैवास्तु नित्यमव्यभिचारिणी॥१९.१८॥"
  },
  {
    "text": "दत्तात्रेय उवाच"
  },
  {
    "text": "यत्र ते कीर्तिताः सर्वे तान् वरान् समवाप्स्यसि ।\nमत्प्रसादाच्च भविता चक्रवर्तो त्वमीश्वरः॥१९.१९॥"
  },
  {
    "text": "जड उवाच"
  },
  {
    "text": "प्रणिपत्य ततस्तस्मै दत्तात्रेयाय सोऽर्जुनः ।\nआनाय्य प्रकृतीः सम्यगभिषेकमगृह्णत॥१९.२०॥"
  },
  {
    "text": "आघोषयामास तदा स्थितो राज्ये स हैहयः ।\nदत्तात्रेयात् परामृद्धिमवाप्यातिबलान्वितः॥१९.२१॥"
  },
  {
    "text": "अद्यप्रभृति यः शस्त्रं मामृतेऽन्यो ग्रहीष्यति ।\nहन्तव्यः स मया दस्युः परिहंसारतोऽपि वा॥१९.२२॥"
  },
  {
    "text": "इत्याज्ञप्तेन तद्राष्ट्रे कश्चिदायुधधृङ्नरः ।\nतमृते पुरुषव्याघ्रं बभूवोरुपराक्रमः॥१९.२३॥"
  },
  {
    "text": "स एव ग्रामपालोऽभूत् पशुपालः स एव च ।\nक्षेत्रपालः स एवासीद् द्विजातीनाञ्च रक्षिता॥१९.२४॥"
  },
  {
    "text": "तपस्विनां पालयिता सार्थपालस्तु सोऽभवत् ।\nद्स्यु-व्यालाग्रि-शस्त्रादि-भयेष्वब्धौ निमज्जताम्॥१९.२५॥"
  },
  {
    "text": "अन्यासु चैव मग्रानामापत्सु परवीरहा ।\nस एव संस्मृतः सद्यः समुद्धर्ताभवन्नृणाम्॥१९.२६॥"
  },
  {
    "text": "अनष्टद्रव्यता चासीत् तस्मिन् शासति पार्थिवे ।\nतेनेष्टं बहुभिर्यज्ञैः समाप्तवरदक्षिणैः॥१९.२७॥"
  },
  {
    "text": "तेनैव च तपस्तप्तं संग्रामेष्वभिचेष्टितम् ।\nतस्यार्धिमतिमानञ्च दृष्ट्वा प्राहाङ्गिरा मुनिः॥१९.२८॥"
  },
  {
    "text": "न नूनं कार्तवीर्यस्य गतिं यास्यन्ति पार्थिवाः ।\nयज्ञैर्दानैस्तपोभिर्वा संग्रामे चातिचेष्चितैः॥१९.२९॥"
  },
  {
    "text": "दत्तात्रेयाद्दिन् यस्मिन् स प्रापर्धि नरेश्वरः ।\nतस्मिंस्तस्मिन् दिने यागं दत्तात्रेयस्य सोऽकरोत्॥१९.३०॥"
  },
  {
    "text": "तत्रैव च प्रजाः सर्वास्तस्मिन्नहनि भूपतेः ।\nतस्यर्धि परमां दृष्ट्वा यागं चक्रुः समाधिना॥१९.३१॥"
  },
  {
    "text": "इत्येतत् तस्य माहात्म्यं दत्तात्रेयस्य धीमतः ।\nविष्णोश्चराचरगुरोरनन्तस्य महात्मनः॥१९.३२॥"
  },
  {
    "text": "प्रादुर्भावाः पुराणेषु कथ्यन्ते शार्ड्गधन्विनः ।\nअनन्तस्याप्रमेयस्य शङ्ख-चक्र-गदाभृतः॥१९.३३॥"
  },
  {
    "text": "एतस्य परमं रूपं यश्चिन्तयति मानवः ।\nस सुखी स च संसारात् समुत्तीर्णोऽचिराद्भवेत्॥१९.३४॥"
  },
  {
    "text": "सदैव वैष्णवानाञ्च भक्त्याहं सुलभोऽस्मि भोः ।\nइत्येवं यस्य वै वाचस्तं कथं नाश्रयेज्जनः॥१९.३५॥"
  },
  {
    "text": "अधर्मस्य विनाशाय धर्माचारार्थमेव च ।\nअनादिनिधनो देवः करोति स्थिति-पालनम्॥१९.३६॥"
  },
  {
    "text": "तथैव जन्म चाख्यातमलर्कं कथयामि ते ।\nतथा च योगः कथितो दत्तात्रेयेण तस्य वै ।\nपितृभक्तस्य राजर्षेरलर्कस्य महात्मनः॥१९.३७॥"
  },
  {
    "text": "इति श्रीमार्कण्डेयपुराणे दत्तात्रेयीये ऊनविंशोऽध्यायः"
  },
  {
    "text": "20(18)"
  },
  {
    "text": "विंशोऽध्यायः"
  },
  {
    "text": "जड उवाच"
  },
  {
    "text": "प्राग्बभूव महावीर्यः शत्रुजिन्नाम पार्थिवः ।\nतुतोष यस्य यज्ञेषु सोमावाप्त्या पुरन्दरः॥२०.१॥"
  },
  {
    "text": "तस्यात्मजो महावीर्यो बभूवारिविदारणः ।\nबुद्धि-विक्रम-लावण्यैर्गुरुशक्राश्विभिः समः॥२०.२॥"
  },
  {
    "text": "स समानवयो-बुद्धि-सत्त्व-विक्रम-चेष्टितैः ।\nनृपपुत्रो नृपसुतैर्नित्यमास्ते समावृतः॥२०.३॥"
  },
  {
    "text": "कदाचिच्छास्त्रसम्भार-विवेककृतनिश्चयः ।\nकदाचित् काव्यसंलाप-गीत-नाटकसम्भवैः॥२०.४॥"
  },
  {
    "text": "तथैवाक्षविनोदैश्च शस्त्रास्त्रविनयेषु च ।\nयोग्यानि युद्धनागाश्व-स्यन्दनाभ्यासतत्परः॥२०.५॥"
  },
  {
    "text": "रेमे नरेन्द्रपुत्रोऽसौ नरेन्द्रतनयैः सह ।\nयथैव हि दिवा तद्वद्रात्रवपि मुदा युतः॥२०.६॥"
  },
  {
    "text": "तेषां तु क्रीडतां तत्र द्विज-भूप-विशां सुताः ।\nसमानवयसः प्रीत्या रन्तुमायान्त्यनेकशः॥२०.७॥"
  },
  {
    "text": "कस्यचित्त्वथ कालस्य नागलोकान्महीतलम् ।\nकुमारावागतौ नागौ पुत्रावश्वतरस्य तु॥२०.८॥"
  },
  {
    "text": "ब्रह्मरूपप्रतिच्छन्नौ तरुणौ प्रियदर्शनौ ।\nतौ तैर्नृपसुतैः सार्धं तथैवान्यैर्द्विजन्मभिः॥२०.९॥"
  },
  {
    "text": "विनोदैर्विविधैस्तत्र तस्थतुः प्रीतिसंयुतौ ।\nसर्व च ते नृपसुतास्ते च ब्रह्मविशां सुताः॥२०.१०॥"
  },
  {
    "text": "नागराजात्मजौ तौ च स्त्रानसंवाहनादिकम् ।\nवस्त्रगन्धानुसयुक्तां चक्रुर्भागभुजिक्रियाम्॥२०.११॥"
  },
  {
    "text": "अहन्यहन्यनुप्राप्ते तौ च नागकुमारकौ ।\nआजग्मतुर्मुदा युक्तौ प्रीत्या सूनोर्महीपतेः॥२०.१२॥"
  },
  {
    "text": "स च ताभ्यां नृपसुतः परं निर्वाणमाप्तवान् ।\nविनोदैर्विविधैर्हास्य-संलापादिभिरेव च॥२०.१३॥"
  },
  {
    "text": "विना ताभ्यां न बुभुजे न सस्त्रौ न पपौ मधु ।\nन रराम न जग्राह शास्त्राण्यात्मगुणर्धये॥२०.१४॥"
  },
  {
    "text": "रसातले च तौ रात्रिं विना तेन महात्मना ।\nनिश्वासपरमौ नीत्वा जग्मतुस्तं दिने दिने॥२०.१५॥"
  },
  {
    "text": "मर्त्यलोके परा प्रीतिर्भवतोः केन पुत्रकौ ।\nसहेति पप्रच्छ पिता तावुभौ नागदारकौ॥२०.१६॥"
  },
  {
    "text": "दृष्टयोरत्र पाताले बहूनि दिवसानि मे ।\nदिवा रजन्यामेवोभौ पश्यामि प्रियदर्शनौ॥२०.१७॥"
  },
  {
    "text": "जड उवाच"
  },
  {
    "text": "इति पित्रा स्वयं पृष्टौ प्रणिपत्य कृताञ्जली ।\nप्रत्यूचतुर्महाभागावुरगाधिपतेः सुतौ॥२०.१८॥"
  },
  {
    "text": "पुत्रावूचतुः"
  },
  {
    "text": "पुत्रः शत्रुजितस्तात नाम्ना ख्यात ऋतध्वजः ।\nरूपवानार्जवोपेतः शूरो मानी प्रियंवदः॥२०.१९॥"
  },
  {
    "text": "अनापृष्टकथो वाग्ग्मी विद्वान् मैत्रो गुणाकरः ।\nमान्यमानयिता धीमान् ह्रीमान् विनयभूषणः॥२०.२०॥"
  },
  {
    "text": "तस्योपचारसम्प्रीति-सम्बोगापहृतं मनः ।\nनागलोके भुवर्लोके न रतिं विन्दते पितः॥२०.२१॥"
  },
  {
    "text": "तद्वियोगेन नस्तात ! न पातालञ्च शीतलम् ।\nपरितापाय तत्सङ्गादाह्लादाय रविर्दिवा॥२०.२२॥"
  },
  {
    "text": "पितोवाच"
  },
  {
    "text": "पुत्रः पुण्यवतो धन्यः स यस्यैवं भविद्विधैः ।\nपरोक्षस्यापि गुणिभैः क्रियते गुणकीर्तनम्॥२०.२३॥"
  },
  {
    "text": "सन्ति शास्त्रविदोऽशीलाः सन्ति मूर्खाः सुशीलिनः ।\nशास्त्रशीले समं मन्ये पुत्रौ धन्यतरन्तु तम्॥२०.२४॥"
  },
  {
    "text": "तस्य मित्रगुणान् मित्राण्यमित्राश्च पराक्रमम् ।\nकथयन्ति सदा सत्सु पुत्रवांस्तेन वै पिता॥२०.२५॥"
  },
  {
    "text": "तस्योपकारिणः कच्चिद् भवद्भ्यामभिवाञ्छितम् ।\nकिञ्चिन्निष्पादितं वत्सौ परितोषाय चेतसः॥२०.२६॥"
  },
  {
    "text": "स धन्यो जीवितं तस्य तस्य जन्म सुजन्मनः ।\nयस्यार्थिनो न विमुखा मित्रार्थो न च दुर्बलः॥२०.२७॥"
  },
  {
    "text": "मद्गृहे यद् सुवर्णादि रत्नं वाहनमासनम् ।\nयच्चान्यत् प्रीतये तस्य तद्देयमविशङ्कया॥२०.२८॥"
  },
  {
    "text": "धिक् तस्य जीवितं पुंसो मित्राणामुपकारिणाम् ।\nप्रतिरूपमकुर्वन् यो जीवामीत्यवगच्छति॥२०.२९॥"
  },
  {
    "text": "उपकारं सुहृद्वर्गे योऽपकारञ्च शत्रुषु ।\nनृमेघो वर्षति प्राज्ञास्तस्येच्छन्ति सदोन्नतिम्॥२०.३०॥"
  },
  {
    "text": "पुत्रावूचतुः"
  },
  {
    "text": "किं तस्य कृतकृत्यस्य कर्तुं शक्येत केनचित् ।\nयस्य सर्वार्थिनो गेहे सर्वकामैः सदार्च्चिताः॥२०.३१॥"
  },
  {
    "text": "यानि रत्नानि तद्गेहे पाताले तानि नः कुतः ।\nवाहनासनयानानि भूषणान्यम्बराणि च॥२०.३२॥"
  },
  {
    "text": "विज्ञानं तत्र यच्चास्ति तदन्यत्र न विद्यते ।\nप्राज्ञानामप्यसौ तात सर्वसन्देहहृत्तमः॥२०.३३॥"
  },
  {
    "text": "एकं तस्यास्ति कर्तव्यमसाध्यं तच्च नौ मतम् ।\nहिरण्यगर्भ-गोविन्द-शर्वादीनीश्वरादृते॥२०.३४॥"
  },
  {
    "text": "पितोवाच"
  },
  {
    "text": "पथापि श्रोतुमिच्छामि तस्य यद् कार्यमुत्तमम् ।\nअसाध्यमथवा साध्यं किं वासाध्यं विपश्चिताम्॥२०.३५॥"
  },
  {
    "text": "देवत्वममरेशत्वं तत्पूज्यत्वञ्च मानवाः ।\nप्रयान्ति वाञ्छितं वान्यद् दृढं ये व्यवसायिनः॥२०.३६॥"
  },
  {
    "text": "नाविज्ञातं न चागम्यं नाप्राप्यं दिवि चेह वा ।\nउद्यतानां मनुष्याणां यतचित्तेन्द्रियात्मनाम्॥२०.३७॥"
  },
  {
    "text": "योजनानां सहस्राणि व्रजन् याति पितीलिकः ।\nअगच्छन् वैनतेयोऽपि पादमेकं न गच्छति॥२०.३८॥"
  },
  {
    "text": "क्व भूतलं क्व च ध्रौव्यं स्थानं यत् प्राप्तवान् ध्रुवः ।\nउत्तानपादनृपतेः पुत्रः सन् भूमिगोचरः॥२०.३९॥"
  },
  {
    "text": "तत् कथ्यतां महाभाग कार्यवान् येन पुत्रकौ ।\nस भूपालसुतः साधुर्येनानृण्यं भवेत वाम्॥२०.४०॥"
  },
  {
    "text": "पुत्रावूचतुः"
  },
  {
    "text": "तेनाख्यातमिदं तात पूर्ववृतं महात्मना ।\nकौमारके यथा तस्य वृतं सद्वृत्तशालिनः॥२०.४१॥"
  },
  {
    "text": "तन्तु शत्रुजितं तात पूर्वं कश्चिदिद्वजोत्तमः ।\nगालवोऽभ्यागमद्धीमान् गृहीत्वा तुरगोत्तमम्॥२०.४२॥"
  },
  {
    "text": "प्रत्युवाच च राजानं समुपेत्याश्रमं मम ।\nकोऽपि दैत्याधमो राजन् विध्वंसयति पापकृत्॥२०.४३॥"
  },
  {
    "text": "तत्तद्रूपं समास्थाय सिंहेभ-वनचारिणाम् ।\nअन्येषाञ्चाल्पकायानामहर्निशमकारणात्॥२०.४४॥"
  },
  {
    "text": "समाधिध्यानयुक्तस्य मौनव्रतरतस्य च ।\nतथा करोति विघ्रानि यथा चलति मे मनः॥२०.४५॥"
  },
  {
    "text": "दग्धं कोपाग्निना सद्यः समर्थस्त्वं वयं न तु ।\nदुः खार्जितस्य तपसो व्ययमिच्छामि पार्थिव॥२०.४६॥"
  },
  {
    "text": "एकदा तु मया राजन्नतिनिर्विण्णचेतसा ।\nतत् क्लेशितेन निश्वासो निरीक्ष्यासुरमुज्झितः॥२०.४७॥"
  },
  {
    "text": "ततोऽम्बरतलात् सद्यः पतितोऽयं तुरङ्गमः ।\nवाक् चाशरीरिणी प्राह नरनाथ शृणुष्व ताम्॥२०.४८॥"
  },
  {
    "text": "अश्रान्तः सकलं भूमेर्वलयं तुरगोत्तमः ।\nसमर्थः क्रान्तुमर्केण तवायं प्रतिपादितः॥२०.४९॥"
  },
  {
    "text": "पातालाम्बरतोयेषु न चास्य विहता गतिः ।\nसमस्तदिक्षु व्रजतो न भङ्गः पर्वतेष्वपि॥२०.५०॥"
  },
  {
    "text": "यतो भूवलयं सर्वमश्रान्तोऽयं चरिष्यति ।\nअतः कुवलयो नाम्ना ख्यातिं लोके प्रयास्यति॥२०.५१॥"
  },
  {
    "text": "क्लिश्यत्यहर्निशं पापो यश्च त्वां दानवाधमः ।\nतमप्येनं समारुह्य द्विजश्रेष्ठ हनिष्यति॥२०.५२॥"
  },
  {
    "text": "शत्रुजिन्नाम भूपालस्तस्य पुत्र ऋतध्वजः ।\nप्राप्यैतदश्वरत्नञ्च ख्यातिमेतेन यास्यति॥२०.५३॥"
  },
  {
    "text": "सोऽहं त्वां समनुप्राप्तस्तपसो विघ्रकारिणम् ।\nतं निवारय भूपाल भागभाङ्नृपतिर्यतः॥२०.५४॥"
  },
  {
    "text": "तदेतश्वरत्नं ते मया भूप निवेदितम् ।\nपुत्रमाज्ञापय तथा यथा धर्मो न लुप्यते॥२०.५५॥"
  },
  {
    "text": "स तस्य वचनाद्राजा तं वै पुत्रमृतध्वजम् ।\nतमश्वरत्नमारोप्य कृतकौतुकमङ्गलम्॥२०.५६॥"
  },
  {
    "text": "अप्रेषयत धर्मात्मा गालवेन समं तदा ।\nस्वमाश्रमपदं सोऽपि तमादाय ययौ मुनिः॥२०.५७॥"
  },
  {
    "text": "इति श्रीमार्कण्डेयपुराणे पिता-पुत्रसंवादे कुवलयाश्वीयोऽ नाम विंशोऽध्यायः"
  }
]
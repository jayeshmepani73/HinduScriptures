[
  {
    "text": "96\nअथ षण्णवतितमोऽध्यायः\nअग्निस्तोत्रनामवर्णनम्\nमार्कण्डेय उवाच\nततः परं तु भौत्यस्य समुत्पत्तिं निशामय ।\nदेवानृषींस्तथा पुत्रांस्तथैव वसुधाधिपान् । । १\nबभूवाङ्गिरसः शिष्यो भूतिर्नाम्नातिकोपनः ।\nचण्डशापप्रदोऽल्पेऽर्थे मुनिरागस्यसौम्यवाक् । । २\nतस्याश्रमे मातरिश्वा न ववावतिनिष्ठुरम् ।\nनातितापं रविश्चक्रे पर्जन्यो नातिकर्दमम् । । ३\nनातिशीतं च शीतांशुः परिपूर्णोऽपि रश्मिभिः ।\nचकार भीत्या वै तस्य कोपनस्यातितेजसः । । ४\nऋतवश्च क्रमं त्यक्त्वा वृक्षेष्वाश्रमजन्मसु ।\nतस्य पुष्पफलं चक्रुराज्ञया सार्वकालिकम् । । ५\nऊहुरापश्च छन्देन तस्याश्रमसमीपगाः ।\nकमण्डलुगताश्चैव तस्य भीता महात्मनः । । ६\nनातिक्तेशसहो विप्रः सोऽभवत्कोपनो भृशम् ।\nअपुत्रश्च महाभागः स तपस्यकरोन्मनः । । ७\nपुत्रकामो यताहारः शीतवातानलाहतः ।\nतपस्यामि विचिन्त्येति तपस्येव मनो दधे । । ८\nतस्येन्दुर्नातिशीताय नातितापाय भास्करः ।\nअभवन्मातरिश्वा च ववौ नाति महामुने । । ९\nआपीड्यमानो द्वन्द्वैश्च स भूतिर्मुनिसत्तमः ।\nअनवाप्याभिलाषं तं तपसः सन्यवर्त्तत । । 96.१०\nतस्य भ्राता सुवर्च्चाऽभूद्यज्ञे तेनाभिमन्त्रितः ।\nयियासुः शान्तिनामानं शिष्यमाह महामतिम् । । ११\nप्रशान्तमक्षप्रतिमं विनीतं गुरुकर्मणि ।\nसदोद्युक्तं शुभाचारमुदारं मुनिसत्तमम् । । १२\nभूतिरुवाच\nअहं यज्ञं गमिष्यामि भ्रातुः शान्ते सुवर्चसः ।\nतेनाहूतस्त्वया चेह यत्कर्त्तव्यं शृणुष्व तत् । । १३\nअतिजागरणं वह्नेस्त्वया कार्यं ममाश्रमे ।\nतथा त्वया प्रयत्नेन यथाग्निर्न शमं व्रजेत् । । १४\nमार्कण्डेय उवाच\nइत्याज्ञाप्य तथेत्युक्तो गुरुः शिष्येण शान्तिना ।\nजगाम यज्ञं तं भ्रातुराहूतः स यवीयसः । । १५\nस च शान्तिर्वनाद्यावत्समित्पुष्पफलादिकम् ।\nउपानयति भूत्यर्थं गुरोस्तस्य महात्मनः । । १६\nअन्यच्च कुरुते कर्म गुरुभक्तिवशानुगः ।\nप्रशान्तस्तावदनलो योऽसौ भूतिपरिग्रहः । । १७\nतं दृष्ट्वा सोऽनलं शान्तं शान्तिरत्यन्तदुःखितः ।\nभीतश्च भूतेर्बहुधा चिन्तामाप महामतिः । । १८\nकिं करोमि कथं वात्र भविता गमनं गुरोः ।\nमयाद्य प्रतिपत्तव्यं किं कृते सुकृतं भवेत् । । १९\nप्रशान्ताग्निमिमं धिष्ण्यं यदि पश्यति मे गुरुः ।\nततो मां विषमे ह्यद्य व्यसने सन्नियोक्ष्यति । । 96.२०\nयद्यन्यमग्निमत्राहमग्निस्थाने करोमि तत् ।\nसर्वप्रत्यक्षदृग्भस्म सोऽवश्यं मां करिष्यति । । २१\nसोऽहं पापो गुरोस्तस्य निमित्तं कोपशापयोः ।\nतथात्मानं न शोचामि यथा पापं कृतं गुरोः । । २२\nदृष्ट्वा प्रशान्तमनलं नूनं शप्स्यति मां गुरुः ।\nयथा वा पावकः क्रुद्धस्तथा वीर्यो हि स द्विजः । । २३\nयस्य प्रभावाद्बिभ्यन्ते देवास्तिष्ठन्ति शासने ।\nकृतागसं स मां युक्त्या कया नो धर्षयिष्यति । । २४\nमार्कण्डेय उवाच\nबहुधैवं विचिन्त्यासौ भीतस्तस्य सदा गुरोः ।\nययौ मतिमतां श्रेष्ठः शरणं जातवेदसम् । । २५\nस चकार तदा स्तोत्रं सप्तर्च्चेर्यतमानसः ।\nस चैकचित्तो मेदिन्यां न्यस्तजानुः कृताञ्जलिः । । २६\nशान्तिरुवाच\nओं नमः सर्वभूतानां साधनाय महात्मने ।\nएकद्विपञ्चधिष्ण्याय राजसूये षडात्मने । २७\nनमः समस्तदेवानां वृत्तिदाय सुवर्चसे ।\nशुक्ररूपाय जगतामशेषाणां स्थितिप्रदः । । २८\nत्वं मुखं सर्वदेवानां त्वयात्तं भगवन्हविः ।\nप्रीणयस्यखिलान्देवांस्त्वत्प्राणाः सर्वदेवताः । । २९\nहुतं हविस्त्वय्यनल मेधत्वमुपगच्छति ।\nततश्च जलरूपेण परिणाममुपैति यत् । । 96.३०\nतेनाखिलौषधीजन्म भवत्यनिलसारथे ।\nऔषधीभिरशेषाभिः सुखं जीवन्ति जन्तवः । । ३१\nवितन्वते नरा यज्ञांस्त्वत्सृष्टास्वोषधीषु च ।\nयज्ञैर्देवास्तथा  दैत्यास्तद्वद्रक्षांसि पावक । । ३२\nआप्याय्यन्ते च ते यज्ञास्त्वदाधारा हुताशन ।\nअतः सर्वस्य योनिस्त्वं वह्ने सर्वमयस्तथा । । ३३\nदेवता दानवा यक्षा दैत्या गन्धर्वराक्षसाः ।\nमानुषाः पशवो वृक्षा मृगपक्षिसरीसृपाः । । ३४\nआप्याय्यन्ते त्वया सर्वे संवर्ध्यन्ते च पावक ।\nत्वत्त एवोद्भवं यान्ति त्वय्यन्ते च तथा लयम् । । ३५\nअपः सृजसि देवत्वं त्वमत्सि पुनरेव ताः ।\nपच्यमानास्त्वया ताश्च प्राणिनां पुष्टिकारणम् । । ३६\nदेवेषु तेजोरूपेण कान्त्या सिद्धेष्ववस्थितः ।\nविषरूपेण नागेषु वायुरूपः पतत्त्रिषु । । ३७\nमनुजेषु भवान्क्रोधो मोहः पक्षिमृगादिषु ।\nअवष्टम्भोऽसि तरुषु काठिन्यं त्वं महीं प्रति । । ३८\nजले द्रवस्त्वं भगवाञ्जवरूपी तथाऽनिले ।\nव्यापित्वेन तथैवाग्ने नभसि त्वं व्यवस्थितः । । ३९\nत्वमग्ने सर्वभूतानामन्तश्चरसि पालयन् ।\nत्वामेकमाहुः कवयस्त्वामाहुस्त्रिविधः पुनः । । 96.४०\nत्वामष्टधा कल्पयित्वा यज्ञवाहमकल्पयन् ।\nत्वया सृष्टमिदं विश्वं वदन्ति परमर्षयः । । ४१\nत्वामृते हि जगत्सर्वं सद्यो नश्येद्धुताशन ।\nतुभ्यं कृत्वा द्विजः पूजां स्वकर्मविहितां गतिम् । । ४२\nप्रयान्ति हव्यकव्याद्यैः स्वधास्वाहाभ्युदीरणात् ।\nपरिणामात्मवीर्याणि प्राणिनाममरार्चित । । ४३\nदहन्ति सर्वभूतानि ततो निष्क्रम्य हेतयः ।\nजातवेदस्त्वयैवेदं विश्वं सृष्टं महाद्युते । । ४४\nतवैव वैदिकं कर्म सर्वभूतात्मकं जगत् ।\nनमस्तेऽनल पिङ्गाक्ष नमस्तेऽस्तु हुताशन । । ४५\nपावकाद्य नमस्तेऽस्तु नमस्ते हव्यवाहन ।\nत्वमेव सर्वभूतानां पावनाद्विश्वपावनः । ।\nत्वमेव भुक्तपीतानां पाचनाद्विश्वपाचकः । । ४६\nसस्यानां पाककर्त्ता त्वं पोष्टा त्वं जगतस्तथा ।\nत्वमेव मेघस्त्वं वायुस्त्वं बीजं सस्यहेतुकम् । । ४७\nपोषाय सर्वभूतानां भूतभव्यभवो ह्यसि ।\nत्वं ज्योतिः सर्वभूतेषु त्वमादित्यो विभावसुः । । ४८\nत्वमहस्त्वं तथा रात्रिरुभे सन्ध्ये तथा भवान् ।\nहिरण्यरेतास्त्वं वह्ने हिरण्योद्भवकारणम् । । ४९\nहिरण्यगर्भश्च भवान्हिरण्यसदृशप्रभः ।\nत्वं मुहूर्त्तं क्षणश्च त्वं त्वं त्रुटिस्त्वं तथा लवः । । 96.५०\nकलाकाष्ठानिमेषादिरूपेणासि जगत्प्रभो ।\nत्वमेतदखिलं कालः परिणामात्मको भवान् । । ५१\nया जिह्वा भवतः काली कालनिष्ठाकरी प्रभो ।\nतया नः पाहि पापेभ्य ऐहिकाच्च महाभयात् । । ५२\nकराली नाम या जिह्वा महाप्रलयकारणम् ।\nतया नः पाहि पापेभ्य ऐहिकाच्च महाभयात् । । ५३\nमनोजवा च या जिह्वा लघिमागुणलक्षणा ।\nतया नः पाहि पापेभ्य ऐहिकाच्च महाभयात् । । ५४\nकरोति कामं भूतेभ्यो या ते जिह्वा सुलोहिता ।\nतया नः पाहि पापेभ्य ऐहिकाच्च महाभयात् । । ५५\nसुधूम्रवर्णा या जिह्वा प्राणिनां रोगदायिका ।\nतया नः पाहि पापेभ्य ऐहिकाच्च महाभयात् । । ५६\nस्फुलिङ्गिनी च या जिह्वा यतः सकलपुद्गलाः ।\nतया नः पाहि पापेभ्य ऐहिकाच्च महाभयात् । । ५७\nया ते विश्वसृजा जिह्वा प्राणिनां शर्मदायिनी ।\nतया नः पाहि पापेभ्य ऐहिकाच्च महाभयात् । । ५८\nपिङ्गाक्ष लोहितग्रीव कृष्णवर्त्म हुताशन ।\nत्राहि मां सर्वदोषेभ्यः संसारादुद्धरेह माम् । । ५९\nप्रसीद वह्ने सप्तार्चिः कृशानो हव्यवाहन ।\nअग्निपावकशुक्रादिनामाष्टाभिरुदीरितः । । 96.६०\nअग्नेऽग्रे सर्वभूतानां समुत्पत्तिर्विभावसो ।\nप्रसीद हव्यवाहाख्य अभिष्टुत मयाव्यय । । ६१\nत्वमक्षयो वह्निरचिन्त्यरूपः समृद्धिमन्दुष्प्रसहोऽतितीव्रः ।\nतवाव्ययं भीममशेषलोकसंवर्धकं हन्त्यथवातिवीर्यम् । । ६२\nत्वमुत्तमं तत्त्वमशेषसत्त्वहृत्पुंडरीकस्थमनन्तमीड्यम् ।\nत्वया ततं विश्वमिदं चराचरं हुताशनैको बहुधा त्वमत्र । । ६३\nत्वमक्षयः सगिरिवना वसुन्धरा नभः ससोमार्कमहर्दिवाखिलम् ।\nमहोदधेर्जठरगतश्च वाडवो भवान्विभुः पिबति पयांसि पावक । । ६४\nहुताशनस्त्वमिति सदाभिपूज्यसे महाक्रतौ नियमपरैर्महर्षिभिः ।\nअभिष्टुतः पिबसि च सोममध्वरे वषट्कृतान्यपि च हवींषि भूतये । । ६५\nत्वं विप्रैः सततमिहेज्यसे फलार्थं वेदाङ्गेष्वथ सकलेषु गीयसे त्वम् ।\nत्वद्धेतोर्यजनपरायणा द्विजेन्द्रा वेदाङ्गान्यधिगमयन्ति सर्वकाले । । ६६\nत्वं ब्रह्मा यजनपरस्तथैव विष्णुर्भूतेशः सुरपतिरर्यमा जलेशः ।\nसूर्येन्दू सकलसुरासुराश्च हव्यैः सन्तोष्याभिमतफलान्यथाप्नुवन्ति । । ६७\nअर्चिभिः परममहोपघातदुष्टं संस्पृष्टं तव शुचि जायते समस्तम् ।\nस्नानानां परममतीव भस्मना सत्सन्ध्यायां मुनिभिरतीव सेव्यसे तत् । । ६८\nतत्कृत्वा त्रिदिवमवाप्नुवन्ति लोकाः ।\nसद्भक्त्या सुखनियताः समूहगतिम् । । ६९\nप्रसीद वह्ने शुचिनामधेय प्रसीद वायो विमलातिदीक्ते ।\nप्रसीद मे पावक वैद्युताभ प्रसीद हव्याशन पाहि मां त्वम् । 96.७०\nयत्ते वह्ने शिवं रूपं ये च ते सप्त हेतयः ।\nतैः पाहि न स्तुतो देव पिता पुत्रमिवात्मजम् । । ७१\nइति श्रीमार्कण्डेयपुराणे भौत्यमन्वन्तरेऽग्निस्तोत्रं नाम षण्णवतितमोऽध्यायः । ९६ ।\n97\nअथ सप्तनवतितमोऽध्यायः\nसम्पातिवर्णनम्\nमार्कण्डेय उवाच\nएवं स्तुतस्ततस्तेन भगवान्हव्यवाहनः ।\nज्वालामालावृततनुस्तस्यासीदग्रतो मुने । । १\nदेवो विभावसुः प्रीतस्तोत्रेणानेन वै द्विज ।\nतं शान्तिमाह प्रणतं मेघगम्भीरवागथ । । २\nअग्निरुवाच\nपरितुष्टोऽस्मि ते विप्र भक्त्या या ते स्तुतिः कृता ।\nवरं ददामि भवते प्रार्थ्यतां यत्तवेप्सितम् । । ३\nशान्तिरुवाच\nभगवन्कृतकृत्योऽस्मि यत्त्वा पश्यामि रूपिणम् ।\nतथापि भक्तिनम्रस्य भवता श्रूयतां मम । । ४\nभ्रातृयज्ञं गतो देव ममाचार्यो निजाश्रमान् ।\nआगतश्चाश्रमं धिष्ण्यं त्वत्सनाथं स पश्यतु । । ५\nममापराधात्सन्त्यक्तं धिष्ण्यं यत्ते विभावसो ।\nतत्त्वयाधिष्ठितं सोऽद्य पूर्ववत्पश्यतु द्विजः । । ६\nतथान्यदपि मे देव प्रसादं कुरुषे यदि ।\nपुत्रो विशिष्टो भवतु तदपुत्रस्य मे गुरोः । । ७\nतथा च मैत्रीं तनये स करिष्यति मे गुरुः ।\nतथा समस्तसत्त्वेषु भवत्वस्य मनो मृदु । । ८\nयश्च त्वां स्तोष्यतेऽनेन प्रीतिं यातोऽसि मेऽव्यय ।\nस्तोत्रेण तस्य वरदो भवेथा मत्प्रसादितः । । ९\nमार्कण्डेय उवाच\nएतच्छ्रुत्वा वचस्तस्य तमाह द्विजसत्तमम् ।\nस्तोत्रेणाराधितस्तेन गुरुभक्त्या च पावकः । । 97.१०\nअग्निरुवाच\nगुरोरर्थे यतो ब्रह्मन्याचितं ते वरद्वयम् ।\nनात्मार्थं तेन मे प्रीतिस्त्वय्यतीव महामुने । । ११\nभविष्यत्येतदखिलं गुरोर्यत्प्रार्थितं त्वया ।\nमैत्री समस्तभूतेषु पुत्रश्चास्य भविष्यति । । १२\nमन्वन्तराधिपः पुत्रो भौत्यो नाम भविष्यति ।\nमहाबलो महावीर्यो महाप्राज्ञो गुरुस्तव । । १३\nअनेन यश्च स्तोत्रेण स्तोष्यते मां समाहितः ।\nतस्याभिलषितं सर्वं पुण्यं चास्य भविष्यति । । १४\nयज्ञेषु पर्वकालेषु तीर्थेज्याहोमकर्मसु ।\nधर्माय पठतामेतन्मम पुष्टिकरं परम् । । १५\nअहोरात्रकृतं पापं श्रुतमेतत्सकृद्द्विज ।\nनाशयिष्यत्यसन्दिग्धं मम तुष्टिकरं परम् । । १६\nअहोमकालदोषादीनयोग्यैरपि तत्कृतः ।\nये दोषास्तानिदं सद्यः शमयिष्यति संश्रुतम् । । १७\nपौर्णमास्याममावास्यां पर्वस्वन्येषु च स्तवः ।\nममैष संश्रुतो मर्त्यैर्भविता पापनाशनः । । १८\nमार्कण्डेय उवाच\nइत्युक्त्वा भगवानग्निः पश्यतस्तस्य वै मुने ।\nबभूवादर्शनः सद्यो दीपस्थो निर्वृतो यथा । । १९\nस च शान्तिर्गते वह्नौ परितुष्टेन चेतसा ।\nहर्षरोमाञ्चिततनुः प्रविवेशाश्रमं गुरोः । । 97.२०\nजाज्वल्यमानं तत्रासौ गुरुधिष्ण्ये हुताशनम् ।\nददर्श पूर्ववत्प्राप ततः स परमां मुदम् । । २१\nएतस्मिन्नन्तरे सोऽपि गुरुस्तस्य महात्मनः ।\nभ्रातुर्यवीयसो यज्ञादाजगाम स्वमाश्रमम् । । २२\nतस्याग्रतश्च शिष्योऽसौ चक्रे पादाभिवन्दनम् ।\nगृहीतासनपूजश्च तमाह स तदा गुरुः । । २३\nवत्सातिहार्दं त्वयि मे तथान्येषु च जन्तुषु ।\nन वेद्मि किमिदं त्वं चेद्वेत्स्ये तत्कथयाशु मे । । २४\nततः स शान्तिस्तत्सर्वमाचार्याय महामुने ।\nअग्निनाशादिकं विप्रः समाचष्टे यथातथम् । । २५\nतच्छ्रुत्वा स परिष्वज्ये स्नेहार्द्रनयनो गुरुः ।\nशिष्याय प्रददौ वेदान्साङ्गोपाङ्गान्महामुने । । २६\nभौत्यो नाम मनुस्तस्य पुत्रो भूतेरजायत ।\nतस्य मन्वन्तरे देवानृषीन्भूपांश्च मे शृणु । । २७\nभविष्यस्य भविष्यास्तु गदतो मम विस्तरात् ।\nदेवेन्द्रो यश्च भविता तस्य विख्यातकर्मणः । । २८\nचाक्षुषाश्च कनिष्ठाश्च पवित्रा भ्राजिरास्तथा ।\nधारावृकाश्चेत्येते वै पञ्च देवगणाः स्मृताः । । २९\nशुचिरिन्द्रस्तदा तेषां त्रिदशानां भविष्यति ।\nमहाबलो महावीर्यः सर्वैरिन्द्रगुणैर्युतः । । 97.३०\nआग्नीध्रश्चाग्निबाहुश्च शुचिर्मुक्तोऽथ माधवः ।\nशुक्रोऽजितश्च सप्तैते तदा सप्तर्षयः स्मृताः । । ३१\nगुरुर्गभीरो ब्रध्नश्च भरतोऽनुग्रहस्तथा ।\nश्रीमानी च प्रतीरश्च विष्णुः संक्रन्दनस्तथा । । ३२\nतेजस्वी सुबलश्चैव भौत्यस्यैते मनोः सुताः ।\nचतुर्दशं मयैतत्ते मन्वन्तरमुदाहृतम् । । ३३\nश्रुत्वा मन्वन्तराणीत्थं क्रमेण मुनिसत्तम ।\nपुण्यमाप्नोति मनुजस्तथाऽक्षीणां च सन्ततिम् । । ३४\nश्रुत्वा मन्वन्तरं पूर्वं धर्ममाप्नोति मानवः ।\nस्वारोचिषस्य श्रवणात्सर्वकामानवाप्नुते । । ३५\nऔत्तमे धनमाप्नोति ज्ञानमाप्नोति तामसे ।\nरैवते च श्रुते बुद्धिं सुरूपां विन्दते स्त्रियम् । । ३६\nआरोग्यं चाक्षुषे पुंसां श्रुते वैवस्वते बलम् ।\nगुणवत्पुत्रपौत्रांस्तु सूर्यसावर्णिके श्रुते । । ३७\nमाहात्म्यं ब्रह्मसावर्णेर्धर्मसावर्णिके शुभाम् ।\nमतिमाप्नोति मनुजो रुद्रसावर्णिके जयम् । । ३८\nज्ञातिश्रेष्ठो गुणैर्युक्तो दक्षसावर्णिके श्रुते ।\nनिशातयत्यरिबलं रौच्यं श्रुत्वा नरोत्तम । । ३९\nदेवप्रसादमाप्नोति भौत्ये मन्वन्तरे श्रुते ।\nतथाग्निहोत्रं पुत्रांश्च गुणयुक्तानवाप्नुते । । 97.४०\nसर्वाण्यनुक्रमाद्यश्च शृणोति मुनिसत्तम ।\nमन्वन्तराणि तस्यापि श्रूयतां फलमुत्तमम् । । ४१\nतत्र देवानृषीनिन्द्रान्मनूंस्तत्तनयान्नृपान् ।\nश्रुत्वा वंशांश्च सर्वेभ्यः पापेभ्यो विप्रमुच्यते । ४२\nदेवर्षीन्द्रनृपाश्चान्ये ये तन्मन्वन्तराधिपाः ।\nते प्रीयन्ते तथा प्रीता प्रयच्छन्ति शुभां मतिम् । । ४३\nततः शुभां मतिं प्राप्य कृत्वा कर्म तथा शुभम् ।\nशुभां गतिमवाप्नोति यावदिन्द्राश्चतुर्दश । । ४४\nसर्वे स्युर्ऋतवः क्षेम्याः सर्वे सौम्यास्तथा ग्रहाः ।\nभवन्त्यसंशयं श्रुत्वा क्रमान्मन्वन्तरस्थितिम् । । ४५\nइति श्रीमार्कण्डेयपुराणे चतुर्दशमन्वन्तरवर्णनसमाप्तिर्नाम सप्तनवतितमोऽध्यायः । ९७ ।\n98\nअथाष्टनवतितमोऽध्यायः\nवंशानुकीर्तनवर्णनम्\nक्रौष्टकिरुवाच\nभगवन्कथिता सम्यक्त्वया मन्वन्तरस्थितिः ।\nक्रमाद्विस्तरतस्त्वत्तो मया चैवावधारिता । । १\nब्रह्माद्यमखिलं वंशं भूभुजां द्विजसत्तम ।\nश्रोतुं ममेच्छतः सम्यग्भगवन्प्रब्रवीहि मे । । २\nमार्कण्डेय उवाच\nशृणु वत्स नृपाणां त्वमशेषाणां समुद्भवम् ।\nचरितं च जगन्मूलमादौ कृत्वा प्रजापतितम् । । ३\nअयं हि वंशो भूपालैरनेकक्रतुकर्तृभिः ।\nसंग्रामजिद्भिर्धर्मज्ञैः शतसंख्यैरलंकृतः । । ४\nश्रुत्वा चैषां नरेन्द्राणां चरितानि महात्मनाम् ।\nउत्पत्तयश्च पुरुषः सर्वपापैः प्रमुच्यते । । ५\nमनुर्यत्र तथेक्ष्वाकुरनरण्यो भगीरथः ।\nअन्ये च शतशो भूपाः सम्यक्पालितभूमयः । । ६\nधर्मज्ञा यज्विनः शूराः परमार्थार्थवेदिनः ।\nश्रुते तस्मिन्पुमान्वंशे पापौघाद्विप्रमुच्यते। । ७\nतदयं श्रूयतां वंशो यतो वंशाः सहस्रशः ।\nभिद्यन्ते मनुजेन्द्राणामवरोहा यथा वटात् । । ८\nब्रह्मा प्रजापतिः पूर्वं सिसृक्षुर्विविधाः प्रजाः ।\nअङ्गुष्ठाद्दक्षिणाद्दक्षमसृजद्द्विजसत्तम । । ९\nवामाङ्गुष्ठाच्च तत्पत्नीं जगत्सूतिकरो विभुः ।\nससर्ज भगवान्ब्रह्मा जगतां कारणं परम् । । 98.१०\nअदितिस्तस्य दक्षस्य कन्याजायत शोभना ।\nतस्यां च कश्यपो देवं मार्तण्डं समजीजनत् । । ११\nब्रह्मा स्वरूपं जगतामशेषाणां वरप्रदम् ।\nआदिमध्यान्तभूतं च सर्गस्थित्यन्तकर्मसु । । १२\nयतोऽखिलमिदं यस्मिन्नशेषं च स्थितां द्विज ।\nयत्स्वरूपं जगच्चेदं सदेवासुरमानुषम् । । १३\nयः सर्वभूतः सर्वात्मा परमात्मा सनातनः ।\nअदित्यामभवद्भास्वान्पूर्वमाराधितस्तया । । १४\nक्रौष्टकिरुवाच\nभगवञ्छ्रोतुमिच्छामि यत्स्वरूपं विवस्वतः ।\nयत्कारणं चादिदेवः सोऽभवत्कश्यपात्मजः । । १५\nयथा चाराधितो देव्या सोऽदित्या कश्यपेन च ।\nआराधितेन चोक्तं यत्तेन देवेन भास्वता । । १६\nप्रभावं चावतीर्णस्य यथावन्मुनिसत्तम ।\nभवता कथितं सम्यक्छ्रोतुमिच्छाम्यशेषतः । । १७\nमार्कण्डेय उवाच\nविस्पष्टा परमा विद्या ज्योतिर्भा शाश्वती स्फुटा ।\nकैवल्यं ज्ञानमाविर्भूः प्राकाम्यं संविदेव च । । १८\nबोधश्चावगतिश्चैव स्मृतिर्विज्ञानमेव च ।\nइत्येतानीह रूपाणि तस्यारूपस्य भास्वतः । । १९\nश्रूयतां च महाभाग विस्तराद्वदतो मम ।\nयत्सृष्टवानसि रवेराविर्भावो यथाभवत् । । 98.२०\nनिष्प्रभेऽस्मिन्निरालोके सर्वतस्तमसावृते ।\nबृहदण्डमभूदेकमक्षरं कारणं परम् । । २१\nतद्बिभेद तदन्तःस्थो भगवान्प्रपितामहः ।\nपद्मयोनिः स्वयं ब्रह्मा यः स्रष्टा जगतां प्रभुः । । २२\nतन्मुखादोमिति महानभूच्छब्दो महामुने ।\nततो भूस्तु भुवस्तस्मात्ततश्च स्वरनन्तरम् । । २३\nएता व्याहृतयस्तिस्रः स्वरूपं तद्विवस्वतः ।\nओमित्यस्मात्स्वरूपात्तु सूक्ष्मरूपं रवेः परम् । । २४\nततो महरिति स्थूलं जनं स्थूलतरं ततः ।\nततस्तपस्ततः सत्यमिति मूर्त्तानि सप्तधा । । २५\nस्थितानि तस्य रूपाणि भवन्ति न भवन्ति च ।\nस्वभावभावयोर्भावं यतो गच्छन्ति संशयम् । । २६\nआद्यन्तं यत्परं सूक्ष्ममरूपं परमं स्थितम् ।\nओमित्युक्तं मया विप्र तत्परब्रह्म तद्वपुः । । २७\nइति श्रीमार्कण्डेयपुराणे वंशानुकीर्त्तनं नामाष्टनवतितमोऽध्यायः । ९८ ।\n99\nअथ नवनवतितमोऽध्यायः\nमार्तण्डमाहात्म्यवर्णनम्\nमार्कण्डेय उवाच\nतस्मादण्डाद्विभिन्नात्तु ब्रह्मणोऽव्यक्तजन्मनः ।\nऋचो बभूवुः प्रथमं प्रथमाद्वदनान्मुने । । १\nजपापुष्पनिभाः सद्यस्तेजोरूपा ह्यसंहताः ।\nपृथक्पृथग्विभिन्नाश्च रजोरूपवहास्ततः । । २\nयजूंषि दक्षिणाद्वक्त्रादनिरुद्धानि कानिचित् ।\nयादृग्वर्णं तथा वर्णान्यसंहतिधराणि च । । ३\nपश्चिमं यद्विभोर्वक्त्रं ब्रह्मणः परमेष्ठिनः ।\nआविर्भूतानि सामानि तत्तच्छन्दांसि तान्यथ । । ४\nअथर्वणामशेषं च भृङ्गाञ्जनचयप्रभम् ।\nयावद्धोरस्वरूपं तदाभिचारिकशान्तिकम् । । ५\nउत्तरात्प्रकटीभूतं वदनात्तस्य वेधसः ।\nसुखसत्त्वतमःप्रायं सौम्यासौम्यस्वरूपवत् । । ६\nऋचो रजोगुणाः सत्त्वं यजुषां च गुणा मुने ।\nतमोगुणानि सामानि तमःसत्त्वमथर्वसु । । ७\nएतानि ज्वलमानानि तेजसाऽप्रतिमेन वै ।\nपृथक्पृथगवस्थानभाञ्जि पूर्वमिवाभवन् । । ८\nततस्तदाद्यं यत्तेज ओमित्युक्त्वाभिशब्द्यते ।\nतस्य स्वभावाद्यत्तेजस्तत्समावृत्य संस्थितम् । । ९\nयथा यजुर्मयं तेजस्तद्वत्साम्नां महामुने ।\nएकत्वमुपयातानि परे तेजस संश्रये । । 99.१०\nशान्तिकं पौष्टिकं चैव तथा चैवाभिचारिकम् ।\nऋगादिषु लयं ब्रहमंस्त्रितयं त्रिष्वथागमत् । । ११\nततो विश्वमिदं सद्यस्तमोनाशात्सुनिर्मलम् ।\nविभावनीयं विप्रर्षे तिर्यगूर्ध्वमधस्तथा । । १२\nततस्तन्मण्डलीभूतं छान्दसं तेज उत्तमम् ।\nपरेण तेजसा ब्रह्मन्नेकत्वमुपगम्य तत् । । १३\nआदित्यसंज्ञामगमदादावेव यतोऽभवत् ।\nविश्वस्यास्य महाभाग कारणं चाव्ययात्मकम् । । १४\nप्रातर्मध्यन्दिने चैव तथा चैवापराह्णिके ।\nत्रयी तपति सा काले ऋग्यजुःसामसंज्ञिता । । १५\nऋचस्तपन्ति पूर्वाह्णे मध्याह्ने च यजूंषि वै ।\nसामानि चापराह्णे वै तपन्ति मुनिसत्तम । । १६\nशान्तिकमृक्षु पूर्वाह्णे यजुःष्वेव च पौष्टिकम् ।\nविन्यस्तं साम्नि सायाह्ने ह्याभिचारिकमन्ततः । । १७\nमध्यन्दिनेऽपराह्णे च समे चैवाभिचारिकम् ।\nअपराह्णे पितॄणां तु साम्ना कार्याणि तानि वै । । १८\nविसृष्टौ ऋङ्मयो ब्रह्मा स्थितौ विष्णुर्यजुर्मयः ।\nरुद्रः साममयोऽन्ते च तस्मात्तस्याशुचिर्ध्वनिः । । १९\nतदेवं भगवान्भास्वान्वेदात्मा वेदसंस्थितः ।\nवेदविद्यात्मकश्चैव परः पुरुष उच्यते । । 99.२०\nसर्गस्थित्यन्तहेतुश्च रजःसत्त्वादिकान्गुणान् ।\nआश्रित्य ब्रह्मविष्ण्वादिसंज्ञामभ्येति शाश्वतः । । २१\nदेवैः सदेड्यः स तु वेदमूर्तिरमूर्तिराद्योऽखिलमर्त्यमूर्तिः ।\nविश्वाश्रयं ज्योतिरवेद्यधर्मा वेदान्तगम्यः परमः परेशः । । २२\nइति श्रीमार्कण्डेयपुराणे मार्त्तण्डमाहात्म्ये नवनवतितमोऽध्यायः । ९९ ।\n100\nअथ शततमोऽध्यायः\nआदित्यस्तववर्णनम्\nमार्कण्डेय उवाच\nतस्य सन्ताप्यमाने तु तेजसोर्ध्वमधस्यथा ।\nसिसृक्षुश्चिन्तयामास पद्मयोनिः पितामहः । । १\nसृष्टिः कृतापि मे नाशं प्रयास्यत्यभितेजसा ।\nभास्वतः सृष्टिसंहारस्थितिहेतोर्महात्मनः । । २\nअप्राणाः प्राणिनः सर्व आपः शुष्यन्ति तेजसा ।\nन चाम्भसा विना सृष्टिर्विश्वस्यास्य भविष्यति । । ३\nइति सञ्चिन्त्य भगवान्स्तोत्रं भगवतो रवेः ।\nचकार तन्मये भूत्वा ब्रह्मा लोकपितामहः । । ४\nब्रह्मोवाच\nनमस्ये यन्मयं सर्वमेतत्सर्वमयश्च यः ।\nविश्वमूर्तिः परं ज्योतिर्यत्तद्ध्यायन्ति योगिनः । । ५\nय ऋङ्मयो यो यजुषां निधानं साम्नां च यो योनिरचिन्त्यशक्तिः ।\nत्रयीमयः स्थूलतयार्धमात्रा परस्वरूपो गुणपारयोग्यः । । ६\nत्वां सर्वहेतुं परमं च वेद्यमाद्यं परं ज्योतिरवेद्यरूपम् ।\nस्थूलं च देवात्मतया नमस्ते भास्वन्तमाद्यं परमं परेभ्यः । । ७\nसृष्टिं करोमि यदहं तव शक्तिराद्या तत्प्रेरितो जलमहीपवनाग्निरूपाम् ।\nतद्देवतादिविषयां प्रणवाद्यशेषां नात्मेच्छया स्थितिलयावपि तद्वदेव । । ८\nवह्निस्त्वमेव जलशोषणतः पृथिव्याः सृष्टिं करोषि जगतां च तथाद्य पाकम् ।\nव्यापी त्वमेव भगवन्गगनस्वरूपं त्वं पञ्चधा जगदिदं परिपासि विश्वम् । । ९\nयज्ञैर्यजन्ति परमात्मविदो भवन्तं विष्णुस्वरूपमखिलेष्टिमयं विवस्वन् ।\nध्यायन्ति चापि यतयो नियतात्मचित्ताः सर्वेश्वरं परममात्मविमुक्तिकामा । 100.१०\nनमस्ते देवरूपाय यज्ञरूपाय ते नमः ।\nपरब्रह्मस्वरूपाय चिन्त्यमानाय योगिभिः । । ११\nउपसंहर तेजो यत्तेजसः संहतिस्तव ।\nसृष्टेर्विधाताय विभो सृष्टौ चाहं समुद्यतः । । १२\nमार्कण्डेय उवाच\nइत्येवं संस्तुतो भास्वान्ब्रह्मणा सर्गकर्तृणा ।\nउपसंहृतवांस्तेजः परं स्वल्पमधारयत् । । १३\nचकार च ततः सृष्टिं जगतः पद्मसम्भवः ।\nतथा तेषु महाभागः पूर्वकल्पान्तरेषु वै । । १४\nदेवासुरादीन्मर्त्त्यांश्च पश्वादीन्वृक्षवीरुधः ।\nससर्ज पूर्ववद्ब्रह्मा नरकांश्च महामुने । । १५\nइति श्रीमार्कण्डेयपुराणे आदित्यस्तवो नाम शततमोऽध्यायः । १०० ।"
  }
]
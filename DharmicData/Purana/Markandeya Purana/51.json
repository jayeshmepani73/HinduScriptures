[
  {
    "text": "एकपञ्चाशोऽध्यायः- ५१"
  },
  {
    "text": "दुः सहस्याभवद्भार्या निर्माष्टिर्नाम नामतः ।\nजाता कलेस्तु भार्यायामृतौ चाण्डालदर्शनात्॥५१.१॥"
  },
  {
    "text": "तयोरपत्यान्यभवने जगद्व्यापीनि षोडश ।\nअष्टौ कुमाराः कन्याश्च तथाष्टावतिभीषणाः॥५१.२॥"
  },
  {
    "text": "तन्ताकृष्टिस्तथोक्तिश्च परिवर्तस्तथापरः ।\nअङ्गध्रुक् शकुनिश्चैव गण्डप्रान्तरतिस्तथा॥५१.३॥"
  },
  {
    "text": "गर्भहा सस्यहा चान्यः कुमारास्तनयास्तयोः ।\nकन्याश्चान्यास्तथैवाष्टौ तासां नामानि मे शृणु॥५१.४॥"
  },
  {
    "text": "नियोजिका वै प्रथमा तथैवान्या विरोधिनी ।\nस्वयंहारकरी चैव भ्रामणी ऋतुहारिका॥५१.५॥"
  },
  {
    "text": "स्मृतिबीजहरे चान्ये तयोः कन्येऽतिदारुणे ।\nविद्वेषण्यष्टमी नाम कन्या लोकभयावहा॥५१.६॥"
  },
  {
    "text": "एतासां कर्म वक्ष्यामि दोषप्रशमनञ्च यत् ।\nअष्टानाञ्च कुमाराणां श्रुयतां द्विजसत्तम॥५१.७॥"
  },
  {
    "text": "दन्ताकृष्टिः प्रसुप्तानां बालानां दशनस्थितः ।\nकरोति दन्तसंघर्षं चिकीर्षुर्दुः सहागमम्॥५१.८॥"
  },
  {
    "text": "तस्योपशमनं कार्यं सुप्तस्य सितसर्षपैः ।\nशयनस्योपरि क्षिप्तैर्मानुषैर्दशनोपरि॥५१.९॥"
  },
  {
    "text": "सुवार्च्चलौषधीस्नानात्तथा सच्छास्त्रकीर्तनात् ।\nउष्ट्रकण्टकखड्गास्थि-क्षौमवस्त्रविधारणात्॥५१.१०॥"
  },
  {
    "text": "तिष्ठत्यन्यकुमारस्तु तथास्त्त्वित्यसकृद् ब्रुवन् ।\nशुभाशुभे नृणां युङ्क्ते तथोक्तिस्तच्च नान्यथा॥५१.११॥"
  },
  {
    "text": "तस्माददुष्टं मङ्गल्यं वक्तव्यं पण्डितैः सदा ।\nदुष्टे श्रुते तथैवोक्ते कीर्तनीयो जनार्दनः॥५१.१२॥"
  },
  {
    "text": "चराचरगुरुर्ब्रह्मा या यस्य कुलदेवता ।\nअन्यगर्भे परान् गर्भान् सदैव परिवर्तयन्॥५१.१३॥"
  },
  {
    "text": "रतिमाप्नोति वाक्यञ्च विवक्षोरन्यदेव यत् ।\nपरिवर्तकसंज्ञोऽयं तस्यापि सितसर्षपैः॥५१.१४॥"
  },
  {
    "text": "रक्षोघ्नमन्त्रजप्यैश्च रक्षां कुर्वोत तत्त्ववित् ।\nअन्यश्चानिलवन्नृणामङ्गेषु स्फुरणोदितम्॥५१.१५॥"
  },
  {
    "text": "शुभाशुभं समाचष्टे कुशैस्तस्याङ्गताडनम् ।\nकाकादिपक्षिसंस्थोऽन्यः श्वादेरङ्गगतोऽपि वा॥५१.१६॥"
  },
  {
    "text": "शुभाशुभञ्च शकुनिः कुमारोऽन्यो ब्रवीति वै ।\nतत्रापि दुष्टे व्याक्षेपः प्रारम्भत्याग एव च॥५१.१७॥"
  },
  {
    "text": "शुभे द्रुततरं कार्यमिति प्राह प्रजापतिः ।\nगण्डान्तेषु स्थितश्चान्यो मुहूर्तार्धं द्विजोत्तम॥५१.१८॥"
  },
  {
    "text": "सर्वारम्भान् कुमारोऽत्ति शस्ताताञ्चानसूयताम् ।\nविप्रोक्त्या देवतास्तुत्या मूलोत्खातेन च द्विज॥५१.१९॥"
  },
  {
    "text": "गोमूत्रसर्षपस्त्रानैस्तदृक्षग्रहपूजनैः ।\nपुनश्च धर्मोपनिषत्करणैः शास्त्रदर्शनैः॥५१.२०॥"
  },
  {
    "text": "अनज्ञया जन्मनश्च प्रशमं याति गण्डवान् ।\nगर्भे स्त्रीणां तथान्यस्तु फलनाशी सुदारुणः॥५१.२१॥"
  },
  {
    "text": "तस्य रक्षा सदा कार्या नित्यं शौचनिषेवणात् ।\nप्रसिद्धमन्त्रलिखनाच्छस्तमाल्यादिधारणात्॥५१.२२॥"
  },
  {
    "text": "विशुद्धगेहावसथादनायासाच्च वै द्विज ।\nतथैव सस्यहा चान्यः सस्यर्धिमुपहन्ति यः॥५१.२३॥"
  },
  {
    "text": "तस्यापि रक्षां कुर्वोत जीर्णोपानद्विधारणात् ।\nतथापसव्यगमनाच्छाण्डालस्य प्रवेशनात्॥५१.२४॥"
  },
  {
    "text": "बहिर्बलिप्रदानाच्च सोमाम्बुपरिकीर्तनात् ।\nपरदारपहद्रव्यहरणादिषु मानवान्॥५१.२५॥"
  },
  {
    "text": "नियोजयति चैवान्यान् कन्या सा च नियोजिका ।\nतस्याः पवित्रपठनात् क्रोधलोभादिवर्जनात्॥५१.२६॥"
  },
  {
    "text": "नियोजयति मामिष्टविरोधाच्च विवर्जनम् ।\nआक्रुष्टोऽन्येन मन्येत ताडितो वा नियोजिका॥५१.२७॥"
  },
  {
    "text": "नियोजयत्येनमिति न गच्छेत्तद्वशं बुधः ।\nपरदारादिसंसर्गे चित्तमात्मानमेव च॥५१.२८॥"
  },
  {
    "text": "नियोजयत्यत्र सा मामिति प्राज्ञो विचिन्तयेत् ।\nविरोधं कुरुते चान्या दम्पत्योः प्रीयमाणयोः॥५१.२९॥"
  },
  {
    "text": "बन्धूनां सुहृदां पित्रोः पुत्रैः सावर्णिकैश्च या ।\nविरोधिनी सा तद्रक्षां कुर्वोत बलिकर्मणा॥५१.३०॥"
  },
  {
    "text": "तथातिवादसहनाच्छास्त्राचारनिषेवणात् ।\nधान्यं खलाद् गृहाद् गोभ्यः पयः सर्पिस्तथापरा॥५१.३१॥"
  },
  {
    "text": "समृद्धिमृद्धिमद्द्रव्यादपहिन्ति च कन्यका ।\nसा स्वयंहारिकेत्युक्ता सदान्तर्धानतत्परा॥५१.३२॥"
  },
  {
    "text": "महानसादर्धसिद्धमन्नागारस्थितं तथा ।\nपरिविश्यमाणञ्च सदा सार्धं भुङ्क्ते च भुञ्जता॥५१.३३॥"
  },
  {
    "text": "उच्छेषणं मनुष्याणां हरत्यन्नञ्च दुर्हरा ।\nकर्मान्तागारशालाभ्यः सिद्धर्धि हरति द्विज॥५१.३४॥"
  },
  {
    "text": "गोस्त्रीस्तनेभ्यश्च पयः क्षीरहारी सदैव सा ।\nदध्नो घृतं तिलात्तैलं सुरागारात्तथा सुराम्॥५१.३५॥"
  },
  {
    "text": "रागं कुसुम्भकादीनां कार्पासात् सूत्रमेव च ।\nसा स्वयंहारिका नाम हरत्यविरतं द्विज॥५१.३६॥"
  },
  {
    "text": "कुर्याच्छिखण्डिनोर्द्वन्द्वं रक्षार्थं कुत्रिमां स्त्रियम् ।\nरक्षाश्चैव गृहे लेख्या वर्ज्याचो च्छिष्टता तथा॥५१.३७॥"
  },
  {
    "text": "होमाग्निदेवताधूपभस्मना च परिष्क्रिया ।\nकार्या क्षीरादिभाण्डानामेवं तद्रक्षणं स्मृतम्॥५१.३८॥"
  },
  {
    "text": "उद्वेगं जनयत्यन्या एकस्थाननिवासिनः ।\nपुरुषस्य तु या प्रोक्ता भ्रामणी सा तु कन्यका॥५१.३९॥"
  },
  {
    "text": "तस्याथ रक्षां कुर्वोत विक्षिप्तैः सितसर्षपैः ।\nआसने शयने चोर्व्यां यत्रास्ते स तु मानवः॥५१.४०॥"
  },
  {
    "text": "चिन्तयेच्च नरः पापा मामेषा दुष्टचेतना ।\nभ्रामयत्यसकृज्जप्यं भुवः सूक्तं समाधिना॥५१.४१॥"
  },
  {
    "text": "स्त्रीणां पुष्पं हरत्यन्या प्रवृत्तं सा तु कन्यका ।\nतथाप्रवृत्तं सा ज्ञेया दौः सहा ऋतहारिका॥५१.४२॥"
  },
  {
    "text": "कुर्वोत तीर्थदेवौकश्चैत्यपर्वतसानुषु ।\nनदीसङ्गमखातेषु स्त्रपनं तत्प्रशान्यते॥५१.४३॥"
  },
  {
    "text": "मन्त्रवित् कृततत्त्वज्ञः पर्वसूषसि च द्विज ।\nचिकित्साज्ञश्च वै वैद्यः संप्रयुक्तैर्वरौषधैः॥५१.४४॥"
  },
  {
    "text": "स्मृतिञ्चापहरत्यन्या स्त्रीणां सा स्मृतिहारिका ।\nविविक्तदेशसेवित्वात्तस्याश्चोपशमो भवेत्॥५१.४५॥"
  },
  {
    "text": "बीजापहारिणी चान्या स्त्रीपुंसोरतिभीषणा ।\nमेध्यान्नभोजनैः स्नानैस्तस्याश्चोपशमो भवेत॥५१.४६॥"
  },
  {
    "text": "अष्टमी द्वेषणी नाम कन्या लोकभयावहा ।\nया करोति जनद्विष्टं नरं नारीमथापि वा॥५१.४७॥"
  },
  {
    "text": "मधुक्षीरघृताक्तांस्तु शान्त्यर्थं होमयेत्तिलान् ।\nकुर्वोत मित्रविन्दाञ्च तथेष्टिन्तत् प्रशान्यते॥५१.४८॥"
  },
  {
    "text": "एतेषान्तु कुमाराणां कन्यानां द्विजसत्तम ।\nअष्टत्रिंशदपत्यानि तेषां नामानि मे शृणु॥५१.४९॥"
  },
  {
    "text": "दन्ताकृष्टेरभूत् कन्या विजल्पा कलहा तथा ।\nअवज्ञानृतदुष्टोक्तिर्विजल्पा तत्प्रशान्तये॥५१.५०॥"
  },
  {
    "text": "तामेव चिन्तयेत् प्राज्ञः प्रयतश्च गृही भवेत् ।\nकलहा कलहं गेहे करोत्यविरतं नृणाम्॥५१.५१॥"
  },
  {
    "text": "कुटुम्बनाशहेतुः सा तत्प्रशान्तिं निशामय ।\nदूर्वाङ्कुरान्मधुघृतक्षीराक्तान् बलिकर्मणि॥५१.५२॥"
  },
  {
    "text": "विक्षिपेज्जुहुयाच्चैवानलं मित्रञ्च कीर्तयेत् ।\nभूतानां मातृभिः सार्धं बालकानान्तु शान्तये॥५१.५३॥"
  },
  {
    "text": "विद्यानां तपसाञ्चैव संयमस्य यमस्य च ।\nकृष्यां वाणिज्यलाभे च शान्तिं कुर्वन्तु मे सदा॥५१.५४॥"
  },
  {
    "text": "पूजिताश्च यथान्यायं तुष्टिं गच्छन्तु सर्वशः ।\nकुष्माण्डा यातुधानाश्च ये चान्ये गणसंज्ञिताः॥५१.५५॥"
  },
  {
    "text": "महादेवप्रसादेन महेश्वरमतेन च ।\nसर्व एते नृणां नित्यं तुष्टिमाशु व्रजन्तु ते॥५१.५६॥"
  },
  {
    "text": "तुष्टाः सर्वं निरस्यन्तु दुष्कृतं दुरनुष्ठितम् ।\nमहापताकजं सर्वं यच्चान्यद्विघ्नकारणम्॥५१.५७॥"
  },
  {
    "text": "तेषामेव प्रसादेन विघ्ना नश्यन्तु सर्वशः ।\nउद्वाहेषु च सर्वेषु वृद्धिकर्मंसु चैव हि॥५१.५८॥"
  },
  {
    "text": "पुण्यानुष्ठानयोगेषु गुरुदेवार्चनेषु च ।\nजपयज्ञविधानेषु यात्रासु च चतुर्दश॥५१.५९॥"
  },
  {
    "text": "शरीरारोग्यभोग्येषु सुखदानधनेषु च ।\nवृद्धबालातुरेष्वेव शान्तिं कुर्वन्तु मे सदा॥५१.६०॥"
  },
  {
    "text": "सोमाम्बुपौ तथाम्भोधिः सविता चानिलानलौ ।\nतथोक्तेः कालजिह्वोऽभूत् पुत्रस्तालनिकेतनः॥५१.६१॥"
  },
  {
    "text": "स येषां रसनासंस्थास्तानसाधून् विबाधते ।\nपरिवर्तसुतौ द्वौ तु विरूपविकृतौ द्विज॥५१.६२॥"
  },
  {
    "text": "तौ तु वृक्षाग्रपरिखाप्राकाराम्भोधिसंश्रयौ ।\nगुर्विण्याः परिवर्तन्तौ कुरुतः पादपाणिषु॥५१.६३॥"
  },
  {
    "text": "क्रौष्टुके परिवर्तःस्यात् गर्भस्यान्योदरात्ततः ।\nन वृक्षं चैव नैवाद्रिं न प्राकारं महोदधिम्॥५१.६४॥"
  },
  {
    "text": "परिखां वा समाक्रामेदबला गर्भधारिणी ।\nअङ्गध्रुक् तनयं लेभे पिशुनं नाम नामतः॥५१.६५॥"
  },
  {
    "text": "सोऽस्थिमज्जागतः पुंसां बलमत्त्यजितात्मनाम् ।\nश्येन-काक-कपोतांश्च गृध्रोलूकैश्च वै सुतान्॥५१.६६॥"
  },
  {
    "text": "अवाप शकुनिः पञ्च जगृहुस्तान् सुरासुराः ।\nश्येनं जग्राह मृत्युश्च काकं कालो गृहीतवान्॥५१.६७॥"
  },
  {
    "text": "उलूकं निरृतिश्चैव जग्राहातिभयावहम् ।\nगृध्रं व्याधिस्तदीशोऽथ कपोतं च स्वयं यमः॥५१.६८॥"
  },
  {
    "text": "एतेषामेव चैवोक्ता भूताः पापोपपादने ।\nतस्माच्छ्येनादयो यस्य निलीयेयुः शिरस्यथ॥५१.६९॥"
  },
  {
    "text": "तेनात्मरक्षणायालं शान्तिं कुर्याद्विजोत्तम ।\nगेहे प्रसूतिरेतेषां तद्वन्नीडनिवेशनम्॥५१.७०॥"
  },
  {
    "text": "नरस्तं वर्जयेद् गेहं कपोताक्रान्तमस्तकम् ।\nश्येनः कपोतो गृध्रश्च काकोलूकौ गृहे द्विज॥५१.७१॥"
  },
  {
    "text": "प्रविष्टः कथयेदन्तं वसतां तत्र वेश्मनि ।\nईदृक् परित्यजेद् गेहं शान्तिं कुर्याच्च पण्डितः॥५१.७२॥"
  },
  {
    "text": "स्वप्नेऽपि हि कपोतस्य दर्शनं न प्रशस्यते ।\nषडपत्यानि कथ्यन्ते गण्डप्रान्तरतेस्तथा॥५१.७३॥"
  },
  {
    "text": "स्त्रीणां रजस्यवस्थानं तेषां कालांश्च मे शृणु ।\nचत्वार्यहानि पूर्वाणि तथैवान्यत् त्रयोदश॥५१.७४॥"
  },
  {
    "text": "एकादश तथैवान्यदपत्यं तस्य वै दिने ।\nअन्यद्दिनाभिगमने श्राद्धदाने तथापरे॥५१.७५॥"
  },
  {
    "text": "पर्वस्वथान्यत् तस्मात्तु वर्ज्यान्येतानि पण्डितैः ।\nगर्भहन्तुः सुतो निघ्नो मोहनी चापि कन्यका॥५१.७६॥"
  },
  {
    "text": "प्रविश्य गर्भमत्त्येको भुक्त्वा मोहयतेऽपरा ।\nजायन्ते मोहनात्तस्याः सर्पमण्डूककच्छपाः॥५१.७७॥"
  },
  {
    "text": "सरीसृपाणि चान्यानि पुरीषमथवा पुनः ।\nषण्मासान् गुर्विणीं मांसमश्नुवानामसंयताम्॥५१.७८॥"
  },
  {
    "text": "वृक्षच्छायाश्रयां रात्रावथवा त्रिचतुष्पथे ।\nश्मशानकटभूमिष्ठामुत्तरीयविवर्जिताम्॥५१.७९॥"
  },
  {
    "text": "रुदमानां निशीथेऽथ आविशेत्तामसौ स्त्रियम् ।\nशस्यहन्तुस्तथैवैकः क्षुद्रको नाम नामतः॥५१.८०॥"
  },
  {
    "text": "शस्यर्धिं स सदा हन्ति लब्ध्वा रन्ध्रं शृणुष्व तत् ।\nअमङ्गल्यदिनारम्भे अतृप्तो वपते च यः॥५१.८१॥"
  },
  {
    "text": "क्षेत्रेष्वनुप्रवेशं वै करोत्यन्तोपसङ्गिषु ।\nतस्मात् कल्पः सुप्रशस्ते दिनेऽभ्यर्च्य निशाकरम्॥५१.८२॥"
  },
  {
    "text": "कुर्यादारम्भमुप्तिञ्च हृष्टस्तुष्टः सहायवान् ।\nनियोजिकेति या कन्या दुः सहस्य मयोदिता॥५१. ८३॥"
  },
  {
    "text": "जातं प्रचोदिकासंज्ञं तस्याः कन्याचतुष्टयम् ।\nमत्तोन्मत्तप्रमत्तास्तु नरान् नारीस्तु ताः सदा॥५१.८४॥"
  },
  {
    "text": "समाविशन्ति नाशाय चोदयन्तीह दारुणम् ।\nअधर्मं धर्मरूपेण कामञ्चाकामरूपिणम्॥५१.८५॥"
  },
  {
    "text": "अनर्थञ्चार्थरूपेण मोक्षञ्चामोक्षरूपिणम् ।\nदुर्विनीता विना शौचं दर्शयन्ति पृथङ्नरान्॥५१.८६॥"
  },
  {
    "text": "भ्रश्यन्त्याभिः प्रविष्टाभिः पुरुषार्थात् पृथङ्नराः ।\nतासां प्रवेशश्च गृहे संध्यारक्ते ह्यथाम्बरे॥५१.८७॥"
  },
  {
    "text": "धाताविधात्रोश्च बलिर्यत्र काले न दीयते ।\nभुञ्जतां पिबतां वापि सङ्गिभिर्जलविप्रुषैः॥५१.८८॥"
  },
  {
    "text": "नवनारीषु संक्रान्तिस्तासामाश्वभिजायते ।\nविरोधिन्यास्त्रयः पुत्राश्चोदको ग्राहकस्तथा॥५१.८९॥"
  },
  {
    "text": "तमः प्रच्छादकश्चान्यस्तत्स्वरूपं शृणुष्व मे ।\nप्रदीपदैलसंसर्गदूषिते लङ्घिते खले॥५१.९०॥"
  },
  {
    "text": "मुषलोलूखले यत्र पादुके वासने स्त्रियः ।\nशूर्पदात्रादिकं यत्र पदाकृष्य तथासनम्॥५१.९१॥"
  },
  {
    "text": "यत्रोपलिप्तञ्चानर्च्य विहारः क्रियते गृहे।\nदर्वोमुखेन यत्राग्निराहृतोऽन्यत्र नीयते॥५१.९२॥"
  },
  {
    "text": "विरोधिनीसुतास्तत्र विजृम्भन्ते प्रचोदिताः ।\nएको जिह्वागतः पुंसां स्त्रीणाञ्चालीकसत्यवान्॥५१.९३॥"
  },
  {
    "text": "चोदको नाम स प्रोक्तः पैशुन्यं कुरुते गृहे ।\nअवधानगतश्चान्यः श्रवणस्थोऽतिदुर्मतिः॥५१.९४॥"
  },
  {
    "text": "करोति ग्रहणन्तेषां वचसां ग्राहकस्तु सः ।\nआक्रम्यान्यो मनो नॄणां तमसाच्छाद्य दुर्मतिः॥५१.९५॥"
  },
  {
    "text": "क्रोधं जनयते यस्तु तमः प्रच्छादकस्तु सः ।\nस्वयंहार्यास्तु चौर्येण जनितन्तनयत्रयम्॥५१.९६॥"
  },
  {
    "text": "सर्वहार्यर्धहारी च वीर्यहारी तथैव च ।\nअनाचान्तगृहेष्वेते मन्दाचारगृहेषु च॥५१.९७॥"
  },
  {
    "text": "अप्रक्षालितपादेषु प्रविशत्सु महानसम् ।\nखलेषु गोष्ठेषु च वै द्रोहो येषु गृहेषु वै॥५१.९८॥"
  },
  {
    "text": "तेषु सर्वे यथान्यायं विहरन्ति रमन्ति च ।\nभ्रामण्यास्तनयस्त्वेकः काकजङ्घ इति स्मृतः॥५१.९९॥"
  },
  {
    "text": "तेनाविष्टो रतिं सर्वो नैव प्राप्नोति वै पुरे ।\nभुञ्जन् यो गायते मैत्रे गायते हसते च यः॥५१.१००॥"
  },
  {
    "text": "सन्ध्यामैथुनिनञ्चैव नरमाविशति द्विज ।\nकन्यात्रयं प्रसूता सा या कन्या ऋतुहारिणी॥५१.१०१॥"
  },
  {
    "text": "एका कुचहरा कन्या अन्या व्यञ्जनहारिका ।\nतृतीया तु समाख्याता कन्यका जातहारिणी॥५१.१०२॥"
  },
  {
    "text": "यस्या न क्रियते सर्वः सम्यग् वैवाहिको विधिः ।\nकालातीतोऽथवा तस्या हरत्येका कुचद्वयम्॥५१.१०३॥"
  },
  {
    "text": "सम्यक् श्राद्धमदत्त्वा च तथानर्च्य च मातरम् ।\nविवाहितायाः कन्याया हरति व्यञ्जनं तथा॥५१.१०४॥"
  },
  {
    "text": "अग्न्यम्बुशून्ये च तथा विधूपे सूतिकागृहे ।\nअदीपशस्त्रमुसले भूतिसर्षपवर्जिते॥५१.१०५॥"
  },
  {
    "text": "अनुप्रविश्य सा जातमपहृत्यात्मसम्भवम् ।\nक्षणप्रसविनी बालं तत्रैवोत्सृजते द्विज॥५१.१०६॥"
  },
  {
    "text": "सा जातहारिणी नाम सुघोरा पिशिताशना ।\nतस्मात् संरक्षणं कार्यं यत्नतः सूतिकागृहे॥५१.१०७॥"
  },
  {
    "text": "स्मृतिञ्चाप्रयतानाञ्च शून्यागारनिषेवणात् ।\nअपहन्ति सुतस्तस्याः प्रचण्डो नाम नामतः॥५१.१०८॥"
  },
  {
    "text": "पौत्रेभ्यस्तस्य संभूता लीकाः शतसहस्रशः ।\nचण्डालयोनयश्चाष्टौ दण्डपाशातिभीषणाः॥५१.१०९॥"
  },
  {
    "text": "क्षुधाविष्टास्ततो लीकास्ताश्च चण्डालयोनयः ।\nअभ्यधावन्त चान्योन्यमत्तुकामाः परस्परम्॥५१.११०॥"
  },
  {
    "text": "प्रचण्डो वारियित्वा तु तास्ताश्चण्डालयोनयः ।\nसमये स्थापयामास यादृशे तादृशं शृणु॥५१.१११॥"
  },
  {
    "text": "अद्यप्रभृति लीकानामावासं यो हि दास्यति ।\nदण्डं तस्याहमतुलं पातयिष्ये न संशयः॥५१.११२॥"
  },
  {
    "text": "चण्डालयोन्योऽवसथे लीका या प्रसविष्यति ।\nतस्याश्च सन्तिः पूर्वा सा च सद्यो नशिष्यति॥५१.११३॥"
  },
  {
    "text": "प्रसूते कन्यके द्वे तु स्त्रीपुंसोर्बोजहारिणी ।\nवातरूपामरूपाञ्च तस्याः प्रहरणन्तु ते॥५१.११४॥"
  },
  {
    "text": "वातरूपा निषेकान्ते सा यस्मै क्षिपते सुतम् ।\nस पुमान् वातशुक्रत्वं प्रयाति वनितापि वा॥५१.११५॥"
  },
  {
    "text": "तथैव गच्छतः सद्यो निर्बोजत्वमरूपया ।\nअस्नाताशी नरो यो वै तथैव पिशिताशनः॥५१.११६॥"
  },
  {
    "text": "विद्वेषिणी तु या कन्या भृकुटीकुटिलानना ।\nतस्या द्वौ तनयौ पुंसामपकारप्रकाशकौ॥५१.११७॥"
  },
  {
    "text": "निर्बोजत्वं नरो याति नारी वा शौचवर्जिता ।\nपैशुन्याभिरतं लोलमसज्जननिषेवणम्॥५१.११८॥"
  },
  {
    "text": "पुरुषद्वेषिणञ्चैतौ नारमाक्रम्य तिष्ठतः ।\nमात्रा भ्रात्रा तथा मित्रैरभीष्टैः स्वजनैः परैः॥५१.११९॥"
  },
  {
    "text": "विद्विष्टो नाशमायाति पुरुषो धर्मतोर्ऽथतः ।\nएकस्तु स्वगुणांल्लोके प्रकाशयति पापकृत्॥५१.१२०॥"
  },
  {
    "text": "द्वितीयस्तु गुणान् मैत्रीं लोकस्थामपकर्षति ।\nइत्येते दौः सहाः सर्वे यक्ष्मणः सन्ततावथ ।\nपापाचाराः समाख्याता यैर्व्याप्तमखिलं जगत्॥५१.१२१॥"
  },
  {
    "text": "इति श्रीमार्कण्डेयपुराणे दुः सहोत्पतिसमापनं नामैकपञ्चाशौऽध्यायः"
  },
  {
    "text": "द्विपञ्चाशोऽध्यायः- ५२"
  },
  {
    "text": "इत्येष तामसः सर्गो ब्रह्मणोऽव्यक्तजन्मनः ।\nरुद्रसर्गं प्रवक्ष्यामि तन्मे निगदतः शृणु॥५२.१॥"
  },
  {
    "text": "तनयाश्च तथैवाष्टौ पत्न्यः पुत्राश्च ते तथा ।\nकल्पादावात्मनस्तुल्यं सुतं प्रध्यायतः प्रभोः॥५२.२॥"
  },
  {
    "text": "प्रादुरासीदथाङ्केऽस्य कुमारो नीललोहितः ।\nरुरोद सुस्वरं सोऽथ द्रवंश्च द्विजसत्तम॥५२.३॥"
  },
  {
    "text": "किं रोदिषीति तं ब्रह्मा रुदन्तं प्रत्युवाच ह ।\nनाम देहीति तं सोऽथ प्रत्युवाच जगत्पतिम्॥५२.४॥"
  },
  {
    "text": "रुद्रस्त्वं देव ! नाम्नासि मा रोदीर्धैर्यमावह ।\nएवमुक्तस्ततः सोऽथ सप्तकृत्वो रुरोद ह॥५२.५॥"
  },
  {
    "text": "ततोऽन्यानि ददौ तस्मै सप्त नामानि वै प्रभुः ।\nस्थानानि चैषामष्टानां पत्नीः पुत्रांश्च वै द्विज॥५२.६॥"
  },
  {
    "text": "भवं शर्वं तथेशानं तथा पशुपतिं प्रभुः ।\nभीममुग्रं महादेवमुवाच स पितामहः॥५२.७॥"
  },
  {
    "text": "चक्रे नामान्यथैतानि स्थानान्येषाञ्चकार ह ।\nसूर्यो जलं मही वह्निर्वायुराकाशमेव च॥५२.८॥"
  },
  {
    "text": "दीक्षितो ब्राह्मणः सोम इत्येतास्तनवः क्रमात् ।\nसुवर्चला तथैवोमा विकेशी चापरा स्वधा॥५२.९॥"
  },
  {
    "text": "स्वाहा दिशस्तथा दीक्षा रोहिणी च यथाक्रमम् ।\nसूर्यादीनां द्विजश्रेष्ठ ! रुद्राद्यैर्नामभिः सह॥५२.१०॥"
  },
  {
    "text": "शनैश्चरस्तथा शुक्रो लोहिताङ्गो मनोजवः ।\nस्कन्दः सर्गोऽथ सन्तानो बुधश्चानुक्रमात् सुतः॥५२.११॥"
  },
  {
    "text": "एवम्प्रकारो रुद्रोऽसौ सतीं भार्यामविन्दत ।\nदक्षकोपाच्च तत्याज सा सती स्वं कलेवरम्॥५२.१२॥"
  },
  {
    "text": "हिमवद्दुहिता साभून्मेनायां द्विजसत्तम ।\nतस्या भ्राता तु मैनाकः सखाम्भोधेरनुत्तमः॥५२.१३॥"
  },
  {
    "text": "उपयेमे पुनश्चैनामनन्यां भगवान् भवः ।\nदेवौ धाताविधातारौ भृगोः ख्यातिरसूयत॥५२.१४॥"
  },
  {
    "text": "श्रियञ्च देवदेवस्य पत्नी नारायणास्य या ।\nआयातिर्नियतिश्चैव मेरोः कन्ये महात्मनः॥५२.१५॥"
  },
  {
    "text": "धाताविधात्रोस्ते भार्ये तयोर्जातौ सुतावुभौ ।\nप्राणश्चैव मृकण्डुश्च पिता मम महायशाः॥५२.१६॥"
  },
  {
    "text": "मनस्विन्यामहं तस्मात् पुत्रो वेदशिरा मम ।\nधूम्रवत्यां समभवत् प्राणस्यापि निबोध मे॥५२.१७॥"
  },
  {
    "text": "प्राणस्य द्युतिमान् पुत्र उत्पन्नस्तस्य चात्मजः ।\nअजराश्च तयोः पुत्राः पौत्राश्च बहवोऽभवन्॥५२.१८॥"
  },
  {
    "text": "पत्नी मरीचेः सम्भूतिः पौर्णमासमसूयत ।\nविरजाः पर्वतश्चैव तस्य पुत्रौ महात्मनः॥५२.१९॥"
  },
  {
    "text": "तयोः पुत्रांस्तु वक्ष्येऽहं वंशसंकीर्तने द्विज ।\nस्मृतिश्चाङ्गिरसः पत्नी प्रसूता कन्यकास्तथा॥५२.२०॥"
  },
  {
    "text": "सिनीवाली कुहूश्चैव राका भानुमती तथा ।\nअनसूया तथैवात्रेर्जज्ञे पुत्रानकल्पषान्॥५२.२१॥"
  },
  {
    "text": "सोमं दुर्वाससञ्चैव दत्तात्रेयञ्च योगिनम् ।\nप्रीत्यां पुलस्त्यभार्यायां दत्तोऽन्यस्तत्सुतोऽभवत्॥५२.२२॥"
  },
  {
    "text": "पूर्वजन्मनि सोऽगस्त्यः स्मृतः स्वायम्भुवेऽन्तरे ।\nकर्दमश्चार्ववीरश्च सहिष्णुश्च सुतत्रयम्॥५२.२३॥"
  },
  {
    "text": "क्षमा तु सुषुवे भार्या पुलहस्य प्रजापतेः ।\nक्रतोस्तु सन्नतिर्भार्या बालखिल्यानसूयत॥५२.२४॥"
  },
  {
    "text": "षष्टिर्यानि सहस्राणि ऋषीणामूर्ध्वरेतसाम् ।\nऊर्जायान्तु वसिष्ठस्य सप्ताजायन्त वै सुताः॥५२.२५॥"
  },
  {
    "text": "रजोगात्रोर्ध्वबाहुश्च सबलश्चानघस्तथा ।\nसुतपाः शुक्ल इत्येते सर्वे सप्तर्षयः स्मृताः॥५२.२६॥"
  },
  {
    "text": "योऽसावग्निरभीमानी ब्रह्मणस्तनयोऽग्रजः ।\nतस्मात् स्वाहा सुतान् लेभे त्रीनुदारौजसो द्विज॥५२.२७॥"
  },
  {
    "text": "पावकं पवमानञ्च शुचिञ्चापि जलाशिनम् ।\nतेषान्तु सन्तातावन्ये चत्वारिंशच्च पञ्च च॥५२.२८॥"
  },
  {
    "text": "कथ्यन्ते बहुशश्चैते पिता पुत्रत्रयञ्च यत् ।\nएवमेकोनपञ्चाशद् दुर्जयाः परिकीर्तिताः॥५२.२९॥"
  },
  {
    "text": "पितरो ब्रह्मणा सृष्टा ये व्याख्याता मया तव ।\nअग्निष्वात्ता बर्हिषदोऽनग्नयः साग्नयश्च ये॥५२.३०॥"
  },
  {
    "text": "तेभ्यः स्वधा सुते जज्ञे मेनां वै धारिणीं तथा ।\nते उभे ब्रह्मवादिन्यौ योगिन्यौ चाप्युभे द्विज॥५२.३१॥"
  },
  {
    "text": "उत्तमज्ञानसंपन्ने सर्वैः समुदिते गुणैः ।\nइत्येषा दक्षकन्यानां कथितापत्यसंततिः ।\nश्रद्धावान् संस्मरन्नित्यं प्रजावानभिजायते॥५२.३२॥"
  },
  {
    "text": "इति श्रीमार्कण्डेयपुराणे रुद्रसर्गाभिधानो नाम द्विपञ्चाशोऽध्यायः"
  },
  {
    "text": "त्रिपञ्चाशोऽध्यायः- ५३"
  },
  {
    "text": "स्वायम्भुवं त्वयाख्यातमेतन्मन्वन्तरञ्च यत् ।\nतदहं भगवन् ! सम्यक् श्रोतुमिच्छामि कथ्यताम्॥५३.१॥"
  },
  {
    "text": "मन्वन्तरप्रमाणञ्च देवा देवर्षयस्तथा ।\nये च क्षितीशा भगवन् ! देवेन्द्रश्चैव यस्तथा॥५३.२॥"
  },
  {
    "text": "मन्वन्तराणां संख्याता साधिका ह्येकसप्ततिः ।\nमानुषेण प्रमाणेन शृणु मन्वन्तरञ्च मे॥५३.३॥"
  },
  {
    "text": "त्रिंशत्कोट्यस्तु संख्याताः सहस्राणि च विंशतिः ।\nसप्तषष्टिस्तथान्यानि नियुतानि च संख्यया॥५३.४॥"
  },
  {
    "text": "मन्वन्तरप्रमाणञ्च इत्येतत् साधिकं विना ।\nअष्टौ शतसहस्राणि दिव्यया संख्यया स्मृतम्॥५३.५॥"
  },
  {
    "text": "द्विपञ्चाशत्तथान्यानि सहस्राण्यधिकानि च ।\nस्वायम्भुवो मनुः पूर्वं मनुः स्वारोचिषस्तथा॥५३.६॥"
  },
  {
    "text": "औत्तमस्तामसश्चैव रैवतश्चाक्षुषस्तथा ।\nषडेते मनवोऽतीतास्तथा वैवस्वतोऽधुना॥५३.७॥"
  },
  {
    "text": "सावर्णिः पञ्च रौच्याश्च भौत्याश्चागामिनस्त्वमी ।\nएतेषां विस्तरं भूयो मन्वन्तरपरिग्रहे॥५३.८॥"
  },
  {
    "text": "वक्ष्ये देवानृषींश्चैव यक्षेन्द्राः पितरश्च ये ।\nउत्पत्तिं संग्रहं ब्रह्मन् ! श्रूयतामस्य सन्ततिः॥५३.९॥"
  },
  {
    "text": "यच्च तेषामभूत् क्षेत्रं तत्पुत्राणां महात्मनाम् ।\nमनोः स्वायम्भुवस्यासन् दश पुत्रास्तु तत्समाः॥५३.१०॥"
  },
  {
    "text": "यैरियं पृथिवी सर्वा सप्तद्वीपा सपर्वता ।\nससमुद्राकरवती प्रतिवर्षं निवेशिता॥५३.११॥"
  },
  {
    "text": "ससमुद्राकरवती प्रतिवर्षं त्रेतायुगे तथा ।\nप्रियव्रतस्य पुत्रैस्तैः पौत्रैः स्वायम्भुवस्य च॥५३.१२॥"
  },
  {
    "text": "प्रियव्रतात् प्रजावत्यां वीरात् कन्या व्यजायत ।\nकन्या सा तु महाभागा कर्दमस्य प्रजापते॥५३.१३॥"
  },
  {
    "text": "कन्ये द्वे दश पुत्रांश्च सम्राट्कुक्षी च ते उभे ।\nतयोर्वै भ्रातरः शूराः प्रजापतिसमा दश॥५३.१४॥"
  },
  {
    "text": "आग्नीध्रो मेधातिथिश्च वपुष्मांश्च तथापरः ।\nज्योतिष्मान्द्युतिमान् भव्यः सवनः सप्त एव ते॥५३.१५॥"
  },
  {
    "text": "प्रियव्रतोऽभ्यषिञ्चत्तान् सप्त सप्तसु पार्थिवान् ।\nद्वीपेषु तेन धर्मेण द्वीपांश्चैव निबोध मे॥५३.१६॥"
  },
  {
    "text": "जम्बुद्वीपे तथाग्नीध्रं राजानं कृतवान् पिता ।\nप्लक्षद्वीपेश्वरश्चापि तेन मेधातिथिः कृतः॥५३.१७॥"
  },
  {
    "text": "शाल्मलेस्तु वपुष्मन्तं ज्योतिष्मन्तं कुशाह्वये ।\nक्रौञ्चद्वीपे द्युतिमन्तं भव्यं शाकाह्वयेश्वरम्॥५३.१८॥"
  },
  {
    "text": "पुष्कराधिपतिञ्चापि सवनं कृतवान् सुतम् ।\nमहावीतो धातकिश्च पुष्कराधिपतेः सुतौ॥५३.१९॥"
  },
  {
    "text": "द्विधा कृत्वा तयोर्वर्षं पुष्करे संन्यवेशयत् ।\nभव्यस्य पुत्राः सप्तासन्नामतस्तान्निबोध मे॥५३.२०॥"
  },
  {
    "text": "जलदश्च कुमारश्च सुकुमारो मनीवकः ।\nकुशोत्तरोऽथ मेधावी सप्तमस्तु महाद्रुमः॥५३.२१॥"
  },
  {
    "text": "तन्नामकानि वर्षाणि शाकद्वीपे चकार सः ।\nतथा द्युतिमतः सप्त पुत्रास्तांश्च निबोध मे॥५३.२२॥"
  },
  {
    "text": "कुशलो मनुगश्चोष्णः प्राकरश्चार्थकारकः ।\nमुनिश्च दुन्दुभिश्चैव सप्तमः परिकीर्तितः॥५३.२३॥"
  },
  {
    "text": "तेषां स्वनामधेयानि क्रौञ्चद्वीपे तथाभवन् ।\nज्योतिष्मतः कुशद्वीपे पुत्रनामाङ्कितानि वै॥५३.२४॥"
  },
  {
    "text": "तत्रापि सप्त वर्षापि तेषां नामानि मे शृणु ।\nउद्भिदं वैष्णवञ्चैव सुरथं लम्बनं तथा॥५३.२५॥"
  },
  {
    "text": "धृतिमत् प्राकरञ्चैव कापिलं चापि सप्तमम् ।\nवपुष्मतः सुताः सप्त शाल्मलेशस्य चाभवन्॥५३.२६॥"
  },
  {
    "text": "श्वेतश्च हरितश्चैव जीमूतो रोहितस्तथा ।\nवैद्युतो मानसश्चैव केतुमान् सप्तमस्तथा॥५३.२७॥"
  },
  {
    "text": "तथैव शाल्मलेस्तेषां समनामानि सप्त वै ।\nसप्त मेधातिथेः पुत्राः प्लक्षद्वीपेश्वरस्य वै॥५३.२८॥"
  },
  {
    "text": "येषां नामाङ्गितैर्वर्षैः प्लक्षद्वीपस्तु सप्तधा ।\nपूर्वं शाकभवं वर्षं शिशिरन्तु सुखोदयम्॥५३.२९॥"
  },
  {
    "text": "आनन्दञ्च शिवञ्चैव क्षेमकञ्च ध्रुवन्तथा ।\nप्लक्षद्वीपादिभूतेषु शाकद्वीपान्तिमेषु वै॥५३.३०॥"
  },
  {
    "text": "ज्ञेयः पञ्चसु धर्मश्च वर्णाश्रमविभागजः ।\nनित्यः स्वाभाविकश्चैव अहिंसाविधिवर्धितः॥५३.३१॥"
  },
  {
    "text": "पञ्चस्वेतेषु वर्षेषु सर्वसाधारणः स्मृतः ।\nअग्नीध्राय पिता पूर्वं जम्बुद्वीपं ददौ द्विज॥५३.३२॥"
  },
  {
    "text": "तस्य पुत्रा बभूवुर्हि प्रजापतिसमा नव ।\nज्येष्ठो नाबिरिति ख्यातस्तस्य किंपुरुषोऽनुजः॥५३.३३॥"
  },
  {
    "text": "हरिवर्षस्तृतीयस्तु चतुर्थोऽभूदिलावृतः ।\nवश्यश्च पञ्चमः पुत्रो हिरण्यः षष्ठ उच्यते॥५३.३४॥"
  },
  {
    "text": "कुरुस्तु सप्तमस्तेषां भद्राश्वश्चाष्टमः स्मृतः ।\nनवमः केतुमालश्च तन्नाम्ना वर्षसंस्थितिः॥५३.३५॥"
  },
  {
    "text": "यानि किपुरुषाद्यानि वर्जयित्वा हिमाह्वयम् ।\nतेषां स्वबावतः सिद्धिः सुखप्राया ह्यत्नतः॥५३.३६॥"
  },
  {
    "text": "विपर्ययो न तेष्वस्ति जरामृत्युभयं न च ।\nधर्माधर्मौ न तेष्वास्तां नोत्तमाधममध्यमाः॥५३.३७॥"
  },
  {
    "text": "न वै चतुर्युगावस्था नार्तवा ऋतवो न च ।\nआग्नीध्रसूनोर्नाभेस्तु ऋषभोऽभूत् सुतो द्विज॥५३.३८॥"
  },
  {
    "text": "ऋषभाद्भरतो जज्ञे वीरः पुत्रशताद्वरः ।\nसोऽभिषिच्यर्षभः पुत्रं महाप्रव्राज्यमास्थितः॥५३.३९॥"
  },
  {
    "text": "तपस्तेपे महाभागः पुलहाश्रमसंश्रयः ।\nहिमाह्विं दक्षिणं वर्षं भरताय पिता ददौ॥५३.४०॥"
  },
  {
    "text": "तस्मात् तु भारतं वर्षं तस्य नान्मा महात्मनः ।\nभतस्याप्यभूत् पुत्रः सुमतिर्नाम धार्मिकः॥५३.४१॥"
  },
  {
    "text": "तस्मिन् राज्यं समावेश्य भरतोऽपि वनं ययौ ।\nएतेषां पुत्रपौत्रैस्तु सप्तद्वीपा वसुन्धरा॥५३.४२॥"
  },
  {
    "text": "प्रियव्रतस्य पुत्रैस्तु भुक्त्वा स्वायम्भुवेऽन्तरे ।\nएष स्वायम्भुवः सर्गः कथितस्ते द्विजोत्तम॥५३.४३॥"
  },
  {
    "text": "पूर्वमन्वन्तरे सम्यक् किमन्यत् कथयामि ते॥५३.४४॥"
  },
  {
    "text": "इति श्रीमार्कण्डेयपुराणेठमन्वन्तरकथनंऽ नाम त्रिपञ्चाशोऽध्यायः"
  },
  {
    "text": "चतुःपञ्चाशोऽध्यायः- ५४"
  },
  {
    "text": "कतिद्वीपाः समुद्रा वा पर्वता वा कति द्विज ।\nकियन्ति चैव वर्षाणि तेषां नद्यश्च का मुने॥५४.१॥"
  },
  {
    "text": "महाभूतप्रमाणञ्च लोकालोकन्तथैव च ।\nपर्यासं परिमाणञ्च गतिञ्चन्द्रार्कयोरपि॥५४.२॥"
  },
  {
    "text": "एतत् प्रब्रूहि मे सर्वं विस्तरेण महामुने॥५४.३॥"
  },
  {
    "text": "शतार्धकोटिविस्तारा पृथिवी कृत्स्त्रशो द्विज ।\nतस्या हि स्थानमखिलं कथयामि शृणुष्व तत्॥५४.४॥"
  },
  {
    "text": "ये ते द्वीपा मया प्रोक्ता जम्बुद्वीपादयो द्विज ।\nपुष्करान्ता महाभाग ! शृण्वेषां विस्तरं पुनः॥५४.५॥"
  },
  {
    "text": "द्वीपात् तु द्विगुणो द्वीपो जम्बुः प्लक्षोऽथ शाल्मलः ।\nकुशः क्रौञ्चस्तथा शाकः पुष्करद्वीप एव च॥५४.६॥"
  },
  {
    "text": "लवणेक्षु-सुरा-सर्पिर्दधि-दुग्धःजलाब्धिभिः ।\nद्विगुणैर्द्विगुणैर्वृद्ध्या सर्वतः परिवेष्टिताः॥५४.७॥"
  },
  {
    "text": "जम्बुद्वीपस्य संस्थानं प्रवक्ष्येऽहं निबोध मे ।\nलक्षमेकं योजनानां वृत्तौ विस्तारदैर्घ्यतः॥५४.८॥"
  },
  {
    "text": "हिमवान् हेमकूटश्च ऋषभो मेरुरेव च ।\nनीलः श्वेतस्तथा शृङ्गी सप्तास्मिन् वर्षपर्वताः॥५४.९॥"
  },
  {
    "text": "द्वौ लक्षयोजनायामौ मध्ये तत्र महाचलौ ।\nतयोर्दक्षिणतो यौ तु यौ तथोत्तरतो गिरी॥५४.१०॥"
  },
  {
    "text": "दशभिर्दशभिर्न्यूनैः सहस्रैस्तैः परस्परम् ।\nद्विसाहस्त्रोच्छ्रयाः सर्वे तावद्विस्तारिणश्च ते॥५४.११॥"
  },
  {
    "text": "समुद्रान्तः प्रविष्टाश्च षडस्मिन् वर्षपर्वताः ।\nदक्षिणोत्तरतो निम्ना मध्ये तुङ्गायता क्षितिः॥५४.१२॥"
  },
  {
    "text": "वेद्यर्धे दक्षिमे त्रीणि त्रीणि वर्षाणि चोत्तरे ।\nइलावृतं तयोर्मध्ये चन्द्रार्धाकारवत् स्थितम्॥५४.१३॥"
  },
  {
    "text": "ततः पूर्वेण भद्राश्वं केतुमालञ्च पश्चिमे ।\nइलावृतस्य मध्ये तु मेरुः कनकपर्वतः॥५४.१४॥"
  },
  {
    "text": "चतुरशीतिसाहस्त्रस्तस्योच्छ्रायो महागिरेः ।\nप्रविष्टः षोडशाधस्ताद्विस्तीर्णः षोडशैव तु॥५४.१५॥"
  },
  {
    "text": "शरावसंस्थितत्वाच्च द्वात्रिंशन्मूर्ध्नि विस्तृतः ।\nशुक्लः पीतोऽसितो रक्तः प्राच्यादिषु यथाक्रमम्॥५४.१६॥"
  },
  {
    "text": "विप्रो वैश्यस्तथा शूद्रः क्षत्रियश्च स्ववर्णतः ।\nतस्योपरि तथैवाष्टौ पुर्यो दिक्षु यथाक्रमम्॥५४.१७॥"
  },
  {
    "text": "इन्द्रादिलोकपालानां तन्मध्ये ब्रह्मणः सभा ।\nयोजनानां सहस्राणि चतुर्दश समुच्छ्रिता॥५४.१८॥"
  },
  {
    "text": "अयुतोच्छ्रायास्तस्याधस्तथा विषकम्भवर्वताः ।\nप्राच्यादिषु क्रमेणैव मन्दरो गन्धमादनः॥५४.१९॥"
  },
  {
    "text": "विपुलश्च सुपार्श्वश्च केतुपादपशोभिताः ।\nकदम्बो मन्दरे केतुर्जम्बुव गन्धमादने॥५४.२०॥"
  },
  {
    "text": "विपुले च तथाश्वत्थः सुपार्श्वे च वटो महान् ।\nएकादशशतायामा योजनानामिमे नगाः॥५४.२१॥"
  },
  {
    "text": "जठरो देवकूटश्च पूर्वस्यां दिशि पर्वतौ ।\nआनीलनिषधौ प्राप्तौ परस्परनिरन्तरौ॥५४.२२॥"
  },
  {
    "text": "निषधः पारियात्रश्च मेरोः पार्श्वे तु पश्चिमे ।\nयथा पूर्वौ तथा चैतावानीलनिषधायतौ॥५४.२३॥"
  },
  {
    "text": "कैलासो हिमवांश्चैव दक्षिणेन महाचलौ ।\nपूर्वपश्चायतावेतावर्णवान्तर्व्यवस्थितौ॥५४.२४॥"
  },
  {
    "text": "शृङ्गवान् जारुधिश्चैव तथैवोत्तरपर्वतौ ।\nयतैव दक्षिणे तद्वदर्णप्वान्तर्व्यवस्थितौ॥५४.२५॥"
  },
  {
    "text": "मर्यादापर्वता ह्येते कथ्यन्तेऽष्टौ द्विजोत्तम ।\nहिमवद्धेमकूटादिपर्वतानां परस्परम्॥५४.२६॥"
  },
  {
    "text": "नवयोजनसाहस्त्रं प्रागुदग्दक्षिणोत्तरम् ।\nमेरोरिलावृते तद्वदन्तरे वै चतुर्दिशम्॥५४.२७॥"
  },
  {
    "text": "फलानि यानि वै जम्ब्वाः गन्धमादनपर्वते ।\nगजदेहप्रमाणानि पतन्ति गिरिमूर्धनि॥५४.२८॥"
  },
  {
    "text": "तेषां स्त्रावात् प्रभवति ख्याता जम्बूनदीति वै ।\nयत्र जाम्बूनदं नाम कनकं सम्प्रजायते॥५४.२९॥"
  },
  {
    "text": "सा परिक्रम्य वै मेरुं जम्बूमूलं पुनर्नदी ।\nविशति द्विजशार्दूल ! पीयमाना जनैश्च तैः॥५४.३०॥"
  },
  {
    "text": "भद्राश्वेऽश्वशिरा विष्णुर्भारते कूर्मसंस्थितिः ।\nवराहः केतुमाले च मत्स्यरूपस्तथोत्तरे॥५४.३१॥"
  },
  {
    "text": "तेषु नक्षत्रविन्यासाद्विषयाः समवस्थिताः ।\nचतुर्ष्वपि द्विजश्रेष्ठ ! ग्रहाभिभवपाठकाः॥५४.३२॥"
  },
  {
    "text": "इति श्रीमार्कण्डेयपुराणे भुवनकोशठजम्बूद्वीपवर्णनंऽ नाम चतुः पञ्चाशोऽध्याय"
  },
  {
    "text": "पञ्चपञ्चाशोऽध्यायः- ५५"
  },
  {
    "text": "शैलेषु मन्दाराद्येषु चतुर्ष्वपि द्विजोत्तम ।\nवाननि यानि चत्वारि सरांसि च निबोध मे॥५५.१॥"
  },
  {
    "text": "पूर्वं चैत्ररथं नाम दक्षिणे नन्दनं वनम् ।\nवैभ्राजं पश्चिमे शैले सावित्रं चोत्तराचले॥५५.२॥"
  },
  {
    "text": "अरुणोदं सरः पूर्वं मानसं दक्षिणे तथा ।\nशीतोदं पश्चिमे मेरोर्महाभद्रं तथोत्तरे॥५५.३॥"
  },
  {
    "text": "शीतार्तश्चक्रमुञ्जश्च कुलीरोऽथ सुकङ्कवान् ।\nमणिशैलोऽथ वृषवान् महानीलो भवाचलः॥५५.४॥"
  },
  {
    "text": "सूबिन्दुर्मन्दरो वेणुस्तामसो निषधस्तथा ।\nदेवशैलश्च पूर्वेण मन्दरस्य महाचलः॥५५.५॥"
  },
  {
    "text": "त्रिकटशिखराद्रिश्च कलिङ्गोऽथ पतङ्गकः ।\nरुचकः सानुमांश्चाद्रिस्ताम्रकोऽथ विशाखवान्॥५५.६॥"
  },
  {
    "text": "श्वेतोदरः समूलश्च वसुधारश्च रत्नवान् ।\nएकशृङ्गो महाशैलो राजशालः पिपाठकः॥५५.७॥"
  },
  {
    "text": "पञ्चशैलोऽथ कैलासो हिमवांश्चाचलोत्तमः ।\nइत्येते दक्षिणे पार्श्वे मेरोः प्रोक्ता महाचलाः॥५५.८॥"
  },
  {
    "text": "सुरक्षः शिशिराक्षश्च वैदुर्यः कपिलस्तथा ।\nपिञ्जरोऽथ महाभद्रः सुरसः पिङ्गलो मधुः॥५५.९॥"
  },
  {
    "text": "अञ्जनः कुक्कुटः कृष्णः पाण्डरश्चालोत्तमः ।\nसहस्रशिखरश्चाद्रिः पारियात्रः सशृङ्गवान्॥५५.१०॥"
  },
  {
    "text": "पश्चिमेन तथा मेरोर्विस्कम्भात् पश्चिमाद्वहिः ।\nएतेऽचलाः समाख्याताः शृणुष्वन्यांस्तथोत्तरान्॥५५.११॥"
  },
  {
    "text": "शङ्खकूटोऽथ वृषभो हंसनाभस्तथाचलः ।\nकपिलेन्द्रस्तथा शैलः सानुमान् नील एव च॥५५.१२॥"
  },
  {
    "text": "स्वर्णशृङ्गी शातशृङ्गी पुष्पको मेघपर्वतः ।\nविरजाक्षो वराहाद्रिर्मयूरो जारुधिस्तथा॥५५.१३॥"
  },
  {
    "text": "इत्येते कथिता ब्रह्मन् ! मेरोरुत्तरतो नगाः ।\nएतेषां पर्वतानान्तु द्रौण्योऽतीव मनोहराः॥५५.१४॥"
  },
  {
    "text": "वनैरमलपानीयैः सरोभिरुपशोभिताः ।\nतासु पुण्यकृतां जन्म मनुष्याणां द्विजोत्तम॥५५.१५॥"
  },
  {
    "text": "एते भौमा द्विजश्रेष्ठ ! स्वर्गाः स्वर्गगुणाधिकाः ।\nन तासु पुण्यपापानामपूर्वाणामुपार्जनम्॥५५.१६॥"
  },
  {
    "text": "पुण्योपभोगा एवोक्ता देवानामपि तास्वपि ।\nशीतान्ताद्येषु चैतषु शैलेषु द्विजसत्तम॥५५.१७॥"
  },
  {
    "text": "विद्याधराणां यक्षाणां किन्नरोरगरक्षसाम् ।\nदेवानाञ्च महावासा गन्धर्वाणां च शोभनाः॥५५.१८॥"
  },
  {
    "text": "महापुण्या मनोज्ञैश्च सदैवोपवनैर्युताः ।\nसरांसि च मनोज्ञानि सर्वर्तुसुखदोऽनिलः॥५५.१९॥"
  },
  {
    "text": "न चैतेषु मनुष्याणां वैमनस्यानि कुत्रचित् ।\nतदेवं पार्थिवं पद्मं चतुष्पत्रं मयोदितम्॥५५.२०॥"
  },
  {
    "text": "भद्राश्चभारताद्यानि पत्राण्यस्य चतुर्दिशम् ।\nभारतं नाम यद्वर्षं दक्षिणेन मयोदितम्॥५५.२१॥"
  },
  {
    "text": "तत् कर्मभूमिर्नान्यत्र संप्राप्तिः पुण्यपापयोः ।\nएतत् प्रधानं विज्ञेयं यत्र सर्वं प्रतिष्ठितम्॥५५.२२॥"
  },
  {
    "text": "तस्मात् स्वर्गापवर्गौ च मानुष्यनारकावपि ।\nतिर्यक्त्वमथवाप्यन्यत् नरः प्राप्नोति वै द्विज॥५५.२३॥"
  },
  {
    "text": "इति श्रीमार्कण्डेयपुराणे भुवनकोशे पञ्चपञ्चाशोऽध्यायः"
  }
]
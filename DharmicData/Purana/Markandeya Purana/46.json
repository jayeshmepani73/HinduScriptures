[
  {
    "text": "46(43)\nषट्चत्वारिंशोऽध्यायः"
  },
  {
    "text": "क्रौष्टुकिरुवाच\nभगवंस्त्वण्डसम्भूतिर्यथावत् कथिता मम ।\nब्रह्माण्डे ब्रह्मणो जन्म तथा चोक्तं महात्मनः॥४६.१॥\nएतदिच्छाम्यहं श्रोतुं त्वत्तो भृगुकुलोद्भव ।\nयदान सृष्टिर्भूतानामस्ति किन्नु न चास्ति वा ।\nकाले वै प्रलयस्यान्ते सर्वस्मिन्नुपसंहृते॥४६.२॥\nमार्कण्डेय उवाच\nयदा तु प्रकृतौ याति लयं विश्वमिदं जगत् ।\nतदोच्यते प्राकृतोऽयं विद्वद्भिः प्रतिसञ्चरः॥४६.३॥\nस्वात्मन्यवस्थितेव्यक्ते विकारे प्रतिसंहृते ।\nप्रकृतिः पुरुषश्चैव साधर्म्येणावतिष्ठतः॥४६.४॥\nतदा तमश्च सत्त्वञ्च समत्वेन व्यवस्थितौ ।\nअनुद्रिक्तावनूनौ च तत्प्रोतौ च परस्परम्॥४६.५॥\nतिलेषु वा यथा तैलं घृतं पयसि वा स्थितम् ।\nतथा तमसि सत्त्वे च रजोऽप्यनुसृतं स्थितम्॥४६.६॥\nउत्पत्तिर्ब्रह्मणो यावदायुषो द्विपरार्धिकम् ।\nतावद्दिनं परेशस्य तत्समा संयमे निशा॥४६.७॥\nअहर्मुखे प्रबुद्धस्तु जगदादिरनादिमान् ।\nसर्वहेतुरचिन्त्यात्मा परः कोऽप्यपरक्रियः॥४६.८॥\nप्रकृतिं पुरुषञ्चैव प्राविश्याशु जगत्पतिः ।\nक्षोभयामास योगेन परेण परमेश्वरः॥४६.९॥\nयथा मदो नवस्त्रीणां यथा वा माधवानिलः ।\nअनुप्रविष्टः क्षोभाय तथासौ योगमूर्तिमान्॥४६.१०॥\nप्रधाने क्षोभ्यमाने तु स देवो ब्रह्मसंज्ञितः ।\nसमुत्पन्नोऽण्डकोषस्थो यथा ते कथितं मया॥४६.११॥\nस एव क्षोभकः पूर्वं स क्षोभ्यः प्रकृतेः पतिः ।\nस सङ्कोचविकाशाभ्यां प्रधानत्वेऽपि च स्थितः॥४६.१२॥\nअत्पन्नः स जगद्योनिरगुणोऽपि रजोगुणम् ।\nभुञ्जन् प्रवर्तते सर्गे ब्रह्मत्वं समुपाश्रितः॥४६.१३॥\nब्रह्मत्वे स प्रजाः सृष्ट्वा ततः सत्त्वातिरेकवान् ।\nविष्णुत्वमेत्य धर्मेण कुरुते परिपालनम्॥४६.१४॥\nततस्तमोगुणोद्रिक्तो रुद्रत्वे चाखिलं जगत् ।\nउपसंहृत्य वै शेते त्रैलोक्यं त्रिगुणोऽगुणः॥४६.१५॥\nयथा प्राग्व्यापकः क्षेत्री पालको लावकस्तथा ।\nयथा स संज्ञामायाति ब्रह्मविष्ण्वीशकारिणीम्॥४६.१६॥\nब्रह्मत्वे सृजते लोकान् रुद्रत्वे संहरत्यपि ।\nविष्णुत्वे चाप्युदासीनस्तिस्त्रोऽवस्थाः स्वयम्भुवः॥४६.१७॥\nरजो ब्रह्मा तमो रुद्रो विष्णुः सत्त्वं जगत्पतिः ।\nएत एव त्रयो देवा एत एव त्रयो गुणाः॥४६.१८॥\nअन्योन्यमिथुना ह्येते अन्योन्याश्रयिणस्तथा ।\nक्षणं वियोगो नह्येषां न त्यजन्ति परस्परम्॥४६.१९॥\nएवं ब्रह्मा जगत्पूर्वो देवदेवश्चतुर्मुखः ।\nरजोगुणं समाश्रित्य स्त्रष्ट्टत्वे स व्यवस्थितः॥४६.२०॥\nहिरण्यगर्भो देवादिरनादिरुपचारतः ।\nभूपद्मकर्णिकासंस्थो ब्रह्माग्रे समजायत॥४६.२१॥\nतस्य वर्षशतं त्वेकं परमायुर्महात्मनः ।\nब्रह्म्येणैव हि मानेन तस्य संख्यां निबोध मे॥४६.२२॥\nनिमेषैर्दशभिः काष्ठा तथा पञ्चभिरुच्यते ।\nकलास्त्रिंशच्च वै काष्ठा मुहूर्तं त्रिंशत्ताः कलाः॥४६.२३॥\nअहोरात्रं मुहूर्तानां नृणां त्रिंशत्तु वै स्मृतम् ।\nअहोरात्रैश्च त्रिंशद्भिः पक्षौ द्वौ मास उच्यते॥४६.२४॥\nतैः षड्भिरयनं वर्षं द्वेऽयने दक्षिणोत्तरे ।\nतद्देवानामहोरात्रं दिनं तत्रोत्तरायणम्॥४६.२५॥\nदिव्यैर्वर्षसहस्रैस्तु कृतत्रेतादिसंज्ञितम् ।\nचतुर्युगं द्वादशभिस्तद्विभागं शृणुष्व मे॥४६.२६॥\nचत्वारि तु सहस्राणि वर्षाणां कृतमुच्यते ।\nशतानि सन्ध्या चत्वारि सन्ध्यांशश्च तथाविधः॥४६.२७॥\nत्रेता त्रीणि सहस्राणि दिव्याब्दानां शतत्रयम् ।\nतत्सन्ध्या तत्समा चैव सन्ध्यांशश्च तथाविधः॥४६.२८॥\nद्वापरं द्वे सहस्रे तु वर्षाणां द्वे शते तथा ।\nतस्य सन्ध्या समाख्याता द्वे शताब्दे तदंशकः॥४६.२९॥\nकलिः सहस्रं दिव्यानामब्दानां द्विजसत्तम ।\nसन्ध्या सन्ध्यांशकश्चैव शतकौ समुदाहृतौ॥४६.३०॥\nएषा द्वाधशसाहस्त्री युगाख्या कविभिः कृता ।\nएतत् सहस्रगुणितमो ब्राह्म्यमुदाहृतम्॥४६.३१॥\nब्रह्मणो दिवसे ब्रह्मन् मनवः स्युश्चतुर्दश ।\nभवन्ति भागशस्तेषां सहस्रं तद्विभज्यते॥४६.३२॥\nदेवाः सप्तर्षयः सेन्द्रा मनुस्तत्सूनवो नृपाः ।\nमनुना सह सृज्यन्ते संह्रियन्ते च पूर्ववत्॥४६.३३॥\nचतुर्युगानां संख्याता साधिका ह्ये कसप्ततिः ।\nमन्वन्तरं तस्य संख्यां मानुषाब्दैर्निबोध मे॥४६.३४॥\nत्रिंशत्कोट्यस्तु संपूर्णाः संख्याताः संख्यया द्विज ।\nसत्पषष्टिस्तथान्यानि नियुतानि च संख्यया॥४६.३५॥\nविंशतिश्च सहस्राणि कालोऽयं साधिकं विना ।\nएतन्मन्वन्तरं प्रोक्तं दिव्यैर्वर्षैर्निबोध मे॥४६.३६॥\nअष्टौ वर्षसहस्राणि दिव्यया संख्यया युतम् ।\nद्विपञ्चाशत्तथान्यानि सहस्राण्यधिकानि तु॥४६.३७॥\nचतुर्दशगुणो ह्येष कालो ब्रह्म्यमहः स्मृतम् ।\nतस्यान्ते प्रलयः प्रोक्तो ब्रह्मन् नैमित्तिको बुधैः॥४६.३८॥\nभूर्लोकोऽथ भुवर्लोकः स्वर्लोकश्च विनाशिनः ।\nतथा विनाशमायान्ति महर्लोकश्च तिष्ठति॥४६.३९॥\nतद्वासिनोऽपि तापेन जनलोकं प्रयान्ति वै ।\nएकार्णवे च त्रैलोक्ये ब्रह्मा स्वपिति वै निशि॥४६.४०॥\nतत्प्रमाणैव सा रात्रिस्तदन्ते सृज्यते पुनः ।\nएवन्तु ब्रह्मणो वर्षमेकं वर्षशतन्तु तत्॥४६.४१॥\nशतं हि तस्य वर्षाणां परमित्यभिधीयते ।\nपञ्चाशद्भिस्तथा वर्षैः परार्धमिति कीर्त्यते॥४६.४२॥\nएवमस्य परार्धन्तु व्यतीतं द्विजसत्तम ।\nयस्यान्तेऽभून्महाकल्पः पाद्म इत्यभिविश्रुतः॥४६.४३॥\nद्वितीयस्य परार्धस्य वर्तमानस्य वै द्विज ।\nवाराह इति कल्पोऽयं प्रथमः परिकल्पितः॥४६.४४॥"
  },
  {
    "text": "इति श्रीमार्कण्डेयपुराणे ब्रह्मायुप्रमाणो नाम षट्टत्वारिंशोऽध्यायः"
  },
  {
    "text": "47(44)\nसप्तचत्वारिशोऽध्यायः ४७"
  },
  {
    "text": "क्रौष्टुकिरुवाच\nयथा ससर्ज वै ब्रह्मा भगवानादिकृत् प्रजाः ।\nप्रजापतिः पतिर्देवस्तन्मे विस्तरतो वद॥४७.१॥\nमार्कण्डेय उवाच\nकथयाम्येष ते ब्रह्मन् ससर्ज भगवान् यथा ।\nलोककृच्छाश्वतः कृत्स्नं जगत् स्थावरजङ्गमम्॥४७.२॥\nपद्मावसाने प्रलये निशासुत्पोत्थितः प्रभुः ।\nसत्त्वोद्रिक्तस्तदा ब्रह्मा शून्यं लोकमवैक्षत॥४७.३॥\nइमञ्चोदाहरन्त्यत्र श्लोकं नारायणं प्रति ।\nब्रह्मस्वरूपिणं देवं जगतः प्रभवाप्ययम्॥४७.४॥\nआपो नारा वै तनव इत्यपां नाम शुश्रुम ।\nतासु शेते स यस्माच्च तेन नारायणः स्मृतः॥४७.५॥\nविबुद्धः सलिले तस्मिन् विज्ञायान्तर्गतां महीम् ।\nअनुमानात् समुद्धारं कर्तुकामस्तदा क्षिते॥४७.६॥\nअकरोत् स तनूरन्याः कल्पादिषु यथा पुरा ।\nमत्स्यकूर्मादिकास्तद्वद्वाराहं वपुरास्थितः॥४७.७॥\nवेदयज्ञमयं दिव्यं वेदयज्ञमयो विभुः ।\nरूपं कृत्वा विवेशाप्सु सर्वगः सर्वसम्भवः॥४७.८॥\nसमुद्धृकत्य च पातालान्मुमोच सलिले भुवम् ।\nजनलोकस्थितैः सिद्धैश्चिन्त्यमानो जगत्पतिः॥४७.९॥\nतस्योपरि जलौघस्य महती नैरिव स्थिता ।\nविततत्वात्तु देहस्य न मही याति संप्लवम्॥४७.१०॥\nततः क्षितिं समीकृत्य पृथिव्यां सोऽसृजद् गिरीन् ।\nप्राक् सर्गे दह्यमाने तु तदा संवर्तकाग्निना॥४७.११॥\nतेनाग्निना विशीर्णास्ते पर्वता भुवि सर्वशः ।\nशैला एकार्णवे मग्ना वायुनापस्तु संहताः॥४७.१२॥\nनिषक्ता यत्र यत्रासंस्तत्र तत्राचलाभवन् ।\nभूविभागन्ततः कृत्वा सप्तद्वीपोपशोभितम्॥४७.१३॥\nभूराद्यांश्चतुरो लोकान् पूर्वंवत् समकल्पयत् ।\nसृष्टिञ्चिन्तयतस्तस्य कल्पादिषु यथा पुरा॥४७.१४॥\nअबुद्धिपूर्वकस्तस्मात् प्रादुर्भूतस्तमोमयः ।\nतमो मोहो महामोहस्तामिस्त्रो ह्यन्धसंज्ञितः॥४७.१५॥\nअविद्या पञ्चपर्वैषा प्रादुर्भूता महात्मनः ।\nपञ्चधावस्थितः सर्गो ध्यायतोऽप्रतिबोधवान्॥४७.१६॥\nबहिरन्तश्चाप्रकाशः संवृतात्मा नगात्मकः ।\nमुख्या नगा यतश्चोक्ता मुख्यसर्गस्ततस्त्वयम्॥४७.१७॥\nतं दृष्ट्वासाधकं सर्गममन्यदपरं पुनः ।\nतस्याभिध्यायतः सर्गं तिर्यक्स्त्रोतो ह्यवर्तत॥४७.१८॥\nयस्मात्तिर्यक्प्रवृत्तिः सा तिर्यक्स्त्रोतस्ततः स्मृतः ।\nपश्वादयस्ते विख्यातास्तमः प्रायो ह्यवेदिनः॥४७.१९॥\nअत्पथग्राहिनश्चैव तेऽज्ञाने ज्ञानमानिनः ।\nअहङ्कृता अहंमाना अष्टाविशशद्विधात्मकाः॥४७.२०॥\nअन्तः प्रकाशास्ते सर्वे आवृतास्तु परस्परम् ।\nतमप्यसाधकं मत्वा ध्यायतोऽन्यस्ततोऽभवत्॥४७.२१॥\nऊर्ध्वस्त्रोतस्तृतीयस्तु सात्त्विकः समवर्तत ।\nते सुखप्रीतिबहुला बहिरन्तस्त्वनावृताः॥४७.२२॥\nप्रकाशा बहिरन्तश्च ऊर्ध्वस्त्रोतः समुद्भवाः ।\nतुष्टात्मकस्तृतीयस्तु देवसर्गो हि स स्मृतः॥४७.२३॥\nतस्मिन् सर्गेऽभवत् प्रीतिर्निष्पन्ने ब्रह्मणस्तदा ।\nततोऽन्यं स तदा दध्यौ साधकं सर्गमुत्तमम्॥४७.२४॥\nतथाभिध्यायतस्तस्य सत्याभिध्यायिनस्ततः ।\nप्रादुर्बभौ तदाव्यक्तादर्वाक्स्त्रोतस्तु साधकः॥४७.२५॥\nयस्मादर्वाग् व्यवर्तन्त ततोर्ऽवाक्स्त्रोतसस्तु ते ।\nते च प्रकाशबहुलास्तमोद्रिक्ता रजोऽधिकाः॥४७.२६॥\nतस्मात् ते दुः खबहुला भूयोभूयश्च कारिणः ।\nप्रकाशा बहिरन्तश्च मनुष्याः साधकाश्च ते॥४७.२७॥\nपञ्चमोऽनुग्रहः सर्गः स चतुर्धा व्यवस्थितः ।\nविपर्ययेण सिद्ध्या च शान्त्या तुष्ट्या तथैव च॥४७.२८॥\nनिर्वृत्तं वर्तमानञ्च तेर्ऽथं जानन्ति वै पुनः ।\nभूतादिकानां भूतानां षष्ठः सर्ग स उच्यते॥४७.२९॥\nते परिग्राहिणः सर्वे संविभागरतास्तथा ।\nचोदनाश्चाप्यशीलाश्च ज्ञेया भूतादिकाश्च ते॥४७.३०॥\nप्रथमो महतः सर्गो विज्ञेयो ब्रह्मणस्तु सः ।\nतन्मात्राणां द्वितीयस्तु भूतसर्गः स उच्यते॥४७.३१॥\nवैकारिकस्तृतीयस्तु सर्गश्चैन्द्रियकः स्मृतः ।\nइत्येष प्राकृतः सर्गः संभूतो बुद्धैपूर्वकः॥४७.३२॥\nमुख्यः सर्गश्चतुर्थस्तु मुख्या वै स्थावराः स्मृताः ।\nतिर्यक्स्त्रोतस्तु यः प्रोक्तस्तिर्यग्योन्यः स पञ्चमः॥४७.३३॥\nतथोर्ध्वस्त्रोतसां षष्ठो देवसर्गस्तु स स्मृतः ।\nततोर्ऽवाक्स्त्रोतसां सर्गः सप्तमः स तु मानुषः॥४७.३४॥\nअष्टमोऽनुग्रहः सर्गः सात्त्विकस्तामसश्च सः ।\nपञ्चैते वैकृताः सर्गाः प्राकृतास्तु त्रयः स्मृताः॥४७.३५॥\nप्राकृतो वैकृतश्चैव कौमारो नवमः स्मृतः ।\nइत्येते वै समाख्याता नव सर्गाः प्रजापतेः॥४७.३६॥"
  },
  {
    "text": "इति श्री मार्कण्डेयपुराणे प्राकृतवैकृतसर्गो नाम सप्तचात्वारिंशोऽध्यायः"
  },
  {
    "text": "48(45)\nअष्टचत्वारिंशोऽध्यायः- ४८"
  },
  {
    "text": "क्रौष्टुकिरुवाच\nसमासात् कथिता सृष्टिः सम्यग् भगवता मम ।\nदेवादीनां भवं ब्रह्मन् विस्तरात्तु ब्रवीहि मे॥४८.१॥\nमार्कण्डेय उवाच\nकुशलाकुशलैर्ब्रह्मन् ! भाविता पूर्वकमर्मभिः ।\nख्याता तथा ह्यनिर्मुक्ताः प्रलये ह्यु पसंहृताः॥४८.२॥\nदेवाद्याः स्थावरान्ताश्च प्रजा ब्रह्मंश्चतुर्विधाः ।\nब्रह्मणः कुर्वतः सृष्टिं जज्ञिरे मानसास्तदा॥४८.३॥\nततो देवासुरान् पितॄन् मानुषांश्च चतुष्टयम् ।\nसिसृक्षुरम्भांस्येतानि स्वमात्मानमयूयुजत्॥४८.४॥\nयुक्तात्मनस्तमोमात्रा उद्रिक्ताभूत् प्रजापतेः ।\nसिसृक्षोर्जघनात् पूर्वमसुरा जज्ञिरे ततः॥४८.५॥\nउत्ससर्ज ततस्तान्तु तमोमात्रात्मिकां तनुम् ।\nसापविद्धा तनुस्तेन सद्यो रात्रिरजायत॥४८.६॥\nअन्यां तनुमुपादाय सिसृक्षुः प्रीतिमाप सः ।\nसत्त्वोद्रेकास्ततो देवा मुखतस्तस्य जज्ञिरे॥४८.७॥\nउत्ससर्ज च भूतेशस्तनुं तामप्यसौ विभुः ।\nसा चापविद्धा दिवसं सत्त्वप्रायमजायत्॥४८.८॥\nसत्त्वमात्रात्मिकामेव ततोऽन्यां जगृहे तनुम् ।\nपितृवन्मन्यमानस्य पितरस्तस्य जज्ञिरे॥४८.९॥\nसृष्ट्वा पितॄनुत्ससर्ज तनुं तामपि स प्रभुः ।\nसा चोत्सृष्टाभवत् सन्ध्या दिवननक्तान्तरस्थिता॥४८.१०॥\nरजोमात्रात्मिकामन्यां तनुं भेजेऽथ स प्रभुः ।\nततो मनुष्याः सम्भूता रजोमात्रासमुद्भवाः॥४८.११॥\nसृष्ट्वा मनुष्यान् स विभुरुत्ससर्ज तनुं ततः ।\nज्योत्स्ना समभवत् सा च नक्तान्तेऽहर्मुखे च या॥४८.१२॥\nइत्येतास्तनवस्तस्य देवदेवस्य धीमतः ।\nख्याता रात्र्यहनी चैव सन्ध्या ज्योत्स्ना च वै द्विज॥४८.१३॥\nज्योत्स्तना सन्ध्या तथैवाह---सत्त्वमात्रात्मकं त्रयम् ।\nतमोमात्रात्मिका रात्रिः सा वै तस्मात् त्रियामिका॥४८.१४॥\nतस्माद् देवा दिवा रात्रावसुरास्तु बलान्विताः ।\nज्योत्स्नागमे च मनुजाः सन्ध्यायां पितरस्तथा॥४८.१५॥\nभवन्ति बलिनोऽधृष्या विपक्षाणां न संशयः ।\nतद्विपर्ययमासाद्य प्रयान्ति च विपर्ययम्॥४८.१६॥\nज्योत्स्नो रात्र्यहनी सन्ध्या चत्वार्येतानि वै प्रभोः ।\nब्रह्मणस्तु शरीराणि त्रिगुणोपश्रितानि तु॥४८.१७॥\nचत्वार्येतान्यथोत्पाद्य तनुमन्यां प्रजापतिः ।\nरजस्तमोमयीं रात्रौ जगृहे क्षुत्तृडन्वितः॥४८.१८॥\nतदन्धकारे क्षुत्क्षामानसृजद् भगवानजः ।\nविरूपान् श्मश्रुलानत्तुमारब्धास्ते च तां तनुम्॥४८.१९॥\nरक्षाम इति तेभ्योऽन्ये य ऊचुस्ते तु राक्षसाः ।\nखादाम इति ये चोचुस्ते यक्षा यक्षणात् द्विज॥४८.२०॥\nतान् दृष्ट्वा ह्यप्रियेणास्य केशाः शीर्यन्त वेधसः ।\nसमारोहणहीनाश्च शिरसो ब्रह्मणस्तु ते॥४८.२१॥\nसर्पणात्तेऽभवन् सर्पा हीनत्वादहयः स्मृताः ।\nसर्पान् दृष्ट्वा ततः क्रोधात् क्रोधात्मानो विनिर्ममे॥४८.२२॥\nवर्णेन कपिलेनोग्रास्ते भूताः पिशिताशनाः ।\nध्यायतो गां ततस्तस्य गन्धर्वा जज्ञिरे सुताः॥४८.२३॥\nजज्ञिरे पिबतो वाचं गन्धर्वास्तेन ते स्मृताः ।\nअष्टास्वेतासु सृष्टासु देवयोनिषु स प्रभुः॥४८.२४॥\nततः स्वदेहतोऽन्यानि वयांसि पशवोऽसृजत् ।\nमुखतोऽजाः ससर्जाथ वक्षसश्चावयोऽसृजत्॥४८.२५॥\nगावश्चैवोदराद् ब्रह्मा पार्श्वाभ्याञ्च विनिर्ममे ।\nपद्भ्याञ्चाश्वान् स मातङ्गान् रासबान् शशकान् मृगान्॥४८.२६॥\nउष्ट्रानश्वतरांश्चैव नानारूपाश्च जातयः ।\nओषध्यः फलमूलिन्यो रोमभ्यस्तस्य जज्ञिरे॥४८.२७॥\nएवं पश्वोषधीः सृष्ट्वा ह्ययजच्चाध्वरे विभुः ।\nतस्मादादौ तु कल्पस्य त्रेतायुगमुखे तदा॥४८.२८॥\nगौरजः पुरुषो मेषो अश्वाश्वतरगर्दभाः ।\nएतान् ग्राम्यान् पशूनाहुरारण्यांश्च निबोध मे॥४८.२९॥\nश्वापदं द्विखुरं हस्ती वानराः पक्षिपञ्चमाः ।\nऔदकाः पशवः षष्ठाः सप्तमास्तु सरीसृपाः॥४८.३०॥\nगायत्रीञ्च ऋचञ्चैव त्रिवृत् सोमं रथन्तरम् ।\nअग्निष्टोमञ्च यज्ञानां निर्ममे प्रथमान्मुखात्॥४८.३१॥\nयजूंषि त्रैष्टुभं धन्दः स्तोमं पञ्चदशन्तथा ।\nबृहत् साम तथोकथञ्च दक्षिणादसृजन्मुखात्॥४८.३२॥\nसामानि जगतीच्छन्दः स्तोमं पञ्चदशन्तथा ।\nवैरूपमतिरात्रञ्च निर्ममे पश्चिमान्मुखात्॥४८.३३॥\nएकविशमथर्वाणमाप्तोर्यामाणमेव च ।\nअनुष्टुभं सवैराजमुत्तरादसृजन्मुखात्॥४८.३४॥\nविद्युतोऽशनिमेघाश्च रोहितेन्द्रधनूंषि च ।\nवयांसि च ससर्जादौ कल्पस्य भगवान् विभुः॥४८.३५॥\nउच्चावचानि भूतानि गात्रेभ्यस्तलस्य जज्ञिरे ।\nसृष्ट्वा चतुष्टयं पूर्वं देवासुरपितॄन् प्रजाः॥४८.३६॥\nततोऽसृजत् स भूतानि स्थावराणि चराणि च ।\nयक्षान् पिशाचान् गन्धर्वांस्तथैवाप्सरसाङ्गणान्॥४८.३७॥\nनरकिन्नररक्षांसि वयः पशुमृगोरगान् ।\nअव्ययञ्च व्ययञ्चैव यदिदं स्थाणुजङ्गमम्॥४८.३८॥\nतेषां ये यानि कर्माणि प्राक् सृष्टेः प्रतिपेदिरे ।\nतान्येव प्रतिपद्यन्ते सृज्यमानाः पुनः पुनः॥४८.३९॥\nहिंस्त्राहिंस्त्रे मृदुक्रूरे धर्माधर्मावृतानृते ।\nतद्भाविताः प्रपद्यन्ते तस्मात्तत्तस्य रोचते॥४८.४०॥\nइन्द्रियार्थेषु भूतेषु शरीरेषु च स प्रभुः ।\nनानात्वं विनियोगञ्च धातैव व्यदधात् स्वयम्॥४८.४१॥\nनाम रूपञ्च भूतानां कृत्यानाञ्च प्रपञ्चनम् ।\nवेदशब्देभ्य एवादौ देवादीनाञ्चकार सः॥४८.४२॥\nऋषीणां नामधेयानि याश्च देवेषु सृष्टयः ।\nशर्वर्यन्ते प्रसूतानामन्येषाञ्च ददाति सः॥४८.४३॥\nयथर्तावृतुलिङ्गानि नानारूपाणि पर्यये ।\nदृश्यन्ते तानि तान्येव तथा भावा युगादिषु॥४८.४४॥\nएवंविधाः सृष्टयस्तु ब्रह्मणोऽव्यक्तजन्मनः ।\nशर्वर्यन्ते प्रबुद्धस्य कल्पे कल्पे भवन्ति वै॥४८.४५॥"
  },
  {
    "text": "इति श्रीमार्कण्डेयपुराणे सृष्टिप्रकारणनामाष्टचत्वारिंशोऽध्यायः"
  },
  {
    "text": "49(46)\nऊनपञ्चाशोऽध्यायः- ४९"
  },
  {
    "text": "क्रौष्टुकिरुवाच\nअर्वाक्स्त्रोतस्तु कथितो भवता यस्तु मानुषः ।\nब्रह्मन् ! विस्तरतो ब्रूहि ब्रह्मा समसृजद्यथा॥४९.१॥\nयथा च वर्णानसृजद्यद् गुणाश्च महामते ।\nयच्च येषां स्मृतं कर्म विप्रादीनां वदस्व तत्॥४९.२॥\nमार्कण्डेय उवाच\nब्रह्मणः सृजतः पूर्वं सत्याभिध्यायिनस्तथा ।\nमिथुनानां सहस्रन्तु मुखात् सोऽथासृजन्मुने॥४९.३॥\nजातास्ते ह्यु पपद्यन्ते सत्त्वोद्रिक्ताः स्वतेजसः ।\nसहस्रमन्यद्वक्षस्तो मिथुनानां ससर्ज ह॥४९.४॥\nते सर्वे रजसोद्रिक्ताः शुष्मिणश्चाप्यमर्षिणः ।\nससर्जान्यते सहस्रन्तु द्वन्द्वानामूरुतः पुनः॥४९.५॥\nरजस्तमोभ्यामुद्रिक्ता ईहाशीलास्तु ते स्मृताः ।\nपद्भ्यां सहस्रमन्यच्च मिथुनानां ससर्ज ह॥४९.६॥\nउद्रिक्तास्तमसा सर्वे निः श्रीका ह्यल्पचेतसः ।\nततः संहर्षमाणास्ते द्वन्द्वोत्पन्नास्तु प्राणिनः॥४९.७॥\nअन्योन्यहृर्च्छ्याविष्टा मैथुनायोपचक्रमुः ।\nततः प्रभृति कल्पेऽस्मिन् मिथुनानां हि सम्भवः॥४९.८॥\nमासि मास्यार्तवं यत् तु न तदासीत्तु योषिताम् ।\nतस्मात्तदा न सुषुवुः सेवितैरपि मैथुनैः॥४९.९॥\nआयुषोऽन्ते प्रसूयन्ते मिथुनान्येव ताः सकृत् ।\nततः प्रभृति कल्पेऽस्मिन् मिथुनानां हि सम्भवः॥४९.१०॥\nध्यानेन मनसा तासां प्रजानां जायते सकृत् ।\nशब्दादिर्विषयः शुद्धः प्रत्येकं पञ्चलक्षणः॥४९.११॥\nइत्येषा मानुषी सृष्टिर्या पूर्वं वै प्रजापतेः ।\nतस्यान्ववायसम्भूता यैरिदं पूरितं जगत्॥४९.१२॥\nसरित्सरः समुद्रांश्च सेवन्ते पर्वतानपि ।\nतास्तदा ह्यल्पशीतोष्णा युगे तस्मिंश्चरन्ति वै॥४९.१३॥\nतृप्तिं स्वाभाविकीं प्राप्ता विषयेषु महामते ।\nन तासां प्रतिघातोऽस्ति न द्वेषो नापि मत्सरः॥४९.१४॥\nपर्वतोदधिसेविन्यो ह्यनिकेतास्तु सर्वशः ।\nता वै निष्कामचारिण्यो नित्यं मुदितमानसाः॥४९.१५॥\nपिशाचोरगरक्षांसि तथा मत्सरिणो जनाः ।\nपशवः पक्षिणश्चैव नक्रा मत्स्याः सरीसृपाः॥४९.१६॥\nअवारका ह्यण्डजा वा ते ह्यधर्मप्रसूतयः ।\nन मूलफलपुष्पाणि नार्तवा वत्सराणि च॥४९.१७॥\nसर्वकालसुखः कालो नात्यर्थं घर्मशीतता ।\nकालेन गच्छता तेषां चित्रा सिद्धिरजायत॥४९.१८॥\nततश्च तेषां पूर्वाह्ने मध्याह्ने च वितृप्तता ।\nपुनस्तथेच्छतां तृप्तिरनायासेन साभवत्॥४९.१९॥\nइच्छताञ्च तथायासो मनसः समजायत ।\nअपां सौक्ष्म्यं ततस्तासां सिद्धिर्नानारसोल्लसा॥४९.२०॥\nसमजायत चैवान्या सर्वकामप्रदायिनी ।\nअसंस्कार्यैः शरीरैश्च प्रजास्ताः स्थिरयौवनाः॥४९.२१॥\nतासां विना तु संकल्पं जायन्ते मिथुनाः प्रजाः ।\nसमं जन्म च रूपञ्च म्रियन्ते चैव ताः समम्॥४९.२२॥\nअनिच्छाद्वेषसंयुक्ता वर्तन्ते तु परस्परम् ।\nतुल्यरूपायुषः सर्वा अधमोत्तमतां विना॥४९.२३॥\nतत्वारि तु सहस्राणि वर्षाणां मानुषाणि तु ।\nआयुः प्रमाणं जीवन्ति न च क्लेशाद्विपत्तयः॥४९.२४॥\nक्वचित् क्वचित् पुनः साभूत् क्षितिर्भाग्येन सर्वशः ।\nकालेन गच्छता नाशमुपयान्ति यथा प्रजाः॥४९.२५॥\nतथा ताः क्रमशो नाशं जग्मुः सर्वत्र सिद्धयः ।\nतासु सर्वासु नष्टासु नभसः प्रच्युता नराः॥४९.२६॥\nप्रायशः कल्पवृक्षास्ते संभूता गृहसंज्ञिताः ।\nसर्वे प्रत्युपभोगाश्च तासं तेभ्यः प्रजायते॥४९.२७॥\nवर्तयन्ति स्म तेभ्यस्तास्त्रेतायुगमुखे तदा ।\nततः कालेन वै रागस्तासामाकस्मिकोऽभवत्॥४९.२८॥\nमासि मास्यार्तवोत्पत्त्या गर्भोत्पत्तिः पुनः पुनः ।\nरागोत्पत्त्या ततस्तासां वृक्षास्ते गृहसंज्ञिताः॥४९.२९॥\nब्रह्मन्नन्वपरेषान्तु पेतुः शाखा महीरुहाम् ।\nवस्त्राणि च प्रसूयन्ते फलेष्वाभरणानि च॥४९.३०॥\nतेष्वेव जायते तेषां गन्धवर्णरसान्वितम् ।\nअमाक्षिकं माहवीर्यं पुटके पुटके मधु॥४९.३१॥\nतेन वा वर्तयन्ति स्म मुखे त्रेयायुगस्य वै ।\nततः कालान्तरेणैव पुनर्लोभान्वितास्तु ताः॥४९.३२॥\nवृक्षांस्ताः पर्यगृह्णन्त ममत्वाविष्टचेतसः ।\nनेशुस्तेनापचारेण तेऽपि तासां महीरुहाः॥४९.३३॥\nततो द्वन्द्वान्यजायन्ते शीतोष्णक्षुन्मुखानि वै ।\nतास्तद्द्वन्द्वोपघातार्थं चक्रुः पूर्वं पुराणि तु॥४९.३४॥\nमरुधन्वषु दुर्गेषु पर्वतेषु दरीषु च ।\nसंश्रयन्ति च दुर्गाणि वार्क्षं पार्वतमौदकम्॥४९.३५॥\nकृत्रिमञ्च तथा दुर्गं मित्वा मित्वात्मनो।ङ्गुलैः ।\nमानार्थानि प्रमाणानि तास्तु पूर्वं प्रचक्रिरे॥४९.३६॥\nपरमाणुः परं सूक्ष्मं त्रषरेणुर्महीरजः ।\nबालाग्रञ्चैव लिक्षां च यूकां चाथ यवोदरम्॥४९.३७॥\nक्रमादष्टगुणान्याहुर्यवानष्टौ तथाङ्गुलम् ।\nषडङ्गुलं पदं तच्च वितस्तिर्द्विगुणं स्मृतम्॥४९.३८॥\nद्वे वितस्ती तथा हस्तो ब्राह्म्यतीर्थादिवेष्टनः ।\nचतुर्हस्तं धनुर्दण्डो नाडिकार्युगमेव च॥४९.३९॥\nधनुषां द्वे सहस्रे तु गव्यूतिस्तच्चतुर्गुणम् ।\nप्रोक्तञ्च योजवनं प्राज्ञैः संख्यानार्थमिदं परम्॥४९.४०॥\nचतुर्णामथ दुर्गाणां स्वसमुत्थानि त्रीणि तु ।\nचतुर्थं कृत्रिमं दुर्गं ते चक्रुर्यत्नतस्तु वै॥४९.४१॥\nपुरञ्च खेटकञ्चैव तद्वद् द्रोणीमुखं द्विज ।\nशाखानगरकञ्चापि तथा कर्वटकं द्रमी॥४९.४२॥\nग्रामं सघोषविन्यासं तेषु चावसथान् पृथक् ।\nसोत्सेधवप्रकारञ्च सर्वतः परिखावृतम्॥४९.४३॥\nयोजनार्धार्धविष्कम्भमष्टभागायतं पुरम् ।\nप्रागुदक्प्रवणं शस्तं शुद्धवंशबहिर्गमम्॥४९.४४॥\nतदर्धेन तथा खेटं तत्पादेन च कर्वटम् ।\nन्यूनं द्रोणीमुखं तस्मादन्तभागेन चोच्यते॥४९.४५॥\nप्राकारपरिखाहीनां पुरं खर्वटमुच्यते ।\nशाखानगरकञ्चान्यन्मन्त्रिसामन्तभुक्तिमत्॥४९.४६॥\nतथा शूद्रजनप्रायाः स्वसमृद्धिकृषीबलाः ।\nक्षेत्रोपभोग्यभूमध्ये वसतिर्ग्रामसंज्ञिता॥४९.४७॥\nअन्यस्मान्नगरादेर्या कार्यमुद्दिश्य मानवैः ।\nक्रियते वसतिः सा वै विज्ञेया वसतिर्नरैः॥४९.४८॥\nदुष्टप्रायो विना क्षेत्रैः परभूमिचरो बली ।\nग्राम एव द्रमीसंज्ञो राजवल्लभसंश्रयः॥४९.४९॥\nशकटारूढभाण्डैश्च गोपालैर्विपणं विना ।\nगोसमूहैस्तथा घोषो यत्रेच्छाभूमिकेतनः॥४९.५०॥\nत एवं नगरादींस्तु कृत्वा वासार्थमात्मनः ।\nनिकेतनानि द्वन्द्वानां चक्रुरावसथाय वै॥४९.५१॥\nगृहाकारा यथा पूर्वं तेषामासन्नहीरुहाः ।\nतथा संस्मृत्य तत्सर्वं चक्रुर्वेश्मानि ताः प्रजाः॥४९.५२॥\nवृक्षस्यैवङ्गताः शाखास्तथैवञ्चापरी गताः ।\nनताश्चैवोन्नताश्चैव तद्वच्छाखाः प्रचक्रिरे॥४९.५३॥\nयाः शाखाः कल्पवृक्षाणां पूर्वमासन् द्विजोत्तम ।\nता एव शाखा गेहानां शालात्वं तेन तासु तत्॥४९.५४॥\nकृत्वा द्वन्द्वोपघातन्ते वार्तोपायमचिन्तयन् ।\nनष्टेषु मधुना सार्धं कल्पवृक्षेष्वशेषतः॥४९.५५॥\nविषादव्याकुलास्ता वै प्रजास्तृष्णाक्षुधार्दिताः ।\nततः प्रादुर्बभौ तासां सिद्धिस्त्रेतामुखे तदा॥४९.५६॥\nवार्तास्वसाधिता ह्यन्या वृष्टिस्तासां निकामतः ।\nतासां वृष्ट्युदकानीह यानि निम्नगतानि वै॥४९.५७॥\nवृष्ट्यावरुद्धैरभवत् स्त्रोतः खातानि निम्नगाः ।\nये पुरस्तादपां स्तोका आपन्नाः पृथिवीतले॥४९.५८॥\nततो भूमेश्च संयोगादोषध्यस्तास्तदा भवन् ।\nअफालकृष्टाश्चानुप्ता ग्राम्यारण्याश्चतुर्दश॥४९.५९॥\nऋतुपुष्पफलाश्चैव वृक्षा गुल्माश्च जज्ञिरे ।\nप्रादुर्भावस्तु त्रेतायामाद्योऽयमौषधस्य तु॥४९.६०॥\nतेनौषधेन वर्तन्ते प्रजास्त्रेतायुगे मुने ।\nरागलोभौ समासाद्य प्रजाश्चाकस्मिकौ तदा॥४९.६१॥\nततस्ताः पर्यग्वह्णन्त नदीक्षेत्राणि पर्वतान् ।\nवृक्षगुल्मौषधीश्चैवमात्मन्यायाद्यथाबलम्॥४९.६२॥\nतेन दोषेण ता नेशुरौषध्यो मिषतां द्विज ।\nअग्रसद् भूर्युगपत्तास्तदौषध्यो महामते॥४९.६३॥\nपुनस्तासु प्रणष्टासु विभ्रान्तास्ताः पुनः प्रजाः ।\nब्रह्माणं शरणं जग्मुः क्षुधार्ताः परमेष्ठिनम्॥४९.६४॥\nस चापि तत्त्वतो ज्ञात्वा तदा ग्रस्तां वसुन्धराम् ।\nवत्सं कृत्वा सुमेरुन्तु दुदोह भगवान् विभुः॥४९.६५॥\nदुग्धेयं गौस्तदा तेन शस्यानि पृथिवीतले ।\nजज्ञिरे तानि बीजानि ग्राम्यारण्यास्तु ताः पुनः॥४९.६६॥\nओषध्यः फलपाकान्ता गणाः सप्तदशा स्मृताः ।\nव्रीहयश्च यवाश्चैव गोधूमा अणवस्तिलाः॥४९.६७॥\nप्रियङ्गवो ह्युदाराश्च कोरदूषाः सचीनकाः ।\nमाषा मुद्गा मसूराश्च निष्पावाः सकुलत्थकाः॥४९.६८॥\nआढकाश्चणकाश्चैव गणाः सप्तदश स्मृताः ।\nइत्येता ओषधीनान्तु ग्राम्याणां जातयः पुरा॥४९.६९॥\nओषध्यो जज्ञियाश्चैव ग्राम्यारण्याश्चतुर्दश ।\nव्रीहयश्च यवाश्चैव गोधूमा अणवस्तिलाः॥४९.७०॥\nप्रियङ्गुसप्तमा ह्येते अष्टमास्तु कुलत्थकाः ।\nश्यामाकास्त्वथ नीवारा यत्तिला सगवेधुकाः॥४९.७१॥\nकुरुविन्दा मर्कटकास्तथा वेणुयवाश्च ये ।\nग्राम्यारण्याः स्मृता ह्येता ओषध्यश्च चतुर्दश॥४९.७२॥\nयदा प्रसृष्टा ओषध्यो न प्ररोहन्ति ताः पुनः ।\nततः स तासां वृद्ध्यर्थं वार्तोपायञ्चकार ह॥४९.७३॥\nब्रह्मा स्वयम्भूर्भगवान् हस्तसिद्धिञ्च कर्मजाम् ।\nततः प्रभृत्यथौषध्यः कृष्टपच्यास्तु जज्ञिरे॥४९.७४॥\nसंसिद्धायान्तु वार्तायां ततस्तासां स्वयं प्रभुः ।\nमर्यादां स्थापयामास यथान्यायं यथागुणम्॥४९.७५॥\nवर्णानामाश्रमाणाञ्च धर्मान् धर्मभृतांवर ।\nलोकानां सर्ववर्णानां सम्यग्धर्मार्थपालिनाम्॥४९.७६॥\nप्राजापत्यं ब्राह्मणानां स्मृतं स्थानं क्रियावताम् ।\nस्थानमैन्द्रं क्षत्रियाणां संग्रामेष्वपलायिनाम्॥४९.७७॥\nवैश्यानां मारुतं स्थानं स्वधर्ममनुवर्तताम् ।\nगान्धर्वं शूद्रजातीनां परिचर्यानुवर्तताम्॥४९.७८॥\nअष्टाशीतिसहस्राणामृषीणामूर्ध्वरेतसाम् ।\nस्मृतं तेषान्तु यत् स्थानं तदेव गुरुवासिनाम्॥४९.७९॥\nसप्तर्षोणान्तु यत् स्थानं स्मृतं तद्वै वनौकसाम् ।\nप्राजापत्यं गृहस्थानां न्यासिनां ब्रह्मणः क्षयम् ।\nयोगिनाममृतं स्थानमिति वै स्थानकल्पना॥४९.८०॥"
  },
  {
    "text": "इति श्रीमार्कण्डेयपुराणे सृष्टिप्रकरणे एकोनपञ्चाशदध्यायः"
  },
  {
    "text": "50(47)\nमार्कण्डेय उवाच\nततोऽभिद्यायतस्तस्य जज्ञिरे मानसीः प्रजाः ।\nतच्छरीरसमुत्पन्नैः कार्यैस्तैः कारणैः सह॥५०.१॥\nक्षेत्रज्ञाः समवर्तन्त गात्रेब्यस्तस्य धीमतः ।\nते सर्वे समवर्तन्त ये मया प्रगुदाहृताः॥५०.२॥\nदेवाद्याः स्थावरान्ताश्च त्रैगुण्यविषयाः स्मृताः ।\nएवंभूतानि सृष्टानि स्थावराणि चराणि च॥५०.३॥\nयदास्य ताः प्रजाः सर्वा न व्यवर्धन्त धीमतः ।\nअथान्यान्मानसान् पुत्रानु सदृशानात्मनोऽसृजत्॥५०.४॥\nभृगुं पुलस्त्यं पुलहं क्रतुमङ्गिरसन्तथा ।\nमरीचिं दक्षमत्रिञ्च वसिष्टञ्चैव मानसम्॥५०.५॥\nनव ब्रह्माण इत्येते पुराणे निश्चयङ्गताः ।\nततोऽसृजत् पुनर्ब्रह्मा रुद्रं क्रोधात्मसम्भवम्॥५०.६॥\nसङ्कल्पञ्चैव धर्मञ्च पूर्वेषामपि पूर्वजम् ।\nसनन्दनादयो ये च पूर्वं सृष्टाः स्वयंभुवा॥५०.७॥\nन ते लोकेषु सज्जन्तो निरपेक्षाः समाहिताः ।\nसर्वे तेऽनागतज्ञाना वीतरागा विमत्सराः॥५०.८॥\nतेष्वेवं निरपेक्षेषु लोकसृष्टौ महात्मनः ।\nब्रह्मणोऽभून्महाक्रोधस्तत्रोत्पन्नोर्ऽकसन्निभः॥५०.९॥\nअर्धनारीनरवपुः पुरुषोऽतिशरीरवान् ।\nविभजात्मानमित्युक्त्वा स तदान्तर्दधे ततः॥५०.१०॥\nस चोक्तो वै पृथक् स्त्रीत्वं पुरुषत्वं तथाकरोत् ।\nबिभेद पुरुषत्वञ्च दशधा चैकधा तु सः॥५०.११॥\nसौम्यासौम्यैस्तथा शान्तैः पुंस्त्वं स्त्रीत्वञ्च स प्रभुः ।\nबिभेद बहुधा देवः पुरुषैरसितैः सितैः॥५०.१२॥\nततो ब्रह्मात्मसम्भूतं पूर्वं स्वायम्भुवं प्रभुः ।\nआत्मनः सदृशं कृत्वा प्रजापालो मनुं द्विज॥५०.१३॥\nशतरूपाञ्च तां नारीं तपोनिर्धूतकल्मषाम् ।\nस्वायम्भुवो मनुर्देवः पत्नीत्वे जगृहे विभुः॥५०.१४॥\nतस्माच्च पुरुषात् पुत्रौ शतरूपा व्यजायत ।\nप्रियव्रतोत्तानपादौ प्रख्यातावात्मकर्मभिः॥५०.१५॥\nकन्ये द्वे च तथा ऋद्धिं प्रसूतिञ्च ततः पिता ।\nददौ प्रसूतिं दक्षाय तथा ऋद्धिं रुचेः पुरा॥५०.१६॥\nप्रजापतिः स जग्राह तयोर्यज्ञः सदक्षिणः ।\nपुत्रो जज्ञे महाभाग ! दम्पतीमिथुनं ततः॥५०.१७॥\nयज्ञस्य दक्षिणायान्तु पुत्रा द्वादश जज्ञिरे ।\nयामा इति समाख्याता देवाः स्वायम्भुवोऽन्तरे॥५०.१८॥\nतस्य पुत्रास्तु यज्ञस्य दक्षिणायां सभास्वराः ।\nप्रसूत्याञ्च तथा दक्षश्चतस्त्रो विंशतिस्तथा॥५०.१९॥\nससर्ज कन्यास्तासाञ्च सम्यङ्नामानि मे शृणु ।\nश्रद्धा लक्ष्मीर्धृतिस्तुष्टिः पुष्टिर्मेधा क्रिया तथा॥५०.२०॥\nबुद्धिर्लज्जा वपुः शान्तिः सिद्धिः कीर्तिस्त्रयोदशी ।\nपत्न्यर्थे प्रतिजग्राह धर्मो दाक्षायणीः प्रभुः॥५०.२१॥\nताभ्यः शिष्टा यवीयस्य एकादश सुलोचनाः ।\nख्यातिः सत्यथ सम्भूतिः स्मृतिः प्रीतिस्तथा क्षमा॥५०.२२॥\nसन्ततिश्चानसूया च ऊर्जा स्वाहा स्वधा तथा ।\nभृगुर्भवो मरीचिश्च तथा चैवाङ्गिरा मुनिः॥५०.२३॥\nपुलस्त्यः पुलहश्चैव क्रतुश्च ऋषयस्तथा ।\nवसिष्ठोऽत्रिस्तथा वह्निः पितरश्च यथाक्रमम्॥५०.२४॥\nख्यात्याद्या जगृहुः कन्या मुनयो मुनिसत्तमाः ।\nश्रद्धा कामं श्रीश्च दर्पं नियमं धृतिरात्मजम्॥५०.२५॥\nसन्तोषञ्च तथा तुष्टिर्लोभं पुष्टिरजायत ।\nमेधा श्रुतं क्रिया दण्डं नयं विनयमेव च॥५०.२६॥\nबोधं बुद्धिस्तथा लज्जा विनयं वपुरात्मजम् ।\nव्यवसायं प्रजज्ञे वै क्षेमं शान्तिरसूयत॥५०.२७॥\nसुखं सिद्धिर्यशः कीर्तिरित्येते धर्मयोनयः ।\nकामादतिमुदं हर्षं धर्मपौत्रमसूयत॥५०.२८॥\nहिंसा भार्या त्वधर्मस्य तस्यां जज्ञे तथानृतम् ।\nकन्या च निरृतिस्तस्यां सुतौ द्वौ नरकं भयम्॥५०.२९॥\nमाया च वेदना चैव मिथुनं द्वयमेतयोः ।\nतयोर्जज्ञेऽथ वै माया मृत्युं भूतापहारिणम्॥५०.३०॥\nवेदनात्मसुतञ्चापि दुःखं जज्ञेऽथ रौरवात् ।\nमृत्योर्व्याधि-जरा-शोक-तृष्णा-क्रोधाश्च जज्ञिरे॥५०.३१॥\nदुः खोद्भवाः स्मृता ह्येते सर्वे वाधर्मलक्षणाः ।\nनैषां भार्यास्ति पुत्रो वा सर्वे ते ह्यूर्ध्वरेतसः॥५०. ३२॥\nनिरृतिश्च तथा चान्या मृत्योर्भार्याभवन्मुने ।\nअलक्ष्मीर्नाम तस्याञ्च मृत्योः पुत्राश्चतुर्दश॥५०.३३॥\nअलक्ष्मीपुत्रका ह्येते मृत्योरादेशकारिणः ।\nविनाशकालेषु नरान् भजन्त्येते शृणुष्व तान्॥५०.३४॥\nइन्द्रियेषु दशस्वेते तथा मनसि च स्थिताः ।\nस्वे स्वे नरं स्त्रियं वापि विषये योजयन्ति हि॥५०.३५॥\nअथेन्द्रियाणि चाक्रम्य रागक्रोधादिभिर्नरान् ।\nयोजयन्ति यथा हानिं यान्त्यधर्मादिभिर्द्विज॥५०.३६॥\nअहङ्कारगतश्चान्यस्तथान्यो बुद्धिसंस्थितः ।\nविनाशाय नराः स्त्रीणां यतन्ते महोसंश्रिताः॥५०.३७॥\nतथैवान्यो गृहे पुंसां दुः सहो नाम विश्रुतः ।\nक्षुत्क्षामोऽधोमुखो नग्रश्चीरी काकसमस्वनः॥५०.३८॥\nस सर्वान् खादितुं सृष्टो ब्रह्मणा तमसो निधिः ।\nदंष्ट्राकरालमत्यर्थं विवृतास्यं सुभैरवम्॥५०.३९॥\nतमत्तुकाममाहेदं ब्रह्मा लोकपितामहः ।\nसर्वब्रह्ममयः शुद्धः कारणं जगतोऽव्ययः॥५०.४०॥\nब्रह्मोवाच\nनात्तव्यन्ते जगदिदं जहि कोपं शमं व्रज ।\nत्यजैनान्तामसी वृत्तिमपास्य रजसः कलाम्॥५०.४१॥\nदुः सह उवाच\nक्षुत्क्षामोऽस्मि जगन्नाथ ! पिपासुश्चापि दुर्बलः ।\nकथं तृप्तिमियान्नाथ ! भवेयं बलवान् कथम् ।\nकश्चाश्रयो ममाक्याहि वर्तेयं यत्र निर्वृतः॥५०.४२॥\nब्रह्मोवाच\nतवाश्रयो गृहं पुंसां जनश्चाधार्मिको बलम् ।\nपुष्टिं नित्यक्रियाहान्या भवान् वत्स ! गमिष्यति॥५०.४३॥\nवृथास्फोटाश्च ते वस्त्रमाहारञ्च ददामि ते ।\nक्षतं कीटावपन्नञ्च तथा श्वबिरवेक्षितम्॥५०.४४॥\nभग्नभाणागतन्तद्वन्मुखवातोपशामितम् ।\nउच्छिष्टापक्वमास्विन्नमवलीढमसंस्कृतम्॥५०.४५॥\nभग्नासनस्थितैर्भुक्तमासन्नागतमेव च ।\nविदिङ्मुखं सन्ध्ययोश्च नृत्यवाद्यस्वनाकुलम्॥५०.४६॥\nउदक्योपहतं भुक्तमुदक्या दृष्टमेव च ।\nयच्चोपघातवत् किञ्चिद् भक्ष्यं पेयमथापि वा॥५०.४७॥\nएतानि तव पुष्ट्यर्थमन्यच्चापि ददामि ते ।\nअश्रद्धया हुतं दत्तमस्नातैर्यदवज्ञया॥५०.४८॥\nयन्नाम्बुपूर्वकं क्षिप्तमनर्थोकृतमेव च ।\nत्यक्तुमाविष्कृतं यत् तु दत्तं चैवातिविस्मयात्॥५०.४९॥\nदुष्टं क्रुद्धार्तदत्तञ्च यक्ष तद्भागि तत् फलम् ।\nयच्च पौनर्भवः किञ्चित् करोत्यामुष्मिकं क्रमम्॥५०.५०॥\nयच्च पौनर्भवा योषित् तद्यक्ष ! तव तृप्तये ।\nकन्याशुल्कोपधानाय समुपास्ते धनक्रियाः॥५०.५१॥\nतथैव यक्ष ! पुष्ट्यर्थमसच्छास्त्रक्रियाश्च याः ।\nयच्चार्थनिर्वृतं किञ्चिदधीतं यन्न सत्यतः॥५०.५२॥\nतत सर्वं तव कालांश्च ददामि तव सिद्धये ।\nगुर्विण्यभिगमे सन्ध्यानित्यकार्यव्यतिक्रमे॥५०.५३॥\nअसच्छास्त्रक्रियालापदूषितेषु च दुः सह ।\nतवाभिभवसामर्थ्यं भविष्यति सदा नृषु॥५०.५४॥\nपङ्क्तिभेदे वृथापाके पाकभेदे तथा क्रिया ।\nनित्यञ्च गेहकलहे भविता वसतिस्तव॥५०.५५॥\nअपोष्यमाणे च तथा भृत्ये गोवाहनादिके ।\nअसन्ध्याभ्युक्षितागारे काले त्वत्तो भयं नृणाम्॥५०.५६॥\nनक्षत्रग्रहपीडासु त्रिविधोत्पातदर्शने ।\nअशान्तिकपरान् यक्ष ! नरानभिभविष्यसि॥५०.५७॥\nवृथोपवासिनो मर्त्या द्यूतस्त्रीषु सदा रताः ।\nत्वद्भाषणोपकर्तारो वैडालव्रतिकाश्च ये॥५०.५८॥\nअब्रह्मचारिणाधीतमिज्या चाविदुषा कृता ।\nतपोवने ग्राम्यभुजां तथैवानिर्वजितात्मनाम्॥५०.५९॥\nब्राह्मण-क्षत्रिय-विशां शूद्राणाञ्च स्वकर्मतः ।\nपरिच्युतानां या चेष्टा परलोकार्थमीप्सताम्॥५०.६०॥\nतस्याश्च यत् फलं सर्वं तत् ते यक्ष ! भविष्यति ।\nअन्यच्च ते प्रयच्छामि पुष्ट्यर्थं सन्निबोध तत्॥५०.६१॥\nभवतो वैश्वदेवान्ते नामोच्चारणपूर्वकम् ।\nएतत् तवेति दास्यन्ति भवतो बलिमूर्जितम्॥५०.६२॥\nयः संस्कृताशी विधिवच्छुचिरन्तस्तथा बहिः ।\nअलोलुपो जितस्त्रीकस्तद्गेहमपवर्जय॥५०.६३॥\nपूज्यन्ते हव्यकव्याभ्यां देवताः पितरस्तथा ।\nयामयोऽतिथयश्चापि तद्गेहं यक्ष ! वर्जय॥५०.६४॥\nयत्र मैत्री गृहे बालवृद्धयोषिन्नरेषु च ।\nतथा स्वजनवर्गेषु गृहं तच्चापि वर्जय॥५०.६५॥\nयोषितोऽबिरता यत्र न वहिर्गमनोत्सुकाः ।\nलज्जान्विताः सदा गेहं यक्ष ! तत् परिवर्जय॥५०.६६॥\nवयः सम्बन्धयोग्यानि शयनान्यशनानि च ।\nयत्र गेहे त्वया यक्ष ! तद्वर्ज्यं वचनान्मम॥५०.६७॥\nयत्र कारुणिका नित्यं साधुकर्मण्यवस्थिताः ।\nसामान्योपस्करैर्युक्तास्त्यजेथा यक्ष ! तद्गृहम्॥५०.६८॥\nयत्रासनस्थास्तिष्ठत्सु गुरु-वृद्ध-द्विजातिषु ।\nन तिष्ठन्ति गृहं तच्च वर्ज्यं यक्ष ! त्वया सदा॥५०.६९॥\nतरुगुल्मादिभिर्धारं न विद्धं यस्य वेश्मनः ।\nमर्मभेदोऽथवा पुंसस्तच्छ्रेयो भवनं न ते॥५०.७०॥\nदेवतापितृभृत्त्यानामतिथीनाञ्च वर्तनम् ।\nय्सायवशिष्टेनान्नेन पुंसस्तस्य गृहं त्यज॥५०. ७१॥\nसत्यवाक्यान् क्षमाशीलानहिंस्त्रान्नानुतापिनः ।\nपुरुषानीदृशान् यक्ष ! त्यजेथाश्चानसूयकान्॥५०.७२॥\nभर्तृशुश्रूषणे युक्तामसत्स्त्रीसङ्गवर्जिताम् ।\nकुटुम्बभर्तृशेषान्नपुष्टाञ्च त्यज योषितम्॥५०.७३॥\nयजनाध्ययनाभ्यासदानासक्तमतिं सदा ।\nयाजनाध्यापनादानकृतवृत्तिं द्विजं त्यज॥५०.७४॥\nदानाध्ययनयज्ञेषु सदोद्युक्तञ्च दुः सह ।\nक्षत्रियं त्यज सच्छुल्कशस्त्राजीवात्तवेतनम्॥५०.७५॥\nत्रिभिः पूर्वगुणैर्युक्तं पाशुपाल्य-वणिज्ययोः ।\nकृषेश्चावाप्तवृत्तिञ्च त्यज वैश्यमकल्मषम्॥५०.७६॥\nदानेझ्या-द्विजशुश्रूषा-तत्परं यक्ष ! सन्त्यज ।\nशूद्रञ्च ब्राह्मणादीनांशुश्रूषावृत्तिपोषकम्॥५०.७७॥\nश्रुतिस्मृत्यविरोधेन कृतवृत्तिर्गृहे गृही ।\nयत्र तत्र च तत्पत्नि तस्यैवानुगतात्मिका॥५०.७८॥\nयत्र पुत्रो गुरोः पूजां देवानाञ्च तथा पितुः ।\nपत्नी च भर्तुः कुरुते तत्रालक्ष्मीभयं कुतः॥५०.७९॥\nसदानुलिप्तं सन्ध्यासु गृहमम्बुसमुक्षितम् ।\nकृतपुष्पबलिं यक्ष ! न त्वं शक्नोषि वीक्षितुम्॥५०.८०॥\nभास्करादृष्टशय्यानि नित्याग्निसलिलानि च ।\nसूर्यावलोकदीपानि लक्ष्म्या गेहानि भाजनम्॥५०.८१॥\nयत्रोक्षा चन्दनं वीणा आदर्शो मधुसर्पिषी ।\nविषाज्यताम्रपात्राणि तद्गृहं न तवाश्रयः॥५०.८२॥\nयत्र कष्टकिनो वृक्षा यत्र निष्पाववल्लरी ।\nभार्या पुनर्भूर्वल्मीकस्तद्यक्ष ! तव मन्दिरम्॥५०.८३॥\nयस्मिन् गृहे नराः पञ्च स्त्रीत्रयं तावतीश्च गाः ।\nअन्धकारेन्धनाग्निश्च तद्गृहं वसतिस्तव॥५०.८४॥\nएकच्छागं द्विवालेयं त्रिगवं पञ्चमाहिषम् ।\nषडश्वं सप्तमातङ्गं गृहं यक्षाशु शोषय॥५०.८५॥\nकुद्दालदात्रपिटकं तद्वत् स्थाल्यादिभाजनम् ।\nयत्र तत्रैव क्षिप्तानि तव दद्युः प्रतिश्रयम्॥५०.८६॥\nमुसलोलूखले स्त्रीणामास्या तद्वदुदुम्बरे ।\nअवस्करे मन्त्रणञ्च यक्षैतदुपकृत् तव॥५०.८७॥\nलङ्घ्यन्ते यत्र धान्यानि पक्वापक्वानि वेश्मनि ।\nतद्वच्छास्त्राणि तत्र त्वं यथेष्टं चर दुः सह॥५०.८८॥\nस्थालीपिधाने यत्राग्निर्दत्तो दर्वोफलेन वा ।\nगृहे तत्र दुरिष्टानामशेषाणां समाश्रयः॥५०.८९॥\nमानुषास्थि गृहे यत्र दिवारात्रं मृतस्थितिः ।\nतत्र यक्ष ! तवावासस्तथान्येषाञ्च रक्षसाम्॥५०.९०॥\nअदत्त्वा भुञ्जते ये वै बन्धोः पिण्डं तथोदकम् ।\nसपिण्डान् सोदकांश्चैव तत्काले तान् नरान् भज॥५०.९१॥\nयत्र पद्मपहापद्मौ सुरभिर्मोकाशिनी ।\nवृषभैरावतौ यत्र कल्प्यन्ते तद्गृहं त्यज॥५०.९२॥\nअशस्त्रा देवता यत्र सशस्त्राश्चाहवं विना ।\nकल्प्यन्ते मनुजैरर्च्यास्तत् परित्यज मन्दिरम्॥५०.९३॥\nपौरजानपदैर्यत्र प्राक्प्रसिद्धमहोत्सवाः ।\nक्रियन्ते पूर्ववद् गेहे न त्वं तत्र गृहे चर॥५०.९४॥\nशूर्पवातघटाम्भोभिः स्त्रानं वस्त्राम्बुविप्रुषैः ।\nनखाग्रसलिलैश्चैव तान् याहि हतलक्षणान्॥५०.९५॥\nदेशाचारान् समयान् ज्ञातिधर्मं\nजपं होपं मङ्गलं देवतेष्टिम् ।\nसम्यक्शौचं विधिवल्लोकवादान्\nपुंसस्त्वया कुर्वतो मास्तु सङ्गः॥५०.९६॥\nमार्कण्डेय उवाच\nइत्युक्त्वा दुः सहं ब्रह्मा तत्रैवान्तरधीयत ।\nचकार शासनं सोऽपि तथा पङ्कजजन्मनः॥५०.९७॥"
  },
  {
    "text": "इति श्रीमार्कण्डेयपुराणे यक्षानुशासनो नाम पञ्चाशोऽध्यायः"
  }
]
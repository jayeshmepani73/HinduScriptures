[
  {
    "text": "81(78)"
  },
  {
    "text": "एकाशीतितमोऽध्यायः- ८१।\n<b>देवीमाहात्म्यम्</b>"
  },
  {
    "text": "मार्कण्डेय उवाच\nसावर्णिः सूर्यतनयो यो मनुः कथ्यतेऽष्टमः ।\nनिशामय तदुत्पत्तिं विस्तराद् गदतो मम॥८१.१॥\nमहामायानुभावेन यथा मन्वन्तराधिपः ।\nस बभूव महाभागः सावर्णिस्तनयो रवेः॥८१.२॥\nस्वारोचिषेऽन्तरे पूर्वं चैत्रवंशसमुद्भवः ।\nसुरथो नाम राजाभूत् समस्ते क्षितिमण्डले॥८१.३॥\nतस्य पालयतः सम्यक् प्रजाः पुत्रानिवौरसान् ।\nबभूवुः शत्रवो भूपाः कोलाविध्वंसिनस्तथा॥८१.४॥\nतस्य तैरभवद् युद्धमतिप्रबलदण्डिनः ।\nन्यूनैरपि स तैर्युद्धे कोलाविध्वंसिभिर्जितः॥८१.५॥\nततः स्वपुरमायातो निजदेशाधिपोऽभवत् ।\nआक्रान्तः स महाभागस्तैस्तदा प्रबलारिभिः॥८१.६॥\nअमात्यैर्बलिभिर्दुष्टैर्दुर्बलस्य दुरात्मभिः ।\nकोषो बलञ्चापहृतं तत्रापि स्वपुरे ततः॥८१.७॥\nततो मृगयाव्याजेन हृतस्वाम्यः स भूपतिः ।\nएकाकी हयमारुह्य जगाम गहनं वनम्॥८१.८॥\nस तत्राश्रममद्राक्षीद् द्विजवर्यस्य मेधसः ।\nप्रशान्तश्वापदाकीर्णं मुनिश्ष्योपशोभितम्॥८१.९॥\nतस्थौ कञ्चित् स कालञ्च मुनिना तेन सत्कृतः ।\nइतश्चैतश्च विचरंस्तस्मिन् मुनिवराश्रमे॥८१.१०॥\nसोऽचिन्तयत् तदा तत्र ममत्वाकृष्टचेतनः ।\nमत्पूर्वैः पालितं पूर्वं मया हीनं पुरं हि तत् ।\nमद्भृत्यैस्तैरसद्वृत्तैर्धर्मतः पाल्यते न वा॥८१.११॥\nन जाने स प्रधानो मे शूरहस्ती सदामदः ।\nमम वैरिवशं यातः कान् भोगानुपलप्स्यते॥८१.१२॥\nये ममानुगता नित्यं प्रसादधनभोजनैः ।\nअनुवृत्तिं ध्रुवं तेऽद्य कुर्वन्त्यन्यमहीभृताम्॥८१.१३॥\nअसम्यग्व्ययशीलैस्तैः कुर्वद्भिः सततं व्ययम् ।\nसंचितः सोऽतिदुः खेन क्षयं कोशो गमिष्यति॥८१.१४॥\nएतच्चान्यच्च सततं चिन्तयामास पार्थिवः ।\nतत्र विप्राश्रमाभ्यासे वैश्यमेकं ददर्श सः॥८१.१५॥\nस पृष्टस्तेन कस्त्वं भोः हेतुश्चागमनेऽत्र कः ।\nसशोक इव कस्मात्त्वं दुर्मना इव लक्ष्यसे॥८१.१६॥\nइत्याकर्ण्य वचस्तस्य भूपतेः प्रणयोदितम् ।\nप्रत्युवाच स तं वैश्यः प्रश्रयावनतो नृपम्॥८१.१७॥\nवैश्य उवाच\nसमाधिर्नाम वैश्योऽहमुत्पन्नो धनिनां कुले ।\nपुत्रदारैर्निरस्तश्च धनलोभादसाधुभिः॥८१.१८॥\nविहीनश्च धनैर्दारैः पुत्रैरादाय मे धनम् ।\nवनमभ्यागतो दुः खी निरस्तश्चाप्तबन्धुभैः॥८१.१९॥\nसोऽहं न वेद्मि पुत्राणां कुशलाकुशलात्मिकाम् ।\nप्रवृत्तिं स्वजनानाञ्च दाराणाञ्चात्र संस्थितः॥८१.२०॥\nकिं नु तेषां गृहे क्षेममक्षेमं किं नु साम्प्रतम् ।\nकथं ते किं नु सद्वृत्ताः दुर्वृत्ताः किं नु मे सुताः॥८१.२१॥\nराजोवाच\nयैर्निरस्तो भवांल्लुब्धैः पुत्रदारादिभिर्धनैः ।\nतेषु किं भवतः स्नेहमनुबध्नाति मानसम्॥८१.२२॥\nवैश्य उवाच\nएवमेतद्यथा प्राह भवानस्मद्गतं वचः ।\nकिं करोमि न बध्नाति मम निष्ठुरतां मनः॥८१.२३॥\nयैः सन्त्यज्य पितृस्नेहं धनलुब्धैर्निराकृतः ।\nपतिस्वजनहार्दं च हार्दि तेष्वेव मे मनः॥८१.२४॥\nकिमेतन्नाभिजानामि जानन्नपि महामते ।\nयत्प्रेमप्रवणं चित्तं विगुणेष्वपि बन्धुषु॥८१.२५॥\nतेषां कृते मे निः श्वासो दौर्मनस्यं च जायते ।\nकरोमि किं यन्न मनस्तेष्वप्रीतिषु निष्ठुरम्॥८१.२६॥\nमार्कण्डेय उवाच\nततस्तौ सहितौ विप्र तं मुनिं समुपस्थितौ ।\nसमाधिर्नाम वैश्योऽसौ स च पार्थिवसत्तमः॥८१.२७॥\nकृत्वा तु तौ यथान्यायं यथार्हं तेन संविदम् ।\nउपविष्टौ कथाः काश्चिच्चक्रतुर्वैश्य-पार्थिवौ॥८१.२८॥\nराजौवाच\nभगवंस्त्वामहं प्रष्टुमिच्छाम्येकं वदस्व तत् ।\nदुः खाय यन्मे मनसः स्वचित्तायत्ततां विना॥८१.२९॥\nममत्वं गतराज्यस्य राज्याङ्गेष्वखिलेष्वपि ।\nजानतोऽपि यथाज्ञस्य किमेतन्मुनिसत्तम॥८१.३०॥\nअयं च निकृतः पुत्रैर्दारैर्भृत्यैस्तथोज्झितः ।\nस्वजनेन च सन्त्यक्तस्तेषु हार्दे तथाप्यति॥८१.३१॥\nएवमेष तथाहं च द्वावप्यत्यन्तदुः खितौ ।\nदृष्टदोषेऽपि विषये ममत्वाकृष्टमानसौ॥८१.३२॥\nतत्किमेतन्महाभाग यन्मोहो ज्ञानिनोरपि ।\nममास्य च भवत्येषा विवेकान्धस्य मूढता॥८१.३३॥\nऋषिरुवाच\nज्ञानमस्ति समस्तस्य जन्तोर्विषयगोचरे ।\nविषयश्च महाभाग याति चैवं पृथक् पृथक्॥८१.३४॥\nदिवान्धाः प्राणिनः केचिद्रात्रावन्धास्तथापरे ।\nकेचिद् दिवा तथा रात्रौ प्राणिनस्तुल्यदृष्टयः॥८१.३५॥\nज्ञानिनो मनुजाः सत्यं किन्तु ते न हि केवलम् ।\nयतो हि ज्ञानिनः सर्वे पशु-पक्षि-मृगादयः॥८१.३६॥\nज्ञानं च तन्मनुष्याणां यत्तेषां मृगृपक्षिणाम् ।\nमनुष्याणां च यत्तेषां तुल्यमन्यत्तथोभयोः॥८१.३७॥\nज्ञानेऽपि सति पश्यैतान् पतङ्गाञ्छावचञ्चुषु ।\nकणमोक्षादृतान् मोहात्पीड्यमानानपि क्षुधा॥८१.३८॥\nमानुषा मनुजव्याघ्र साभिलाषाः सुतान् प्रति ।\nलोभात्प्रत्युपकाराय नन्वेतान् किं न पश्यसि॥८१.३९॥\nतथापि ममतावर्ते मोहगर्ते निपातिताः ।\nमहामायाप्रभावेण संसारस्थितिकारिणा॥८१.४०॥\nतन्नात्र विस्मयः कार्यो योगनिद्रा जगत्पतेः ।\nमहामाया हरेश्चैतत्तथा संमोह्यते जगत्॥८१.४१॥\nज्ञानिनामपि चेतांसि देवी भगवती हि सा ।\nबलादाकृष्य मोहाय महामाया प्रयच्छति॥८१.४२॥\nतया विसृज्यते विश्वं जगदेतच्चराचरम् ।\nसैषा प्रसन्ना वरदा नृणां भवति मुक्तये॥८१.४३॥\nसा विद्या परमा मुक्तेर्हेतुभूता सनातनी ।\nसंसारबन्धहेतुश्च सैव सर्वेश्वरेश्वरी॥८१.४४॥\nराजोवाच\nभगवन् ! का हि सा देवी महामायेति यां भवान् ।\nब्रवीति कथमुत्पन्ना सा कर्मास्याश्च किं द्विज॥८१.४५॥\nयत्स्वभावा च सा देवी यत्स्वरूपा यदुद्भवा ।\nतत् सर्वं श्रोतुमिच्छामि त्वत्तो ब्रह्मविदां वर॥८१.४६॥\nऋषिरुवाच\nनित्यैव सा जगन्मूर्तिस्तया सर्वमिदं ततम् ।\nतथापि तत्समुत्पत्तिर्बहुधा श्रुयतां मम॥८१.४७॥\nदेवानां कार्यसिद्ध्यर्थमाविर्भवति सा यदा ।\nउत्पन्नेति तदा लोके सा नित्याप्यभिधीयते॥८१.४८॥\nयोगनिद्रां यदा विष्णुर्जगत्येकार्णवीकृते ।\nआस्तीर्य शेषमभजत् कल्पान्ते भगवान् प्रभुः॥८१.४९॥\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>तदा द्वावसुरौ घोरौ विख्यातौ मधुकैटभौ ।\nविष्णुकर्णमलोद्भूतौ हन्तुं ब्रह्माणमुद्यतौ॥८१.५०॥\nस नाभिकमले विष्णोः स्थितो ब्रह्मा प्रजापतिः ।\nदृष्ट्वा तावसुरौ चोग्रौ प्रसुप्तं च जनार्दनम्॥८१.५१॥\nतुष्टाव योगनिद्रां तामेकाग्रहृदयस्थितः ।\nविबोधनार्थाय हरेर्हरिनेत्रकृतालयाम्॥८१.५२॥\nब्रह्मोवाच\nविश्वेश्वरीं जगद्धात्रीं स्थिति-संहारकारिणीम् ।\nनिद्रां भगवतीं विष्णोरतुलां तेजसः प्रभुः॥८१.५३॥\nत्वं स्वाहा त्वं स्वधा त्वं हि वषट्कारः स्वरात्मिका ।\nसुधा त्वमक्षरे नित्ये त्रिधा मात्रात्मिका स्थिता॥८१.५४॥\nअर्धमात्रा स्थिता नित्या यानुच्चार्या विशेषतः ।\nत्वमेव सन्ध्या सावित्री त्वं देवि जननी परा॥८१.५५॥\nत्वयैव धार्यते सर्वं त्वयैतत्सृज्यते जगत् ।\nत्वयैतत्पाल्यते देवि त्वमत्स्यन्ते च सर्वदा॥८१.५६॥\nविसृष्टौ सृष्टिरूपा त्वं स्थितिरूपा च पालने ।\nतथा संहृतिरूपान्ते जगतोऽस्य जगन्मये॥८१.५७॥\nमहाविद्या महामाया महामेधा महास्मृतिः ।\nमहामोहा च भवती महादेवी महेश्वरी॥८१.५८॥\nप्रकृतिस्त्वञ्च सर्वस्य गुणत्रयविभाविनी ।\nकालरात्रिर्महारात्रिर्मोहरात्रिश्च दारुणा॥८१.५९॥\nत्वं श्रीस्त्वमीश्वरी त्वं ह्रीस्त्वं बुद्धिर्बोधलक्षणा ।\nलज्जा पुष्टिस्तथा तुष्टिस्त्वं शान्तिः क्षान्तिरेव च॥८१.६०॥\nखडिगनी शूलिनी घोरा गदिनी चक्रिणी तथा ।\nशङ्खिनी चापिनी बाण-भुशुण्डी परिघायुधा॥८१.६१॥\nसौम्या सौम्यतराशेष-सौम्येभ्यस्त्वतिसुन्दरी ।\nपरापराणां परमा त्वमेव परमेश्वरी॥८१.६२॥\nयच्च किञ्चित् क्वचिद्वस्तु सदसद्वाखिलात्मिके ।\nतस्य सर्वस्य या शिक्तिः सा त्वं किं स्तूयते तदा॥८१.६३॥\nयया त्वया जगत्स्त्रष्टा जगत्पात्यत्ति यो जगत् ।\nसोऽपि निद्रावशं नीतः कस्त्वां स्तोतुमिहेश्वरः॥८१.६४॥\nविष्णुः शरीरग्रहणमहामीशान एव च ।\nकारितास्ते यतोऽतस्त्वां कः स्तोतुं शक्तिमान् भवेत्॥८१.६५॥\nसा त्वमित्थं प्रभावैः स्वैरुदारैर्देवि संस्तुता ।\nमोहयैतौ दुराधर्षावसुरो मधुकैटभौ॥८१.६६॥\nप्रबोधञ्च जगत्स्वामी नीयतामच्युतो लघु ।\nबोधश्च क्रियतामस्य हन्तुमेतौ महासुरौ॥८१.६७॥\nऋषिरुवाच\nएवं स्तुता तदा देवी तामसी तत्र वेधसा ।\nविष्णोः प्रबोधनार्थाय निहन्तुं मधुकैटभौ॥८१.६८॥\nनेत्रास्यनासिका-बाहु-हृदयेभ्यस्तथोरसः ।\nनिर्गम्य दर्शने तस्थौ ब्रह्मणोऽव्यक्तजन्मनः॥८१.६९॥\nउत्तस्थौ च जगन्नाथस्तया मुक्तो जनार्दनः ।\nएकार्णवेऽहिशयनात्ततः स ददृशे च तौ॥८१.७०॥\nमधुकैटभौ दुरात्मानावतिवीर्यपराक्रमौ ।\nक्रोधरक्तेक्षणावत्तुं ब्रह्माणं जनितोद्यमौ॥८१.७१॥\nसमुत्थाय ततस्ताभ्यां युयुधे भगवान् हरिः ।\nपञ्चवर्षसहस्राणि बाहुप्रहरणो विभुः॥८१.७२॥\nतावप्यतिबलोन्मत्तौ महामायाविमोहितौ ।\nउक्तवन्तौ वरोऽस्मत्तो व्रियतामिति केशवम्॥८१.७३॥\nभगवानुवाच\nभवेतामद्य मे तुष्टौ मम वध्यावुभावपि ।\nकिमन्येन वरेणात्र एतावद्धि वृतं मम॥८१.७४॥\nऋषिरुवाच\nवञ्चिताभ्यामिति तदा सर्वमापोमयं जगत् ।\nविलोक्यं ताभ्यां गदितो भगवान् कमलेक्षणः॥८१.७५॥\nआवां जहि न यत्रोर्वी सलिलेन परिप्लुता ।\nप्रीतौ स्वस्तव युद्धेन श्लाघ्यस्त्वं मृत्युरावयोः॥८१.७६॥\nऋषिरुवाच\nतथेत्युक्त्वा भगवता शङ्ख-चक्र-गदाभृता ।\nकृत्वा चक्रेण वै च्छिन्ने जघने शिरसी तयोः॥८१.७७॥\nएवमेषा समुत्पन्ना ब्रह्मणा संस्तुता स्वयम् ।\nप्रभावमस्या देव्यास्तु भूयः शृणु वदामि ते॥८१.७८॥\nइति श्रीमार्कण्डेयपुराणे सावर्णिके मन्वन्तरे देवीमाहात्म्ये मधुकैटभवधो नाम एकाशीतितमोऽध्यायः"
  }
]
[
  {
    "text": "101\nअथैकाधिकशततमोऽध्यायः\nदिवाकरस्तुतिवर्णनम्\nमार्कण्डेय उवाच\nसृष्ट्वा जगदिदं ब्रह्मा प्रविभागमथाकरोत् ।\nवर्णाश्रमसमुद्राद्रिद्वीपानां पूर्ववद्यथा । । १\nदेवदैत्योरगादीनां रूपस्थानानि पूर्ववत् ।\nवेदेभ्य एव भगवानकरोत्कमलोद्भवः । । २\nब्रह्मणस्तनयो योऽभून्मरीचिरिति विश्रुतः ।\nकश्यपस्तस्य पुत्रोऽभूत्काश्यपो नाम नामतः । । ३\nदक्षस्य तनया ब्रह्मंस्तस्य भार्यास्त्रयोदश  ।\nबहवस्तत्सुताश्चासन्देवदैत्योरगादयः । । ४\nअदितिर्जनयामास दैवांस्त्रिभुवनेश्वरान् ।\nदैत्यान्दितिर्दनुश्चोग्रान्दानवानुरुविक्रमान् । । ५\nगरुडारुणौ च विनता यक्षरक्षांसि वै खसा ।\nकद्रूः सुषाव नागांश्च गन्धर्वान्सुषुवे मुनिः । । ६\nक्रोधाया जज्ञिरे कुल्या रिष्टायाश्चाप्सरोगणाः ।\nऐरावतादीन्मातङ्गानिरा च सुषुवे द्विज । । ७\nताम्रा च सुषुवे श्येनीप्रमुखाः कन्यका द्विज ।\nयासां प्रसूताः खगमाः श्येनभासशुकादयः । । ८\nइलायाः पादपा जाताः प्रधाया यादसां गणाः ।\nअदित्यां या समुत्पन्ना कश्यपस्येति सन्ततिः । । ९\nतस्याश्च पुत्रदौहित्रैः पौत्रदौहित्रिकादिभिः ।\nव्याप्तमेतज्जगत्सूत्या तेषां तासां च वै मुने । । 101.१०\nतेषां कश्यपपुत्राणां प्रधाना देवतागणाः ।\nसात्त्विका राजसास्त्वेते तामसाश्च मुने गणाः । । ११\nदेवान्यज्ञभुजश्चक्रे तथा त्रिभुवनेश्वरान् ।\nब्रह्मा ब्रह्मविदां श्रेष्ठः परमेष्ठी प्रजापतिः । । १२\nतानबाधन्त सहिताः सपत्ना दैत्यदानवाः ।\nराक्षसाश्च तथा युद्धं तेषामासीत्सुदारुणम् । । १३\nदिव्यं वर्षसहस्रं तु पराजीयन्त देवताः ।\nजयिनश्चाभवन्विप्र बलिनो दैत्यदानवाः । । १४\nततो निराकृतान्पुत्रान्दैतेयैर्दानवैस्तथा ।\nहृतत्रिभुवनान्दृष्ट्वा ह्यदितिर्मुनिसत्तम । । १५\nआच्छिन्नयज्ञभागांश्च शुचा संपीडिता भृशम् ।\nआराधनाय सवितुः परं यत्नं प्रचक्रमे । । १६\nएकाग्रा नियताहारा परं नियममास्थिता ।\nतुष्टाव तेजसां राशिं गगनस्थं दिवाकरम् । । १७\nअदितिरुवाच\nनमस्तुभ्यं परां सूक्ष्मां सौवर्णीं बिभ्रते तनुम् ।\nधाम धामवतामीश धाम्नामाधार शाश्वत । । १८\nजगतामुपकाराय तथापस्तव गोपते ।\nआददानस्य यद्रूपं तीव्रं तस्मै नमाम्यहम् । । १९\nग्रहीतुमष्टमासेन कालेनेन्दुमयं रसम् ।\nबिभ्रतस्तव यद्रूपमतितीव्रं नतास्मि तत् । । 101.२०\nतमेव मुञ्चतः सर्वं रसं वै वर्षणाय यत् ।\nरूपमाप्यायकं भास्वंस्तस्मै मेधाय ते नमः । । २१\nवार्युत्सर्गविनिष्पन्नमशेषं चौषधीगणम् ।\nपाकाय तव यद्रूपं भास्करं तं नमाम्यहम् । । २२\nयच्च रूपं तवातीतं हिमोत्सर्गादिशीतलम् ।\nतत्कालसस्यपोषाय तरणे तस्य ते नमः । । २३\nनातितीव्रं च यद्रूपं नातिशीतं च यत्तव ।\nवसन्तर्त्तौ रवे सौम्यं तस्मै देव नमो नमः । । २४\nआप्यायनमशेषाणां देवानां च तथापरम् ।\nपितॄणां च नमस्तस्मै सस्यानां पाकहेतवे । । २५\nयद्रूपं जीवनायैकं वीरुधाममृतात्मकम् ।\nपीयते देवपितृभिस्तस्मै सोमात्मने नमः । । २६\nआप्यायदाहरूपाभ्यां रूपं विश्वमयं तव ।\nसमेतमग्नीषोमाभ्यां नमस्तस्मै गुणात्मने । । २७\nयद्रूपमृग्यजुःसाम्नामैक्येन तपते तव ।\nविश्वमेतत्त्रयीसंज्ञं नमस्तस्मै विभावसो । । २८\nमार्कण्डेय उवाच\nयत्तु तस्मात्परं रूपमोमित्युक्त्वाभिशब्दितम् ।\nअस्थूलानन्तममलं नमस्तस्मै सदात्मने । । २९\nएवं स नियता देवी चक्रे स्तोत्रमहर्निशम् ।\nनिराहारा विवस्वन्तमारिराधयिषुर्मुने । । 101.३०\nततः कालेन महता भगवांस्तपनोऽम्बरे ।\nप्रत्यक्षतामगादस्या दाक्षायण्या द्विजोत्तम । । ३१\nसा ददर्श महाकूटं तेजसोऽम्बरसंश्रितम् ।\nजगाद मे प्रसीदेति न त्वां पश्यामि गोपते । । ३२\nयथा दृष्टवती पूर्वमम्बरस्थं सुदुर्दृशम् ।\nनिराहारा विवस्वन्तं तपन्तं तदनन्तरम् । । ३३\nसंघातं तेजसां तद्वदिह पश्यामि भूतले ।\nप्रसादं कुरु पश्येयं यद्रूपं ते दिवाकर । ।\nभक्तानुकम्पक विभो भक्ताहं पाहि मे सुतान् । । ३४\nत्वं धाता विसृजसि विश्वमेतत्त्वं पासि स्थितिकरणाय सप्रवृत्तः ।\nत्वय्यन्ते लयमखिलं प्रयाति तत्त्वं त्वत्तोऽन्या न हि गतिरस्ति सर्वलोके । । ३५\nत्वं ब्रह्मा हरिरजसंज्ञितस्त्वमिन्द्रो वित्तेशः पितृपतिरप्पतिः समीरः ।\nसोमोऽग्निर्गगनपतिर्महीधरोऽब्धिः किं स्तव्यं तव सकलात्मरूपधाम्नः । । ३६\nयज्ञेश त्वामनुदिनमात्मकर्मसक्ताः स्तुन्वन्तो विविधपदैर्द्विजा यजन्ति ।\nध्यायन्तो विनियतचेतसो भवन्तं योगस्थाः परमपदं प्रयान्ति मर्त्याः । । ३७\nतपसि पचसि विश्वं पासि भस्मीकरोषि प्रकटयसि मयूखैर्ह्रादयस्यम्बुगर्भैः ।\nसृजसि कमलजन्मा पालयस्यच्युताख्यः क्षपयसि च युगान्ते रुद्ररूपस्त्वमेकः । । ३८\nइति श्रीमार्कण्डेयपुराणे दिवाकरस्तुतिर्नामैकाधिकशततमोऽध्यायः । १०१ ।\n102\nअथ द्व्यधिकशततमोऽध्यायः\nमार्तण्डोत्पत्तिवर्णनम्\nमार्कण्डेय उवाच\nततः स्वतेजसस्तस्मादाविर्भूतो विभावसुः ।\nअदृश्यत तदादित्यस्तप्तताम्रोपमप्रभः । । १\nअथ तां प्रणतां देवीं तस्य संदर्शनान्मुने ।\nप्राह भास्वन्वृणुष्वेष्टवरं मत्तो यमिच्छसि । । २\nप्रणता शिरसा सा च जानुपीडितमेदिनी ।\nप्रत्युवाच विवस्वन्तं वरदं समुपस्थितम् । । ३\nदेव प्रसीद पुत्राणां हृतं त्रिभुवनं मम ।\nयज्ञभागाश्च दैत्यैश्च दानवैश्च बलाधिकैः । । ४\nतन्निमित्तं प्रसादं त्वं कुरुष्व मम गोपते ।\nअंशेन तेषां भ्रातृत्वं गत्वा नाशय तद्रिपून् । । ५\nयथा मे तनया भूयो यज्ञभागभुजः प्रभो ।\nभवेयुरधिपाश्चैव त्रैलोक्यस्य दिवाकर । । ६\nतथानुकम्पां पुत्राणां सुप्रसन्नो रवे मम ।\nकुरु प्रपन्नार्तिहर स्थितिकर्त्ता त्वमुच्यसे । । ७\nमार्कण्डेय उवाच\nततस्तामाह भगवान्भास्करो वारितस्करः ।\nप्रणतामदितिं विप्र प्रसादसुमुखो विभुः । । ८\nसहस्रांशेन ते गर्भे सम्भूयाहमशेषतः ।\nत्वत्पुत्रशत्रूनदिते नाशयाम्याशु निर्वृतः । । ९\nइत्युक्त्वा भगवान्भास्वानन्तर्द्धानमुपागमत् ।\nनिवृत्ता सापि तपसः संतृप्ताखिलवाञ्छिता । । 102.१०\nततो रश्मिसहस्रात्तु सौषुम्नाख्यो रवेः करः ।\nविप्रावतारं संचक्रे देवमातुरथोदरे । । ११\nकृच्छ्रचान्द्रायणादीनि सा च चक्रे समाहिता ।\nशुचिः संधारयामास दिव्यं गर्भमिति द्विज । । १२\nततस्तां कश्यपः प्राह किञ्चित्कोपप्लुताक्षरम् ।\nकिं मारयसि गर्भाण्डमिति नित्योपवासिनी । । १३\nसा च तं प्राह गर्भाण्डमेतत्पश्येति कोपना ।\nन मारितं विपक्षाणां मृत्यवे तद्भविष्यति । । १४\nमार्कण्डेय उवाच\nइत्युक्त्वा तं तदा गर्भमुत्ससर्ज्ज सुरारणिः ।\nजाज्वल्यमानं तेजोभिः पत्युर्वचनकोपिता । । १५\nतं दृष्ट्वा कश्यपो गर्भमुद्यद्भास्करवर्च्चसम् ।\nतुष्टाव प्रणतो भूत्वा ऋग्भिराद्याभिरादरात् । । १६\nसंस्तूयमानः स तदा गर्भाण्डात्प्रकटोऽभवत् ।\nपद्मपत्रसवर्णाभस्तेजसा व्याप्तदिङ्मुखः । । १७\nअथान्तरिक्षादाभाष्य कश्यपं मुनिसत्तमम् ।\nसतोयमेघगम्भीरवागुवाचाशरीरिणी । । १८\nमारितं ते यतः प्रोक्तमेतदण्डं त्वया मुने ।\nतस्मान्मुने सुतस्तेऽयं मार्त्तण्डाख्यो भविष्यति । । १९\nसूर्याधिकारं च विभुर्जगत्येष करिष्यति ।\nहनिष्यत्यसुरांश्चायं यज्ञभागहरानरीन् । । 102.२०\nदेवा निशम्येति वचो गगनात्समुपागमन् ।\nप्रहर्षमतुलं याता दानवाश्च हतौजसः । । २१\nततो युद्धाय दैतेयानाजुहाव शतक्रतुः ।\nसह देवैर्मुदा युक्तो दानवाश्च समभ्ययुः । । २२\nतेषां युद्धमभूद्घोरं देवानामसुरैः सह ।\nशस्त्रास्त्रदीप्तिसंदीप्तं समस्तभुवनान्तरम् । । २३\nतस्मिन्युद्धे भगवता मार्त्तण्डेन निरीक्षिताः ।\nतेजसा दह्यमानास्ते भस्मीभूता महासुराः । । २४\nततः प्रहर्षमतुलं प्राप्ताः सर्वे दिवौकसः ।\nतुष्टुवुस्तेजसा योनिं मार्त्तण्डमदितिं तथा । । २५\nस्वाधिकारांस्तथा प्राप्ता यज्ञभागांश्च पूर्ववत् ।\nभगवानपि मार्तण्डः स्वाधिकारमथाकरोत् । । २६\nकदम्बपुष्पवद्भास्वानधश्चोर्ध्वं च रश्मिभिः ।\nवृत्ताग्निपिण्डसदृशो दध्रे नातिस्फुरद्वपुः । । २७\nइति श्रीमार्कण्डेयपुराणे मार्तण्डोत्पत्तिर्नाम द्व्यधिकशततमोऽध्यायः । १०२ ।\n103\nअथ त्र्यधिकशततमोऽध्यायः\nभानुतनुलेखनवर्णनम्\nमार्कण्डेय उवाच\nअथ तस्मै ददौ कन्यां संज्ञां नाम विवस्वते ।\nप्रसाद्य प्रणतो भूत्वा विश्वकर्मा प्रजापतिः । । १\nवैवस्वतस्तु सम्भूतो मनुस्तस्यां विवस्वतः ।\nपूर्वमेव तथाख्यातं तत्स्वरूपं विशेषतः । । २\nक्रौष्टुकिरुवाच\n(भूयस्तच्छ्रोतुमिच्छामि मार्त्तण्डस्य महात्मनः ।\nचरितं हन्ति यत्पापं कलौ संशृण्वतां नृणाम् । ।)\nमार्कण्डेय उवाच\nत्रीण्यपत्यान्यसौ तस्यां जनयामास गोपतिः ।\nद्वौ पुत्रौ सुमहाभागो कन्यां च यमुनां मुने । । ३\nमनुर्वैवस्वतो ज्येष्ठः श्राद्धदेवः प्रजापतिः ।\nततो यमो यमी चैव यमलौ सम्बभूवतुः । । ४\nयत्तेजोऽभ्यधिकं तस्य मार्तण्डस्य विवस्वतः ।\nतेनातितापयामास त्रींल्लोकान्सचराचरान् । । ५\nगोलाकारं तु तद्दृष्ट्वा संज्ञारूपं विवस्वतः ।\nअसहन्ती महत्तेजः स्वां छायां प्रेक्ष्य साऽब्रवीत् । । ६\nसंज्ञोवाच\nअहं यास्यामि भद्रं ते स्वमेव भवनं पितुः ।\nनिर्विकारं त्वयाप्यत्र स्थेयं मच्छासनाच्छुभे । । ७\nइमौ च बालकौ मह्यं कन्या च वरवर्णिनी ।\nसम्भाव्यौ नैव चाख्येयमिदं भगवते त्वया । । ८\nछायोवाच\nआकेशग्रहणाद्देवि आशपन्नैव कर्हिचित् ।\nआख्यास्यामि मतं तुभ्यं गम्यतां यत्र वाञ्छितम् । । ९\nइत्युक्ता छायया संज्ञा जगाम पितृमन्दिरम् ।\nतत्रावसत्पितुर्गेहे कञ्चित्कालं शुभेक्षणा । । 103.१०\nभर्तुः समीपं याहीति पित्रोक्ता सा पुनः पुनः ।\nअगच्छद्वडवा भूत्वा कुरून्विप्रोत्तरांस्ततः । । ११\nतत्र तेपे तपः साध्वी निराहारा महामुने ।\nपितुः समीपं यातायाः संज्ञाया वाक्यतत्परा । । १२\nतद्रूपधारिणी छाया भास्करं समुपस्थिता ।\nतस्यां च भगवान्सूर्यः संज्ञेयमिति चिन्तयन् । । १३\nतथैव जनयामास द्वौ सुतौ कन्यकां तथा ।\nपूर्वजस्य मनोस्तुल्यः सावर्णिस्तेन सोऽभवत् । । १४\nयस्तयोः प्रथमं जातः पुत्रयोर्द्विजसत्तम ।\nद्वितीयो योऽभवच्चान्यः स ग्रहोऽभूच्छनैश्चरः । । १५\nकन्याभूत्तपती या तां वव्रे संवरणो नृपः ।\nसंज्ञा तु पार्थिवी तेषामात्मजानां यथाऽकरोत् । । १६\nस्नेहान्न पूर्वजातानां तथा कृतवती सती ।\nमनुस्तत्क्षान्तवांस्तस्या यमश्चास्या न चक्षमे । । १७\nबहुशो याच्यमानस्तु पितुः पत्न्या सुदुःखितः ।\nस वै कोपाच्च बाल्याच्च भाविनोऽर्थस्य वै बलात् । । १८\nपदा सन्तर्जयामास छायासंज्ञां यमो मुने ।\nततः शशाप च यमं संज्ञा सामर्षिणी भृशम् । । १९\nछायोवाच\nपदा तर्जयसे यस्मात्पितृभार्यां गरीयसीम् ।\nतस्मात्तवैव चरणः पतिष्यति न संशय ।।103.२०\nयमस्तु तेन शापेन भृशं पीडितमानसः ।\nमनुना सह धर्मात्मा सर्वं पित्रे न्यवेदयत् ।।२१\nयम उवाच\nस्नेहेन तुल्यमस्मासु माता देव न वर्तते ।\nविसृज्य ज्यायसोऽप्यस्मान्कनीयांसौ बुभूर्षति ।।२२\nतस्यां मयोद्यतः पादो न तु देहे निपातितः ।\nबाल्याद्वा यदि वा मोहात्तद्भवान्क्षन्तुमर्हति ।।२३\nशप्तोऽहं तात कोपेन जनन्या तनयो यतः ।\nततो न मन्ये जननीमिमां वै तपतां वर ।।२४\nविगुणेष्वपि पुत्रेषु न माता विगुणा पितः ।\nपादस्ते पततां पुत्र कथमेतत्प्रवक्ष्यति ।।२५\nतव प्रसादाच्चरणो न पतेद्भगवन्यथा ।\nमातृशापादयं मेऽद्य तथा चिन्तय गोपते ।।२६\nरविरुवाच\nअसंशयमिदं पुत्र भविष्यत्यत्र कारणम् ।\nयेन त्वामाविशत्क्रोधो धर्मज्ञं सत्यवादिनम् ।।२७\nसर्वेषामेव शापानां प्रतिघातो हि विद्यते ।\nन तु मात्राभिशप्तानां क्वचिच्छापनिवर्तनम् ।।२८\nन शक्यमेतन्मिथ्या तु कर्तुं मातुर्वचस्तव ।\nकिञ्चित्तव विधास्यामि पुत्रस्नेहादनुग्रहम् ।।२९\nकृमयो मांसमादाय प्रयास्यन्ति महीतलम् ।\nकृतं तस्या वचः सत्यं त्वं च त्रातो भविष्यसि ।।103.३०\nमार्कण्डेय उवाच\nआदित्यस्त्वब्रवीच्छायां किमर्थं तनयेषु वै ।\nतुल्येष्वप्यधिकः स्नेह एकत्र क्रियते त्वया । । ३१\nनूनं नैषां त्वं जननी संज्ञा कापि त्वमागता ।\nविगुणेष्वप्यपत्येषु कथं माता शपेत्सुतम् । । ३२\nमार्कण्डेय उवाच\nसा तत्परिहरन्ती च नाचचक्षे विवस्वतः ।\nस चात्मानं समाधाय युक्तस्तत्त्वमपश्यत । । ३३\nतं शप्तुमुद्यतं दृष्ट्वा छायासंज्ञा दिवस्पतिम् ।\nभयेन कंपिता ब्रह्मन्यथावृत्तं न्यवेदयत् । । ३४\nविवस्वांस्तु ततः क्रुद्धः श्रुत्वा श्वशुरमभ्यगात् ।\nस चापि तं तथान्यामर्चयित्वा दिवाकरम् । ।\nनिर्दग्धुकामं रोषेण सान्त्वयामास सुव्रतः । । ३५\nविश्वकर्मोवाच\nतवातितेजसा व्याप्तमिदं रूपं सुदुःसहम् ।\nअसहन्ती ततः संज्ञा वने चरति वै तपः । । ३६\nद्रक्ष्यते तां भवानद्य स्वभार्यां शुभचारिणीम् ।\nरूपार्थं भवतोऽरण्ये चरन्तीं समुहत्तपः । । ३७\nस्मृतं मे ब्रह्मणो वाक्यं यदि ते देव रोचते ।\nरूपं निवर्तयाम्येतत्तव कान्तं दिवस्पते । । ३८\nमार्कण्डेय उवाच\nयतो हि भास्वतो रूपं प्रागासीत्परिमण्डलम् ।\nततस्तथेति तं प्राह त्वष्टारं भगवान्रविः । । ३९\nविश्वकर्मा त्वनुज्ञातः शाकद्वीपे विवस्वतः ।\nभ्रमिमारोप्य तत्तेजः शातनायोपचक्रमे । । 103.४०\nभ्रमताऽशेषजगतां नाभिभूतेन भास्वता ।\nसमुद्राद्रिवनोपेता सा रुरोह मही नभः । । ४१\nगगनं चाखिलं ब्रह्मन्सचन्द्रग्रहतारकम् ।\nअधोगतं महाभाग बभूवाक्षिक्षमाकुलम् । । ४२\nविक्षिप्तसलिलाः सर्वे बभूवुश्च तथाब्धितः ।\nव्यभिद्यन्त महाशैलाः शीर्णसानुनिबन्धनाः । । ४३\nध्रुवाधाराण्यशेषाणि धिष्ण्यानि मुनिसत्तम ।\nत्रुट्यद्रश्मिनिबन्धानि ह्यधो जग्मुः सहस्रशः । । ४४\nवेगभ्रमणसंजात वायुक्षिप्ताः समन्ततः ।\nव्यशीर्यन्त महामेघा घोररावविराविणः । । ४५\nभास्वद्भ्रमणविभ्रान्तं भूम्याकाशरसातलम् ।\nजगादाकुलमत्यर्थं तदासीन्मुनिसत्तम । । ४६\nत्रैलोक्ये सकले विप्र भ्रममाणे सुरर्षयः ।\nदेवाश्च ब्रह्मणा सार्द्धं भास्वन्तमभितुष्टुवुः । । ४७\nआदिदेवोऽसि देवानां ज्ञातमेतत्स्वरूपतः ।\nस्वर्गस्थित्यन्तकालेषु त्रिधा भेदेन तिष्ठसि । । ४८\nस्वस्ति तेऽस्तु जगन्नाथ धर्मवर्षाहिमाकर ।\nजुषस्व शान्तिं लोकानां देवदेव दिवाकर । । ४९\nइन्द्रश्चागत्य तं देवं लिख्यमानं यथाऽस्तुवत् ।\nजयदेव जगद्वयापिञ्जयाशेषजगत्पते । । 103.५०\nऋषयश्च ततः सप्त वसिष्ठात्रिपुरोगमाः ।\nतुष्टुवुर्विविधैः स्तोत्रैः स्वस्ति स्वस्तीति वादिनः । । ५१\nवेदोक्ताभिरथाग्र्याभिर्वालखिल्याश्च तुष्टुवुः ।\nभास्वन्तमृग्भिराद्याभिर्लिख्यमानं मुदायुताः । । ५२\nत्वं नाथ मोक्षिणां मोक्षो ध्येयस्त्वं ध्यानिनां परः ।\nत्वं गतिः सर्वभूतानां कर्मकाण्डेऽपि वर्तताम् । । ५३\nशं प्रजाभ्योऽस्तु देवेश शन्नोऽस्तु जगतांपते ।\nशन्नोऽस्तु द्विपदे नित्यं शन्नश्चास्तु चतुष्पदे । । ५४\nततो विद्याधरगणा यक्षराक्षसपन्नगाः ।\nकृताञ्जलिपुटाः सर्वे शिरोभिः प्रणता रविम् । । ५५\nऊचुरेवंविधा वाचो मनः श्रोत्रसुखावहः ।\nसह्यं भवतु ते तेजो भूतानां भूतभावन । । ५६\nततो हाहा हुहूश्चैव नारदस्तुम्बुरुस्तथा ।\nउपगायितुमारब्धा गान्धर्वं कुशला रविम् । । ५७\nषड्जमध्यमगान्धारग्रामत्रयविशारदाः ।\nमूर्च्छनाभिश्च तानैश्च सम्प्रयोगैः सुखप्रदम् । । ५८\nविश्वाची च घृताची च उर्वश्यथ तिलोत्तमा ।\nमेनका सहजन्या च रम्भा चाप्सरसां वरा । । ५९\nननृतुर्जगतामीशे लिख्यमाने विभावसौ ।\nज्ञानभावविलासाढ्यात्कुर्वन्तोऽभिनयान्बहून् । । 103.६०\nप्रावाद्यन्त ततस्तत्र वेणुवीणादिझर्झराः ।\nपणवाः पुष्कराश्चैव मृदङ्गा पटहानकाः । । ६१\nदेवदुन्दुभयः शङ्खाः शतशोऽथ सहस्रशः ।\nगायद्भिश्चैव गान्धर्वं नृत्यद्भिश्चाप्सरोगणैः । । ६२\nतूर्यवादित्रघोषैश्च सर्वं कोलाहलीकृतम् ।\nततः कृताञ्जलिपुटा भक्तिनम्रात्ममूर्तयः । । ६३\nलिख्यमानं सहस्रांशुं प्रणेमुः सर्वदेवताः ।\nततः कोलाहले तस्मिन्सर्वदेवसमागमे । ।\nतेजसः शातनं चक्रे विश्वकर्मा शनैः शनैः । । ६४\nइति हिमजलघर्मकालहेतोर्हरकमलासनविष्णुसंस्तुतस्य ।\nतनुपरिलिखनं निशम्य भानोर्व्रजति दिवाकरलोकमायुषोऽन्ते । । ६५\nइति श्रीमार्कण्डेयपुराणे भानुतनुलेखने त्र्यधिकशततमोऽध्यायः । १०३ ।\n104\nअथ चतुरधिकशततमोऽध्यायः\nसूर्यस्तवनवर्णनम्\nमार्कण्डेय उवाच\nलिख्यमाने ततो भानौ विश्वकर्मा प्रजापतिः ।\nउद्भूतपुलकः स्तोत्रमिदं चक्रे विवस्वतः । । १\nविवस्वते प्रणतहितानुकम्पिने महात्मने समजवसप्तसप्तये ।\nसुतेजसे कमलकुलावबोधिने नमस्तमः पटलपटावपाटिने । । २\nपावनातिशयपुण्यकर्मणे नैककामविषयप्रदायिने ।\nभास्वरानलमयूखशायिने सर्वलोकहितकारिणे नमः । । ३\nअजाय लोकत्रयकारणाय भूतात्मने गोपतये वृषाय ।\nनमो महाकारुणिकोत्तमाय सूर्याय चक्षुःप्रभवालयाय । ।४\nविवस्वते ज्ञानमृतेंऽतरात्मने जगत्प्रतिष्ठाय जगद्धितैषिणे ।\nस्वयम्भुवे लोकसमस्तचक्षुषे सुरोत्तमायामिततेजसे नमः । ।५\nक्षणमुदयाचलमौलिमणिः सुरगणमहित हितो जगतः ।\nत्वमु मयूखसहस्रवपुर्जगति विभासि तमांसि नुदन् । । ६\nभवतिमिरासवपानमदाद्भवति विलोहितविग्रहता ।\nमिहिर विभासि यतः सुतरां त्रिभुवनभावनभानिकरैः । । ७\nरथमधिरुह्य समावयवं चारुविकम्पितमुरुरुचिरम् ।\nसततमखिन्नहयैर्भगवंश्चरसि जगद्धिताय विततम् । । ८\nअमृतमयेन रसेन समं विबुधपितॄनपि तर्पयसे ।\nअरिगणसूदन तेन तव प्रणतिमुपेत्य लिखामि वपुः । । ९\nशुकसमवर्णह्यप्रथितं तव पदपांसुपवित्रतमम् ।\nनतजनवत्सल मां प्रणतं त्रिभुवनपावन पाहि रवे । । 104.१०\nइति सकलजगप्रसूतिभूतं त्रिभुवनभावनधामहेतुमेकम् ।\nरविमखिलजगत्प्रदीपभूतं त्रिदशवर प्रणतोऽस्मि सर्वदा त्वाम् । । ११\nइति श्रीमार्कण्डेयपुराणे सूर्यस्तवनं नाम चतुरधिकशततमोऽध्यायः । १०४ ।\n105\nअथ पञ्चाधिकशततमोऽध्यायः\nरवेर्माहात्म्यवर्णनम्\nमार्कण्डेय उवाच\nएवं सूर्यस्तवं कुर्वन्विश्वकर्मा दिवस्पतेः ।\nतेजसः षोडशं भागं मण्डलस्थमधारयत् । । १\nशातितैस्तेजसो भागैर्दर्शभिः पञ्चभिस्तथा ।\nअतीवकान्तिमच्चारु भानोरासीत्तदा वपुः । । २\nशातितं चास्य यत्तेजस्तेन चक्रं विनिर्मितम् ।\nविष्णोः शूलं च शर्वस्य शिबिका धनदस्य च । । ३\nदण्डः प्रेतपतेः शक्तिर्देवसेनापतेस्तथा ।\nअन्येषां चैव देवानामायुधानि स विश्वकृत् । । ४\nचकार तेजसा भानोर्भासुराण्यरिशान्तये ।\nइति शातिततेजाः स शुशुभे नातितेजसा । । ५\nवपुर्दधार मार्त्तण्डः सर्वावयवशोभनम् ।\nस ददर्श समाधिस्थः स्वां भार्यां वडवाकृतिम् । । ६\nअधृष्यां सर्वभूतानां तपसा नियमेन च ।\nउत्तरांश्च कुरून्गत्वा भूत्वाऽश्वो भानुरागमत् । । ७\nसा च दृष्ट्वा तमायान्तं परपुंसो विशङ्कया ।\nजगाम सम्मुखे तस्य पृष्ठरक्षणतत्परा । । ८\nततश्च नासिकायोगं तयोस्तत्र समेतयोः ।\nवडवायं च तत्तेजो नासिकाभ्यां विवस्वतः । । ९\nदेवौ तत्र समुत्पन्नावश्विनौ भिषजां वरौ ।\nनासत्यदस्रौ तनयावश्विवक्त्राद्विनिर्गतौ । । 105.१०\nमार्त्तण्डस्य सुतावेतावश्वरूपधरस्य हि ।\nरेतसोऽन्ते च रेवन्तः खड्गी धन्वी तनुत्रधृक् । । ११\nअश्वारूढः समुद्भूतो बाणतूणसमन्वितः ।\nततः स्वरूपममलं दर्शयामास भानुमान् । । १२\nतस्य शान्तं समालोक्य सा रूपं मुदमाददे ।\nस्वरूपधारिणीं चेमां स निनाय निजालयम् । । १३\nसंज्ञां भार्यां प्रीतिमतीं भास्करो वारितस्करः ।\nततः पूर्वसुतो योऽस्याः सोऽभूद्वैवस्वतो मनुः । । १४\nद्वितीयश्च यमः शापाद्धर्मदृष्टिरनुग्रहात् ।\nयमस्तु तेन शापेन भृशं पीडितमानसः । । १५\nधर्मोऽभिरोचते यस्माद्धर्मराजस्ततः स्मृतः ।\nकृमयो मांसमादाय पादतस्ते महीतलम् । । १६\nपतिष्यन्तीति शापान्तं तस्य चक्रे पिता स्वयम् ।\nधर्मदृष्टिर्यतश्चासौ समो मित्रे तथाऽहिते । । १७\nततो नियोगे तं याम्ये चकार तिमिरापहः ।\nतस्मै ददौ पिता विप्र भगवांल्लोकपालताम् । । १८\nपितॄणामाधिपत्यं च परितुष्टो दिवाकरः ।\nयमुनां च नदीं चक्रे कलिंदान्तरवाहिनीम् । । १९\nअश्विनौ देवभिषजौ कृतौ पित्रा महात्मना ।\nगुह्यकाधिपतित्वे च रेवन्तो विनियोजितः । । 105.२०\nएवमप्याह च ततो भगवांल्लोकभावितः ।\nत्वमप्यशेषलोकस्य पूज्यो वत्स भविष्यसि । । २१\nअरण्यादिमहादाववैरिदस्युभयेषु च ।\nत्वां स्मरिष्यन्ति ये मर्त्या मोक्ष्यन्ते ते महापदः । । २२\nक्षेमं बुद्धिं सुखं राज्यमारोग्यं कीर्तिमुन्नतिम् ।\nनराणां परितुष्टस्त्वं पूजितः सम्प्रदास्यसि । । २३\nछायासंज्ञासुतश्चापि सावर्णिः सुमहायशाः ।\nभाव्यः सोऽनागते काले मनुः सावर्णिकोऽष्टमः । । २४\nमेरुपृष्ठे तपो घोरमद्यापि चरति प्रभुः ।\nभ्राता शनैश्चरस्तस्य ग्रहोऽभूच्छासनाद्रवेः । । २५\nयवीयसी तु या कन्याऽऽदित्यस्याभूद्द्विजोत्तम ।\nअभवत्सा सरिच्छ्रेष्ठा तपती लोकपावनी । । २६\nयस्तु ज्येष्ठो महाभागः सर्गो यस्येह साम्प्रतम् ।\nविस्तरं तस्य वक्ष्यामि मनोर्वैवस्वतस्य ह । । २७\nइदं यो जन्म देवानां शृणुयाद्धा पठेत वा ।\nविवस्वतस्तनूजानां रवेर्माहात्म्यमेव च । । २८\nआपदं प्राप्य मुच्येत प्राप्नुयाच्च महायशः ।\nअहोरात्रकृतं पापमेतच्छमयते श्रुतम् । ।\nमाहात्म्यमादिदेवस्य मार्तण्डस्य महात्मनः । । २९\nइति श्रीमार्कण्डेयपुराणे रवेर्माहात्म्यवर्णनं नाम पञ्चाधिकशततमोऽध्यायः । १०५ ।"
  }
]
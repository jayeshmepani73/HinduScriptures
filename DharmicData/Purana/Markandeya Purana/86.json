[
  {
    "text": "81(78)\n86(83)"
  },
  {
    "text": "षडशीतितमोऽध्यायः- ८६"
  },
  {
    "text": "ऋषिरुवाच\nइत्याकर्ण्य वचो देव्याः स दूतोऽमर्षपूरितः ।\nसमाचष्ट समागम्य दैत्यराजाय विस्तरात्॥८६.१॥\nतस्य दूतस्य तद्वाक्यमाकर्ण्यासुरराट् ततः ।\nसक्रोधः प्राह दैत्यानामधिपं धूम्रलोचनम्॥८६.२॥\nहे धूम्रलोचनाशु त्वं स्वसैन्यपरिवारितः ।\nतामानय बलाद् दुष्टां केशाकर्षणविह्वलाम्॥८६.३॥\nतत्परित्राणदः कश्चिद्यदि वोत्तिष्ठतेऽपरः ।\nस हन्तव्योऽमरो वापि यक्षो गन्धर्व एव वा॥८६.४॥\nऋषिरुवाच\nतेनाज्ञप्तस्ततः शीघ्रं स दैत्यो धूम्रलोचनः ।\nवृतः षष्ट्या सहस्राणामसुराणां द्रुतं ययो॥८६.५॥\nस दृष्ट्वा तां ततो देवीं तुहिनाचलसंस्थिताम् ।\nजगादोच्चैः प्रयाहीति मूलं शुम्भनिशुम्भयोः॥८६. ६॥\nन चेत्प्रीत्याद्य भवती मद्भर्तारमुपैष्यति ।\nततो बलान्नयाम्येष केशाकर्षणविह्वलाम्॥८६.७॥\nश्रीदेव्युवाच\nदैत्येश्वरेण प्रहितो बलवान् बलसंवृतः ।\nबलान्नयसि मामेवं ततः किं ते करोम्यहम्॥८६.८॥\nऋषिरुवाच\nइत्युक्तः सोऽभ्यधावत्तामसुरो धूम्रलोचनः ।\nहुङ्कारेणैव तं भस्म सा चकाराम्बिका ततः॥८६.९॥\nअथ क्रुद्धं महासैन्यमसुराणां तथाम्बिका ।\nववर्ष सायकैस्तीक्ष्णैस्तथा शक्तिपरश्वधैः॥८६.१०॥\nततो धुतसटः कोपात् कृत्वा नादं सुभैरवम् ।\nपपातासुरसेनायां सिंहो देव्याः स्ववाहनः॥८६.११॥\nकांश्चित् करप्रहारेण दैत्यानास्येन चापरान् ।\nआक्रम्य चाधरेणान्यान् स जघान महासुरान्॥८६.१२॥\nकेषाञ्चित् पाटयामास नखैः कोष्ठानि केसरी ।\nतथा तलप्रिहारेण शिरांसि कृतवान् पृथक्॥८६.१३॥\nविच्छिन्नबाहुशिरसः सृतास्तेन तथापरे ।\nपपौ च रुधिरं कोष्ठादन्येषां धुतकेसरः॥८६.१४॥\nक्षणेन तद्बलं सर्वं क्षयं नीतं महात्मना ।\nतेन केसरिणा देव्या वाहनेनातिकोपिना॥८६.१५॥\nश्रुत्वा तमसुरं देव्या निहतं धूम्रलोचनम् ।\nबलं च क्षयितं कृत्स्त्रं देवीकेसरिणा ततः॥८६.१६॥\nचुकोप दैत्याधिपतिः शुम्भः प्रस्फुरिताधरः ।\nआज्ञापयामास च तौ चण्डमुण्डौ महासुरौ॥८६.१७॥\nहे चण्ड हे मुण्ड बलैर्बहुभिः परिवारितौ ।\nतत्र गच्छत गत्वा च सा समानीयतां लघु॥८६.१८॥\nकेशेष्वाकृष्य बद्ध्वा वा यदि वः संशयो युधि ।\nतदाशेषायुधैः सर्वैरसुरैर्विनिहन्यताम्॥८६.१९॥\nतस्यां हतायां दुष्टायां सिंहे च विनिपातिते ।\nशीघ्रमागम्यतां बद्ध्वा गृहीत्वा तामथाम्बिकाम्॥८६.२०॥\nइति श्रीमार्कण्डेयमहापुराणे सावर्णिके मन्वन्तरे देवीमाहात्म्ये धूम्रलोचनवधो नाम षडशीतितमोऽध्यायः"
  },
  {
    "text": "87(84)"
  },
  {
    "text": "सप्तशीतितमाध्यायः- ८७"
  },
  {
    "text": "ऋषिरुवाच\nआज्ञप्तास्ते ततो दैत्याश्चण्डमुण्डपुरोगमाः ।\nचतुरङ्गबलोपेता ययुरभ्युद्यतायुधाः॥८७.१॥\nददृशुस्ते ततो देवीमीषद्धासां व्यवस्थिताम् ।\nसिंहस्योपरि शैलेन्द्रशृङ्गे महति काञ्चने॥८७.२॥\nते दृष्ट्वा तां समादातुमुद्यमं चक्रुरुद्यताः ।\nआकृष्टचापासिधरास्तथान्ये सत्समीपगाः॥८७.३॥\nततः कोपं चकारोच्चैरम्बिका तानरीन् प्रति ।\nकोपेन चास्या वदनं मषीवर्णमभूत्तदा॥८७.४॥\nभ्रुकुटीकुटिलात्तस्या ललाटफलकाद् द्रुतम् ।\nकाली करालवदना विनिष्क्रान्तासिपाशिनी॥८७.५॥\nविचित्रखट्वाङ्गधरा नरमालाविभूषणा ।\nद्वीपिचर्मपरीधाना शुष्कमांसातिभैरवा॥८७.६॥\nअतिविस्तारवदना जिह्वाललनभीषणा ।\nनिमग्नारक्तनयना नादापूरितदिङ्मुखा॥८७.७॥\nसा वेगेनाभिपतिता घातयन्ती महासुरान् ।\nसैन्ये तत्र सुरारीणामभक्षयत तद्वलम्॥८७.८॥\nपार्ष्णिग्राहाङ्कुशग्राहि योधघण्टासमन्वितान् ।\nसमादायैकहस्तेन मुखे चिक्षेप वारणान्॥८७.९॥\nतथैव योधं तुरगै रथं सारथिना सह ।\nनिक्षिप्य वक्त्रे दशनैश्चर्वयन्त्यतिभैरवम्॥८७.१०॥\nएकं जग्राह केशेषु ग्रीवायामथ चापरम् ।\nपादेनाक्रम्य चैवान्यमुरसान्यमपोथयत्॥८७.११॥\nतैर्मुक्तानि च शस्त्रणि महास्त्राणि तथासुरैः ।\nमुखेन जग्राह रुषा दशनैर्मथितान्यपि॥८७.१२॥\nबलिनां तद्बलं सर्वमसुराणां दुरात्मनाम् ।\nममर्दाभक्षयच्चान्यानन्यांश्चाताडयत्तथा॥८७.१३॥\nअसिना निहताः केचित्केचित्खट्वाङ्गताडिताः ।\nजग्मुर्विनाशमसुरा दन्ताग्राभिहता रणे॥८७.१४॥\nक्षणेन तन्महासैन्यमसुराणां निपातितम् ।\nदृष्ट्वा चण्डोऽभिमैर्भोमाक्षीं तां महासुरः॥८७.१५॥\nशरवर्षैर्महाभीमैर्भीमाक्षीं तां महासुरः ।\nछादयामास चक्रैश्च मुण्डः क्षिप्तैः सहस्रशः॥८७.१६॥\nतानि चक्राण्यनेकानि विशमानानि तन्मुखम् ।\nबभुर्यथार्कबिम्बानि सुबहूनि घनोदरम्॥८७.१७॥\nततो जहासातिरुषा भीमं भैरवनादिनी ।\nकाली करालवक्त्रान्तर्दुर्दर्शदशनोज्ज्वला॥८७.१८॥\nउत्थाय च महासिंहं देवी चण्डमधावत ।\nगृहीत्वा चास्य केशेषु शिरस्तेनासिनाच्छिनत्॥८७.१९॥\nछिन्ने शिरसि दैत्येन्द्रश्चक्रे नादं सुभैरवम् ।\nतेन नादेन महता त्रासितं भुवनत्रयम्॥८७.२०॥\nअथ मुण्डोऽभ्यधावत्तां दृष्ट्वा चण्डं निपातितम् ।\nतमप्यपातयद् भूमौ सा खड्गाभिहतं रुषा॥८७.२१॥\nहतशेषं ततः सैन्यं दृष्ट्वा चण्डं निपातितम् ।\nमुण्डं च सुमहावीर्यं दिशो भेजे भयातुरम्॥८७.२२॥\nशिरञ्चण्डस्य काली च गृहीत्वा मुण्डमेव च ।\nप्राह प्रचण्डाट्टहासमिश्रमभ्येत्य चण्डिकाम्॥८७.२३॥\nमया तवात्रोपहृतौ चण्डमुण्डौ महापशू ।\nयुद्धयज्ञे स्वयं शुम्भं निशुम्भं च हनिष्यसि॥८७.२४॥\nऋषिरुवाच\nतावानीतौ ततो दृष्ट्वा चण्डमुण्डौ महासुरौ ।\nउवाच कालीं कल्याणी ललितं चण्डिका वचः॥८७.२५॥\nश्रीदेव्युवाच\nयस्माच्चण्डं च मुण्डं च गृहीत्वा त्वमुपागता ।\nचामुण्डेति ततो लोके ख्याता देवि भविष्यसि॥८७.२६॥\nइति श्रीमार्कण्डेयपुराणे सावर्णिके मन्वन्तरे देवीमाहात्म्ये चण्डमुण्डवधोनाम सप्ताशीतितमोऽध्यायः"
  },
  {
    "text": "88(85)"
  },
  {
    "text": "अष्टाशीतितमोऽध्यायः- ८८"
  },
  {
    "text": "ऋषिरुवाच\nचण्डे च निहते दैत्ये मुण्डे च विनिपातिते ।\nबहुलेषु च सैन्येषु क्षयितेष्वसुरेश्वरः॥८८.१॥\nततः कोपपराधीनचेताः शुम्भः प्रतापवान् ।\nउद्योगं सर्वसैन्यानां दैत्यानामादिदेश ह॥८८.२॥\nअद्य सर्वबलैर्दैत्याः षडशीतिरुदायुधाः ।\nकम्बूनां चतुरशीतिर्निर्यान्तु स्वबलैर्वृताः॥८८.३॥\nकोटिवीर्याणि पञ्चाशदसुराणां कुलानि वै ।\nशतं कुलानि धौम्राणां निर्गच्छन्तु ममाज्ञया॥८८.४॥\nकालका दौर्हृदा मौर्याः कालकेयास्तथासुराः ।\nयुद्धाय सज्जा निर्यान्तु आज्ञया त्वरिता मम॥८८.५॥\nइत्याज्ञाप्यासुरपतिः शुम्भो भैरवशासनः ।\nनिर्जगाम महासैन्यसहस्रैर्बहुभिर्वृतः॥८८.६॥\nआयान्तं चण्डिका दृष्ट्वा तत्सैन्यमतिभीषणम् ।\nज्यास्वनैः पूरयामास धरणीगगनान्तरम्॥८८.७॥\nस च सिंहो महानादमतीव कृतवान् नृप ।\nघण्टास्वनेन तन्नादमम्बिका चाप्यबृंहयत्॥८८.८॥\nधनुर्ज्यासिंहघण्टानां नादापूरितदिङ्मुखा ।\nनिनादैर्भीषणैः काली जिग्ये विस्तारितानना॥८८.९॥\nतं निनादमुपश्रुत्य दैत्यसैन्यैश्चतुर्दिशम् ।\nदेवी सिंहस्तथा काली सरोषैः परिवारिताः॥८८.१०॥"
  }
]
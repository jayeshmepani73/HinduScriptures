[
  {
    "text": "121\nअथैकविंशत्यधिकशततमोऽध्यायः\nअविक्षिच्चरितवर्णनम्\nमार्कण्डेय उवाच\nततः शुश्राव तं बद्धं तनयं स करन्धमः ।\nतस्य पत्नी तथा वीरा अन्ये चापि महीभृतः । । १\nतमधर्मेण तनयं बद्धं श्रुत्वा महीपतिः ।\nसमन्तैः पृथिवीपालैश्चिरं दध्यौ महामुने । । २\nकेचिदूचुर्महीपाला वध्याः सर्वे महीभृतः ।\nयैरेकः संयुगे बद्धः समस्तैस्तैरधर्मतः । । ३\nयुज्यतां वाहिनी शीघ्रमूचुरन्ये किमास्यते ।\nविशालो बध्यतां दुष्टस्तत्र येऽन्ये समागताः । । ४\nअन्ये तथोचुर्धर्मोऽत्र त्यक्तः पूर्वमहीक्षिता ।\nअन्यायेन बलाद्येन गृहीता तमवाच्छती । । ५\nस्वयंवरेष्वशेषेषु तेन राजसुतास्तदा ।\nखिलीकृतास्ततः सर्वे समेत्य स वशीकृतः । । ६\nतेषामेतद्वचः श्रुत्वा वीरा वीरप्रजावती ।\nवीरगोत्रसमुद्भूता वीरपत्नी प्रहर्षिता । । ७\nउवाच भर्त्तुः प्रत्यक्षमन्येषां च महीक्षिताम् ।\nभद्रं कृतं भद्रभुजा मम पुत्रेण पार्थिवाः । । ८\nगृहीता यद्बलात्कन्या जित्वा सर्वमहीक्षितः ।\nतदर्थं युध्यमानोऽयं बद्ध एको न धर्मतः । । ९\nतदप्यस्मत्सुतस्याजौ मन्ये नापचयप्रदम् ।\nएतदेवहि पौरुष्यं यदमर्षवशान्नरः । । 121.१०\nनीतिं न गणयत्येवं जिघांसुरिव केसरी ।\nस्वयंवराय विन्यस्ता मम पुत्रेण कन्यका । । ११\nबह्व्यो गृहीता भूपानां पश्यतामतिमानिनाम् ।\nक्व क्षत्रियकुले जन्म क्व याञ्चा हीनसेविता । । १२\nबलादेव समादत्ते क्षत्रियो बलिनां पुरः ।\nलोहशृंखलबद्धा वा न वशं यान्ति कातराः । । १३\nप्रसह्यकारिणो यान्ति राजानो धर्मशालिनः ।\nतदलं दौर्मनस्येन श्लाघ्यमेवास्य बन्धनम् । । १४\nयुष्माकमपि ये पूर्वे कृत्वारीणां निपातनम् ।\nहृत्वैव पृथिवीशानां पृथ्वीपुत्रादिकं वसु । । १५\nभार्यावीर्यनिमित्तानि ततो यातातिगौरवम् ।\nतत्त्वर्यतां रणायाशु स्यन्दनान्यधिरोहत । १६\nसज्जीकुरुत नागाश्वमचिरेण ससारथिम् ।\nमन्यध्वं किं महीपालैर्बहुभिः सह विग्रहम् । । १७\nप्रभूता एव तोषाय शूरस्याल्परणे क्रियाः ।\nकस्य नाल्पेषु सामर्थ्यं नरेन्द्रादिषु जायते । । १८\nयेभ्यो न विद्यते भीतिर्विक्रान्तस्यापि शत्रुषु ।\nव्याप्य लोभान्समस्तान्यो ह्यभिभूय यतो नरः । ।\nव्यरोचतेऽतिशूरः स तमांसीव दिवाकरः । । १९\nमार्कण्डेय उवाच\nइत्थमुद्धर्षितो राजाऽनया पत्न्या करन्धमः ।\nचकार स बलोद्योगं हन्तुं पुत्राहितान्मुने । । 121.२०\nततस्तस्य समं भूपैर्विशालेन च सङ्गरः ।\nबभूव बद्धपुत्रस्य तैरशेषैर्महामुने । । २१\nदिनत्रयमभूद्युद्धं तेन राज्ञा समं तदा ।\nकरन्धमेन भूपानां विशालस्यानुकुर्वताम् । । २२\nयदा पराजितप्रायं तत्सर्वं भूपमण्डलम् ।\nतदा विशालोऽर्घ्यकरः करन्धममुपस्थितः ।।२३\nकरन्धमोऽपि सम्प्रीत्या तेन राज्ञाभिपूजितः ।\nविमुक्ते तनये तत्र निशान्तां सुखमावसत् ।।२४\nतां च कन्यामुपादाय विशालं समुपस्थितम् ।\nअविक्षित्प्राह विप्रर्षे विवाहार्थं पितुः पुरः ।।२५\nनाहमेतां ग्रहीष्यामि न चान्यां योषितं नृप ।\nपरैर्यस्या निरीक्षन्त्याः संग्रामेऽहं पराजितः ।।२६\nअन्यस्मै सम्प्रयच्छेमामियं चान्यं वृणोतु तम् ।\nअखण्डितयशो वीर्यो यः परैर्नापमानितः ।।२७\nपरैः पराजितोऽहं यत्कातरेयं यथाऽबला ।\nकिमत्र मानुषत्वं मे नैतस्या मम चान्तरम् ।।२८\nस्वतन्त्रता मनुष्याणां परतन्त्रा सदाऽबला ।\nनरोऽपि परतन्त्रो यस्तस्य कीदृङ्मनुष्यता ।।२९\nसोऽहमस्या मुखं भूयो दृष्टं दर्शयिता कथम् ।\nयोऽहमस्याः पुरो भूमौ परैर्भूपैः खिलीकृतः ।। 121.३०\nइत्युक्ते तेन तनयामुवाच जगतीपतिः ।\nश्रुतं ते वचनं वत्से वदतोऽस्य महात्मनः ।।\nवरयान्यं पतिं यत्र मनस्ते रमते शुभे ।।३१\nवयं वा सम्प्रयच्छामो यस्मिंस्तस्मिंस्तवादृतिः ।\nएतयोर्ह्येकमातिष्ठ मार्गयो रुचिरानने ।। ३२\nकन्योवाच।।\nपराजितोऽयं बहुभिर्न सम्यक्सम्यगाचरन् ।\nसंग्रामे तद्यशो वीर्यहानिकारि न पार्थिव ।।३३\nएको बहूनां युद्धाय गजानामिव केसरी ।\nयत्संस्थितः परं शौर्यं तेनास्य प्रकटीकृतम् ।।३४\nन केवलमयं तस्थौ युद्धे तेप्यखिला जिताः ।\nबहुशोऽनेन यत्नेन विक्रमोऽपि प्रकाशितः । । ३५\nशौर्यविक्रमसंयुक्तमिमं सर्वमहीक्षितः ।\nधर्मयुद्धमधर्मेण जितवन्तोऽत्र का त्रपा । । ३६\nन चापि रूपमात्रेऽहं लोभमस्य गता पितः ।\nशौर्यविक्रमधैर्याणि हरन्त्यस्य मनो मम । । ३७\nतत्किमुक्तेन बहुना याच्यतां मत्कृते नृपः ।\nत्वया महानुभावोऽयं नान्यो मे भविता पतिः । । ३८\nविशाल उवाच\nराजपुत्रसुता प्राह ममैतच्छोभनं वचः ।\nएवं चैव त्वया तुल्यः कुमारो न महीतले । । ३९\nअविसंवादिते शौर्यमतीव च पराक्रमः ।\nपावयास्मत्कुलं वीर दुहितुर्मे परिग्रहात् । । 121.४०\nराजपुत्र उवाच\nनाहमेतां ग्रहाष्यामि न चान्यां योषितं नृप ।\nआत्मन्येव हि मे बुद्धिः स्त्रीमयी मनुजेश्वर । । ४१\nमार्कण्डेय उवाच\nततः करन्धमः प्राह पुत्रेयं गृह्यतां त्वया ।\nविशालतनया सुभ्रूस्त्वयि हार्दवती दृढम् । । ४२\nराजपुत्र उवाच\nनाज्ञाभङ्गः कदाचित्ते कृतः पूर्वं मया प्रभो ।\nतथाऽऽज्ञापय मां तात यथाज्ञां करवाणि ते । । ४३\nमार्कण्डेय उवाच\nअत्यन्तनिश्चितमतौ तस्मिन्राजसुते सुताम् ।\nतामुवाच विशालोऽपि व्याकुलीकृतमानसः । । ४४\nनिवर्त्यतां मनः पुत्रि एतस्माच्च प्रयोजनात् ।\nअन्यं वरय भर्त्तारं सन्त्यनेके नृपात्मजाः । । ४५\nकन्योवाच\nवरं वृणोम्यहं तात मामेष यदि नेच्छति ।\nतपसाऽन्यो न मे भर्त्ता जन्मन्यस्मिन्भविष्यति । । ४६\nमार्कण्डेय उवाच\nततः करन्धमो राजा विशालेन समं मुदा ।\nस्थित्वा दिनत्रयं तत्र निजमभ्याययौ पुरम् । । ४७\nअविक्षितोपि तेनैव पित्रान्यैश्च नराधिपैः ।\nनिदर्शनैः पुरावृत्तैः सान्त्वितोऽभ्यागमत्पुरम् । । ४८\nसापि कन्या वनं गत्वा निसृष्टा निजबान्धवैः ।\nतपस्तेपे निराहारा वैराग्यं परमास्थिता । । ४९\nनिराहारा यदा सा तु मासत्रयमवस्थिता ।\nसम्प्राप परमामार्त्तिं कृशाधमनिसन्तता । । 121.५०\nमन्दोत्साहातितन्वङ्गी मुमूर्षुरपि बालिका ।\nदेहत्यागाय सा चक्रे तदा बुद्धिं नृपात्मजा । । ५१\nआत्मत्यागाय तां ज्ञात्वा कृतबुद्धिं सुरास्ततः ।\nसमेत्य प्रेषयामासुर्देवदूतं तदन्तिकम् । । ५२\nसमुपेत्य स तां प्राह दूतोऽहं पार्थिवात्मजे ।\nप्रेषितस्त्रिदशैस्तुभ्यं यत्कार्यं तन्निशामय । । ५३\nन भवत्या परित्याज्यं शरीरमतिदुर्लभम् ।\nत्वं भविष्यसि कल्याणि जननी चक्रवर्तिनः । । ५४\nपुत्रेण च महाभागे भोक्तव्यानि हतारिणा ।\nअव्याहताज्ञेन चिरं सप्तद्वीपवती मही । । ५५\nहन्तव्यस्तेन तरुजिद्देवानां पुरतो रिपुः ।\nअयःशंकुस्तथा क्रूरो धर्मे स्थाप्यास्ततः प्रजाः । । ५६\nपरिपालनीयमखिलं चातुर्वर्ण्यं स्वधर्मतः ।\nहन्तव्या दस्यवो म्लेच्छा ये चान्ये दुष्टचेष्टिताः । । ५७\nयष्टव्यं विविधैर्यज्ञैः समाप्तवरदक्षिणैः ।\nवाजिमेधादिभिर्भद्रे षट्सहस्रैश्च संख्यया । । ५८\nमार्कण्डेय उवाच\nतं दृष्ट्वा साऽन्तरिक्षस्थं दिव्यस्रगनुलेपनम् ।\nदेवदूतमुवाचेदं राजपुत्री ततो मृदु । । ५९\nसत्यं त्वमागतः स्वर्गाद्देवदूतो न संशयः ।\nकिन्तु भर्त्रा विना पुत्रः स कथं मे भविष्यति । । 121.६०\nअविक्षितमृते भर्त्ता मम नान्योऽत्र जन्मनि ।\nभवितेति प्रतिज्ञातं मयैतत्सन्निधौ पितुः । । ६१\nस च नेच्छति मां प्रोक्तो मत्पित्रा जनकेन च ।\nकरन्धमेनाथ सम्यग्याचितश्च मया तथा । । ६२\nदेवदूत उवाच\nकिमनेन महाभागे बहुनोक्तेन ते सुतः ।\nसमुत्पत्स्यति मा त्याक्षीस्त्वमात्मानमधर्मतः । । ६३\nअत्रैव कानने तिष्ठ तनुं क्षीणां च पोषय ।\nतपःप्रभावादेतत्ते सर्वं साधु भविष्यति । । ६४\nमार्कण्डेय उवाच\nइत्युक्त्वा देवदूतोऽसौ यथागतमगच्छत ।\nचकारानुदिनं सुभ्रूः साप्यात्मतनुपोषणम् । । ६५\nइति श्रीमार्कण्डेयपुराणेऽविक्षिच्चरितं नामैकविंशत्यधिकशततमोऽध्यायः । १२१ ।\n122\nअथ द्वाविंशत्यधिकशततमोऽध्यायः\nअविक्षिच्चरितवर्णनम्\nमार्कण्डेय उवाच\nअथ साऽविक्षितो माता वीरा वीर प्रजावती ।\nपुण्येऽहनि समाहूय प्राह पुत्रमविक्षितम् । । १\nपुत्राहमभ्यनुज्ञाता तव पित्रा महात्मना ।\nउपवासं करिष्यामि दुष्करोऽयं किमिच्छकः । । २\nस चायत्तस्तव पितुस्त्वया साध्यो मयापि च ।\nप्रतिज्ञाते त्वया पुत्र ततस्तत्र यताम्यहम् । । ३\nद्रव्यस्यार्द्धं महाकोशात्तव दास्याम्यहं पितुः ।\nधनं ते पितुरायत्तमनुज्ञाताऽस्मि तेन च । । ४\nक्लेशसाध्यो मदायत्तः स हि श्रेयो भविष्यति ।\nसाध्यो भवेद्वा यदि ते कश्चिद्बलपराक्रमैः । । ५\nस तेऽसाध्यो ह्यन्यथा वा दुःखसाध्यो भविष्यति ।\nतत्त्वं प्रतिज्ञां कुरुषे यदि पुत्रात्र चैव ते । ।\nतदैतदहमावाप्स्ये कथ्यतां यन्मतं तव । । ६\nअविक्षिदुवाच\nवित्तं मे पितुरायत्तं मत्स्वामित्वं न तत्र वै ।\nयन्मच्छरीरनिष्पाद्यं तत्करिष्ये त्वयोदितम् । । ७\nकिमिच्छकं व्रतं मातर्निश्चिन्ता भव निर्व्यथा ।\nराज्ञा पित्राऽभ्यनुज्ञातं यदि वित्तेश्वरेण मे । । ८\nमार्कण्डेय उवाच\nततः सा राजमहिषी तद्व्रतं समुपोषिता ।\nयथोक्तं साऽकरोत्पूजां राजराजस्य संयता । । ९\nनिधीनामप्यशेषाणां निधिपालगणस्य च ।\nलक्ष्म्याश्च परया भक्त्या यतवाक्कायमानसा । । 122.१०\nविविक्ते तु गृहस्थोऽयमथ राजा करन्धमः ।\nआसीन उक्तः सचिवैर्नीतिशास्त्रविशारदैः । । ११\nसचिवा ऊचुः\nराजन्वयः परिणतं तवैतच्छासतो महीम् ।\nएकस्ते तनयोऽविक्षित्त्यक्तदारपरिग्रहः । । १२\nअपुत्रः स च ते निष्ठां यदा भूप गमिष्यति ।\nतदारिपक्षं पृथिवी निश्चितं तव यास्यति । । १३\nवंशक्षयस्ते भविता पितृपिण्डोदकक्षयः ।\nएतन्महत्तेऽरिभयं क्रियाहान्या भविष्यति । । १४\nतस्मात्कुरु तथा भूप यथा ते तनयः पुनः ।\nकरोति सततं बुद्धिं पितॄणामुपकारिणीम् । । १५\nमार्कण्डेय उवाच\nएतस्मिन्नन्तरे शब्दं शुश्राव जगतीपतिः ।\nपुरोहितस्य वीराया गदतो ह्यर्थिनं प्रति । । १६\nकः किमिच्छति दुःसाध्यं कस्य किं साध्यतामिति ।\nकरन्धमस्य महिषी किमिच्छिकमुपोषिता । । १७\nराजपुत्रोऽप्यविक्षित्तु श्रुत्वा पौरोहितं वचः ।\nप्रत्युवाचार्थिनः सर्वान्राजद्वारमुपागतान् । । १८\nमया साध्यं शरीरेण यस्य किञ्जिद्ब्रवीतु सः ।\nमम माता महाभागा किमिच्छिकमुपोषिता । । १९\nशृण्वन्तु मेऽर्थिनः सर्वे प्रतिज्ञातं मया तदा ।\nकिमिच्छथ ददाम्येष क्रियमाणो किमिच्छिके । । 122.२०\nमार्कण्डेय उवाच\nततो राजा निशम्यैतद्वाक्यं पुत्रमुखाच्छ्रुतम् ।\nसमुत्पत्याब्रवीत्पुत्रमहमर्थी प्रयच्छ मे । । २१\nअविक्षिदुवाच\nदातव्यं यन्मया तात भवते तद्ब्रवीहि माम् ।\nकर्तव्यं दुष्करं वा ते साध्यं दुःसाध्यमेव वा । । २२\nराजोवाच\nयदि सत्यप्रतिज्ञस्त्वं ददासि च किमिच्छकम् ।\nपौत्रस्य दर्शय मुखं ममोत्सङ्गगतस्य तत् । । २३\nअविक्षिदुवाच\nअहं तवैकस्तनयो ब्रह्मचर्यं च मे नृप ।\nन मे पुत्रोऽस्ति पौत्रस्य दर्शयामि कथं मुखम् । । २४\nराजोवाच\nपापाय ब्रह्मचर्यं ते यदिदं धार्यते त्वया ।\nतस्मात्त्वं मोचयात्मानं मम पौत्रं च दर्शय । । २५\nअविक्षिदुवाच\nविषमं स्यान्महाराज यदन्यत्तत्समादिश ।\nवैराग्येण मया त्यक्तः स्त्रीसंभोगस्तथास्तु सः । । २६\nराजोवाच\nबहुभिर्युध्यमानानां दृष्टो वै वैरिणां जयः ।\nतत्रापि यदि वैराग्यमुपैषि तदपण्डितः । । २७\nकिं वा नो बहुनोक्तेन ब्रह्मचर्यं परित्यज ।\nमातुस्त्वमिच्छया वक्त्र पौत्रस्य मम दर्शय । । २८\nमार्कण्डेय उवाच\nयदा स बहुशस्तेन प्रोक्तः पुत्रेण पार्थिवः ।\nनान्यत्प्रार्थयते किंचित्तदा पुत्रोऽब्रवीत्पुनः । । २९\nदत्त्वा किमिच्छकं तुभ्यं प्राप्तोऽहं तात सङ्कटम् ।\nतत्करिष्यामि निर्लज्जो भूयो दारपरिग्रहम् । । 122.३०\nस्त्रियाः समक्षं विजितः पतितो धरणीतले ।\nस्त्रीपतिर्भविता भूयस्तातैतदतिदुष्करम् । । ३१\nतथापि किं करोम्येष सत्यपाशवशङ्गतः ।\nकरिष्यामि यथाऽऽत्थ त्वं भुज्यतां निजशासनम् । । ३२\nइति श्रीमार्कण्डेयपुराणेऽविक्षिच्चरितं नाम द्वाविंशत्यधिकशततमोऽध्यायः । १२२ ।\n123\nअथ त्रयोविंशत्यधिकशततमोऽध्यायः\nअविक्षिच्चरितवर्णनम्\nमार्कण्डेय उवाच\nकदाचिद्राजपुत्रोऽसौ मृगयामचरद्वने ।\nमृगान्विध्यन्वराहांश्च शार्दूलादींश्च दंष्ट्रिणः । । १\nशुश्राव सहसा शब्दं त्राहित्राहीति योषितः ।\nविक्रोशन्त्याः सुबहुशो भयगद्गदमुच्चकैः । । २\nमाभैर्माभैरिति वदन्राजपुत्रः स वेगितः ।\nचोदयामास तुरगं यतः शब्दः समागतः । । ३ .\nततश्च सापि चुक्रोश कन्यका विजने वने ।\nगृहीता दनुपुत्रेण दृढकेशेन मानिनी । । ४\nकरन्धमसुतस्याहं भार्या चाहमविक्षितः ।\nहरत्यनार्यो विपिने पृथिवीशस्य धीमतः । । ५\nयस्य सर्वे महीपालास्तथा गन्धर्वगुह्यकाः ।\nन समर्थाः पुरः स्थातुं तस्य भार्या हतास्म्यहम् । । ६\nयस्य मृत्योरिव क्रोधः शक्रस्येव पराक्रमः ।\nकरन्धमसुतस्यैषा तस्य भार्या हृतास्म्यहम् । । ७\nमार्कण्डेय उवाच\nइत्याकर्ण्य महीपालतनयः सशरासनी ।\nचिन्तयामास किमिदं मम भार्यात्र कानने । । ८\nमायेयं रक्षसां नूनं दुष्टानां काननौकसाम् ।\nअथवा गत एवाहं सर्वं वेत्स्यामि कारणम् । । ९\nमार्कण्डेय उवाच\nत्वरितः स ततो गत्वा ददर्शातिमनोरमाम् ।\nकानने कन्यकामेकां सर्वालङ्कारभूषिताम् । । 123.१०\nगृहीतां दनुपुत्रेण दृढकेशेन दण्डिना ।\nत्राहित्राहीति करुणं विक्रोशन्ती पुनः पुनः । । ११\nमा भैरिति स तामाह हतोऽसीति च तं वदन् ।\nशासतीमां महीं दुष्टः को दूयेत करन्धमे । । १२\nयस्य प्रतापावनता भुवि सर्वे महीक्षितः ।\nततस्तमागतं दृष्ट्वा गृहीतवरकार्मुकम् । । १३\nमां त्राहीत्याह तन्वङ्गी हृतास्म्येषेति चासकृत् ।\nराज्ञः करन्धमस्याहं स्नुषा भार्याप्यविक्षितः । ।\nहृतास्म्येतेन दुष्टेन सनाथाऽनाथवद्वने । । १४\nमार्कण्डेय उवाच\nततो विममृशे वाक्यमविक्षित्स तथोदितम् ।\nकथमेषा हि मे भार्या स्नुषा तातस्य वा कथम् । । १५\nअथवा मोचयाम्येतां तन्वीं वेत्स्यामि तत्पुनः ।\nक्षत्रियैर्धार्यते शस्त्रमार्तानां त्राणकारणात् । । १६\nततः कुद्धोऽब्रवीद्वीरो दानवं तं सुदुर्मतिम् ।\nजीवन्गच्छ विमुच्यैनामन्यथा न भविष्यसि । । १७\nततः स तां विहायोच्चैर्दण्डमुत्क्षिप्य दानवः ।\nतमप्यधावत्सोऽप्येनं शरवर्षैरवाकिरत् । । १८\nस वार्यमाणो बाणौघैर्दानवोऽतिमदान्वितः ।\nराजपुत्राय चिक्षेप दण्डं शंकुशतावृतम् । । १९\nतमापतन्तं चिच्छेद शरैर्भूपसुतस्ततः ।\nसोऽप्यासन्नं गृहीत्वोच्चैर्द्रुममाजौ व्यवस्थितः । । 123.२०\nसृजतः शरवर्षाणि तं चिक्षेप ततो द्रुमम् ।\nस च तं तिलशश्चैके भल्लैः कार्मुकमोचितैः । । २१\nततश्चिक्षेप च शिलां राजपुत्राय दानवः ।\nसापि मोघा पपातोर्व्यामुज्झिता तेन लाघवात् । । २२\nराजपुत्राय कुपितो यद्यच्चिक्षेप दानवः ।\nतत्तच्चिच्छेद बाणौघैर्भूभृत्सूनुः सलीलया । । २३\nततो विच्छिन्नदण्डोऽसौ विच्छिन्नसकलायुधः ।\nमुष्टिमुद्यम्य सक्रोधो राजपुत्रमधावत । । २४\nतस्यापतत एवासौ करन्धमसुतः शिरः ।\nछित्त्वा वेतसपत्रेण पातयामास वै भुवि । । २५\nतस्मिन्विनिहते देवैर्दानवे दुष्टचेष्टिते ।\nकरन्धमसुतः सर्वैः साधुसाध्विति भाषितः । । २६\nवरं वृणीष्वेति तदा देवैरुक्तो नृपात्मजः ।\nवव्रे पुत्रं महावीर्यं पितुः प्रियचिकीर्षया । । २७\nदेवा ऊचुः\nभविष्यति हि ते पुत्रश्चक्रवर्त्ती महाबलः ।\nअस्यामेव हि कन्यायां मोक्षितायां त्वयानघ । । २८\nराजपुत्र उवाच\nपित्राहं सत्यपाशेन बद्ध इच्छाम्यहं सुतम् ।\nराजभिनिर्जितेनाजौ त्यक्तो मे दारसंग्रहः । । २९\nसा च मे यावता त्यक्ता विशालनृपतेः सुता ।\nतया च मत्कृते त्यक्तो मामृते नरसङ्गमः । । 123.३०\nतत्कथं तामपास्याद्य विशालतनयामहम् ।\nनृशंसात्मा करिष्यामि अन्यनारीपरिग्रहम् । । ३१\nदेवा ऊचुः\nइयमेव हि ते भार्या श्लाघ्यते या त्वया सदा ।\nविशालस्य सुता सुभ्रूस्त्वत्कृते याऽऽश्रिता तपः । । ३२\nअस्यामुत्पत्स्यते वीरः सप्तद्वीपप्रसाधकः ।\nयष्टा यज्ञसहस्राणां चक्रवर्त्ती सुतस्तव । । ३३\nमार्कण्डेय उवाच\nइत्युच्चार्य ययुर्देवाः करन्धमसुतं द्विज ।\nसोऽप्याह तां तदा पत्नी कथ्यतां भीरु किन्त्विदम् । । ३४\nसा चास्मै कथयामास त्यक्ताहं भवता यदा ।\nत्यक्तबन्धुजनाऽरण्यं निर्वेदात्समुपागता । । ३५\nअत्राहं तपसा वीर क्षीणप्रायं कलेवरम् ।\nत्यक्तुकामा समभ्येत्य देवदूतेन वारिता । । ३६\nभविष्यति च पुत्रस्ते चक्रवर्त्ती महाबलः ।\nप्रीणयिष्यति यो देवानसुरांश्च हनिष्यति । । ३७\nइति देवाज्ञया तेन देवदूतेन वारिता ।\nन सन्य्ेक्तवती देहं त्वत्सङ्गममनोरथा । । ३८\nपरश्वश्च महाभाग स्नातुं गङ्गाह्रदं गता ।\nअवतीर्णा विकृष्टास्मि वृद्धनागेन केनचित् । । ३९\nततो रसातलं नीता तेन तत्र च मे पुरः ।\nनागाः सहस्रशस्तस्थुर्नागपत्न्यः कुमारकाः । । 123.४०\nतुष्टुवुर्मां समभ्येत्य मामन्येऽपूजयंस्तथा ।\nययाचिरे सविनयं नागा मामङ्गनास्तथा । । ४१\nप्रसादं कुरु सर्वेषां त्वमस्माकं सुतस्त्वया ।\nअपराधमुपेतानां संनिवार्यो वधोन्मुखः । । ४२\nअपराधं करिष्यन्ति त्वत्पुत्रस्यानिलाशनाः ।\nतन्निमित्तं निवार्योऽसौ प्रसादः क्रियतामिति । । ४३\nतथेति च मया प्रोक्ते दिव्यैः पातालभूषणैः ।\nभूषिताहं तथा पुष्पैर्गन्धवासोभिरुत्तमैः । । ४४\nसमानीता तथा लोकमिमं तेनानिलाशिना ।\nपुरा यथा कान्तिमती पूर्ववद्रूपशालिनी । ४५\nइति रूपवतीं दृष्ट्वा सर्वालङ्कारभूषिताम् ।\nजग्राह दृढकेशोऽयं हर्तुकामः सुदुर्मतिः । । ४६\nयुष्मद्बाहुबलेनाहं राजपुत्र विमोक्षिता ।\nतत्प्रसीद महाबाहो मा प्रतीच्छ त्वया समः । ।\nभूलोके राजपुत्रोऽन्यो नास्ति सत्यं ब्रवीम्यहम् । । ४७\nइति श्रीमार्कण्डेयपुराणेऽविक्षिच्चरितं नाम त्रयोविंशत्यधिकशततमोऽध्यायः । १२३ ।\n124\nअथ चतुर्विंशत्यधिकशततमोऽध्यायः\nमरुत्तपुत्रोत्पत्तिवर्णनम्\nमार्कण्डेय उवाच\nइति तस्या वचः श्रुत्वा स्मृत्वा पितृवचः शुभम् ।\nकिमिच्छके प्रतिज्ञाते यदुक्तं तेन भूभृता । । १\nप्रत्युवाच स तां कन्यामविक्षिन्नृपतेः सुतः ।\nसानुरागमनाः कन्यां त्यक्तभोगां च तत्कृते । । २\nयदाहं त्यक्तवांस्तन्वीं त्वामरातिपराजितः ।\nविजित्य शत्रून्सम्प्राप्ता त्वं मयात्र करोमि किम् । । ३\nकन्योवाच\nमम पाणिं गृहाण त्वं रमणीयेऽत्र कानने ।\nसकामायाः सकामेन सङ्गमो गुणवान्भवेत् । । ४\nराजपुत्र उवाच\nएवं भवतु भद्रं ते विधिरेवात्र कारणम् ।\nअन्यथा कथमन्यत्र त्वामहं च समागतः । । ५\nमार्कण्डेय उवाच\nएतस्मिन्नन्तरे प्राप्तो गन्धर्वतनयो मुने ।\nवराप्सरोभिः सहितो गन्धर्वैरपरैर्वृतः । । ६\nगन्धर्व उवाच\nराजपुत्र सुतेयं  मे भामिनी नाम मानिनी ।\nअभिशापादगस्त्यस्य विशालतनयाऽभवत् । । ७\nबालभावेन योऽगस्त्यः कोपितः क्रीडमानया ।\nततस्तेन तदा शप्ता मानुषी त्वं भविष्यसि । । ८\nप्रसादितः स चास्माभिर्बालेयमविवेकिनी ।\nतवापराद्धा विप्रर्षे प्रसादः क्रियतामिति । । ९\nप्रसाद्यमानः सोऽस्माभिरिदमाह महामुनिः ।\nबालेति मत्वा शापोऽल्पो दत्तोऽस्या नान्यथैव तत् । । 124.१०\nइति शापादगस्त्यस्य विशालभवने शुभा ।\nजातेयं मत्सुता सुभ्रूर्भामिनी नाम नामतः । । ११\nतदस्याहं कृते प्राप्तो गृहाणेमां नृपात्मजाम् ।\nममात्मजा सुतस्तेऽत्र चक्रवर्ती भविष्यति । । १२\nमार्कण्डेय उवाच\nतथेत्युक्त्वेति तस्याश्च स पाणिं पार्थिवात्मजः ।\nजग्राह विधिवद्धोमं चक्रे तत्र च तुम्बुरुः । । १३\nप्रजगुर्देवगन्धर्वा ननृतुश्चाप्सरोगणाः ।\nपुष्पाणि ससृजुर्मेघा देववाद्यानि सस्वनुः । । १४\nविवाहे राजपुत्रस्य तया तत्र समेयुषः ।\nसमस्तवसुधात्राणकर्तृकारणभूतया । । १५\nततो गन्धर्वलोकं ते सह तेन महात्मना ।\nनिःशेषेण ययुः सा च स राजसुतो मुने । । १६\nभामिन्या मुमुदे सार्द्धमविक्षिन्नृपनन्दनः ।\nसा च तेन समं तत्र भोगसम्पत्समन्विता । । १७\nकदाचिदतिरम्येऽसौ नगरोपवने तया ।\nविक्रीडति समं तन्व्या कदाचिदुपपर्वते । । १८\nकदाचित्पुलिने नद्या हंससारसशोभिते ।\nकदाचिद्भवनस्यान्ते प्रासादे चातिशोभने । । १९\nविहारदेशेष्वन्येषु रमणीयेष्वहर्निशम् ।\nस रेमे सहितस्तन्व्या सा च तेन महात्मना । । 124.२०\nभक्ष्यानुलेपनं वस्त्रं स्रक्पानादिकमुत्तमम् ।\nउपाजह्रुस्तयोस्तत्र मुनिगन्धर्वकिन्नराः । । २१\nतया च रमतस्तस्य भामिन्या सह दुर्लभे ।\nगन्धर्वलोके वीरस्य पुत्रं सा सुषुवे शुभा । । २२\nतस्मिञ्जाते महावीर्ये गन्धर्वाणां महोत्सवः ।\nबभूव मनुजव्याघ्रे तेन कार्यमवेक्षताम् । । २३\nजगुः केचित्तथैवान्ये मृदङ्गपटहानकान् ।\nअवादयन्त चैवान्ये वेणुवीणादिकांस्तथा । । २४\nननृतुश्च तथा तत्र बहवोऽप्सरसां गणाः ।\nपुष्पवृष्टिमुचो मेघा जगर्जुर्मृदुनिस्वनाः । । २५\nतथा कोलाहले तस्मिन्वर्तमानेऽथ तुम्बुरुः ।\nप्रणयेन स्मृतोऽभ्येत्य जातकर्माकरोन्मुनिः । । २६\nदेवाः समाययुः सर्वे तथा देवर्षयोऽमलाः ।\nपातालात्पन्नगेन्द्राश्च शेषवासुकितक्षकाः । । २७\nतथा देवासुराणां च ये प्रधाना द्विजोत्तम ।\nयक्षाणां गुह्यकानां च वायवश्च तथाऽखिलाः । । २८\nतदाऽऽगतैरशेषर्षिदेवदानवपन्नगैः ।\nमुनिभिश्चाकुलमभूद्गन्धर्वाणां महत्पुरम् । । २९\nततः स तुम्बुरुः कृत्वा जातकर्मादिकाः क्रियाः ।\nचक्रे स्वस्त्ययनं तस्य बालस्य स्तुतिपूर्वकम् । । 124.३०\nचक्रवर्ती महावीर्यो महाबाहुर्महाबलः ।\nमहान्तं कालमीशित्वमशेषायाः क्षितेः कुरु । । ३१\nइमे शक्रादयः सर्वे लोकपालस्तथर्षयः ।\nस्वस्ति कुर्वन्तु त वीर वीर्यं चारिविनाशनम् । । ३२\nमरुत्तव शिवायास्तु वाति पूर्वेण योऽरजाः ।\nमरुत्ते विमलोऽक्षीणोऽवैषम्यायास्तु दक्षिणः । । ३३\nपश्चिमस्ते मरुद्वीर्यमुत्तमं ते प्रयच्छतु ।\nबलं यच्छतु चोत्कृष्टं मरुत्ते च तथोत्तरः । । ३४\nइति स्वस्त्ययनस्यान्ते वागुवाचाशरीरिणी ।\nमरुत्तवेति बहुशो यदिदं गुरुरब्रवीत् । । ३५\nमरुत्त इति तेनायं भुवि ख्यातो भविष्यति ।\nभुवि चास्य महीपाला यास्यन्याब्ज्ञावशा यतः । । ३६\nएष सर्वक्षितीशानां वीरः स्थास्यति मूर्द्धनि ।\nचक्रवर्त्ती महावीर्यः सप्तद्वीपवतीं महीम् । । ३७\nआक्रम्य पृथिवीपालानयं भोक्ष्यत्यवारितः ।\nप्रधानः पृथिवीशानां भविष्यत्येष यज्विनाम् । ।\nआधिक्यं शौर्यवीर्येण भविष्यत्यस्य राजसु । । ३८\nमार्कण्डेय उवाच\nइत्याकर्ण्य वचः सर्वे केनाप्युक्तं दिवौकसाम् ।\nतुतुषुर्विप्रगन्धर्वाश्चास्य माता तथा पिता । । ३९\nइति श्री मार्कण्डेयषुराणेऽविक्षिच्चरितेऽविक्षितो मरुत्तपुत्रोत्पत्तिवर्णनं नाम चतुर्विंशत्यधिकशततमोऽध्यायः । १२४ ।\n125\nअथ पञ्चविंशत्यधिकशततमोऽध्यायः\nमरुत्तचरित्रवर्णनम्\nमार्कण्डेय उवाच\nततः स राजपुत्रस्तमादाय दयितं सुतम् ।\nपत्नीं चानुगतो विप्र गन्धर्वैराययौ पुरम्। । १\nस पितुर्भवनं प्राप्य ववन्दे पितुरादरात् ।\nचरणौ सा च तन्वङ्गी ह्रीमती नृपते सुता । । २\nतथाह राजपुत्रोऽसौ गृहीत्वा बालकं सुतम् ।\nधर्मासनगतं भूपं राज्ञां मध्ये करन्धमम् । । ३\nमुखं पौत्रस्य पश्यैतदुत्सङ्गस्थस्य यन्मया ।\nकिमिच्छके प्रतिज्ञातं तुभ्यं मातुः कृते पुरा । । ४\nइत्युक्त्वा पितुरुत्सङ्गे तं कृत्वा तनयं ततः ।\nयथावृत्तमशेषं स कथयामास तस्य तत् । । ५\nस परिष्वज्य तं पौत्रमानन्दास्राविलेक्षणः ।\nस भाग्योऽस्मीत्यथात्मानं प्रशशंस पुनः पुनः । । ६\nततः सोऽर्घ्यादिना सम्यग्गन्धर्वान्समुपागतान् ।\nसम्मानयामास मुदा विस्मृतान्यप्रयोजनः । । ७\nततः पुरे महानासीदानन्दः पौरवेश्मसु ।\nअस्माकं सन्ततिर्जाता नाथस्येति महामुने । । ८\nहृष्टपुष्टे पुरे तस्मिन्गीतवाद्यैर्वराङ्गनाः ।\nविलासिन्योऽतिचार्वङ्ग्यो ननृतुर्लास्यमुत्तमम् । । ९\nराजा च द्विजमुख्येभ्यो रत्नानि च वसूनि च ।\nगावो वस्त्राण्यलङ्कारानददाद्धृष्टमानसः । । 125.१०\nततः स बालो ववृधे शुक्लपक्षे यथा शशी ।\nपितॄणां प्रीतिजनको जनस्येष्टश्च सोऽभवत् । । ११\nआचार्याणां सकाशात्स प्राग्वेदाञ्जगृहे मुने ।\nततः शास्त्राण्यशेषाणि धनुर्वेदं ततः परम् । । १२\nकृतोद्योगो यदा सोऽभूत्खड्गकार्मुककर्मणि ।\nअन्येषु च तथा वीरः शस्त्रेषु विजितश्रमः । । १३\nततोऽस्त्राणि स जग्राह भार्गवाद्भृगुसम्भवात् ।\nविनयावनतो विप्र गुरोः प्रीतिपरायणः । । १४\nगृहीतास्त्रः कृती वेदे धनुर्वेदस्य पारगः ।\nनिष्णातः सर्वविद्यासु न बभूव ततः परः । । १५\nविशालोऽपि सुतावार्त्तामुपलभ्याखिलामिमाम् ।\nहर्षनिर्भरचित्तोऽभूद्दौहित्रस्य च योग्यताम् । । १६\nअथ राजा सुतसुतं दृष्ट्वा प्राप्तमनोरथः ।\nयज्ञाननेकान्निष्याद्य दत्त्वा दानानि चार्थिनाम् । । १७\nकृतशेषक्रियो युक्तः स वर्णेर्धर्मतो महीम् ।\nपरिपाल्यारिविजयी बलबुद्धिसमन्वितः । । १८\nस यियासुर्वनं पुत्रमविक्षितमभाषत ।\nपुत्र वृद्धोऽस्मि गच्छामि वनं राज्यं गृहाण मे । । १९\nकृतकृत्योऽस्मि नास्त्यन्यत्किञ्चित्त्वदभिषेचनात् ।\nसुनिष्पन्नमतो राज्यं त्वं गृहाण मयार्पितम् । । 125.२०\nइत्युक्तः पितरं प्राह सोऽविक्षिन्नृपनन्दनः ।\nप्रश्रयावनतो भूत्वा यियासुस्तपसे वनम् । । २१\nनाहं तात करिष्यामि पृथिव्याः परिपालनम् ।\nनापैति ह्रीर्मे मनसि राज्येऽयं त्वं नियोजय । । २२\nतातेन मोक्षितो बद्धो न स्ववीर्यादहं यतः ।\nततः कियत्पौरुषं मे पुरुषैः पाल्यते मही । । २३\nयोऽहं न पालनायालमात्मनोऽपि वसुन्धराम् ।\nस कथं पालयिष्यामि राज्यमन्यत्र विक्षिप । । २४\nस स्त्रीसधर्मा पुरुषो यश्चान्येनावद्रुह्यते ।\nआत्माऽमोहाय भवता बन्धनाद्येन मोक्षितः । । २५\nसोऽहं कथं भविष्यामि स्त्रीसधर्मा महीपतिः ।\nस्त्रियः पुमान्भवेद्भर्त्ता य शूरः स महीपतिः । । २६\nपितोवाच\nन भिन्न एव पुत्रस्य पिता पुत्रस्तथा पितुः ।\nनान्येन मोक्षितो वीर यस्त्वं पित्रा विमोक्षितः । ।\nपुत्र उवाच\nहदयं नान्यथा नेतुं मया शक्यं नरेश्वर । । २७\nहृदये ह्रीर्ममातीव यस्त्वहं मोक्षितस्त्वया । । २८\nपित्रोपात्तां श्रियं भुङ्क्ते पित्रा कृच्छ्रात्समुद्धृतः ।\nविज्ञायते च यः पित्रा मानवः सोऽस्तु नो कुले । । २९\nस्वयमर्जितवित्तानां ख्यातिं स्वयमुपेयुषाम् ।\nस्वयं निस्तीर्णकृच्छ्राणां या गतिः साऽस्तु मे गतिः । । 125.३०\nमार्कण्डेय उवाच\nइत्याह बहुशः पित्रा यदाप्युक्त्वाऽप्यसौ मुने ।\nतदा तस्य सुतं राज्ये मरुत्तमकरोन्नृपः । । ३१\nस पित्रा समनुज्ञातं राज्यं प्राप्य पितामहात् ।\nचकार सम्यक्सुहृदामानन्दमुपपादयन् । । ३२\nराजा करन्धमश्चापि वीरामादाय तां तथा ।\nवनं जगाम तपसे यतवाक्कायमानसः । । ३३\nतत्र वर्षसहस्रं स तपस्तप्त्वा सुदुश्चरम् ।\nविहाय देहं नृपतिः शक्रस्याप सलोकताम् । । ३४\nसास्य पत्नी तदा वीरा वर्षाणामपरं शतम् ।\nतपश्चचार विप्रर्षे जटिलामलपङ्किनी । । ३५\nसालोक्यमिच्छती भर्त्तुः स्वर्गतस्य महात्मनः ।\nफलमूलकृताहारा भार्गवाश्रमसंश्रया । ।\nद्विजातिपत्नीमध्यस्था द्विजशुश्रूषणादृता । । ३६\nइति श्रीमार्कण्डेयपुराणे मरुत्तचरिते पञ्चविंशत्यधिकशततमोऽध्यायः । १२५ ।"
  }
]
[
  {
    "text": "56(53)\nषट्पञ्चाशोऽध्यायः- ५६"
  },
  {
    "text": "मार्कण्डेय उवाच"
  },
  {
    "text": "धराधरां जगद्योनेः पदं नारायणस्य च ।\nततः प्रवृत्ता या देवी गङ्गा त्रिपथगामिनी॥५६.१॥"
  },
  {
    "text": "सा प्रविश्य सुधायोनिं सोममाधारमम्भसाम् ।\nततः सम्बध्यमानार्करश्मिसङ्गतिपावनी॥५६.२॥"
  },
  {
    "text": "पपात मेरुपृष्ठे च सा चतुर्धा ततो ययौ ।\nमेरुकूटतटान्तेभ्यो निपतन्ती ववर्तिता॥५६.३॥"
  },
  {
    "text": "विकीर्यमाणसलिला निरालम्बा पपात सा ।\nमन्दराद्येषु पादेषु प्रविभक्तोदका समम्॥५६.४॥"
  },
  {
    "text": "चतुर्ष्वपि पपाताम्बुविभिन्नाङ्घ्रिशिलोच्चया ।\nपूर्वा सीतेऽति विख्याता ययौ चैत्ररथं वनम्॥५६.५॥"
  },
  {
    "text": "तत् प्लावयित्वा च ययौ वरुणोदं सरोवनम् ।\nशीतान्तञ्च गिरिं तस्मात्ततश्चान्यान् गिरीन् क्रमात्॥५६.६॥"
  },
  {
    "text": "गत्वा भुवं समासाद्य भद्राश्वाज्जलधिं गता ।\nतथैवालकनन्दाख्या दक्षिणे गन्धमादने॥५६.७॥"
  },
  {
    "text": "मेरुपादवनं गत्वा नन्दनं देवनन्दनम् ।\nमानसञ्च महावेगात् प्लापयित्वा सरोवरम्॥५६.८॥"
  },
  {
    "text": "आसाद्य शैलराजानं रम्यं हि शिखरन्तथा ।\nतस्माच्च पर्वतान् सर्वान् दक्षिणोपक्रमोदितान्॥५६.९॥"
  },
  {
    "text": "तान् प्लावयित्वा संप्राप्ता हिमवन्तं महागिरिम् ।\nदधार तत्र तां शम्भुर्न मुमोच वृषध्वजः॥५६.१०॥"
  },
  {
    "text": "भघीरथेनोपवासैः स्तुत्या चाराधितो विभुः ।\nतत्र मुक्ता च शर्वेण सप्तधा दक्षिणोदधिम्॥५६.११॥"
  },
  {
    "text": "प्रविवेश त्रिधा प्राच्यां प्लावयन्ती महानदी ।\nभगीरथरथस्यानु स्त्रोतसैकेन दक्षिणाम्॥५६.१२॥"
  },
  {
    "text": "तथैव पश्चिमे पादे विपुले सा महानदी ।\nसुचक्षुरिति विख्याता वैभ्राजं साचलं ययौ । ५६.१३।\nशीतोदञ्च सरस्तस्मात् प्लावयन्ती महानदी ।\nसुचक्षुः पर्वतं प्राप्ता ततश्च त्रिशिखं गता॥५६.१४॥"
  },
  {
    "text": "तस्मात् क्रमेण चाद्रीणां शिखरेषु निपत्य सा ।\nकेतुमालं समासाद्य प्रविष्टा लवणोदधिम्॥५६.१५॥"
  },
  {
    "text": "सुपार्श्वन्तु तथैवाद्रिं मेरुपादं हि सा गता ।\n(भद्रसोमेति) तत्र सोमेति विख्याता सा ययौ सवितुर्वनम्॥५६.१६॥"
  },
  {
    "text": "तत्पावयन्ती संप्राप्ता महाभद्रं सरोवरम् ।\nततश्च शङ्खकूटं सा प्रयाता वै महानदी॥५६.१७॥"
  },
  {
    "text": "तस्माच्च वृषभादीन् सा क्रमात् प्राप्य शिलोच्चयान् ।\nमहार्णवमनुप्राप्ता प्लावयित्वोत्तरान् कुरून्॥५६.१८॥"
  },
  {
    "text": "एवमेषा मया गङ्गां कथिता ते द्विजर्षभ ।\nजम्बुद्वीपनिवेशश्च वर्षाणि च यथातथम्॥५६.१९॥"
  },
  {
    "text": "वसन्ति तेषु सर्वेषु प्रजाः किंपुरुषादिषु ।\nसुखप्राया निरातङ्का न्यूनतोत्कर्षवर्जिताः॥५६.२०॥"
  },
  {
    "text": "नवस्वपि च वर्षेषु सप्त सप्त कुलाचलाः ।\nएकैकस्मिंस्तथा देशे नद्यश्चाद्रिविनिः सृताः॥५६.२१॥"
  },
  {
    "text": "यानि किंपुरुषाद्यानि वर्षाण्यष्टौ द्विजोत्तम ।\nतेषूद्भिज्जानि तोयानि मेघवार्यत्र भारते॥५६.२२॥"
  },
  {
    "text": "वार्क्षो स्वाभाविकी देश्या तोयोत्था मानसी तथा ।\nकर्मजा च नृणां सिद्धर्वर्षेष्वेतेषु चाष्टसु॥५६.२३॥"
  },
  {
    "text": "कामप्रदेभ्यो वृक्षेभ्यो वार्क्षो सिद्धिः स्वभावजा ।\nस्वाभाविकी समाख्याता तृप्तिर्देश्या च दैशिकी॥५६.२४॥"
  },
  {
    "text": "अपां शौक्ष्म्याच्च तोयोत्था ध्यानोपेता च मानसी ।\nउपासनादिकार्यात्तु धर्मजा साप्युदाहृता॥५६.२५॥"
  },
  {
    "text": "न चैतेषु युगावस्था नाध्यो व्याधयो न च ।\nपुण्यापुण्यसमारम्भो नैव तेषु द्विजोत्तम॥५६.२६॥"
  },
  {
    "text": "इति श्रीमार्कण्डेयपुराणे गङ्गावतारो नाम षट्पञ्चाशोऽध्यायः"
  },
  {
    "text": "57(54)"
  },
  {
    "text": "सप्तपञ्चाशोऽध्यायः- ५७"
  },
  {
    "text": "क्रौष्टुकिरुवाच"
  },
  {
    "text": "भगवन् ! कथितन्त्वेतज्जम्बूद्वीपं समासतः ।\nयदेतद्भवता प्रोक्तं कर्म नान्यत्र पुण्यदम्॥५७.१॥"
  },
  {
    "text": "पापाय वा महाभाग ! वर्जयित्वा तु भारतम् ।\nइतः स्वर्गश्च मोक्षश्च मध्यञ्चान्तञ्च गम्यते॥५७.२॥"
  },
  {
    "text": "न खल्वन्यत्र मर्त्यानां भूमौ कर्म विधीयते ।\nतस्माद्विस्तरशो ब्रह्मन् ! ममैतद्भारतं वद॥५७.३॥"
  },
  {
    "text": "ये चास्य भेदा यावन्तो यथावत् स्थितिरेव च ।\nवर्षोऽयं द्विजशार्दूल ! ये चास्मिन् देशपर्वताः॥५७.४॥"
  },
  {
    "text": "मार्कण्डेय उवाच"
  },
  {
    "text": "भारतस्यास्य वर्षस्य नव भेदान्निबोध मे ।\nसमुद्रान्तरिता ज्ञेयास्ते त्वगम्याः परस्परम्॥५७.५॥"
  },
  {
    "text": "इन्द्रद्वीपः कशेरुमांस्ताम्रवर्णो गभस्तिमान् ।\nनागद्वीपस्तथा सौम्यो गान्धर्वो वारुणस्तथा॥५७.६॥"
  },
  {
    "text": "अयन्तु नवमस्तेषां द्वीपः सागरसंवृतः ।\nयोजनानां हसस्त्रं वै द्वीपोऽयं दक्षिणोत्तरात्॥५७.७॥"
  },
  {
    "text": "पूर्वे किराता यस्यान्ते पश्चिमे यवनास्तथा ।\nब्राह्मणाः क्षत्रिया वैश्याः शूद्राश्चान्तः स्थिता द्विज॥५७.८॥"
  },
  {
    "text": "इज्याध्यायवणिज्याद्यैः कर्मभिः कृतपावनाः ।\nतेषां संव्यवहारश्च एभिः कर्मभिरिष्यते॥५७.९॥"
  },
  {
    "text": "स्वर्गापवर्गप्राप्तिश्च पुण्यं पापञ्च वै तदा ।\nमहेन्द्रो मलयः सह्यः शुक्तिमानृक्षपर्वतः॥५७.१०॥"
  },
  {
    "text": "विन्ध्यश्च पारियात्रश्च सप्तैवात्र कुलाचलाः ।\nतेषां सहस्रशश्चान्ये भूधरा ये समीपगाः॥५७.११॥"
  },
  {
    "text": "विस्तारोच्छ्रयिणो रम्या विपुलाश्चात्र सानवः ।\nकोलाहलः सवैभ्राजो मन्दरो दर्दुराचलः॥५७.१२॥"
  },
  {
    "text": "वातस्वनो वैद्युतश्च मैनाकः स्वरसस्तथा ।\nतुङ्गप्रस्थो नागगिरी रोचनः पाण्डराचलः॥५७.१३॥"
  },
  {
    "text": "पुष्पो गिरिर्दुर्जयन्तो रैवतोर्ऽबुद एव च ।\nऋष्यमूकः सगोमन्तः कूटशैलः कृतस्मरः॥५७.१४॥"
  },
  {
    "text": "श्रीपर्वतश्चकोरश्च शतशोऽन्ये च पर्वताः ।\nतैर्विमिश्रा जनपदा म्लेच्छाश्चार्याश्च भागशः॥५७.१५॥"
  },
  {
    "text": "तैः पीयन्ते सरित्श्रेष्ठा यास्ताः सम्यङ्निबोध मे ।\nगङ्गा सरस्वती सिन्धुश्चन्द्रभागा तथापरा॥५७.१६॥"
  },
  {
    "text": "यमुना च शतद्रुश्च वितस्तेरावती कुहुः ।\nगोमती धूतपापा च बाहुदा सदृशद्वती॥५७.१७॥"
  },
  {
    "text": "विपाशा देविका रङ्क्षुर्निश्चीरा गण्डकी तथा ।\nकौशिकी चापगा विप्र ! हिमवत्पादनिः सृताः॥५७.१८॥"
  },
  {
    "text": "वेदस्मृतिर्वेदवती वृत्रघ्री सिन्धुरेव च ।\nवेण्वा सानन्दनी चैव सदानीरा मही तथा॥५७.१९॥"
  },
  {
    "text": "पारा चर्मण्वती नूपी विदिशा वेत्रवत्यपि ।\nशिप्रा ह्यवर्णो च तथा पारियात्राश्रयाः स्मृताः॥५७.२०॥"
  },
  {
    "text": "शोणो महानदश्चैव नर्मदा सुरथाद्रिजा ।\nमन्दाकिनी दशार्णा च चित्रकूटा तथापरा॥५७.२१॥"
  },
  {
    "text": "चित्रोत्पला सतमसा करमोदा पिशाचिका ।\nतथान्या पिप्पलिश्रोणिर्विपाशा वञ्जुला नदी॥५७.२२॥"
  },
  {
    "text": "सुमेरुजा शुक्तिमती शकुली त्रिदिवाक्रमुः ।\n(विन्ध्य) (स्कन्ध) पादप्रसूता वै तथान्या वेगवाहिनी॥५७.२३॥"
  },
  {
    "text": "शिप्रा पयोष्णी निर्विन्ध्या तापी सनिषधावती ।\nवेण्या वैतरणी चैव सिनीवाली कुमुद्वती॥५७.२४॥"
  },
  {
    "text": "करतोया महागौरी दुर्गा चान्तः शिरा तथा ।\n(ऋक्ष) (विन्ध्य) पादप्रसूतास्ता नद्यः पुण्यजलाः शुभाः॥५७.२५॥"
  },
  {
    "text": "गोदावरी भीमरथा कृष्णा वेण्या तथापरा ।\nतुङ्गभद्रा सुप्रयोगा वाह्या कावेर्यथापगा॥५७.२६॥"
  },
  {
    "text": "(सह्य) (विन्ध्य) पादविनिष्क्रान्ता इत्येताः सरिदुत्तमाः ।\nकृतमाला ताम्रपर्णो पुष्पजा सूत्पलावती॥५७.२७॥"
  },
  {
    "text": "मलयाद्रिसमुद्भूता नद्यः शीतजलास्त्विमाः ।\nपितृसोमर्षिकुल्या च इक्षुका त्रिदिवा च या॥५७.२८॥"
  },
  {
    "text": "लाङ्गूलिनी वंशकरा महेन्द्रप्रभवाः स्मृताः ।\nऋषिकुल्या कुमारी च मन्दगा मन्दवाहिनी॥५७.२९॥"
  },
  {
    "text": "कृपा पलाशिनी चैव शुक्तिमत्प्रभवाः स्मृताः ।\nसर्वाः पुण्याः सरस्वत्यः सर्वा गङ्गाः समुद्रगाः॥५७.३०॥"
  },
  {
    "text": "विश्वस्य मातरः सर्वाः सर्वपापहराः स्मृताः ।\nअन्याः सहस्रशश्चोक्ताः क्षुद्रनद्यो द्विजोत्तम॥५७. ३१॥"
  },
  {
    "text": "प्रावृट्कालवहाः सन्ति सदाकालवहाश्च याः ।\nमत्स्याश्वकूटाः कुल्याश्च कुन्तलाः काशिकोशलाः॥५७.३२॥"
  },
  {
    "text": "अथर्वाश्चार्कलिङ्गाश्च मलकाश्च वृकैः सह ।\nमध्यदेश्या जनपदाः प्रायशोऽमी प्रकीर्तिताः॥५७.३३॥"
  },
  {
    "text": "सह्यस्य चोत्तरे या तु यत्र गोदावरी नदी ।\nपृथिव्यामपि कृतस्त्रायां स प्रदेशो मनोरमः॥५७.३४॥"
  },
  {
    "text": "गोवर्धनं पुरं रम्यं भार्गवस्य महात्मनः ।\nवाह्लीका वाटधानाश्च आभीराः कालतोयकाः॥५७.३५॥"
  },
  {
    "text": "अपरान्ताश्च शूद्राश्च पल्लवाश्चर्मखण्डिकाः ।\nगान्धारा गबलाश्चैव सिन्धुसौवीरमद्रकाः॥५७.३६॥"
  },
  {
    "text": "शतद्रुजाः कलिङ्गाश्च पारदा हालमूषिकाः ।\nमाठरा बहुभद्राश्च कैकेया दशमालिकाः॥५७.३७॥"
  },
  {
    "text": "क्षत्रियोपनिवेशाश्च वैश्यशूद्रकुलानि च ।\nकाम्बोजा दरदाश्चैव वर्वरा हर्षवर्धनाः॥५७.३८॥"
  },
  {
    "text": "चीनाश्चैव तुखाराश्च बहुला बाह्यतोनराः ।\nआत्रेयाश्च भरद्वाजाः पुष्कलाश्च कशेरुकाः॥५७.३९॥"
  },
  {
    "text": "लम्पाकाः शूलकाराश्च चूलिका जागुडैः सह ।\nऔषधाश्चानिमद्राश्च किरातानाञ्च जातयः॥५७.४०॥"
  },
  {
    "text": "तामसा हंसमार्गाश्च काश्मीरास्तुङ्गनास्तथा ।\nशूलिकाः कुहकाश्चैव ऊर्णा दर्वास्तथैव च॥५७.४१॥"
  },
  {
    "text": "एते देशा ह्युदीच्यास्तु प्राच्यान्देशान्निबोध मे ।\nअध्रारका मुदकरा अन्तर्गिर्या बहिर्गिराः॥५७.४२॥"
  },
  {
    "text": "यथा प्रवङ्गा रङ्गेया मानदा मानवर्तिकाः ।\nब्राह्मोत्तराः प्रविजया भार्गवा ज्ञेयमल्लकाः॥५७.४३॥"
  },
  {
    "text": "प्राग्ज्योतिषाश्च मद्राश्च विदेहास्ताम्रलिप्तकाः ।\nमल्ला मगधगोमन्ताः प्राच्या जनपदाः स्मृताः॥५७.४४॥"
  },
  {
    "text": "अथापरे जनपदा दक्षिणापथवासिनः ।\nपुण्ड्राश्च केवलाश्चैव गोलाङ्गूलास्तथैव च॥५७.४५॥"
  },
  {
    "text": "शैलूषा मूषिकाश्चैव कुसुमा नामवासकाः ।\nमहाराष्ट्रा माहिषका कलिङ्गाश्चैव सर्वशः॥५७.४६॥"
  },
  {
    "text": "आभीराः सह वैशिक्या आढक्याः शबराश्च ये ।\nपुलिन्दा विन्ध्यमौलेया वैदर्भा दण्डकैः सह॥५७.४७॥"
  },
  {
    "text": "पौरिका मौलिकाश्चैव अश्मका भोगवर्धनाः ।\nनैषिकाः कुन्तला अन्धा उदिभदा वनदारकाः॥५७.४८॥"
  },
  {
    "text": "दाक्षिणात्यास्त्वमी देशा अपरान्तान् निबोध मे ।\nसूर्पारकाः कालिबला दुर्गाश्चानीकटैः सह॥५७.४९॥"
  },
  {
    "text": "पुलिन्दाश्च सुमीनाश्च रूपपाः स्वापदैः सह ।\nतथा कुरुमिनश्चैव सर्वे चैव कठाक्षराः॥५७.५०॥"
  },
  {
    "text": "नासिक्यावाश्च ये चान्ये ये चैवोत्तरनर्मदाः ।\nभीरुकच्छाः समाहेयाः सह सारस्वतैरपि॥५७.५१॥"
  },
  {
    "text": "काश्मीराश्च सुराष्ट्राश्च अवन्त्याश्चार्बुदैः सह ।\nइत्येते ह्यपरान्ताश्च शृणु विन्ध्यनिवासिनः॥५७.५२॥"
  },
  {
    "text": "सरजाश्च करूषाश्च केरलाश्चोत्कलैः सह ।\nउत्तमर्णा दशार्णाश्च भोज्याः किष्किन्धकैः सह॥५७.५३॥"
  },
  {
    "text": "तोशलाः कोशलाश्चैव त्रैपुरा वैदिशास्तथा ।\nतुम्बुरास्तुम्बुलाश्चैव पटवो नैषधेः सह॥५७.५४॥"
  },
  {
    "text": "अन्नजास्तुष्टिकाराश्च वीरहोत्रा ह्यवन्तयः ।\nएते जनपदाः सर्वे विन्ध्यपृष्ठनिवासिनः॥५७.५५॥"
  },
  {
    "text": "अतो देशान् प्रवक्ष्यामि पर्वताश्रयिणश्च ये ।\nनीहारा हंसमार्गाश्च कुरवो गुर्गणाः खसाः॥५७.५६॥"
  },
  {
    "text": "कुन्तप्रावरणाश्चैव ऊर्णा दार्वाः सकृत्रकाः ।\nत्रिगर्ता गालवाश्चैव किरातास्तामसैः सह॥५७.५७॥"
  },
  {
    "text": "कृतत्रेतादिकश्चात्र चतुर्युगकृतो विधिः ।\nएतत्तु भारतं वर्षं चतुः संस्थानसंस्थितम्॥५७.५८॥"
  },
  {
    "text": "दक्षिणापरतो ह्यस्य पूर्वेण च महोदधिः ।\nहिमवानुत्तरेणास्य कार्मुकस्य यथा गुणः॥५७.५९॥"
  },
  {
    "text": "तदेतद् भारतं वर्षं सर्वबीजं द्विजोत्तम ।\nब्रह्मत्वममरेशत्वं देवत्वं मरुतस्तथा॥५७.६०॥"
  },
  {
    "text": "मृगपश्वप्सरोयोनिस्तद्वत् सर्वे सरीसृपाः ।\nस्थावराणाञ्च सर्वेषामितो ब्रह्मन् ! शुभाशुभैः॥५७.६१॥"
  },
  {
    "text": "प्रयाति कर्मभूर्ब्रह्मन् ! नान्या लोकेषु विद्यते ।\nदेवानामपि विप्रर्षे ! सदा एष मनोरथः॥५७.६२॥"
  },
  {
    "text": "अपि मानुष्यमाप्स्यामो देवत्वात् प्रच्युताः क्षितौ ।\nमनुष्यः कुरुते तत्तु यन्न शक्यं सुरासुरैः॥५७.६३॥"
  },
  {
    "text": "तत्कर्मनिगडग्रस्तैः स्वकर्मख्यापनोत्सुकः ।\nन किञ्चित् क्रियते कर्म सुखलेशोपबृंहितैः॥५७.६४॥"
  },
  {
    "text": "इति श्रीमार्कण्डेयपुराणेठनद्यादिवर्णनऽ नाम सप्तपञ्चाशोऽध्यायः"
  },
  {
    "text": "58(55)"
  },
  {
    "text": "अष्टपञ्चाशोऽध्यायः- ५८"
  },
  {
    "text": "क्रौष्टुकिरुवाच"
  },
  {
    "text": "भगवन् ! कथितं सम्यक् भवता भारतं मम ।\nसरितः पर्वता देशा ये च तत्र वसन्ति वै॥५८.१॥"
  },
  {
    "text": "किन्तु कूर्मस्त्वया पूर्वं भारते भगवान् हरिः ।\nकथितस्तस्य संस्थानं श्रोतुमिच्छाम्यशेषतः॥५८.२॥"
  },
  {
    "text": "कथं स संस्थितो देवः कूर्मरूपी जनार्दनः ।\nशुभाशुभं मनुष्याणां व्यज्यते च ततः कथम् ।\nयथामुखं यथापादन्तस्य तद् ब्रूह्यशेषतः॥५८.३॥"
  },
  {
    "text": "मार्कण्डेय उवाच"
  },
  {
    "text": "प्राङ्मुखो भगवान् ! देवः कूर्मरूपी व्यवस्थितः ।\nआक्रम्य भारतं वर्षं नवभेदमिदं द्विज॥५८.४॥"
  },
  {
    "text": "नवधा संस्थितान्यस्य नक्षत्राणि समन्ततः ।\nविषयाश्च द्विजश्रेष्ठ ! ये सम्यक् तान्निबोध मे॥५८.५॥"
  },
  {
    "text": "वेदमन्त्रा विमाण्डव्याः शाल्वनीपास्तथा शकाः ।\nउज्जिहानास्तथा वत्स ! घोषसंख्यास्तथा खसाः॥५८.६॥"
  },
  {
    "text": "मध्ये सारस्वता मत्स्याः शूरसेनाः समाथुराः ।\nधर्मारण्या ज्योतिषिका गौरग्रीवा गुडाश्मकाः॥५८.७॥"
  },
  {
    "text": "कालकोटिसपाषण्डाः पारियात्रनिवासिनः ।\nकापिङ्गलाः कुरुर्बाह्यस्तथैवोडुम्बरा जनाः॥५८.८॥"
  },
  {
    "text": "वैदेहकाः सपाञ्चालाः संकेताः कङ्कमारुताः ।\nगजाह्वयाश्च कूर्मस्य जलमध्यनिवासिनः॥५८.९॥"
  },
  {
    "text": "कृत्तिका रोहिणी सौम्या एतेषां मध्यवासिनाम् ।\nनक्षत्रत्रितयं विप्र ! शुभाशुभविपाकदम्॥५८.१०॥"
  },
  {
    "text": "वृषध्वजोऽञ्जनश्चैव जम्ब्वाख्यो मानवाचलः ।\nशूर्पकर्णो व्याघ्रमुखः खर्मकः कर्वटाशनः॥५८.११॥"
  },
  {
    "text": "तथा चन्द्रेश्वराश्चैव खशाश्च मगधास्तथा ।\nगिरयो मैथिलाः शुभ्रास्तथा वदनदन्तुराः॥५८.१२॥"
  },
  {
    "text": "प्राग्ज्योतिषाः सलौहित्याः सामुद्राः पुरुषादकाः ।\nपुर्णोत्कटो भद्रगौरस्तथोदयगिरिर्द्विज !॥५८.१३॥"
  },
  {
    "text": "कशाया मेखलामुष्टास्ताम्रलिप्तैकपादपाः ।\nवर्धमाना कोशलाश्च मुखे कूर्मस्य संश्थिताः॥५८.१४॥"
  },
  {
    "text": "रौद्रः पुनर्वसुः पुष्यो नक्षत्रत्रितयं मुखे ।\nपादे तु दक्षिणे देशाः क्रौष्टुके वदतः शृणु॥५८.१५॥"
  },
  {
    "text": "कलिङ्गवङ्गजठराः कोशला मूषिकास्तथा ।\nचेदयश्चोर्ध्वकर्णाश्च मत्स्याद्या विन्ध्यवासिनः॥५८.१६॥"
  },
  {
    "text": "विदर्भा नारिकेलाश्च धर्मद्वीपास्तथैलिकाः ।\nव्याघ्रग्रीवा महाग्रीवास्त्रैपुराः श्मश्रुधारिणः॥५८.१७॥"
  },
  {
    "text": "कैष्किन्ध्या हैमकूटाश्च निषधाः कटकस्थलाः ।\nदशार्णाहारिका नग्ना निषादाः काकुलालकाः॥५८.१८॥"
  },
  {
    "text": "तथैव पर्णशबराः पादे वै पूर्वदक्षिणे ।\nआश्लेषर्क्षं तथा पैत्र्यं फाल्गुण्यः प्रथदमास्तथा॥५८.१९॥"
  },
  {
    "text": "नक्षत्रत्रितयं पादमाश्रितं पूर्वदक्षिणम् ।\nलङ्का कालाजिनाश्चैव शैलिका निकटास्तथा॥५८.२०॥"
  },
  {
    "text": "महेन्द्रमलयाद्रौ च दुर्दुरे च वसन्ति ये ।\nकर्कोटकवने ये च भृगुकच्छाः सकोङ्कणा॥५८.२१॥"
  },
  {
    "text": "सर्वाश्चैव तथाभीरा वेण्यास्तीरनिवासिनः ।\nअवन्तयो दासपुरास्तथैवाकणिनो जनाः॥५८.२२॥"
  },
  {
    "text": "महाराष्ट्राः सकर्णाटा गोनर्दाश्चित्रकूटकाः ।\nचोलाः कोलगिराश्चैव क्रौञ्चद्वीपजटाधराः॥५८.२३॥"
  },
  {
    "text": "कावेरी ऋष्यमूकस्था नासिक्याश्चैव ये जनाः ।\nशङ्खशुक्त्यादिवैदूर्यशैलप्रान्तचराश्च ये॥५८.२४॥"
  },
  {
    "text": "तथा वारिचराः कोलाः चर्मपट्टनिवासिनः ।\nगणबाह्याः पराः कृष्णा द्वीपवासनिवासिनः॥५८.२५॥"
  },
  {
    "text": "सूर्याद्रौ कुमुदाद्रौ च ते वसन्ति तथा जनाः ।\nऔखावनाः सपिशिकास्तथा ये कर्मनायकाः॥५८.२६॥"
  },
  {
    "text": "तक्षिणाः कौरुषा ये च ऋषिकास्तापसाश्रमाः ।\nऋषभाः सिहलाश्चैव तथा काञ्चीनिवासिनः॥५८.२७॥"
  },
  {
    "text": "तिलङ्गा कुञ्जारदरीकच्छवासाश्च ये जनाः ।\nताम्रपर्णो तथा कुक्षिरिति कूर्मस्य दक्षिणः॥५८.२८॥"
  },
  {
    "text": "फाल्गुन्यश्चोत्तरा हस्ता चित्रा चर्क्षत्रयं द्विज ।\nकूर्मस्य दक्षिणे कुक्षौ बाह्यपादस्तथापरम्॥५८.२९॥"
  },
  {
    "text": "काम्बोजाः पह्लवाश्चैव तथैव वहवामुखाः ।\nतथा च सिन्दुसौवीराः सानर्ता वनितामुखाः॥५८.३०॥"
  },
  {
    "text": "द्रावणाः मार्गिकाः शूद्रा कर्णप्राधेयवर्वराः ।\nकिराताः पारदाः पाण्ड्यास्तथा पारशवाः कलाः॥५८.३१॥"
  },
  {
    "text": "धूर्तका हैमगिरिकाः सिन्धुकालकवैरताः ।\nसौराष्ट्रा दरदाश्चैव द्राविडाश्च महार्णवाः॥५८.३२॥"
  },
  {
    "text": "एते जनपदाः पादे स्थिता वै दक्षिणेऽपरे ।\nस्वात्यो विशाखा मैत्रञ्च नक्षत्रत्रयमेव च॥५८.३३॥"
  },
  {
    "text": "मणिमेघः क्षुराद्रिश्च खञ्जनोऽस्तगिरिस्तथा ।\nअपरान्तिका हैहयाश्च शान्तिका विप्रशस्तकाः॥५८.३४॥"
  },
  {
    "text": "कौङ्कणाः पञ्चनदका वामना ह्यवरास्तथा ।\nतारक्षुरा ह्यङ्गतकाः कर्कराः शाल्मवेश्मकाः॥५८.३५॥"
  },
  {
    "text": "गुरुस्विराः फल्गुणका वेणुमत्याञ्च ये जनाः ।\nतथा फल्गुलुका घोरा गुरुहाश्च कलास्तथा॥५८.३६॥"
  },
  {
    "text": "एकेक्षणा वाजिकेशा दीर्घग्रीवाः सचूलिकाः ।\nअश्वकेशास्तथा पुच्छे जनाः कूर्मस्य संस्थिताः॥५८.३७॥"
  },
  {
    "text": "ऐन्द्रं मूलन्तथाषाग नक्षत्रत्रयमेव च ।\nमाण्डव्याश्चण्डखाराश्च अश्वकालनतास्तथा॥५८.३८॥"
  },
  {
    "text": "कुन्यतालडहाश्चैव स्त्रीबाह्या बालिक्रास्तथा ।\nनृसिंहा वेणुमत्याञ्च बलावस्थास्तथापरे॥५८.३९॥"
  },
  {
    "text": "धर्मबद्धास्तथालूका उरुकर्मस्थिता जनाः ।\nवामपादे जनाः पार्श्वे स्थिताः कूर्मस्य भागुरे॥५८.४०॥"
  },
  {
    "text": "आषाढाश्रवणे चैव धनिष्ठा यत्र संस्थिता ।\nकैलासो हिमवांश्चैव धनुष्मान् वसुमांस्तथा॥५८.४१॥"
  },
  {
    "text": "क्रौञ्चाः कुरुवकाश्चैव क्षुद्रवीणाश्च ये जनाः ।\nरसालया सकैकेया भोगप्रस्थाः सयामुनाः॥५८.४२॥"
  },
  {
    "text": "अन्तर्द्वोपास्त्रिगर्ताश्च अग्नीज्याः सार्दना जनाः ।\nतथैवाश्वमुखाः प्राप्ताश्चिविडाः केशधारिणः॥५८.४३॥"
  },
  {
    "text": "दासेरका वाटधानाः शवधानास्तथैव च ।\nपुष्कलाधमकैरातास्तथा तक्षशिलाश्रयाः॥५८.४४॥"
  },
  {
    "text": "अम्बाला मालवा मद्रा वेणुकाः सवदन्तिकाः ।\nपिङ्गला मानकलहा हूणाः कोहलकास्तथा॥५८.४५॥"
  },
  {
    "text": "माण्डव्या भूतियुवकाः शातका हेमतारकाः ।\nयशोमत्याः सगान्धाराः खरसागरराशयः॥५८.४६॥"
  },
  {
    "text": "यौधेया दासमेयाश्च राजन्याः श्यामकास्तथा ।\nक्षेमधूर्ताश्च कूर्मस्य वामकुक्षिमुपाश्रिताः॥५८.४७॥"
  },
  {
    "text": "वारुणञ्चात्र नक्षत्रं तत्र प्रौष्ठपदाद्वयम् ।\nयेन किन्नरराज्यञ्च पुशुपालं सकीचकम्॥५८.४८॥"
  },
  {
    "text": "काश्मीरकं तथा राष्ट्रमभिसारजनस्तथा ।\nदवदास्त्वङ्गनाश्चैव कुलटा वनराष्ट्रकाः॥५८.४९॥"
  },
  {
    "text": "सैरिष्ठा ब्रह्मपुरकास्तथैव वनवाह्यकाः ।\nकिरातकौशिका नन्दा जनाः पह्णवलोलनाः॥५८.५०॥"
  },
  {
    "text": "दार्वादा मरकाश्चैव कुरटाश्चान्नदारकाः ।\nएकपादा खशा घोषाः स्वर्गभौमानवद्यकाः॥५८.५१॥"
  },
  {
    "text": "तथा सयवना हिङ्गाश्चीरप्रावरणाश्च ये ।\nत्रिनेत्राः पौरवाश्चैव गन्धर्वाश्च द्विजात्तम॥५८.५२॥"
  },
  {
    "text": "पूर्वोत्तरन्तु कूर्मस्य पदामेते समाश्रिताः ।\nरेवत्यश्चाश्विदैवत्यं याम्यञ्चर्क्षमिति त्रयम्॥५८.५३॥"
  },
  {
    "text": "तत्र पादे समाख्यातं पाकाय मुनिसत्तम ।\nदेशेष्वेतेषु चैतानि नक्षत्राण्यपि वै द्विज॥५८.५४॥"
  },
  {
    "text": "एतत्पीडा अमी देशाः पीड्यन्ते ये क्रमोदिताः ।\nयान्ति चाभ्युदयं विप्र ! ग्रहैः सम्यगवस्थितैः॥५८.५५॥"
  },
  {
    "text": "यस्यर्क्षस्य पतिर्यो वै ग्रहस्तद्भावितो भयम् ।\nतद्देशस्य मुनिश्रेष्ठ ! तदुत्कर्षे शुभागमः॥५८.५६॥"
  },
  {
    "text": "प्रत्येकं देशसामान्यं नक्षत्रग्रहसम्भवम् ।\nभयं लोकस्य भवति शोभनं वा द्विजोत्तम॥५८.५७॥"
  },
  {
    "text": "स्वर्क्षैरशोभनैर्जन्तोः सामान्यमिति भीतिदम् ।\nग्रहैर्भवति पीडोत्थमल्पायासमशोभनम्॥५८.५८॥"
  },
  {
    "text": "तथैव शोभनः पाको दुः स्थितैश्च तथा ग्रहैः ।\nअल्पोपकाराय नृणां देशज्ञैश्चात्मनो बुधैः॥५८.५९॥"
  },
  {
    "text": "द्रव्ये गोष्ठेऽथ भृत्येषु सुहृत्सु तनयेषु वा ।\nभार्यायाञ्च ग्रहे दुस्थे भयं पुण्यवतां नृणाम्॥५८.६०॥"
  },
  {
    "text": "आत्मन्यथाल्पपुण्यानां सर्वत्रैवातिपापिनाम् ।\nनैकत्रापि ह्यपापानां भयमस्ति कदाचन॥५८.६१॥"
  },
  {
    "text": "दिग्देशजनसामान्यं नृपसामान्यमात्मजम् ।\nनक्षत्रग्रहसामान्यं नरो भुङ्क्ते शुभाशुभम्॥५८.६२॥"
  },
  {
    "text": "परस्पराभिरक्षा च ग्रहादौस्थ्येन जायते ।\nएतेभ्य एव विप्रेन्द्र ! शुभहानिस्तथाशुभैः॥५८.६३॥"
  },
  {
    "text": "यदेतत् कूर्मसंस्थानं नक्षत्रेषु मयोदितम् ।\nएतत् तु देशसामान्यमशुभं शुभमेव च॥५८.६४॥"
  },
  {
    "text": "तस्माद्विज्ञाय देशर्क्षं ग्रहपीडान्तथात्मनः ।\nकुर्वोत शान्तिं मेधावी लोकवादांश्च सत्तम॥५८.६५॥"
  },
  {
    "text": "आकाशाद्देवतानाञ्च दैत्यादीनाञ्च दौर्हृदाः ।\nपृथ्व्यां पतन्ति ते लोके लोकवादा इति श्रुताः॥५८.६६॥"
  },
  {
    "text": "तां तथैव बुधः कुर्यात् लोकवादान्न हापयेत् ।\nतेषान्तत्करणान्नॄणां युक्तो दुष्टागमक्षयः॥५८.६७॥"
  },
  {
    "text": "शुभोदयं प्रहानिञ्च पापानां द्विजसत्तम ।\nप्रज्ञाहानिं प्रकुर्युस्ते द्रव्यादीनाञ्च कुर्वते॥५८.६८॥"
  },
  {
    "text": "तस्माच्छान्तिपरः प्राज्ञो लोकवादरतस्तथा ।\nलोकवादांश्च शान्तीश्च ग्रहपीडासु कारयेत्॥५८.६९॥"
  },
  {
    "text": "अद्रोहानुपवासांश्च शस्तं चैत्यादिवन्दनम् ।\nजपं होमं तथा दानं स्त्रानं क्रोधादिवर्जनम्॥५८.७०॥"
  },
  {
    "text": "अद्रोहः सर्वभूतेषु मैत्रीं कुर्याच्च पण्डितः ।\nवर्जयेदसतीं वाचमतिवादांस्तथैव च॥५८.७१॥"
  },
  {
    "text": "ग्रहपूजाञ्च कुर्वोत सर्वपीडासु मानवः ।\nएवं शाम्यन्त्यशेषाणि घोराणि द्विजसत्तम॥५८.७२॥"
  },
  {
    "text": "प्रयतानां मनुष्याणां ग्रहर्क्षोत्थान्यशेषतः ।\nएष कूर्मो मया ख्यातो भारते भगवान् विभुः॥५८.७३॥"
  },
  {
    "text": "नारायणो ह्यचिन्त्यात्मा यत्र सर्वं प्रतिष्ठितम् ।\nतत्र देवाः स्थिताः सर्वे प्रतिनक्षत्रसंश्रयाः॥५८.७४॥"
  },
  {
    "text": "तथा मध्ये हुतवहः पृथ्वी सोमश्च वै द्विज ।\nमेषादयस्त्रयो मध्ये मुखे द्वौ मिथुनादिकौ॥५८.७५॥"
  },
  {
    "text": "प्राग्दक्षिणे तथा पादे कर्कसिंहौ व्यवस्थितौ ।\nसिंहकन्यातुलाश्चैव कुक्षौ राशैत्रयं स्थितम्॥५८.७६॥"
  },
  {
    "text": "तुलाथ वृश्चिकाश्चोभौ पादे दक्षिणपश्चिमे ।\nपृष्ठे च वृश्चिकेनैव सह धन्वी व्यवस्थितः॥५८.७७॥"
  },
  {
    "text": "वायव्ये चास्य वै पादे धनुर्ग्राहादिकं त्रयम् ।\nकुम्भमीनौ तथैवास्य उत्तरां कुक्षिमाश्रितौ॥५८.७८॥"
  },
  {
    "text": "मीनमेषौ द्विजश्रेष्ठ ! पादे पूर्वोत्तरे स्थितौ ।\nकूर्मे देशास्तथर्क्षाणि देशेष्वेतेषु वै द्विज॥५८.७९॥"
  },
  {
    "text": "राशयश्च तथर्क्षेषु ग्रहराशिष्ववस्थिताः ।\nतस्माद् ग्रहर्क्षपीडासु देशपीडां विनिर्दिशेत्॥५८.८०॥"
  },
  {
    "text": "तत्र स्त्रात्वा प्रकुर्वोत दानहोमादिकं विधिम् ।\nस एष वैष्णवः पादो ब्रह्मा मध्ये ग्रहस्य यः ।\nनारायणाख्योऽचिन्त्यात्मा कारणं जगतः प्रभुः॥५८.८१॥"
  },
  {
    "text": "इति श्रीमार्कण्डेयपुराणे कूर्मनिवेशो नामाष्टपञ्चाशोऽध्यायः"
  },
  {
    "text": "59(56)"
  },
  {
    "text": "ऊनषष्टितमोऽध्यायः- ५९"
  },
  {
    "text": "मार्कण्डेय उवाच"
  },
  {
    "text": "एवन्तु भारतं वर्षं यथावत् कथितं मुने ।\nकृतं त्रेता द्वापरञ्च तथाथिष्यं चतुष्टयम्॥५९.१॥"
  },
  {
    "text": "अत्रैवैतद्युगानान्तु चातुर्वर्ण्योऽत्र वै द्विज ।\nचत्वारि त्रीणि द्वे चैव तथैकञ्च शरच्छतम्॥५९.२॥"
  },
  {
    "text": "जीवन्त्यत्र नरा ब्रह्मन् ! कृतत्रेतादिके क्रमात् ।\nदेवकूटस्य पूर्वस्य शैलेन्द्रस्य महात्मनः॥५९.३॥"
  },
  {
    "text": "पूर्वेण यत् स्थितं वर्षं भद्राश्वं तन्निबोध मे ।\nश्वेतपर्णश्च नीलश्च शैवालश्चाचलोत्तमः॥५९.४॥"
  },
  {
    "text": "कौरञ्जः पर्णशालाग्रः पञ्चैते तु कुलाचलाः ।\nतेषां प्रसूतिरन्ये ये बहवः क्षुद्रपर्वताः॥५९.५॥"
  },
  {
    "text": "तैर्विशिष्टा जनपदा नानारूपाः सहस्रशः ।\nततः कुमुदसंकाशाः शुद्धसानुसुमङ्गलाः॥५९.६॥"
  },
  {
    "text": "इत्येवमादयोऽन्येऽपि शतशोऽथ सहस्रशः ।\nसीता शङ्खावती भद्रा चक्रावर्तादिकास्तथा॥५९.७॥"
  },
  {
    "text": "नद्योऽथ बह्व्यो विस्तीर्णाः शीततोयौघवाहिकाः ।\nअत्र वर्षे नराः शङ्खशुद्धहेमसमप्रभाः॥५९.८॥"
  },
  {
    "text": "दिव्यसङ्गमिनः पुण्या दशवर्षशतायुषः ।\nमन्दोत्तमौ न तेषु स्तः सर्वे ते समदर्शनाः॥५९.९॥"
  },
  {
    "text": "तितिक्षादिभिरष्टाभैः प्रकृत्या ते गुणैर्युताः ।\nतत्राप्यश्वशिरा देवश्चतुर्बाहुर्जनार्दनः॥५९.१०॥"
  },
  {
    "text": "शिरोहृदयोमेढ्राङ्घ्रिहस्तैश्चाक्षित्रयान्वितः ।\nतस्याप्यथैवं विषया विज्ञेया जगतः प्रभोः॥५९.११॥"
  },
  {
    "text": "केतुमालमतो वर्षं निबोध मम पश्चिमम् ।\nविशालः कम्बलः कृष्णो जयन्तो हरिपर्वतः॥५९.१२॥"
  },
  {
    "text": "विशोको वर्धमानश्च सप्तैते कुलपर्वताः ।\nअन्ये सहस्रशः शैला येषु लोकगणः स्थितः॥५९.१३॥"
  },
  {
    "text": "मौलयस्ते महाकायाः शाकपोतकम्भकाः ।\nअङ्गुलप्रमुखाश्चापि वसन्ति शतशो जनाः॥५९.१४॥"
  },
  {
    "text": "ये पिबन्ति महानद्यो वङ्क्षुं श्यामां सकम्बलाम् ।\nअमोघां कामिनीं श्यामां तथैवान्याः सहस्रशः॥५९.१५॥"
  },
  {
    "text": "अत्राप्यायुः समं पूर्वैरत्रापि भगवान् हरिः ।\nवराहरूपी पादास्यहृत्पृष्ठपार्श्वतस्तथा॥५९.१६॥"
  },
  {
    "text": "त्रिनक्षत्रयुते देशे नक्षत्राणि शुभानि च ।\nइत्येतत् केतुमालन्ते कथितं मुनिसत्तम॥५९.१७॥"
  },
  {
    "text": "अतः परं कुरून् वक्ष्ये निबोधेह ममोत्तरान् ।\nतत्र वृक्षा मधुफला नित्यपुष्पफलोपगाः॥५९.१८॥"
  },
  {
    "text": "वस्त्राणि च प्रसूयन्ते फलेष्वाभरणानि च ।\nसर्वकामप्रदास्ते हि सर्वकामफलप्रदाः॥५९.१९॥"
  },
  {
    "text": "भूमिर्मणिमयी वायुः सुगन्धः सर्वदा सुखः ।\nजायन्ते मानवास्तत्र देवलोकपरिच्युताः॥५९.२०॥"
  },
  {
    "text": "मिथुनानि प्रसूयन्ते समकालस्थितानि वै ।\nअन्योन्यमनुरक्तानि चक्रवाकोपमानि च॥५९.२१॥"
  },
  {
    "text": "चतुर्दशसहस्राणि तेषां सार्धानि वै स्थितिः ।\nचन्द्रकान्तश्च शैलेन्द्रः सूर्यकान्तस्तथापरः॥५९.२२॥"
  },
  {
    "text": "तस्मिन् कुलाचलौ वर्षे तन्मध्ये च महानदी ।\nभद्रसोमा प्रयात्युर्व्यां पुण्यामलजलौघिनी॥५९.२३॥"
  },
  {
    "text": "सहस्रशस्तथैवान्या नद्यो वर्षेऽपि चोत्तरे ।\nतथान्याः क्षीरवाहिन्यो घृतवाहिन्य एव च॥५९.२४॥"
  },
  {
    "text": "दध्नो ह्रदास्तथा तत्र तथान्ये चानुपर्वताः ।\nअमृतास्वादकल्पानि फलानि विविधानि च॥५९.२५॥"
  },
  {
    "text": "वनेषु तेषु वर्षेषु शतशोऽथ सहस्रशः ।\nतत्रापि भगवान् विष्णुः प्राक्शिरा मत्स्यरूपवान्॥५९.२६॥"
  },
  {
    "text": "विभक्तो नवधा विप्र ! नक्षत्राणां त्रयं त्रयम् ।\nदिशस्तथापि नवधा विभक्ता मुनिसत्तम॥५९.२७॥"
  },
  {
    "text": "चन्द्रद्वीपः समुद्रे च भद्रद्वीपस्तथापरः ।\nतत्रापि पुण्यो विख्यातः समुद्रान्तर्महामुने॥५९.२८॥"
  },
  {
    "text": "इत्येतत् कथितं ब्रह्मन् ! कुरुवर्षं मयोत्तरम् ।\nशृणु किंपुरुषादीनि वर्षाणि गदतो मम॥५९.२९॥"
  },
  {
    "text": "इति श्रीमार्कण्डेयपुराणेठौत्तरकुरुकथनंऽ नामैकोनषष्टितमोऽध्यायः"
  },
  {
    "text": "60(57)"
  },
  {
    "text": "षष्टितमोऽध्यायः- ६०"
  },
  {
    "text": "मार्कण्डेय उवाच"
  },
  {
    "text": "यत्तु किम्पुरुषं वर्षं तत् प्रवक्ष्याम्यहं द्विज ।\nयत्रायुर्दशसाहस्त्रं पुरुषाणां वपुष्मताम्॥६०.१॥"
  },
  {
    "text": "अनामया ह्यशोकाश्च नरा यत्र तथा स्त्रियः ।\nप्लक्षः षण्डश्च तत्रोक्तः सुमहान्नन्दनोपमः॥६०.२॥"
  },
  {
    "text": "तस्य ते वै फलरसं पिबन्तः पुरुषाः सदा ।\nस्थिरयौवननिष्पन्नाः स्त्रियश्चोत्पलगन्धिकाः॥६०.३॥"
  },
  {
    "text": "अतः परं किंपुरुषाद्धरिवर्षं प्रचक्ष्यते ।\nमहारजतसङ्काशा जायन्ते तत्र मानवाः॥६०.४॥"
  },
  {
    "text": "देवलोकच्युताः सर्वे देवरूपाश्च सर्वशः ।\nहरिवर्षे नराः सर्वे पिबन्तीक्षुरसं शुभम्॥६०.५॥"
  },
  {
    "text": "न जरा बाधते तत्र न जीर्यन्ते च कर्हिचित् ।\nतावन्तमेव ते कालं जीवन्त्यथ निरामयाः॥६०.६॥"
  },
  {
    "text": "मेरुवर्षं मया प्रोक्तं मध्यमं यदिलावृतम् ।\nन तत्र सूर्यस्तपति न ते जीर्यन्ति मानवाः॥६०.७॥"
  },
  {
    "text": "लभन्ते नात्मलाभञ्च रश्मयश्चन्द्रसूर्ययोः ।\nनक्षत्राणां ग्रहाणाञ्च मेरोस्तत्र परा द्युतिः॥६०.८॥"
  },
  {
    "text": "पद्मप्रभाः पद्मगन्धा जम्बूफलरसाशिनः ।\nपद्मपत्रायताक्षास्तु जायन्ते तत्र मानवाः॥६०.९॥"
  },
  {
    "text": "वर्षाणान्तु सहस्राणि तत्राप्यायुस्त्रयोदश ।\nसरावाकारसंस्तारो मेरुमध्ये इलावृते॥६०.१०॥"
  },
  {
    "text": "मेरुस्तत्र महाशैलस्तदाख्यातमिलावृतम् ।\nरम्यकं वर्षमस्माच्च कथयिष्ये निबोध तत्॥६०.११॥"
  },
  {
    "text": "वृक्षस्तत्रापि चोत्तुङ्गो न्यग्रोधो हरितच्छदः ।\nतस्यापि ते फलरसं पिबन्तो वर्तयन्ति वै॥६०.१२॥"
  },
  {
    "text": "वर्षायुतायुषस्तत्र नरास्तत्फलभोगिनः ।\nरतिप्रधानविमला जरादौर्गन्ध्यवर्जिताः॥६०.१३॥"
  },
  {
    "text": "तस्मादथोत्तरं वर्षं नाम्ना ख्यातं हिरण्मयम् ।\nहिरण्वती नदी यत्र प्रभूतकमलोज्ज्वला॥६०.१४॥"
  },
  {
    "text": "महाबलाः सतेजस्का जायन्ते तत्र मानवाः ।\nमहाकाया महासत्त्वा धनिनः प्रियदर्शनाः॥६०.१५॥"
  },
  {
    "text": "इति श्रीमार्कण्डेयपुराणेठकिंपुरुषादिवर्षवर्णनम्ऽ नाम षष्टितमोऽध्यायः"
  }
]
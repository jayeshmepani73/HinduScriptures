[
  {
    "text": "6(6)\nषष्ठोऽध्यायः"
  },
  {
    "text": "पक्षिण ऊचुः"
  },
  {
    "text": "रामः पार्थे परां प्रीतिं ज्ञात्वा कृष्णस्य लाङ्गली ।\nचिन्तयामास बहुधा किं कृतं सुकृतं भवेत्॥६.१॥"
  },
  {
    "text": "कृष्णेन हि विना नाहं यास्ये दुर्योधनान्तिकम् ।\nपाण्डवान् वा समाश्रित्य कथं दुर्योधनं नृपम्॥६.२॥"
  },
  {
    "text": "जामातरं तथा शिष्यं घातयिष्ये नरेश्वरम् ।\nतस्मान्न पार्थं यास्यामि नापि दुर्योधनं नृपम्॥६.३॥"
  },
  {
    "text": "तीर्थेष्वाप्लावयिष्यामि तावदात्मानमात्मना ।\nकुरूणां पाण्डवानां च यावदन्ताय कल्पते॥६.४॥"
  },
  {
    "text": "इत्यामन्त्र्य हृषीकेशं पार्थ-दुर्योधनावपि ।\nजगाम द्वारकां शौरिः स्वसैन्युपरिवारितः॥६.५॥"
  },
  {
    "text": "गत्वा द्वारवतीं रामो हृष्टपुष्टजनाकुलाम् ।\nश्वो गन्तव्येषु तीर्थेषु पपौ पानं हलायुधः॥६.६॥"
  },
  {
    "text": "पीतपानो जगामाथ रैवतोद्यानमृद्धिमत् ।\nहस्ते गृहीत्वा समदां रेवतीमप्सरोपमाम्॥६.७॥"
  },
  {
    "text": "स्त्रीकदम्बकमध्यस्थो ययौ मत्तः पदा स्खलन् ।\nददर्शच वनं वीरो रमणीयमनुत्तमम्॥६.८॥"
  },
  {
    "text": "सर्वर्तुफलपुष्पाढ्यं शाखामृगगणाकुलम् ।\nपुण्यं पद्मवनोपेतं सपल्वलमहावनम्॥६.९॥"
  },
  {
    "text": "स शृण्वन् प्रीतिजननान् बहून् मदकलान् शुभान् ।\nश्रोत्ररम्यान् सुमधुरान् शब्दान् खगमुखेरितान्॥६.१०॥"
  },
  {
    "text": "सर्वर्तुफलभाराढ्यान् सर्वर्तुकुसुमोज्ज्वलान् ।\nअपश्यत् पादपांस्तत्र विहगैरनुनादितान्॥६.११॥"
  },
  {
    "text": "आम्रानाम्रातकान् भव्यान् नारिकेलान् सतिन्दुकान् ।\nआविल्वकांस्तथा जीरान् दाडिमान् बीजपूरकान्॥६.१२॥"
  },
  {
    "text": "पनसान् लकुचान् मोचान् नीपांश्चातिमनोहरान् ।\nपारावतांश्च कङ्कोलान् नलिनानम्लवेतसान्॥६.१३॥"
  },
  {
    "text": "भल्लातकानामलकांस्तिन्दुकांश्च महाफलान् ।\nइङ्गुदान् करमर्दांश्च हरीतक-विभीतकान्॥६.१४॥"
  },
  {
    "text": "एतानन्यांश्च स तरून् ददर्श यदुनन्दनः ।\nतथैवाशोक-पुन्नाग-केतकी-बकुलानथ॥६.१५॥"
  },
  {
    "text": "चम्पकान् सप्तपर्णांश्च कर्णिकारान् समालतीन् ।\nपारिजातान् कोविदारान् मन्दारान् बदरांस्तथा॥६.१६॥"
  },
  {
    "text": "पाटलान् पुष्पितान् रम्यान् देवदारुद्रुमांस्तथा ।\nसालांस्तालांस्तमालांश्च किंशौकान् वञ्जुलान् वरान्॥६.१७॥"
  },
  {
    "text": "चकोरैः शातपत्रैश्च भृङ्गराजैस्तथा शुकैः ।\nकोकिलैः कलविङ्कैश्च हारीतैर्जोवजीवकैः॥६.१८॥"
  },
  {
    "text": "प्रियपुत्रैश्चातकैश्च तथान्यैर्विविधैः खगैः ।\nश्रोत्ररम्यं सुमधुरं कूजद्भिश्चाप्यधिष्ठितम्॥६.१९॥"
  },
  {
    "text": "सरांसि च मनोज्ञानि प्रसन्नसलिलानि च ।\nकुमुदैः पुण्डरीकैश्च तथा नीलोत्पलैः शुभैः॥६.२०॥"
  },
  {
    "text": "कह्लारैः कमलैश्चापि आचितानि समन्ततः ।\nकादम्बैश्चक्रवाकैश्च तथैव जलकुक्कुटैः॥६.२१॥"
  },
  {
    "text": "कारण्डवैः प्लवैर्हंसैः कूर्मैर्मद्गुभिरेव च ।\nएभिश्चान्यैश्च कीर्णानि समन्ताज्जलचारिभिः॥६.२२॥"
  },
  {
    "text": "क्रमेणेत्थं वनं शौरिर्वोक्षमाणो मनोरमम् ।\nजगामानुगतः स्त्रीभिर्लतागृहमनुत्तमम्॥६.२३॥"
  },
  {
    "text": "स ददर्श द्विजांस्तत्र वेदवेदाङ्गपारगान् ।\nकौशिकान् भार्गवांश्चैव भारद्वाजान् सगौतमान्॥६.२४॥"
  },
  {
    "text": "विविधेषु च सम्भूतान् वंशेषु द्विजसत्तमान् ।\nकथाश्रवणबद्धोत्कानुपविष्टान् महत्सु च॥६.२५॥"
  },
  {
    "text": "कृष्णाजिनोत्तरीयेषु कुशेषु च वृषीषु च ।\nसूतञ्च तेषां मध्यस्थं कथयानं कथाः शुभाः॥६.२६॥"
  },
  {
    "text": "पौराणिकीः सुरर्षोणामाद्यानां चरिताश्रयाः ।\nदृष्ट्वा रामं द्विजाः सर्वे मधुपानारुणेक्षणम्॥६.२७॥"
  },
  {
    "text": "मत्तोऽयमिति मन्वानाः समुत्तस्थुस्त्वरान्विताः ।\nपूजयन्तो हलधरमृते तं सूतवंशजम्॥६.२८॥"
  },
  {
    "text": "ततः क्रोधसमाविष्टो हली सूतं महाबलः ।\nनिजघान विवृत्ताक्षः क्षोभिताशेषदानवः॥६.२९॥"
  },
  {
    "text": "अध्यास्याति पदं ब्राह्मं तस्मिन् सूते निपातिते ।\nनिष्क्रान्तास्ते द्विजाः सर्वे वनात् कृष्णाजिनाम्बराः॥६.३०॥"
  },
  {
    "text": "अवधूतं तथात्मानं मन्यमानो हलायुधः ।\nचिन्तयामास सुमहन्मया पापमिदं कृतम्॥६.३१॥"
  },
  {
    "text": "ब्राह्मं स्थानं गतो ह्येष यद् सूतो विनिपातितः ।\nतथा हीमे द्विजाः सर्वे मामवेक्ष्य विनिर्गताः॥६.३२॥"
  },
  {
    "text": "शरीरस्य च मे गन्धो लोहस्येवासुखावहः ।\nआत्मानञ्चावगच्छामि ब्रह्मघ्नमिव कुत्सितम्॥६.३३॥"
  },
  {
    "text": "धिगमर्षं तथा मद्यमतिमानमभीरुताम् ।\nयैराविष्टेन सुमहन्मया पापमिदं कृतम्॥६.३४॥"
  },
  {
    "text": "तत्क्षयार्थं चरिष्यामि व्रतं द्वादशवार्षिकम् ।\nस्वकर्मख्यापनं कुर्वंन् प्रयश्चित्तमनुत्तमम्॥६.३५॥"
  },
  {
    "text": "अथ येयं समारब्धा तीर्थयात्रा मयाधुना ।\nएतामेव प्रयास्यामि प्रतिलोमां सरस्वतीम्॥६.३६॥"
  },
  {
    "text": "अतो जगाम रामोऽसौ प्रतिलोमां सरस्वतीम् ।\nततः परं शृणुष्वेमं पाण्डवेयकथाश्रयम्॥६.३७॥"
  },
  {
    "text": "इतिश्री मार्कण्डेयपुराणे बलदेवब्रह्महत्यानाम षष्ठोध्यायः"
  },
  {
    "text": "7(7)\nसप्तमोऽध्यायः"
  },
  {
    "text": "धर्मपक्षिण ऊचुः"
  },
  {
    "text": "हरिश्चन्द्रेति राजर्षिरासीत् त्रेतायुगे पुरा ।\nधर्मात्मा पृथिवीपालः प्रोल्लसत्कीर्तिरुत्तमः॥७.१॥"
  },
  {
    "text": "न दुर्भिक्षं न च व्याधिर्नाकालमरणं नृणाम् ।\nनाधर्मरुचयः पौरास्तस्मिन् शासति पार्थिवे॥७.२॥"
  },
  {
    "text": "बभूवुर्न तथोन्मत्ता धन-वीर्य-तपोमदैः ।\nनाजायन्त स्त्रियश्चैव काश्चिदप्राप्तयौवनाः॥७.३॥"
  },
  {
    "text": "स कदाचिन्महाबाहुररण्येऽनुसरन् मृगम् ।\nशुश्राव शब्दमसकृत् त्रायस्वेति च योषिताम्॥७.४॥"
  },
  {
    "text": "स विहाय मृगं राजा मा भैषीरित्यभाषत ।\nमयि शासति दुर्मेधाः कोऽयमन्यायवृत्तिमान्॥७.५॥"
  },
  {
    "text": "तत्क्रन्दितानुसारी च सर्वारम्भविघातकृत् ।\nएकस्मिन्नन्तरे रौद्रो विघ्नराट् समचिन्तयत्॥७.६॥"
  },
  {
    "text": "विश्वामित्रोऽयमतुलं तप आस्थाय वीर्यवान् ।\nप्रागसिद्धाभवादीनां विद्याः साध्यति व्रती॥७.७॥"
  },
  {
    "text": "साध्यमानाः क्षमामौनचित्तसंयमिनामुना ।\nता वै भयार्ताः क्रन्दन्ति कथं कार्यमिदं मया॥७.८॥"
  },
  {
    "text": "तेजस्वी कौशिकश्वेष्ठो वयमस्य सुदुर्बलाः ।\nक्रोशन्त्येतास्तथा भीता दुष्पारं प्रतिभाति मे॥७.९॥"
  },
  {
    "text": "अथवायं नृपः प्राप्तो मा भैरिति वदन् मुहुः ।\nइममेव प्रविश्याशु साधयिष्ये यथेप्सितम्॥७.१०॥"
  },
  {
    "text": "इति संचिन्त्य रौद्रेण विघ्नराजेन वै ततः ।\nतेनाविष्टो नृपः कोपादिदं वचनमब्रवीत्॥७.११॥"
  },
  {
    "text": "कोऽयं बघ्नाति वस्त्रान्ते पावकं पापकृन्नरः ।\nबलोष्णतेजसा दीप्ते मयि पत्यावुपस्थिते॥७.१२॥"
  },
  {
    "text": "सोऽद्य मत्कार्मुकाक्षेप-विदीपितदिगन्तरैः ।\nशरैर्विभिन्नसर्वाङ्गो दीर्घनिद्रां प्रवेक्ष्यति॥७.१३॥"
  },
  {
    "text": "विश्वामित्रस्ततः क्रुद्धः श्रुत्वा तन्नृपतेर्वचः ।\nक्रुद्धे चर्षिवरे तस्मिन् नेशुर्विद्याः क्षणेन ताः॥७.१४॥"
  },
  {
    "text": "स चापि राजा तं दृष्ट्वा विश्वामित्रं तपोनिधिम् ।\nभीतः प्रावेपतात्यर्थं सहसाश्वत्थपर्णवत्॥७.१५॥"
  },
  {
    "text": "स दुरात्मन्निति यदा मुनिस्तिष्ठेति चाब्रवीत् ।\nततः स राजा विनयात् प्रणिपत्याभ्यभाषत॥७.१६॥"
  },
  {
    "text": "भगवन्नेष धर्मो मे नापराधो मम प्रभो ।\nन क्रोद्धुमर्हसि मुने निजधर्मरतस्य मे॥७.१७॥"
  },
  {
    "text": "दातव्यं रक्षितव्यं च धर्मज्ञेन महीक्षिता ।\nचापं चोद्यम्य योद्धव्यं धर्मशास्त्रानुसारतः॥७.१८॥"
  },
  {
    "text": "विश्वामित्र उवाच"
  },
  {
    "text": "दातव्यं कस्य के रक्ष्याः कैर्योद्धव्यं च ते नृप ।\nक्षिप्रमेतत् समाचक्ष्व यद्यधर्मभयं तव॥७.१९॥"
  },
  {
    "text": "हरिश्चन्द्र उवाच"
  },
  {
    "text": "दातव्यं विप्रमुख्येभ्यो ये चान्ये कृशवृत्तयः ।\nरक्ष्या भीताः सदा युद्धं कर्तव्यं परिपन्थिभिः॥७.२०॥"
  },
  {
    "text": "विश्वामित्र उवाच"
  },
  {
    "text": "यदि राजा भवान् सम्यग्राजधर्ममवेक्षते ।\nनिर्वेष्टुकामो विप्रोऽहं दीयतामिष्टदक्षिणा॥७.२१॥"
  },
  {
    "text": "पक्षिण ऊचुः"
  },
  {
    "text": "एतद्राजा वचः श्रुत्वा प्रहृष्टेनान्तरात्मना ।\nपुनर्जातमिवात्मानं मेने प्राह च कौशिकम्॥७.२२॥"
  },
  {
    "text": "उच्यतां भगवन् यत्ते दातव्यमविशङ्कितम् ।\nदत्तमित्येव तद्विद्धि यद्यपि स्यात् सुदुर्लभम्॥७.२३॥"
  },
  {
    "text": "हिरण्यं वा सुवर्णं वा पुत्रः पत्नी कलेवरम् ।\nप्राणा राज्यं पुरं लक्ष्मीर्यदभिप्रेतमात्मनः॥७.२४॥"
  },
  {
    "text": "विश्वामित्र उवाच"
  },
  {
    "text": "राजन् प्रतिगृहीतोऽयं यस्ते दत्तः प्रतिग्रहः ।\nप्रयच्छ प्रथमं तावद् दक्षिणां राजसूयिकीम्॥७.२५॥"
  },
  {
    "text": "राजोवाच"
  },
  {
    "text": "ब्रह्मंस्तामपि दास्यामि दक्षिणां भवतो ह्यहम् ।\nव्रियतां द्विजशार्दूल यस्तवेष्टः प्रतिग्रहः॥७.२६॥"
  },
  {
    "text": "विश्वामित्र उवाच"
  },
  {
    "text": "ससागरां धरामेतां सभूभृद्ग्रामपत्तनाम् ।\nराज्यं च सकलं वीर रथाश्व-गजसङ्कुलम्॥७.२७॥"
  },
  {
    "text": "कोष्ठागारं च कोषं च यच्चान्यद्विद्यते तव ।\nविना भार्यां च पुत्रं च शरीरं च तवानघ॥७.२८॥"
  },
  {
    "text": "धर्मं च सर्वधर्मज्ञ यो यान्तमनुगच्छति ।\nबहुना वा किमुक्तेन सर्वमेतत् प्रदीयताम्॥७.२९॥"
  },
  {
    "text": "पक्षिण ऊचुः"
  },
  {
    "text": "प्रहृष्टेनैव मनसा सोऽविकारमुखो नृपः ।\nतस्यर्षेर्वचनं श्रुत्वा तथेत्याह कृताञ्जलिः॥७.३०॥"
  },
  {
    "text": "विश्वामित्र उवाच"
  },
  {
    "text": "सर्वस्वं यदि मे दत्तं राज्यमुर्वो बलं धनम् ।\nप्रभुत्वं कस्य राजर्षे राज्यस्थे तापसे मयि॥७.३१॥"
  },
  {
    "text": "हरिश्चन्द्र उवाच"
  },
  {
    "text": "यस्मिन्नपि मया काले ब्राह्मन् दत्ता वसुन्धरा ।\nतस्मिन्नपि भवान् स्वामी किमुताद्य महीपतिः॥७.३२॥"
  },
  {
    "text": "विश्वामित्र उवाच"
  },
  {
    "text": "यदि राजंस्त्वया दत्ता मम सर्वा वसुन्धरा ।\nयत्र मे विषये स्वाम्यं तस्मान्निष्क्रान्तुमर्हसि॥७.३३॥"
  },
  {
    "text": "श्रोणीसूत्रादिसकलं मुक्त्वा भूषणसंग्रहम् ।\nतरुवल्कलमाबध्य सह पत्न्या सुतेन च॥७.३४॥"
  },
  {
    "text": "पक्षिण ऊचुः"
  },
  {
    "text": "तथेति चोक्त्वा कृत्वा च राजा गन्तुं प्रचक्रमे ।\nस्वपत्न्या शैव्यया सार्धं बालकेनात्मजेन च॥७.३५॥"
  },
  {
    "text": "व्रजतः स ततो रुद्ध्वा पन्थानं प्राह तं नृपम् ।\nक्व यास्यसीत्यदत्त्वा मे दक्षिणां राजसूयिकीम्॥७.३६॥"
  },
  {
    "text": "हरिश्चन्द्र उवाच"
  },
  {
    "text": "भगवन् राज्यमेतत् ते दत्तं निहतकण्टकम् ।\nअवशिष्टमिदं ब्रह्मन्नद्य देहत्रयं मम॥७.३७॥"
  },
  {
    "text": "विश्वामित्र उवाच"
  },
  {
    "text": "तथापि खलु दातव्या त्वया मे यज्ञदक्षिणा ।\nविशेषतो ब्राह्मणानं हन्त्यदत्तं प्रतिश्रुतम्॥७.३८॥"
  },
  {
    "text": "यावत् तोषो राजसूये ब्राह्मणानां तभवेन्नृप ।\nतावदेव तु दातव्या दक्षिणा राजसूयिकी॥७.३९॥"
  },
  {
    "text": "प्रतिश्रुत्य च दातव्यं योद्धव्यं चाततायिभिः ।\nरक्षितव्यास्तथा चार्तास्त्वयैव प्राक् प्रतिश्रुतम्॥७.४०॥"
  },
  {
    "text": "हरिश्चन्द्र उवाच"
  },
  {
    "text": "भगवन् साम्प्रतं नास्ति दास्ये कालक्रमेण ते ।\nप्रसादं कुरु विप्रर्षे सद्भावमनुचिन्त्य च॥७.४१॥"
  },
  {
    "text": "विश्वामित्र उवाच"
  },
  {
    "text": "किम्प्रमाणो मया कालः प्रतीक्ष्यस्ते जनाधिप ।\nशीघ्रमाचक्ष्व शापाग्निरन्यथा त्वां प्रधक्ष्यति॥७.४२॥"
  },
  {
    "text": "हरिचन्द्र उवाच"
  },
  {
    "text": "मासेन तव विप्रर्षे प्रदास्ये दक्षिणाधनम् ।\nसाम्प्रतं नास्ति मे वित्तमनुज्ञां दातुमर्हसि॥७.४३॥"
  },
  {
    "text": "विश्वामित्र उवाच"
  },
  {
    "text": "गच्छ गच्छ नृपश्रेष्ठ स्वधर्ममनुपालय ।\nशिवश्च तेऽध्वा भवतु मा सन्तु परिपन्थिनः॥७.४४॥"
  },
  {
    "text": "पक्षिण ऊचुः"
  },
  {
    "text": "अनुज्ञातश्च गच्छेति जगाम वसुधाधिपः ।\nपद्भ्यामनुचिता गन्तुमन्वगच्छत तं प्रिया॥७.४५॥"
  },
  {
    "text": "तं सभार्यं नृपश्रेष्ठं निर्यान्तं ससुतं पुरात् ।\nदृष्ट्वा प्रचुक्रुशुः पौरा राज्ञश्चैवानुयायिनः॥७.४६॥"
  },
  {
    "text": "हानाथ किं जहास्यस्मान् नित्यार्तिपरिपीडितान् ।\nत्वं धर्मतत्परो राजन् पौरानुग्रहकृत् तथा॥७.४७॥"
  },
  {
    "text": "नयास्मानपि राजर्षे यदि धर्ममवेक्षसे ।\nमुहूर्तं तिष्ठ राजेन्द्र भवतो मुखपङ्कजम्॥७.४८॥"
  },
  {
    "text": "पिबामो नेत्रभ्रमरैः कदा द्रक्ष्यामहे पुनः ।\nयस्य प्रयातस्य पुरो यान्ति पृष्ठे च पार्थिवाः॥७.४९॥"
  },
  {
    "text": "तस्यानुयाति भार्येयं गृहीत्वा बालकं सुतम् ।\nयस्य भृत्याः प्रयातस्य यान्तयग्रे कुञ्जचरस्थिताः॥७.५०॥"
  },
  {
    "text": "स एष पद्भ्यां राजेन्द्रो हरिश्चन्द्रोऽद्य गच्छति ।\nहा राजन् सुकुमारं ते सुभ्रु सुत्वचमुन्नसम्॥७.५१॥"
  },
  {
    "text": "पथि पांशुपरिक्लिष्टं मुखं कीदृग्भविष्यति ।\nतिष्ठ तिष्ठ नृपश्रेष्ठ स्वधर्ममनुपालय॥७.५२॥"
  },
  {
    "text": "आनृशंस्यं परो धर्मः क्षत्रियाणां विशेषतः ।\nकिं दारैः किं सुतैर्नाथ धनैर्धान्यैरथापि वा॥७.५३॥"
  },
  {
    "text": "सर्वमेतत् परित्यज्य छायाभूता वयं तव ।\nहानाथ हा महाराज हा स्वामिन् किं जहासि नः॥७.५४॥"
  },
  {
    "text": "यत्र त्वं तत्र हि वयं तत् सुखं यत्र वै भवान् ।\nनगरं तद्भवान् यत्र स स्वर्गो यत्र नो नृपः॥७.५५॥"
  },
  {
    "text": "इति पौरवचः श्रुत्वा राजा शोकपरिप्लुतः ।\nअतिष्ठत् स तदा मार्गे तेषामेवानुकम्पया॥७.५६॥"
  },
  {
    "text": "विश्वामित्रोऽपि तं दृष्ट्वा पौरवाक्याकुलीकृतम् ।\nरोषमर्षविवृत्ताक्षः समागम्य वचोऽब्रवीत्॥७.५७॥"
  },
  {
    "text": "धिक् त्वां दुष्टसमाचारमनृतं जिह्मभाषणम् ।\nमम राज्यं च दत्वा यः पुनः प्राक्रष्टुमिच्छसि॥७.५८॥"
  },
  {
    "text": "इत्युक्तः परुषं तेन गच्छामीति सवेपथुः ।\nब्रुवन्नेवं ययौ शीघ्रमाकर्षन् दयितां करे॥७.५९॥"
  },
  {
    "text": "कर्षतस्तां ततो भार्यां सुकुमारीं श्रमातुराम् ।\nसहसा दण्डकाष्ठेन ताडयामास कौशिकः॥७.६०॥"
  },
  {
    "text": "तां तथा ताडितां दृष्ट्वा हरिश्चन्द्रो महीपतिः ।\nगच्छामीत्याह दुः खार्तो नान्यत् किञ्चिदुदाहरत्॥७.६१॥"
  },
  {
    "text": "अथ विश्वे तदा देवाः पञ्च प्राहुः कृपालवः ।\nविश्वामित्रः सुपापोऽयं लोकान् कान् समवाप्स्यति॥७.६२॥"
  },
  {
    "text": "येनायां यज्वनां श्रेष्ठः स्वराज्यादवरोपितः ।\nकस्य वा श्रद्धया पूतं सुतं सोमं महाध्वरे ।\nपीत्वा वयं प्रयास्यामो मुदं मन्त्रपुरः सरम्॥७.६३॥"
  },
  {
    "text": "पक्षिण ऊचुः"
  },
  {
    "text": "इति तेषां वचः श्रुत्वा कौशिकोऽतिरुषान्वितः ।\nशशाप तान् मनुष्यत्वं सर्वे यूयमवाप्स्यथ॥७.६४॥"
  },
  {
    "text": "प्रसादितश्च तैः प्राह पुनरेव महामुनिः. मानुषत्वेऽपि भवतां भवित्री नैव सन्ततिः॥७.६५॥"
  },
  {
    "text": "न दारसंग्रहश्चैव भविता न च मत्सरः ।\nकामक्रोधविनिर्मुक्ता भविष्यथ सुराः पुनः॥७.६६॥"
  },
  {
    "text": "ततोऽवतेरुरंशैः स्वैर्देवास्ते कुरुवेश्मनि ।\nद्रौपदीगर्भसम्भूताः पञ्च वै पाण्डुनन्दनाः॥७.६७॥"
  },
  {
    "text": "एतस्मात् कारणात् पञ्च पाण्डवेया महारथाः ।\nन दारसंग्रहं प्राप्ताः शापात् तस्य महामुनेः॥७.६८॥"
  },
  {
    "text": "एतत्ते सर्वमाख्यातं पाण्डवेयकथाश्रयम् ।\nप्रश्नं चतुष्टयं गीतं किमन्यच्छ्रोतुमिच्छसि॥७.६९॥"
  },
  {
    "text": "इति श्रीमार्कण्डेयपुराणे द्रौपदेयोत्पत्तिर्नाम सप्तमोऽध्यायः"
  },
  {
    "text": "8(8)\nअष्टमोऽध्यायः"
  },
  {
    "text": "जैमिनिरुवाच"
  },
  {
    "text": "भवद्भिरिदमाख्यातं यथाप्रश्नमनुक्रमात् ।\nमहत् कौतूहलं मेऽस्ति हरिश्चन्द्र कथां प्रति॥८.१॥"
  },
  {
    "text": "अहो महात्मना तेन प्राप्तं कृच्छ्रमनुत्तमम् ।\nकच्चित् सुखमनुप्राप्तं तादृगेव द्विजोत्तमाः॥८.२॥"
  },
  {
    "text": "पक्षिण ऊचुः"
  },
  {
    "text": "विश्वामित्रवचः श्रुत्वा स राजा प्रययौ शनैः ।\nशैव्ययानुगतो दुः खी भार्यया बलापुत्रया॥८.३॥"
  },
  {
    "text": "स गत्वा वसुधापालो दिव्यां वाराणसीं पुरीम् ।\nनैषा मनुष्यभोग्येति शूलपाणेः परिग्रहः॥८.४॥"
  },
  {
    "text": "जगाम पद्भ्यां दुः खार्तः सह पत्न्यानुकूलया ।\nपुरीप्रवेशे ददृशे विश्वामित्रमुपस्थितम्॥८.५॥"
  },
  {
    "text": "तं दृष्ट्वा समनुप्राप्तं विनयावनतोऽभवत् ।\nप्राह चैवाञ्जलिं कृत्वा हरिश्चन्द्रो महामुनिम्॥८.६॥"
  },
  {
    "text": "इमे प्राणाः सुतश्चायमियं पत्नी मुने ! मम ।\nयेन ते कृत्यमस्त्याशु तद्गृहाणार्घ्यमुत्तमम्॥८.७॥"
  },
  {
    "text": "यद्वान्यत् कार्यमस्माभिस्तदनुज्ञातुमर्हसि॥८.८॥"
  },
  {
    "text": "विश्वामित्र उवाच"
  },
  {
    "text": "पूर्णः स मासो राजर्षे दीयतां मम दक्षिणा ।\nराजसूयनिमित्तं हि स्मर्यते स्ववचो यदि॥८.९॥"
  },
  {
    "text": "हरिश्चन्द्र उवाच"
  },
  {
    "text": "ब्राह्मन्नद्यैव सम्पूर्णो मासोऽम्लानतपोधन ।\nतिष्ठत्येतद् दनार्धं यत्तत् प्रतीक्षस्व माचिरम्॥८.१०॥"
  },
  {
    "text": "विश्वामित्र उवाच"
  },
  {
    "text": "एवमस्तु महाराज आगमिष्याम्यहं पुनः ।\nशापं तव प्रदास्यामि न चेदद्य प्रदास्यसि॥८.११॥"
  },
  {
    "text": "पक्षिण ऊचुः"
  },
  {
    "text": "इत्युक्त्वा प्रययौ विप्रो राजा चाचिन्तयत् तदा ।\nकथमस्मै प्रदास्यामि दक्षिणा या प्रतिश्रुता॥८.१२॥"
  },
  {
    "text": "कुतः पुष्टानि मित्राणि कुतोर्ऽथः साम्प्रतं मम ।\nप्रतिग्रहः प्रदुष्टो मे नाहं यायामधः कथम्॥८.१३॥"
  },
  {
    "text": "किमु प्राणान् विमुञ्चामि कां दिशं याम्यकिञ्चनः ।\nयदि नाशं गमिष्यामि अप्रदाय प्रतिश्रुतम्॥८.१४॥"
  },
  {
    "text": "ब्रह्मस्वहृत्कृमिः पापो भविष्याम्यधमाधमः ।\nअथवा प्रेष्यतां यास्ये वरमेवात्मविक्रयः॥८.१५॥"
  },
  {
    "text": "पक्षिण ऊचुः"
  },
  {
    "text": "राजानं व्याकुलं दीनं चिन्तयानमधोमुखम् ।\nप्रत्युवाच तदा पत्नी बाष्पगद्गदया गिरा॥८.१६॥"
  },
  {
    "text": "त्यज चिन्तां महारजा स्वसत्यमनुपालय ।\nश्मशानवद् वर्जनीयो नरः सत्यबहिष्कृतः॥८.१७॥"
  },
  {
    "text": "नातः परतरं धर्मं वदन्ति पुरुषस्य तु ।\nयादृशं पुरुषव्याघ्र स्वसत्यपरिपालनम्॥८.१८॥"
  },
  {
    "text": "अग्निहोत्रमधीतं वा दानाद्याश्चाखिलाः क्रियाः ।\nभजन्ते तस्य वैफल्यं यस्य वाक्यमकारणम्॥८.१९॥"
  },
  {
    "text": "सत्यमत्यन्तमुदितं धर्मशास्त्रेषु धीमताम् ।\nतारणायानृतं तद्वत् पातनायाकृतात्मनाम्॥८.२०॥"
  },
  {
    "text": "सप्ताश्वमेधानाहृत्य राजसूयं च पार्थिवः ।\nकृतिर्नाम च्युतः स्वर्गादसत्यवचनात् सकृत्॥८.२१॥"
  },
  {
    "text": "राजन् जातमपत्यं मे इत्युक्त्वा प्ररुरोद ह ।\nबाष्पाम्बुप्लुतनेत्रान्तामुवाचेदं महीपतिः॥८.२२॥"
  },
  {
    "text": "हरिश्चन्द्र उवाच"
  },
  {
    "text": "विमुञ्च भद्रे सन्तापमयं तिष्ठति बालकः ।\nउच्यतां वक्तुकामासि यद्वा त्वं गजगामिनि॥८.२३॥"
  },
  {
    "text": "पत्न्युवाच"
  },
  {
    "text": "राजन् जातमपत्यं मे सतां पुत्रफलाः स्त्रियः ।\nस मां प्रदाय वित्तेन देहि विप्राय दक्षिणाम्॥८.२४॥"
  },
  {
    "text": "पक्षिण ऊचुः"
  },
  {
    "text": "एतद्वाक्यमुपश्रुत्य ययौ मोहं महीपतिः ।\nप्रतिलभ्य च संज्ञां स विललापातिदुः खितः॥८.२५॥"
  },
  {
    "text": "महद्दुः खमिदं भद्रे यत् त्वमेवं ब्रवीषि माम् ।\nकिं तव स्मितसंलापा मम पापस्य विस्मृताः॥८.२६॥"
  },
  {
    "text": "हा हा कथं त्वया शक्यं वक्तुमेतत् शुचिस्मिते ।\nदुर्वाच्यमेतद्वचनं कर्तुं शक्नोम्यहं कथम्॥८.२७॥"
  },
  {
    "text": "इत्युक्त्वा स नरश्रेष्ठो धिग्धिगित्यसकृद् ब्रुवन् ।\nनिपपात महीपृष्ठे मूर्च्छयाभिपरिप्लुतः॥८.२८॥"
  },
  {
    "text": "शयानं भुवि तं दृष्ट्वा हरिश्चन्द्रं महीपतिम् ।\nउवाचेदं सकरुणं राजपत्नी सुदुः खिता॥८.२९॥"
  },
  {
    "text": "पत्न्युवाच"
  },
  {
    "text": "हा महारजा कस्येदमपध्यानमुपस्थितम् ।\nयत् त्वं निपतितो भूमौ राङ्कवास्तरणोचितः॥८.३०॥"
  },
  {
    "text": "येन कोट्यग्रगोवित्तं विप्राणामपवर्जितम् ।\nस एष पृथिवीनाथो भूमौ स्वपिति मे पतिः॥८.३१॥"
  },
  {
    "text": "हा कष्टं किं तवानेन कृतं देव ! महीक्षिता ।\nयदिन्द्रोपेन्द्रतुल्योऽयं नीतः प्रस्वापनीं दशाम्॥८.३२॥"
  },
  {
    "text": "इत्युक्त्वा सापि सुश्रोणी मूर्च्छिता निपपात ह ।\nभर्तृदुः खमहाभारेणासह्येन निपीडिता॥८.३३॥"
  },
  {
    "text": "तौ तथा पतितौ भूमावनाथौ पितरौ शिशुः ।\nदृष्ट्वात्यन्तं क्षुधाविष्टः प्राह वाक्यं सुदुः खितः॥८.३४॥"
  },
  {
    "text": "तात तात ! ददस्वान्नमम्बाम्ब ! भोजनं दद ।\nक्षुन्मे बलवती जाता जिह्वाग्रं शुष्यते तथा॥८.३५॥"
  },
  {
    "text": "पक्षिण ऊचुः"
  },
  {
    "text": "एतस्मिन्नन्तरे प्राप्तो विश्वामित्रो महातपाः ।\nदृष्ट्वा तु तं हरिश्चन्द्रं पतितं भुवि मूर्च्छितम्॥८.३६॥"
  },
  {
    "text": "स वारिणा समभ्युक्ष्य राजानमिदमब्रवीत् ।\nउत्तिष्ठोतिष्ठ राजेन्द्र तां ददस्वेष्टदक्षिणाम्॥८.३७॥"
  },
  {
    "text": "ऋणं धारयतो दुः खमहन्यहनि वर्धन्ते ।\nआप्याय्यमानः स तदा हिमशीतेन वारिणा॥८.३८॥"
  },
  {
    "text": "अवाप्य चेतनां राजा विश्वामित्रमवेक्ष्य च ।\nपुनर्मोहं समापेदे स च क्रोधं ययौ मुनिः॥८.३९॥"
  },
  {
    "text": "स समाश्वास्य राजानं वाक्यमाह द्विजोत्तमः ।\nदीयतां दक्षिणा सा मे यदि धर्ममवेक्षसे॥८.४०॥"
  },
  {
    "text": "सत्येनार्कः प्रतपति सत्ये तिष्ठति मेदिनी ।\nसत्यं चोक्तं परो धर्मः स्वर्गः सत्ये प्रतिष्ठितः॥८.४१॥"
  },
  {
    "text": "अश्वमेधसहस्रं च सत्यं च तुलया धृतम् ।\nअश्वमेधसहस्राद्धि सत्यमेव विशिष्यते॥८.४२॥"
  },
  {
    "text": "अथवा किं ममैतेन साम्ना प्रोक्तेन कारणम् ।\nअनार्त्ये पापसङ्कल्पे क्रूरे चानृतवादिनि॥८.४३॥"
  },
  {
    "text": "त्वयि राज्ञि प्रभवति सद्भावः श्रूयतामयम् ।\nअद्य मे दक्षिणां राजन् न दास्यति भवान् यदि॥८.४४॥"
  },
  {
    "text": "अस्ताचलं प्रयातेर्ऽके शप्स्यामि त्वां ततो ध्रुवम् ।\nइत्युक्त्वा स ययौ विप्रो राजा चासीद्भयातुरः॥८.४५॥"
  },
  {
    "text": "कान्दिग्भूतोऽधमो निः स्वो नृशंसधनिनार्दितः ।\nभार्यास्य भूयः प्राहेदं क्रियतां वचनं मम॥८.४६॥"
  },
  {
    "text": "मा शापानलनिर्दग्धः पञ्चत्वमुपयास्यसि ।\nस तथा चोद्यमानस्तु राजा पत्न्या पुनः पुनः॥८.४७॥"
  },
  {
    "text": "प्राह भद्रे करोम्येष विक्रयं तव निर्घृणः ।\nनृशंसैरपि यद् कर्तुं न शक्यं तत् करोम्यहम् । ४८।\nयदि मे शक्यते वाणी वक्तुमीदृक् सुदुर्वचः ।\nएवमुक्त्वा ततो भार्यां गत्वा नागरमातुरः ।\nबाष्पापिहितकण्ठाक्षस्ततो वचनमब्रवीत्॥८.४९॥"
  },
  {
    "text": "राजोवाच"
  },
  {
    "text": "भो भो नागरिकाः सर्वे शृणुध्वं वचनं मम ।\nकिं मां पृच्छथ कस्त्वं भो नृशंसोऽहममानुषः॥८.५०॥"
  },
  {
    "text": "राक्षसो वातिकठिनस्ततः पापतरोऽपि वा ।\nविक्रेतुं दयितां प्राप्तो यो न प्राणांस्त्यजाम्यहम्॥८.५१॥"
  },
  {
    "text": "यदि वः कस्यचित् कार्यं दास्या प्राणेष्टया मम ।\nस ब्रीवीतु त्वरायुक्तो यावत् सन्धारयाम्यहम्॥८.५२॥"
  },
  {
    "text": "पक्षिण ऊचुः"
  },
  {
    "text": "अथ वृद्धो द्विजः कश्चिदागत्याह नराधिपम् ।\nसमर्पयस्व मे दासीमहं क्रेता धनप्रदः॥८.५३॥"
  },
  {
    "text": "अस्ति मे वित्तमस्तोकं सुकुमारी च मे प्रिया ।\nगृहकर्म न शक्नोति कर्तुमस्मात् प्रयच्छ मे॥८.५४॥"
  },
  {
    "text": "कर्मण्यता-वयो-रूप-शीलानां तव योषितः ।\nअनुरूपमिदं वित्तं गृहाणार्पय मेऽबलाम्॥८.५५॥"
  },
  {
    "text": "एवमुक्तस्य विप्रेण हरिश्चन्द्रस्य भूपतेः ।\nव्यदीर्यत मनो दुः खान्न चैनं किञ्चिदब्रवीत्॥८.५६॥"
  },
  {
    "text": "ततः स विप्रो नृपतेर्वल्कलान्ते दृढं धनम् ।\nबद्ध्वा केशेष्वथादाय नृपपत्नीमकर्षयत्॥८.५७॥"
  },
  {
    "text": "रुरोद रोहिताश्वोऽपि दृष्ट्वा कृष्टां तु मातरम् ।\nहस्तेन वस्त्रमाकर्षन् काकपक्षधरः शिशुः॥८.५८॥"
  },
  {
    "text": "राजपत्न्युवाच"
  },
  {
    "text": "मुञ्चार्य मुञ्च तावन्मां यावत्पश्याम्यहं शिशुम् ।\nदुर्लभं दर्शनं तात पुनरस्य भविष्यति॥८.५९॥"
  },
  {
    "text": "पश्यैहि वत्स मामेवं मातरं दास्यतां गताम् ।\nमां मा स्प्रार्क्षो राजपुत्र ! अस्पृश्याहं तवाधुना॥८.६०॥"
  },
  {
    "text": "ततः स बालः सहसा दृष्ट्वा कृष्टां तु मातरम् ।\nसमभ्यधावदम्बेति रुदन् सास्त्राविलेक्षणः॥८.६१॥"
  },
  {
    "text": "तमागतं द्विजः क्रोधाद्वालमभ्याहनत् पदा ।\nवदंस्तथापि सोऽम्बेति नैवामुञ्चत मातरम्॥८.६२॥"
  },
  {
    "text": "राजपत्न्युवाच"
  },
  {
    "text": "प्रसादं कुरु में नाथ क्रीणीष्वेमं च बालकम् ।\nक्रीतापि नाहं भवतो विनैनं कार्यसाधिका॥८.६३॥"
  },
  {
    "text": "इत्थं ममाल्पभाग्यायाः प्रसादसुमुखो भव ।\nमां संयोजय बालेन वत्सेनेव पयस्विनीम्॥८.६४॥"
  },
  {
    "text": "ब्राह्मण उवाच"
  },
  {
    "text": "गृह्यतां वित्तमेतत् ते दीयतां बालको मम ।\nस्त्रीपुंसोर्धर्मशास्त्रज्ञैः कृतमेव हि वेतनम् ।\nशतं सहस्रं लक्षं च कोटिमूल्यं तथा परैः॥८.६५॥"
  },
  {
    "text": "पक्षिण ऊचुः"
  },
  {
    "text": "तथैव तस्य तद्वित्तं बद्ध्वोत्तरपटे ततः ।\nप्रगृह्य बालकं मात्रा सहैकस्थमबन्धयत्॥८.६६॥"
  },
  {
    "text": "नीयमानौ तु तौ दृष्ट्वा भार्या-पुत्रौ स पार्थिवः ।\nविललाप सुदुः खार्तो निः श्वस्योष्णं पुनः पुनः॥८.६७॥"
  },
  {
    "text": "यां न वायुर्न चादित्यो नेन्दुर्न च पृथग्जनः ।\nदृष्टवन्तः पुरा पत्नीं सेयं दासीत्वमागता॥८.६८॥"
  },
  {
    "text": "सूर्यवंशप्रसूतोऽयं सुकुमारकराङ्गुलिः ।\nसम्प्राप्तो विक्रयं बालो धिङ्मामस्तु सुदुर्मतिम्॥८.६९॥"
  },
  {
    "text": "हा प्रिये ! हा शिशो ! नत्स ! ममानार्यस्य दुर्नयैः ।\nदैवाधीनां दशां प्राप्तो न मृतोऽस्मि तथापि धिक्॥८.७०॥"
  },
  {
    "text": "पक्षिण ऊचुः"
  },
  {
    "text": "एवं विलपतो राज्ञः स विप्रोऽन्तरधीयत ।\nवृक्षगेहादिभिस्तुङ्गैस्तावादाय त्वरान्वितः॥८.७१॥"
  },
  {
    "text": "विश्वामित्रस्ततः प्राप्तो नृपं वित्तमयाचत ।\nतस्मै समर्पयामास हरिश्चन्द्रोऽपि तद्धनम्॥८.७२॥"
  },
  {
    "text": "तद्वित्तं स्तोकमालोक्य दारविक्रयसम्भवम् ।\nशोकाभिभूतं राजानं कुपितः कौशिकोऽब्रवीत्॥८.७३॥"
  },
  {
    "text": "क्षत्रबन्धो ! ममेमां त्वं सदृशीं यज्ञदक्षिणाम् ।\nमन्यसे यदि तत् क्षिप्रं पश्य त्वं मे बलं परम्॥८.७४॥"
  },
  {
    "text": "तपसोऽत्र सुतप्तस्य ब्राह्मण्यस्यामलस्य च ।\nमत्प्रभावस्य चोग्रस्य शुद्धस्याध्ययनस्य च॥८.७५॥"
  },
  {
    "text": "अन्यां दास्यामि भगवन् ! कालः कश्चित्प्रतीक्ष्यताम् ।\nसाम्प्रतं नास्ति विक्रीता पत्नी पुत्रश्च बालकः॥८.७६॥"
  },
  {
    "text": "विश्वामित्र उवाच"
  },
  {
    "text": "चतुर्भागः स्थितो योऽयं दिवसस्य नराधिप ।\nएष एव प्रतीक्ष्यो मे वक्तव्यं नोत्तरं त्वया॥८.७७॥"
  },
  {
    "text": "पक्षिण ऊचुः"
  },
  {
    "text": "तमेवमुक्त्वा राजेन्द्रं निष्ठुरं निर्घृणं वचः ।\nतदादाय धनं तूर्णं कुपितः कौशिको ययौ॥८.७८॥"
  },
  {
    "text": "विश्वामित्रे गते राजा भयशोकाब्धिमध्यगः ।\nसर्वाकारं विनिश्चित्य प्रोवाचोच्चैरधोमुखः॥८.७९॥"
  },
  {
    "text": "वित्तक्रीतेन यो ह्यर्थो मया प्रेष्येण मानवः ।\nस ब्रवीतु त्वरायुक्तो यावत् तपति भास्करः॥८.८०॥"
  },
  {
    "text": "अथाजगाम त्वरितो धर्मश्चण्डालरूपधृक् ।\nदुर्गन्धो विकृतो रूक्षः श्मश्रुलो दन्तुरो घृणी॥८.८१॥"
  },
  {
    "text": "कृष्णो लम्बोदरः पिङ्गरूक्षाक्षः परुषाक्षरः ।\nगृहीतपक्षिपुञ्जश्च शवमाल्यैरलङ्कृतः॥८.८२॥"
  },
  {
    "text": "कपालहस्तो दीर्घास्यो भैरवोऽतिवदन् मुहुः ।\nश्वगणाभिवृतो घोरो यष्टिहस्तो निराकृतिः॥८.८३॥"
  },
  {
    "text": "चण्डाल उवाच"
  },
  {
    "text": "अहमर्थो त्वया शीघ्रं कथयस्वात्मवेतनम् ।\nस्तोकेन बहुना वापि येन वै लभ्यते भवान्॥८.८४॥"
  },
  {
    "text": "पक्षिण ऊचुः"
  },
  {
    "text": "तं तादृशमथालक्ष्य क्रूरदृष्टिं सुनिष्ठुरम् ।\nवदन्तमतिदुः शीलं कस्त्वमित्याह पार्थिवः॥८.८५॥"
  },
  {
    "text": "चण्डाल उवाच"
  },
  {
    "text": "चण्डालोऽहमिहाख्यातः प्रवीरेति पुरोत्तमे ।\nविख्यातो वध्यवधको मृतकम्बलहारकः॥८.८६॥"
  },
  {
    "text": "हरिश्चन्द्र उवाच"
  },
  {
    "text": "नाहं चण्डालदासत्वमिच्छेयं सुविगर्हितम् ।\nवरं सापाग्निना दग्धो न चण्डालवशं गतः॥८.८७॥"
  },
  {
    "text": "पक्षिण ऊचुः"
  },
  {
    "text": "तस्यैवं वदतः प्राप्तो विश्वामित्रस्तपोनिधिः ।\nकोपामर्षविवृताक्षः प्राह चेदं नराधैपम्॥८.८८॥"
  },
  {
    "text": "विश्वामित्र उवाच"
  },
  {
    "text": "चण्डालोऽयमनल्पं ते दातुं वित्तमुपस्थितः ।\nकस्मान्न दीयते मह्यमशेषा यज्ञदक्षिणा॥८.८९॥"
  },
  {
    "text": "हरिश्चन्द्र उवाच"
  },
  {
    "text": "भगवन् ! सूर्यवंशोत्थमात्मानं वेद्मे कौशिक ।\nकथं चण्डालदासत्वं गमिष्ये वित्तकामुकः॥८.९०॥"
  },
  {
    "text": "विश्वामित्र उवाच"
  },
  {
    "text": "यदि चण्डालवित्तं त्वमात्मविक्रयजं मम ।\nन प्रदास्यसि कालेन शाप्स्यामि त्वामसंशयम्॥८.९१॥"
  },
  {
    "text": "पक्षिण ऊचुः"
  },
  {
    "text": "हरिश्चन्द्रस्ततो राजा चिन्तावस्थितजीवितः ।\nप्रसीदेति वदन् पादावृषेर्जग्राह विह्वलः॥८.९२॥"
  },
  {
    "text": "दासोऽस्म्यार्तोऽस्मि भीतोऽस्मि त्वद्भक्तश्च विशेषतः ।\nकुरु प्रसादं विप्रर्षे कष्टश्चण्डालसङ्करः॥८.९३॥"
  },
  {
    "text": "भवेयं वित्तशेषेण सर्वकर्मकरो वशः ।\nतवैव मुनिशार्दूल ! प्रेष्यश्चित्तानुवर्तकः॥८.९४॥"
  },
  {
    "text": "विश्वामित्र उवाच"
  },
  {
    "text": "यदि प्रेष्यो मम भवान् चण्डालाय ततो मया ।\nदासभावमनुप्राप्तो दत्तो वित्तार्बुदेन वै॥८.९५॥"
  },
  {
    "text": "पक्षिण ऊचुः"
  },
  {
    "text": "एकमुक्ते तदा तेन श्वपाको हृष्टमानसः ।\nविश्वामित्राय तद्द्रव्यं दत्त्वा बद्ध्वा नरेश्वरम्॥८.९६॥"
  },
  {
    "text": "दण्डप्रहारसम्भ्रान्तमतीव व्याकुलेन्द्रियम् ।\nइष्टबन्धुवियोगार्तमनयन्निजपत्तनम्॥८.९७॥"
  },
  {
    "text": "हरिश्चन्द्रस्ततो राजा वसंश्चण्डालपत्तने ।\nप्रातर्मध्याह्नसमये सायञ्चैतदगायत॥८.९८॥"
  },
  {
    "text": "बाला दीनमुखी दृष्ट्वा बालं दीनमुखं पुरः ।\nमां स्मरत्यसुखाविष्टा मोचयिष्यति नौ नृपः॥८.९९॥"
  },
  {
    "text": "उपात्तवित्तो विप्राय दत्त्वा वित्तमतोऽधिकम् ।\nन सा मां मृगशावाक्षी वेत्ति पापतरं कृतम्॥८.१००॥"
  },
  {
    "text": "राज्यनाशः सुहृत्त्यागो भर्यातनयविक्रयः ।\nप्राप्ता चण्डालता चेयमहो दुः खपरम्परा॥८.१०१॥"
  },
  {
    "text": "एवं स निवसन् नित्यं सस्मार दयितं सुतम् ।\nआर्याञ्चात्मसमाविष्टां हृतसर्वस्व आतुरः॥८.१०२॥"
  },
  {
    "text": "कस्यचित्त्वथ कालस्य मृतचेलापहारकः ।\nहरिश्चन्द्रोऽभवद्राजा श्मशाने तद्वशानुगः॥८.१०३॥"
  },
  {
    "text": "चण्डालेनानुशिष्टश्व मृतचेलापहारिणा ।\nशवागमनमन्विच्छन्निह तिष्ठ दिवानिशम्॥८.१०४॥"
  },
  {
    "text": "इदं राज्ञेऽपि देयञ्च षड्भागन्तु शवं प्रति ।\nत्रयस्तु मम भागाः स्युर्द्वो भागौ तव वेतनम्॥८.१०५॥"
  },
  {
    "text": "इति प्रतिसमादिष्टो जगाम शवमन्दिरम् ।\nदिशन्तु दक्षिणां यत्र वाराणस्यां स्थितं तदा॥८.१०६॥"
  },
  {
    "text": "श्मशानं घोरसंनादं शिवाशतसमाकुलम् ।\nशवमौलिसमाकीर्णं दुर्गन्धं बहुधूमकम्॥८.१०७॥"
  },
  {
    "text": "पिशाच-भूत-वेताल-डाकिनी-यक्षसङ्कुलम् ।\nगृध्रगोमायुसङ्कीर्णं श्ववृन्दपरिवारितम्॥८.१०८॥"
  },
  {
    "text": "अस्थिसंघातसङ्कीर्णं महादुर्गन्धसंकुलम् ।\nनानामृतसुहृन्नाद-रौद्रकोलाहलायुतम्॥८.१०९॥"
  },
  {
    "text": "हा पुत्र ! मित्र ! हा बन्धो ! भ्रातर्वत्स ! प्रियाद्य मे ।\nहा पते ! भगिनि ! मातर्हा मातुल ! पितामह॥८.११०॥"
  },
  {
    "text": "मातामह ! पितः ! क्व गतोऽस्येहि बान्धव ।\nइत्येवं वदतां यत्र ध्वनिः संश्रुयते महान्॥८.१११॥"
  },
  {
    "text": "ज्वलन्मांस-वसा-मेदच्छमच्छमितसंकुलम्॥८.११२॥"
  },
  {
    "text": "अर्धदग्धाः शवाः श्यामा विकसद्दन्तपङ्क्तयः ।\nहसन्तीवाग्निमध्यस्थाः कायस्येयं दशा त्विति॥८.११३॥"
  },
  {
    "text": "अग्नेश्चटचटाशब्दो वयसामस्थिपङ्क्तिषु ।\nबान्धवाक्रान्दशब्दश्च पुक्कसेषु प्रहर्षजः॥८.११४॥"
  },
  {
    "text": "गायतां भूत-वेताल-पिशाचगणः रक्षसाम् ।\nश्रूयते सुमहान् घोरः कल्पान्त इव निः स्वनः॥८.११५॥"
  },
  {
    "text": "महामहिषकारीष-गोशकृद्राशिसङ्कुलम् ।\nतदुत्थभस्मकूटैश्च वृतं सास्थिभिरुन्नतैः॥८.११६॥"
  },
  {
    "text": "नानोपहारस्त्रग्दीप-काकविक्षेपकालिकम् ।\nअनेकशब्दबहुलं श्मशानं नरकायते॥८.११७॥"
  },
  {
    "text": "सवह्निगर्भैरशिवैः शिवारुतैर् निनादितं भीषणरावगह्वरम् ।\nभयं भयस्याप्युपसञ्जनैर्भृशं श्मशानमाक्रन्दविरावदारुणम्॥८.११८॥"
  },
  {
    "text": "स राजा तत्र सम्प्राप्तो दुः खितः शोचनोद्यतः ।\nहा भृत्या मन्त्रिणो विप्राः तद्राज्यं विधे गतम्॥८.११९॥"
  },
  {
    "text": "हा शैव्ये पुत्र हा बाल मां त्यक्त्वा मन्दभाग्यकम् ।\nविश्वामित्रस्य दोषेण गताः कुत्रापि ते मम॥८.१२०॥"
  },
  {
    "text": "इत्येवं चिन्तयंस्तत्र चण्डालोक्तं पुनः पुनः ।\nमलिनो रूक्षसर्वाङ्गः केशवान् गन्धवान् ध्वजी॥८.१२१॥"
  },
  {
    "text": "लकुटी कालकल्पश्च धावंश्चापि ततस्ततः ।\nअस्मिन् शव इदं मूल्यं प्राप्तं प्राप्स्यामि चाप्युत॥८.१२२॥"
  },
  {
    "text": "इदं मम इदं राज्ञे मुख्यचण्डालके त्विदम् ।\nइति धावन् दिशो राजा जीवन् योन्यन्तरं गतः॥८.१२३॥"
  },
  {
    "text": "जीर्णकर्पण्टसुग्रन्थि-कृतकन्थापरिग्रहः चिताभस्मरजोलिप्त-मुखबाहूदराङिघ्रकः॥८.१२४॥"
  },
  {
    "text": "नानामेदो-वसा-मज्जा लिप्तपाण्यङ्गुलिः श्वसन् ।\nनानाशवोदनकृता-हारतृप्तिपरायणः॥८.१२५॥"
  },
  {
    "text": "तदीयमाल्यसंश्लेषकृतमस्तकमण्डनः ।\nन रात्रौ न दिवा शेते हा हेति प्रवदन् मुहुः॥८.१२६॥"
  },
  {
    "text": "एवं द्वादशमासास्तु नीताः शतसमोपमाः ।\nस कदाचिन्नृपश्रेष्ठः श्रान्तो बन्धुवियोगवान्॥८.१२७॥"
  },
  {
    "text": "निद्राभिभूतो रूक्षाङ्गो निश्चेष्टः सुप्त एव च ।\nतत्रापि शयनीये स दृष्टवानद्भुतं हमत्॥८.१२८॥"
  },
  {
    "text": "श्मशानाभ्यासयोगेन दैवस्य बलवत्तया ।\nअन्यदेहेन दत्त्वा तु गुरवे गुरुदक्षिणाम्॥८.१२९॥"
  },
  {
    "text": "तदा द्वादश वर्षाणि दुः खदानात्तु निष्कृतिः ।\nआत्मानं स ददर्शाथ पुक्कसीगर्भसम्भवम्॥८.१३०॥"
  },
  {
    "text": "तत्रस्थश्चाप्यसौ राजा सोऽचिन्तयदिदं तदा ।\nइतो निष्क्रान्तमात्रो हि दानधर्मं करोम्यहम्॥८.१३१॥"
  },
  {
    "text": "अनन्तरं स जातस्तु तदा पुक्कसबालकः ।\nश्मशानमृतसंस्कार-करणेषु सदोद्यतः॥८.१३२॥"
  },
  {
    "text": "प्राप्ते तु सप्तमे वर्षे श्मशानेऽथ मृतो द्विजः ।\nआनीतो बन्धुभिर्दृष्टस्तेन तत्राधनो गुणी॥८.१३३॥"
  },
  {
    "text": "मूल्यार्थिना तु तेनापि परिभूतास्तु ब्राह्मणाः ।\nऊचुस्ते ब्राह्मणास्तत्र विश्वामित्रस्य चेष्टितम्॥८.१३४॥"
  },
  {
    "text": "पापिष्ठमशुभं कर्म कुरु त्वं पापकारक ।\nहरिश्चन्द्रः पुरा राजा विश्वामित्रेण पुक्कसः॥८.१३५॥"
  },
  {
    "text": "कृतः पुण्यविनाशेन ब्राह्मणस्वापनाशनात् ।\nयदा न क्षमते तेषां तैः स शप्तो रुषा तदा॥८.१३६॥"
  },
  {
    "text": "गच्छ त्वं नरकं घोरमधुनैव नराधम ।\nइत्युक्तमात्रे वचने स्वप्नस्थः स नृपस्तदा॥८.१३७॥"
  },
  {
    "text": "अपश्यद्यमदूतान् वै पाशहस्तान् भयावहान् ।\nतैः संगृहीतमात्मानं नीयमानं तदा बलात्॥८.१३८॥"
  },
  {
    "text": "पश्यति स्म भृशं खिन्नो हा मातः पितरद्य मे ।\nएवंवादी स नरके तैलद्रोण्यां निपातितः॥८.१३९॥"
  },
  {
    "text": "क्रकचैः पाट्यमानस्तु क्षुरधाराभिरप्यधः ।\nअन्धे तमसि दुः खार्तः पूयशोणितभोजनः॥८.१४०॥"
  },
  {
    "text": "सप्तवर्षं मृतात्मानं पुक्कसत्वे ददर्श ह ।\nदिनं दिनन्तु नरके दह्यते पच्यतेऽन्यतः॥८.१४१॥"
  },
  {
    "text": "खिद्यते क्षोभ्यतेऽन्यत्र मार्यते पाट्यतेऽन्यतः ।\nक्षार्यते दीप्यतेऽन्यत्र शीतवाताहतोऽन्यतः॥८.१४२॥"
  },
  {
    "text": "एवं दिनं वर्षशत-प्रमाणं नरकेऽभवत् ।\nतथा वर्षशतं तत्र श्रीवितं नरके भटैः॥८.१४३॥"
  },
  {
    "text": "ततो निपातितो भूमौ विष्ठाशी श्वा व्यजायत ।\nवान्ताशी शीतदग्धश्च मासमात्रे मृतोऽपि सः॥८.१४४॥"
  },
  {
    "text": "अथापश्यत् खरं देहं हस्तिनं वानरं पशुम् ।\nछागं विडालं कङ्कञ्च गामविं पक्षिणं कृमिम्॥८.१४५॥"
  },
  {
    "text": "मत्स्यं कूर्मं वराहञ्च श्वाविधं कुक्कुटं शुकम् ।\nशारिकां स्थावरांश्चैव सर्पमन्यांश्व देहिनः॥८.१४६॥"
  },
  {
    "text": "दिवसे दिवसे जन्म प्राणिनः प्राणिनस्तदा ।\nअपश्यद् दुः खसन्तप्तो दिनं वर्षशतं तथा॥८.१४७॥"
  },
  {
    "text": "एवं वर्षशतं पूर्णं गतं तत्र कुयोनिषु ।\nअपश्यच्च कदाचित् स राजा तत् स्वकुलोद्भवम्॥८.१४८॥"
  },
  {
    "text": "तत्र स्थितस्य तस्यापि राज्यं द्यूतेन हारितम् ।\nभार्या हृता च पुत्रश्च स चैकाकी वनं गतः॥८.१४९॥"
  },
  {
    "text": "तत्रापश्यत स सिंहं वै व्यादितास्यं भयावहम् ।\nबिभक्षयिषुमायातं शरभेण समन्वितम्॥८.१५०॥"
  },
  {
    "text": "पुनश्च भक्षितः सोऽपि भार्यां शोचितुमुद्यतः ।\nहा शैव्ये ! क्व गतास्यद्य मामिहापास्य दुः खितम्॥८.१५१॥"
  },
  {
    "text": "अपश्यत् पुनरेवापि भार्यां स्वं सहपुत्रकाम् ।\nत्रायस्व त्वं हरिश्चन्द्र किं द्यूतेन तव प्रभो॥८.१५२॥"
  },
  {
    "text": "पुत्रस्ते शोच्यतां प्राप्तो भर्यंया शैव्यया सह ।\nस नापश्यत् पुनरपि धावमानः पुनः पुनः॥८.१५३॥"
  },
  {
    "text": "अथापश्यत् पुनरपि स्वर्गस्थः स नराधिपः ।\nनीयते मुक्तकेशी सा दीना विवसना बलात्॥८.१५४॥"
  },
  {
    "text": "हाहावाक्यं प्रमुञ्चन्ती त्रायस्वेत्यसकृत्स्वना ।\nअथापश्यत् पुनस्तत्र धर्मराजस्य शासनात्॥८.१५५॥"
  },
  {
    "text": "आक्रान्दन्त्यन्तरीक्षस्था आगच्छेह नराधिप ।\nविश्वामित्रेण विज्ञप्तो यमो राजंस्तवार्थतः॥८.१५६॥"
  },
  {
    "text": "इत्युक्त्वा सर्पपाशैस्तु नीयते बलवद्विभुः ।\nश्राद्धदेवेन कथितं विश्वामित्रस्य चेष्टितम्॥८.१५७॥"
  },
  {
    "text": "तत्रापि तस्य विकृतिर्नाधर्मोत्था व्यवर्धत ।\nएताः सर्वा दशास्तस्य याः स्वप्ने सम्प्रदर्शिताः॥८.१५८॥"
  },
  {
    "text": "सर्वास्तास्तेन सम्भुक्ता यावद्वर्षाणि द्वादश ।\nअतीते द्वादशे वर्ष नीयमानो भटैर्बलात्॥८.१५९॥"
  },
  {
    "text": "यमं सोऽपश्यदाकारादुवाच च नराधिपम् ।\nविश्वामित्रस्य कोपोऽयं दुर्निवार्यो महात्मनः॥८.१६०॥"
  },
  {
    "text": "पुत्रस्य ते मृत्युमपि प्रदास्यति स कौशिकः ।\nगच्छ त्वं मानुषं लोकं दुः खशेषञ्च भुङ्क्ष्व वै ।\nगतस्य तत्र राजेन्द्र श्रेयस्तव भविष्यति॥८.१६१॥"
  },
  {
    "text": "व्यतीते द्वादशे वर्षे दुः खस्यान्ते नराधिपः ।\nअन्तरीक्षाच्च पतितो यमदूतैः प्रणोदितः॥८.१६२॥"
  },
  {
    "text": "पतितो यमलोकाच्च विबुद्धो भयसम्भ्रमात् ।\nअहो कष्टमिति ध्यात्वा क्षते क्षारावसेवनम्॥८.१६३॥"
  },
  {
    "text": "स्वप्ने दुः खं महद्दृष्टं यस्यान्तो नोपलभ्यते ।\nस्वप्ने दृष्टं मया यत्तु किं नु मे द्वादशाः समाः॥८.१६४॥"
  },
  {
    "text": "गतेत्यपृच्छत् तत्रस्थान् पुक्कसांस्तु स सम्भ्रमात् ।\nनेत्युचुः केचित् तत्रस्था एवमेवापरेऽब्रुवन्॥८.१६५॥"
  },
  {
    "text": "श्रुत्वा दुः खी तदा राजा देवान् शरणमीयिवान् ।\nस्वस्ति कुर्वन्तु मे देवाः शैव्याया बालकस्य च॥८.१६६॥"
  },
  {
    "text": "नमो धर्माय महते नमः कृष्णाय वेधसे ।\nपरावराय शुद्धाय पुराणायाव्ययाय च॥८.१६७॥"
  },
  {
    "text": "नमो बृहस्पते तुभ्यं नमस्ते वासवाय च ।\nएवमुक्त्वा स राजा तु युक्तः पुक्कसकर्मणि॥८.१६८॥"
  },
  {
    "text": "शवानां मूल्यकरणे पुनर्नष्टस्मृतिर्यथा ।\nमलिनो जटिलः कृष्णो लकुटी विह्वलो नृपः॥८.१६९॥"
  },
  {
    "text": "नैव पुत्रो न भार्या तु तस्य वै स्मृतिगोचरे ।\nनष्टोत्साहो राज्यनाशात् श्मशाने निवसंस्तदा॥८.१७०॥"
  },
  {
    "text": "अथाजगाम स्वसुतं मृतमादाय लापिनी ।\nभार्या तस्य नरेन्द्रस्य सर्पदष्टं हि बालकम्॥८.१७१॥"
  },
  {
    "text": "हा वत्स ! हा पुत्र ! शिशो ! इत्येवं वदती मुहुः ।\nकृशा विवर्णा विमनाः पांशुध्वस्तशिरोरुहा॥८.१७२॥"
  },
  {
    "text": "राजपत्न्युवाच"
  },
  {
    "text": "हा राजन्नद्य बालं त्वं पश्य सोमं महीतले ।\nरममाणं पुरा दृष्टं दुष्टाहिना मृतम्॥८.१७३॥"
  },
  {
    "text": "तस्या विलापशब्दं तमाकर्ण्य स नराधिपः ।\nजगाम त्वरितोऽत्रेति भविता मृतकम्बलः॥८.१७४॥"
  },
  {
    "text": "स तां रोरुदतीं भार्यां नाभ्यजानात्तु पार्थिवः ।\nचिरप्रवाससन्तप्तां पुनर्जातामिवाबलाम्॥८.१७५॥"
  },
  {
    "text": "सापि तं चारुकेशान्तं पुरा दृष्ट्वा जटालकम् ।\nनाभ्यजानान्नृपसुता शुष्कवृक्षोपमं नृपम्॥८.१७६॥"
  },
  {
    "text": "सोऽपि कृष्णपटे बालं दृष्ट्वाशीविषपीडितम् ।\nनरेन्द्रलक्षणोपेतं चिन्तामाप नरेश्वरः॥८.१७७॥"
  },
  {
    "text": "अहो कष्टं नरेन्द्रस्य कस्याप्येष कुले शिशुः ।\nजातो नीतः कृतान्तेन कामप्याशां दुरात्मना॥८.१७८॥"
  },
  {
    "text": "एवं दृष्ट्वा हि मे बालं मातुरुत्सङ्गशायिनम् ।\nस्मृतिमभ्यागतो बालो रोहिताश्वोऽब्जलोचनः॥८.१७९॥"
  },
  {
    "text": "सोऽप्येतामेव मे वत्सो वयोऽवस्थामुपागतः ।\nनीतो यदि न घोरेण कृतान्तेनात्मनो वशम्॥८.१८०॥"
  },
  {
    "text": "राजपत्न्युवाच"
  },
  {
    "text": "हा वत्स ! कस्य पापस्य अपध्यानादिदं महत् ।\nदुः खमापतितं घोरं यस्यान्तो नोपलभ्यते॥८.१८१॥"
  },
  {
    "text": "हा नाथ ! राजन् ! भवता मामनाश्वास्य दुः खिताम् ।\nक्वापि सन्तिष्ठता स्थाने विश्रब्धं स्थीयते कथम्॥८.१८२॥"
  },
  {
    "text": "राज्यनाशः सुहृत्त्यागो भार्यातनयविक्रयः ।\nहरिश्चन्द्रस्य राजर्षेः किं विधे ! न कृतं त्वया॥८.१८३॥"
  },
  {
    "text": "इति तस्या वचः श्रुत्वा राजा स्वस्थानतश्च्युतः ।\nप्रत्यभिज्ञाय दयितां पुत्रञ्च निधनं गतम्॥८.१८४॥"
  },
  {
    "text": "कष्टं शैव्येयमेषा हि स बालोऽयमितीरयन् ।\nरुरोद दुः खसन्तप्तो मूर्च्छामभिजगाम च॥८.१८५॥"
  },
  {
    "text": "सा च तं प्रत्यभिज्ञाय तामवस्थामुपागतम् ।\nमूर्च्छिता निपपातार्ता निश्चेष्टा धरणीतले॥८.१८६॥"
  },
  {
    "text": "चेतः सम्प्राप्य राजेन्द्रो राजपत्नी च तै समम् ।\nविलेपतुः सुसन्तप्तौ शोकभारावपीडितौ॥८.१८७॥"
  },
  {
    "text": "राजोवाच"
  },
  {
    "text": "हा वत्स ! सुकुमारं ते स्वक्षिभ्रूनासिकालकम् ।\nपश्यतो मे मुखं दीनं हृदयं किं न दीर्यते॥८.१८८॥"
  },
  {
    "text": "तात ! तातेति मधुरं ब्रुवाणं स्वयमागतम् ।\nउपगुह्य वदिष्ये कं वत्स ! वत्सेति सौहृदात्॥८.१८९॥"
  },
  {
    "text": "कस्य जानुप्रणीतेन पिङ्गेन क्षितिरेणुना ।\nममोत्तरीयमुत्सङ्गं तथाङ्गं मलमेष्यति॥८.१९०॥"
  },
  {
    "text": "अङ्गप्रत्यङ्गसम्भूतो मनोहृदयनन्दनः ।\nमया कुपित्रा हा वत्स ! विक्रीतो येन वस्तुवत्॥८.१९१॥"
  },
  {
    "text": "हृत्वा राज्यमशेषं मे ससाधनधनं महत् ।\nदैवाहिना नृशंसेन दष्टो मे तनयस्ततः॥८.१९२॥"
  },
  {
    "text": "अहं दैवाहिदष्टस्य पुत्रस्याननपङ्कजम् ।\nनिरीक्षन्नपि घोरेण विषेणान्धीकृतोऽधुना॥८.१९३॥"
  },
  {
    "text": "एकमुक्त्तवा तमादाय बालकं बाष्पगद्गदः ।\nपरिष्वज्य च निश्चेष्टो मूर्च्छया निपपात ह॥८.१९४॥"
  },
  {
    "text": "राजपत्न्युवाच"
  },
  {
    "text": "अयं स पुरुषव्याघ्रः स्वरेणैवोपलक्ष्यते ।\nविद्वज्जनमनश्चन्द्रो हरिश्चन्द्रो न संशयः॥८.१९५॥"
  },
  {
    "text": "तथास्य नासिका तुङ्गा अग्रतोऽधोमुखं गता ।\nदन्ताश्च मुकुलप्रख्याः ख्यातकीर्तेर्महात्मनः॥८.१९६॥"
  },
  {
    "text": "श्मशानमागतः कस्मादद्यैष स नरेश्वरः ।\nअपहाय पुत्रशोकं सापश्यत् पतितं पतिम्॥८.१९७॥"
  },
  {
    "text": "प्रकृष्टा विस्मिता दीना भर्तृपुत्राधिपीडिता ।\nवीक्षन्ती सा ततोऽपश्यद् भर्तृदण्डं जुगुप्सितम्॥८.१९८॥"
  },
  {
    "text": "श्वपाकार्हमतो मोहं जगामायतलोचना ।\nप्राप्य चेतश्च शनकैः सगद्गदमभाषत॥८.१९९॥"
  },
  {
    "text": "धिक् त्वां दैवातिकरुणां निर्मर्यादं जुगुप्सितम् ।\nयेनायममरप्रख्यो नीतो राजा श्वपाकताम्॥८.२००॥"
  },
  {
    "text": "राज्यनाशं सुहृत्त्यागं भार्या-तनयविक्रयम् ।\nप्रापयित्वापि नो कुक्तश्चण्डालोऽयं कृतो नृपः॥८.२०१॥"
  },
  {
    "text": "हा राजन् ! जातसन्तापामित्थं मां धरणीतलात् ।\nउत्थाप्य नाद्य पर्यङ्कमारोहेति किमुच्यते॥८.२०२॥"
  },
  {
    "text": "नाद्य पश्यामि ते छत्रं भृङ्गारमथवा पुनः ।\nचामरं व्यजनञ्चापि कोऽयं विधिविपर्ययः॥८.२०३॥"
  },
  {
    "text": "यस्याग्रे व्रजतः पूर्वं राजानो भृत्यतां गताः ।\nस्वोत्तरीयैरकुर्वन्त नीरजस्कं महीतलम्॥८.२०४॥"
  },
  {
    "text": "सोऽयं कपालसंलग्न-घटीघटनिरन्तरे ।\nमृतनिर्माल्यसूत्रान्तर्गूग्केशे सुदारुणे॥८.२०५॥"
  },
  {
    "text": "वसानिस्यन्दसंशुष्क-महीपुटकमण्डिते ।\nभस्माङ्गारार्धदग्धास्थि-मज्जासङ्घट्टभीषणे॥८.२०६॥"
  },
  {
    "text": "गृध्र-गोमायुनादार्तनष्टक्षुद्रविहङ्गमे ।\nचिताधूमाततिरुचा नीलीकृतदिगन्तरे॥८.२०७॥"
  },
  {
    "text": "कुणपास्वादनमुदा सम्प्रहृष्टनिशाचरे ।\nचरत्यमेध्ये राजेन्द्रः श्मशाने दुः खपीडितः॥८.२०८॥"
  },
  {
    "text": "एवमुक्त्वा समाश्लिष्य कण्ठं राज्ञो नृपात्मजा ।\nकष्टशोकशताधारा विललापार्तया गिरा॥८.२०९॥"
  },
  {
    "text": "राजपत्न्युवाच"
  },
  {
    "text": "राजन् ! स्वप्नोऽथ तथ्यं वा यदेतन्मन्यते भवान् ।\nतत् कथ्यतां महाभाग मनो वै मुह्यते मम॥८.२१०॥"
  },
  {
    "text": "यद्येतदेवं धर्मज्ञ नास्ति धर्मे सहायता ।\nतथैव विप्रदेवादिपूजने पालने भुवः॥८.२११॥"
  },
  {
    "text": "नास्ति धर्मः कुतः सत्यमार्जवं चानृशंसता ।\nयत्र त्वं धर्मपरमः स्वराज्यादवरोपितः॥८.२१२॥"
  },
  {
    "text": "इति तस्या वचः श्रुत्वा निश्वस्योष्णं सगद्गदम् ।\nकथयामास तन्वङ्ग्या यथा प्राप्ता श्वपाकता॥८.२१३॥"
  },
  {
    "text": "रुदित्वा सापि सुचिरं निश्वस्योष्णञ्च दुः खिता ।\nस्वपुत्रमरणं भीरुर्यथावृत्तं न्यवेदयत्॥८.२१४॥"
  },
  {
    "text": "राजोवाच"
  },
  {
    "text": "प्रिये ! न रोचये दीर्घं कालं क्लेशमुपासितुम् ।\nनात्मायत्तश्च तन्वङ्गि पश्य मे मन्दभाग्यताम्॥८.२१५॥"
  },
  {
    "text": "चण्डालेनाननुज्ञातः प्रवेक्ष्ये ज्वलनं यदि ।\nचण्डालदासतां यास्ये पुनरप्यन्यजन्मनि॥८.२१६॥"
  },
  {
    "text": "नरके च तपिष्यामि कोटकः कृमिभोजनः ।\nवैतरण्यां महापूय-वसासृक्-स्नायुपिच्छिले॥८.२१७॥"
  },
  {
    "text": "असिपत्रवने प्राप्य छेदं प्राप्स्यामि दारुणम् ।\nतापं प्राप्स्यामि वा प्राप्य महारौरवरौरवौ॥८.२१८॥"
  },
  {
    "text": "मग्नस्य दुः खजलधौ पारः प्राणवियोजनम् ।\nएकोऽपि बालको योऽयमासीद्वंशकरः सुतः॥८.२१९॥"
  },
  {
    "text": "मम दैवाम्बुवेगेन मग्नः सोऽपि बलीयसा ।\nकथं प्राणान् विमुञ्चामि परायत्तोऽस्मि दुर्गतः॥८.२२०॥"
  },
  {
    "text": "अथवा नार्तिना क्लिष्टो नरः पापमवेक्षते ।\nतिर्यक्त्वे नास्ति तद्दुः शं नासिपत्रवने तथा॥८.२२१॥"
  },
  {
    "text": "वैतरण्याङ्कुतस्तादृग् यादृशं पुत्रविप्लवे ।\nसोऽहं सुतशिरीरेण दीप्यमाने हुताशने॥८.२२२॥"
  },
  {
    "text": "निपतिष्यामि तन्वङ्गि क्षन्तव्यं कुकृतं मम ।\nअनुज्ञाता च गच्छ त्वं विप्रवेश्म सुछिस्मिते॥८.२२३॥"
  },
  {
    "text": "मम वाक्यञ्च तन्वङ्गि निबोधादृतमानसा ।\nयदि दत्तं यदि हुतं गुरवो यदि तोषिताः॥८.२२४॥"
  },
  {
    "text": "परत्र सङ्गमो भूयात् पुत्रेण सह च त्वया ।\nइह लोके कुतस्त्वेतद् भविष्यति ममेङ्गितम्॥८.२२५॥"
  },
  {
    "text": "त्वया सह मम श्रेयो गमनं पुत्रमार्गणे ।\nयन्मया हसता किञ्चिद्रहस्ये वा शुचिस्मिते॥८.२२६॥"
  },
  {
    "text": "अश्लीलमुक्तं तत् सर्वं क्षन्तव्यं मम याचतः ।\nराजपत्नीति गर्वेण नावज्ञेयः स ते द्विजः ।\nसर्वयत्नेन ते तोष्यः स्वामिदैवतवच्छुभे॥८.२२७॥"
  },
  {
    "text": "राजपत्न्युवाच"
  },
  {
    "text": "अहमप्यत्र राजर्षे दीप्यमाने हुताशने ।\nदुः खभारासहाद्यैव सह यास्यामि वै त्वया॥८.२२८॥"
  },
  {
    "text": "पक्षिण ऊचुः"
  },
  {
    "text": "ततः कृत्वा चितां राजा आरोप्य तनयं स्वकम् ।\nभार्यया सहितश्चासौ बद्धाञ्जलिपुटस्तदा॥८.२२९॥"
  },
  {
    "text": "चिन्तयन् परमात्मानमीशं नारायणं हरिम् ।\nहृत्कोटरगुहासीनं वासुदेवं सुरेश्वरम् ।\nअनादिनिधनं ब्रह्म कृष्णं पीताम्बरं शुभम्॥८.२३०॥"
  },
  {
    "text": "तस्य चिन्तयमानस्य सर्वे देवाः सवासवाः ।\nधर्मं प्रमुखतः कृत्वा समाजग्मुस्त्वरान्विताः॥८.२३१॥"
  },
  {
    "text": "आगत्य सर्वे प्रोचुस्ते भो भो राजन् ! शृणु प्रभो ।\nअयं पितामहः साक्षाद्धर्मश्च भगवान् स्वयम्॥८.२३२॥"
  },
  {
    "text": "साध्याश्च विश्वे मरुतो लोकपालाः सवाहनाः ।\nनागाः सिद्धाः सगन्धर्वा रुद्राश्चैव तथाश्विनौ॥८.२३३॥"
  },
  {
    "text": "एते चान्ये च बहवो विश्वामित्रस्तथैव च ।\nविश्वत्रयेण यो मित्रं कर्तुं न शकितः पुरा॥८.२३४॥"
  },
  {
    "text": "विश्वामित्रस्तु ते मैत्रीमिष्टञ्चाहर्तुमिच्छति ।\nआरुरोह ततः प्राप्तो धर्मः शक्रोऽथ गाधिजः॥८.२३५॥"
  },
  {
    "text": "धर्मि उवाच"
  },
  {
    "text": "मा राजन् ! साहसं कार्षोर्धर्मोऽहं त्वामुपागतः ।\nतितिक्षा-दम-सत्याद्यैः स्वगुणैः परितोषितः॥८.२३६॥"
  },
  {
    "text": "इन्द्र उवाच"
  },
  {
    "text": "हरिश्चन्द्र माहभाग ! प्राप्तः शक्रोऽस्मितेऽन्तिकम् ।\nत्वया सभार्यपुत्रेण जिता लोकाः सनातनाः॥८.२३७॥"
  },
  {
    "text": "आरोह त्रिदिवं राजन् ! भार्यापुत्रसमन्वितः ।\nसुदुष्प्राप्तं नरैरन्यैर्जितमात्मीयकर्मभिः॥८.२३८॥"
  },
  {
    "text": "पक्षिण ऊचुः"
  },
  {
    "text": "ततोऽमृतमयं वर्षमपमृत्युविनाशनम् ।\nइन्द्रः प्रासृजदाकाशाच्चितास्थानगतः प्रभुः॥८.२३९॥"
  },
  {
    "text": "पुष्पवर्षञ्च सुमहद्देवदुन्दुभिनिस्वनम् ।\nततस्ततो वर्तमाने समाजे देवसंकुले॥८.२४०॥"
  },
  {
    "text": "समुत्तस्थौ ततः पुत्रो राज्ञस्तस्य महात्मनः ।\nसुकुमारतनुः सुस्थः प्रसन्नेन्द्रियमानसः॥८.२४१॥"
  },
  {
    "text": "ततो राजा हरिश्चन्द्रः परिष्वज्य सुतं क्षणात् ।\nसभार्यः स श्रिया युक्तो दिव्यमाल्याम्बरान्वितः॥८.२४२॥"
  },
  {
    "text": "सुस्थः सम्पूर्णहृदयो मुदा परमया युतः ।\nबभूव तत्क्षणादिन्द्रो भूयश्चैनमभाषत॥८.२४३॥"
  },
  {
    "text": "सभार्यस्त्वं सपुत्रश्च प्राप्स्यसे सद्गतिं पराम् ।\nसमारोह माहभाग निजानां कर्मणां फलैः॥८.२४४॥"
  },
  {
    "text": "हरिश्चन्द्र उवाच"
  },
  {
    "text": "देवराजाननुज्ञातः स्वामिना श्वपचेन वै ।\nअगत्वा निष्कृतिं तस्य नारोक्ष्येऽहं सुरालयम्॥८.२४५॥"
  },
  {
    "text": "धर्म उवाच"
  },
  {
    "text": "तवैनं भाविनं क्लेशमवगम्यात्ममायया ।\nआत्मा श्वपाकतां नीतो दर्शितं तच्च चापलम्॥८.२४६॥"
  },
  {
    "text": "इन्द्र उवाच"
  },
  {
    "text": "प्रार्थ्यते यत् परं स्थानं समस्तैर्मनुजैर्भुवि ।\nतदारोह हरिश्चन्द्र स्थानं पुण्यकृतां नृणाम्॥८.२४७॥"
  },
  {
    "text": "हरिश्चन्द्र उवाच"
  },
  {
    "text": "देवाराज ! नमस्तुभ्यं वाक्यञ्चैतन्निबोध मे ।\nप्रसादसुमुखं यत् त्वां ब्रवीमि प्रश्रयान्वितः॥८.२४८॥"
  },
  {
    "text": "मच्छोकमग्नमनसः कोशलानगरे जनाः ।\nतिष्ठन्ति तानपोह्याद्य कथं यास्याम्यहं दिवम्॥८.२४९॥"
  },
  {
    "text": "ब्रह्महत्या गुरोर्घातो गोवधः स्त्रीवधस्तथा ।\nतुल्यमेभिर्महापापं भक्तत्यागेऽप्युदाहृतम्॥८.२५०॥"
  },
  {
    "text": "भजन्तं भक्तमत्याज्यमदुष्टं त्यजतः सुखम् ।\nनेह नामुत्र पश्यामि तस्माच्छक्र ! दिवं व्रज॥८.२५१॥"
  },
  {
    "text": "यदि ते सहिताः स्वर्गं मया यान्ति सुरेश्वर ।\nततोऽहमपि यास्यामि नरकं वापि तैः सह॥८.२५२॥"
  },
  {
    "text": "इन्द्र उवाच"
  },
  {
    "text": "बहूनि पुण्यपापानि तेषां भिन्नानि वै पृथक् ।\nकथं सङ्घातभोग्यं त्वं भूयः स्वर्गमवाप्स्यसि॥८.२५३॥"
  },
  {
    "text": "हरिश्चन्द्र उवाच"
  },
  {
    "text": "शक्र भुङ्क्ते नृपो राज्यं प्रभावेण कुटुम्बिनाम् ।\nयजते च महायज्ञैः कर्म पौर्तं करोति च॥८.२५४॥"
  },
  {
    "text": "तच्च तेषां प्रभावेण मया सर्वमनुष्ठितम् ।\nउपकर्तॄन् न सन्त्यक्ष्ये तानहं स्वर्गलिप्सया॥८.२५५॥"
  },
  {
    "text": "तस्माद्यन्मम देवेश किञ्चिदस्ति सुचेष्टितम् ।\nदत्तमिष्टमथो जप्तं सामान्यं तैस्तदस्तु नः॥८.२५६॥"
  },
  {
    "text": "बहुकालोपभोग्यं हि फलं यन्मम कर्मणः ।\nतदस्तु दिनमप्येकं तैः समं त्वत्प्रसादतः॥८.२५७॥"
  },
  {
    "text": "पक्षिण ऊचुः"
  },
  {
    "text": "एवं भविष्यतीत्युक्त्वा शक्रस्त्रिभुवनेश्वरः ।\nप्रसन्नचेता धर्मश्च विश्वामित्रश्च गाधिजः॥८.२५८॥"
  },
  {
    "text": "विमानकोटिसम्बद्धं स्वर्गलोकान्महीतलम् ।\nगत्वायोध्याजनं प्राह दिवमारुह्यतामिति॥८.२५९॥"
  },
  {
    "text": "तदिन्द्रस्य वचः श्रुत्वा प्रीत्या तस्य च भूपतेः ।\nआनीय रोहिताश्चञ्च विश्वामित्रो महातपाः॥८.२६०॥"
  },
  {
    "text": "अयोध्याख्ये पुरे रम्ये सोऽभ्यसिञ्चन्नृपात्मजम् ।\nदेवैश्च मुनिभिः सिद्धैरभिषिच्य नराधिपम्॥८.२६१॥"
  },
  {
    "text": "राज्ञा सह तदा सर्वे हृष्टपुष्टसुहृज्जनाः ।\nसपुत्रभृत्यदारास्ते दिवमारुरुहुर्जनाः॥८.२६२॥"
  },
  {
    "text": "पदे पदे विमानात् ते विमानमगमन् नराः ।\nतदा सम्भूतहर्षोऽसौ हरिश्चन्द्रश्च पार्थिवः॥८.२६३॥"
  },
  {
    "text": "सम्प्राप्य भूतिमतुलां विमानैः स महीपतिः ।\nआसाञ्चक्रे पुराकारे वप्रप्राकारसंवृते॥८.२६४॥"
  },
  {
    "text": "ततस्तस्यर्धिमालोक्य श्लोकं तत्रोशना जगौ ।\nदैत्याचार्यो महाभागः सर्वशास्त्रार्थतत्त्ववित्॥८.२६५॥"
  },
  {
    "text": "शुक्र उवाच"
  },
  {
    "text": "हरिश्चन्द्रसमो राजा न भूतो न भविष्यति ।\nयः शृणोति स्वदुः खार्तः स सुखं महदाप्नुयात्॥८.२६६॥"
  },
  {
    "text": "स्वर्गार्थोप्राप्नुयात् स्वर्गं पुत्रार्थो पुत्रमाप्नुयात् ।\nभार्यार्थो प्राप्नुयाद्भार्यां राज्यार्थो राज्यमाप्नुयात्॥८.२६७॥"
  },
  {
    "text": "अहो तितिक्षामाहात्म्यमहो दानफलं महत् ।\nयदागतो हरिश्चन्द्रः पुरीञ्चेन्द्रत्वमाप्तवान्॥८.२६८॥"
  },
  {
    "text": "पक्षिण ऊचुः"
  },
  {
    "text": "एतत् ते सर्वमाख्यातं हरिश्चन्द्रविचेष्टितम् ।\nअतः परं कथाशेषः श्रूयतां मुनिसत्तम॥८.२६९॥"
  },
  {
    "text": "विपाको राजसूयस्य पृथिवीक्षयकारणम् ।\nतद्विपाकनिमित्तञ्च युद्धमाडिबकं महत्॥८.२७०॥"
  },
  {
    "text": "इति श्रीमार्कण्डेयपुराणे हरिश्चन्द्रोपाख्यानं नामाष्टमोऽध्यायः"
  },
  {
    "text": "9(9)\nनवमोऽध्यायः"
  },
  {
    "text": "पक्षिण ऊचुः"
  },
  {
    "text": "राज्यच्युते हरिश्चन्द्रे गते च त्रिदशालयम् ।\nनिश्चक्राम महातेजा जलवासात् पुरोहितः॥९.१॥"
  },
  {
    "text": "वशिष्ठो द्वादशाब्दान्ते गङ्गापर्युषितो मुनिः ।\nशुश्राव च समस्तन्तु विश्वामित्रविचेष्चितम्॥९.२॥"
  },
  {
    "text": "हरिश्चन्द्रस्य नाशञ्च राज्ञश्चोदारकर्मणः ।\nचण्डालसम्प्रयोगञ्च भार्यातनयविक्रयम्॥९.३॥"
  },
  {
    "text": "स श्रुत्वा सुमाहभागः प्रीतिमानवनीपतौ ।\nचकार कोपं तेजस्वी विश्वामित्रमृषिं प्रति॥९.४॥"
  },
  {
    "text": "वशिष्ठ उवाच"
  },
  {
    "text": "मम पुत्रशतं तेन विश्वामित्रेण घातितम् ।\nतत्रापि नाभवत् क्रोधस्तादृशो यादृशोऽद्य मे॥९.५॥"
  },
  {
    "text": "श्रुत्वा नराधिपमिमं स्वराज्यादवरीपितम् ।\nमहात्मानं महाभागं देवब्राह्मणपूजकम्॥९.६॥"
  },
  {
    "text": "यस्मात् स सत्यवाक् शान्तः शत्रावपि विमत्सरः ।\nअनागाश्चैव धर्मात्मा अप्रमत्तो मदाश्रयः॥९.७॥"
  },
  {
    "text": "सपत्नीभृत्यपुत्रस्तु प्रापितोऽन्त्यां दशां नृपः ।\nस राज्याच्च्यावितोऽनेन बहुशश्च खिलीकृतः॥९.८॥"
  },
  {
    "text": "तस्माद् दुरात्मा ब्रह्मद्विट् प्राज्ञानामवरोपितः ।\nमच्छापोपहतो मूढः स बकत्वमवाप्स्यति॥९.९॥"
  },
  {
    "text": "पक्षिण ऊचुः"
  },
  {
    "text": "श्रुत्वा शापं महातेजा विश्वामित्रोऽपि कौशिकः ।\nत्वमप्याडिर्भवस्तेवति प्रतिशापमयच्छत॥९.१०॥"
  },
  {
    "text": "अन्योऽन्यशापात् तौ प्राप्तौ तिर्यक्त्वं परमद्युती ।\nवशिष्ठः स महातेजा विश्वामित्रश्च कौशिकः॥९.११॥"
  },
  {
    "text": "अन्यजातिसमायोगं गतावप्यमितौजसौ ।\nयुयुधातेऽतिसंरब्धौ महाबलपराक्रमौ॥९.१२॥"
  },
  {
    "text": "योजनानां सहस्रे द्वे प्रमाणेनाडिरुच्छ्रितः ।\nयन्नवत्यधिकं ब्रह्मन् ! सहस्रत्रितयं बकः॥९.१३॥"
  },
  {
    "text": "तौ तु पक्षप्रहाराभ्यामन्योन्यस्योरुविक्रमौ ।\nप्रहरन्तौ भयं तीव्रं प्रजानाञ्चक्रतुस्तदा॥९.१४॥"
  },
  {
    "text": "विधूय पक्षाणि बको रक्तोद्वृत्ताक्षिराहनत् ।\nआडिं सोऽप्युन्नतग्रीवो बकं पद्भ्यामताडयत्॥९.१५॥"
  },
  {
    "text": "तयोः पक्षानिलापास्ताः प्रपेतुर्गिरयो भुवि ।\nगिरिप्रपाताभिहता चकम्पे च वसुन्धरा॥९.१६॥"
  },
  {
    "text": "क्ष्मा कम्पमाना जलधीनुद्वृत्ताम्बूंश्चकार च ।\nननाम चैकपार्श्वेन पातालगमनोन्मुखी॥९.१७॥"
  },
  {
    "text": "केचिदिगरिनिपातेन केचिदम्भोधिवारिणा ।\nकेचिन्महीसञ्चलनात् प्रययुः प्राणिनः क्षयम्॥९.१८॥"
  },
  {
    "text": "इति सर्वं परित्रस्तं हाहाभूतमचेतनम् ।\nजगदासीत् सुसम्भ्रान्तं पर्यस्तक्षितिमण्डलम्॥९.१९॥"
  },
  {
    "text": "हा वत्स ! हा कान्त ! शिशो ! प्रयाह्येषोऽस्मि संस्थितः ।\nहा प्रिये ! कान्त ! शैलोऽयं पतत्याशु पलायताम्॥९.२०॥"
  },
  {
    "text": "इत्याकुलीकृते लोके संत्रासविमुखे तदा ।\nसुरैः परिवृतः सर्वैराजगाम पितामहः॥९.२१॥"
  },
  {
    "text": "प्रत्युवाच च विश्वेशास्तावुभावतिकोपितौ ।\nयुद्धं वा विरमत्वेतल्लोकाः स्वास्थ्यं व्रजन्तु च॥९.२२॥"
  },
  {
    "text": "शृण्वन्तावपि तौ वाक्यं ब्रह्मणोऽव्यक्तजन्मनः ।\nकोपामर्षसमाविष्टो युयुधाते न तस्थतुः॥९.२३॥"
  },
  {
    "text": "ततः पितामहो देवस्तं दृष्ट्वा लोकसंक्षयम् ।\nतयोश्च हितमन्विच्छन् तिर्यग्भावमपानुदत्॥९.२४॥"
  },
  {
    "text": "ततस्तौ पूर्वदेहस्थौ प्राह देवः प्रजापतिः ।\nव्युदस्ते तामसे भावे वशिष्ठ०-कौशिकर्षभौ॥९.२५॥"
  },
  {
    "text": "जहि वत्स वशिष्ठ त्वं त्वञ्च कौशिक सत्तम ।\nतामसं भावमाश्रित्य ईदृग्युद्धं चिकीर्षितम्॥९.२६॥"
  },
  {
    "text": "राजसूयविपाकोऽयं हरिश्चन्द्रस्य भूपतेः ।\nयुवयोर्विग्रहश्चायं पृथिवीक्षयकारकः॥९.२७॥"
  },
  {
    "text": "न चापि कौशिकश्रेष्ठस्तस्य राज्ञोऽपरध्यते ।\nस्वर्गप्राप्तिकरो ब्रह्मन्नपकारपदे स्थितः॥९.२८॥"
  },
  {
    "text": "तपो विघ्नस्य कर्तारौ कामक्रोधवशं गतौ ।\nपरित्यजत भद्रं वो ब्रह्म हि प्रचुरं बलम्॥९.२९॥"
  },
  {
    "text": "एवमुक्तौ ततस्तेन लज्जितौ तावुभावपि ।\nक्षमयामासतुः प्रीत्या परिष्वज्य परस्परम्॥९.३०॥"
  },
  {
    "text": "ततः सुरैर्वन्द्यमानो ब्रह्मा लोकं निजं ययौ ।\nवशिष्ठोऽप्यात्मनः स्थानं कौशिकोऽपि स्वामाश्रयम्॥९.३१॥"
  },
  {
    "text": "एतदाडिबकं युद्धं हरिश्चन्द्रकथां तथा ।\nकथयिष्यन्ति ये मर्त्याः सम्यक् श्रोष्यन्ति चैव ये॥९.३२॥"
  },
  {
    "text": "तेषां पापापनोदन्तु श्रुतं ह्येव करिष्यति ।\nन चैव विघ्नकार्याणि भविष्यन्ति कदाचन॥९.३३॥"
  },
  {
    "text": "इति श्रीमार्कण्डेयपुराणे आडि-बकयुद्धवर्णनं नाम नवमोऽध्यायः"
  },
  {
    "text": "10(10)\nदशमोऽध्यायः"
  },
  {
    "text": "जैमिनिरुवाच"
  },
  {
    "text": "संशयं द्विजशार्दूलाः प्रब्रूत मम पृच्छतः ।\nआविर्भाव-तिरोभावौ भूतानां यत्र संस्थितौ॥१०.१॥"
  },
  {
    "text": "कथं सञ्जायते जन्तुः कथं वा सविवर्धते ।\nकथं वोदरमध्यस्थस्तिष्ठत्यङ्गनिपीडितः॥१०.२॥"
  },
  {
    "text": "निष्क्रान्तिमुदरात् प्राप्य कथं वा वृद्धिमृच्छति ।\nउत्क्रान्तिकाले च कथञ्चिद्भावेन वियुज्यते॥१०.३॥"
  },
  {
    "text": "कृत्स्नो मृतस्तथाश्नाति उभे सुकृत-दुष्कृते ।\nकथं ते च तथा तस्य फलं सम्पादयन्त्युत॥१०.४॥"
  },
  {
    "text": "कथं न जीर्यते तत्र पिण्डीकृत इवाशये ।\nस्त्रीकोष्ठे यत्र जीर्यन्ते भुक्तानि सुगुरूण्यपि ।\nभक्ष्याणि यत्र नो जन्तुर्जोर्यते कथमल्पकः॥१०.५॥"
  },
  {
    "text": "एतन्मे ब्रूत सकलं सन्देहोक्तिविवर्जितम् ।\nतदेतत् परम गुह्यं यत्र मुह्यन्ति जन्तवः॥१०.६॥"
  },
  {
    "text": "पक्षिण ऊचुः"
  },
  {
    "text": "प्रश्नभारोऽयमतुलस्त्वयास्मासु निवेशितः ।\nदुर्भाव्यः सर्वभूतानां भावाभावसमाश्रितः॥१०.७॥"
  },
  {
    "text": "तं शृणुष्व महाभाग यथा प्राह पितुः पुरा ।\nपुत्रः परमधर्मात्मा सुमतिर्नाम नामतः॥१०.८॥"
  },
  {
    "text": "ब्राह्मणो भार्गवः कश्चित् सुतमाह महामतिः ।\nकृतोपनयनं शान्तं सुमतिं जडरूपिणम्॥१०.९॥"
  },
  {
    "text": "वेदानधीष्व सुमते ! यथानुक्रममादितः ।\nगुरुशुश्रूषणे व्यग्रो भैक्षान्नकृतभोजनः॥१०.१०॥"
  },
  {
    "text": "ततो गार्हस्थ्यमास्थाय चेष्ट्वा यज्ञाननुत्तमान् ।\nइष्टमुत्पादयापत्यमाश्रयेथा वनं ततः॥१०.११॥"
  },
  {
    "text": "वनस्थश्च ततो वत्स परिव्राड् निष्परिग्रहः ।\nएवमाप्स्यसि तद्ब्रह्म यत्र गत्वा न शोचसि॥१०.१२॥"
  },
  {
    "text": "पक्षिण ऊचुः"
  },
  {
    "text": "इत्येवमुक्तो बहुशो जडत्वान्नाह किञ्चन ।\nपितापि तं सुबहुशः प्राह प्रीत्या पुनः पुनः॥१०.१३॥"
  },
  {
    "text": "इति पित्रा सुतस्नेहात् प्रलोभि मधुराक्षरम् ।\nस चोद्यमानो बहुशः प्रहस्येदमथाब्रवीत्॥१०.१४॥"
  },
  {
    "text": "तातैतद्बहुशोऽभ्यस्तं यत् त्वयाद्योपदिश्यते ।\nतथैवान्यानि शास्त्राणि शिल्पानि विविधानि च॥१०.१५॥"
  },
  {
    "text": "जन्मनामयुतं साग्रं मम स्मृतिपथं गतम् ।\nनिर्वेदाः परितोषाश्च क्षयवृद्ध्युदये गताः॥१०.१६॥"
  },
  {
    "text": "शत्रुमित्रकलत्राणां वियोगाः सङ्गमास्तथा ।\nमातरो विवधा दृष्टाः पितरो विवधास्तथा॥१०.१७॥"
  },
  {
    "text": "अनुभूतानि सौख्यनि दुः खानि च सहस्रशः ।\nबान्धवा बहवः प्राप्ताः पितरश्च पृथग्विधाः॥१०.१८॥"
  },
  {
    "text": "विण्मूत्रपिच्छिले स्त्रीणां तथा कोष्ठे मयोषितम् ।\nपीडाश्च सुभृशं प्राप्ता रोगाणाञ्च सहस्रशः॥१०.१९॥"
  },
  {
    "text": "गर्भदुः खान्यनेकानि बालत्वे यौवने तथा ।\nवृद्धतायां तथाप्तानि तानि सर्वाणि संस्मरे॥१०.२०॥"
  },
  {
    "text": "ब्राह्मण-क्षत्रिय-विशां शूद्राणाञ्चापि योनिषु ।\nपुनश्च पुशुकीटानां मृगाणामथ पक्षिणाम्॥१०.२१॥"
  },
  {
    "text": "तथैव राजभृत्यानां राज्ञाञ्चाहवशालिनाम् ।\nसमुत्पन्नोऽस्मि गेहेषु तथैव तव वेश्मनि॥१०.२२॥"
  },
  {
    "text": "भृत्यतां दासताञ्चैव गतोऽस्मि बहुशो नृणाम् ।\nस्वामित्वमीश्वरत्वं च दरिद्रत्वं तथा गतः॥१०.२३॥"
  },
  {
    "text": "हतं मया हतश्चान्यैर्हतं मे घातितं तथा ।\nदत्तं ममान्यैरन्येभ्यो मया दत्तमनेकशाः॥१०.२४॥"
  },
  {
    "text": "पितृ-मातृ-सुहृद्-भ्रातृ-कलत्रादिकृतेन च ।\nतुष्टोऽसकृत् तथा दैन्यमश्रुधौताननो गतः॥१०.२५॥"
  },
  {
    "text": "एवं संसारचक्रेऽस्मिन् भ्रमता तात सङ्कटे ।\nज्ञानमेतन्मया प्राप्तं मोक्षसम्प्राप्तिकारकम्॥१०.२६॥"
  },
  {
    "text": "विज्ञाते यत्र सर्वोऽयमृग्यजुः सामसंज्ञितः ।\nक्रियाकलापो विगुणो न सम्यक् प्रतिभाति मे॥१०.२७॥"
  },
  {
    "text": "तस्मादुत्पन्नबोधस्य वेदैः किं मे प्रयोजनम् ।\nगुरुविज्ञानतृप्तस्य निरीहस्य सदात्मनः॥१०.२८॥"
  },
  {
    "text": "षट् प्रकारक्रिया-दुःख-सुख-हर्ष-रसैश्च यत् ।\nगुणैश्च वर्जितं ब्रह्म तत् प्राप्स्यामि परं पदम्॥१०.२९॥"
  },
  {
    "text": "रस-हर्ष-भयोद्वेग-क्रोधामर्ष-जरातुराम् ।\nविज्ञातां स्वमृगग्राहिसंघपाशशताकुलम्॥१०.३०॥"
  },
  {
    "text": "तस्माद्यास्याम्यहं तात त्यक्त्वेमां दुः खसन्ततिम् ।\nत्रयीधर्ममधर्माढ्यं किं पापफलसन्निभम्॥१०.३१॥"
  },
  {
    "text": "पक्षिण ऊचुः"
  },
  {
    "text": "तस्य तद्वचनं श्रुत्वा हर्षविस्मयगद्गदम् ।\nपिता प्राह महाभागः स्वसुतं हृष्टमानसः॥१०.३२॥"
  },
  {
    "text": "पितोवाच"
  },
  {
    "text": "किमेतद्वदसे वत्स कुतस्ते ज्ञानसम्भवः ।\nकेन ते जडता पूर्वमिदानीञ्च प्रबुद्धता॥१०.३३॥"
  },
  {
    "text": "किन्नु शापविकारोऽयं मुनिदेवकृतस्तव ।\nयत्ते ज्ञानं तिरोभूतमाविर्भावमुपागतम्॥१०.३४॥"
  },
  {
    "text": "पुत्र उवाच"
  },
  {
    "text": "शृणु तात ! यथा वृत्तं ममेदं सुख-दुःखदम् ।\nयश्चाहमासमन्यस्मिन् जन्मन्यस्मत्परन्तु यत्॥१०.३५॥"
  },
  {
    "text": "अहमासं पुरा विप्रो न्यस्तात्मा परमात्मनि ।\nआत्मविद्याविचारेषु परां निष्ठामुपागतः॥१०.३६॥"
  },
  {
    "text": "सततं योगयुक्तस्य सतताभ्याससङ्गमात् ।\nसत्संयोगात् स्वस्वभावाद्विचारविधिशोधनात्॥१०.३७॥"
  },
  {
    "text": "तस्मिन्नवे परा प्रीतिर्ममासीद् युञ्जतः सदा ।\nआचार्यताञ्च सम्प्राप्तः शिष्यसन्देहहृत्तमः॥१०.३८॥"
  },
  {
    "text": "ततः कालेन महता ऐकान्तिकमुपगतः ।\nअज्ञानाकृष्टसद्भावो विपन्नश्च प्रमादतः॥१०.३९॥"
  },
  {
    "text": "उत्क्रान्तिकालादारभ्य स्मृतिलोपो न मेऽभवत् ।\nयावदब्दं गतं चैव जन्मनां स्मृतिमागतम्॥१०.४०॥"
  },
  {
    "text": "पूर्वाभ्यासेन तेनैव सोऽहं तात ! जितेन्द्रियः ।\nयतिष्यामि तथा कर्तुं न भविष्ये यथा पुनः॥१०.४१॥"
  },
  {
    "text": "ज्ञानदानफलं ह्येतद्यज्जातिस्मरणं मम ।\nन ह्येतत् प्राप्यते तात त्रयीधर्माश्रितैर्नरैः॥१०.४२॥"
  },
  {
    "text": "सोऽहं पूर्वाश्रमादेव निष्ठाधर्ममुपाश्रितः ।\nएकान्तित्वमुपागम्य यतिष्याम्यात्ममोक्षणे॥१०.४३॥"
  },
  {
    "text": "तद्ब्रूहि त्वं महाभाग ! यत् ते संशयिकं हृदि ।\nएतावतापि ते प्रीतिमुत्पाद्यानृण्यमाप्नुयाम्॥१०.४४॥"
  },
  {
    "text": "पक्षिण ऊचुः"
  },
  {
    "text": "पिता प्राह ततः पुत्रं श्रद्दधत् तस्य तद्वचः ।\nभवता यद्वयं पृष्टाः संसारग्रहणाश्रयम्॥१०.४५॥"
  },
  {
    "text": "पुत्र उवाच"
  },
  {
    "text": "शृणु तात ! यथा तत्त्वमनुभूतं मयासकृत् ।\nसंसारचक्रमजरं स्थितिर्यस्य न विद्यते॥१०.४६॥"
  },
  {
    "text": "सोऽहं वदामि ते सर्वं तवैवानुज्ञया पितः ।\nउत्क्रान्तिकालादारभ्य यथा नान्यो वदिष्यति॥१०.४७॥"
  },
  {
    "text": "ऊष्मा प्रकुपितः काये तीव्रवायुसमीरितः ।\nभिनत्ति मर्मस्थानानि दीप्यमानो निरिन्धनः॥१०.४८॥"
  },
  {
    "text": "उदानो नाम पवनस्ततश्चोर्ध्वं प्रवर्तते ।\nभुक्तानामम्बुभक्ष्याणामधोगतिनिरोधकृत्॥१०.४९॥"
  },
  {
    "text": "ततो येनाम्बुदानानि कृतान्यन्नरसास्तथा ।\nदत्ताः स तस्य आह्लादमापदि प्रतिपद्यते॥१०.५०॥"
  },
  {
    "text": "अन्नानि येन दत्तानि श्रद्धापूतेन चेतसा ।\nसोऽपि तृप्तिमवाप्नोति विनाप्यन्नेन वै तदा॥१०.५१॥"
  },
  {
    "text": "येनानृतानि नोक्तानि प्रीतिभेदः कृतो न च ।\nआस्तिकः श्रद्दधानश्च स सुखं मृत्युमृच्छति॥१०.५२॥"
  },
  {
    "text": "देवब्राह्मणपूजायां ये रता नानसूयवः ।\nशुक्ला वदान्या ह्रीमन्तस्ते नराः सुखमृत्यवः॥१०.५३॥"
  },
  {
    "text": "यो न कामान्न संरम्भान्न द्वेषाद्धर्ममुत्सृजेत् ।\nयथोक्तकारी सोम्यश्च स सुखं मृत्युमृच्छति॥१०.५४॥"
  },
  {
    "text": "अवारिदायिनो दाहं क्षुधाञ्चानन्नदायिनः ।\nप्राप्नुवन्ति नराः काले तस्मिन् मृत्यावुपस्थिते॥१०.५५॥"
  },
  {
    "text": "शीतं जयन्तीन्धनदास्तापं चन्दनदायिनः ।\nप्राणघ्नीं वेदनां कष्टां ये चानुद्वेगकारिणः॥१०.५६॥"
  },
  {
    "text": "मोहाज्ञानप्रदातारः प्राप्नुवन्ति महद्भयम् ।\nवेदनाभिरुदग्राभिः प्रपीड्यन्तेऽधमा नराः॥१०.५७॥"
  },
  {
    "text": "कूटसाक्षी मृषावादी यश्चासदनुशास्ति वै ।\nते मोहमृत्यवः सर्वे तथा वेदविनिन्दकाः॥१०.५८॥"
  },
  {
    "text": "विभीषणाः पूतिगन्धाः कूटमुद्गरपाणयः ।\nआगच्छन्ति दुरात्मानो यमस्य पुरुषास्तदा॥१०.५९॥"
  },
  {
    "text": "प्राप्तेषु दृक्पथं तेषु जायते तस्य वेपथुः ।\nक्रान्दत्यविरतं सोऽथ भ्रातृ-मातृसुतानथ॥१०.६०॥"
  },
  {
    "text": "सास्य वागस्फुटा तात एकवर्णा विभाव्यते ।\nदृष्टिश्च भ्राम्यते त्रासाच्छ्वासाच्छुष्यत्यथाननम्॥१०.६१॥"
  },
  {
    "text": "ऊर्ध्वश्वासान्वितः सोऽथ दृष्टिभङ्गसमन्वितः ।\nततः स वेदनाविष्टस्तच्छरीरं विमुञ्चति॥१०.६२॥"
  },
  {
    "text": "वाय्वग्रसारी तद्रूपं देहमन्यत् प्रपद्यते ।\nतत्कर्मजं यातनार्थं न मातृ-पितृसम्भवम् ।\nतत्प्रमाणवयोऽवस्था-संस्थानैः प्राग्भवं यथा॥१०.६३॥"
  },
  {
    "text": "ततो दूतो यमस्याशु पाशैर्बध्नाति दारुणैः ।\nदण्डप्रहारसम्भ्रान्तं कर्षते दक्षिणां दिशम्॥१०.६४॥"
  },
  {
    "text": "कुश-कण्टक-वलमीक-शङ्कु-पाषाणकर्कशे ।\nतथा प्रदीप्तज्वलने क्वचिच्छृभ्रशतोत्कटे॥१०.६५॥"
  },
  {
    "text": "प्रदीप्तादित्यतप्ते च दह्यमाने तदंशुभिः ।\nकृष्यते यमदूतैश्चाशिवसन्नादभीषणैः॥१०.६६॥"
  },
  {
    "text": "विकृष्यमाणस्तैर्घोरैर्भक्ष्यमाणः शिवाशतैः ।\nप्रयाति दारुणे मार्गे पापकर्मा यमक्षयम्॥१०.६७॥"
  },
  {
    "text": "छत्रोपानत्प्रदातारो ये च वस्त्रप्रदा नराः ।\nये यान्ति मनुजा मार्गं तं सुखेन तथान्नदाः॥१०.६८॥"
  },
  {
    "text": "एवं क्लेशाननुभवन्नवशः पापपीडितः ।\nनीयते द्वादशाहेन धर्मराजपुरं नरः॥१०.६९॥"
  },
  {
    "text": "कलेवरे दह्यमाने महान्तं दाहमृच्छति ।\nताड्यमाने तथैवार्ति छिद्यमाने च दारुणाम्॥१०.७०॥"
  },
  {
    "text": "क्लिद्यमाने चिरतरं जन्तुर्दुःखमवाप्नुते ।\nस्वेन कर्मविपाकेन देहान्तरगतोऽपि सन्॥१०.७१॥"
  },
  {
    "text": "तत्र यद्वान्धवास्तोयं प्रयच्छन्ति तिलैः सह ।\nयच्च पिण्डं प्रयच्छन्ति नीयमानस्तदश्नुते॥१०.७२॥"
  },
  {
    "text": "तैलाभ्यङ्गो बान्धवानामङ्गसंवाहनञ्च यत् ।\nतेन चाप्याय्यते जन्तुर्यच्चाश्नन्ति सबान्धवाः॥१०.७३॥"
  },
  {
    "text": "भूमौ स्वपद्भिर्नात्यन्तं क्लेशमाप्नोति बान्धवैः ।\nदानं ददद्भिश्च तथा जन्तुराप्याय्यते मृतः॥१०.७४॥"
  },
  {
    "text": "नीयमानः स्वकं गेहं द्वादशाहं स पश्यति ।\nउपभुङ्क्ते तथा दत्तं तोयपिण्डादिकं भुवि॥१०.७५॥"
  },
  {
    "text": "द्वादशाहात् परं घोरमायसं भीषणाकृतिम् ।\nयाम्यं पश्यत्यथो जन्तुः कृष्यमाणः पुरं ततः॥१०.७६॥"
  },
  {
    "text": "गतमात्रोऽतिरक्ताक्षं भिन्नाञ्जनचयप्रभम् ।\nमृत्युकालान्तकादीनां मध्ये पश्यति वै यमम्॥१०.७७॥"
  },
  {
    "text": "दंष्ट्राकरालवदनं भ्रकुटीदारुणाकृतिम् ।\nविरूपैर्भोषणैर्वक्त्रैर्वृतं व्याधिशतैः प्रभुम्॥१०.७८॥"
  },
  {
    "text": "दण्डासक्तं महाबाहुं पाशहस्तं सुभैरवम् ।\nतन्निर्दिष्टां ततो याति गतिं जन्तुः शुभाशुभाम्॥१०.७९॥"
  },
  {
    "text": "रौरवे कूटसाक्षी तु याति यश्चानृतो नरः ।\nतस्य स्वरूपं गदतो रौरवस्य निशामय॥१०.८०॥"
  },
  {
    "text": "योजनानां सहस्रे द्वे रौरवो हि प्रमाणतः ।\nजानुमात्रप्रमाणश्च ततः श्वभ्रः सुदुस्तरः॥१०.८१॥"
  },
  {
    "text": "तत्राङ्गारचयोपेतं कृतञ्च धरणीसमम् ।\nजाज्वल्यमानस्तीव्रेण तापिताङ्गारभूमिना॥१०.८२॥"
  },
  {
    "text": "तन्मध्ये पापकर्माणं विमुञ्चन्ति यमानुगाः ।\nस दह्यमानस्तीव्रेण वह्निना तत्र धावति॥१०.८३॥"
  },
  {
    "text": "पदे पदे च पादोऽस्य शीर्यते जीर्यते पुनः ।\nअहोरात्रेणोद्धरणं पादन्यासं च गच्छति॥१०.८४॥"
  },
  {
    "text": "एवं सहस्रमुत्तीर्णो योजनानां विमुच्यते ।\nततोऽन्यं पापशुद्ध्यर्थं तादृङ्निरयमृच्छति॥१०.८५॥"
  },
  {
    "text": "ततः सर्वेषु निस्तीर्णः पापी तिर्यकत्वमश्नुते ।\nकृमि-कीट-पतङ्गेषु श्वापदे मशकादिषु॥१०.८६॥"
  },
  {
    "text": "गत्वा गजद्रुमाद्येषु गोष्वश्वेषु तथैव च ।\nअन्यासु चैव पापासु दुः खदासु च योनिषु॥१०.८७॥"
  },
  {
    "text": "मानुषं प्राप्य कुब्जो वा कुत्सितो वामनोऽपि वा ।\nचण्डालपुक्कसाद्यासु नरो योनिषु जायते॥१०.८८॥"
  },
  {
    "text": "अवशिष्टेन पापेन पुण्येन च समन्वितः ।\nततश्चारोहणीं जातिं शूद्र-वैश्य-नृपादिकाम्॥१०.८९॥"
  },
  {
    "text": "विप्रदेवेन्द्रतां चापि कदाचिदवरोहणीम् ।\nएवन्तु पापकर्माणे नरकेषु पतन्त्यधः॥१०.९०॥"
  },
  {
    "text": "यथा पुण्यकृतो यान्ति तन्मे निगतदः शृणु ।\nते यमेन विनिर्दिष्टां यान्ति पुण्यां गतिं नराः॥१०.९१॥"
  },
  {
    "text": "प्रगीतगन्धर्वगणाः प्रवृत्ताप्सरसाङ्गणाः ।\nहारनूपुरमादुर्य-शोभितान्युत्तमानि च॥१०.९२॥"
  },
  {
    "text": "प्रयान्त्याशु विमानानि नानादिव्यस्त्रगुज्ज्वलाः ।\nतस्माच्च प्रच्युता राज्ञामन्येषां च महात्मनाम्॥१०.९३॥"
  },
  {
    "text": "जायन्ते च कुले तत्र सद्वृत्तपरिपालकाः ।\nभोगान् सम्प्राप्नुवन्त्युग्रांस्ततो यान्त्यूर्ध्वमन्यथा॥१०.९४॥"
  },
  {
    "text": "अवरोहणीं च सम्प्राप्य पूर्ववद्यान्ति मानवाः ।\nएतत् ते सर्वमाख्यातं यथा जन्तुर्विपद्यते ।\nअतः शृणुष्व विप्रर्षे यथा गर्भं प्रपद्यते॥१०.९५॥"
  },
  {
    "text": "इति श्रीमार्कण्डेयपुराणे पितापुत्रसंवादो नाम दशमोऽध्यायः\nसञ्चरणावलिः"
  }
]
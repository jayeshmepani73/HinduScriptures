[
  {
    "text": "प्रथमोऽध्यायः"
  },
  {
    "text": "आरम्भमङ्गलम्"
  },
  {
    "text": "यद्योगिभिर्भवभयार्तिविनाशयोग्यम्\nआसाद्य वन्दितमतीव विवक्तचित्तैः ।\nतद्वः पुनातु हरिपादसरोजयुग्मम्\nअविर्भवत्क्रमविलङ्घितभूर्भुवः स्वः॥मंगल१॥"
  },
  {
    "text": "पायात् स वः सकलकल्मषभेददक्षः\nक्षीरोदकुक्षिफणिभोगनिविष्टमूर्तिः ।\nश्वासावधूतसलिलोत्कणिकाकरालः\nसिन्धुः प्रनृत्यमिव यस्य करोति सङ्गात्॥मंगल२॥"
  },
  {
    "text": "नारायणं समस्कृत्य नरं चैव नरोत्तमम् ।\nदेवीं सरस्वतीं व्यासं ततो जयमुदीरयेत्॥मंगल३॥"
  },
  {
    "text": "तपः स्वाध्यायनिरतं मार्कण्डेयं महामुनिम् ।\nव्यासशिष्यो महातेजा जैमिनिः पर्यपृच्छत॥१.१॥"
  },
  {
    "text": "भगवन् भारताख्यानं व्यासेनोक्तं महात्मना ।\nपूर्णमस्तमलैः शुभ्रैर्नानाशास्त्रसमुच्चयैः॥१.२॥"
  },
  {
    "text": "जातिशुद्धिसमायुक्तं साधुशब्दोपशोभितम् ।\nपूर्वपक्षोक्तिसिद्धान्तपरिनिष्ठासमन्वितम्॥१.३॥"
  },
  {
    "text": "त्रिदशानां यथा विष्णुर्द्विपदां ब्राह्मणो यथा ।\nभूषणानाञ्च सर्वेषां यथा चूडामणिर्वरः॥१.४॥"
  },
  {
    "text": "यथायुधानां कुलिशमिन्द्रियाणां यथा मनः ।\nतथेह सर्वशास्त्रणां महाभारतमुत्तमम्॥१.५॥"
  },
  {
    "text": "अत्रार्थश्चैव धर्मश्च कामो मोक्षश्च वर्ण्यते ।\nपरस्परानुबन्धाश्च सानुबन्धाश्च ते पृथक्॥१.६॥"
  },
  {
    "text": "धर्मशास्त्रमिदं श्रेष्ठमर्थशास्त्रमिदं परम् ।\nकामशास्त्रमिदं चाग्र्यं मोक्षशास्त्रं तथोत्तमम्॥१.७॥"
  },
  {
    "text": "चतुराश्रमधर्माणामाचारस्थितिसाधनम् ।\nप्रोक्तमेतन्महाभाग वेदव्यासेन धीमता॥१.८॥"
  },
  {
    "text": "तथा तात कृतं ह्येतद् व्यासेनोदारकर्मणा ।\nयथा व्याप्तं महाशास्त्रं विरोधैर्नाभिभूयते॥१.९॥"
  },
  {
    "text": "व्यासवाक्यजलौघेन कुतर्कतरुहारिणा ।\nवेदशैलावतीर्णेन नीरजस्का मही कृता॥१.१०॥"
  },
  {
    "text": "कलशब्दमहाहंसं माख्यानपराम्बुजम् ।\nकथाविस्तीर्णसलिलं कार्ष्ण वेदमहाह्रदम्॥१.११॥"
  },
  {
    "text": "तदिदं भारताख्यानं बह्विर्थं श्रुतिविस्तरम् ।\nतत्त्वतो ज्ञातुकामोऽहं भगवंस्त्वामुपस्थितः॥१.१२॥"
  },
  {
    "text": "कस्मान्मानुषतां प्राप्तो निर्गुणोऽपि जनार्दनः ।\nवासुदेवो जगत्सूति-स्थिति-संयमकारणम्॥१.१३॥"
  },
  {
    "text": "कस्माच्च पाण्डुपुत्त्राणामेका सा द्रुपदात्मजा ।\nपञ्चानां महीषी कृष्णा ह्यत्र नः संशयो महान्॥१.१४॥"
  },
  {
    "text": "भेषजं ब्रह्महत्याया बलदेवो महाबलः ।"
  },
  {
    "text": "तीर्थयात्राप्रसङ्गेन कस्माच्चक्रे हलायुधः॥१.१५॥"
  },
  {
    "text": "कथञ्च द्रौपदेयास्तेऽकृतदारा महारथाः ।\nपाण्डुनाथा महात्मानो वधमापुरनाथवत्॥१.१६॥"
  },
  {
    "text": "एतत्सर्वं विस्तरशो ममाख्यातुमिहार्हसि ।\nभवन्तो मूढबुद्धीनामवबोधकराः सदा॥१.१७॥"
  },
  {
    "text": "इति तस्य वचः श्रुत्वा मार्कण्डेयो माहमुनिः ।\nदशाष्टदोषरहितो वक्तुं समुपचक्रमे॥१.१८॥"
  },
  {
    "text": "क्रियाकालोऽयमस्माकं समप्राप्तो मुनिसत्तम ।\nविस्तरे चापि वक्तव्ये नैष कालः प्रशस्यते॥१.१९॥"
  },
  {
    "text": "ये तु वक्ष्यन्ति वक्ष्येऽद्य तानहं जैमिने तव ।\nतथा च नष्टसन्देहं त्वां करिष्यन्ति पक्षिणः॥१.२०॥"
  },
  {
    "text": "पिङ्गाक्षश्च विबोधश्च सुपुत्त्रः सुमुखस्तथा ।\nद्रोणपुत्राः खगश्रेष्ठास्तत्त्वज्ञाः शास्त्रचिन्तकाः॥१.२१॥"
  },
  {
    "text": "वेदशास्त्रार्थविज्ञाने येषामव्याहता मतिः ।\nविन्ध्यकन्दरमध्यस्थास्तानुपास्य च पृच्छ च॥१.२२॥"
  },
  {
    "text": "एवमुक्तस्तदा तेन मार्कण्डेयेन धीमता ।\nप्रत्युवाचर्षिशार्दूलो विस्मयोत्फुल्ललोचनः॥१.२३॥"
  },
  {
    "text": "अत्यद्भुतमिदं ब्रह्मन् खगवागिव मानुषी ।\nयत् पक्षिणस्ते विज्ञानमापुरत्यन्तदुर्लभम्॥१.२४॥"
  },
  {
    "text": "तिर्यग्योन्यां यदि भवस्तेषां ज्ञानं कुतोऽभवत् ।\nकथञ्च द्रोणतनयाः प्रोच्यन्ते ते पतत्रिणः॥१.२५॥"
  },
  {
    "text": "कश्च द्रोणः प्रविख्यातो यस्य पुत्रचतुष्टयम् ।\nजातं गुणवतां तेषां धर्मज्ञानं महात्मनाम्॥१.२६॥"
  },
  {
    "text": "शृणुष्वावहितो भूत्वा यद्वृत्तं नन्दने पुरा ।\nशक्रस्याप्यसरसां चैव नारदस्य च सङ्गमे॥१.२७॥"
  },
  {
    "text": "नारदो नन्दनेऽपश्यत् पुंश्चलीगणमध्यगम् ।\nशक्रं सुराधिराजानं तन्मुखासक्तलोचनम्॥१.२८॥"
  },
  {
    "text": "स तेनर्षिवरिष्ठेन दृष्टमात्रः शचीपतिः ।\nसमुत्तस्थौ स्वकं चास्मै ददावासनमादरात्॥१.२९॥"
  },
  {
    "text": "तं दृष्ट्वा बलवृत्रघ्नमुत्थितं त्रिदशाङ्गनाः ।\nप्रणेमुस्ताश्च देवर्षि विनयावनताः स्थिताः॥१.३०॥"
  },
  {
    "text": "ताभिरभ्यर्चितः सोऽथ उपविष्टे शतक्रतौ ।\nयथार्हं कृतसम्भाषः कथाश्चक्रे मनोरमाः॥१.३१॥"
  },
  {
    "text": "ततः कथान्तरे शक्रस्तमुवाच महामुनिम् ।\nदेह्याज्ञां नृत्यतामासां तव याभिमतेति वै॥१.३२॥"
  },
  {
    "text": "रम्भा वा कर्कशा वाथ उर्वश्यथ तिलोत्तमा ।\nघृताची मेनका वापि यत्र वा भवतो रुचिः॥१.३३॥"
  },
  {
    "text": "एतच्छ्रुत्वा द्विजश्रेष्ठो वचो शक्रस्य नारदः ।\nविचिन्त्याप्सरसः प्राह विनयावनताः स्थिताः॥१.३४॥"
  },
  {
    "text": "युष्माकमिह सर्वासां रूपौदार्यगुणाधिकम् ।\nआत्मानं मन्यते या तु सा नृत्यतु ममाग्रतः॥१.३५॥"
  },
  {
    "text": "गुणरूपविहीनायाः सिद्धिर्नाट्यस्य नास्ति वै ।\nचार्वधिष्ठानवन्नृत्यं नृत्यमन्यद्विडम्बनम्॥१.३६॥"
  },
  {
    "text": "तद्वाक्यसमकालं च एकैकास्ता नतास्ततः ।\nअहं गुणाधिका न त्वं न त्वं चान्याब्रवीदिदम्॥१.३७॥"
  },
  {
    "text": "तासां संभ्रममालोक्य भगवान् पाकशासनः ।\nपृच्छ्यतां मुनिरित्याह वक्ता यां वो गुणाधिकाम्॥१.३८॥"
  },
  {
    "text": "शक्रच्छन्दानुयाताभिः पृष्टस्ताभिः सनारदः ।\nप्रोवाच यत् तदा वाक्यं जैमिने तन्निबोध मे॥१.३९॥"
  },
  {
    "text": "तपस्यन्तं नगेन्द्रस्थं या वः क्षोभयते बलात् ।\nदुर्वाससं मुनिश्रेष्ठं तां वो मन्ये गुणाधिकाम्॥१.४०॥"
  },
  {
    "text": "तस्य तद्वचनं श्रुत्वा सर्वा वेपतकन्धराः ।\nअशक्यमेतदस्माकमिति ताश्चक्रिरे कथाः॥१.४१॥"
  },
  {
    "text": "तत्राप्सरा वपुर्नाम मुनिक्षोभणगर्विता ।\nप्रत्युवाचाद्य यास्यामि यत्रासौ संस्थितो मुनिः॥१.४२॥"
  },
  {
    "text": "अद्य तं देहयन्तारं प्रयुक्तेन्द्रियवाजिनम् ।\nस्मरशस्त्रगलद्रश्मिं करिष्यामि कुसारथिम्॥१.४३॥"
  },
  {
    "text": "ब्रह्मा जनार्दनो वापि यदि वा नीललोहितः ।\nतमप्यद्य करिष्यामि कामबाणक्षतान्तरम्॥१.४४॥"
  },
  {
    "text": "इत्युक्त्वा प्रजगामाथ प्रालेयाद्रिं वपुस्तदा ।\nमुनेस्तपः प्रभावेण प्रशान्तश्वापदाश्रमम्॥१.४५॥"
  },
  {
    "text": "स पुंस्कोकिलमाधुर्या यत्रास्ते स महामुनिः ।\nक्रोशमात्रं स्थिता तस्मादगायत वराप्सराः॥१.४६॥"
  },
  {
    "text": "तद्गीतध्वनिमाकर्ण्य मुनिर्विस्मितमानसः ।\nजगाम तत्र यत्रास्ते सा बाला रुचिरानना॥१.४७॥"
  },
  {
    "text": "तां दृष्ट्वा चारुसर्वाङ्गीं मुनिः संस्तभ्य मानसम् ।\nक्षोभणायागतां ज्ञात्वा कोपामर्षसन्वितः॥१.४८॥"
  },
  {
    "text": "उवाचेदं ततो वाक्यं महर्षिस्तां महातपाः॥१.४९॥"
  },
  {
    "text": "यस्माद्दुः खार्जितस्येह तपसो विध्नकारणात् ।\nआगतासि मदोन्मत्ते मम दुः खाय खेचरि॥१.५०॥"
  },
  {
    "text": "तस्मात् सुपर्णगोत्रे त्वं मत्क्रोधकलुषीकृता ।\nजन्म प्राप्स्यसि दुष्प्रज्ञे यावद्वर्षाणि षोडश॥१.५१॥"
  },
  {
    "text": "निजरूपं परित्यज्य पक्षिणीरूपधारिणी ।\nचत्वारस्ते च तनया जनिष्यन्तेऽधमाप्सराः॥१.५२॥"
  },
  {
    "text": "अप्राप्य तेषु च प्रीतिं शस्त्रपूता पुनर्दिवि ।\nवासमाप्स्यसि वक्तव्यं नोत्तरं ते कथञ्चन॥१.५३॥"
  },
  {
    "text": "इति वचनमसह्यं कोपसंरक्तदृष्टिश्\nचलकलबलयां तां मानिनीं श्रावयित्वा ।\nतरलतरतरङ्गां गां परित्यज्य विप्रः\nप्रथितगुणगणौघां संप्रयाताः खगङ्गाम्॥१.५४॥"
  },
  {
    "text": "इति श्रीमार्कण्डेयपुराणे वपुशापो नाम प्रथमोऽध्यायः"
  },
  {
    "text": "2(2)"
  },
  {
    "text": "द्वितीयोऽध्यायः"
  },
  {
    "text": "अरिष्टनेमिपुत्रोऽभूद् गरुडो नाम पक्षिराट् ।\nगरुडस्याभवत् पुत्रः सम्पातिरिति विश्रुतः॥२.१॥"
  },
  {
    "text": "तस्याप्यासीत् सुतः शूरः सुपार्श्वो वायुविक्रमः ।\nसुपार्श्वतनयः कुन्तिः कुन्तिपुत्रः प्रलोलुपः॥२.२॥"
  },
  {
    "text": "तस्यापि तनयावास्तां कङ्कः कन्धर एव च॥२.३॥"
  },
  {
    "text": "कङ्कः कैलासशिखरे विद्युद्रूपेति विश्रुतम् ।\nददर्शाम्बुजपत्राक्षं राक्षसं धनदानुगम्॥२.४॥"
  },
  {
    "text": "आपानासक्तममलस्त्रग्दामाम्बरधारिणम् ।\nभार्यासहायमासीनं शिलापट्टेऽमले शुभे॥२.५॥"
  },
  {
    "text": "तद्दृष्टमात्रं कङ्केन रक्षः क्रोधसमन्वितम् ।\nप्रोवाच कस्मादायातस्त्वमितो ह्यण्डजाधम॥२.६॥"
  },
  {
    "text": "स्त्रीसन्निकर्षे तिष्ठन्तं कस्मान्मामुपसर्पसि ।\nनैष धर्मः सुबुद्धीनां मिथोनिष्पाद्यवस्तुषु॥२.७॥"
  },
  {
    "text": "साधारणोऽयं शैलेन्द्रो यथा तव तथा मम ।\nअन्येषां चैव जन्तूनां ममता भवतोऽत्र का॥२.८॥"
  },
  {
    "text": "ब्रुवाणमित्थं खड्गेन कङ्कं चिन्छेद राक्षसः ।\nक्षरत्क्षतजबीभत्सं विस्फुरन्तमचेतनम्॥२.९॥"
  },
  {
    "text": "कङ्कं विनिहतं श्रुत्वा कन्धरः क्रोधमूर्च्छितः ।\nविद्युद्रूपवधायाशु मनश्चक्रेऽण्डजेश्वरः॥२.१०॥"
  },
  {
    "text": "स गत्वा शैलशिखरं कङ्को यत्र हतः स्थितः ।\nतस्य संकलनं चक्रे भ्रातुर्ज्येष्ठस्य खेचरः ।\nकोपामर्षविवृताक्षो नागेन्द्र इव निः श्वसन्॥२.११॥"
  },
  {
    "text": "जगामाथ स यत्रास्ते भ्रातृहा तस्य राक्षसः ।\nपक्षवातेन महता चालयन् भूधरान् वरान्॥२.१२॥"
  },
  {
    "text": "वेगात् पयोदजालानि विक्षिपन् क्षतजेक्षणः ।\nक्षणात् क्षयितशत्रुः स पक्षाभ्यां क्रान्तभूधरः॥२.१३॥"
  },
  {
    "text": "पानासक्तमतिं तत्र तं ददर्श निशाचरम् ।\nआताम्रवक्त्रनयनं हेमपर्यङ्कमाश्रितम्॥२.१४॥"
  },
  {
    "text": "स्त्रग्दामापूरितशिखं हरिचन्दनभूषितम् ।\nकेतकीगर्भपत्राभैर्दन्तैर्घोरतराननम्॥२.१५॥"
  },
  {
    "text": "वामोरुमाश्रितां चास्य ददर्शायतलोचनाम् ।\nपत्नीं मदनिकां नाम पुंस्कोकिलकलस्वनाम्॥२.१६॥"
  },
  {
    "text": "ततो रोषपरीतात्मा कन्धरः कन्दरस्थितम् ।\nतमुवाच सुदुष्टात्मन्नेहि युध्यस्व वै मया॥२.१७॥"
  },
  {
    "text": "यस्माज्जेष्ठो मम भ्राता विश्रब्धो घाततस्त्वया ।\nतस्मात्त्वां मदसंसक्तं नयिष्ये यमसादनम्॥२.१८॥"
  },
  {
    "text": "विश्वस्तघातिनां लोका ये च स्त्रीबालघातिनाम् ।\nयास्यसे निरयान् सर्वांस्तांस्त्वमद्य मया हतः॥२.१९॥"
  },
  {
    "text": "इत्येवं पतगेन्द्रेण प्रोक्तं स्त्रीसन्निधौ तदा ।\nरक्षः क्रोधसमाविष्टं प्रत्यभाषत पक्षिणम्॥२.२०॥"
  },
  {
    "text": "यदि ते निहतो भ्राता पौरुषं तद्धि दर्शितम् ।\nत्वामप्यद्य हनिष्येऽहं खड्गेनानेन खेचर॥२.२१॥"
  },
  {
    "text": "तिष्ठ क्षणं नात्र जीवन् पतगाधम यास्यसि ।\nइत्युक्त्वाञ्जनपुञ्जाभं विमलं खड्गमाददे॥२.२२॥"
  },
  {
    "text": "ततः पतगराजस्य यक्षाधिपभटस्य च ।\nबभूव युद्धमतुलं यथा गरुड-शक्रयोः॥२.२३॥"
  },
  {
    "text": "ततः स राक्षसः क्रोधात् खड्गमाविध्य वेगवत् ।\nचिक्षेप पतगेन्द्राय निर्वाणाङ्गारवर्चसम्॥२.२४॥"
  },
  {
    "text": "पतगेन्द्रश्च तं खड्गङ्किञ्चिदुत्प्लुत्य भूतलात् ।\nवक्त्रेण जग्राह तदा गरुडः पन्नगं यथा॥२.२५॥"
  },
  {
    "text": "वक्त्रपादतलैर्भङ्क्त्वा चक्रे क्षोभमथातुलम् ।\nतस्मिन् भग्ने ततः खड्गे बाहुयुद्धमवर्तत॥२.२६॥"
  },
  {
    "text": "ततः पतगराजेन वक्षस्याक्रम्य राक्षसः ।\nहस्त-पाद-करैराशु शिरसा च वियोजितः॥२.२७॥"
  },
  {
    "text": "तस्मिन् विनिहते सा स्त्री खगं शरणमभ्यगात् ।\nकिञ्चित् संजातसंत्रासा प्राह भार्या भवामि ते॥२.२८॥"
  },
  {
    "text": "तामादाय खगश्रेष्ठः स्वकं गृहमगात् पुनः ।\nगत्वा स निष्कृतिं भ्रातुर्विद्युद्रुपनिपातनात्॥२.२९॥"
  },
  {
    "text": "कन्धरस्य च सा वेश्म प्राप्येच्छारूपधारिणी ।\nमेनकातनया सुभ्रूः सौपर्णं रूपमाददे॥२.३०॥"
  },
  {
    "text": "तस्यां स जनयामास तार्क्षों नाम सुतां तदा ।\nमुनिशापाग्निविप्लुष्टां वपुमप्सरसां वराम् ।\nतस्या नाम तदा चक्रे तार्क्षोमिति विहङ्गमः॥२.३१॥"
  },
  {
    "text": "मन्दपालसुताश्चासंश्चत्वारोऽमितबुद्धयः ।\nजरितारिप्रभृतयो द्रोणान्ता द्विजसत्तमाः॥२.३२॥"
  },
  {
    "text": "तेषां जघन्यो धर्मात्मा वेदवेदाङ्गपारगः ।\nउपयेमे स तां तार्क्षों कन्धरानुमते शुभाम्॥२.३३॥"
  },
  {
    "text": "कस्यचित्त्वथ कालस्य तार्क्षो गर्भमवाप ह ।\nसप्तपक्षाहिते गर्भे कुरुक्षेत्रं जगाम सा॥२.३४॥"
  },
  {
    "text": "कुरु-पाण्डवयोर्युद्धे वर्तमाने सुदारुणे ।\nभावित्वाच्चैव कार्यस्य रणमध्ये विवेश सा॥२.३५॥"
  },
  {
    "text": "तत्रापश्यत् तदा युद्धं भगदत्तकिरीटिनोः ।\nनिरन्तरं शरैरासीदाकाशं शलभैरिव॥२.३६॥"
  },
  {
    "text": "पार्थकोदण्डनिर्मुक्तमासन्नमतिवेगवत् ।\nतस्या भल्लमहिश्यामं त्वचं चिच्छेद जाठरीम्॥२.३७॥"
  },
  {
    "text": "भिन्ने कोष्ठे शसाङ्काभं भूमावण्डचतुष्टयम् ।\nआयुषः सावशेषत्वात् तूलराशाविवापतत्॥२.३८॥"
  },
  {
    "text": "तत्पातसमकालं च सुप्रतीकाद्गजोत्तमात् ।\nपपात महती घण्टा बाणसंछिन्नबन्धना॥२.३९॥"
  },
  {
    "text": "समं समन्तात् प्राप्ता तु निर्भिन्नधरणीतला ।\nछादयन्ती खगाण्डानि स्थितानि पिशितोपरि॥२.४०॥"
  },
  {
    "text": "हते च तस्मिन् नृपतौ भगदत्ते नरेश्वरे ।\nबहून्यहान्यभूद्युद्धं कुरुपाण्डवसैन्ययोः॥२.४१॥"
  },
  {
    "text": "वृत्ते युद्धे धर्मपुत्रे गते शान्तनवान्तिकम् ।\nभीष्मस्य गदतोऽशेषान् श्रोतुं धर्मान् महात्मनः॥२.४२॥"
  },
  {
    "text": "घण्टागतानि तिष्ठन्ति यत्राण्डानि द्विजोत्तम ।\nआजगाम तमुद्देशं शमीको नाम संयमी॥२.४३॥"
  },
  {
    "text": "स तत्र शब्दमशृणोच्चिचीकुचीति वाशताम् ।\nबाल्यादस्फुटवाक्यानां विज्ञानेऽपि परे सति॥२.४४॥"
  },
  {
    "text": "अथर्षिः शिष्यसहितो घण्टामुत्पाट्य विस्मितः ।\nअमातृपितृपक्षाणि शिशुकानि ददर्श ह॥२.४५॥"
  },
  {
    "text": "तानि तत्र तथा भूमौ शमीको भगवान् मुनिः ।\nदृष्ट्वा स विस्मयाविष्टः प्रोवाचानुगतान् द्विजान्॥२.४६॥"
  },
  {
    "text": "सम्यगुक्तं द्विजाग्य्रेण शुक्रेणोशनसा स्वयम् ।\nपलायनपरं दृष्ट्वा दैत्यसैन्यं सुरार्दितम्॥२.४७॥"
  },
  {
    "text": "न गन्तव्यं निवर्तध्वं कस्माद् व्रजथ कातराः ।\nउत्सृज्य शौर्ययशसी क्व गता न मरिष्यथ॥२.४८॥"
  },
  {
    "text": "नश्यतो युध्यतो वापि तावद्भवति जीवितम् ।\nयावद्धातासृजत् पूर्वं न यावन्मनसेप्सितम्॥२.४९॥"
  },
  {
    "text": "एके म्रियन्ते स्वगृहे पलायन्तोऽपरे जनाः ।\nभुञ्जन्तोऽन्नं तथैवापः पिबन्तो निधनं गताः॥२.५०॥"
  },
  {
    "text": "विलासिनस्तथैवान्ये कामयाना निरामयाः ।\nअविक्षताङ्गाः शस्त्रैश्च प्रेतराजवशङ्गताः॥२.५१॥"
  },
  {
    "text": "अन्ये तपस्यभिरता नीताः प्रेतनृपानुगैः ।\nयोगाभ्यासे रताश्चान्ये नैव प्रापुरमृत्युताम्॥२.५२॥"
  },
  {
    "text": "शम्बराय पुरा क्षिप्तं वज्रं कुलिशपाणिना ।\nहृदयेऽभिहतस्तेन तथापि न मृतोऽसुरः॥२.५३॥"
  },
  {
    "text": "तेनैव खलु वज्रेण तेनैनेन्द्रेण दानवाः ।\nप्राप्ते काले हता दैत्यास्तत्क्षणान्निधनं गताः॥२.५४॥"
  },
  {
    "text": "विदित्वैवं न सन्त्रासः कर्तव्यो विनिवर्तते ।\nततो निवृत्तास्ते दैत्यास्त्यक्त्वा मरणजं भयम्॥२.५५॥"
  },
  {
    "text": "इति शुक्रवचः सत्यं कृतमेभिः खगोत्तमैः ।\nये युद्धेऽपि न सम्प्राप्ताः पञ्चत्वमतिमानुषे॥२.५६॥"
  },
  {
    "text": "क्वाणाडानां पतनं विप्राः क्व घण्टापतनं समम् ।\nक्व च मांस-वसा-रक्तैर्भूमेरास्तरणक्रियाः॥२.५७॥"
  },
  {
    "text": "केऽप्येते सर्वथा विप्रा नैते सामान्यपक्षिणः ।\nदैवानुकूलता लोके महाभाग्यप्रदर्शिनी॥२.५८॥"
  },
  {
    "text": "एवमुक्त्वा स तान् वीक्ष्य पुनर्वचनमब्रवीत् ।\nनिवर्तताश्रमं यात गृहीत्वा पक्षिबालकान्॥२.५९॥"
  },
  {
    "text": "मार्जाराखुभयं यत्र नैषामण्डजजन्मनाम् ।\nश्येनतो नकुलाद्वापि स्थाप्यन्तां तत्र पक्षिणः॥२.६०॥"
  },
  {
    "text": "द्विजाः किं वातियत्नेन मार्यन्ते कर्मभिः स्वकैः ।\nरक्ष्यन्ते चाखिला जीवा यथैते पक्षिबालकाः॥२.६१॥"
  },
  {
    "text": "तथापि यत्नः कर्तव्यो नरैः सर्वेषु कर्मसु ।\nकुर्वन् पुरुषकारन्तु वाच्यतां याति नो सताम्॥२.६२॥"
  },
  {
    "text": "इति मुनिवरचोदितास्ततस्ते\nमुनितनयाः परिगृह्य पक्षिणस्तान् ।\nतरुविटपसमाश्रितालिसङ्घं\nययुरथ तापसरम्यमाश्रमं स्वम्॥२.६३॥"
  },
  {
    "text": "स चापि वन्यं मनसाभिकामितं\nप्रगृह्य मूलं कुसुमं फलं कुशान् ।\nचकार चक्रायुध-रुद्र-वेधसां\nसुरेन्द्र-वैवस्वतः जातवेदसाम्॥२.६४॥"
  },
  {
    "text": "अपाम्पतेर्गोष्पतिवित्तरक्षिणोः\nसमीरणस्यापि तथा द्विजोत्तमाः ।\nधातुर्विधातुस्त्वथ वैश्वदेविकाः\nश्रुतिप्रयुक्ता विवधास्तु सत्क्रियाः॥२.६५॥"
  },
  {
    "text": "इति श्रीमार्कण्डेयपुराणे चटकोत्पत्तिर्नाम द्वितीयोऽध्यायः"
  },
  {
    "text": "3(3)"
  },
  {
    "text": "तृतीयोऽध्यायः"
  },
  {
    "text": "अहन्यहनि विप्रेन्द्र स तेषां मुनिसत्तमः ।\nचकाराहारपयसा तथा गुप्त्या च पोषणम्॥३.१॥"
  },
  {
    "text": "मासमात्रेण जग्मुस्ते भानोः स्यन्दनवर्त्मनि ।\nकौतूहलविलोलाक्षैर्दृष्टा मुनिकुमारकैः॥३.२॥"
  },
  {
    "text": "दृष्ट्वा महीं सनगरां साम्भोनिधिसरिद्वराम् ।\nरथचक्रप्रमाणां ते पुनराश्रममागताः॥३.३॥"
  },
  {
    "text": "श्रमक्लान्तान्तरात्मानो महात्मानो वियोनिजाः ।\nज्ञानञ्च प्रकटीभूतं तत्र तेषां प्रभावतः॥३.४॥"
  },
  {
    "text": "ऋषेः शिष्यानुकम्पार्थं वदतो धर्मनिश्चयम् ।\nकृत्वा प्रदक्षिणं सर्वे चरणावभ्यवादयन्॥३.५॥"
  },
  {
    "text": "ऊचुश्च मरणाद्घोरान्मोक्षिताः स्मस्त्वया मुने ।\nआवास-भक्ष्य-पयसां त्वं नो दाता पिता गुरुः॥३.६॥"
  },
  {
    "text": "गर्भस्थानां मृता माता पित्रा नैवापि पालिताः ।\nत्वया नो जीवितं दत्तं शिशवो येन रक्षिताः॥३.७॥"
  },
  {
    "text": "क्षितावक्षततेजास्त्वं कृमीणामिव शुष्यताम् ।\nगजघण्टां समुत्पाट्य कृतवान् दुः खरेचनम्॥३.८॥"
  },
  {
    "text": "कथं वर्धेयुरबलाः खस्थान् द्रक्ष्याम्यहं कदा ।\nकदा भूमेर्द्रुमं प्राप्तान् द्रक्ष्ये वृक्षान्तरं गतान्॥३.९॥"
  },
  {
    "text": "कदा मे सहजा कान्तिः पांशुना नाशमेष्यति ।\nएषां पक्षानिलोत्थेन मत्समीपविचारिणाम्॥३.१०॥"
  },
  {
    "text": "इति चिन्तयता तात भवता प्रतिपालिताः ।\nते साम्प्रतं प्रवृद्धाः स्मः प्रबुद्धाः करवाम किम्॥३.११॥"
  },
  {
    "text": "इत्यृषिर्वचनं तेषां श्रुत्वा संस्कारवत् स्फुटम् ।\nशिष्यैः परिवृतः सर्वैः सह पुत्रेण शृङ्गिणा॥३.१२॥"
  },
  {
    "text": "कौतूहलपरो भूत्वा रोमाञ्चपटसंवृतः ।\nउवाच तत्त्वतो ब्रूत प्रवृत्तेः कारणं गिरः॥३.१३॥"
  },
  {
    "text": "कस्य शापादियं प्राप्ता भवद्भिर्विक्रिया परा ।\nरूपस्य वचसश्चैव तन्मे वक्तुमीहार्हथ॥३.१४॥"
  },
  {
    "text": "विपुलस्वानिति ख्यातः प्रागासीन्मुनिसत्तमः ।\nतस्य पुत्रद्वयं जज्ञे सुकृषस्तुम्बुरुस्तथा॥३.१५॥"
  },
  {
    "text": "सुकृषस्य वयं पुत्राश्चत्वारः संयतात्मनः ।\nतस्यर्षेर्विनयाचारभक्तिनम्राः सदैव हि॥३.१६॥"
  },
  {
    "text": "तपश्चरणसक्तस्य शास्यमानेन्द्रियस्य च ।\nयथाभिमतमस्माभिस्तदा तस्योपपादितम्॥३.१७॥"
  },
  {
    "text": "समित्पुष्पादिकं सर्वं यच्चैवाभ्यवहारिकम् ।\nएवं तत्राथ वसतां तस्यास्माकञ्च कानने॥३.१८॥"
  },
  {
    "text": "आजगाम महावर्ष्मा भग्नपक्षो जरान्वितः ।\nआताम्रनेत्रः स्त्रस्तात्मा पक्षी भूत्वा सुरेश्वरः॥३.१९॥"
  },
  {
    "text": "सत्य-शौच-क्षमाचारमतीवोदारमानसम् ।\nजिज्ञासुस्तमृषिश्रेष्ठमस्मच्छापभवाय च॥३.२०॥"
  },
  {
    "text": "द्विजेन्द्र मां क्षुधाविष्टं परित्रातुमिहार्हसि ।\nभक्षणार्थो महाभाग गतिर्भव ममातुला॥३.२१॥"
  },
  {
    "text": "विन्ध्यस्य शिखरे तिष्ठन् पत्रिपत्रेरितेन वै ।\nपतितोऽस्मि महाभाग श्वसनेनातिरंहसा॥३.२२॥"
  },
  {
    "text": "सोऽहं मोहसमाविष्टो भूमौ सप्ताहमस्मृतिः ।\nस्थितस्तत्राष्टमेनाह्ना चेतनां प्राप्तवानहम्॥३.२३॥"
  },
  {
    "text": "प्राप्तचेताः क्षुधाविष्टो भवन्तं शरणं गतः ।\nभक्ष्यार्थो विगतानन्दो दूयमानेन चेतसा॥३.२४॥"
  },
  {
    "text": "तत् कुरुष्वामलमते मत्त्राणायाचलां मतिम् ।\nप्रयच्छ भक्ष्यं विप्रर्षे प्राणयात्राक्षमं मम॥३.२५॥"
  },
  {
    "text": "स एवमुक्तः प्रोवाच तमिन्द्रं पक्षिरूपिणम् ।\nप्राणसन्धारणार्थाय दास्ये भक्ष्यं तवेप्सितम्॥३.२६॥"
  },
  {
    "text": "इत्युक्त्वा पुनरप्येनमपृच्छत् स द्विजोत्तमः ।\nआहारः कस्तवार्थाय उपकल्प्यो भवेन्मया ।\nस चाह नरमांसेन तृप्तिर्भवति मे परा॥३.२७॥"
  },
  {
    "text": "कौमारं ते व्यतिक्रान्तमतीतं यौवनञ्च ते ।\nवयसः परिणामस्ते वर्तते नूनमण्डज॥३.२८॥"
  },
  {
    "text": "यस्मिन् नराणां सर्वेषामशेषेच्छा निवर्तते ।\nस कस्माद् वृद्धभावेऽपि सुनृशंसात्मको भवान्॥३.२९॥"
  },
  {
    "text": "क्व मानुषस्य पिशितं क्व वयश्चरमं तव ।\nसर्वथा दुष्टभावानां प्रशमो नोपपद्यते॥३.३०॥"
  },
  {
    "text": "अथवा किं मयैतेन प्रोक्तेनास्ति प्रयोजनम् ।\nप्रतिश्रुत्य सदा देयमिति नो भावितं मनः॥३.३१॥"
  },
  {
    "text": "इत्युक्त्वा तं स विप्रेन्द्रस्तथेति कृतनिश्चयः ।\nशीघ्रमस्मान् समाहूय गुणतोऽनुप्रशस्य च॥३.३२॥"
  },
  {
    "text": "उवाच क्षुब्धहृदयो मुनिर्वाक्यं सुनिष्ठुरम् ।\nविनयावनतान् सर्वान् भक्तियुक्तान् कृताञ्जलीन्॥३.३३॥"
  },
  {
    "text": "कृतात्मानो द्विजश्रेष्ठा ऋणैर्युक्ता मया सह ।\nजातं श्रेष्ठमपत्यं वो यूयं मम यथा द्विजाः॥३.३४॥"
  },
  {
    "text": "गुरुः पूज्यो यदि मतो भवतां परमः पिता ।\nततः कुरुत मे वाक्यं निर्व्यलीकेन चेतसा॥३.३५॥"
  },
  {
    "text": "तद्वाक्यसमकालञ्च प्रोक्तमस्माभिरादृतैः ।\nयद्वक्ष्यति भवांस्तद्वै कृतमेवावधार्यताम्॥३.३६॥"
  },
  {
    "text": "मामेष शरणं प्राप्तो विहगः क्षुत्तृषान्वितः ।\nयुष्मन्मांसेन येनास्य क्षणं तृप्तिर्भवेत वै॥३.३७॥"
  },
  {
    "text": "तृष्णाक्षयञ्च रक्तेन तथा शीघ्नं विधीयताम् ।\nततो वयं प्रव्यथिताः प्रकम्पोद्भूतसाध्वसाः ।\nकष्टं कष्टमिति प्रोच्य नैतत् कुर्मेति चाब्रुवन्॥३.३८॥"
  },
  {
    "text": "कथं परशरीरस्य हेतोर्देहं स्वकं बुधः ।\nविनाशयेद् घातयेद्वा यथा ह्यात्मा तथा सुतः॥३.३९॥"
  },
  {
    "text": "पितृ-देव-मनुष्याणां यान्युक्तानि ऋणानि वै ।\nतान्यपाकुरुते पुत्रो न शरीरप्रदः सुतः॥३.४०॥"
  },
  {
    "text": "तस्मान्नैतत् करिष्यामो नी चीर्णं यत् पुरातनैः ।\nजीवन् भद्राण्यवाप्नोति जीवन् पुण्यं करोति च॥३.४१॥"
  },
  {
    "text": "मृतस्य देहनाशश्च धर्माद्युपरतिस्तथा ।\nआत्मानं सर्वतो रक्ष्यमाहुर्धर्मविदो जनाः॥३.४२॥"
  },
  {
    "text": "इत्थं श्रुत्वा वचोऽस्माकं मुनिः क्रोधादिव ज्वलन् ।\nप्रोवाच पुनरप्यस्मान् निर्दहन्निव लोचनैः॥३.४३॥"
  },
  {
    "text": "प्रतिज्ञातं वचो मह्यं यस्मान्नैतत् करिष्यथ ।\nतस्मान्मच्छापनिर्दग्धास्तिर्यग्योनौ प्रयास्यथ॥३.४४॥"
  },
  {
    "text": "एवमुक्त्वा तदा सोऽस्मास्तं विहङ्गमथाब्रवीत् ।\nअन्त्येष्टिमात्मनः कृत्वा शास्त्रतश्चौर्ध्वदेहिकम्॥३.४५॥"
  },
  {
    "text": "भक्षयस्व सुविश्रब्धौ मामत्र द्विजसत्तम ।\nआहारीकृतमेतत् ते मया देहमिहात्मनः॥३.४६॥"
  },
  {
    "text": "एतावदेव विप्रस्य ब्राह्मणत्वं प्रचक्ष्यते ।\nयावत् पतगजात्यग्रय स्वसत्यपरिपालनम्॥३.४७॥"
  },
  {
    "text": "न यज्ञैर्दक्षिणावद्भिस्तत् पुण्यं प्राप्यते महत् ।\nकर्मणान्येन वा विप्रैर्यत् सत्यपरिपालनात्॥३.४८॥"
  },
  {
    "text": "इत्यृषेर्वचनं श्रुत्वा सोऽन्तर्विस्मयनिर्भरः ।\nप्रत्युवाच मुनिं शक्रः पक्षिरूपधरस्तदा॥३.४९॥"
  },
  {
    "text": "योगमास्थाय विप्रेन्द्र त्यजेदं स्वं कलेवरम् ।\nजीवज्जन्तुं हि विप्रेन्द्र न भक्षामि कदाचन॥३.५०॥"
  },
  {
    "text": "तस्मैतद्वचनं श्रुत्वा योगयुक्तोऽभवन्मुनिः ।\nतं तस्य निश्चयं ज्ञात्वा शक्रोऽप्याह स्वदेहभृत्॥३.५१॥"
  },
  {
    "text": "भो भो विप्रेन्द्र बुध्यस्व बुद्ध्या बोध्यं बुधात्मक ।\nजिज्ञासार्थं मयायं ते अपराधः कृतोऽनघ॥३.५२॥"
  },
  {
    "text": "तत् क्षमस्वामलमते का चेच्छा क्रियतां तव ।\nपालनात् सत्यवाक्यस्य प्रीतिर्मे परमा त्वयि॥३.५३॥"
  },
  {
    "text": "अद्यप्रभृति ते ज्ञानमैन्द्रं प्रादुर्भविष्यति ।\nतपस्यथ तथा धर्मे न ते विघ्नो भविष्यति॥३.५४॥"
  },
  {
    "text": "इत्युक्त्वा तु गते शक्रे पिता कोपसमन्वितः ।\nप्रणम्य शिरसास्माभिरिदमुक्तो महामुनिः॥३.५५॥"
  },
  {
    "text": "बिभ्यतां मरणात् तात त्वमस्माकं महामते ।\nक्षन्तुमर्हसि दीनानां जीवितप्रियता हि नः॥३.५६॥"
  },
  {
    "text": "त्वगस्थिमांससङ्घाते पूयशोणितपूरिते ।\nकर्तव्या न रतिर्यत्र तत्रास्माकमियं रतिः॥३.५७॥"
  },
  {
    "text": "श्रूयतां च महाभाग यथा लोको विमुह्यति ।\nकामक्रोधादिभिर्देषैरवशः प्रबलारिभिः॥३.५८॥"
  },
  {
    "text": "प्रज्ञाप्राकारसंयुक्तमस्थिस्थूणं परं महत् ।\nचर्मभित्तिमहारोधं मांसशोणितलेपनम्॥३.५९॥"
  },
  {
    "text": "नवद्वारं महायामं सर्वतः स्नायुवेष्टितम् ।\nनृपश्च पुरुषस्तत्र चेतनावानवस्थितः॥३.६०॥"
  },
  {
    "text": "मन्त्रिणौ तस्य बुद्धिश्च मनश्चैव विरोधिनौ ।\nयतेते वैरनाशाय तावुभावितरेतरम्॥३.६१॥"
  },
  {
    "text": "नृपस्य तस्य चत्वारो नाशमिच्छन्ति विद्विषः ।\nकामः क्रोधस्तथा लोभो मोहश्चान्यस्तथा रिपुः॥३.६२॥"
  },
  {
    "text": "यदा तु स नृपस्तानि द्वाराण्यावृत्य तिष्ठति ।\nसदा सुस्थबलश्चैव निरातङ्कश्च जायते॥३.६३॥"
  },
  {
    "text": "जातानुरागो भवति शत्रुभिर्नाभिभूयते॥३.६४॥"
  },
  {
    "text": "यदा तु सर्वद्वाराणि विवृतानि स मुञ्चति ।\nरागो नाम तदा शत्रुर्नेत्रादिद्वारमृच्छति॥३.६५॥"
  },
  {
    "text": "सर्वव्यापी महायामः पञ्चद्वारप्रवेशनः ।\nतस्यानुमार्गं विशति तद्वै घोरं रिपुत्रयम्॥३.६६॥"
  },
  {
    "text": "प्रविश्याथ स वै तत्र द्वारैरिन्द्रियसंज्ञकैः ।\nरागः शंश्लेषमायाति मनसा च सहेतरैः॥३.६७॥"
  },
  {
    "text": "इन्द्रियाणि मनश्चैव वशे कृत्वा दुरासदः ।\nद्वाराणि च वशे कृत्वा प्राकारं नाशयत्यथ॥३.६८॥"
  },
  {
    "text": "मनस्तस्याश्रितं दृष्ट्वा बुद्धिर्नश्यति तत्क्षणात् ।\nअमात्यरहितस्तत्र पौरवर्गोज्झितस्तथा॥३.६९॥"
  },
  {
    "text": "रिपुभिर्लब्धविवरः स नृपो नाशमृच्छति ।\nएवं रागस्तथा मोहो लोभः क्रोधस्तथैव च॥३.७०॥"
  },
  {
    "text": "प्रवर्तन्ते दुरात्मानो मनुष्यस्मृतिनाशकाः ।\nरागात्तु क्रोधः प्रभवति क्रोधाल्लोभोऽभिजायते॥३.७१॥"
  },
  {
    "text": "लोभाद्भवति संमोहः संमोहात् स्मृतिविभ्रमः ।\nस्मृतिभ्रंशाद् बुद्धिनाशो बुद्धिनाशात् प्रणश्यति॥३.७२॥"
  },
  {
    "text": "एवं प्रणष्टबुद्धीनां रागलोभानुवर्तिनाम् ।\nजीविते च सलोभानां प्रसादं कुरु सत्तम॥३.७३॥"
  },
  {
    "text": "योऽयं शापो भगवता दत्तः स न भवेत् तथा ।\nन तामसीं गतिं कष्टां व्रजेम मुनिसत्तम॥३.७४॥"
  },
  {
    "text": "यन्मयोक्तं न तन्मिथ्या भविष्यति कदाचन ।\nन मे वागनृतं प्राह यावदद्येति पुत्रकाः॥३.७५॥"
  },
  {
    "text": "दैवमत्र परं मन्ये धिक् पौरुषमनर्थकम् ।\nअकार्यं कारितो येन बलादहमचिन्तितम्॥३.७६॥"
  },
  {
    "text": "यस्माच्च युष्माभिरहं प्रणिपत्य प्रसादितः ।\nतस्मात् तिर्यक्त्वमापन्नाः परं ज्ञानमवाप्स्यथ॥३.७७॥"
  },
  {
    "text": "ज्ञानदर्शितमार्गाश्च निर्धूतक्लेशकल्मषाः ।\nमत्प्रसादादसन्दिग्धाः परां सिद्धिमवाप्स्यथ॥३.७८॥"
  },
  {
    "text": "एवं शप्ताः स्म भगवन् पित्रा दैववशात् पुरा ।\nततः कालेन महता योन्यन्तरमुपागताः॥३.७९॥"
  },
  {
    "text": "जाताश्च रणमध्ये वै भवता परिपालिताः ।\nवयमित्थं द्विजश्रेष्ठ खगत्वं समुपागताः ।\nनास्त्यसाविह संसारे यो न दिष्टेन बाध्यते॥३.८०॥"
  },
  {
    "text": "इति तेषां वचः श्रुत्वा शमीको भगवान् मुनिः ।\nप्रत्युवाच महाभागः समीपस्थायिनो द्विजान्॥३.८१॥"
  },
  {
    "text": "पूर्वमेव मया प्रोक्तं भवतां सन्निधाविदम् ।\nसामान्यपक्षिणो नैते केऽप्येते द्विजसत्तमाः ।\nये युद्धेऽपि न सम्प्राप्ताः पञ्चत्वमतिमानुषे॥३.८२॥"
  },
  {
    "text": "ततः प्रीतिमता तेन तेऽनुज्ञाता महात्मना ।\nजग्मुः शिखरिणां श्रेष्टं विन्ध्यं द्रुमलतायुतम्॥३.८३॥"
  },
  {
    "text": "यावदद्य स्थितास्तस्मिन्नचले धर्मपक्षिणः ।\nतपः स्वाध्यायनिरताः समाधौ कृतनिश्चयाः॥३.८४॥"
  },
  {
    "text": "इति मुनिवरलब्धसत्क्रियास्ते\nमुनितनया विहगत्वमभ्युपेताः ।\nगिरिवरगहनेऽतिपुण्यतोये\nयतमनसो निवसन्ति विन्ध्यपृष्ठे॥३.८५॥"
  },
  {
    "text": "इति श्रीमार्कण्डेयपुराणे विन्ध्यप्राप्तिर्नाम तृतीयोऽध्यायः"
  },
  {
    "text": "4(4)"
  },
  {
    "text": "चतुर्थोऽध्यायः"
  },
  {
    "text": "एवं ते द्रोणतनयाः पक्षिणो ज्ञानिनोऽभवन् ।\nवसन्ति ह्यचले विन्ध्ये तानुपास्व च पृच्छ च॥४.१॥"
  },
  {
    "text": "इत्यृषेर्वचनं श्रुत्वा मार्कण्डेयस्य जैमिनिः ।\nजगाम विन्ध्यशिखरं यत्र ते धर्मपक्षिणः॥४.२॥"
  },
  {
    "text": "तन्नगासन्नभूतश्च शुश्राठ पठतां ध्वनिम् ।\nश्रुत्वा च विस्मयाविष्टश्चिन्तयामास जैमिनिः॥४.३॥"
  },
  {
    "text": "स्थानसौष्ठवसम्पन्नं जितश्वासमविश्रमम् ।\nविस्पष्टमपदोषञ्च पठ्यते द्विजसत्तमैः॥४.४॥"
  },
  {
    "text": "वियोनिमपि सम्प्राप्तानेतान् मुनिकुमारकान् ।\nचित्रमेतदहं मन्ये न जहाति सरस्वती॥४.५॥"
  },
  {
    "text": "बन्धुवर्गस्तथा मित्रं यच्चेष्टमपरं गृहे ।\nत्यक्त्वा गच्छति तत्सर्वं न जहाति सरस्वती॥४.६॥"
  },
  {
    "text": "इति सञ्चिन्तयन्नेव विवेश गिरिकन्दरम् ।\nप्रविश्य च ददर्शासौ शिलापट्टगातान् द्विजान्॥४.७॥"
  },
  {
    "text": "पठतस्तान् समालोक्य मुखदोषविवर्जितान् ।\nसोऽथ शोकेन हर्षेण सर्वानेवाभ्यभाषत॥४.८॥"
  },
  {
    "text": "स्वस्त्यस्तु वो द्विजश्रेष्ठा जैमिनिं मां निबोधत ।\nव्यासशिष्यमनुप्राप्तं भवतां दर्शनोत्सुकम्॥४.९॥"
  },
  {
    "text": "मन्युर्न खलु कर्तव्यो यत् पित्रातीव मन्युना ।\nशप्ताः खगत्वमापन्नाः सर्वथा दिष्टमेव तत्॥४.१०॥"
  },
  {
    "text": "स्फीतद्रव्ये कुले केचिज्जाताः किल मनस्विनः ।\nद्रव्यनाशे द्विजेन्द्रास्ते शबरेण सुसान्त्विताः॥४.११॥"
  },
  {
    "text": "दत्त्वा याचन्ति पुरुषा हत्वा वध्यन्ति चापरे ।\nपातयित्वा च पात्यन्ते त एव तपसः क्षयात्॥४.१२॥"
  },
  {
    "text": "एतद्दृष्टं सुबहुशो विपरीतं तथा मया ।\nभावाभावसमुच्छेदैरजस्त्रं व्याकुलं जगत्॥४.१३॥"
  },
  {
    "text": "इति सञ्चिन्त्य मनसा न शोकं कर्तुमर्हथ ।\nज्ञानस्य फलमेतावच्छोकहर्षैरधृष्यता॥४.१४॥"
  },
  {
    "text": "ततस्ते जैमिनिं सर्वे पाद्यार्घ्याभ्यामपूजयन् ।\nअनामयञ्च पप्रच्छुः प्रणिपत्य महामुनिम्॥४.१५॥"
  },
  {
    "text": "अथोचुः खगमाः सर्वे व्यासशिष्यं तपोनिधिम् ।\nसुखोपविष्टं विश्रान्तं पक्षानिलहतक्लमम्॥४.१६॥"
  },
  {
    "text": "अद्य नः सफलं जन्म जीवितञ्च सुजीवितम् ।\nयत् पश्यामः सुरैर्वन्द्यं तव पादाम्बुजद्वयम्॥४.१७॥"
  },
  {
    "text": "पितृकोपाग्निरुद्भूतो यो नो देहेषु वर्तते ।\nसोऽद्य शान्तिं गतो विप्र युष्मद्दर्शनवारिणा॥४.१८॥"
  },
  {
    "text": "कच्चित् ते कुशलं ब्रह्मन्नाश्रमे मृगपक्षिषु ।\nवृक्षेष्वथ लता-गुल्म-त्वक्सार-तृणजातिषु॥४.१९॥"
  },
  {
    "text": "अथवा नैतदुक्तं हि सम्यगस्माभिरादृतैः ।\nभवता सङ्गमो येषां तेषामकुशलं कुतः॥४.२०॥"
  },
  {
    "text": "प्रसादञ्च कुरुष्वात्र ब्रूह्यागमनकारणम् ।\nदेवानामिव संसर्गो भवतोऽभ्युदयो महान् ।\nकेनास्मद्भाग्यगुरुण आनीतो दृष्टिगोचरम्॥४.२१॥"
  },
  {
    "text": "श्रूयतां द्विजशार्दूलाः कारणं येन कन्दरम् ।\nविन्ध्यस्येहागतो रम्यं रेवावारिकणोक्षितम् ।\nसन्देहान् भारते शास्त्रे तान् प्रष्टुं गतवानहम्॥४.२२॥"
  },
  {
    "text": "मार्कण्डेयं महात्मानं पूर्वं भृगुकुलोद्वहम् ।\nतमहं पृष्टवान् प्राप्य सन्देहान् भरतं प्रति॥४.२३॥"
  },
  {
    "text": "स च पृष्टो मया प्राह सन्ति विन्ध्ये महाचले ।\nद्रोणपुत्रा महात्मानस्ते वक्ष्मन्त्यर्थविस्तरम्॥४.२४॥"
  },
  {
    "text": "तद्वाक्ययोदितश्चेममागतोऽहं महागिरिम् ।\nतच्छृणुध्वमशेषेण श्रुत्वा व्याख्यातुमर्हथ॥४.२५॥"
  },
  {
    "text": "विषये सति वक्ष्यामो निर्विशङ्कः शृणुष्व तत् ।\nकथं तन्न वदिष्यामो यदस्मद्बुद्धिगोचरम्॥४.२६॥"
  },
  {
    "text": "चतुर्ष्वपि हि वेदेषु धर्मशास्त्रेषु चैव हि ।\nसमस्तेषु तथाङ्गेषु यच्चान्यद्वेदसंमितम्॥४.२७॥"
  },
  {
    "text": "एतेषु गोचरोऽस्माकं बुद्धेर्ब्राह्मणसत्तम ।\nप्रतिज्ञान्तु समारोढुं तथापि नहि शक्नुमः॥४.२८॥"
  },
  {
    "text": "तस्माद्वदस्व विश्रब्धं सन्दिग्धं यद्वि भारते ।\nवक्ष्यामस्तव धर्मज्ञ न चेन्मोहो भविष्यति॥४.२९॥"
  },
  {
    "text": "सन्दिग्धानीह वस्तूनि भारतं प्रति यानि मे ।\nशृणुध्वममलास्तानि श्रुत्वा व्याख्यातुमर्हथ॥४.३०॥"
  },
  {
    "text": "कस्मान्मानुषतां प्राप्तो निर्गुणोऽपि जनार्दनः ।\nवासुदेवोऽखिलाधारः सर्वकारणकारणम्॥४.३१॥"
  },
  {
    "text": "कस्माच्च पाण्डुपुत्राणामेका सा द्रुपदात्मजा ।\nपञ्चानां महिषी कृष्णा सुमाहनत्र संशयः॥४.३२॥"
  },
  {
    "text": "भेषजं ब्रह्महत्याया बलदेवो महाबलः ।\nतीर्थयात्राप्रसङ्गेन कस्माच्चक्रे हलायुधः॥४.३३॥"
  },
  {
    "text": "कथं च द्रौपदेयास्तेऽकृतदारा महारथाः ।\nपाण्डुनाथा महात्मानो वधमापुरनाथवत्॥४.३४॥"
  },
  {
    "text": "एतत् सर्वं कथ्यतां मे सन्दिग्धं भारतं प्रति ।\nकृतार्थोहं सुखं येन गच्छेयं निजमाश्रमम्॥४.३५॥"
  },
  {
    "text": "नमस्कृत्य सुरेशाय विष्णवे प्रभविष्णवे ।\nपुरुषायाप्रमेयाय शाश्वतायाव्ययाय च॥४.३६॥"
  },
  {
    "text": "चतुर्व्यूहात्मने तस्मै त्रिगुणायागुणाय च ।\nवरिष्ठाय गरिष्ठाय वरेष्यायामृताय च॥४.३७॥"
  },
  {
    "text": "यस्मादणुतरं नास्ति यस्मान्नास्ति बृहत्तरम् ।\nयेन विश्वमिदं व्याप्तमजेन जगदादिना॥४.३८॥"
  },
  {
    "text": "आविर्भाव-तिरोभाव-दृष्टादृष्ट-विलक्षणम् ।\nवदन्ति यद् सृष्टमिदं तथैवान्ते च संहृतम्॥४.३९॥"
  },
  {
    "text": "ब्रह्मणे चादिदेवाय नमस्कृत्य समाधिना ।\nऋक्सामान्युद्गिरन् वक्त्रैर्यः पुनाति जगत्त्रयम्॥४.४०॥"
  },
  {
    "text": "प्रणिपत्य तथेशानमेकबाणविनिर्जितैः ।\nयस्यासुरगणैर्यज्ञा विलुप्यन्ते न यज्विनाम्॥४.४१॥"
  },
  {
    "text": "प्रवक्ष्यामो मतं कृत्स्नं व्यासस्याद्भुतकर्मणः ।\nयेन भारतमुद्दिश्य धर्माद्याः प्रकटीकृताः॥४.४२॥"
  },
  {
    "text": "आपो नारा इति प्रोक्ता मुनिभिस्तत्त्वदर्शिभिः ।\nअयनं तस्य ताः पूर्वं तेन नारायणः स्मृतः॥४.४३॥"
  },
  {
    "text": "स देवो भगवान् सर्वं व्याप्य नारायणो विभुः ।\nचतुर्धा संस्थितो ब्रह्मन् सगुणो निर्गुणस्तथा॥४.४४॥"
  },
  {
    "text": "एका मूर्तिरनिर्देश्या शुक्लां पश्यन्ति तां बुधाः ।\nज्वालामालोपरुद्धाङ्गी निष्ठा सा योगिनां परा॥४.४५॥"
  },
  {
    "text": "दूरस्था चान्तिकस्था च विज्ञेया सा गुणातिगा ।\nवासुदेवाभिधानासौ निर्ममत्वेन दृश्यते॥४.४६॥"
  },
  {
    "text": "रूपवर्णादयस्तस्या न भावाः कल्पनामयाः ।\nअस्त्येव सा सदा शुद्धा सुप्रतिष्ठैकरूपिणी॥४.४७॥"
  },
  {
    "text": "द्वितीया पृथिवीं मूद्र्घ्ना शेषाख्या धारयत्यधः ।\nतामसी सा समाख्याता तिर्यक्त्वं समुपाश्रिता॥४.४८॥"
  },
  {
    "text": "तृतीया कर्म कुरुते प्रजापालनतत्परा ।\nसत्त्वोद्रिक्ता तु सा ज्ञेया धर्मसंस्थानकारिणी॥४.४९॥"
  },
  {
    "text": "चतुर्थो जलमध्यस्था शेते पन्नगतल्पगा ।\nरजस्तस्या गुणः सर्गं सा करोति सदैव हि॥४.५०॥"
  },
  {
    "text": "या तृतीया हरेर्मूर्तिः प्रजापालनतत्परा ।\nसा तु धर्मव्यवस्थानं करोति नियतं भुवि॥४.५१॥"
  },
  {
    "text": "प्रोद्धूतानसुरान् हन्ति धर्मविच्छित्तिकारिणः ।\nपाति देवान् सतश्चान्यान् धर्मरक्षापरायणान्॥४.५२॥"
  },
  {
    "text": "यदा यदा हि धर्मस्य ग्लानिर्भवति जैमिने ।\nअभ्युत्थानमधर्मस्य तदात्मानं सृजत्यसौ॥४.५३॥"
  },
  {
    "text": "भूत्वा पुरा वराहेण तुण्डेनापो निरस्य च ।\nएकया दंष्ट्रयोत्खाता नलिनीव वसुन्धरा॥४.५४॥"
  },
  {
    "text": "कृत्वा नृसिंहरूपञ्च हिरण्यकशिपुर्हतः ।\nविप्रचित्तिमुखाश्चान्ये दानवा विनिपातिताः॥४.५५॥"
  },
  {
    "text": "वामनादींस्तथैवान्यान् न संख्यातुमिहोत्सहे ।\nअवताराश्च तस्येह माथुरः साम्प्रतं त्वयम्॥४.५६॥"
  },
  {
    "text": "इति सा सात्त्विकी मूर्तिरवतारान् करोति वै ।\nप्रद्युम्नेति च सा ख्याता रक्षाकर्मण्यवस्थिता॥४.५७॥"
  },
  {
    "text": "देवत्वेऽथ मनुष्यत्वे तिर्यग्योनौ च संस्थिता ।\nगृह्णाति तत्स्वभावं च वासुदेवेच्छया सदा॥४.५८॥"
  },
  {
    "text": "इत्येतत् ते समाख्यातं कृतकृत्योऽपि यत्प्रभुः ।\nमानुषत्वं गतो विष्णुः शृणुष्वास्योत्तरं पुनः॥४.५९॥"
  },
  {
    "text": "इति श्रीमार्कण्डेयपुराणे चतुर्व्यूहावतारो नाम द्वितीयोऽध्यायः"
  },
  {
    "text": "5(5)"
  },
  {
    "text": "पञ्चमोऽध्यायः"
  },
  {
    "text": "त्वष्टृपुत्रे हते पूर्वं ब्रह्मन्निन्द्रस्य तेजसः ।\nब्रह्महत्याभिभूतस्य परा हानिरजायत॥५.१॥"
  },
  {
    "text": "तद्धमं प्रविवेशाथ शाक्रतेजोऽपचारतः ।\nनिस्तेजाश्चाभवच्छक्रो धर्मे तेजसि निर्गते॥५.२॥"
  },
  {
    "text": "ततः पुत्रं हतं श्रुत्वा त्वष्टा क्रुद्धः प्रजापतिः ।\nअवलुञ्च्य जटामेकामिदं वचनमब्रवीत्॥५.३॥"
  },
  {
    "text": "अद्य पश्यन्तु मे वीर्यं त्रयो लोकाः सदेवताः ।\nस च पश्यतु दुर्बुद्धिर्ब्रह्महा पाकशासनः॥५.४॥"
  },
  {
    "text": "स्वकर्माभिरतो येन मत्सुतो विनपातितः ।\nइत्युक्त्वा कोपरक्ताक्षो जटामग्नौ जुहाव ताम्॥५.५॥"
  },
  {
    "text": "ततो वृत्रः समुत्तस्थौ ज्वालामाली महासुरः ।\nमहाकायो महादंष्ट्रो भिन्नाञ्जनचयप्रभः॥५.६॥"
  },
  {
    "text": "इन्द्रशत्रुरमेयात्मा त्वष्टृतेजोपबृंहितः ।\nअहन्यहनि सोऽवर्धदिषुपातं महाबलः॥५.७॥"
  },
  {
    "text": "वधाय चात्मनो दृष्ट्वा वृत्रं शक्रो महासुरम् ।\nप्रेषयामास सप्तर्षोन् सन्धिमिच्छन् भयातुरः॥५.८॥"
  },
  {
    "text": "सख्यञ्चक्रुस्ततस्तस्य वृत्रेण समयांस्तथा ।\nऋषयः प्रीतमनसः सर्वभूतहिते रताः॥५.९॥"
  },
  {
    "text": "समयस्थितिमुल्लङ्घ्य यदा शक्रेण घातितः ।\nवृत्रो हत्याभिभूतस्य तदा बलमशीर्यत॥५.१०॥"
  },
  {
    "text": "तच्छक्रदेहविभ्रष्टं बलं मारुतमाविशत् ।\nसर्वव्यापिनमव्यक्तं बलस्यैवाधिदैवतम्॥५.११॥"
  },
  {
    "text": "अहल्याञ्च यदा शक्रो गौतमं रूपमास्थितः ।\nधर्षयामास देवेन्द्रस्तदा रूपमहीयत॥५.१२॥"
  },
  {
    "text": "अङ्गप्रत्यङ्गलावण्यं यदतीव मनोरम् ।\nविहाय दुष्टं देवेन्द्रं नासत्यावगमत् ततः॥५.१३॥"
  },
  {
    "text": "धर्मेण तेजसा त्यक्तं बलहीनमरूपिणम् ।\nज्ञात्वा सुरेशं दैतेयास्तज्जये चक्रुरुद्यमम्॥५.१४॥"
  },
  {
    "text": "राज्ञामुद्रिक्तवीर्याणां देवेन्द्रं विजिगीषवः ।\nकुलेष्वतिबला दैत्या अजायन्त महामुने॥५.१५॥"
  },
  {
    "text": "कस्यचित्त्वथ कालस्य धरणी भारपीडिता ।\nजगाम मेरुशिखरं सदो यत्र दिवौकसाम्॥५.१६॥"
  },
  {
    "text": "तेषां सा कथयामास भूरिभारावपीडिता ।\nदनुजात्मजदैत्योत्थं खेदकारणमात्मनः॥५.१७॥"
  },
  {
    "text": "एते भवद्भिरसुरा निहताः पृथुलौजसः ।\nते सर्वे मानुषे लोके जाता गेहेषु भूभृताम्॥५.१८॥"
  },
  {
    "text": "अक्षौहिण्यो हि बहुलास्तद्भारार्ता व्रजाम्यधः ।\nतथा कुरुध्वं त्रिदशा यथा शान्तिर्भवेन्मम॥५.१९॥"
  },
  {
    "text": "तेजोभागैस्ततो देवा अवतेरुर्दिवो महीम् ।\nप्रजानामुपकारार्थं भूभारहरणाय च॥५.२०॥"
  },
  {
    "text": "यदिन्द्रदेहजं तेजस्तन्मुमोच स्वयं वृषः ।\nकुन्त्या जातो महातेजास्ततो राजा युधिष्ठिरः॥५.२१॥"
  },
  {
    "text": "बलं मुमोच पवनस्ततो भीमो व्यजायत ।\nशक्रवीर्यार्धतश्चैव जज्ञे पार्थो धनञ्जयः॥५.२२॥"
  },
  {
    "text": "उत्पन्नौ यमजौ माद्रयां शक्ररूपौ महाद्युती ।\nपञ्चधा भगवानित्थमवतीर्णः शतक्रतुः॥५.२३॥"
  },
  {
    "text": "तस्योत्पन्ना महाभागा पत्नी कृष्णा हुताशनात्॥५.२४॥"
  },
  {
    "text": "शक्रस्यैकस्य सा पत्नी कृष्णा नान्यस्य कस्यचित् ।\nयोगीश्वराः शरीराणि कुर्वन्ति बहुलान्यपि॥५.२५॥"
  },
  {
    "text": "पञ्चानामेकपत्नीत्वमित्येतत् कथितं तव ।\nश्रूयतां बलदेवोऽपि यथा यातः सरस्वतीम्॥५.२६॥"
  },
  {
    "text": "इति श्रीमार्कण्डेयपुराणे इन्द्रविक्रियानाम पञ्चमोऽध्यायः"
  }
]
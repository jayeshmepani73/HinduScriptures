[
  {
    "text": "21(19)\nएकविंशोऽध्यायः"
  },
  {
    "text": "गालवेन समं गत्वा नृपपुत्रेण तेन यत् ।\nकृतं तत् कथ्यतां पुत्रौ विचित्रा युवयोः कथा॥२१.१॥"
  },
  {
    "text": "पुत्रावूचतुः"
  },
  {
    "text": "स गालवाश्रमे रम्ये तिष्ठन् भूपालनन्दनः ।\nसर्वविघ्रोपशमनं चकार ब्रह्मवादिनाम्॥२१.२॥"
  },
  {
    "text": "वीरं कुवलयाश्वं तं वसन्तं गालवाश्रमे ।\nमदावलेपोपहतो नाजानाद्दानवाधमः॥२१.३॥"
  },
  {
    "text": "ततस्तं गालवं विप्रं सन्ध्योपासनतत्परम् ।\nशौकरं रूपमास्थाय प्रधर्षयितुमागतम्॥२१.४॥"
  },
  {
    "text": "मुनिशिष्यैरथोत्क्रुष्टे शीघ्रमारुह्य तं हयम् ।\nअन्वधावद्वराहं तं नृपपुत्रः शरासनी॥२१.५॥"
  },
  {
    "text": "आजघान च बाणेन चन्द्रार्धाकारवर्चसा ।\nआकृष्य बलवच्चापं चारुचित्रोपशोभितम्॥२१.६॥"
  },
  {
    "text": "नाराचाभिहतः शीघ्रमात्मत्राणपरो मृगः ।\nगिरिपादपसम्बाधां सोऽन्वक्रामन्महाटवीम्॥२१.७॥"
  },
  {
    "text": "तमन्वधावद्वेगेन तुरगोऽसौ मनोजवः ।\nचोदितो राजपुत्रेण पितुरादेशकारिणा॥२१.८॥"
  },
  {
    "text": "अतिक्रम्याथ वेगेन योजनानि सहस्रशः ।\nधरण्यां विवृते गर्ते निपपात लघुक्रमः॥२१.९॥"
  },
  {
    "text": "तस्यानन्तरमेवाशु सोऽप्यश्वी नृपतेः सुतः ।\nनिपपात महागर्ते तिमिरौघसमावृते॥२१.१०॥"
  },
  {
    "text": "ततो नादृश्यत मृगः स तस्मिन् राजसूनुना ।\nप्रकाशञ्च स पातालमपश्यत् तत्र नापि नम्॥२१.११॥"
  },
  {
    "text": "ततोऽपश्यत् स सौवर्ण-प्रासादशतसंकुलम् ।\nपुरन्दरपुरप्रख्यं पुरं प्राकारशोभितम्॥२१.१२॥"
  },
  {
    "text": "तत् प्रविश्य स नापश्यत् तत्र कञ्चिन्नरं पुरे ।\nभ्रमता च ततो दृष्टा तत्र योषित् त्वरान्विता॥२१.१३॥"
  },
  {
    "text": "सा पृष्टा तेन तन्वङ्गी प्रस्थिता केन कस्य वा ।\nनोवाच किञ्चित् प्रासादमारुरोह च भामिनी॥२१.१४॥"
  },
  {
    "text": "सोऽप्यश्वमेकतो बद्ध्वा तामेवानुससार वै ।\nविस्मयोत्फुल्लनयनो निः शङ्को नृपतेः सुतः॥२१.१५॥"
  },
  {
    "text": "ततोऽपश्यत् सुविस्तीर्णे पर्यङ्के सर्वकाञ्चने ।\nनिषण्णां कन्यकामेकां कामयुक्तां रतीमिव॥२१.१६॥"
  },
  {
    "text": "विस्पष्टेन्दुमुखीं सुभ्रूं पीनश्रोणिपयोधराम् ।\nबिम्बाधरोष्ठीं नन्वङ्गीं नीलोत्पलविलोचनाम्॥२१.१७॥"
  },
  {
    "text": "रक्ततुङ्गनखीं श्यामां मृद्वीं ताम्रकराङ्घ्रिकाम् ।\nकरभोरुं सुदशनां नीलसूक्ष्मस्थिरालकाम्॥२१.१८॥"
  },
  {
    "text": "तां दृष्ट्वा चारुसर्वाङ्गीमनङ्गाङ्गलतामिव ।\nसोऽमन्यत् पार्थिवसुतस्तां रसातलदेवताम्॥२१.१९॥"
  },
  {
    "text": "सा च दृष्ट्वैव तं बाला नीलकुञ्चितमूर्धजम् ।\nपीनोरुस्कन्धबाहुं तममंस्त मदनं शुभा॥२१.२०॥"
  },
  {
    "text": "उत्तस्थौ च महाभागा चित्तक्षोभमवाप्य सा ।\nलज्जाविस्मयदैन्यानां सद्यस्तन्वी वशं गता॥२१.२१॥"
  },
  {
    "text": "कोऽयं देवो नु यक्षो वा गन्धर्वो वोरगोऽपि वा ।\nविद्याधरो वा सम्प्राप्तः कृतपुण्यरतिर्नरः॥२१.२२॥"
  },
  {
    "text": "एवं विचिन्त्य वहुधा निश्वस्य च महीतले ।\nउपविश्य ततो भेजे सा मूर्च्छां मदिरक्षणा॥२१.२३॥"
  },
  {
    "text": "सोऽपि कामशराघातमवाप्य नृपतेः सुतः ।\nतां समाश्वासयामास न भेतव्यमिति ब्रुवन्॥२१.२४॥"
  },
  {
    "text": "सा च स्त्री या तदा दृष्टा पूर्वं तेन महात्मना ।\nतालवृन्तमुपादाय पर्यवीजयदाकुला॥२१.२५॥"
  },
  {
    "text": "समाश्वास्य तदा पृष्टा तेन संमोहकारणम् ।\nकिञ्चिल्लज्जान्विता बाला तस्याः सख्युर्न्यवेदयत्॥२१.२६॥"
  },
  {
    "text": "सा चास्मै कथयामास नृपपुत्राय विस्तरात् ।\nमोहस्य कारणं सर्वं तद्दर्शनसमुद्भवम् ।\nयथा तया समाख्यातं तद्वृत्तान्तञ्च भामिनी॥२१.२७॥"
  },
  {
    "text": "विश्वावसुरिति ख्यातो दिवि गन्धर्वराट् प्रभो ।\nतस्येयमात्मजा सुभ्रूर्नाम्नरा ख्याता मदालसा॥२१.२८॥"
  },
  {
    "text": "वज्रकेतोः सुतश्चोग्रो दानवोऽरिविदारणः ।\nपातालकेतुर्विख्यातः पातालान्तरसंश्रयः॥२१.२९॥"
  },
  {
    "text": "तेनेयमुद्यानगता कृत्वा मायां तमोमयीम् ।\nअपहृत्य मयां हीना बाला नीता दुरात्मना॥२१.३०॥"
  },
  {
    "text": "आगामिन्यां त्रयोदश्यामुद्वक्ष्यति किलासुरः ।\nस तु नार्हति चार्वङ्गीं शूद्रो वेदश्रुतीमिव॥२१.३१॥"
  },
  {
    "text": "अतीते च दिने बालामात्मव्यापदनोद्यताम् ।\nसुरभिः प्राह नायं त्वं प्राप्स्यते दानवाधमः॥२१.३२॥"
  },
  {
    "text": "मर्त्यलोकमनुप्राप्तं य एनं छेत्स्यते शरैः ।\nसते भर्ता महाभागे अचिरेण भविष्यति॥२१.३३॥"
  },
  {
    "text": "अहं चास्याः सखी नाम्नरा कुण्डलेति मनस्विनी ।\nसुता विन्ध्यवतः पत्नी वीरपुष्करमालिनः॥२१.३४॥"
  },
  {
    "text": "हते भर्तरि शुम्भेन तीर्थात् तीर्थमनुव्रता ।\nचरामि दिव्यया गत्या परलोकार्थमुद्यता॥२१.३५॥"
  },
  {
    "text": "पातालकेतुर्दुष्टात्मा वाराहं वपुरास्थितः ।\nकेनापि विद्धो बाणेन मुनीनां त्राणकारणात्॥२१.३६॥"
  },
  {
    "text": "तञ्चाहं तत्त्वतोऽन्विष्य त्वरिता समुपागता ।\nसत्यमेव स केनापि ताडितो दानवाधमः॥२१.३७॥"
  },
  {
    "text": "इयञ्च मूर्च्छामगमत् कारणं यत् शृणुष्व तत् ।\nत्वयि प्रीतिमती बाला दर्शनादेव मानद॥२१.३८॥"
  },
  {
    "text": "देवपुत्रोपमे चारु-वाक्यादिगुणशालिनि ।\nभर्या चान्यस्य विहिता येन विद्धः स दानवः॥२१.३९॥"
  },
  {
    "text": "एतस्मात् कारणान्मोहं महान्तमियमागता ।\nयावज्जीवं च तन्वङ्गी दुः खमेवोपभोक्ष्यते॥२१.४०॥"
  },
  {
    "text": "त्वय्यस्या हृदयं रागि भर्ता चान्यो भविष्यति ।\nयावज्जीवमतो दुः खं सुरभ्या नान्यथा वचः॥२१.४१॥"
  },
  {
    "text": "अहं त्वस्याः प्रभी प्रीत्या दुः खितात्र समागता ।\nयतो विशेषो नैवास्ति स्वसखी-निजदेहयोः॥२१.४२॥"
  },
  {
    "text": "यद्येषाभिमतं वीरं पतिमाप्नोति शोभना ।\nततस्तपस्त्वहं कुर्यां निर्व्यलीकेन चेतसा॥२१.४३॥"
  },
  {
    "text": "त्वन्तु को वा किमर्थं वा सम्प्राप्तोऽत्र महामते ।\nदेवो दैत्यो नु गन्धर्वः पन्नगः किन्नरोऽपि वा॥२१.४४॥"
  },
  {
    "text": "न ह्यत्र मानुषगतिर्न चेदृङ्मानुषं वपुः ।\nतत्त्वमाख्याहि कथितं यथैवावितथं मया॥२१.४५॥"
  },
  {
    "text": "यन्मां पृच्छसि धर्मज्ञे कस्त्वं किं वा समागतः ।\nतच्छृणुष्वामलप्रज्ञे कथयाम्यादितस्तव॥२१.४६॥"
  },
  {
    "text": "राज्ञः शत्रुजितः पुत्रः पित्रा सम्प्रेषितः शुभे ।\nमुनिरक्षणमुद्दिश्य गालवाश्रममागतः॥२१.४७॥"
  },
  {
    "text": "कुर्वतो मम रक्षाञ्च मुनीनां धर्मचारिणाम् ।\nविघ्नार्थमागतः कोषऽपि शौकरं रूपमास्थितः॥२१.४८॥"
  },
  {
    "text": "मया स विद्धो बाणेन चन्द्रार्धाकारवर्च्चसा ।\nअपक्रान्तोऽतिवेगेन तमस्म्यनुगतो हयी॥२१.४९॥"
  },
  {
    "text": "पपात सहसा गर्ते सक्रीडोऽश्वश्च मामकः ।\nसोऽहमश्वं समारूढस्तमस्येकः परिभ्रमन्॥२१.५०॥"
  },
  {
    "text": "प्रकाशमासादितवान् दृष्टा च भवती मया ।\nपृष्टया च न मे किञ्चिद्भवत्या दत्तमुत्तरम्॥२१.५१॥"
  },
  {
    "text": "त्वाञ्चैवानुप्रविष्टोऽहमिमं प्रासादमुत्तमम् ।\nइत्येतत् कथितं सत्यं न देवोऽहं न दानवः॥२१.५२॥"
  },
  {
    "text": "न पन्नगो न गन्धर्वः किन्नरो वा शुचिस्मिते ।\nसमस्ता पूज्यपक्षो वै देवाद्या मम कुण्डले ।\nमनुष्योऽस्मि विशङ्का ते न कर्तव्यात्र कर्हिचित्॥२१.५३॥"
  },
  {
    "text": "पुत्रावूचतुः"
  },
  {
    "text": "ततः प्रहृष्टा सा कन्या सखीवदनमुत्तमम् ।\nलज्जाजडं वीक्षमाणा किञ्चिन्नोवाच भामिनी॥२१.५४॥"
  },
  {
    "text": "सा सखी पुनरप्येनां प्रहृष्टा प्रत्युवाच ह ।\nयथावत् कथितं तेन सुरभ्या वचनानुगे॥२१.५५॥"
  },
  {
    "text": "वीर सत्यमसन्दिग्धं भवताभिहितं वचः ।\nनान्यत्र हृदयन्त्वस्या दृष्ट्वा स्थैर्यं प्रयास्यति॥२१.५६॥"
  },
  {
    "text": "चन्द्रमेवाधिका कान्तिः समुपैति रविं प्रभा ।\nभूतिर्धन्यं धृतिर्धोरं क्षान्तिरभ्येति चोत्तमम्॥२१.५७॥"
  },
  {
    "text": "त्वयैव विद्धोऽसन्दिग्धं स पापो दानवाधमः ।\nसुरभिः सा गवां माता कथं मिथ्या वदिष्यति॥२१.५८॥"
  },
  {
    "text": "तद्धन्येयं सभाग्या च त्वत्सम्बन्धं समेत्य वै ।\nकुरुष्व वीर यत् कार्यं विधिनैव समाहितम्॥२१.५९॥"
  },
  {
    "text": "पुत्रावूचतुः"
  },
  {
    "text": "परवानहमित्याह राजपुत्रः सतां पितुः ।\nसा च तं चिन्तयामास तुम्बुरुं तत्कुले गुरुम्॥२१.६०॥"
  },
  {
    "text": "स चापि तत्क्षणात् प्राप्तः प्रगृहीतसमित्कुशः ।\nमदालसायाः सम्प्रीत्या कुण्डलागौरवेण च॥२१.६१॥"
  },
  {
    "text": "प्रज्वाल्य पावकं हुत्वा मन्त्रवित् कृतमङ्गलाम् ।\nवैवाहिकविधिं कन्यां प्रतिपाद्य यथागतम्॥२१.६२॥"
  },
  {
    "text": "जगाम तपसे धीमान् स्वाश्रमपदं तदा ।\nसा चाह तां सखीं बालां कृतार्थास्मि वरानने॥२१.६३॥"
  },
  {
    "text": "संयुक्ताममुना दृष्ट्वा त्वामहं रूपशालिनीम् ।\nतमस्तप्स्येऽहमतुलं निर्व्यलीकेन चेतसा॥२१.६४॥"
  },
  {
    "text": "तीर्थाम्बुधूतपापा च भवित्री नेदृशी यथा ।\nतञ्चाह राजपुत्रं सा प्रश्रयावनता तदा ।\nगन्तुकामा निजसखी-स्नेहविक्लवभाषिणी॥२१.६५॥"
  },
  {
    "text": "पुंभिरप्यमितप्रज्ञ नोपदेशो भवद्विधे ।\nदातव्यः किमुत स्त्रीभिरतो नोपदिशामि ते॥२१.६६॥"
  },
  {
    "text": "किन्त्वस्यास्तनुमध्यायाः स्नेहाकृष्टेन चेतसा ।\nत्वया विश्रम्भिता चास्मि स्मारयाम्यरिसूदन॥२१.६७॥"
  },
  {
    "text": "भर्तव्या रक्षितव्या च भार्या हि पतिना सदा ।\nधर्मार्थकामसंसिद्ध्यै भार्या भर्तृसहायिनी॥२१.६८॥"
  },
  {
    "text": "यदा भार्या च भर्ता च परस्परवशानुगौ ।\nतदा धर्मार्थकामानां त्रयाणामपि सङ्गतम्॥२१.६९॥"
  },
  {
    "text": "कथं भार्यामृते धर्ममर्थं वा पुरुषः प्रभो ।\nप्राप्नोति काममथवा तस्यां त्रितयमाहितम्॥२१.७०॥"
  },
  {
    "text": "तथैव भर्तारमृते भार्या धर्मादिसाधने ।\nन समर्था त्रिवर्गोऽयं दाम्पत्यं समुपाश्रितः॥२१.७१॥"
  },
  {
    "text": "देवाता-पितृ-भृत्यानामतिथीनाञ्च पूजनम् ।\nन पुंभिः शक्यते कर्तुमृते भार्यां नृपात्मज॥२१.७२॥"
  },
  {
    "text": "प्राप्तोऽपि चार्थो मनुजैरानीतोऽपी निजं गृहम् ।\nक्षयमेति विना भार्यां कुभार्यासंश्रयेऽपि वा॥२१.७३॥"
  },
  {
    "text": "कामस्तु तस्य नैवास्ति प्रत्यक्षेणोपलक्ष्यते ।\nदम्पत्योः सहधर्मेण त्रयीधर्ममवाप्नुयात्॥२१.७४॥"
  },
  {
    "text": "पितॄन् पुत्रैस्तथैवान्न-साधनैरतिथीन् नरः ।\nपूजाभिरमरांस्तद्वत् साध्वीं भार्यां नरोऽवति॥२१.७५॥"
  },
  {
    "text": "स्त्रियाश्चापि विना भर्त्रा धर्मकामार्थसन्ततिः ।\nनैव तस्मात् त्रिवर्गोऽयं दाम्पत्यमधिगच्छति॥२१.७६॥"
  },
  {
    "text": "एतन्मयोक्तं युवयोर्गच्छामि च यथेप्सितम् ।\nवर्ध त्वमनया सार्धं धन-पुत्र-सुखायुषा॥२१.७७॥"
  },
  {
    "text": "पुत्रावूचतुः"
  },
  {
    "text": "इत्युक्त्वा सा परिष्वज्य स्वसखीं तं नमस्य च ।\nजगाम दिव्यया गत्या यथाभिप्रेतमात्मनः॥२१.७८॥"
  },
  {
    "text": "सोऽपि शत्रुजितः पुत्रस्तामारोप्य तुरङ्गमम् ।\nनिर्गन्तुकामः पातालाद्विज्ञातो दनुसम्भवैः॥२१.७९॥"
  },
  {
    "text": "ततस्तैः सहसोत्क्रुष्टं ह्रियते ह्रियतेऽति वै ।\nकन्यारत्नं यदानीतं दिवः पातालकेतुना॥२१.८०॥"
  },
  {
    "text": "ततः परिघ-निस्त्रिंश-गदा-शूल-शरायुधम् ।\nदानवानां बलं प्राप्तं सह पातालकेतुना॥२१.८१॥"
  },
  {
    "text": "तिष्ठ तिष्ठेति जल्पन्तस्ते तदा दानवोत्तमाः ।\nशरवर्षैस्तथा शूलैर्ववर्षुर्नृपनन्दनम्॥२१.८२॥"
  },
  {
    "text": "स च शत्रुजितः पुत्रस्तदस्त्राण्यतिवीर्यवान् ।\nचिच्छेद शरजालेन प्रहसन्निव लीलया॥२१.८३॥"
  },
  {
    "text": "क्षणेन पातालतलमसिखक्त्यृष्टिशायकैः ।\nछिन्नैः सञ्छन्नमभवदृतध्वजशरोत्करैः॥२१.८४॥"
  },
  {
    "text": "ततोऽस्त्रं त्वाष्ट्रमादाय चिक्षेप प्रति दानवान् ।\nतेन ते दानवाः सर्वे सह पातालकेतुना॥२१.८५॥"
  },
  {
    "text": "ज्वालामालातितीव्रेण स्फुटदस्थिचयाः कृताः ।\nनिर्दग्धाः कापिलं तेजः समासाद्येव सागराः॥२१.८६॥"
  },
  {
    "text": "ततः स राजपुत्रोऽश्वी निहत्यासुरसत्तमान् ।\nस्त्रीरत्नेन समं तेन समागच्छत् पितुः पुरम्॥२१.८७॥"
  },
  {
    "text": "प्रणिपत्य च तत् सर्वं स तु पित्रे न्यवेदयत् ।\nपातालगमनञ्चैव कुण्डलायाश्च दर्शनम्॥२१.८८॥"
  },
  {
    "text": "तद्वन्मदालसाप्राप्तिं दानवैश्चापि सङ्गरम् ।\nवधञ्च तेषामस्त्रेण पुनरागमनं तथा॥२१.८९॥"
  },
  {
    "text": "इति श्रुत्वा पिता तस्य चरितं चारुचेतसः ।\nप्रीतिमानभवच्चेदं परिष्वज्याह चात्मजम्॥२१.९०॥"
  },
  {
    "text": "सत्पात्रेण त्वया पुत्र तारितोऽहं महात्मना ।\nभयेभ्यो मुनयस्त्राता येन सद्धर्मचारिणः॥२१.९१॥"
  },
  {
    "text": "मत्पूर्वैः ख्यातिमानीतं मया विस्तारितं पुनः ।\nपराक्रमवता वीर त्वया तद्वहुलीकृतम्॥२१.९२॥"
  },
  {
    "text": "यदुपात्तं यशः पित्रा धनं वीर्यमथापि वा ।\nतन्न हापयते यस्तु स नरो मध्यमः स्मृतः॥२१.९३॥"
  },
  {
    "text": "तद्वीर्यादधिकं यस्तु पुनरन्यत् स्वशक्तितः ।\nनिष्पादयति तं प्राज्ञाः प्रवदन्ति नरोत्तमम्॥२१.९४॥"
  },
  {
    "text": "यः पिता समुपात्तानि धनवीर्ययशांसि वै ।\nन्यूनतां नयति प्राज्ञास्तमाहुः पुरुषाधमम्॥२१.९५॥"
  },
  {
    "text": "तन्मया ब्राह्मणत्राणं कृतमासीद्यथा त्वया ।\nपातालगमनं यच्च यच्चासुरविनाशनम्॥२१.९६॥"
  },
  {
    "text": "एतदप्यधिकं वत्स तेन त्वं पुरुषोत्तमः ।\nतद्धन्योऽस्म्य बाल त्वमहमेव गुणाधिकम्॥२१.९७॥"
  },
  {
    "text": "त्वां पुत्रमीदृशं प्राप्य श्लाघ्यः पुण्यवतामपि ।\nन स पुत्रकृतां प्रीतिं मन्ये प्राप्नोति मानवः॥२१.९८॥"
  },
  {
    "text": "पुत्रेण नातिशयितो यः प्रज्ञादानविक्रमैः ।\nधिग्जन्म तस्य यः पित्रा लोके विज्ञायते नरः॥२१.९९॥"
  },
  {
    "text": "यः पुत्रात् ख्यातिमभ्येति तस्य जन्म सुजन्मनः ।\nआत्मना ज्ञायते धन्यो मध्यः पितृपितामहैः॥२१.१००॥"
  },
  {
    "text": "मातृपक्षेण मात्रा च ख्यातिमेति नराधमः ।\nतत् पुत्र धनवीर्यैस्त्वं विवर्धस्व सुखेन च॥२१.१०१॥"
  },
  {
    "text": "घन्धर्वतनया चेयं मा त्वया वै वियुज्यताम् ।\nइति पित्रा बहुविधं प्रियमुक्तः पुनः पुनः॥२१.१०२॥"
  },
  {
    "text": "परिष्वज्य स्वमावासं सभार्यः स विसर्जितः ।\nस तया भार्याया सार्धं रेमे तत्र पितुः पुरे॥२१.१०३॥"
  },
  {
    "text": "अन्येषु च तथोद्यान-वन-पर्वतसानुषु ।\nश्वश्रू-श्वसुरयोः पादौ प्रणिपत्य च सा शुभा ।\nप्रातः प्रातस्ततस्तेन सह रेमे सुमध्यमा॥२१.१०४॥"
  },
  {
    "text": "इति श्रीमार्कण्डेयपुराणे कुवलयाश्वीये मदालसापरिणयनं नामैकविंशोऽध्यायः"
  },
  {
    "text": "22(20)"
  },
  {
    "text": "द्वाविंशोऽध्यायः"
  },
  {
    "text": "पुत्रावूचतुः"
  },
  {
    "text": "ततः काले वहुतिथे गते राजा पुनः सुतम् ।\nप्राह गच्छाशु विप्राणां त्राणाय चर मेदिनीम्॥२२.१॥"
  },
  {
    "text": "अश्वमेनं समारुह्य प्रातः प्रातर्दिने दिने ।\nअबाधा द्विजमुख्यानामन्वेष्टव्या सदैव हि॥२२.२॥"
  },
  {
    "text": "दुर्वृत्ताः सन्ति शतशो दानवाः पापयोनयः ।\nतेभ्यो न स्याद्यथा बाधा मुनीनां त्वं तथा कुरु॥२२.३॥"
  },
  {
    "text": "स यथोक्तस्ततः पित्रा तथा चक्रे नृपात्मजः ।\nपरिक्रम्य महीं सर्वां ववन्दे चरणौ पितुः॥२२.४॥"
  },
  {
    "text": "अहन्यहन्यनुप्राप्ते पूर्वाह्ने नृपनन्दनः ।\nततश्च शेषं दिवसं तया रेमे सुमध्यया॥२२.५॥"
  },
  {
    "text": "एकदा तु चारन् सोऽथ ददर्श यमुनातटे ।\nपातालकेतोरनुजं तालकेतुं कृताश्रमम्॥२२.६॥"
  },
  {
    "text": "मायावी दानवः सोऽथ मुनिरूपं समास्थितः ।\nस प्राह राजपुत्रं तं पूर्ववैरमनुस्मरन्॥२२.७॥"
  },
  {
    "text": "राजपुत्र ब्रीवीमि त्वां तत् कुरुष्व यदीच्छसि ।\nन च ते प्रार्थनाभङ्गः कार्यः सत्यप्रतिश्रव॥२२.८॥"
  },
  {
    "text": "यक्ष्ये यज्ञेन धर्माय कर्तव्याश्च तथेष्टयः ।\nचितयस्तत्र कर्तव्या नास्ति मे दक्षैणा यतः॥२२.९॥"
  },
  {
    "text": "अतः प्रयच्छ मे वीर हिरण्यार्थं स्वभूषणम् ।\nयदेतत् कण्ठलग्नं ते रक्ष चेमं माश्रमम्॥२२.१०॥"
  },
  {
    "text": "यावदन्तर्जले देवं वरुणं यादसां पतिम् ।\nवैदिकैर्वारुणैर्मन्त्रैः प्रजानां पुष्टिहेतुकैः॥२२.११॥"
  },
  {
    "text": "अभिष्टूय त्वरायुक्तः समभ्येमीति वादिनम् ।\nतं प्रणम्य ततः प्रादात् स तस्मै कण्ठभूषणम्॥२२.१२॥"
  },
  {
    "text": "प्राह यैनं भवान् यातु निर्व्यलीकेन चेतसा ।\nस्थास्यामि तावदत्रैव तवाश्रमसमीपतः॥२२.१३॥"
  },
  {
    "text": "तवादेशान्महाभाग यावदागमनं तव ।\nन तेऽत्र कश्चिदाबाधां करिष्यति मयि स्थिते ।\nविश्रब्धश्चात्वरन् ब्रह्मन् कुरुष्व त्वं मनोगतम्॥२२.१४॥"
  },
  {
    "text": "पुत्रावूचतुः"
  },
  {
    "text": "एकमुक्तस्ततस्तेन स ममज्ज नदीजले ।\nररक्ष सोऽपि तस्यैव मायाविहितमाश्रमम्॥२२.१५॥"
  },
  {
    "text": "गत्वा जलाशयात् तस्मात् तालकेतुश्च तत्परम् ।\nमदालसायाः प्रत्यक्षमन्येषाञ्चैतदुक्तवान्॥२२.१६॥"
  },
  {
    "text": "वीरः कुवलयाश्वोऽसौ ममाश्रमसमीपतः ।\nकेनापि दुष्टदैत्येन कुर्वन् रक्षां तपस्विनाम्॥२२.१७॥"
  },
  {
    "text": "युध्यमानो यथाशक्ति निघ्नन् ब्रह्मद्विषो युधि ।\nमायामाश्रित्य पापेन भिन्नः शूलेन वक्षसी॥२२.१८॥"
  },
  {
    "text": "म्रियमाणेन तेनेदं दत्तं मे कण्ठभूषणम् ।\nप्रापितश्चाग्निसंयोगं स वने शूद्रतापसैः॥२२.१९॥"
  },
  {
    "text": "कृतार्तह्रेषाशब्दो वै त्रस्तः साश्रुविलोचनः ।\nनीतः सोऽश्वश्च तेनैव दानवेन दुरात्मना॥२२.२०॥"
  },
  {
    "text": "एतन्मया नृशंसेन दृष्टं दुष्कृतकारिणा ।\nयदत्रानन्तरं कृत्यं क्रियतां तदकालिकम्॥२२.२१॥"
  },
  {
    "text": "हृदयाश्वासनञ्चैतद् गृह्यतां कण्ठभूषणम् ।\nनास्माकं हि सुवर्णेन कृत्यमस्ति तपस्विनाम्॥२२.२२॥"
  },
  {
    "text": "पुत्रावूचतुः"
  },
  {
    "text": "इत्युक्त्वोत्सृज्य दत्भूमौ स जगाम यथागतम् ।\nनिपपात जनः सोऽथ शोकार्तो मूर्च्छयाऽतुरः॥२२.२३॥"
  },
  {
    "text": "तत्क्षणात् चेतनां प्राप्य सर्वास्ता नृपयोषितः ।\nराजपत्न्यश्च राजा च विलेपुरतिदुः खिताः॥२२.२४॥"
  },
  {
    "text": "मदालसा तु द् दृष्ट्वा तदीयं कण्ठभूषणम् ।\nतत्याजाशु प्रियान् प्राणान् श्रुत्वा च निहन्त पतिम्॥२२.२५॥"
  },
  {
    "text": "ततस्तथा महाक्रन्दः पौराणां भवनेष्वभूत् ।\nयथैव तस्य नृपतेः स्वगेहे समवर्तत॥२२.२६॥"
  },
  {
    "text": "राजा च तां मृतां दृष्ट्वा विना भर्त्रा मदालसाम् ।\nप्रत्युवाच जनं सर्वं विमृश्य सुस्थमानसः॥२२.२७॥"
  },
  {
    "text": "न रोदितव्यं पश्यामि भवतामात्मनस्तथा ।\nसर्वेषामेव संचिन्त्य सम्बन्धानामनित्यताम्॥२२.२८॥"
  },
  {
    "text": "किन्नु शोचामि तनयं किन्नु शोचाम्यहं स्नुषाम् ।\nविमृश्य कृतकृत्यत्वाम्नम्येऽशोच्यावुभावपि॥२२.२९॥"
  },
  {
    "text": "मच्छ्रु श्रुपुर्मद्वचनाद्द्विजरक्षणतत्परः ।\nप्राप्तो मे यः सुतो मृत्युं कथं शोच्यः स धीमताम्॥२२.३०॥"
  },
  {
    "text": "अवश्यं याति यद्देहं तद्द्विजानां कृते यदि ।\nमम पुत्रेण संत्यक्तं नन्वभ्युदयकारि तत्॥२२.३१॥"
  },
  {
    "text": "इयञ्च सत्कुलोत्पन्ना भर्तर्येवमनुव्रतां ।\nकथन्नु शोच्या नारीणां भर्तुरन्यन्न दैवतम्॥२२.३२॥"
  },
  {
    "text": "अस्माकं बान्धवानाञ्च तथान्येषां दयावताम् ।\nशोच्या ह्येषा भवेदेवं यदि भर्त्रा वियोगिनी॥२२.३३॥"
  },
  {
    "text": "या तु भर्तुर्वधं श्रुत्वा तत्क्षणादेव भामिनी ।\nभर्तारमनुयातेयं न शोच्यातो विपश्चिताम्॥२२.३४॥"
  },
  {
    "text": "ताः शोच्या या वियोगिन्यो न शोच्या या मृताः सह ।\nभर्त्रा वियोगस्त्वनया नानुभूतः कृतज्ञया॥२२.३५॥"
  },
  {
    "text": "दातारं सर्वसौख्यानामिह चामुत्र चोभयोः ।\nलोकयोः का हि भर्तारं नारी मन्येत मानुषम्॥२२.३६॥"
  },
  {
    "text": "नासौ शोच्यो न चैवेयं नाहं तज्जननी न च ।\nत्यजता ब्राह्मणार्थाय प्राणान् सर्वे स्म तारिताः॥२२.३७॥"
  },
  {
    "text": "विप्राणं मम धर्मस्य गतः स हि महामतिः ।\nआनृण्यमर्धभुक्तस्य त्यागाद् देहस्य मे सुतः॥२२.३८॥"
  },
  {
    "text": "मातुः सतीत्वं मद्वंशवैमल्यं शौर्यमात्मनः ।\nसंग्रामे संत्यजन् प्राणान् नात्यजद् द्विजरक्षणम्॥२२.३९॥"
  },
  {
    "text": "पुत्रावूचतुः"
  },
  {
    "text": "ततः कुवलयाश्वस्य माता भर्तुरनन्तरम् ।\nश्रुत्वा पुत्रवधं तादृक् प्राह दृष्ट्वा तु तं पतिम्॥२२.४०॥"
  },
  {
    "text": "न मे मात्रा न मे स्वस्त्रा प्राप्ता प्रीतिर्नृपेदृशी ।\nश्रुत्वा मुनिपरित्राणे हतं पुत्रं यथा मया॥२२.४१॥"
  },
  {
    "text": "शोचतां बान्धवानां ये निः श्वसन्तोऽतिदुः खिताः ।\nम्रियन्ते व्याधिना क्लिष्टास्तेषां माता वृथाप्रजा॥२२.४२॥"
  },
  {
    "text": "संग्रामे युध्यमाना येऽभीता गोद्विजरक्षणे ।\nक्षुण्णाः शस्त्रैर्विपद्यन्ते त एव भुवि मानवाः॥२२.४३॥"
  },
  {
    "text": "अर्थिनां मित्रवर्गस्य विद्विषाञ्च पराङ्मुखः ।\nयो न याति पिता तेन पुत्री माता च वीरसूः॥२२.४४॥"
  },
  {
    "text": "गर्भक्लेशः स्त्रियो मन्ये साफल्यं भजते तदा ।\nयदारिविजयी वा स्यात् संग्रामे वा हतः सुतः॥२२.४५॥"
  },
  {
    "text": "पुत्रावूचतुः"
  },
  {
    "text": "ततः स राजा संस्कारं पुत्रपत्नीमलम्भयत् ।\nनिर्गम्य च बहिः स्नातो ददौ पुत्राय चोदकम्॥२२.४६॥"
  },
  {
    "text": "तालकेतुश्च निर्गम्य तथैव यमुनाजलात् ।\nराजपुत्रमुवाचेदं प्रणयान्मधुरं वचः॥२२.४७॥"
  },
  {
    "text": "गच्छ भूपालपुत्र ! त्वं कृतार्थोऽहं कृतस्त्वया ।\nकार्यं चिराभिलषितं त्वय्यत्राविचले स्थिते॥२२.४८॥"
  },
  {
    "text": "वारुणं यज्ञकार्यञ्च जलेशस्य महात्मनः ।\nतन्मया साधितं सर्वं यन्ममासीदभीप्सितम्॥२२.४९॥"
  },
  {
    "text": "प्रणिपत्य स तं प्रायाद्राजपुत्रः पुरं पितुः ।\nसमारुह्य तमेवाश्वं सुपर्णानिलविक्रमम्॥२२.५०॥"
  },
  {
    "text": "इति श्रीमार्कण्डेयपुराणे कुवलयाश्वीये मदालसावियोगो नाम द्वाविंशोऽध्यायः"
  },
  {
    "text": "23(21)"
  },
  {
    "text": "त्रयोविंशोऽध्यायः"
  },
  {
    "text": "पुत्रावूचतुः"
  },
  {
    "text": "स राजपुत्रः संप्राप्य वेगादात्मपुरं ततः ।\nपित्रोर्ववन्दिषुः पादौ दिदृक्षुश्च मदालसाम्॥२३.१॥"
  },
  {
    "text": "ददर्श जनमुद्विग्नमप्रहृष्टमुखं पुरः ।\nपुनश्च विस्मिताकारं प्रहृष्टवदनं ततः॥२३.२॥"
  },
  {
    "text": "अन्यमुत्फुल्लनयनं दिष्ट्या दिष्ट्येतिवादिनम् ।\nपरिष्वजन्तमन्योन्यमतिकौतूहलान्वितम्॥२३.३॥"
  },
  {
    "text": "चिरं जीवोरुकल्याण ! हतास्ते परिपन्थिनः ।\nपित्रोः प्रह्लादय मनस्तथास्माकमकण्टकम्॥२३.४॥"
  },
  {
    "text": "पुत्रावूचतुः"
  },
  {
    "text": "इत्येवं वादिभिः पौरैः पुरः पृष्ठे च संवृतः ।\nतत्क्षणप्रभवानन्दः प्रविवेश पितुर्गृहम्॥२३.५॥"
  },
  {
    "text": "पिता च तं परिष्वज्य माता चान्ये च बान्धवाः ।\nचिरं जीवेति कल्याणीर्ददुस्तस्मै तदाशिषः॥२३.६॥"
  },
  {
    "text": "प्रणिपत्य ततः सोऽथ किमेतदिति विस्मितः ।\nपप्रच्छ पितरं तात ! सोऽस्मै सम्यक् तदुक्तवान्॥२३.७॥"
  },
  {
    "text": "स भार्यां तां मृतां श्रुत्वा हृदयेष्टां मदालसाम् ।\nपितरौ च पुरो दृष्ट्वा लज्जाशोकाब्धिमध्यगः॥२३.८॥"
  },
  {
    "text": "चिन्तयामास सा बाला मां श्रुत्वा निधनं गतम् ।\nतत्याज जीवितं साध्वी धिङ्मां निष्ठुरमानसम्॥२३.९॥"
  },
  {
    "text": "नृशंसोऽहमनार्योऽहं विना तां मृगलोचनाम् ।\nमत्कृते निधनं प्राप्तां यज्जीवाम्यतिनिर्घृणः॥२३.१०॥"
  },
  {
    "text": "पुनः स चिन्तयामास परिसंस्तभ्य मानसम् ।\nमोहोद्गममपास्याशु निः श्वस्योच्छवस्य चातरः॥२३.११॥"
  },
  {
    "text": "मृतेति सा मन्नमित्तं त्यजामि यदि जीवितम् ।\nकिं मयोपकृतं तस्याः श्लाघ्यमेतत्तु योषिताम्॥२३.१२॥"
  },
  {
    "text": "यदि रोदिमि वा दीनो हा प्रियेति ! वदन्मुहुः ।\nतथाप्यश्लाघ्यमेतन्नो वयं हि पुरुषाः किल॥२३.१३॥"
  },
  {
    "text": "अथ शोकजडो दीनो स्त्रजा हीनो मलान्वितः ।"
  },
  {
    "text": "विपक्षस्य भविष्यामि ततः परिभवास्पदम्॥२३.१४॥"
  },
  {
    "text": "मयारिशातनं कार्यं राज्ञः शुश्रुषणं पितुः ।\nजीवितं तस्य चायत्तं सन्त्याज्यं तत्कथं मया॥२३.१५॥"
  },
  {
    "text": "किन्त्वत्र मन्ये कर्तव्यस्त्यागो भागस्य योषितः ।\nस चापि नोपकाराय तन्वङ्ग्याः किन्तु सर्वथा॥२३.१६॥"
  },
  {
    "text": "मया नृशंस्यं कर्तव्यं नोपकार्यपकारि च ।\nया मदर्थेऽत्यजत् प्राणांस्तदर्थेऽल्पमिदं मम॥२३.१७॥"
  },
  {
    "text": "पुत्रावूचतुः"
  },
  {
    "text": "इति कृत्वा मतिं सोऽथ निष्पाद्योदकदानिकम् ।\nक्रियाश्चानन्तरं कृत्वा प्रत्युवाच ऋतध्वजः॥२३.१८॥"
  },
  {
    "text": "यदि सा मम तन्वङ्गी न स्याद्भार्या मदालसा ।\nअस्मिन् जन्मनि नान्या मे भवित्री सहचारिणी॥२३.१९॥"
  },
  {
    "text": "तामृते मृगशावाक्षीं गन्धर्वतनयामहम् ।\nन भोक्ष्ये योषितं काञ्चिदिति सत्यं मयोदितम्॥२३.२०॥"
  },
  {
    "text": "सद्धर्मचारिणीं पत्नीं तां मुक्त्वा गजगामिनीम्,।\nकाञ्चिन्नाङ्गीकरिष्यामीत्येतत् सत्यं मयोदितम्॥२३.२१॥"
  },
  {
    "text": "पुत्रावूचतुः"
  },
  {
    "text": "परित्यज्य च स्त्रीभोगान् तात ! सर्वंस्तया विना ।\nक्रीडन्नास्ते समं तुल्यैर्वयस्यैः शीलसम्पदा॥२३.२२॥"
  },
  {
    "text": "एतत्तस्य परं कार्यं तात ! तत् केन शक्यते ।\nकर्तुमत्यर्थदुष्प्राप्यमीश्वरैः किमुतेतरैः॥२३.२३॥"
  },
  {
    "text": "इति वाक्यं तयोः श्रुत्वा विमर्शमगमत्पिता ।\nविमृश्य चाह तौ पुत्रौ नागराट् प्रहसन्निव॥२३.२४॥"
  },
  {
    "text": "यद्यशक्यमिति ज्ञात्वा न करिष्यन्ति मानवाः ।\nकर्मण्युद्यममुद्योगहान्या हानिस्ततः परम्॥२३.२५॥"
  },
  {
    "text": "आरभेत नरः कर्म स्वपौरुषमहापयन् ।\nनिष्पत्तिः कर्मणो दैवे पौरुषे च व्यवसथिता॥२३.२६॥"
  },
  {
    "text": "तस्मादहं तथा यत्नं करिष्ये पुत्रकावितः ।\nतपश्चर्यां समास्थाय यथैतत् साध्यतेऽचिरात्॥२३.२७॥"
  },
  {
    "text": "एवमुक्त्वा स नागेन्द्रः प्लक्षावतरणं गिरेः ।\nतीर्थं हिमवतो गत्वा तपस्तेपे सुदुश्चरम्॥२३.२८॥"
  },
  {
    "text": "तुष्टाव गीर्भिश्च ततस्तत्र देवीं सरस्वतीम् ।\nतन्मना नियताहारो भूत्वा त्रिषवणाप्लुतः॥२३.२९॥"
  },
  {
    "text": "जगद्धात्रीमहं देवीमारिराधयिषुः शुभाम् ।\nस्तोष्ये प्रणम्य शिरसा ब्रह्मयोनिं सरस्वतीम्॥२३.३०॥"
  },
  {
    "text": "सदसद्देवि ! सय् किञ्चिन्मोक्षवच्चार्थवत् पदम् ।\nतत्सर्वं त्वय्यसंयोगं योगवद्देवि ! संस्थितम्॥२३.३१॥"
  },
  {
    "text": "त्वमक्षरं परं देवि ! यत्र सर्वं प्रतिष्ठितम् ।\nअक्षरं परमं देवि ! संस्थितं परमाणुवत्॥२३.३२॥"
  },
  {
    "text": "अक्षरं परमं ब्रह्म विश्वञ्चैतत् क्षरात्मकम् ।\nदारुण्यवस्थितो वह्निर्भौमाश्च परमाणवः॥२३.३३॥"
  },
  {
    "text": "तथा त्वयि स्थितं ब्रह्म जगच्चेदमशेषतः ।\nओङ्काराक्षरसंस्थानं यत्तु देवि ! स्थिरास्थिरम्॥२३.३४॥"
  },
  {
    "text": "तत्र मात्रात्रयं सर्वमस्ति यद्देवि नास्ति च ।\nत्रयो लोकास्त्रयो वेदास्त्रैविद्यं पावकत्रयम्॥२३.३५॥"
  },
  {
    "text": "त्रीणि ज्योतींषि वर्णाश्च त्रयो धर्मागमास्तथा ।\nत्रयो गुणास्त्रयः शब्दस्त्रयो वेदास्तथाश्रमाः॥२३.३६॥"
  },
  {
    "text": "त्रयः कालास्तथावस्थाः पितरोऽहर्निशादयः ।\nएतन्मात्रात्रयं देवि ! तव रूपं सरस्वति॥२३.३७॥"
  },
  {
    "text": "विभिन्नदर्शिनामाद्या ब्रह्मणो हि सनातनाः ।"
  },
  {
    "text": "सोमसंस्था हविः संस्थाः पाकसंस्थाश्च सप्त याः॥२३.३८॥"
  },
  {
    "text": "तास्त्वदुच्चारणाद्देवि ! क्रियन्ते ब्रह्मवादिभिः ।\nअनिर्देश्यं तथा चान्यदर्धमात्रान्वितं परम्॥२३.३९॥"
  },
  {
    "text": "अविकार्यक्षयं दिव्यं परिणामविवर्जितम् ।\nतवैतत्परमं रूपं यन्न शक्यं मयोदितुम्॥२३.४०॥"
  },
  {
    "text": "न चास्ये न च तज्जिह्वा ताम्रोष्ठादिभिरुच्यते ।\nइन्द्रोऽपि वसवो ब्रह्मा चन्द्राकौ ज्योतिरेव च॥२३.४१॥"
  },
  {
    "text": "विश्वावासं विश्वरूपं विश्वेशं परमेश्वरम् ।\nसांख्यवेदान्तवादोक्तं बहुशाखास्थिरीकृतम्॥२३.४२॥"
  },
  {
    "text": "अनादिमध्यनिधनं सदसन्न सदेव यत् ।\nएकन्त्वनेकं नाप्येकं भवभेदसमाश्रैतम्॥२३.४३॥"
  },
  {
    "text": "अनाख्यं षड्गुणाख्यञ्च वर्गाख्यं त्रिगुणाश्रयम् ।\nनानाशक्तिमतामेकं शक्तिवैभविकं परम्॥२३.४४॥"
  },
  {
    "text": "सुखासुखं महासौख्यरूपं त्वयि विभाव्यते ।"
  },
  {
    "text": "एवं देवि ! त्वया व्याप्तं सकलं निष्कलञ्च यत् ।\nअद्वैतावस्थितं ब्रह्म यच्च द्वैते व्यवस्थितम्॥२३.४५॥"
  },
  {
    "text": "येर्ऽथा नित्या ये विनश्यन्ति चान्ये\nये वा स्थूला ये च सूक्ष्मातिसूक्ष्माः ।\nये वा भूमौ येऽन्तरीक्षेऽन्यतो वा\nतेषां तेषां त्वत्त एवोपलब्धिः॥२३.४६॥"
  },
  {
    "text": "यच्चामूर्तं यच्च मूर्तं समस्तं\nयद्वा भूतेष्वेकमेकञ्च किञ्चित् ।\nयद्दिव्यस्ति क्ष्मातले खेऽन्यतो वा\nत्वत्सम्बद्धं त्वत्स्वरैर्व्यञ्जनैश्च॥२३.४७॥"
  },
  {
    "text": "एवं स्तुता तदा देवी विष्णोर्जिह्वा सरस्वती ।\nप्रत्युवाच महात्मानं नागमश्वतरं ततः॥२३.४८॥"
  },
  {
    "text": "वरं ते कम्बलभ्रातः प्रयच्छाम्युरगाधिप ! ।\nतदुच्यतां प्रदास्यामि यत्ते मनसि वर्तते॥२३.४९॥"
  },
  {
    "text": "सहायं देहि देवि ! त्वं पूर्वं कम्बलमेव मे ।\nसमस्तस्वरसम्बन्धमुभयोः संप्रयच्छ च॥२३.५०॥"
  },
  {
    "text": "सप्त स्वरा ग्रामरागाः सप्त पन्नगसत्तम ! ।\nकीतकानि च सप्तैव तावतीश्चापि मूर्च्छनाः॥२३.५१॥"
  },
  {
    "text": "तालाश्चैकोनपञ्चाशत्तथा ग्रामत्रयञ्च यत् ।\nएतत्सर्वं भवान् गाता कम्बलश्च तथानघ !॥२३.५२॥"
  },
  {
    "text": "ज्ञास्यसे मत्प्रसादेन भुजगेन्द्रापरं तथा ।\nचतुर्विधं पदं तालं त्रिः प्रकारं लयत्रयम्॥२३.५३॥"
  },
  {
    "text": "यदित्रयं तथाऽतोद्यं मया दत्तं चतुर्विधम् ।\nएतद्भवान् मत्प्रसादात् पन्नगेन्द्रापरञ्च यत्॥२३.५४॥"
  },
  {
    "text": "अस्यान्तर्गतमायत्तं स्वरव्यञ्जनसंमितम् ।\nतदशेषं मया दत्तं भवतः कम्बलस्य च॥२३.५५॥"
  },
  {
    "text": "तथा नान्यस्य भूर्लोके पाताले चापि पन्नग ।\nप्रणेतारौ भवन्तौ च सर्वस्यास्य भविष्यतः ।\nपाताले देवलोके च भूर्लोके चैव पन्नगौ॥२३.५६॥"
  },
  {
    "text": "इत्युक्त्वा सा तदा देवी सर्वजिह्वा सरस्वती ।\nजगामादर्शनं सद्यो नागस्य कमलेक्षणा॥२३.५७॥"
  },
  {
    "text": "तयोश्च तद्यथावृत्तं भ्रात्रोः सर्वमजायत ।\nविज्ञानमुभयोरग्र्यं पदतालस्वरादिकम्॥२३.५८॥"
  },
  {
    "text": "ततः कैलासशैलेन्द्र-शिखरस्थितमीश्वरम् ।\nगीतकैः स्प्तभिर्नागौ तन्त्रीलयसमन्वितौ॥२३.५९॥"
  },
  {
    "text": "आरिराधयिषू देवमनङ्गाङ्गहरं हरम् ।\nप्रचक्रतुः परं यत्नमुभौ संहतवाक्कलौ॥२३.६०॥"
  },
  {
    "text": "प्रातर्निशायां मध्याह्ने सन्ध्ययोश्चापि तत्परौ ।\nतयोः कालेन महता स्तूयमानो वृषध्वजः॥२३.६१॥"
  },
  {
    "text": "तुतोष गीतकैस्तौ च प्राहेशो गृह्यतां वरः ।\nततः प्रणम्याश्वतरः कम्बलेन समं तदा॥२३.६२॥"
  },
  {
    "text": "व्यज्ञापयन्महादेवं शितिकण्ठमुमापतिम् ।\nयदि नौ भगवान् प्रीतो देवदेवस्त्रिलोचनः॥२३.६३॥"
  },
  {
    "text": "ततो यथाभिलषितं वरमेनं प्रयच्छ नौ ।\nमृता कुवलयाश्वस्य पत्नी देव ! मदालसा॥२३.६४॥"
  },
  {
    "text": "तेनैव वयसा सद्यो दुहितृत्वं प्रयातु मे ।\nजातिस्मरा यथा पूर्वं तद्वत्कान्तिसमन्विता ।\nयोगिनी योगमाता च मद्गेहे जायतां भव॥२३.६५॥"
  },
  {
    "text": "यथोक्तं पन्नगश्रेष्ठ ! सर्वेमेतद्भविष्यति ।\nमत्प्रसादादसन्दिग्धं श्रुणु चेदं भुजङ्गम॥२३.६६॥"
  },
  {
    "text": "श्राद्धे तु समनुप्राप्ते मध्यमं पिण्डमात्मना ।\nभक्षयेथाः फणिश्रेष्ठ ! शुचिः प्रयतमानसः॥२३.६७॥"
  },
  {
    "text": "भक्षिते तु ततस्तस्मिन् भवतो मध्यमात् फणात् ।\nसमुत्पत्स्यति कल्याणी तथारूपा यथामृता॥२३.६८॥"
  },
  {
    "text": "कामञ्चेममभिध्याय कुरु त्वं पितृतर्पणम् ।\nतत्क्षणादेव सा सुभ्रूः श्वसतो मध्यमात् फणात्॥२३.६९॥"
  },
  {
    "text": "समुत्पत्स्यति कल्याणी तथारूपा यथामृता ।\nएतच्छ्रुत्वा ततस्तौ तु प्रणिपत्य महेश्वरम्॥२३.७०॥"
  },
  {
    "text": "रसातलं पुनः प्राप्तौ परितोषसमन्वितौ ।"
  },
  {
    "text": "तथा च कृतवान् श्राद्धं स नागः कम्बलानुजः॥२३.७१॥"
  },
  {
    "text": "पिण्डञ्च मध्यमं तद्वद्यथावदुपभुक्तवान् ।\nतञ्चापि ध्यायः कामं ततः सा तनुमध्यमा॥२३.७२॥"
  },
  {
    "text": "जज्ञे निश्वसतः सद्यस्तद्रूपा मध्यमात् फणात् ।\nन चापि कथयामास कंस्यचित् स भुजङ्गमः॥२३.७३॥"
  },
  {
    "text": "अन्तर्गृहे तां सुदतीं स्त्रीभिर्गुप्तामधारयत् ।\nतौ चानुदिनमागम्य पुत्रौ नागपतेः सुखम्॥२३.७४॥"
  },
  {
    "text": "ऋतध्वजेन सहितौ चिक्रीडातेऽमराविव ।\nएकदा तु सुतौ प्राह नागराजौ मुदान्वितः॥२३.७५॥"
  },
  {
    "text": "यन्मया पूर्वमुक्तन्तु क्रियते किं न तत्तथा ।\nस राजपुत्रो युवयोरुपकारी ममान्तिकम्॥२३.७६॥"
  },
  {
    "text": "कस्मान्नानीयते वत्सावुपकाराय मानदः ।\nएवमुक्तौ ततस्तेन पित्रा स्नेहवता तु तौ॥२३.७७॥"
  },
  {
    "text": "गत्वा तस्य पुरं सख्यू रेमाते तेन धीमता ।\nततः कुवलयाश्वं तौ कृत्वा किञ्चित्कथान्तरम्॥२३.७८॥"
  },
  {
    "text": "अब्रूतां प्रणयोपेतं स्वगेहगमनं प्रति ।\nतावाह नृपपुत्रोऽसौ नन्विदं भवतोर्गृहम्॥२३.७९॥"
  },
  {
    "text": "धनवाहनवस्त्रादि यन्मदीयं तदेव वाम् ।\nयत्तु वां वाञ्छितं दातुं धनं रत्नमथापि वा॥२३.८०॥"
  },
  {
    "text": "तद्दोयतां द्विजसुतौ यदि वां प्रणयो मयि ।\nएतावताहं दैवेन वञ्चितोऽस्मि दुरात्मना॥२३.८१॥"
  },
  {
    "text": "यद्भवद्भ्यां ममत्वं नो मदीये क्रियते गृहे ।\nयदि वां मत्प्रियं कार्यमनुग्राह्योऽस्मि वां यदि॥२३.८२॥"
  },
  {
    "text": "तद्धने मम गेहे च ममत्वमनुकल्प्यताम् ।"
  },
  {
    "text": "युवयोर्यन्मदीयं तन्मामकं युवयोः स्वकम्॥२३.८३॥"
  },
  {
    "text": "एतत् सत्यं विजानीतं युवां प्राणा बहिश्चराः ।\nपुनर्नैवं विभिन्नार्थं वक्तव्यं द्विजसत्तमौ॥२३.८४॥"
  },
  {
    "text": "मत्प्रसादपरौ प्रीत्या शापितौ हृदयेन मे ।\nततः स्नेहार्द्रवदनौ तावुभौ नागनन्दनौ॥२३.८५॥"
  },
  {
    "text": "ऊचतुर्नृपतेः पुत्रं किञ्चित् प्रणयकोपितौ ।\nऋतध्वज ! न सन्देहो यथैवाह भवानिदम्॥२३.८६॥"
  },
  {
    "text": "तथैव चास्मन्मनसि नात्र चिन्त्यमतोऽन्यथा ।\nकिन्त्वावयोः स्वयं पित्रा प्रोक्तमेतन्महात्मना॥२३.८७॥"
  },
  {
    "text": "द्रष्टुं कुवलयाश्वं तमिच्छामीति पुनः पुनः ।\nततः कुवलयाश्वोऽसौ समुत्थाय वरासनात् ।\nयथाह तातेति वदन् प्रणाममकरोद्भुवि॥२३.८८॥"
  },
  {
    "text": "धन्योऽहमतिपुण्योऽहं कोऽन्योऽस्ति सदृशो मया ।\nयत्तातो मामभिद्रष्टुं करोति प्रवणं मनः॥२३.८९॥"
  },
  {
    "text": "तदुत्तिष्ठत गच्छामस्ताताज्ञां क्षणमप्यहम् ।\nनातिक्रान्तुमिहेच्छामि पदेभ्यां तस्य शपाम्यहम्॥२३.९०॥"
  },
  {
    "text": "एवमुक्त्वा ययौ सोऽथ सह ताभ्यां नृपात्मजः ।\nप्राप्तश्च गोमतीं पुण्यां निर्गम्य नगराद्वहिः॥२३.९१॥"
  },
  {
    "text": "तन्मध्येन ययुस्ते वे नागेन्द्रनृपनन्दनाः ।\nमेने च राजपुत्रोऽसौ पारे तस्यास्तयोर्गृहम्॥२३.९२॥"
  },
  {
    "text": "ततश्चाकृष्य पातालं ताभ्यां नीतो नृपात्मजः ।\nपाताले ददृशे चोभौ स पन्नगकुमारकौ॥२३.९३॥"
  },
  {
    "text": "फणामणिकृतोद्योतौ व्यक्तस्वस्तिकलक्षणौ ।\nविलोक्य तौ सुरूपाङ्गौ विस्मयोत्फुल्ललोचनः॥२३.९४॥"
  },
  {
    "text": "विहस्य चाब्रवीत् प्रेम्णा साधु भो द्विजसत्तमौ ।\nकथयामासतुस्तौ च पितरं पन्नगेश्वरम्॥२३.९५॥"
  },
  {
    "text": "शान्तमश्वतरं नाम माननीयं दिवौकसाम् ।\nरमणीयं ततोऽपस्यत् पातालं स नृपात्मजः॥२३.९६॥"
  },
  {
    "text": "कुमारैस्तरुणैर्वृद्धैरुरगैरुपशोभितम् ।\nतथैव नागकन्याभिः क्रीडन्तीभिरितस्ततः॥२३.९७॥"
  },
  {
    "text": "चारुकुण्डलहाराभिस्ताराभिर्गगनं यथा ।\nगीतशब्दैस्तथान्यत्र वीणावेणुस्वनानुगैः॥२३.९८॥"
  },
  {
    "text": "मृदङ्गपणवातोद्यं हारिवेश्मशताकुलम् ।\nवीक्षमाणः स पातालं ययौ शत्रुजितः सुतः॥२३.९९॥"
  },
  {
    "text": "सह ताभ्यामभीष्टाभ्यां पन्नगाभ्यामरिन्दमः ।\nततः प्रविश्य ते सर्वे नागराजनिवेशनम्॥२३.१००॥"
  },
  {
    "text": "ददृशुस्ते महात्मानमुरगाधिपतिं स्थितम् ।\nदिव्यमाल्याम्बरधरं मणिकुण्डलभूषणम्॥२३.१०१॥"
  },
  {
    "text": "स्वच्छमुक्ताफललताहारिहारोपशोभितम् ।\nकेयूरिणं महाभागमासने सर्वकाञ्चने॥२३.१०२॥"
  },
  {
    "text": "मणिविद्रुमवैदूर्य-जालान्तरितरूपके ।\nस ताभ्यां दर्शितस्तस्य तातोऽस्माकमसाविति॥२३.१०३॥"
  },
  {
    "text": "वीरः कुवलयाश्वोऽयं पित्रे चासौ निवेदितः ।\nततो ननाम चरणौ नागेन्द्रस्य ऋतध्वजः॥२३.१०४॥"
  },
  {
    "text": "तमुत्थाप्य बलाद्गाढं नागेन्द्रः परीषस्वजे ।\nमूर्ध्नि चैनमुपाघ्राय चिरं जीवेत्युवाच सः॥२३.१०५॥"
  },
  {
    "text": "निहतामित्रवर्गश्च पित्रोः सुश्रूषणं कुरु ।\nवत्स ! धन्यस्य कथ्यन्ते परोक्षस्यापि ते गुणाः॥२३.१०६॥"
  },
  {
    "text": "भवतो मम पुत्राभ्यामसामान्या निवेदिताः ।\nत्वमेवानेन वर्धेथा मनोवाक्कायचेष्टितैः॥२३.१०७॥"
  },
  {
    "text": "जीवितं गुणिनः श्लाघ्यं जीवन्नेव मृतोऽगुणः ।\nगुणवान् निर्वृतिं पित्रोः शत्रुणां हृदयज्वरम्॥२३.१०८॥"
  },
  {
    "text": "करोत्यात्महितं कुर्वन् विश्वासञ्च महाजने ।\nदेवताः पितरो विप्रा मित्रार्थिविकलादयः॥२३.१०९॥"
  },
  {
    "text": "बान्धवाश्च तथेच्छन्ति जीवितं गुणिनश्चिरम् ।\nपरिवादनिवृत्तानां दुर्गतेषु दयावताम् ।\nगुणिनां सफलं जन्म संश्रितानां विपद्गतैः॥२३.११०॥"
  },
  {
    "text": "एवमुक्त्वा स तं वीरं पुत्राविदमथाब्रवीत् ।\nपूजां कुवलयाश्वस्य कर्तुकामो भुजङ्गमः॥२३.१११॥"
  },
  {
    "text": "स्नानादिकक्रमं कृत्वा सर्वमेव यथाक्रमम् ।\nमधुपानादिसम्भोगमाहारञ्च यथेप्सितम्॥२३.११२॥"
  },
  {
    "text": "ततः कुवलयाश्वेन हृदयोत्सवभूतया ।\nकथया स्वल्पकं कालं स्थास्यामो हृष्टचेतसः॥२३.११३॥"
  },
  {
    "text": "अनुमेन च तन्मौनो वचः शत्रुजितः सुतः ।\nतथा चकार नृपतिः पन्नगानामुदारधीः॥२३.११४॥"
  },
  {
    "text": "समेत्य तैरात्मजभूपनन्दनैर्\nमहोरगाणामधिपः स सत्यवाक् ।\nमुदान्वितोऽन्नानि मधूनि चात्मवान्\nयथोपयोगं बुभुजे स भोगभुक्॥२३.११५॥"
  },
  {
    "text": "इति श्रीमार्कण्डेयपुराणे मदालसोपाख्याने कुवलयाश्वपातालगमनं नाम त्रयोविंसोऽध्यायः"
  },
  {
    "text": "24(22)"
  },
  {
    "text": "चतुर्विशोऽध्यायः"
  },
  {
    "text": "कृताहारं महात्मनामधिपं पवनाशिनाम् ।\nउपासाञ्चक्रिरे पुत्रौ भूपालतनयस्तथा॥२४.१॥"
  },
  {
    "text": "कथाभिरनुरूपाभिः स महात्मा भुजङ्गमः ।\nप्रीतिं सञ्जनयामास पुत्रसख्युरुवाच च॥२४.२॥"
  },
  {
    "text": "तव भद्र ! सुखं ब्रूहि गेहमभ्यागतस्य यत् ।\nकर्तव्यमुत्सृजाशङ्कां पितरीव सुतो मयि॥२४.३॥"
  },
  {
    "text": "रजतं वा सुवर्णं वा वस्त्रं वाहनमासनम् ।\nयद्वाभिमतमत्यर्थं दुर्लभं तद्वृणुष्व माम्॥२४.४॥"
  },
  {
    "text": "तव प्रसादाद्भगवन् ! सुवर्णादि गृहे मम ।\nपितुरस्ति ममाद्यापिन किञ्चित् कार्यमीदृशम्॥२४.५॥"
  },
  {
    "text": "ताते वर्षसहस्राणि शासतीमां वसुन्धराम् ।\nतथैव त्वयि पातालं न मे याञ्चोन्मुकं मनः॥२४.६॥"
  },
  {
    "text": "ते स्वर्ग्याश्च सुपुण्याश्च येषां पितरि जीवति ।\nतृणकोटिसमं वित्तं तारुण्याद्वित्तकोटिषु॥२४.७॥"
  },
  {
    "text": "मित्राणि तुल्यशिष्टानि तद्वद्देहमनामयम् ।\nजनिता ध्रियते वित्तं यौवनं किन्नु नास्ति मे॥२४.८॥"
  },
  {
    "text": "असत्यर्थे नृणां याञ्चाप्रवणं जायते मनः ।\nसत्यशेषे कथं याञ्चां मम जिह्वा करिष्यति॥२४.९॥"
  },
  {
    "text": "यैर्न चिन्त्यं धनं किञ्चिन्मम गेहेऽस्ति नास्ति वा ।\nपितृबाहुतरुच्छायां संश्रिताः सुखिनो हि ते॥२४.१०॥"
  },
  {
    "text": "ये तु बाल्यात् प्रभृत्येव विना पित्रा कुटुम्बिनः ।\nते सुखास्वादविभ्रंशान्मन्ये धात्रैव वञ्चिताः॥२४.११॥"
  },
  {
    "text": "तद्वयं त्वत्प्रसादेन धनरत्नादिसञ्चयान् ।\nपितृमुक्तान् प्रयच्छामः कामतो नित्यमर्थिनाम्॥२४.१२॥"
  },
  {
    "text": "तत् सर्वमिह संप्राप्तं यदङ्घ्रियुगलं तव ।\nमच्चूडामणिना स्पृष्टं यच्चाङ्गस्पर्शमाप्तवान्॥२४.१३॥"
  },
  {
    "text": "इत्येवं प्रसृतं वाक्यमुक्तः पन्नगसत्तमः ।\nप्राह राजसुतं प्रीत्या पुत्रयोरुपकारिणम्॥२४.१४॥"
  },
  {
    "text": "यदि रत्नसुवर्णादि मत्तोऽवाप्तुं न ते मनः ।\nयदन्यन्मनसः प्रीत्यै तद्ब्रूहि त्वं ददाम्यहम्॥२४.१५॥"
  },
  {
    "text": "भगवंस्त्वत्प्रसादेन प्रार्थितस्य गृहे मम ।\nसर्वमस्ति विशेषेण सम्प्राप्तं तव दर्शनात्॥२४.१६॥"
  },
  {
    "text": "कृतकृत्योऽस्मि चैतेन सफलं जीवितञ्च मे ।\nयदङ्गसंश्लेषमितस्तव देवस्य मानुषः॥२४.१७॥"
  },
  {
    "text": "ममोत्तमाङ्गे त्वत्पादरजसा यदिहास्पदम् ।\nकृतं तेनैव न प्राप्तं किं मया पन्नगेश्वर॥२४.१८॥"
  },
  {
    "text": "यदि त्ववश्यं दातव्यो वरो मम यथेप्सितः ।\nतत्पुण्यकर्मसंस्कारो हृदयान्मा व्यपैतु मे॥२४.१९॥"
  },
  {
    "text": "सुवर्णमणिरत्नादि वाहनं गृहमासनम् ।\nस्त्रियोऽन्नपानं पुत्राश्च चारुमाल्यानुलेपन्॥२४.२०॥"
  },
  {
    "text": "एते च विविधाः कामा गीतवाद्यादिकञ्च यत् ।\nसर्वमेतन्मम मतं फलं पुण्यवनस्पतेः॥२४.२१॥"
  },
  {
    "text": "तस्मान्नरेण तन्मुलः कार्यो यत्नः कृतात्मना ।\nकर्तव्यः पुण्यसक्तानां न किञ्चिद्भुवि दुर्लभम्॥२४.२२॥"
  },
  {
    "text": "एवं भविष्यति प्राज्ञ ! तव धर्माश्रिता मतिः ।\nसत्यञ्चैतत् फलं सर्वं धर्मस्योक्तं यथा त्वया॥२४.२३॥"
  },
  {
    "text": "तथाप्यवश्यं मद्गेहमागतेन त्वयाधुना ।\nग्राह्यं यन्मानुषे लोके दुष्प्राप्तं भवतो मतम्॥२४.२४॥"
  },
  {
    "text": "तस्यैतद्वचनं श्रुत्वा स तदा नृपनन्दनः ।\nमुकावलोकनञ्चक्रे पन्नगेश्वरपुत्रयोः॥२४.२५॥"
  },
  {
    "text": "ततस्तौ प्रणिपत्योभौ राजपुत्रस्य यन्मतम् ।\nतत् पितुः सकलं वीरौ कथयामासतुः स्फुटम्॥२४.२६॥"
  },
  {
    "text": "पुत्रापूचतुः"
  },
  {
    "text": "ततोऽस्य पत्नी दयिता श्रुत्वेमं विनिपातितम् ।\nअत्यजद्दयितान् प्राणान् विप्रलब्धा दुरात्मना॥२४.२७॥"
  },
  {
    "text": "केनापि कृतवैरेण दानवेन कुबुद्धिना ।\nगन्धर्वराजस्य सुता नाम्ना ख्याता मदालसा॥२४.२८॥"
  },
  {
    "text": "कुतज्ञोऽयं ततस्तात ! प्रतिज्ञां कृतवानिमाम् ।\nनान्या भार्या भवित्रीति वर्जयित्वा मदालसाम्॥२४.२९॥"
  },
  {
    "text": "द्रष्टुं तां चारुसर्वाङ्गीमयं वीर ! ऋतध्वजः ।\nतात ! वाञ्छति यद्येतत् क्रियते तत् कृतं भवेत्॥२४.३०॥"
  },
  {
    "text": "भूतैर्वियोगिनो योगस्तादृशैरेव तादृशः ।\nकथमेतद्विना स्वप्नं मायां वा शम्बरोदिताम्॥२४.३१॥"
  },
  {
    "text": "प्रणिपत्य भुजङ्गेशं पुत्रः शत्रुजितस्ततः ।\nप्रत्युवाच महात्मानं प्रेमलज्जासमन्वितः॥२४.३२॥"
  },
  {
    "text": "मायामयीमप्यधुना मम तात ! मदालसाम् ।\nयदि दर्शयते मन्ये परं कृतमनुग्रहम्॥२४.३३॥"
  },
  {
    "text": "तस्मात् पश्येह वत्स ! त्वं मायाञ्चेद् द्रष्टुमिच्छसि ।\nअनुग्राह्यो भवान् गेहं बालोऽप्यभ्यागतो गुरुः॥२४.३४॥"
  },
  {
    "text": "आनयामास नागेन्द्रो गृहगुप्तां मदालसाम् ।\nतेषां संमोहनार्थाय ज्जल्प च ततः स्फुटम्॥२४.३५॥"
  },
  {
    "text": "दर्शयामास च तदा राजपुत्राय तां शुभाम् ।\nसेयं न वेति ते भार्या राजपुत्र ! मदालसा॥२४.३६॥"
  },
  {
    "text": "स दृष्ट्वा तां तदा तन्वीं तत्क्षणात् विगतत्रपः ।\nप्रियेति तामभिमुखं ययौ वाचमुदीरयन् ।\nनिवारयामास च तं नागः सोऽश्वतरस्त्वरन्॥२४.३७॥"
  },
  {
    "text": "मायेयं पुत्र ! मा स्प्राक्षीः प्रागेव कथितं तव ।\nअन्तर्धानमुपैत्याशु माया संस्पर्शनादिभिः॥२४.३८॥"
  },
  {
    "text": "ततः पपात मेदिन्यां स तु मूर्च्छापरिप्लुतः ।\nहा प्रियेति वदन् सोऽथ चिन्तयामास भामिनीम्॥२४.३९॥"
  },
  {
    "text": "अहो स्नेहोऽस्य नृपतेर्ममोपर्यचलं मनः ।\nयेनायं पातनोऽरीणां विना शस्त्रेण पातितः॥२४.४०॥"
  },
  {
    "text": "मायेति दर्शिता तेन मिथ्या मायेति यत्स्फुटम् ।\nवाय्वम्बुतेजसां भुमेराकाशस्य च चेष्टया॥२४.४१॥"
  },
  {
    "text": "ततः कुवलयाश्वं तं समाश्वास्य भुजङ्गमः ।\nकथयामास तत् सर्वं मृतसञ्जीवनादिकम्॥२४.४२॥"
  },
  {
    "text": "ततः प्रहृष्टः प्रतिलभ्य कान्तां\nप्रणम्य नागं निजगाम सोऽथ ।\nसुशोभमानः स्वपुरं तमश्वम्\nआरुह्य संचिन्तितमभ्युपतेम्॥२४.४३॥"
  },
  {
    "text": "इति श्रीमार्कण्डेयपुराणे मदालसाप्राप्तिर्नाम चतुर्विशोऽध्यायः"
  },
  {
    "text": "25(23)"
  },
  {
    "text": "पञ्चविंशोऽध्यायः"
  },
  {
    "text": "आगम्य स्वपुरं सोऽथ पित्रोः सर्वमशेषतः ।\nकथयामास तन्वङ्गी यथा प्राप्ता पुनर्मृता॥२५.१॥"
  },
  {
    "text": "ननाम सा च चरणौ श्वश्रूश्वशुरयोः शुभा ।\nस्वजनञ्च यथापूर्वं वन्दनाश्लेषणादिभिः॥२५.२॥"
  },
  {
    "text": "पूजयामास तन्वङ्गी यथान्यायं यथावयः ।\nततो महोत्सवो जज्ञे पौराणां तत्र वै पुरे॥२५.३॥"
  },
  {
    "text": "ऋतध्वजश्च सुचिरं तया रेमे सुमध्यया ।\nनिर्झरेषु च शैलानां निम्नगापुलिनेषु च॥२५.४॥"
  },
  {
    "text": "काननेषु च रम्येषु तथैवोपवनेषु च ।\nपुण्यक्षयं वाञ्छमाना सापि कामोपबोगतः॥२५.५॥"
  },
  {
    "text": "सह तेनातिकान्तेन रेमे रम्यासु भूमिषु ।\nततः कालेन महता शत्रुजित् स नराधिपः॥२५.६॥"
  },
  {
    "text": "सम्यक् प्रशास्य वसुधां कालधर्ममुपेयिवान् ।\nततः पौरा महात्मानं पुत्रं तस्य ऋतध्वजम्॥२५.७॥"
  },
  {
    "text": "अभ्यषिञ्चन्त राजानमुदाराचारचेष्टितम् ।\nसम्यक् पालयतस्तस्य प्रजाः पुत्रानिवौरसान्॥२५.८॥"
  },
  {
    "text": "मदालसायाः सञ्जज्ञे पुत्रः प्रथमजस्ततः ।\nतस्य चक्रे पिता नाम विक्रान्त इति धीमतः॥२५.९॥"
  },
  {
    "text": "तुतुषुस्तेन वै भृत्या जहास च मदालसा ।\nसा वै मदालसा पुत्रं बालमुत्तानशायिनम् ।\nउल्लापनच्छलेनाह रुदमानमविस्वरम्॥२५.१०॥"
  },
  {
    "text": "शुद्धोऽसि रे तात ! न तेऽस्ति नाम\nकृतं हि ते कल्पनयाधुनैव ।\nपञ्चात्मकं देहमिदं तवैतन्\nनैवास्य त्वं रोदिषि कस्य हेतोः॥२५.११॥"
  },
  {
    "text": "न वा भवान् रोदिति वै स्वजन्मा\nशब्दोऽयमासाद्य महीशशूनुम् ।\nविकल्प्यमाना विविधा गुणास्ते\nऽगुणाश्च भौताः सकलेन्द्रियेषु॥२५.१२॥"
  },
  {
    "text": "भूतानि भूतैः परिदुर्बलानि\nवृद्धिं समायान्ति यथेह पुंसः ।\nअन्नाम्बुपानादिभिरेव कस्य\nन तेऽस्ति वृद्धिर्न च तेऽस्ति हानिः॥२५.१३॥"
  },
  {
    "text": "त्वं कञ्चुके शीर्यमाणे निजेऽस्मिंस्\nतस्मिंश्च देहे मूढतां मा व्रजेथाः ।\nशुभाशुभैः कर्मभिर्देहमेतन्\nमदादिमूढैः सञ्चुकस्तेऽपिनद्धः॥२५.१४॥"
  },
  {
    "text": "तातेति किञ्चित्तनयेति किञ्चिद्\nअम्बेति किञ्चिद्दयितेति किञ्चित् ।\nममेति किञ्चिन्न ममेति किञ्चित्\nत्वं भूतसङ्घं बहुमानयेथाः॥२५.१५॥"
  },
  {
    "text": "दुः खानि दुः खोपगमाय भोगान्\nसुखाय जानाति विमूढचेताः ।\nतान्येव दुः खानि पुनः सुखानि\nजानात्यविद्वान सुविमूढयेताः॥२५.१६॥"
  },
  {
    "text": "हासोऽस्थिसन्दर्शनमक्षियुग्मम्\nअत्युज्ज्वलं तर्जनमङ्गनायाः ।\nकुचादिपीनं पिशितं घनं तत्\nस्थानं रतेः किं नरकं न योषित्॥२५.१७॥"
  },
  {
    "text": "यानं क्षितौ यानगतञ्च देहं\nदेहेऽपि चान्यः पुरुषो निविष्टः ।\nममत्वबुद्धिर्न तथा यथा स्वे\nदेहेऽतिमात्रं बत मूढतैषा॥२५.१८॥"
  },
  {
    "text": "इति श्रीमार्कण्डेयपुराणे मदालसोपाख्याने पञ्चविंशोऽध्यायः"
  }
]
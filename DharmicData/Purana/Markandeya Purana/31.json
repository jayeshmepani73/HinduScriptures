[
  {
    "text": "एकत्रिंशोऽध्यायः"
  },
  {
    "text": "मदालसोवाच"
  },
  {
    "text": "सपिण्डीकरणादूर्ध्वं पितुर्यः प्रपितामहः ।\nस तु लेपभुजो याति प्रलुप्तः पितृपिण्डतः॥३१.१॥\nतेषामन्यश्चतुर्थो यः पुत्रलेपभुजान्नभुक् ।\nसोऽपि सम्बन्धतो हीनमुपभोगं प्रपद्यते॥३१.२॥\nपिता पितामहश्चैव तथैव प्रपितामहः ।\nपिण्डसम्बन्धिनो ह्येते विज्ञेयाः पुरुषास्त्रयः॥३१.३॥\nतेपसम्बन्धिनश्चान्ये पितामहपितामहात् ।\nप्रभृत्युक्तास्त्रयस्तेषां यजमानश्च सप्तमः॥३१.४॥\nइत्येष मु नभिः प्रोक्तः सम्बन्धः साप्तपौरुषः ।\nयजमानात् प्रभृत्यूर्ध्वमनुलेपभुजस्तथा॥३१.५॥\nततोऽन्ये पूर्वजाः सर्वे ये चान्ये नरकौकसः ।\nये च तिर्यक्त्वमापन्ना ये च भूतादिसंस्थिताः॥३१.६॥\nतान् सर्वान् यजमानो वै श्राद्धं कुर्वन् यथाविधि ।\nसमाप्याययते वत्स ! येन येन शृणुष्व तत्॥३१.७॥\nअन्नप्रकिरणं यत् तु मनुष्यैः क्रियते भुवि ।\nतेन तृत्पिमुपायान्ति ये पिशाचत्वमागताः॥३१.८॥\nयदम्बु स्त्रानवस्त्रोत्थं भूमौ पतति पुत्रक ! ।\nतेन ये तरुतां प्राप्तास्तेषां तृप्तिः प्रजायते॥३१.९॥\nयास्तु गात्राम्बुकणिकाः पतन्ति धरणीतले ।\nताभिराप्यायनं तेषां ये देवत्वं कुले गताः॥३१.१०॥\nउद्धृतेष्वथ पिण्डेषु याश्चान्नकणिका भुवि ।\nताभिराप्यायनं प्राप्ता ये तिर्यकत्वं कुले गताः॥३१.११॥\nये वादग्धाः कुले बालाः क्रियायोग्या ह्यसंस्कृताः ।\nविपन्नास्तेऽन्नविकिर-संमार्जनजलाशिनः॥३१.१२॥\nभुक्त्वा चाचामतां यच्च जलं यच्चाङ्घ्रिसेचने ।\nब्राह्मणानां तथैवान्ये तेन तृप्तिं प्रयान्ति वै॥३१.१३॥\nएवं यो यजमानस्य यश्च तेषां द्विजन्मनाम् ।\nकश्चिज्जलान्नविक्षेपः शुचिरुच्छिष्ट एव वा॥३१.१४॥\nतेनान्ये तत्कुले तत्र तत्तद्योन्यन्तरं गताः ।\nप्रयान्त्याप्यायनं वत्स ! सम्यक् श्राद्धक्रियावताम्॥३१.१५॥\nअन्यायोपार्जितैरर्थैर्यच्छ्राद्धं क्रियते नरैः ।\nतृप्यन्ते तेन चाण्डालपुक्कसाद्यासु योनिषु॥३१.१६॥\nएवमाप्यायनं वत्स ! बहूनामिह बान्धवैः ।\nश्राद्धं कुर्वदिभरन्नाम्बुबिन्दुक्षेपेण जायते॥३१.१७॥\nतस्माच्छ्राद्धं नरो भक्त्या शाकैरपि यथाविधि ।\nकुर्वोत कुर्वतः श्राद्धं कुले कश्चिन्न सीदति॥३१.१८॥\nतस्य कालानहं वक्ष्ये नित्यनैमित्तिकात्मकान् ।\nविधिना येन च नरैः क्रियते तन्निबोध मे॥३१.१९॥\nकार्यं श्राद्धममावास्यां मासि मास्युडुपक्षये ।\nतथाष्टकास्वप्यवश्यमिच्छाकालं निबोध मे॥३१.२०॥\nविशिष्टब्राह्मणप्राप्तौ सूर्येन्दुग्रहणेऽयने ।\nविषुवे रविसंक्रान्तौ व्यतिपाते च पुत्रक॥३१.२१॥\nश्राद्धार्हद्रव्यसम्प्राप्तौ तथा दुःस्वप्नदर्शने ।\nजन्मर्क्षग्रहपीडासु श्राद्धं कुर्वोत चेच्छया॥३१.२२॥\nविशिष्टः श्रोत्रियो योगी वेदविज्ज्येष्ठसामगः ।\nत्रिणाचिकेतस्त्रिमधुस्त्रिसुपर्णः षडङ्गवित्॥३१.२३॥\nदौहित्रऋत्विग्जामातृस्वस्त्रीयाः श्वशुरस्तथा ।\nपञ्चाग्निकर्मनिष्ठश्च तपोनिष्ठोऽथ मातुलः॥३१.२४॥\nमातापितृपराश्चैव शिष्यसम्बन्धिबान्धवाः ।\nएते द्विजोत्तमाः श्राद्धे समस्ताः केतनक्षमाः॥३१.२५॥\nअवकीर्णो तथा रोगी न्यूने चाङ्गे तथाधिके ।\nपौनर्भवस्तथा काणः कुण्डो गोलोऽथ पुत्रक॥३१.२६॥\nमित्रध्रुक् कुनखी क्लीबः श्यावदन्तो निराकृतिः ।\nअबिशस्तस्तु तातेन पिशुनः सोमविक्रयी॥३१.२७॥\nकन्यादूषयिता वैद्यो गुरुपित्रोस्तथोज्झकः ।\nभृतकाध्यापकोऽमित्रः परपूर्वापतिस्तथा॥३१.२८॥\nवेदोज्झोऽथाग्निसन्त्यागी वृषलीपतिदूषितः ।\nतथान्ये च विकर्मस्था वर्ज्याः पित्र्येषु वै द्विजाः॥३१.२९॥\nनिमन्त्रयेत पूर्वेद्युः पूर्वोक्तान् द्विजसत्तमान् ।\nदैवे नियोगे पित्र्ये च तांस्तथैवोपकल्पयेत्॥३१.३०॥\nतैश्च संयतिभिर्भाव्यं यश्च श्राद्धं करिष्यति ।\nश्राद्धं दत्त्वा च भुक्त्वा च मैथुनं योऽनुगच्छति॥३१.३१॥\nपितरस्तु तयोर्मासं तस्मिन रेतसि शेरते ।\nगत्वा च योषितं श्राद्धे यो भुङ्क्ते यश्च गच्छति॥३१.३२॥\nरेतोमूत्रकृताहारास्तन्मासं पितरस्तयोः ।\nतस्मात्तु प्रथमं कार्यं प्राज्ञेनोपनिमन्त्रणम्॥३१.३३॥\nअप्राप्तौ तद्दिने चापि वर्ज्या योषित्प्रसङ्गिनः ।\nभिक्षार्थमागतान् वापि काले संयमिनो यतीन्॥३१.३४॥\nभोजयेत् प्रणिपाताद्यैः प्रासाद्य यतमानसः ।\nयथैव शुक्लपक्षाद्वै पितॄणामसितः प्रियः॥३१.३५॥\nतथापराह्नः पूर्वाह्नात् पितॄणामतिरित्यते ।\nसंपूज्य स्वागतेनैतानभ्युपेतान् गृहे द्विजान्॥३१.३६॥\nपवित्रपाणिराचान्तानासनेषूपवेशयेत् ।\nपितॄणामयुजः कामं युग्मान् दैवे द्विजोत्तमान्॥३१.३७॥\nएकैकं वा पितॄणाञ्च देवानाञ्च स्वशक्तितः ।\nतथा मातामहानाञ्च तुल्यं वा वैश्वदेविकम्॥३१.३८॥\nपृथक् तयोस्तथा चान्ये केचिदिच्छन्ति मानवाः ।\nप्राङ्मुखान्दैवसङ्कल्पान् पैत्र्यान् कुर्यादुदङ्मुखान्॥३१.३९॥\nतथैव मातामहानां विधिरुक्तो मनीषिभिः ।\nविष्टरार्थे कुशान् दत्त्वा पूज्य चार्घ्यादिना बुधः॥३१.४०॥\nपवित्रकादि वै दत्त्वा तेभ्योऽनुज्ञामवाप्य च ।\nकुर्यादावाहनं प्राज्ञो देवानां मन्त्रतो द्विजः॥३१.४१॥\nयवाम्भोभिस्तथा चार्घ्यं दत्त्वा वै वैश्वदेविकम् ।\nगन्धमाल्याम्बुधूपञ्च दत्त्वा सम्यक् सदिपकम्॥३१.४२॥\nअपसव्यं पितॄणाञ्च सर्वमेवोपकल्पयेत् ।\nदर्भांश्च द्विगुणान् दत्त्वा तेभ्योऽनुज्ञामवाप्य च॥३१.४३॥\nमन्त्रपूर्वं पितॄणाञ्च कुर्यादावाहनं बुधः ।\nअपसव्यं तथा चार्घ्यं यवार्थञ्च तथा तिलैः॥३१.४४॥\nनिष्पादयेन्महाभाग ! पितॄणं प्रीणने रतः ।\nअग्नौ कार्यमनुज्ञातः कुरुष्वेति ततो द्विजैः॥३१.४५॥\nजुहुयाद्व्यञ्जनक्षारवर्ज्यमन्नं यथाविधि ।\nअग्नये कव्यवाहाय स्वहेति प्रथमाहुतिः॥३१.४६॥\nसोमाय वै पितृमते स्वाहेत्यन्या तथा भवेत् ।\nयमाय प्रेतपतये स्वाहेति त्रितयाहुतिः॥३१.४७॥\nहुतावशिष्टं दद्याच्च भाजनेषु द्विजन्मनाम् ।\nभाजनालम्भनं कृत्वा दद्याच्चान्नं यथाविधि॥३१.४८॥\nयथा सुखं जुषध्वं भो इति वाच्यमनिष्ठुरम् ।\nभुञ्जीरंश्च ततस्तेऽपि तच्चित्ता मौनिनः सुखम्॥३१.४९॥\nयद्यदिष्टचतमं तेषां तत्तदन्नमसत्वरम् ।\nअक्रुध्यंश्च नरो दद्यात् सम्भवेन प्रलोभयन्॥३१.५०॥\nरक्षोघ्रांश्च जपेन्मन्त्रांस्तिलैश्च विकिरेन्महीम् ।\nसिद्धार्थकैश्च रक्षार्थं श्राद्धं हि प्रचुरच्छलम्॥३१.५१॥\nपृष्टैस्तृप्तैश्च तृप्ताः स्थ तृप्ताः स्म इति वादिभिः ।\nअनुज्ञातो नरस्त्वन्नं प्रकिरेत् भुवि सर्वतः॥३१.५२॥\nतद्वदाचमनार्थाय दद्यादापः सकृत् सकृत् ।\nअनुज्ञाञ्च ततः प्राप्य यतवाक्कायमानसः॥३१.५३॥\nसतिलेन ततोऽन्नेन पिण्डान् सव्येन पुत्रक ! ।\nपितनुद्दिश्य दर्भेषु दद्यादुच्छिष्टसन्निधौ॥३१.५४॥\nपितृतीर्थेन तोयञ्च दद्यात्तेभ्यः समाहितः ।\nपितॄनिद्दिश्य यद्भक्त्या यजमानो नृपात्मज॥३१.५५॥\nतद्वन्मातामहानाञ्च दत्त्वा पिण्डान् यथाविधि ।\nगन्धमाल्यादिसंयुक्तं दद्यादाचमनं ततः॥३१.५६॥\nदत्त्वा च तक्षिणां शक्त्या सुस्वधास्त्विति तान् वदेत् ।\nतैश्च तुष्टैस्तथेत्युक्त्वा वाचयेद्वैश्वदेविकान्॥३१.५७॥\nप्रीयन्तामिति भद्रं वो विश्वेदेवा इतीरयेन् ।\nतथेति चोक्ते तैर्विप्रैः प्रार्थनीयास्तदाशिषः॥३१.५८॥\nविसर्जयेत् प्रियाण्युक्त्वा प्रणिपत्य च भक्तितः ।\nआद्वारमनुगच्छेच्चागच्छेच्चानुप्रमोदितः॥३१.५९॥\nततो नित्यक्रियां कुर्याद् भोजयेच्च तथातिथीन् ।\nनित्यक्रियां पितॄणाञ्च केचिदिच्छन्ति सत्तमाः॥३१.६०॥\nन पितॄणान्तथैवान्ये शेषं पूर्ववदाचरेत् ।\nपृथक् पाकेन नेत्यन्ये केचित् पूर्वञ्च पूर्ववत्॥३१.६१॥\nततस्तदन्नं भुञ्जीत सह भृत्यादिभिर्नरः ।\nएवं कुर्वोत धर्मज्ञः श्राद्धं पित्र्यं समाहितः॥३१.६२॥\nयथा वा द्विजमुख्यानां परितोषोऽभिजायते ।\nत्रीणि श्राद्धे पवित्राणि दौहित्रं कुतपस्तिलाः॥३१.६३॥\nवर्ज्यानि चाहुर्विप्रेन्द्र ! कोपोऽध्वगमनं त्वरा ।\nराजतञ्च तथा पात्रं शस्तं श्राद्धेषु पुत्रक !॥३१.६४॥\nरजतस्य तथा कार्यं दर्शनं दानमेव वा ।\nराजते हि स्वधा दुग्धा पितृभिः श्रूयते मही ।\nतस्मात् पितॄणां रजतमभीष्टं प्रीतिवर्धनम्॥३१.६५॥"
  },
  {
    "text": "इति श्रीमार्कण्डेयपुराणेऽलर्कानुशासने पार्वणश्राद्धकल्पोनाम एकत्रिंशोऽध्यायः"
  },
  {
    "text": "द्वात्रिंशोऽध्यायः"
  },
  {
    "text": "मदालसोवाच"
  },
  {
    "text": "अतः परं शृणुष्वेमं पुत्र ! भक्त्या यदाहृतम् ।\nपितॄणां प्रीतये यद्वा वर्ज्यं वा प्रीतिकारकम्॥३२.१॥\nमासं पितॄणां तृप्तिश्च हविष्यान्नेन जायते ।\nमासद्वयं मत्स्यमांसैस्तृप्तिं यान्ति पितामहाः॥३२.२॥\nत्रीन् मासान् हारिणां मांसं विज्ञेयं पितृतृप्तये ।\nचतुर्मासांस्तु पुष्णाति शशस्य पिशितं पितॄन्॥३२.३॥\nशाकुनं पञ्च वै मासान् षण्मासान् शूकरामिषम् ।\nछागलं सप्त वै मासानैणेयञ्चाष्टमासिकीम्॥३२.४॥\nकरोति तृप्तिं नव वै रुरोर्मांसं न संशयः ।\nगवयस्यामिषं तृप्तिं करोति दशमासिकीम्॥३२.५॥\nतथैकादशमासंस्तु औरभ्रं पितृतृप्तिदम् ।\nसंवत्सरं तथा गव्यं पयः पायसमेव वा॥३२.६॥\nवाध्रीणसामिषं लौहं कालशाकन्तथा मधु ।\nदौहित्रामिषमन्यच्च यच्चान्यत् स्वकुलोद्भवैः॥३२.७॥\nअनन्तां वै प्रयच्छन्ति तृप्तिं गौरीसुतस्तथा ।\nपितॄणां नात्र सन्देहो गायाश्राद्धञ्च पुत्रक॥३२.८॥\nश्यामाकराजश्यामाकौ तद्वच्चैव प्रसातिकाः ।\nनीवाराः पौष्कलाश्चैव धान्यानां पितृतृप्तये॥३२.९॥\nयवव्रीहिसगोधूमतिला मुद्गाः ससर्षपाः ।\nप्रियङ्गवः कोविदारा निष्पावाश्चातिशोभनाः॥३२.१०॥\nवर्ज्या मर्कटकाः श्राद्धे राजमाषास्तथाणवः ।\nविप्राषिका मसूराश्च श्राद्धकर्मणि गर्हिताः॥३२.११॥\nलशुनं गृञ्जनञ्चैव पलाण्डं,पिण्डमूलकम् ।\nकरम्भं यानि चान्यानि हीनानि रसवर्णतः॥३२.१२॥\nगान्धारिकामलाबूनि लवणान्यूषराणि च ।\nआरक्ता ये च निर्यासाः प्रत्यक्षलवणानि च॥३२.१३॥\nवर्ज्यान्येतानि वै श्राद्धे यच्च वाचा न शस्यते ।\nयच्चोत्कोचादिना प्राप्तं पतिताद्यदुपार्जितम्॥३२.१४॥\nअन्यायकन्याशुल्कोत्थं द्रव्यञ्चात्र विगर्हितम् ।\nदुर्गन्धि फेनिलञ्चाम्बु तथैवाल्पतरोदकम्॥३२.१५॥\nन लभेद्यत्र गौस्तृप्तिं नक्तं यच्चाप्युपाहृतम् ।\nयन्न सर्वापचोत्सृष्टं यच्चाभोज्यं निपानजम्॥३२.१६॥\nतद्वर्ज्यं सलिलं तात ! सदैव पितृकर्मणि ।\nमार्गमाविकमौष्ट्रञ्च सर्वमैकशफञ्च यत्॥३२.१७॥\nमाहिषञ्चामरञ्चैव धेन्वा गोश्चाप्यनिर्दशम् ।\nपित्रर्थं मे प्रयच्छस्वेत्युक्त्वा यच्चाप्युपाहृतम्॥३२.१८॥\nवर्जनीयं सदा सदिभस्तत्पयः श्राद्धकर्मणि ।\nवर्ज्या जन्तुमती रूक्षा क्षितिः प्लुष्टा तथाग्निना॥३२.१९॥\nअनिष्टदुष्टशब्दोग्रदुर्गन्धा चात्र कर्मणि ।\nकुलापमानकाः श्राद्धे व्यायुज्य कुलहिंसकाः॥३२.२०॥\nनग्नाः पातकिनश्चैव हन्युर्दृष्ट्या पितृक्रियाम् ।\nअपुमानपविद्धश्च कुक्कुटो ग्रामशूकरः॥३२.२१॥\nश्वा चैव हन्ति श्राद्धानि यातुधानाश्च दर्शनात् ।\nतस्मात् सुसंवृतो दद्यात्तिलैश्चावकिरन्महीम्॥३२.२२॥\nएवं रक्षा भवेच्छ्राद्धे कृता तातोभयोरपि ।\nशावसूतकसंस्पृष्टं दीर्घरोगिभिरेव च॥३२.२३॥\nपतितैर्मलिनैश्चैव न पुष्णाति पितामहान् ।\nवर्जनीयं तथा श्राद्धे तथोदक्याश्च दर्शनम्॥३२.२४॥\nमुण्डशौण्डसमाभ्यासो यजमानेन यादरात् ।\nकेशकीटावपन्नञ्च तथाश्वभिरवेक्षितम्॥३२.२५॥\nपूति पर्युषितञ्चैव वार्ताक्यभिषवांस्तथा ।\nवर्जनीयानि वै श्राद्धे यच्च वस्त्रानिलाहतम्॥३२.२६॥\nश्रद्धया परया दत्तं पितॄणां नामगोत्रतः ।\nयदाहारास्तु ते जातास्तदाहारत्वमेति तत्॥३२.२७॥\nतस्मात् श्रद्धावता पात्रे यच्छस्तं पितृकर्मणि ।\nयथावच्चैव दातव्यं पितॄणां तृप्तिमिच्छता॥३२.२८॥\nयोगिनश्च सदा श्राद्धे भोजनीया विपश्चिता ।\nयोगाधारा हि पिररस्तस्मात् तान् पूजयेत् सदा॥३२.२९॥\nब्राह्मणानां सहस्रेभ्यो योगी त्वग्राशनी यदि ।\nयजमानञ्च भोक्तॄंश्च नौरिवाम्भसि तारयेत्॥३२.३०॥\nपितृगाथास्तथवात्र गीयन्ते ब्रह्मवादिभिः ।\nया गीताः पितृभिः पूर्वमैलस्यासीन्महीपतेः॥३२.३१॥\nकदा नः सन्ततावग्र्यः कस्यचिद् भविता सुतः ।\nयो योगिभुक्तशोषान्नो भुवि पिण्डं प्रदास्यति॥३२.३२॥\nगयायामथवा पिण्डं खड्गमांसं महाहविः ।\nकालशाकं तिलाढ्यं वा कृसरं मासतृप्तये॥३२.३३॥\nवैश्वदेवञ्च सौम्यञ्च खड्गमांसं परं हविः ।\nविषाणवर्ज्यखड्गाप्त्या आसूर्यञ्चाश्नुवामहे॥३२.३४॥\nदद्यात् श्राद्धं त्रयोदश्यां मघासु च यथाविधि ।\nमधुसर्पिः समायुक्तं पायसं दक्षिणायने॥३२.३५॥\nतस्मात् सम्पूजयेत् भक्त्या स्वपितॄन् पुत्र मानवः ।\nकामानभीप्सन् सकलान् पापाच्चात्मविमोचनम्॥३२.३६॥\nवसून् रुद्रांस्तथादित्यान्नक्षत्रग्रहतारकाः ।\nप्रीणयन्ति मनुष्याणां पितरः श्राद्धतर्पिताः॥३२.३७॥\nआयुः प्रज्ञां धनं विद्यां स्वर्गं मोक्षं सुखानि च ।\nप्रयच्छन्ति तथा राज्यं पितरः श्राद्धतर्पिताः॥३२.३८॥\nएतत् ते पुत्र ! कथितं श्राद्धकर्म यथोदितम् ।\nकाम्यानां श्रूयतां वत्स ! श्राद्धानां तिथिकीर्तनम्॥३२.३९॥"
  },
  {
    "text": "इति श्रीमार्कण्डेयपुराणे श्राद्धकल्पो नाम द्वात्रिंशोऽध्यायः"
  },
  {
    "text": "त्रयस्त्रिंशोऽध्यायः"
  },
  {
    "text": "मदालसोवाच"
  },
  {
    "text": "प्रतिपद्धनलाभाय द्वितीया द्विपदप्रदा ।\nवरार्थिनी तृतीया तु चतुर्थो शत्रुनाशिनी॥३३.१॥\nश्रियं प्राप्रोति पञ्चम्यां षष्ठ्यां पूज्यो भवेन्नरः ।\nगणाधिपत्यं सप्तम्यामष्टम्यां वृद्धिमुत्तमाम्॥३३.२॥\nस्त्रियो नवम्यां प्राप्रोति दशम्यां पूर्णकामताम् ।\nवेदांस्तथाप्नुयात् सर्वानेकादश्यां क्रियापरः॥३३.३॥\nद्वादश्यां जयलाभञ्च प्राप्रोति पितृपूजकः ।\nप्रजां मेधां पशुं वृद्धिं स्वतन्त्र्यं पुष्टमुत्तमाम्॥३३.४॥\nदीर्घमायुरथैश्वर्यं कुर्वाणस्तु त्रयोदशीम् ।\nअवाप्नोति न सन्देहः श्राद्धं श्रद्धापरो नरः॥३३.५॥\nयथासम्भावितान्नेन श्राद्धसम्पत्समन्वितः ।\nयुवानः पितरो यस्य मृताः शस्त्रेण वा हताः॥३३.६॥\nतेन कार्यं चतुर्दश्यां तेषां प्रीतिमभीप्सता ।\nश्राद्धं कुर्वन्नमावास्यां यत्नेन पुरुषः शुचिः॥३३.७॥\nसर्वान् कामानवाप्रोति स्वर्गञ्चानन्तमश्नुते ।\nकृत्तिकासु पितॄनर्च्य स्वर्गमाप्नोति मानवः॥३३.८॥\nअपत्यकामो रोहिण्यां सौम्ये चौजस्वितां लभेत् ।\nशौर्यमार्द्रासु चाप्नोति क्षेत्रादि च पुनर्वसौ॥३३.९॥\nपुष्टिं पुष्ये सदाभ्यर्च्य आश्लेषासु वरान् सुतान् ।\nमघासु स्वजनश्रैष्ठ्यं सौभाग्यं फाल्गुनीषु च॥३३.१०॥\nप्रदानशीलो भवति सापत्यश्चोत्तरासु च ।\nप्रयाति श्रेष्ठतां सत्यं हस्ते श्राद्धप्रदो नरः॥३३.११॥\nरूपयुक्तश्च चित्रासु तथापत्यान्यवाप्नुयात् ।\nवाणिज्यलाभदा स्वातिर्विशाखा पुत्रकामदा॥३३.१२॥\nकुर्वन्तश्चानुराधासु लभन्ते चक्रवर्तिताम् ।\nआधिपत्यञ्च ज्येष्ठासु मूले चारोग्यमुत्तमम्॥३३.१३॥\nआषाढासु यशः प्राप्तिरुत्तरासु विशोकता ।\nश्रवणे च शुभान् लोकान् धनिष्ठासु धनं महत्॥३३.१४॥\nवेदवित्त्वमभिजिति भिषक्सिद्धन्तु वारुणे ।\nअजाविकं प्रौष्ठपदे विन्देद् गास्तु तथोत्तरे॥३३.१५॥\nरेवतीषु तथा कुप्यमश्विनीषु तुरङ्गमान् ।\nश्राद्धं कुर्वंस्तथाप्नोति भरणीष्वायुरुत्तमम् ।\nतस्मात् काम्यानि कुर्वीत ऋक्षेष्वेतेषु तत्त्ववित्॥३३.१६॥"
  },
  {
    "text": "इति श्रीमार्कण्डेयपुराणे काम्यश्राद्धफलकथनं नाम त्रयस्त्रिंशोऽध्यायः"
  },
  {
    "text": "चतुस्त्रिंशोऽध्यायः"
  },
  {
    "text": "मदालसोवाच"
  },
  {
    "text": "एवं पुत्र ! गृहस्थेन देवताः पितरस्तथा ।\nसंपूज्या हव्यकव्याभ्यामन्नेनातिथिबान्धवाः॥३४.१॥\nभूतानि भृत्याः सकलाः पशुपक्षिपिपीलिकाः ।\nभिक्षवो याचमानाश्च ये चान्ये वसता गृहे॥३४.२॥\nसदाचारवता तात ! साधुना गृहमेधिना ।\nपापं भुङ्क्ते समुल्लङ्घ्य नित्यनैमित्तिकीः क्रियाः॥३४.३॥"
  },
  {
    "text": "अलर्क उवाच"
  },
  {
    "text": "कथितं मे त्वया मातर्नित्य नैमित्तिकञ्च यत् ।\nनित्यनैमित्तिकञ्चैव त्रिविधं कर्म पौरुषम्॥३४.४॥\nसदाचारमहं श्रोतुमिच्छामि कुलनन्दिनि ।\nयत् कुर्वन् सुखमाप्रोति परत्रेह च मानवः॥३४.५॥"
  },
  {
    "text": "मदालसोवाच"
  },
  {
    "text": "गृहस्थेन सदा कार्यमाचारपरिपालनम् ।\nन ह्याचारविहीनस्य सुखमत्र परत्र वा॥३४.६॥\nयज्ञदानतपांसीह पुरुषस्य च भूतये ।\nभवन्ति यः सदाचारं समुल्लङ्घ्य प्रवर्तते॥३४.७॥\nदुराचारो हि पुरुषो नेहायुर्विन्दते महत् ।\nकार्यो यत्नः सदाचारे आचारो हन्त्यलक्षणम्॥३४.८॥\nतस्य स्वरूपं वक्ष्यामि सदाचारस्य पुत्रक ।\nतन्ममैकमनाः श्रुत्वा तथैव परिपालय॥३४.९॥\nत्रिवर्गसाधने यत्नः कर्तव्यो गृहमेधिना ।\nतत्संसिद्धो गृहस्थस्य सिद्धिरत्र परत्र च॥३४.१०॥\nपादेनार्थस्य पारत्र्यं कुर्यात् सञ्चयमात्मवान् ।\nअर्धेन चात्मभरणन्नित्यनैमित्तिकान्वितम्॥३४.११॥\nपादञ्चात्मार्थमायस्य मूलभूतं विवर्धयेत् ।\nएवमाचरतः पुत्र ! अर्थः साफल्यमर्हति॥३४.१२॥\nतद्वत् पापनिषेधार्थं धर्मः कार्यो विपश्चिता ।\nपरत्रार्थं तथैवान्यः काम्योऽत्रैव फलप्रदः॥३४.१३॥\nप्रत्यवायभयात् काम्यस्तथान्यश्चाविरोधवान् ।"
  },
  {
    "text": "द्विधा कामोऽपि गदितस्त्रिवर्गस्याविरोधतः॥३४.१४॥\nपरम्परानुबन्धांश्च धर्मादींस्तान् शृणुष्व मे॥३४.१५॥\nधर्मो धर्मानुबन्धार्थो धर्मो नात्मार्थबाधकः ।\nउभाभ्याञ्च द्विधा कामस्तेन तौ च द्विधा पुनः॥३४.१६॥\nबाह्मे मुहूर्ते बुध्येत धर्मार्थौ चापि चिन्तयेत् ।\nसमुत्थाय तथाचम्य प्राङ्मुखो नियतः शुचिः॥३४.१७॥\nपूर्वां सन्ध्यां सनक्षत्रां पश्चिमां सदिवाकराम् ।\nउपासीत यथान्यायं नैनां जह्यादनापदि॥३४.१८॥\nअसत्प्रलापमनृतं वाक्पारुष्यञ्च वर्जयेत् ।\nअसच्छास्त्रमसद्वादमसत्सेवाञ्च पुत्रक !॥३४.१९॥\nसायं प्रापतस्तथा होमं कुर्वोत नियतात्मवान् ।\nनोदयास्तमने बिम्बमुदीक्षेत विवस्वतः॥३४.२०॥\nकेशप्रसाधनादर्शदर्शनं दन्तधावनम् ।\nपूर्वाह्न एव कार्याणि देवतानाञ्च तर्पणम्॥३४.२१॥\nग्रामावसथतीर्थानां क्षेत्राणाञ्चैव वर्त्मनि ।\nविण्मूत्रं नानुतिष्ठेत न कृष्टे न च गोव्रजे॥३४.२२॥\nनग्नां परस्त्रियं नेक्षेन्न पश्येदात्मनः सकृत् ।\nउदक्या दर्शनां स्पर्शो वर्ज्यं सम्भाषणन्तथा॥३४.२३॥\nनाप्सु मूत्रं पुरीषं वा मैथुनं वा समाचरेत् ।\nनाधितिष्ठेच्छकृन्मूत्रकेशभस्मकपालिकाः॥३४.२४॥\nतुषाङ्गारास्थिशीर्णानि रज्जुवस्त्रादिकानि च ।\nनाधितिष्ठेत्तथा प्राज्ञः पथि चैवन्तथा भुवि॥३४.२५॥\nपितृदेवमनुष्याणां भूतानाञ्च तथार्च्चनम् ।\nकृत्वा विभवतः पश्चाद् गृहस्थो भोक्तुमर्हति॥३४.२६॥\nप्राङ्मुखोदङ्मुखो वापि स्वाचान्तो वाग्यतः शुचिः ।\nभुञ्जीतान्नञ्च तच्चित्तो ह्यन्तर्जानुः सदा नरः॥३४.२७॥\nउपगातादृते दोषं नान्यस्योदीरयेद् बुधः ।\nप्रत्यक्षलवणं वर्ज्यमन्नमत्युष्णमेव च॥३४.२८॥\nन गच्छन्न च तिष्ठन् वै विण्मूत्रोत्सर्गमात्मवान् ।\nकुर्वोत नैव चाचामन् यत् किञ्चिदपि भक्षयेत्॥३४.२९॥\nउच्छिष्टो नालपेत् किञ्चित् स्वाध्यायञ्च विवर्जयेत् ।\nगां ब्राह्मणं तथा चाग्निं स्वमूर्धानञ्च न स्पृशेत्॥३४.३०॥\nन च पश्येद्रविं नेन्दुं न नक्षत्राणि कामतः ।\nभिन्नासनं तथा शय्यां भाजनञ्च विवर्जयेत्॥३४.३१॥\nगुरूणामासनं देयमभ्युत्थानादिसत्कृतम् ।\nअनुकूलं तथालापमभिवादनपूर्वकम्॥३४.३२॥\nतथानुगमनं कुर्यात् प्रतिकूलं न संजयेत् ।\nनैकवस्त्रश्च भुञ्जीत न कुर्याद्देवतार्चनम्॥३४.३३॥\nन वाहयेद् द्विजान्नाग्नौ मेहं कुर्वोत् बुद्धिमान् ।\nस्नायीत न नरो नग्नो न शयीत कदाचन॥३४.३४॥\nन पाणिभ्यामुभाभ्याञ्च कण्डूयेत शिरस्तथा ।\nन चाभीक्ष्णं शिरः स्त्रानं कार्यं निष्कारणं नरैः॥३४.३५॥\nशिरः स्त्रातश्च तैलेन नाङ्गं किञ्चिदपि स्पृशेत् ।\nअनध्यायेषु सर्वेषु स्वाध्यायञ्च विवर्जयेत्॥३४.३६॥\nब्राह्मणानिलगोसूर्यान् न मेहेत कदाचन ।\nउदङ्मुखो दिवा रात्रावुत्सर्गं दक्षिणामुखः॥३४.३७॥"
  },
  {
    "text": "आबाधाषु यथाकामं कुर्यान्मूत्रपुरीषयोः ।\nदुष्कृतं न गुरोर्ब्रूयात् क्रुद्धं चैनं प्रसादयेत्॥३४.३८॥\nपरिवादं न शृणुयादन्येषामपि कुर्वताम् ।\nपन्था देयो ब्राह्मणानां राज्ञो दुः खातुरस्य च॥३४.३९॥\nविद्याधिकस्य गुर्विण्या भारार्तस्य यवीयसः ।\nमूकान्धबधिराणाञ्च मत्तस्योन्मत्तकस्य च॥३४.४०॥\nपुंश्चल्याः कृतवैरस्य बालस्य पतितस्य च ।\nदेवालकं चैत्यतरुं तथैव च चतुष्पथम्॥३४.४१॥\nविद्याधिकं गुरुं देवं बुधः कुर्यात् प्रदक्षिणम् ।\nउपानद्वस्त्रमाल्यादि धृतमन्यैर्न धारयेत्॥३४.४२॥\nउपवीतमलङ्कारं करकञ्चैव वर्जयेत् ।\nचतुर्दश्यान्तथाष्टम्यां पञ्चदश्याञ्च पर्वसु॥३४.४३॥\nतैलाभ्यङ्गं तथा भोगं योषितश्च विवर्जयेत् ।\nन क्षिप्तपादजङ्घश्च प्राज्ञस्तिष्ठेत् कदाचन॥३४.४४॥\nन चापि विक्षिपेत् पादौ पादं पादेन नाक्रमेत् ।\nमर्माभिघातमाक्रोशं पैशुन्यञ्च विवर्जयेत्॥३४.४५॥\nदम्भाभिमानतीक्ष्णानि न कुर्वोत विचक्षणः ।\nमूर्खोन्मत्तव्यसनिनो विरूपान्मायिनस्तथा॥३४.४६॥\nन्यूनाङ्गांश्चाधिकाङ्गांश्च नोपहासैर्विदूषयेत् ।\nपरस्य दण्डं नोद्यच्छेच्छिक्षार्थं पुत्रशिष्ययोः॥३४.४७॥\nतद्वन्नोपविशेत् प्राज्ञः पादेनाक्रम्य चासनम् ।\nसंयावं कृषरं मांसं नात्मार्थमुपसाधयेत्॥३४.४८॥\nसायं प्रातश्च भोक्तव्यं कृत्वा चातिथिपूजनम् ।\nप्राङ्मुखोदङ्मुको वापि वाग्यतो दन्तधावनम्॥३४.४९॥\nकुर्वोत सततं वत्स ! वर्जयेद्वर्ज्यवीरुधः ।\nनोदक्शिराः स्वपेज्जातु न चप्रत्यक्शिरा नरः॥३४.५०॥\nशिरस्यगस्त्यमास्थाय शयीताथ पुरन्दरम् ।\nन तु गन्धवतीष्वप्सु स्नायीत न तथा निशि॥३४.५१॥\nउपरागे परं स्नानमृते दिनमुदाहृतम् ।\nअपमृज्यान्न चास्नातो गात्राण्यम्बरपाणिभिः॥३४.५२॥\nन चापि धूनयेत् केशान् वाससी न च धूनयेत् ।\nनानुलेपनमादद्यादस्नातः कर्हिचिद् बुधः॥३४.५३॥\nन चापि रक्तवासाः स्याच्चित्रासितधरोऽपि वा ।\nन च कुर्याद्विपर्यासं वाससोर्नापि भूषणे॥३४.५४॥\nवर्ज्यञ्च विदशं वस्त्रमत्यन्तोपहतञ्च यत् ।\nकेशकीटावपन्नञ्च क्षुण्णं श्वभिरवेक्षितम्॥३४.५५॥\nअवलीढावपन्नञ्च सारोद्धरणदूषितम् ।\nपृष्ठमांसं वृथामांसं वर्ज्यमांसञ्च पुत्रक !॥३४.५६॥\nन भक्षयीत सततं प्रत्यक्षलवणानि च ।\nवर्ज्यं चिरोषितं पुत्र ! भक्तं पर्युषितञ्च यत्॥३४.५७॥\nपिष्टशाकेक्षुपयसां विकारान्नृपनन्दन! ।\nतथा मांसविकारांश्च ते च वर्ज्याश्चिरोषिताः॥३४.५८॥\nउदयास्तमने भानोः शयनञ्च विवर्जयेत् ।"
  },
  {
    "text": "नास्नातो नैव संविष्टो न चैवान्यमना नरः॥३४.५९॥\nन चैव शयने नोर्व्यामुपविष्टो न शब्दवत् ।\nन चैकवस्त्रो न वदन् प्रेक्षतामप्रदाय च॥३४.६०॥\nभुञ्जीत पुरुषः स्नातः सायं प्रातर्यथाविधि ।\nपरदारा न गन्तव्याः पुरुषेण विपश्चिता॥३४.६१॥\nइष्टापूर्तायुषां हन्त्री परदारगतिर्नृणाम् ।\nन हीदृशमनायुष्यं लोके किञ्चन विद्यते॥३४.६२॥\nयादृशं पुरुषस्येह परदाराभिमर्षणम् ।\nदेवार्चनाग्निकार्याण तथा गुर्वभिवादनम्॥३४.६३॥\nकुर्वोत सम्यगाचम्य तद्वदन्नभुजिक्रियाम् ।\nअफेनाभिरगन्धाभिरद्भरच्छाभिरादरात्॥३४.६४॥\nआचामेत् पुत्र ! पुण्याभिः प्राङ्मुखोदङ्मुखोऽपि वा ।\nअन्तर्जलादावसथाद्वल्मीकान्मूषिकस्थलात्॥३४.६५॥\nकृतशौचावशिष्टाश्च वर्जयेत् पञ्च वै मृदः ।\nप्रक्षाल्य हस्तौ पादौ च समभ्युक्ष्य समाहितः॥३४.६६॥\nअन्तर्जानुस्तथाऽचामेत् त्रिश्चतुर्वा पिबेदपः ।\nपरिमृज्य द्विरास्यान्तं खानि मूर्धानमेव च॥३४.६७॥\nसम्यगाचम्य तोयेन क्रियां कुर्वोत वै शुचिः ।\nदेवतानामृषीणाञ्च पितॄणाञ्चैव यत्नतः॥३४.६८॥\nसमाहितमना भूत्वा कुर्वोत सततं नरः ।\nक्षुत्त्वा निष्ठीव्य वासश्च परिधायाचमेद् बुधः॥३४.६९॥\nक्षुतेऽवलीढे वान्ते च तथा निष्ठीवनादिषु ।\nकुर्यादाचमनं स्पर्शं गोपृष्ठस्यार्कदर्शनम्॥३४.७०॥\nकुर्वोतालम्बनं चापि दक्षिणश्रवणस्य वै ।\nयथाविभवतो ह्येतत् पूर्वाभावे ततः परम्॥३४.७१॥\nअविद्यमाने पूर्वोक्ते उत्तरप्राप्तिरिष्यते ।\nन कुर्याद् दन्तसङ्घर्षं नात्मनो देहताडनम्॥३४.७२॥\nस्वप्नाध्ययनभोज्यानि सन्ध्ययोश्च विवर्जयेत् ।\nसन्ध्यायां मैथुनञ्चापि तथा प्रस्थानमेव च॥३४.७३॥\nपूर्वाह्ने तात ! देवानां मनुष्याणाञ्च मध्यमे ।\nभक्त्या तथापराह्ने च कुर्वोत पितृपूजनम्॥३४.७४॥\nशिरः स्नातश्च कुर्वोत दैवं पैत्र्यमथापि वा ।\nप्राङ्मुखोदङ्मुखो वापि श्मश्रुकर्म च कारयेत्॥३४.७५॥\nव्यङ्गिनीं वर्जयेत् कन्यां कुलजामपि रोगिणीम् ।\nविकृतां पिङ्गलाञ्चैव वाचाटां सर्वदूषिताम्॥३४.७६॥\nअव्यङ्गीं सौम्यनासाञ्च स्रवलक्षणलक्षिताम् ।\nतादृशीमुद्वहेत् कन्यां श्रेयः कामो नरः सदा॥३४.७७॥\nउद्वहेत् पितृमात्रोश्च सप्तमीं पञ्चमीन्तथा ।\nरक्षेद्दारान् त्यजेदीर्ष्यां दिवा च स्वप्नमैथुने॥३४.७८॥\nपरोपतापकं कर्म जन्तुपीडाञ्च वर्जयेत् ।\nउदक्या सर्ववर्णानां वर्ज्या रात्रिचतुष्टयम्॥३४.७९॥\nस्त्रीजन्मपरिहारार्थं पञ्चमीमपि वर्जयेत् ।\nततः षष्ठ्यां व्रजेद्रात्र्यां श्रेष्ठा युगमासु पुत्रक॥३४.८०॥\nयुग्मासु पुत्रा जायन्ते स्त्रियोऽयुग्मासु रात्रिषु ।\nतस्माद्युग्मासु पुत्रार्थो संविशेत सदा नरः॥३४.८१॥\nविधर्मिणोऽह्नि पूर्वाख्ये सन्ध्याकाले च षण्डकाः ।\nक्षुरकर्मणि वान्ते च स्त्रीसम्भोगे च पुत्रक॥३४.८२॥\nस्नायीत चेलवान् प्राज्ञः कटभूमिमुपेत्य च ।\nदेववेदद्विजातीनां साधुसत्यमहात्मनाम्॥३४.८३॥\nगुरोः पतिव्रतानाञ्च तया यज्वितपस्विनाम् ।\nपरिवादं न कुर्वोत परिहासञ्च पुत्रक॥३४.८४॥\nकुर्वतामविनीतानां न श्रोतव्यं कथञ्चन ।\nनोत्कृष्टशय्यासनयोर्नापकृष्टस्य चारुहेत्॥३४.८५॥\nन चामङ्गल्यवेशः स्यान्न चामङ्गल्यवाग्भवेत् ।\nधवलाम्भरसंवीतः सितपुष्पविभूषितः॥३४.८६॥\nनोद्धूतोन्मत्तमूढैश्च नाविनीतैश्च पण्डितः ।"
  },
  {
    "text": "गच्छेन्मैत्रीं न चाशीलैर्न च चौर्यादिदूषितैः॥३४.८७॥\nन चातिव्ययशीलैश्च न लुब्धैर्नापि वैरिभिः ।\nन बन्धकीभिर्न न्यूनैर्बन्धकीपतिभिस्तथा॥३४.८८॥\nसार्धं न बलिभिः कुर्यान्न च न्यूनैर्न निन्दितैः ।\nन सर्वशङ्किभिर्नित्यं न च दैवपरैर्नरैः॥३४.८९॥\nकुर्वोत साधुभिर्मैत्रीं सदाचारावलम्बिभिः ।\nप्राज्ञैरपिशुनैः शक्तैः कर्मण्युद्योगभागिभिः॥३४.९०॥\nसुहृद्दीक्षितभूपालस्नातकश्वशुरैः सह ।\nऋत्विगादीन् षडर्घार्हानर्चयेच्च गृहागतान्॥३४.९१॥\nयथाविभवतः पुत्र ! द्विजान् संवत्सरोषितान् ।\nअर्चयेन्मधुपर्केण यथाकालमतन्द्रितः॥३४.९२॥\nतिष्ठेच्च शासने तेषां श्रेयस्कामो द्विजोत्तमः ।\nन च तान् विवदेद्वीमानाक्रुष्टश्चापि तैः सदा॥३४.९३॥\nसम्यग्गृहार्चनं कृत्वा यथास्थानमनुक्रमात् ।\nसंपूजयेत्ततो वह्निं दद्याच्चैवाहुतीः क्रमात्॥३४.९४॥\nप्रथमां ब्रह्मणे दद्यात् प्रजानांपतये ततः ।\nतृतीयाञ्चैव गुह्येभ्यः कश्यपाय तथापराम्॥३४.९५॥\nततोऽनुमतये दत्त्वा दद्याद् गृहबलिन्ततः ।\nपूर्वाख्यातं मया यत्ते नित्यकर्मक्रियाविधौ॥३४.९६॥\nवैश्वदेवन्ततः कुर्याद्धलयस्तत्र मे शृणु ।\nयथास्थानविभागन्तु देवानुद्दिश्य वै पृथके॥३४.९७॥\nपर्जन्याय धरित्रीणां दद्याच्च माणके त्रयम् ।\nवायवे च प्रतिदिशं दिग्भ्यः प्राच्यादितः क्रमात्॥३४.९८॥\nब्रह्मणे चान्तरीक्षाय सूर्याय च यथाक्रमम ।\nविश्वेभ्यश्चैव देवेभ्यो विश्वबूतभ्य एव च॥३४.९९॥\nउषसे भूतपतये दद्याच्चोत्तरतस्ततः ।\nस्वधा नम इतीत्युक्त्वा पितृभ्यश्चापि दक्षिणे॥३४.१००॥\nकृत्वापसव्यं वायव्यां यक्ष्मैतत्तेति भाजनात् ।\nअन्नावशेषमिच्छन् वै तोयं दद्याद्यथाविधि॥३४.१०१॥\nततोऽन्नाग्रं समुद्धृत्य हन्तकारोपकल्पनम् ।\nयथाविधि यथान्यायं ब्राह्मणायोपपादयेत्॥३४.१०२॥\nकुर्यात् कर्माणि तीर्थेन स्वेन स्वेन यथाविधि ।\nदेवादीनान्तथा कुर्याद् ब्राह्मेणाचमनक्रियाम्॥३४.१०३॥\nअङ्गुष्ठोत्तरतो रेखा पाणेर्या दक्षिणस्य तु ।\nएतद् ब्राह्ममिति ख्यातं तीर्थमाचमनाय वै॥३४.१०४॥\nतर्जन्यङ्गुष्ठयोरन्तः पैत्र्यं तीर्थमुदाहृतम् ।\nपितॄणां तेन तोयादि दद्यान्नान्दीमुखादृते॥३४.१०५॥\nअङ्गुल्यग्रे तथा दैवं तेन दिव्यक्रियाविधिः ।\nतीर्थ कनिष्ठिकामूले कायं तेन प्रजापतेः॥३४.१०६॥\nएवमेभिः सदा तीर्थैर्देवानां पितृभिः सह ।\nसदा कार्याणि कुर्वोत नान्यतीर्थेन कर्हिचित्॥३४.१०७॥\nब्राह्मेणाचमनं शस्तं पित्र्यं पैत्र्येण सर्वदा ।"
  },
  {
    "text": "देवतीर्थेन देवानां प्राजापत्यं निजेन च॥३४.१०८॥\nनान्दीमुखानां कुर्वोत प्राज्ञः पिण्डोदकक्रियाम् ।\nप्राजापत्येन तीर्थेन यच्च किञ्चित् प्रजापतेः॥३४.१०९॥\nयुगपज्जलमग्निञ्च बिभृयान्न विचक्षणः ।\nगुरुदेवान् प्रति तथा न च पादौ प्रसारयेत्॥३४.११०॥\nनाचक्षीत धयन्तीं गां जलं नाञ्जलिना पिबेत् ।\nशौचकालेषु सर्वेषु गुरुष्वल्पेषु वा पुनः॥३४.१११॥\nन विलम्बेत शौचार्थं न मुखेनानलं धमेत् ।\nतत्र पुत्र ! न वस्तव्यं यत्र नास्ति चतुष्टयम्॥३४.११२॥\nऋणप्रदाता वैद्यश्च श्रोत्रियः सजला नदी ।\nजितामित्रो नृपो यत्र बलवान् धर्मतत्परः॥३४.११३॥\nतत्र नित्यं वसेत् प्राज्ञः कुतः कुनृपतौ सुखम् ।\nयत्राप्रधृष्यो नृपतिर्यत्र शस्यवती मही॥३४.११४॥\nपौराः सुसंयता यत्र सततं न्यायवर्तिनः ।\nयत्रामत्सरिणो लोकास्तत्र वासः सुखोदयः॥३४.११५॥\nयस्मिन् कृषीबला राष्ट्रे प्रायशो नातिभोगिनः ।\nयत्रौषधन्यशेषाणि वसेत्तत्र विचक्षणः॥३४.११६॥\nतत्र पुत्र न ! वस्तव्यं यत्रैतत् त्रितयं सदा ।\nजिगीषुः पूर्ववैरश्च जनश्च सततोत्सवः॥३४.११७॥\nवसेन्नित्यं सुशीलेषु सहवासिषु पण्डितः ।\nइत्येतत् कथितं पुत्र ! मया ते हितकाम्यया॥३४.११८॥"
  },
  {
    "text": "इति श्रीमार्कण्डेयपुराणे अलर्कानुशासने सदाचारकथनं नाम चतुस्त्रिंशोऽध्यायः"
  },
  {
    "text": "पञ्चत्रिंशोऽध्यायः"
  },
  {
    "text": "मदालसोवाच"
  },
  {
    "text": "अतः परं शृणुष्व त्वं वर्ज्यावर्ज्यप्रतिक्रियाम् ।\nभोज्यमन्नं पर्युषितं स्नेहाक्तं चिरसंभृतम्॥३५.१॥\nअस्नेहाश्चापि गोधूमयवगोरसविक्रियाः ।"
  },
  {
    "text": "शशकः कच्छपो गोधा श्वावित् खड्गोऽथ पुत्रक॥३५.२॥\nभक्ष्या ह्येते तथा वर्ज्यौ ग्रामशूकरकुक्कुटौ ।\nपितृदेवादिशेषश्च श्राद्धे ब्राह्मणकाम्यया॥३५.३॥\nप्रोक्षितञ्चौषधार्थञ्च खादन्मांसं न दुष्यति ।\nशङ्खाश्मस्वर्णरूप्याणां रज्जूनामथ वाससाम्॥३५.४॥\nशाकमूलफलानाञ्च तथा विदलचर्मणाम् ।\nमणिवज्रप्रवालानान्तथा मुक्ताफलस्य च॥३५.५॥\nगात्राणाञ्च मनुष्याणामम्बुना शौचमिष्यते ।\nयथायसानां तोयेन ग्राव्णः सङ्घर्षणेन च॥३५.६॥\nसस्त्रेहानाञ्च भाण्डानां शुद्धिरुष्णेन वारिणा ।\nशूर्पधान्याजिनानाञ्च मुषलोलूखलस्य च॥३५.७॥\nसंहतानाञ्च वस्त्राणां प्रोक्षणात् सञ्चयस्य च ।\nवल्कलानामशेषाणामम्बुमृच्छौचमिष्यते॥३५.८॥\nतृणकाष्ठौषधीनाञ्च प्रोक्षणात् शुद्धिरिष्यते ।\nआविकानां समस्तानां केशानाञ्चापि मेध्यता॥३५.९॥\nसिद्धार्थकानां कल्केन तिलकल्केन वा पुनः ।\nसाम्बुना तात ! भवति उपघातवतां सदा॥३५.१०॥\nतथा कार्पासिकानाञ्च विशुद्धिर्जलभस्मना ।\nदारुदन्तास्थिशृङ्गाणां तक्षणाच्छुद्धिरिष्यते॥३५.११॥\nपुनः पाकेन भाण्डानां पार्थिवानाञ्च मेध्यता ।\nशुचिर्भैक्षं कारुहस्तः पण्यं योषिन्मुखं तथा॥३५.१२॥\nरथ्यागतमविज्ञातं दासवर्गादिनाहृतम् ।\nवाक्रप्रशास्तं चिरातीतमनेकान्तरितं लघु॥३५.१३॥\nअतिप्रभूतं बालञ्च वृद्धातुरविचेष्टितम् ।\nकर्मान्ताङ्गाराशालाश्च स्तनन्धयसुताः स्त्रियः॥३५.१४॥\nशुचिन्यश्च तथैवापः स्त्रन्त्योऽगन्धबुद्बुदाः ।\nभूमिर्विशुध्यते कालाद्दाहमार्जनगोक्रमैः॥३५.१५॥\nलेपादुल्लेखनात् सेकाद्वेश्मसंमार्जनार्चनात् ।\nकेशकीटावपन्ने च गोघ्राते मक्षिकान्विते॥३५.१६॥\nमृदम्बुभस्मना तात ! प्रोक्षितव्यं विशुद्धये ।\nऔदुम्बराणामम्लेन क्षारेण त्रपुसीसयोः॥३५.१७॥\nभस्माम्बुभिश्च कांस्यानां शुद्धिः प्लावाद् द्रवस्य च ।\nअमेध्याक्तस्य मृत्तोयैर्गन्धापहरणेन च॥३५.१८॥\nअन्येषाञ्चैव तद्द्रव्यैर्वर्णगन्धापहारतः ।\nशुचि गोतृप्तिकृत्तोयं प्रकृतिस्थं महीगतम्॥३५.१९॥\nतथा मांसञ्च चण्डालक्राव्यादादिनिपातितम् ।\nरथ्यागतञ्च चेलादि तात ! वातात् शुचि स्मृतम्॥३५.२०॥\nरजोऽग्निरश्वो गौश्छाया रश्मयः पवनो मही ।\nविप्रुषो मक्षिकाद्याश्च दुष्टसङ्गाददोषिणः॥३५.२१॥\nअजाश्वौ मुखतो मेध्यौ न गोर्वत्सस्य चाननम् ।\nमातुः प्रस्त्रवणं मेध्यं शकुनिः फलपातने॥३५.२२॥\nआसनं शयनं यानं नावः पथि तृणानि च ।\nसोमसूर्यांशुपवनैः शुध्यन्ते तानि पण्यवत्॥३५.२३॥\nरथ्यावसर्पण-स्त्रान-क्षुत्पान-म्लानकर्मसु ।\nआचामेत यथान्यायं वासो विपरिधाय च॥३५.२४॥\nस्पृष्टानामप्यसंसर्गैर्विरथ्याकर्दमाम्भसाम् ।\nपक्वेष्टरचितानाञ्च मेध्यता वायुसङ्गमात्॥३५.२५॥\nप्रभूतोपहतादन्नादग्रमुद्धृत्य सन्त्यजेत् ।\nशेषस्य प्रोक्षणं कुर्यादाचम्यादिभस्तथा मृदा॥३५.२६॥\nउपवासस्त्रिरात्रन्तु दुष्टभक्ताशिनो भवेत् ।\nअज्ञाते ज्ञानपूर्वन्तु तद्दोषोपशमेन तु॥३५.२७॥\nउदक्याश्वशृगालादीन् सूतिकान्त्यावसायिनः ।\nस्पृष्ट्वा स्नायीत शौचार्थं तथैव मृतहारिणः॥३५.२८॥\nनारं स्पृष्ट्वास्थि सस्त्रेहं स्त्रातः शुध्यति मानवः ।\nआचम्यैव तु निः स्त्रेहं गामालभ्यार्कमीक्ष्य वा॥३५.२९॥\nन लङ्घयेत् तथैवासृक्ष्ठीवनोद्वर्तनानि च ।\nनोद्यानादौ विकालेषु प्राज्ञस्तिष्ठेत् कदाचन॥३५.३०॥\nन चालपेज्जनद्विष्टां वीरहीनान्तथा स्त्रियम् ।\nगृहादुच्छिष्टविण्मूत्रपादाम्भांसि क्षिपेद्वहिः॥३५.३१॥\nपञ्च पिण्डाननुधृत्य न स्त्रायात् परवारिणि ।\nस्त्रायीत देवखातेषु गङ्गा-ह्रदृसरित्सु च॥३५.३२॥\nदेवता-पितृ-सच्छास्त्र-यज्ञ-मन्त्रादिनिन्दकैः ।\nकृत्वा तु स्पर्शनालापं शुध्येतार्कावलोकनात्॥३५.३३॥\nअवलोक्य तथोदक्यामन्त्यजं पतितं शवम् ।\nविधर्मि-सूतिका-षण्ड-विवस्त्रान्त्यावसायिनः॥३५.३४॥\nसूतनिर्यातकांश्चैव परदाररताश्च ये ।\nएतदेव हि कर्तव्यं प्राज्ञैः शोधनमात्मनः॥३५.३५॥\nअभोज्यं सूतिका-षण्ड-मार्जाराखुश्वकुक्कुटान् ।\nपतिताविद्धचण्डाल-मृतहारांश्च धर्मवित्॥३५.३६॥\nसंस्पृश्य शुध्यते स्त्रानादुदक्या ग्रामशूकरौ ।\nतद्वच्च सूतिकाशौचदूषितौ पुरुषावपि॥३५.३७॥\nयस्य चानुदिनं हानिर्गृहे नित्यस्य कर्मणः ।\nयश्च ब्राह्मणसन्त्यक्तः किल्विषी स नराधमः॥३५.३८॥\nनित्यस्य कर्मणो हानिं न कुर्वोत कदाचन ।\nतस्य त्वकरणे बन्धः केवलं मृतजन्मसु॥३५.३९॥\nदशाहं ब्राह्मणस्तिष्ठेद्दानहोमादिवर्जितः ।\nक्षत्रियो द्वादशाहञ्च वैश्यो मासार्धमेव च॥३५.४०॥\nशूद्रस्तु मासमासीत निजकर्मविवर्जितः ।\nततः परं निजं कर्म कुर्युः सर्वे यथोदितम्॥३५.४१॥\nप्रोताय सलिलं देयं बहिर्दग्ध्वा तु गोत्रिकैः ।\nप्रथमेऽह्नि चतुर्थे च सप्तमे नवमे तथा॥३५.४२॥\nभस्मास्थिचयनं कार्यं चतुर्थे गोत्रिकैर्दिने ।\nउर्ध्वं संचयनात् तेषामङ्गस्पर्शो विधीयते॥३५.४३॥\nसोदकैस्तु क्रियाः सर्वाः कार्याः संचयनात्परम् ।\nस्पर्श एव सपिण्डानां मृताहनि तथोभयोः॥३५.४४॥\nअन्वेकमृक्षमाशस्त्र-तोयोद्बन्धन-वह्निषु ।\nविषप्रपातादिमृते प्रायोनाशकयोरपि॥३५.४५॥\nबाले देशान्तरस्थे च तथा प्रव्रजिते मृते ।\nसद्यः शौचमथान्यैश्च त्र्यहमुक्तमशौचकम्॥३५.४६॥\nसपिण्डानां सपिण्डस्तु मृतेऽन्यस्मिन्मृतो यदि ।\nपूर्वाशौचसमाख्यातैः कार्यास्त्वत्र दिनैः क्रियाः॥३५.४७॥\nएष एव विधिर्दृष्टो जन्मन्यपि हि सूतके ।\nसपिण्डानां सपिण्डेषु यथावत्सोदकेषु च॥३५.४८॥\nजाते पुत्रे पितुः स्त्रानं सचेलन्तु विधीयते ।\nतत्रापि यदि चान्यस्मिन् जाते जायेत चापरः॥३५.४९॥\nतत्रापि शुद्धिरुद्दिष्टा पूर्वजन्मवतो दिनैः ।\nदशद्वादशमासार्ध-माससंख्यैर्दिनैर्गतैः॥३५.५०॥\nस्वाः स्वाः कर्मक्रियाः कुर्युः सर्वे वर्णा यथाविधि ।\nप्रेतमुद्दिश्य कर्तव्यमेकोद्दिष्टं ततः परम्॥३५.५१॥\nदाननि चैव देयानि ब्राह्मणेभ्यो मनीषिभिः ।\nयद्यदिष्टतमं लोके यच्चापि ययितं गृहे॥३५.५२॥\nतत्तद् गुणवते देयं तदेवाक्षयमिच्छता ।\nपूर्णैस्तु दिवसैः स्पृष्ट्वा सलिलं वाहनायुधम्॥३५.५३॥\nप्रतोददण्डौ च तथा सम्यग्वर्णाः कृतक्रियाः ।\nस्ववर्णधर्मनिर्दिष्टमुपादानं तथा क्रियाः॥३५.५४॥\nकुर्युः समस्ताः शुचिनः परत्रेह च भूतिदाः ।\nअध्येतव्या त्रयी नित्यं भवितव्यं विपश्चिता॥३५.५५॥\nधर्मतो धनमाहार्यं यष्टव्यञ्चापि यत्नतः ।\nयच्चापि कुर्वतो नात्मा जुगुप्सामेति पुत्रक !॥३५.५६॥\nतत्कर्तव्यमशङ्केन यन्न गोप्यं महाजने ।\nएवमाचरतो वत्स ! पुरुषस्य गृहे सतः ।\nधर्मार्थकामसंप्राप्त्या परत्रेह च शोभनम्॥३५.५७॥"
  },
  {
    "text": "इति श्रीमार्कण्डेयपुराणेऽलर्कानुशासने वर्ज्यावर्ज्यनामा पञ्चत्रिंशोऽध्यायः"
  }
]
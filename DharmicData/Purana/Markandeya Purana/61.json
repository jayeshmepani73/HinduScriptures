[
  {
    "text": "61(58) एकषष्टितमोऽध्यायः- ६१"
  },
  {
    "text": "क्रौष्टुकिरुवाच\nकथितं भवता सम्यग् यत् पृष्टोऽसि महामुने ।\nभूसमुद्रादिसंस्थानं प्रमाणानि तथा ग्रहाः॥६१.१॥\nतेषाञ्चैव प्रमाणञ्च नक्षत्राणाञ्च संस्थितिः ।\nभूरादयस्तथा लोकाः पातालान्यखिलान्यपि॥६१.२॥\nस्वायम्भुवं तथा ख्यातं मुने ! मन्वन्तरं मम ।\nतदन्तराण्यहं श्रोतुमिच्छे मन्वन्तराणि वै ।\nमन्वन्तराधिपान् देवानृषींस्तत्तनयान्नृपान्॥६१.३॥"
  },
  {
    "text": "मार्कण्डेय उवाच\nमन्वन्तरं मयाख्यातं तव स्वायम्भुवं च यत् ।\nस्वारोचिषाख्यमन्यत् तु शृणु तस्मादनन्तरम्॥६१.४॥\nकश्चिद् द्विजातिप्रवरः पुरेऽभूदरुणास्पदे ।\nवरुणायास्तटे विप्रो रूपेणात्यश्विनावपि॥६१.५॥\nमृदुस्वभावः सद्वृत्तो वेदवेदाङ्गपारगः ।\nसदातिथिप्रियो रात्रावागतानां समाश्रयः॥६१.६॥\nतस्य बुद्धिरियं त्वासीदहं पश्ये वसुन्धराम् ।\nअतिरम्यवनोद्यानां नानानगरशोभिताम्॥६१.७॥\nअथागतो।ञतिथिः कश्चित् कदाचित्तस्य वेश्मनि ।\nनानौषधिप्रभावज्ञो मन्त्रविद्याविशारदः॥६१.८॥\nअभ्यर्थितस्तु तेनासौ श्रद्धापूतेन चेतसा ।\nतस्याचख्यौ स देशांश्च रम्याणि नगराणि च॥६१.९॥\nवनानि नद्यः शैलांश्च पुण्यान्यायतनानि च ।\nस ततो विस्मयाविष्टः प्राह तं द्विजसत्तमम्॥६१.१०॥\nअनेकदेशदर्शित्वेनातिश्रमसमन्वितः ।\nत्वं नातिवृद्धो वयसा नातिवृत्तश्च यौवनात् ।\nकथमल्पेन कालेन पृथिवीमटसि द्विज॥६१.११॥"
  },
  {
    "text": "ब्राह्मण उवाच\nमन्त्रौषधिप्रभावेण विप्राप्रतिहता गतिः ।\nयोजनानां सहस्रं हि दिनार्धेन व्रजाम्यम्॥६१.१२॥"
  },
  {
    "text": "मार्कण्डेय उवाच\nततः स विप्रस्तं भूयः प्रत्युवाचेदमादरात् ।\nश्रद्धधानो वचस्तस्य ब्राह्मणस्य विपश्चितः॥६१.१३॥\nमम प्रसादं भगवन् ! कुरु मन्त्रप्रभावजम् ।\nद्रष्टुमेतां मम महीमतीवेच्छा प्रवर्तते॥६१.१४॥\nप्रादात् स ब्राह्मणश्चास्मै पादलेपमुदारधीः ।\nअभिमन्त्रयामास दिशं तेनाख्याताञ्च यत्नतः॥६१.१५॥\nतेनानुलिप्तपादोऽथ स द्विजो द्विजसत्तम ।\nहिमवन्तमगाद् द्रष्टुं नानाप्रस्त्रवणान्वितम्॥६१.१६॥\nसहस्रं योजनानां हि दिनार्धेन व्रजामि यत् ।\nआयास्यामीति सञ्चिन्त्य तदर्धेनापरेण हि॥६१.१७॥\nसम्प्राप्तो हिमवत्पृष्ठं नातिश्रान्ततनुर्द्विज ।\nविचचार ततस्तत्र तुहिनाचलभूतले॥६१.१८॥\nपादाक्रान्तेन तस्याथ तुहिनेन विलीयता ।\nप्रक्षालितः पादलेपः परमौषधिसम्भः॥६१.१९॥\nततो जडगतिः सोऽथ इतश्चेतश्च पर्यटन् ।\nददर्शातिमनोज्ञानि सानूनि हिमभूभृतः॥६१.२०॥\nसिद्धगन्धर्वजुष्टानि किन्नराभिरतानि च ।\nक्रीडाविहाररम्याणि देवादीनामितस्ततः॥६१.२१॥\nदिव्याप्सरोगणशतैराकीर्णान्यवलोकयन् ।\nनातृप्यत द्विजश्रेष्ठः प्रोद्भूतपुलको मुने॥६१.२२॥\nक्वचित् प्रस्त्रवणाद् भ्रष्टजलपातमनोरमम् ।\nप्रनृत्यच्छिखिकेकाभिरन्यतश्च निनादितम्॥६१.२३॥\nदात्यूहकोयष्टिकाद्यैः क्वचिच्चातिमनोहरैः ।\nपुंस्कोकिलकलालापैः श्रुतिहारिभिरन्वितम्॥६१.२४॥\nप्रफुल्लतरुगन्धेन वासितानिलवीजितम् ।\nमुदा युक्तः स ददृशे हिमवन्तं महागिरिम्॥६१.२५॥\nदृष्ट्वा चैतं द्विजसुतो हिमवन्तं महाचलम् ।\nश्वो द्रक्ष्यामीति संचिन्त्य मतिञ्चक्रे गृहं प्रति॥६१.२६॥\nविभ्रष्टपादलेपोऽथ चिरेण जडितक्रमः ।\nचिन्तयामास किमिदं मयाज्ञानादनुष्ठितम्॥६१.२७॥\nयदि प्रलेपो नष्टो मे विलीनो हिमवारिणा ।\nशैलोऽतिदुर्गमश्चायं दूरञ्चाहमिहागतः॥६१.२८॥\nप्रयास्यामि क्रियाहानिमग्निशुश्रूषणादिकम् ।\nकथमत्र करिष्यामि सङ्कटं महदागतम्॥६१.२९॥\nइदं रम्यमिदं रम्यमित्यस्मिन् वरपर्वते ।\nशक्तदृष्टिरहं तृप्तिं न यास्येऽब्दशतैरपि॥६१.३०॥\nकिन्नराणां कलालापाः समन्ताच्छ्रोत्रहारिणः ।\nप्रफुल्लतरुगन्धांश्च घ्राणमत्यन्तमृच्छति॥६१.३१॥\nसुखस्पर्शस्तथा वायुः फलानि रसवन्ति च ।\nहरन्ति प्रसभं चेतो मनोज्ञानि सरांसि च॥६१.३२॥\nएवं गते तु पश्येयं यदि कञ्चित् तपोनिधिम् ।\nस ममोपदिशेन्मार्गं गमनाय गृहं प्रति॥६१.३३॥"
  },
  {
    "text": "मार्कण्डेय उवाच\nस एवं चिन्तयन् विप्रो बभ्राम च हिमाचले ।\nभ्रष्टपादौषधिबलो वैक्लवं परमं गतः॥६१.३४॥\nतं ददर्श भ्रमन्तञ्च मुनिश्रेष्ठं वरूथिनी ।\nवराप्सरा महाभागा मौलेया रूपशालिनी॥६१.३५॥\nतस्मिन् दृष्टे ततः साभूद् द्विजवर्ये वरूथिनी ।\nमदनाकृष्टहृदया सानुरागा हि तत्क्षणात्॥६१.३६॥\nचिन्तयामास को न्वेष रमणीयतमाकृतिः ।\nसफलं मे भवेज्जन्म यदि मां नावमन्यते॥६१.३७॥\nअहोऽस्य रूपमाधुर्यमहोऽस्य ललिता गतिः ।\nअहो गम्भीरता दृष्टेः कुतोऽस्य सदृशो भुवि॥६१.३८॥\nदृष्टा देवास्तथा दैत्याः सिद्धगन्धर्वपन्नगाः ।\nकथमेकोऽपि नास्त्यस्य तुल्यरूपो महात्मनः॥६१.३९॥\nयथाहमस्मिन्मय्येष सानुरागस्तथा यदि ।\nभवेदत्र मया कार्यस्तत्कृतः पुण्यसञ्चयः॥६१.४०॥\nयद्येष मयि सुस्त्रिग्धां दृष्टिमद्य निपातयेत् ।\nकृतपुण्या न मत्तोऽन्या त्रैलोक्ये वनिता ततः॥६१.४१॥"
  },
  {
    "text": "मार्कण्डेय उवाच\nएवं सञ्चिन्तयन्ती सा दिव्ययोषित् स्मरातुरा ।\nआत्मानं दर्शयामास कमनीयतराकृतिम्॥६१.४२॥\nतान्तु दृष्ट्वा द्विजसुतश्चारुरूपां वरूथिनीम् ।\nसोपचारं समागम्य वाक्यमेतदुवाच ह॥६१.४३॥\nका त्वं कमलगर्भाभे कस्य किं वानुतिष्ठसि ।\nब्राह्मणोऽहमिहायातो नगरादरुणास्पदात्॥६१.४४॥\nपादलेपोऽत्र मे ध्वस्तो विलीनो हिमवारिणा ।\nयस्यानुभावादत्राहमागतो मदिरेक्षणे॥६१.४५॥"
  },
  {
    "text": "वरूथिन्युवाच\nमौलेयाहं महाभागा नाम्ना ख्याता वरूथिनी ।\nविचरामि सदैवात्र रमणीये महाचले॥६१.४६॥\nसाहं त्वद्दर्शनाद्विप्र ! कामवक्तव्यताङ्गता ।\nप्रशाधि यन्मया कार्यं त्वदधीनास्मि साम्प्रतम्॥६१.४७॥"
  },
  {
    "text": "ब्राह्मण उवाच\nयेनोपायेन गच्छेयं निजगेहं शुचिस्मिते ।\nतन्ममाचक्ष्व कल्याणि हानिर्नोऽखिलकर्मणाम्॥६१.४८॥\nनित्यनैमित्तिकानान्तु महाहानिर्द्विजन्मनः ।\nभवत्यतस्त्वं हे भद्रे ! मामुद्धर हिमालयात्॥६१.४९॥\nप्रशस्यते न प्रवासो ब्राह्मणानां कदाचम ।\nअपराद्धं न मे भीरु देशदर्शनकौतुकम्॥६१.५०॥\nसतो गृहे द्विजाग्र्यस्य निष्पत्तिः सर्वकर्मणाम् ।\nनित्यनैमित्तिकानाञ्च हानिरेवं प्रवासिनः॥६१.५१॥\nसा त्वं किं बहुनोक्तेन तथा कुरु यशस्विनि ।\nयथा नास्तं गेत सूर्ये पश्यामि निजमालयम्॥६१.५२॥"
  },
  {
    "text": "वरूथिन्युवाच\nमैवं ब्रूहि महाभाग ! मा भूत्स दिवसो मम ।\nमां परित्यज्य यत्र त्वं निजगेहमुपैष्यसि॥६१.५३॥\nअहो रम्यतरः स्वर्गो न यतो द्विजनन्दन ।\nअतो वयं परित्यज्य तिष्ठामोऽत्र सुरालयम्॥६१.५४॥\nस त्वं सह मया कान्त ! कान्तेऽत्र तुहिनाचले ।\nरममाणो न मर्त्यानां बान्धवानां स्मरिष्यसि॥६१.५५॥\nस्त्रजो वस्त्राण्यलङ्कारान् भोगभोज्यानुलेपनम् ।\nदास्याम्यत्र तथाहन्ते स्मरेण वशगा हृता॥६१.५६॥\nवीणावेणुस्वनं गीतं किन्नराणां मनोरमम् ।\nअङ्गाह्लादकरो वायुरुष्णान्नमुदकं शुचि॥६१.५७॥\nमनोभिलषिता शय्या सुगन्धमनुलेपनम् ।\nइहासतो महाभाग गृहे किन्ते निजेऽधिकम्॥६१.५८॥\nइहासतो नैव जरा कदाचित्ते भविष्यति ।\nत्रिदशानामियं भूमिर्यौवनोपचयप्रदा॥६१.५९॥\nइत्युक्त्वा सानुरागा सा सहसा कमलेक्षणा ।\nआलिलिङ्ग प्रसीदेति वदन्ती कलमुन्मनाः॥६१.६०॥"
  },
  {
    "text": "ब्राह्मण उवाच\nमा मां स्प्राक्षीर्व्रजान्यत्र दुष्टे यः सदृशस्तव ।\nमयान्यथा याचिता त्वमन्यथैवाप्युपैषि माम्॥६१.६१॥\nसायं प्रातर्हुतं हव्यं लोकान् यच्छति शाश्वतान् ।\nत्रैलोक्यमेतदखिलं मूढे इव्ये प्रतिष्ठितम्॥६१.६२॥"
  },
  {
    "text": "वरूथिन्युवाच\nकिं ते नाहं प्रिया विप्र ! रमणीयो न किं गिरिः ।\nगन्धर्वान् किन्नरादींश्च त्यक्त्वाभीष्टो हि कस्तव॥६१.६३॥\nनिजमालयमप्यस्माद्भवान् यास्यत्यसंशयम् ।\nस्वल्पकालं मया सार्धं भुङ्क्षव भोगान् सुदुर्लभान्॥६१.६४॥"
  },
  {
    "text": "ब्राह्मण उवाच\nअष्टावात्मगुणा ये हि तेषामादौ दया द्विज ।\nतां करोषि कथं न त्वं मयि सद्धर्मपालक॥६१.६६॥\nत्वद्विमुक्ता न जीवामि तथा प्रीतिमती त्वयि ।\nनैतद्वदाम्यहं मिथ्या प्रसीद कुलनन्दन॥६१.६७॥"
  },
  {
    "text": "ब्राह्मण उवाच\nयदि प्रीतिमती सत्यं नोपचाराद्ब्रवीषि माम् ।\nतदुपायं समाचक्ष्व येन यामि स्वमालयम्॥६१.६८॥"
  },
  {
    "text": "वरूथिन्युवाच\nनिजमालयमप्यस्माद्भवान् यास्यत्यसंशयम् ।\nस्वल्पकालं मया सार्धं भुङ्क्ष्व भोगान् सुदुर्लभान्॥६१.६९॥"
  },
  {
    "text": "ब्राह्मण उवाच\nन भोगार्थाय विप्राणां शस्यते हि वरूथिनी ।\nइह क्लेशाय विप्राणां चेष्टा प्रेत्याफलप्रदा॥६१.७०॥"
  },
  {
    "text": "वरूथिन्युवाच\nसन्त्राणं म्रियमाणाया मम कृत्वा परत्र ते ।\nपुण्यस्यैव फलं भावि भोगाश्चान्यत्र जन्मनि॥६१.७१॥\nएवं च द्वयमप्यत्र तवोपचयकारणम् ।\nप्रत्याख्यानादहं मृत्युं त्वञ्च पापमवाप्स्यसि॥६१.७२॥"
  },
  {
    "text": "ब्राह्मण उवाच\nपरस्त्रियं नाभिलषेदित्युचुर्गुरवो मम ।\nतेन त्वां नाभिवाञ्छामि कामं विलप शुष्य वा॥६१.७३॥"
  },
  {
    "text": "मार्कण्डेय उवाच\nइत्युक्त्वा स महाभागः स्पृष्ट्वापः प्रयतः शुचिः ।\nप्राहेदं प्रणिपत्याग्निं गार्हपत्यमुपांशुना॥६१.७४॥\nभगवन् ! गार्हपत्याग्ने योनिस्त्वं सर्वकर्मणाम् ।\nत्वत्त आहवनीयोऽग्निर्दक्षिणाग्निश्च नान्यतः॥६१.७५॥\nयुष्मदाप्यायनाद् देवा वृष्टिशस्यादिहेतवः ।\nभवन्ति शस्यादखिलं जगद्भवति नान्यतः॥६१.७६॥\nएवं त्वत्तो भवत्येतद्येन सत्येन वै जगत् ।\nतथाहमद्य स्वं गेहं पश्येयं सति भास्करे॥६१.७७॥\nयथा वै वैदिकं कर्म स्वकाले नोज्झितं मया ।\nतेन सत्येन पश्येयं गृहस्थोऽद्य दिवाकरम्॥६१.७८॥\nयथा च न परद्रव्ये परदारे च मे मतिः ।\nकदाचित् साभिलाषाभूत्तथैतत् सिद्धिमेतु मे॥६१.७९॥"
  },
  {
    "text": "इति श्रीमार्कण्डेयपुराणेठब्राह्मणवाक्यम्ऽ नामैकषष्टितमोऽध्यायः"
  },
  {
    "text": "62(59)"
  },
  {
    "text": "द्विषष्टितमोऽध्यायः- ६२"
  },
  {
    "text": "मार्कण्डेय उवाच\nएवन्तु वदतस्तस्य द्विजपुत्रस्य पावकः ।\nगार्हपत्यः शरीरे तु सन्निधानमथाकरोत्॥६२.१॥\nतेन चाधिष्ठितः सोऽथ प्रभामण्डलमध्यगः ।\nव्यदीपयत तं देशं मूर्तिमानिव हव्यवाट्॥६२.२॥\nतस्यास्तु सुतरां तत्र तादृग्रूपे द्विजन्मनि ।\nअनुरागोऽभवद्विप्रं पश्यन्त्या देवयोषितः॥६२.३॥\nततः सोऽधिष्ठितस्तेन हव्यवाहेन तत्क्षणात् ।\nयथापूर्वं तथा गन्तुं प्रवृत्तो द्विजनन्दनः॥६२.४॥\nजगाम च त्वरायुक्तस्तया देव्या निरीक्षितः ।\nआदृष्टिपातात्तन्वङ्ग्या निश्वासोत्कम्पिकन्धरम्॥६२.५॥\nततः क्षणेनैव तदा निजगेहमवाप्य सः ।\nयथाप्रोक्तं द्विजश्रेष्ठश्चकार सकलाः क्रियाः॥६२.६॥\nअथ सा चारुसर्वाङ्गी तत्रासक्तात्ममानसा ।\nनिश्वासपरमा निन्ये दिनशेषं तथा निशाम्॥६२.७॥\nनिश्वसन्त्यनवद्याङ्गी हाहेति रुदती मुहुः ।\nमन्दभाग्येति चात्मानं निनिन्द मदिरेक्षणा॥६२.८॥\nन विहारे न चाहारे रमणीये न वा वने ।\nन कन्दरेषु रम्येषु सा बबन्ध तदा रतिम्॥६२.९॥\nचकार रममाणे च चक्रवाकयुगे स्पृहाम् ।\nमुक्ता तेन वरारोहा निनिन्द निजयौवनम्॥६२.१०॥\nक्वागताहमिमं शैलं दुष्टदैवबलात्कृता ।\nक्व च प्राप्तः स मे दृष्टेर्गोचरं तादृशो नरः॥६२.११॥\nयद्यद्य स महाभागो न मे सङ्गमुपैष्यति ।\nतत्कामाग्निरवश्यं मां क्षपयिष्यति दुः सहः॥६२.१२॥\nरमणीयमभूद्यत्तत्पुंस्कोकिलनिनादितम् ।\nतेन हीनन्तदेवैतद्दहतीवाद्य मामलम्॥६२.१३॥"
  },
  {
    "text": "मार्कण्डेय उवाच\nइत्थं सा मदनाविष्टा जगाम मुनिसत्तम ।\nववृधे च तदा रागस्तस्यास्तस्मिन् प्रतिक्षणम्॥६२.१४॥\nकलिर्नाम्ना तु गन्धर्वः सानुरागो निराकृतः ।\nतया पूर्वमभूत्सोऽथ तदवस्थां ददर्श ताम्॥६२.१५॥\nस चिन्तयामास तदा किं न्वेषा गजगामिनी ।\nनिश्वासपवनम्लाना गिरावत्र वरूथिनी॥६२.१६॥\nमुनिशापक्षता किंनु केनचित् किं विमानिता ।\nवाष्पवारिपरिक्लिन्नमियन्धत्ते यतो मुखम्॥६२.१७॥\nततः स दध्यौ सुचिरं तमर्थं कौतुकात् कलिः ।\nज्ञातवांश्च प्रभावेण समाधेः स यथातथम्॥६२.१८॥\nपुनः स चिन्तयामास तद्विज्ञाय मुनेः कलिः ।\nममोपपादितं साधु भाग्यैरेतत्पुराकृतैः॥६२.१९॥\nमयैषा सानुरागेण बहुशः प्रार्थिता सती ।\nनिराकृतवती सेयमद्य प्राप्या भविष्यति॥६२.२०॥\nमानुषे सानुरागेयं तत्र तद्रूपधारिणि ।\nरंस्यते मय्यसन्दिग्धं किं कालेन करोमि तत्॥६२.२१॥"
  },
  {
    "text": "मार्कण्डेय उवाच\nआत्मप्रभावेण ततस्तस्य रूपं द्विजन्मनः ।\nकृत्वा चचार यत्रास्ते निषण्णा सा वरूथिनी॥६२.२२॥\nसा तं दृष्ट्वा वरारोहा किञ्चिदुत्फुल्ललोचना ।\nसमेत्य प्राह तन्वङ्गी प्रसीदेति पुनः पुनः॥६२.२३॥\nत्वया त्यक्ता न सन्देहः परित्यक्ष्यामि जीवितम् ।\nतत्राधर्मः कष्टतरः क्रियालोपो भविष्यति॥६२.२४॥\nमया समेत्य रम्येऽस्मिन् महाकन्दरकन्दरे ।\nमत्परित्राणजं धर्ममवश्यं प्रतिपत्स्यसे॥६२.२५॥\nआयुषः सावशेषं मे नृनमस्ति महामते ।\nनिवृत्तस्तेन नूनं त्वं हृदयाह्लादकारकः॥६२.२६॥"
  },
  {
    "text": "कलिरुवाच\nकिं करोमि क्रियाहानिर्भवत्यत्र सतो मम ।\nत्वमप्येवंविधं वाक्यं ब्रवीषि तनुमध्यमे॥६२.२७॥\nतदहं सङ्कटं प्राप्तो यद्ब्रवीमि करोषि तत् ।\nयदि स्यात् सङ्गमो मेऽद्य भवत्या सह नान्यथा॥६२.२८॥"
  },
  {
    "text": "वरूथिनी उवाच\nप्रसीद यद्ब्रवीषि त्वं तत्करोमि न ते मृषा ।\nब्रवीम्येतदनाशङ्कं यत्ते कार्यं मयाधुना॥६२.२९॥"
  },
  {
    "text": "कलिरुवाच\nनाद्य संभोगसमये द्रष्टव्योऽहं त्वया वने ।\nनिमीलिताक्ष्याः संसर्गस्तव सुभ्रु मया सह॥६२.३०॥"
  },
  {
    "text": "वरूथिन्युवाच\nएवं भवतु भद्रन्ते यथेच्छसि तथास्तु तत् ।\nमया सर्वप्रकारं हि वशे स्थेयं तवाधुना॥६२.३१॥"
  },
  {
    "text": "इति श्रीमार्कण्डेयपुराणे स्वारोचिषे मन्वन्तरे द्विषष्टितमोऽध्यायः ।\n63(60)"
  },
  {
    "text": "त्रिषष्टितमोऽध्यायः- ६३"
  },
  {
    "text": "मार्कण्डेय उवाच\nततः सह तथा सोऽथ रराम गिरिसानुषु ।\nफुल्लकाननहृद्येषु मनोज्ञेषु सरः सु च॥६३.१॥\nकन्दरेषु च रम्येषु निम्नगापुलिनेषु च ।\nमनोज्ञेषु तथान्येषु देशेषु मुदितो द्विज॥६३.२॥\nवह्निनाधिष्ठितस्यासीद् यद्रूपन्तस्य तेजसा ।\nअचिन्तयद्भोगकाले निमीलितविलोचना॥६३.३॥\nततः कालेन सा गर्भमवाप मुनिसत्तम ।\nगन्धर्ववीर्यतो रूपचिन्तनाच्च द्विजन्मनः॥६३.४॥\nतां गर्भधारिणीं सोऽथ सान्त्वयित्वा वरूथिनीम् ।\nविप्ररूपधरो यातस्तया प्रीत्या विसर्जितः॥६३.५॥\nजज्ञे स बालो द्युतिमान ज्वलन्निव विभावसुः ।\nस्वरोचिभैर्यथा सूर्यो भासयन् सकला दिशः॥६३.६॥\nस्वरोचिभिर्यतो भाति भास्वानिव स बालकः ।\nततः स्वरोचिरित्येवं नाम्ना ख्यातो बभूत सः॥६३.७॥\nववृधे च महाभागो वयसानुदिनन्तथा ।\nगुणौघैश्च यथा बालः कलाभिः शशलाञ्छनः॥६३.८॥\nस जग्राह धनुर्वेदं वेदांश्चैव यथाक्रमम् ।\nविद्याश्चैव महाभागस्तदा यौवनगोचरः॥६३.९॥\nमन्दराद्रौ कदाचित् स विचरंश्चारुचेष्टितः ।\nददर्शैकां तदा कन्यां गिरिप्रस्थे भयातुराम्॥६३.१०॥\nत्रायस्वेति निरीक्ष्यैनं सा तदा वाक्यमब्रवीत् ।\nमा भैषीरिति स प्राह भयविप्लुतलोचनाम्॥६३.११॥\nकिमेतदिति तेनोक्ते वीरवाक्ये महात्मना ।\nततः सा कथयामास श्वासाक्षेपप्लुताक्षरम्॥६३.१२॥"
  },
  {
    "text": "कन्योवाच\nअहमिन्दीवराख्यस्य सुता विद्याधरस्य वै ।\nनाम्ना मनोरमा जाता सुतायां मरुधन्वनः॥६३.१३॥\nमन्दारविद्याधरजा सखी मम विभावरी ।\nकलावती चाप्यपरा सुता पारस्य वै मुनेः॥६३.१४॥\nताभ्यां सह मया यातं कैलासतटमुत्तमम् ।\nतत्र दृष्टो मुनिः कश्चित्तपसातिकृशाकृतिः॥६३.१५॥\nक्षुत्क्षामकण्ठो निस्तेजा दूरपाताक्षितारकः ।\nमयावहसितः क्रुद्धः स तदा मां शशाप ह॥६३.१६॥\nक्षामक्षामस्वरः किञ्चित्कल्पिताधरपल्लवः ।\nत्वयावहसितो यस्मादनार्ये दुष्टतापसि॥६३.१७॥\nतस्मात् त्वामचिरेणैव राक्षसोऽभिभविष्यसि ।\nदत्ते शापे मत्सखीभ्यां स तु निर्भत्सितो मुनिः॥६३.१८॥\nधिक् ते ब्राह्मण्यमक्षान्त्या हृतन्ते निखिलन्तपः ।\nअमर्षणैर्धर्षितोऽसि तपसा नातिकर्षितः॥६३.१९॥\nक्षान्त्यास्पदं वै ब्राह्मण्यं क्रोधसंयमनन्तपः ।\nएतच्छ्रुत्वा ददौ शापं तयोरप्यमितद्युतिः॥६३.२०॥\nएकस्याः कुष्ठमङ्गेषु भाव्यन्यस्यास्तथा क्षयः ।\nतयोस्तथैव तज्जातं यथोक्तं तेन तत्क्षणात्॥६३.२१॥\nममाप्येवं महद्रक्षः समुपैति पदानुगम् ।\nन शृणोषि महानादं तस्यादूरेऽपि गर्जतः॥६३.२२॥\nतृतीयमद्य दिवसं यन्मे पृष्ठन्न मुञ्चति ।\nअस्त्रग्रामस्य सर्वस्य हृदज्ञाहमद्य ते॥६३.२३॥\nते प्रयच्छामि मां रक्ष रक्षसोऽस्मान्महामते ।\nप्रादात् स्वायम्भुवस्यादौ स्वयं रुद्रः पिनाकधृक्॥६३.२४॥\nस्वायम्भुवो वसिष्ठाय सिद्धवर्याय दत्तवान् ।\nतेनापि दत्तं मन्मातुः पित्रे चित्रायुधाय वै॥६३.२५॥\nप्रादादौद्वाहिकं सोऽपि मत्पित्रे श्वशुरः स्वयम् ।\nमयापि शिक्षितं वीर ! सकाशाद् बालया पितुः॥६३.२६॥\nहृदयं सकलास्त्राणामशेषरिपुनाशनम् ।\nतदिदं गृह्यतां शीघ्रमशेषास्त्रपरायणम्॥६३.२७॥\nततो जहि दुरात्मानमेनं राक्षसमागतम्॥६३.२८॥"
  },
  {
    "text": "मार्कण्डेय उवाच\nतथैत्युक्ते ततस्तेन वार्युपस्पृश्य तस्य तत् ।\nअस्त्राणां हृदयं प्रादात् सरहस्यनिवर्तनम्॥६३.२९॥\nएतस्मिन्नन्तरे रक्षस्तत्तदा भीषणाकृति ।\nनर्दमानं महानादमाजगाम त्वरान्वितम्॥६३.३०॥\nमयाभिभूता किं त्राणमुपैषि द्रुतमेहि मे ।\nभक्षामि किञ्चिरेणेति ब्रुवाणं तं ददर्श सः॥६३.३१॥\nस्वरोचिश्चिन्तयामास दृष्ट्वा तं समुपागतम् ।\nगृह्णात्वेष वचः सत्यं तस्यास्त्विति महामुनेः॥६३.३२॥\nजग्राह समुपेत्यैनां त्वरया सोऽपि राक्षसः ।\nत्राहि त्राहीति करुणं विलपन्तीं सुमध्यमाम्॥६३.३३॥\nततः स्वरोचिः संक्रुद्धश्चण्डास्त्रमतिभैरवम् ।\nदृष्ट्यां निवेश्य तद्रक्षो ददर्शानिमिषेक्षणः॥६३.३४॥\nतदाभिभूतः स तदा तामुत्सृज्य निशाचरः ।\nप्रसीद शाम्यतामस्त्रं श्रूयताञ्चेत्यभाषत॥६३.३५॥\nमोक्षितोषऽहं त्वया शापादतिघोरान्महाद्युते ।\nप्रदत्तादतितीव्रेण ब्रह्ममित्रेण धीमता॥६३.३६॥\nउपकारी न मे त्वत्तो महाभागाधिकोऽपरः ।\nयेनाहं सुमहाकष्टान्महाशापाद्विमोक्षितः॥६३.३७॥"
  },
  {
    "text": "स्वरोचिरुवाच\nब्रह्ममित्रेण मुनिना किन्निमित्तं महात्मना ।\nशप्तस्त्वं कीदृशश्चैव शापो दत्तोऽभवत् पुरा॥६३.३८॥"
  },
  {
    "text": "राक्षसा उवाच\nब्रह्ममित्रोऽष्टधा भिन्नमायुर्वेदमधीतवान् ।\nत्रयोदशाधिकारञ्च प्रगृह्याथर्वणो द्विजः॥६३.३९॥\nअहञ्चेन्दीवराख्येति ख्यातोऽस्या जनकोऽभवम् ।\nविद्याधरपतेः पुत्रो नलनाभस्य खङ्गिनः॥६३.४०॥\nमया च याचितः पुर्वं ब्रह्ममित्रोऽभवन्मुनिः ।\nआयुर्वेदमशेषं मे भगवन् ! दातुमर्हसि॥६३.४१॥\nयदा तु बहुशो वीर ! प्रश्रयावनतस्य मे ।\nन प्रादाद्याचितो विद्यामायुर्वेदात्मिकां मम॥६३.४२॥\nशिष्येभ्यो ददतस्तस्य मयान्तर्धानगेन हि ।\nआयुर्वेदात्मिका विद्या गृहीताभूत्तदानघ॥६३.४३॥\nगृहीतायान्तु विद्यायां मासैरष्टाभिरन्तरात् ।\nममातिहर्षादभवद्धासोऽतीव पुनः पुनः॥६३.४४॥\nप्रत्यभिज्ञाय मां हासान्मुनिः कोपसमन्वितः ।\nविकम्पिकन्धरः प्राह मामिदं परुषाक्षरम्॥६३.४५॥\nराक्षसेनैव यस्मान्मे त्वयादृश्येन दुर्मते ।\nहृता विद्यावहासश्च मामवज्ञाय वै कृतः॥६३.४६॥\nतस्मात्त्वं राक्षसः पाप ! मच्छापेन निराकृतः ।\nभविष्यसि न सन्देहः सप्तरात्रेण दारुणः॥६३.४७॥\nइत्युक्ते प्रणिपाताद्यैरुपचारैः प्रसादितः ।\nस मामाह पुनर्विप्रस्तत्क्षणान्मृदुमानसः॥६३.४८॥\nयन्मयोक्तमवश्यन्तद्भावि गन्धर्व ! नान्यथा ।\nकिन्तु त्वं राक्षसो भूत्वा पुनः स्वं प्राप्स्यसे वपुः॥६३.४९॥\nनष्टस्मृतिर्यदा क्रुद्धः स्वमपत्यञ्चिखादिषुः ।\nनिशाचरत्वं गन्तासि तदस्त्रानलतापितः॥६३.५०॥\nपुनः संज्ञामवाप्य स्वामवाप्स्यसि निजं वपुः ।\nतथैव स्वमधिष्ठानं लोके गन्धर्वसंज्ञिते॥६३.५१॥\nसोऽहं त्वया महाभाग ! मोक्षितोऽस्मान्महाभयात् ।\nनिशाचरत्वाद् यद्वीर ! तेन मे प्रार्थनां कुरु॥६३.५२॥\nइमान्ते तनयां भार्यां प्रयच्छामि प्रतीच्छ ताम् ।\nआयुर्वेदश्च सकलस्त्वष्टाङ्गो यो मया ततः ।\nमुनेः सकाशात् संप्राप्तस्तं गृह्णीष्व महामते॥६३.५३॥"
  },
  {
    "text": "मार्कण्डेय उवाच\nइत्युक्त्वा प्रददौ विद्यां स च दिव्याम्बरोज्जवलः ।\nस्त्रग्भूषणधरो दिव्यं पुराणं वपुरास्थितः॥६३.५४॥\nदत्त्वा विद्यां ततः कन्यां स दातुमुपचक्रमे ।\nतमाह सा तदा कन्या जनितारं स्वरूपिणम्॥६३.५५॥\nअनुरागो ममाप्यत्र तातातीव महात्मनि ।\nदर्शनादेव संजातो विशेषेणोपकारिणि॥६३.५६॥\nकिन्त्वेषा मे सखी सा च मत्कृते दुः खपीडिते ।\nअतो नाभिलषे भोगान् भोक्तुमेतेन वै समम्॥६३.५७॥\nपुरुषैरपि नो शक्या कर्तुमित्थं नृशंसता ।\nस्वभावरुचिरैर्मादृक् कथं योषित् करिष्यति॥६३.५८॥\nसाहं यथा ते दुः खार्ते मत्कृते कन्यके पितः ।\nतथा स्थास्यामि तद्दुः खे तच्छोकानलतापिता॥६३.५९॥"
  },
  {
    "text": "स्वरोचिरुवाच\nआयुर्वेदप्रसादेन ते करिष्ये पुनर्नवे ।\nसख्यौ तव महाशोकं समुत्सृज सुमध्यमे॥६३.६०॥"
  },
  {
    "text": "मार्कण्डेय उवाच\nततः पित्रा स्वयं दत्तां तां कन्यां स विधानतः ।\nउपयेमे गिरौ तस्मिन् स्वरोचिश्चारुलोचवनाम्॥६३.६१॥\nदत्तान्तु तां तदा कन्यामभिशान्त्य च भामिनीम् ।\nजगाम दिव्यया गत्यागन्धर्वः स्वपुरन्ततः॥६३.६२॥\nस चापि सहितस्तन्व्या सदुद्यानन्तदा ययौ ।\nकन्यकायुगलं यत्र तच्छापोत्थगदातुरम्॥६३.६३॥\nततस्तयोः स तत्त्वज्ञो रोगघ्नैरौषधै रसैः ।\nचकार नीरुजौ देहौ स्वरोचिरपराजितः॥६३.६४॥\nततोऽतिशोभने कन्ये विमुक्ते व्याधितः शुभे ।\nस्वकान्त्योद्योति दिग्भागं चक्राते तन्महीधरम्॥६३.६५॥"
  },
  {
    "text": "इति श्रीमार्कण्डेयपुराणे स्वारोचिषे मन्वन्तरे त्रिषष्टितमोऽध्यायः"
  },
  {
    "text": "64(61)"
  },
  {
    "text": "चतुः षष्टितमोऽध्यायः- ६४"
  },
  {
    "text": "मार्कण्डेय उवाच\nएवं विमुक्तरोगा तु कन्यका तं मुदान्विता ।\nस्वरोचिषमुवाचेदं शृणुष्व वचनं प्रभो॥६४.१॥\nमन्दारविद्याधरजा नाम्ना ख्याता विभावरी ।\nउपकारिन् ! स्वमात्मानं प्रयच्छामि प्रतीच्छ माम्॥६४.२॥\nविद्याञ्च तुभ्यं दास्यामि सर्वबूतरुतानि ते ।\nययाभिव्यक्तिमेष्यन्ति प्रसादपुरगो भव॥६४.३॥"
  },
  {
    "text": "मार्कण्डेय उवाच\nएवमस्त्विति तेनोक्ते धर्मज्ञेन स्वरोचिषा ।\nद्वितीया तु तदा कन्या इदं वचनमब्रवीत्॥६४.४॥\nकुमारब्रह्मचार्यासीत् पारो नाम पिता मम ।\nब्रह्मर्षिः सुमहाभागो वेदवेदाङ्गपारगः॥६४.५॥\nतस्य पुंस्कोकिलालापरमणीये मधौ पुरा ।\nआजगामाप्सराभ्यासं प्रख्याता पुञ्जिकास्तना॥६४.६॥\nकामवक्तव्यतां नीतः स तदा मुनिपुङ्गवः ।\nतत्संयोगेऽहमुत्पन्ना तस्यामत्र महाचले॥६४.७॥\nविहाय मां गता सा च मातास्मिन्निर्जने वने ।\nबालामेकां महीपृष्ठे व्यालश्वापदसंकुले॥६४.८॥\nततः कलाभिः सोमस्य वर्धन्तीभिरहः क्षये ।\nआप्याय्यमानाहरहो वृद्धिं यातास्मि सत्तम॥६४.९॥\nततः कलावतीत्येतन्मम नाम महात्मना ।\nगृहीतायः कृतं पित्रा गन्धर्वेण शुभानना॥६४.१०॥\nन दत्ताहं तदा तेन याचितेन महात्मना ।\nदेवारिणालिना सुप्तस्ततो मे घातितः पिता॥६४.११॥\nततोऽहमतिनिर्वेदादात्मव्यापादनोद्यता ।\nनिवारिता शम्भुपत्न्या सत्या सत्यप्रतिश्रवा॥६४.१२॥\nमा शुचः सुभ्रु ! भर्ता ते महाभागो भविष्यति ।\nस्वरोचिर्नाम पुत्रश्च मनुस्तस्य भविष्यति॥६४.१३॥\nआज्ञाञ्च निधयः सर्वे करिष्यन्ति तवादृताः ।\nयथाभिलषितं वित्तं प्रदास्यन्ति च ते शुभे॥६४.१४॥\nयस्या वत्से प्रभावेण विद्यायास्तां गृहाण मे ।\nपद्मिनी नाम विद्येयं महापद्माभिपूजिता॥६४.१५॥\nइत्याह मां दक्षसुता सती सत्यपरायणा ।\nस्वरोचिस्त्वं ध्रुवं देवी नान्यथा सा वदिष्यति॥६४.१६॥\nसाहं प्राणप्रदायाद्य तां विद्यां स्वं तथा वपुः ।\nप्रयच्छामि प्रतीच्छ त्वं प्रसादसुमुखो मम॥६४.१७॥"
  },
  {
    "text": "मार्कण्डेय उवाच\nएवमस्त्विति तामाह स तु कन्यां कलावतीम् ।\nविभावर्याः कलावत्याः स्निग्धदृष्ट्यानुमोदितः॥६४.१८॥\nजग्राह च ततः पाणी स तयोरमरद्युतिः ।\nनदत्सु देवतूर्येषु नृत्यन्तीष्वप्सरः सु च॥६४.१९॥"
  },
  {
    "text": "इति श्रीमार्कण्जडेयपुराणेठस्वारोचिषे मन्वन्तरेऽ चतुः षष्टितमोऽध्यायः"
  },
  {
    "text": "65(62)"
  },
  {
    "text": "पञ्चषष्टितमोऽध्यायः- ६५"
  },
  {
    "text": "मार्कण्डेय उवाच\nततः स ताभिः सहितः पत्नीभिरमरद्युतिः ।\nरराम तस्मिन् शैलेन्द्रे रम्यकानननिर्झरे॥६५.१॥\nसर्वोपभोगरत्नानि मधूनि मधुराणि च ।\nनिधयः समुपाजह्रुः पद्मिन्या वशवर्तिनः॥६५.२॥\nस्त्रजो वस्त्राण्यलङ्कारान् गन्धाढ्यमनुलेपनम् ।\nआसनान्यतिशुभ्राणि काञ्चनानि यथेच्छया॥६५.३॥\nसौवर्णानि महाभाग ! करकान् भाजनानि च ।\nतथा शय्याश्च विविधा दिव्यैरास्तरणैर्युताः॥६५.४॥\nएवं स ताभिः सहितो दिव्यगन्धाधिवासिते ।\nरराम स्वरुचिर्भाभिर्भासिते वरपर्वते॥६५.५॥\nताश्चापि सह तेनेति लेभिरे मुदमुत्तमाम् ।\nरममाणा यथा स्वर्गे तथा तत्र शिलोच्चये॥६५.६॥\nकलहंसी जगादैकां चक्रवाकीं जले सतीम् ।\nतस्य तासाञ्च ललिते सम्बन्धे च स्पृहावती॥६५.७॥\nधन्योऽयमतिपुण्योऽयं योऽय यौवनगोचरः ।\nदयिताभिः सहैताभिर्भुङ्क्ते भोगानभीप्सितान्॥६५.८॥\nसन्ति यौवनिनः श्लाघ्यास्तत्पत्न्यो नातिशोभनाः ।\nजगत्यामल्पकाः पत्न्यः पतयश्चातिशोभनाः॥६५.९॥\nअभीष्टा कस्यचित् कान्ता कान्तः कस्याश्चिदीप्सितः ।\nपरस्परानुरागाढ्यं दाम्पत्यमतिदुर्लभम्॥६५.१०॥\nधन्योऽयं दयिताभीष्टो ह्येताश्चास्यातिवल्लभाः ।\nपरस्परानुरागो हि धन्यानामेव जायते॥६५.११॥\nएतन्निशम्यवचनं कलहंसीसमीरितम् ।\nउवाच चक्रवाकी तां नातिविस्मितमानसा॥६५.१२॥\nनायं धन्यो यतो लज्जा नान्यस्त्रीसन्निकर्षतः ।\nअन्यां स्त्रियमयं भुङ्क्ते न सर्वास्वस्य मानसम्॥६५.१३॥\nचित्तानुराग एकस्मिन्नधिष्ठाने यतः सखि ।\nततो हि प्रीतिमानेष भार्यासु भविता कथम्॥६५.१४॥\nएता न दयिताः पत्युर्नैतासां दयितः पतिः ।\nविनोदमात्रमेवैता यथा परिजनोऽपरः॥६५.१५॥\nएतासाञ्च यदिष्टोऽयं तत् किं प्राणान्न मुञ्चति ।\nआलिङ्गत्यपरां कान्तां ध्यातो वै कान्तयान्यया॥६५.१६॥\nविद्याप्रदानमूल्येन विक्रीतो ह्येष भृत्यवत् ।\nप्रवर्तते न हि प्रेम समं बह्वीषु तिष्ठति॥६५.१७॥\nकलहंसि ! पतिर्धन्यो मम धन्याहमेव च ।\nयस्यैकस्याञ्चिरं चित्तं यस्याश्चैकत्र संस्थितम्॥६५.१८॥\nसर्वसत्त्वरुतज्ञोऽसौ स्वरोचिरपराजितः ।\nनिशम्य लज्जितो दध्यौ सत्यमेव हि नानृतम्॥६५.१९॥\nततो वर्षशते याते रममाणो महागिरौ ।\nरममाणः समं ताभिर्ददर्श पुरतो मृगम्॥६५.२०॥\nसुस्निग्धपीनावयवं मृगयूथविहारिणम् ।\nवासिताभिः सुरूपाभिर्मृगीभिः परिवारितम्॥६५.२१॥\nआकृष्टघ्राणपुटका जिघ्रन्तीस्तास्ततो मृगीः ।\nउवाच स मृगो रामा लज्जात्यागेन गम्यताम्॥६५.२२॥\nनाहं स्वरोचिस्तच्छीलो न चैवाहं सुलोचनाः ।\nनिर्लज्जा बहवः सन्ति तादृशास्तत्र गच्छतः॥६५.२३॥\nएका त्वनेकानुगता यथा हासास्पदं जने ।\nअनेकाभिस्तथैवैको बोगदृष्ट्या निरीक्षितः॥६५.२४॥\nतस्य धर्मक्रियाहानिरहन्यहनि जायते ।\nसक्तोऽन्यभार्यया चान्यकामासक्तः सदैव सः॥६५.२५॥\nयस्तादृशोऽन्यस्तच्छीलः परलोकपराङ्मुखः ।\nतं कामयत भद्रं वो नाहं तुल्यः स्वरोचिषा॥६५.२६॥"
  },
  {
    "text": "इति श्रीमार्कण्डेयपुराणे स्वारोचिषे मन्वन्तरे पञ्चषष्टितमोऽध्यायः"
  },
  {
    "text": "Æञ्ःâå>üúåßञादादनागतम् ।\nयथाहं समतीतञ्च वर्तमानञ्च सर्वतः॥६९.५३॥\nआलोच्याज्ञापयेत्युक्ते ततो ज्ञातं मयापि तत् ।\nततो न दत्तवानर्घमहं तुभ्यं विधानतः॥६९.५४॥\nसत्यं राजन् ! त्वमर्घार्हः कुले स्वायम्भुवस्य च ।\nतथापि नार्घयोग्यं त्वां मन्यामो वयमुत्तमम्॥६९.५५॥"
  },
  {
    "text": "राजोवाच\nकिं कृतं हि मया ब्रह्मन् ! ज्ञानादज्ञानतोऽपि वा ।\nयेन त्वत्तोर्ऽघमर्हामि नाहमभ्यागतश्चिरात्॥६९.५६॥"
  },
  {
    "text": "ऋषिरुवाच\nकिं विस्मृतन्ते यत्पत्नी त्वया त्यक्ता च कानने ।\nपरित्यक्तस्तया सार्धं त्वया धर्मो नृपाखिलः॥६९.५७॥\nपक्षेण कर्मणो हान्या प्रयात्यस्पर्शतां नरः ।\nविण्मूत्रैर्वार्षिकी यस्य हानिस्ते नित्यकर्मणः॥६९.५८॥\nपत्न्यानुकूलया भाव्यं यथाशीलेऽपि भर्तरि ।\nदुः शीलापि तथा भार्या पोषणीया नरेश्वर॥६९.५९॥\nप्रतिकूला हि सा पत्नी तस्य विप्रस्य या हृता ।\nतथापि धर्मकामोऽसौ त्वामुद्योतितवान् नृप॥६९.६०॥\nचलतः स्थापयस्यन्यान् स्वधर्मेषु महीपते ।\nत्वां स्वधर्माद्विचलितं कोऽपरः स्थापयिष्यति॥६९.६१॥"
  },
  {
    "text": "मार्कण्डेय उवाच\nविलक्ष्यः स महीपाल इत्युक्तस्तेन धीमता ।\nतथेत्युक्त्वा च पप्रच्छ हृतां पत्नीं द्विजन्मनः॥६९.६२॥\nभगवन् ! केन नीता सा पत्नी विप्रस्य कुत्र वा ।\nअतीतानागतं वेत्ति जगत्यवितथं भवान्॥६९.६३॥"
  },
  {
    "text": "ऋषिरुवाच\nतां जहाराद्रितनयो बलाको नाम राक्षसः ।\nद्रक्ष्यसे चाद्य तां भूप ! उत्पलावतके वने॥६९.६४॥\nगच्छ संयोजयाशु त्वं भार्यया हि द्विजात्तमम् ।\nमा पापास्पदतां यातु त्वमिवासौ दिने दिने॥६९.६५॥"
  },
  {
    "text": "इति श्रीमार्कण्डेयपुराणे औत्तममन्वन्तरे एकोनसप्ततितमोऽध्यायः"
  },
  {
    "text": "70(67)"
  },
  {
    "text": "सप्ततितमोऽध्यायः- ७०"
  },
  {
    "text": "मार्कण्डेय उवाच\nअथारुरोह स्वरथं प्रणिपत्य महामुनिम् ।\nतेनाख्यातं वनन्तच्च प्रययावुत्पलावतम्॥७०.१॥\nयथाख्यातस्वरूपाञ्च भार्यां भर्त्रा द्विजस्य ताम् ।\nभक्षयन्तीं ददार्शाथ श्रीफलानि नरेश्वरः॥७०.२॥\nपप्रच्छ च कथं भद्रे ! त्वमेतद्वनमागता ।\nस्फुटं ब्रवीहि वैशालेरपि भार्या सुशर्मणः॥७०.३॥"
  },
  {
    "text": "ब्राह्मण्युवाच\nसुताहमतिरात्रस्य द्विजस्य वनवासिनः ।\nपत्नी विशालपुत्रस्य यस्य नाम त्वयोदितम्॥७०.४॥\nसाहं हृता बलाकेन राक्षसेन दुरात्मना ।\nप्रसुप्ता भवनस्यान्ते भ्रातृमातृवियोजिता॥७०.५॥\nभस्मीभवतु तद्रक्षो येनास्म्येवं वियोजिता ।\nमात्रा भ्रातृभिरन्यैश्च तिष्टाम्यत्र सुदुः खिता॥७०.६॥\nअस्मिन् वनेऽतिगहने तेनानीयाहमुज्झिता ।\nन वेद्मि कारणं कि तन्नोपभुङ्क्ते न खादति॥७०.७॥"
  },
  {
    "text": "राजोवाच\nअपि तज्ज्ञायते रक्षस्त्वामुत्सृज्य क्व वै गतम् ।\nअहं भर्त्रा तवैवात्र प्रेषितो द्विजनन्दिनि॥७०.८॥"
  },
  {
    "text": "ब्राह्मण्युवाच\nअस्यैव काननस्यान्ते स तिष्ठति निशाचरः ।\nप्रविश्य पश्यतु भवान् न बिभेति ततो यदि॥७०.९॥"
  },
  {
    "text": "मार्कण्डेय उवाच\nप्रविवेश ततः सोऽथ तया वर्त्मनि दर्शिते ।\nददृशे परिवारेण समवेतञ्च राक्षसम्॥७०.१०॥\nदृष्टमात्रे ततस्तस्मिन् त्वरमाणः स राक्षसः ।\nदूरादेव महीं मूर्ध्ना स्पृशन् पादान्तिकं ययौ॥७०.११॥"
  },
  {
    "text": "राक्षस उवाच\nममात्रागच्छता गेहं प्रसादस्ते महान् कृतः ।\nप्रशाधि किं करोम्येष वसामि विषये तव॥७०.१२॥\nअर्घञ्चेमं प्रतीच्छ त्वं स्थीयताञ्चेदमासनम् ।\nवयं भृत्या भवान् स्वामी दृढमाज्ञापयस्व माम्॥७०.१३॥"
  },
  {
    "text": "राजोवाच\nकृतमेव त्वया सर्वं सर्वामेवातिथिक्रियाम् ।\nकिमर्थं ब्राह्मणवधूस्त्वयानीता निशाचर॥७०.१४॥\nनेयं सुरूपा सन्त्यन्या भार्यार्थञ्चेद् हृता त्वया ।\nभक्ष्यार्थं चेत्कथं नात्ता त्वयैतत्कथ्यतां मम॥७०.१५॥"
  },
  {
    "text": "राक्षस उवाच\nन वयं मानुषाहारा अन्ये ते नृप ! राक्षसाः ।\nसुकृतस्य फलं यत्तु तदश्नीमो वयं नृप॥७०.१६॥\nस्वभावञ्च मनुष्याणां योषिताञ्च विमानिताः ।\nमानिताश्च समश्नीमो न वयं जन्तुखादकाः॥७०.१७॥\nयदस्माभिर्नृणां क्षान्तिर्भुक्ता क्रुध्यन्ति ते तदा ।\nभुक्ते दुष्टे स्वभावे च गुणवन्तो भवन्ति च॥७०.१८॥\nसन्ति नः प्रमदा भूप ! रूपेणाप्सरसां समाः ।\nराक्षस्यस्तासु तिष्ठत्सु मानुषीषु रतिः कथम्॥७०.१९॥"
  },
  {
    "text": "राजोवाच\nयद्येषा नोपभोगाय नाहाराय निशाचर ।\nगृहं प्रविश्य विप्रस्य तत्किमेषा हृता त्वया॥७०.२०॥"
  },
  {
    "text": "राक्षस उवाच\nमन्त्रवित् स द्विजश्रेष्ठो यज्ञे यज्ञे गतस्य मे ।\nरक्षोघ्नमन्त्रपठनात् करोत्युच्चाटनं नृप॥७०.२१॥\nवयं बुभुक्षितास्तस्य मन्त्रोच्चाटनकर्मणा ।\nक्व यामः सर्वयज्ञेषु स ऋत्विग् भवति द्विजः॥७०.२२॥\nततोऽस्माभिरिदन्तस्य वैकल्यमुपपादितम् ।\nपत्न्या विना पुमानिज्याकर्मयोग्यो न जायते॥७०.२३॥"
  },
  {
    "text": "मार्कण्डेय उवाच\nवैकल्योच्चारणात्तस्य ब्राह्मणस्य महामतेः ।\nततः स राजातिभृशं विषण्णः समजायत॥७०.२४॥\nवैकल्यमेवं विप्रस्य वदन्मामेव निन्दति ।\nअनर्हमर्घस्य च मां सोऽप्याह मुनिसत्तमः॥७०.२५॥\nवैकल्यं तस्य विप्रस्य राक्षसोऽप्याह मे यथा ।\nअपत्नीकतया सोऽहं सङ्कटं महदास्थितः॥७०.२६॥"
  },
  {
    "text": "मार्कण्डेय उवाच\nएवं चिन्तयतस्तस्य पुनरप्याह राक्षसः ।\nप्रणामनम्रो राजानं बद्धाञ्जलिपुटो मुने॥७०.२७॥\nनरेन्द्राज्ञाप्रदानेन प्रसादः क्रियतां मम ।\nभृत्यस्य प्रणतस्य त्वं युष्मद्विषयवासिनः॥७०.२८॥"
  },
  {
    "text": "राजोवाच\nस्वभावं वयमश्नीमस्त्वयोक्तं यन्निशाचर ।\nतदर्थिनो वयं येन कार्येण शृणु तन्मम॥७०.२९॥\nअस्यास्त्वयाद्य ब्राह्मण्या दौः शील्यमुपभुज्यताम् ।\nयेन त्वयात्तदौः शील्या तद्विनीता भवेदियम्॥७०.३०॥\nनीयतां यस्य भार्येयं तस्य वेश्म निशाचर ।\nअस्मिन् कृते कृतं सर्वं गृहमभ्यागतस्य मे॥७०.३१॥"
  },
  {
    "text": "मार्कण्डेय उवाच\nततः स राक्षसस्तस्याः प्रविश्यान्तः स्वमायया ।\nभक्षयामास दौः शील्यं निजशक्त्या नृपाज्ञया॥७०.३२॥\nदौः शील्येनातिरौद्रेण पत्नी तस्य द्विजन्मनः ।\nतेन सा संपरित्यक्ता तमाह जगतीपतिम्॥७०.३३॥\nस्वकर्मफलपाकेन भर्तुस्तस्य महात्मनः ।\nवियोजिताहं तद्धेतुरयमासीन्निशाचरः॥७०.३४॥\nनास्य दोषो न वा तस्य मम भर्तुर्महात्मनः ।\nममैव दोषो नान्यस्य सुकृतं ह्युपभुज्यते॥७०.३५॥\nअन्यजन्मनि कस्यापि विप्रयोगः कृतो मया ।\nसोऽयं ममाप्युपगतः को दोषोऽस्य महात्मनः॥७०.३६॥"
  },
  {
    "text": "राक्षस उवाच\nप्रापयामि तवादेशादिमां भर्तृगृहं प्रभो ।\nयदन्यत्करणीयन्ते तदाज्ञापय पार्थिव॥७०.३७॥"
  },
  {
    "text": "राजोवाच\nअस्मिन् कृते कृतं सर्वं त्वया मे रजनीचर ।\nआगन्तव्यञ्च ते वीर ! कार्यकाले स्मृतेन मे॥७०.३८॥"
  },
  {
    "text": "मार्कण्डेय उवाच\nनथेत्युक्त्वा तु तद्रक्षस्तामादाय द्विजाङ्गनाम् ।\nनिन्ये भर्तृगृहं शुद्धां दौः शोल्यापगमात्तदा॥७०.३९॥"
  },
  {
    "text": "इति श्रीमार्कण्डेयपुराणे औत्तममन्वन्तरे सप्ततितमोऽध्यायः"
  }
]
[
  {
    "text": "126\nअथ षड्विंशत्यधिकशततमोऽध्यायः\nमरुत्तचरितवर्णनम्\nक्रौष्टुकिरुवाच\nभगवन्विस्तरात्सर्वं ममैतत्कथितं त्वया ।\nकरन्धमस्य चरितमविक्षिच्चरितं च यत् । । १\nअविक्षितस्य नृपतेर्मरुत्तस्य महात्मनः ।\nश्रोतुमिच्छामि चरितं श्रूयते सोऽतिचेष्टितः । । २\nचक्रवर्त्ती महाभागः शूरः कान्तो महामतिः ।\nधर्मविद्धर्मकृच्चैव सम्यक्पालयिता भुवः । । ३\nमार्कण्डेय उवाच\nस पित्रा समनुज्ञातं राज्यं प्राप्य पितामहात् ।\nधर्मतः पालयामास पिता पुत्रानिवौरसान् । । ४\nइयाज सुबहून्यज्ञान्यथावत्स्वाप्तदक्षिणान् ।\nऋत्विक्पुरोहितादेशादनिर्विण्णो महीपतिः । । ५\nतस्याप्रतिहतं चक्रमासीद्द्वीपेषु सप्तसु ।\nगतिश्चाप्यनवच्छिन्ना स्वःपातालजलादिषु । । ६\nततः प्राप्य धनं विप्र यथावत्स्वक्रियापरः ।\nअयजत्स महायज्ञैर्देवानिन्द्रपुरोगमान् । । ७\nइतरे च यथावर्णाः स्वे स्वे कर्मण्यतन्द्रिताः ।\nतदुपात्तधनाश्चक्रुरिष्टापूर्त्तादिकाः क्रियाः । । ८\nपाल्यमाना मही तेन मरुत्तेन महात्मना ।\nयोऽस्पर्द्धात्त्रिदशावासवासिभिर्द्विजसत्तम । । ९\nतेनातिशयिताः सर्वे केवलं न महीक्षितः ।\nयज्विना देवराजोऽपि शतयज्ञाभिसन्धिना । । 126.१०\nऋत्विक्तस्य तु संवर्त्तो बभूवाङ्गिरसः सुतः ।\nभ्राता बृहस्पतेर्विप्र महात्मा तपसां निधिः । । ११\nसौवर्णो मुञ्जवान्नाम पर्वतः सुरसेवितः ।\nपातितं तेन तच्छृङ्गं कृते तस्य महीपतेः । । १२\nतेन यस्याखिलं यज्ञे भूमिभागादिकं द्विज ।\nप्रासादाश्च कृताः शुभ्रास्तपसा सर्वकाञ्चनाः । । १३\nगाथाश्चाप्यत्र गायन्ति मरुत्तचरिताश्रयाः ।\nसातत्येनर्षयः सर्वे कुर्वन्तोऽध्ययनं यथा । । १४\nमरुत्तेन समो नाभूद्यजमानो महीतले ।\nसदः समस्तं यद्यज्ञे प्रासादाश्चैव काञ्चनाः । । १५\nअमाद्यदिन्द्रः सोमेन दक्षिणाभिर्द्विजातयः ।\nविप्राणां परिवेष्टारः शक्राद्यास्त्रिदशोत्तमाः । । १६\nयथा यज्ञे मरुत्तस्य तृप्ताः सर्वे महीपतेः ।\nसुवर्णमखिलं त्यक्तं रत्नपूर्णगृहे द्विजैः । । १७\nप्रासादादिसमस्तं च सौवर्णं तस्य यत्क्रतौ ।\nत्रयो वर्णाह्यलभ्यन्त तस्मात्केचित्तथा ददुः । । १८\n( तेन त्यक्तेन शिष्टा ये जनाः पूर्णमनोरथाः ।\nतेऽपि यज्ञान्यजन्ते स्म देशे देशे पृथक्पृथक् । ।)\nतस्यैवं कुर्वतो राज्यं सम्यक्पालयतः प्रजाः ।\nतपस्वी कश्चिदभ्येत्य तमाह मुनिसत्तम । । १९\nपितुर्माता तवाहेदं दृष्ट्वा तापसमण्डलम् ।\nविषाभिभूतमुरगैर्मदोन्मत्तैर्नरेश्वर । । 126.२०\nपितामहस्ते स्वर्यातः सम्यक्संपाल्य मेदिनीम् ।\nपिता तव तथा शक्तो हित्वा ग्रामं वनं गतः । ।\n( तपश्चरणशक्ताऽहमिह चौर्वाश्रमे स्थिता) । । २१\nसाऽहं पश्यामि वैकल्यं तव राज्यं प्रशासतः ।\nपितामहस्य तेनाभूद्यत्पूर्वेषां च ते नृप । । २२\nनूनं प्रमत्तो भोगेषु सक्तो वाऽविजितेन्द्रियः ।\nचारान्धता यतोऽस्तीयं दुष्टादुष्टं न वेत्सि यत् । । २३\nपातालादभ्युपेतैस्तु भुजगैर्दशशालिभिः ।\nदष्टा मुनिसुताः सप्त दूषिताश्च जलाशयः । । २४\nस्वेदमूत्रपुरीषेण दूषितं सुशृतं हविः ।\nअपराधं समुद्दिश्य दत्तो नागबलिश्चिरात् । । २५\nएते समर्था मुनयो भस्मीकर्तुं भुजङ्गमान् ।\nकिन्त्वेषां नाधिकारोऽत्र त्वमेवाधिकारवान् । । २६\nतावत्सुखं भूपतिजैर्भोगजं प्राप्यते नृप ।\nअभिषेकजलं यावन्न मूर्ध्नि विनिपात्यते । । २७\nकानि मित्राणि कः शत्रुर्मम शत्रोर्बलं कियत् ।\nकोऽहं के मन्त्रिणः पक्षे के वा भूपतयो मम । । २८\n( कियान्कोशो बलं किंवा कोऽनुरक्तो जनो मम) ।\nविरक्तो वा परैर्भिन्नः परेषामपि कीदृशः । ।\nकः सम्यगत्र नगरे विषये वा जनो मम । । २९\nधर्मकर्माश्रयो मूढः कः सम्यगपि वर्त्तते ।\nको दण्ड्यः परिपाल्यः कः के चोपेक्ष्या नरा मया । । 126.३०\nसामभेदतया दम्या देशकालमवेक्षता ।\nचारांश्च चारयेदन्यैरज्ञातान्भूपतिश्चरैः । । ३१\nसचिवादिषु सर्वेषु चरान्दद्यान्महीपतिः ।\nइत्यादौ भूपतिर्नित्यं कर्मण्यासक्तमानसः । । ३२\nनयेद्दिनं तथा रात्रिं न तु भोगपरायणः ।\nराज्ञां शरीरग्रहणं न भोगाय महीपते । । ३३\nक्लेशाय महते पृथ्वी स्वधर्मपरिपालने ।\nसम्यक्पालयतः पृथ्वीं स्वधर्मं च महीपते । । ३४\nइह क्तेशो महान्स्वर्गे परमं सुखमक्षयम् ।\nतदेतदवबुध्यस्व हित्वा भोगान्नरेश्वर । । ३५\nपालनाय क्षितेः क्लेशमङ्गीकर्तुमिहार्हसि ।\nइति वृत्तमृषीणां यद्व्यसनं त्वयि शासति । । ३६\nभुजङ्गहेतुकं भूप चारान्धो नापि वेत्सि तत् ।\nबहुनात्र किमुक्तेन दुष्टे दण्डो निपात्यताम् । । ३७\nशिष्टान्पालय राजंस्त्वं धर्मषड्भागमाप्स्यसि ।\nअरक्षन्पापमखिलं दुष्टैरविनयात्कृतम् । । ३८\nसमवाप्स्यस्यसन्दिग्धं यदिच्छसि कुरुष्व तत् ।\nएतन्मयोक्तं सकलं यत्तवाहं पितामहः । ।\nकुरुष्वैवं स्थिते यत्ते रोचते वसुधाधिप । । ३९\nइति श्रीमार्कण्डेयपुराणे मरुत्तचरितवर्णनं नाम षड्विंशत्यधिकशततमोऽध्यायः । १२६ ।\n127\nअथ सप्तविंशत्यधिकशततमोऽध्यायः\nमरुत्तचरितवर्णनम्\nमार्कण्डेय उवाच\nइति तापसवाक्यं स श्रुत्वा लज्जापरो नृपः ।\nधिङ्मां चारान्धमित्युक्त्वा निःश्वस्य जगृहे धनुः । । १\nततः स त्वरितं गत्वा तमौर्वस्याश्रमं प्रति ।\nववन्दे शिरसा वीरां मातरं पितुरात्मनः । । २\nतापसांश्च यथान्यायं तैश्चाशीर्भिरभिष्टुतः ।\nदृष्ट्वा च तापसान्सप्त नागैर्दष्टान्मृतान्भुवि । । ३\nनिनिन्दात्मानमसकृत्पुरस्तेषां महीपतिः ।\nउवाच चैतदद्याहं मद्वीर्यमवमन्यताम् । । ४\nयत्करोमि भुजङ्गानां दुष्टानां ब्राह्मणद्विषाम् ।\nतत्पश्यतु जगत्सर्वं सदेवासुरमानुषम् । । ५\nमार्कण्डेय उवाच\nइत्युक्त्वा जगृहे कोपादस्त्रं संवर्तकं नृपः ।\nनाशायाशेषनागानां पातालोर्वीविचारिणाम् । । ६\nततो जज्वाल सहसा नागलोकः समन्ततः ।\nमहास्त्रतेजसा विप्र दह्यमानो निवारितः । । ७\nहा हा तातेति हा मातर्हा हा वत्सेति संभ्रमे ।\nतस्मिन्नस्त्रकृते वाचः पन्नगानामथाभवन् । । ८\nकेचिज्ज्वलद्भिः पुच्छाग्रैः फणैरन्ये भुजङ्गमाः ।\nगृहीतपुत्रदाराश्च त्यक्ताभरणवाससः । । ९\nपातालमुत्सृज्य ययुः शरणं भामिनीं तदा ।\nमरुत्तमातरं पूर्वं यया दत्तं तदाभयम् । । 127.१०\nतामुपेत्योरगाः सर्वे सप्रणामं भयातुराः ।\nसगद्गदमिदं प्रोचुः स्मर्यतां नः पुरोदितम् । । ११\nप्रणम्याभ्यर्थितं पूर्वं यदस्माभिः रसातले ।\nतस्य कालोऽयमायातस्त्राहि वीरप्रजायिनि । । १२\nपुत्रो निवार्यतां राज्ञि प्राणैः संयोज्यमस्तु नः ।\nदह्यते सकलो लोको नागानामस्त्रवह्निना । । १३\nएवं संदह्यमानानामस्माकं तनयेन ते ।\nत्वामृते शरणं नान्यत्कृपां कुरु यशस्विनि । । १४\nमार्कण्डेय उवाच\nइति श्रुत्वा वचस्तेषां संस्मृत्यादौ च भाषितम् ।\nभर्त्तारमाह सा साध्वी ससम्भ्रममिदं वचः । । १५\nपूर्वमेव तवाख्यातं पाताले यद्भुजङ्गमैः ।\nप्रोक्तमभ्यर्थनापूर्वं ममासीत्तनयं प्रति । । १६\nत इमेऽभ्यागता भीता दह्यन्ते तस्य तेजसा ।\nमामेते शरणं पूर्वं दत्तमेभ्यो मयाऽभयम् । । १७\nये मां शरणमापन्नास्ते त्वां शरणमागताः ।\nअपृथग्धर्मचरणा याताहं शरणं तव । । १८\nतन्निवारय पुत्रं त्वं मरुत्तं वचनात्तव ।\nमया चाभ्यर्थितोऽवश्यं शममभ्युपयास्यति । । १९\nराजोवाच\nमहापराधे नियतं मरुत्तः क्रोधमागतः ।\nदुर्निर्वर्त्यमहं मन्ये तस्य क्रोधं सुतस्य ते । । 127.२०\nनागा ऊचुः\nशरणागतास्तव वयं प्रसादः क्रियतां नृप ।\nक्षत्रस्यार्तपरित्राणनिमित्तं शस्त्रधारणम् । । २१\nमार्कण्डेय उवाच\nनागानां तद्वचः श्रुत्वा भूतानां शरणैषिणाम् ।\nतया चाभ्यर्थितः पत्न्या प्राहावीक्षिन्महायशाः । । २२\nगत्वा ब्रवीमि तं भद्रे तनयं त्वरया तव ।\nपरित्राणाय नागानां न त्याज्याः शरणागताः । । २३\nनोपसंहरते सोऽस्त्रं यदि मद्वचनान्नृपः ।\nतदास्त्रैर्वारयिष्यामि तस्यास्त्रं तनयस्य ते । । २४\nमार्कण्डेय उवाच\nततो गृहीत्वा स धनुरविक्षित्क्षत्रियोत्तमः ।\nभार्यया सहितः प्रायात्त्वरावान्भार्गवाश्रमम् । । २५\nइति श्रीमार्कण्डेयपुराणे मरुत्तचरितवर्णनं नाम सप्तविंशत्यधिकशततमोऽध्यायः । १२७ ।\n128\nअथाष्टाविंशत्यधिकशततमोऽध्यायः\nमरुत्तचरितवर्णनम्\nमार्कण्डेय उवाच\nस तु तत्र सुतं दृष्ट्वा गृहीतवरकार्मुकम् ।\nधनुः शस्त्रं च तस्योग्रं ज्वालाव्याप्तदिगन्तरम् । । १\nउद्गिरन्तं महावह्निं दीपिताखिलभूतलम् ।\nपातालान्तर्गतं प्राप्तमसह्यं घोरभीषणम् । । २\nस तं दृष्ट्वा महीपालं भृकुटीकुटिलाननम् ।\nमा क्रुधस्त्वं मरुत्तास्त्रमुपसंह्रियतामिति । । ३\nप्राहासकृच्चानुलुप्तवर्णक्रममुदारधीः ।\nस निशम्य गुरोर्वाक्यं दृष्ट्वा तं च पुनः पुनः । । ४\nगृहीतकार्मुकः पित्रोः प्रणिपत्य सगौरवम् ।\nप्रत्युवाचापराद्धा मे सुभृशं पन्नगाः पितः । । ५\nशासतीमां मयि महीं परिभूय बलं मम ।\nसप्ताश्रममुपागम्य दष्टा मुनिकुमारकाः । । ६\nऋषीणामाश्रमस्थानाममीषामवनीपते ।\nमयि शासति दुर्वृत्तैर्दूषितानि हवींषि च । । ७\nजलाशयास्तथाप्येतैः सर्व एव हि दूषिताः ।\nतदेत्कारणं किञ्चिन्न वक्तव्यं त्वया पितः । ।\nन निवारयितव्योऽहं ब्रह्मघ्नान्प्रतिपन्नगान् । । ८\nअविक्षिदुवाच\nयद्येभिर्निहता विप्रा यास्यन्ति नरकं मृताः ।\nममैतत्कियतां वाक्यं विरमास्त्रप्रयोगतः । । ९\nमरुत्त उवाच\nनाहमेषां क्षमिष्यामि दुष्टानामपराधिनाम् ।\nअहमेव गमिष्यामि नरकं यदि पापिनाम् । ।\nन निग्रहे यताम्येषां मां निवारय मा पितः । । 128.१०\nअविक्षिदुवाच\nमामेते शरणं प्राप्ताः पन्नगा मम गौरवात् ।\nउपसंह्रियतामस्त्रमलं कोपेन ते नृप । । ११\nमरुत्त उवाच\nनाहमेषां क्षमिष्यामि दुष्टानामपराधिनाम् ।\nस्वधर्ममुल्लंघ्य कथं करिष्यामि वचस्तव । । १२\nदण्ड्ये निपातयन्दण्डं भूपः शिष्टांश्च पालयन् ।\nपुण्यलोकानवाप्नोति नरकांश्चाप्युपेक्षणात् । । १३\nमार्कण्डेय उवाच\nएवं स बहुशः पित्रा वार्यमाणोऽम्बया सह ।\nनोपसंहरते सोऽस्त्रं ततोऽसौ पुनरब्रवीत् । । १४\nहिंससे पन्नगान्भीतान्ममैताञ्छरणं गतान् ।\nवार्यमाणोऽपि तस्मात्ते करिष्यामि प्रतिक्रियाम् । । १५\nमयाप्यस्त्राण्यवाप्तानि न त्वमेकोऽस्त्रविद्भुवि ।\nममाग्रतः सुदुर्वृत्तपौरुषं च कियत्तव । । १६\nततः कार्मुकमारोप्य कोपताम्रविलोचनः ।\nअविक्षिदस्त्रं जग्राह कालस्य मुनिपुङ्गव । । १७\nततो ज्वालापरीवारमरिसंघघ्नमुत्तमम् ।\nकालास्त्रं तु महावीर्यं योजयामास कार्मुके । । १८\nततश्चुक्षोभ जगती संवर्त्तास्त्रप्रतापिता ।\nसाब्धिशैलाऽखिला विप्र कालस्यास्त्रे समुद्यते । । १९\nमार्कण्डेय उवाच\nकालास्त्रमुद्यतं पित्रा मरुत्तः सोऽपि वीक्ष्य तत् ।\nप्राहोच्चैरस्त्रमेतन्मे दुष्टशास्तिसमुद्यतम् । । 128.२०\nन त्वद्वधाय कालास्त्रं मयि मुञ्चति किं भवान् ।\nस्वधर्मचारिणि सुते सदैवाज्ञाकरे तव । । २१\nमया कार्यं महाभाग प्रजानां परिपालनम् ।\nत्वयैवं क्रियते कस्मान्मद्वधायास्त्रमुद्यतम् । । २२\nअविक्षिदुवाच\nशरणागतसंत्राणं कर्तुं व्यवसिता वयम् ।\nतस्य व्याघातकर्त्ता त्वं न मे जीवन्विमोक्ष्यसे । । २३\nमां वा हत्वास्त्रवीर्येण जहि दुष्टानिहोरगान् ।\nत्वां वा हत्वाऽहमस्त्रेण रक्षिष्यामि महोरगान् । । २४\nधिक्तस्य जीवितं पुंसः शरणार्थिनमागतम् ।\nयोनार्तमनुगृह्णाति वैरिपक्षमपि ध्रुवम् । । २५\nक्षत्रियोऽहमिमे भीताः शरणं मामुपागताः ।\nअपकर्त्ता त्वमेवैषां कथं वध्यो न मे भवान् । । २६\nमरुत्त उवाच\nमित्रं वा बान्धवो वाऽपि पिता वा यदि वा गुरुः ।\nप्रजापालनविघ्नाय यो हन्तव्यः स भूभृता । । २७\nसोऽहं ते प्रहरिष्यामि न क्रोद्धव्यं त्वया पितः ।\nस्वधर्मः परिपाल्यो मे न मे क्रोधस्तवोपरि । । २८\nमार्कण्डेय उवाच\nततस्तौ निश्चितौ दृष्ट्वा परस्परवधं प्रति ।\nसमुत्पत्यान्तरे तस्थुर्मुनयो भार्गवादयः । । २९\nऊचुश्चैनं न मोक्तव्यं त्वयास्त्रं पितरं प्रति ।\nत्वया च नायं हन्तव्यः पुत्रः प्रख्यातचेष्टितः । । 128.३०\nमरुत्त उवाच\nमया दुष्टा निहन्तव्याः सन्तो रक्ष्या महीक्षिता ।\nइमे च दुष्टा भुजगाः कोऽपराधोऽत्र मे द्विजाः । । ३१\nअविक्षिदुवाच\nशरणागतसन्त्राणं मया कार्यमयं च मे ।\nअपराध्यः सुतो विप्रा यो हन्ति शरणागतान् । । ३२\nऋषयः ऊचुः\nइमे वदन्ति भुजगास्त्रासलोलविलोचनाः ।\nसंजीवयामस्तान्विप्रान्ये दष्टा दुष्टपन्नगैः । । ३३\nतदलं विग्रहेणोभौ राजवर्यौ प्रसीदताम् ।\nउभावपि विनिर्व्यूढप्रतिज्ञे धर्मकोविदौ । । ३४\nमार्कण्डेय उवाच\nसा तु वीरा समभ्येत्य पुत्रमेतदभाषत ।\nमद्वाक्यादेष ते पुत्रो हन्तुं नागान्कृतोद्यमः । । ३५\nतन्निष्पन्नं यदा विप्रास्ते जीवन्ति तथा मृताः ।\nसञ्जीवन्तश्च मुच्यन्ते यद्युष्मच्छरणं गताः । । ३६\nभामिन्युवाच\nअहमभ्यर्थिता पूर्वमेभिः पातालसंश्रयैः ।\nतन्निमित्तमयं भर्त्ता मयात्र विनियोजितः । । ३७\nतदेतदार्ये निर्वृत्तमुभयोरपि शोभनम् ।\nमम भर्तुश्च पुत्रस्य त्वत्पौत्रस्यात्मजस्य च । । ३८\nमार्कण्डेय उवाच\nततः सञ्जीवयामासुस्तान्विप्रांस्ते भुजङ्गमाः ।\nदिव्यैरोषधिजातैश्च विषसंहरणेन च । । ३९\nपित्रोर्ननाम चरणौ स ततो जगतीपतिः ।\nमरुत्तश्च स तं प्रीत्या परिष्वज्येदमब्रवीत् । । 128.४०\nमानहा भव शत्रूणां चिरं पालय मेदिनीम् ।\nपुत्रपौत्रैश्च मोदस्व मा च ते सन्तु विद्विषः । । ४१\nततो द्विजैरनुज्ञातौ वीरया च नरेश्वरौ ।\nसमारूढौ रथं सा च भामिनी स्वपुरं गता । । ४२\nवीराऽपि कृत्वा सुमहत्तपो धर्मभृतां वरा ।\nभर्तुः सलोकतां प्राप्ता महाभागा पतिव्रता । । ४३\nमरुत्तोऽपि चकारोर्व्यां धर्मतः परिपालनम् ।\nविनिर्जितारिषड्वर्गो भोगांश्च बुभुजे नृपः । । ४४\nतस्य पत्नी महाभागा विदर्भतनया तथा ।\nप्रभावती सुवीरस्य सौवीरी चाभवत्सुता । । ४५\nसुकेशी केतुवीर्यस्य मागधस्यात्मजाऽभवत् ।\nसुता च सिन्धुवीर्यस्य मद्रराजस्य केकयी । । ४६\nकेकयस्य च सैरन्ध्री सिन्धुभर्तुर्वपुष्मती ।\nचेदिराजसुता चाभूद्भार्या तस्य सुशोभना । । ४७\nतासां पुत्रास्तस्य चासन्भूभृतोऽष्टादश द्विज ।\nतेषां प्रधानो ज्येष्ठश्च नरिष्यन्तः सुतोऽभवत् । । ४८\nएवं वीर्यो मरुत्तोभून्महाराजो महाबलः ।\nतस्याप्रतिहतं चक्रमासीद्द्वीपेषु सप्तसु । । ४९\nयस्य तुल्योऽपरो राजा न भूतो न भविष्यति ।\nसत्त्वविक्रमयुक्तस्य राजर्षेरमितौजसः । । 128.५०\nतस्यैतच्चरितं श्रुत्वा मरुत्तस्य महात्मनः ।\nजन्म चाग्र्यं द्विजश्रेठ मुच्यते सर्वकिल्बिषैः । । ५१\nइति श्रीमार्कण्डेयपुराणे मरुत्तचरितेऽष्टाविंशत्यधिकशततमोऽध्यायः । १२८ ।\n129\nअथैकोनत्रिंशदधिकशततमोऽध्यायः\nनरिष्यंतचरितवर्णनम्\nक्रौष्टुकिरुवाच\nमरुत्तचरितं कृत्स्नं भगवन्कथितं त्वया ।\nतत्सन्ततिमशेषेण श्रोतुमिच्छा प्रवर्तते । । १\nतत्सन्ततौ क्षितीशा ये राज्यार्हा वीर्यशालिनः ।\nतानहं श्रोतुमिच्छामि त्वया ख्यातान्महामुने । । २\nमार्कण्डेय उवाच\nनरिष्यन्त इति ख्यातो मरुत्तस्याभवत्सुतः ।\nअष्टादशानां पुत्राणां स ज्येष्ठः श्रेष्ठ एव च । । ३\nवर्षाणां च सहस्राणि सप्ततिं दश पञ्च च ।\nबुभुजै पृथिवीं कृत्स्नां मरुत्तः क्षत्रियर्षभः । । ४\nकृत्वा राज्यं स्वधर्मेण इष्ट्वा यज्ञाननुत्तमान् ।\nनरिष्यन्तसुतं ज्येष्ठमभिषिच्य ययौ वनम् । । ५\nएकाग्रचित्तः स नृपस्तप्त्वा तत्र तपो महत् ।\nआरुरोह दिवं विप्र यशसावृत्य रोदसी । । ६\nनरिष्यन्तः सुतः सोऽस्य चिन्तयामास बुद्धिमान् ।\nपितुर्वृत्तं समालोक्य तथान्येषां च भूभृताम् । । ७\nअत्र वंशे महात्मानो राजानो मम पूर्वजाः ।\nयज्विनो धर्मतः पृथ्वीं पालयामासुरूर्जिताः । । ८\nदातारश्चापि वित्तानां संग्रामेष्वनिवर्तिनः ।\nतेषां कश्चरितं शक्तस्त्वनुयातुं महात्मनाम् । । ९\nकिन्तु तैर्यत्कृतं कर्म धर्म्यमाहवनादिभिः ।\nतदहं कर्तुमिच्छामि तच्च नास्ति करोमि किम् । । 129.१०\nधर्मात्पालयतः पृथ्वीं को गणोऽत्र महीपतेः ।\nअसम्यक्पालनात्पापी नरेन्द्रो नरकं व्रजेत् । । ११\nसति वित्ते महायज्ञाः कर्तव्या एव भूभृता ।\nदातव्यं चात्र किं चित्रं सीदतामीश्वरो गतिः । । १२\nआभिजात्यं तथा लज्जा कोपश्चारि जनाश्रयः ।\nकारयन्ति स्वधर्मश्च सङ्ग्रामादपलायनम् । । १३\nएतत्सर्वं यथा सम्यङ्मत्पूर्वैः पुरुषैः कृतम् ।\nपित्रा च मे मरुत्तेन तथा तत्केन शक्यते । । १४\nतदहं किं करिष्यामि यत्तु तैः पूर्वजैः कृतम् ।\nये यज्विनो वरा दान्ताः सङ्ग्रामाच्चानिवर्तिनः । । १५\nमहत्सङ्ग्रामसंमर्देष्वविसंवादिपौरुषाः ।\nक्रमेणाहं यतिष्यामि कस्मै तानभिसन्धितुम् । । १६\nअथवा तैः स्वयं यज्ञाः कृताः पूर्वजनेश्वरैः ।\nअविश्रमद्भिर्नान्यैस्तु कारितास्तत्करोम्यहम् । । १७\nमार्कण्डेय उवाच\nइति सञ्चिंत्य यज्ञं स चकारैकं नरेश्वरः ।\nयादृशं न चकारान्यो वित्तोत्सर्गोपशोभितम् । । १८\nद्विजानां जीवनायालं दत्त्वा तु सुमहाधनम् ।\nततः शतगुणं तेषां यज्ञार्थमददान्नृपः । । १९\nगावो वस्त्राण्यलङ्कारं धान्यागारादिकं तथा ।\nप्रत्येकमददात्तेषां सर्वपृथ्वीनिवासिनाम् । । 129.२०\nततस्तेन यदा यज्ञः प्रारब्धो भूभुजा पुनः ।\nप्रारब्धे स मखे यष्टुं ततो नालभत द्विजान् । । २१\nयान्यान्वृणोति स नृपो विप्रानार्त्विज्यकर्मणि ।\nते ते तमूचुर्यज्ञाय वयमप्यत्र दीक्षिताः । । २२\nअन्यं वरय यद्वित्तं त्वयास्माकं विसर्जितम् ।\nतस्यान्तो नास्ति यज्ञेषु दद्यास्त्वं नृपते कथम् । । २३\nमार्कण्डेय उवाच\nन चाप ऋत्विजो विप्रांस्तदाशेषक्षितीश्वरः ।\nबहिर्वेद्यां तदा दानं स दातुमुपचक्रमे । । २४\nतथापि जगृहुर्नैव धनसम्पूर्णमन्दिराः ।\nद्विजाय दातुं भूयोऽसौ निर्विण्ण इदमब्रवीत् । । २५\nअहोऽतिशोभनं पृथ्व्यां यद्विप्रो नाधनः क्वचित् ।\nअशोभनं च यत्कोशो विफलोयमयज्विनः । । २६\nनार्त्विज्यं कुरुते कश्चिद्यजमानोऽखिलो जनः ।\nद्विजानां न च नो दानं ददतां सम्प्रतीच्छते । । २७\nमार्कण्डेय उवाच\nततः कांश्चिद्द्विजान्भक्त्या प्रणिपत्य पुनः पुनः ।\nस्वयज्ञे ऋत्विजश्चक्रे ते प्रचक्रुर्महामखम् । । २८\nअत्यद्भुतमिदं चासीद्यदा तस्य महीपतेः ।\nस यज्ञोऽभूत्तदा पृथ्व्यां यजमानोऽखिलो जनः । । २९\nद्विजन्मनामभून्नासीत्सदस्यस्तत्र कश्चन ।\nयजमाना द्विजाः केचित्केचित्तेषां तु याजकाः । । 129.३०\nनरिष्यन्तो नरपतिरियाज स यदा तदा ।\nतत्प्रदातुर्धनैर्यागं कुर्युः पृथ्व्यामशेषतः । । ३१\nप्राच्यां कोट्यस्तु यज्ञानामासन्नष्टादशाधिकाः ।\nप्रतीच्यां सप्त वै कोट्यो दक्षिणस्यां चतुर्दश । । ३२\nउत्तरस्यां च पञ्चाशदेककालं तदाभवन् ।\nमुने ब्राह्मणयज्ञानां नरिष्यन्तो यदाऽयजत् । । ३३\nएवं स राजा धर्मात्मा नरिष्यन्तोऽभवत्पुरा ।\nमरुत्ततनयो विप्र विख्यातबलपौरुषः । । ३४\nइति श्रीमार्कण्डेयपुराणे नरिष्यन्तचरितं नामैकोनत्रिंशदधिकशततमोऽध्यायः । १२९ ।\n130\nअथ त्रिंशदधिकशततमोऽध्यायः\nदमचरितवर्णनम्\nमार्कण्डेय उवाच\nनरिष्यन्तस्य तनयो दुष्टारिदमनो दमः ।\nशक्रस्येव बलं तस्य दयाशीलं मुनेरिव । । १\nबाभ्रव्यामिन्द्रसेनायां जज्ञे तस्य भूभृतः।\nनववर्षाणि जठरे स्थित्वा मार्तुर्महायशाः ।। २\nयद्ग्राहयामास दम मातरं जठरे स्थितः ।\nदमशीलश्च भविता यतश्चायं नृपात्मजः । । ३\nततस्त्रिकालविज्ञानः स हि तस्य पुरोहितः ।\nदम इत्यकरोन्नाम नरिष्यन्तसुतस्य तु । । ४\nस दत्तो राजपुत्रस्तु धनुर्वेदमशेषतः ।\nजगृहे सुरराजस्य सकाशाद्वृषपर्वणः । । ५\nदुन्दुभेर्दैत्यवर्यस्य तपोवननिवासिनः ।\nसकाशाज्जगृहे कृत्स्नमस्त्रग्रामं च तत्त्वतः । । ६\nशक्तेः सकाशाद्वेदाश्च वेदाङ्गान्यखिलानि च ।\nतथार्ष्टिषेणाद्राजर्षेर्जगृहे योगमात्मवान् । । ७\nतं सुरूपं महात्मानं गृहीतास्त्रं महाबलम् ।\nस्वयंवरे कृता पित्रा जगृहे सुमना पतिम् । । ८\nसुता दशार्णाधिपतेर्बलिनश्चारुवर्मणः ।\nपश्यतां सर्वभूतानां ये तदर्थमुपागताः । । ९\nतस्यां च सानुरागोऽभून्मद्रराजस्य वै सुतः ।\nसुमनायां महानन्दो महाबलपराक्रमः । । 130.१०\nतथा विदर्भाधिपतेः पुत्रः संक्रन्दनस्य च ।\nवपुष्मान्राजपुत्रश्च महाधनुरुदारधीः । । ११\nते तदा तं वृतं दृष्ट्वा दुष्टारिदमनं दमम् ।\nमन्त्रयामासुरन्योऽन्यं तत्रानङ्गविमोहिताः । । १२\nएतामस्य बलात्कन्यां गृहीत्वा रूपशालिनीम् ।\nगृहं प्रयामस्तस्येयमस्माकं यं ग्रहीष्यति । । १३\nभर्तृबुद्ध्या वरारोहा स्वयंवरविधानतः ।\nतस्येच्छया नो भवित्री भार्या धर्मोपपादिता । । १४\nअथ नेच्छति सा कञ्चिदस्माकं मदिरेक्षणा ।\nततस्तस्य भवित्री सा यो दमं घातयिष्यति । । १५\nमार्कण्डेय उवाच\nइति ते निश्चयं कृत्वा त्रयः पार्थिवनन्दनाः ।\nजगृहुस्तां सुचार्वङ्गीं दमपार्श्वानुवर्त्तिनीम् । । १६\nततः केचिन्नृपास्तेषां ये तत्पक्षा विचुक्रुशुः ।\nचुक्रुशुश्चापरे भूपाः केचिन्मध्यस्थतां गताः । । १७\nततो दमस्तान्भूपालानवलोक्य समन्ततः ।\nअनाकुलमना वाक्यमिदमाह महामुने । । १८\nदम उवाच\nभो भूपा धर्मकृत्येषु यद्वदन्ति स्वयंवरम् ।\nदशार्णपतिना भूपाः कृते धर्म्ये स्वयंवरे । ।\nअधर्मो वाऽथ वा धर्मो यदेभिर्गृह्यते बलात् । । १९\nयद्यधर्मो न मे कार्यमन्यभार्या भविष्यति ।\nधर्मो वा तदलं प्राणैर्ये रक्ष्यन्तेऽरिलङ्घने । । 130.२०\nततो दशार्णाधिपतिश्चारुवर्मा नराधिपः ।\nनिःशब्दं कारयित्वा तत्सदः प्राह महामुने । । २१\nदमेन यदिदं प्रोक्तं धर्माधर्माश्रितं नृपाः ।\nतद्वदध्वं यथा धर्मो ममास्य च न लुप्यते । । २२\nमार्कण्डेय उवाच\nततः केचिन्महीपालास्तमूचुर्वसुधाधिपम् ।\nपरस्परानुरागेण गान्धर्वो विहितो विधिः । । २३\nक्षत्रियाणां परमयं न विट्शूद्रद्विजन्मनाम् ।\nदममाश्रित्य निष्पन्नः स चास्या दुहितुस्तव । । २४\nइति धर्माद्दमस्यैषा दुहिता तव पार्थिव ।\nयोऽन्यथा वर्त्तते मोहात्कामात्मा सम्प्रवर्त्तते । । २५\nतथाऽपरे तदा प्रोचुर्महात्मानो हि भूभृताम् ।\nपक्षे ये भूभृतो विप्र दशार्णाधिपतिं वचः । । २६\nमोहात्किमाहुर्धर्मोऽयं गान्धर्वं क्षत्रजन्मनः ।\nन त्वेष शास्ता नान्यो हि राक्षसः शस्त्रजीविनाम् । । २७\nबलादिमां यो हरति हत्वा तु परिपन्थिनः ।\nतस्यैषा स्याद्राक्षसेन विवाहेनावनीश्वराः । । २८\nप्रधानतर एषोऽत्र विवाहद्वितये मतः ।\nक्षत्रियाणामतो धर्मा महानन्दादिभिः कृतः ।।२९\nमार्कण्डेय उवाच\nअथ प्रोचुः पुनर्भूपा यैः पूर्वमुदितो नृपः ।\nपरस्परानुरागेण जातिधर्माश्रितं वचः ।।130.३०\nसत्यं शस्तो राक्षसोऽपि क्षत्रियाणां परो विधिः ।\nकिन्त्वसौ जनकस्वाम्ये कुमार्यानुमतो वरः ।।३ १\nहत्वा तु पितृसम्बन्धं बलेन ह्रियते हि या ।\nस राक्षसो विधिः प्रोक्तो नात्र भर्तृकरे स्थिता ।।३२\nपश्यतां सर्वभूपानामनया यद्वृतो दमः ।\nगान्धर्वस्येह निष्पत्तौ विवाहो राक्षसोऽत्र कः ।।३ ३\nविवाहितायाः कन्यायाः कन्यात्वं नैव विद्यते ।\nकन्यायाश्च विवाहेन सम्बन्धः पृथिवीश्वराः ।।३४\nत इमे ये बलादेनां दमादादातुमुद्यताः ।\nबलिनस्ते यदि ततः कुर्वन्तु न तु साधु तत् ।।३५\nमार्कण्डेय उवाच\nतच्छ्रुत्वाऽसौ दमः कोपकषायीकृतलोचनः ।\nआरोपयामास धनुर्वचनं चेदमब्रवीत् ।।३६\nममापि भार्या बलिभिः पश्यतो ह्रियते यदि ।\nतत्कुलेन भुजाभ्यां वा को गुणः क्लीबजन्मनः ।।३७\nधिङ्ममास्त्राणि धिक्छौर्यं धिक्छरान्धिक्छरासनम् ।\nधिग्व्यर्थं मे कुले जन्म मरुत्तस्य महात्मनः ।।३८\nयदि भार्यामिमे मूढाः समादाय बलान्विताः ।\nप्रयान्ति जीवतो धिक्तां मम व्यर्थमनुष्यताम् ।।३९\nइत्युक्त्वा तान्महीपालान्महानन्दमुखान्बली ।\nअथाब्रवीत्तदा सर्वान्महारिदमनो दमः ।।130.४०\nएषातिशोभना बाला चार्वङ्गी मदिरेक्षणा ।\nकिं तस्य जन्मना भार्या न यस्येयं कुलोद्भवा । । ४१\nइति सञ्चिन्त्य भूपालास्तथा यतत संयुगे ।\nयथा निर्जित्य मामेतां पत्नीं कुरुत मानिनः । । ४२\nइत्याभाष्य ततस्तत्र शरवर्षममुञ्चत ।\nछादयन्पृथिवीपालांस्तमसेव महीरुहान् । । ४३\nतेऽपि वीरा महीपालाः शरशक्त्यृष्टिमुद्गरान् ।\nमुमुचुस्तत्प्रयुक्तांश्च दमश्चिच्छेद लीलया । । ४४\nतेऽपि तत्प्रहितान्बाणांस्तेषां चासौ शरोत्करान् ।\nचिच्छेद पृथिवीशानां नरिष्यन्तात्मजो मुने । । ४५\nवर्त्तमाने तदा युद्धे दमस्य क्षितिपात्मजैः ।\nप्रविवेश महानन्दः खड्गपाणिर्यतो दमः । । ४६\nतमायान्तं दमो दृष्ट्वा खड्गपाणिं महामृधे ।\nमुमोच शरवर्षाणि वर्षाणीव पुरन्दरः । । ४७\nतदस्त्राणि ततस्तानि शरजालानि तत्क्षणात् ।\nमहानन्दः प्रचिच्छेद खड्गेनान्यानवञ्चयत् । । ४८\nततो रोषात्समारुह्य तं दमस्य तदा रथम् ।\nमहानन्दो महावीर्यो दमेन युयुधे सह । । ४९\nबहुधा युध्यमानस्य महानन्दस्य लाघवात् ।\nदमो मुमोच हदये शरं कालानलप्रभम् । । 130.५०\nतं लग्नमात्मनोत्कृष्य विभिन्नेन ततो हृदा ।\nदमं प्रति विचिक्षेप महानन्दोऽसिमुज्ज्वलम् । । ५१\nपतन्तं चैनमुल्काभं शक्त्या चिक्षेप तं दमः ।\nशिरो वेतसपत्रेण महानन्दस्य चाच्छिनत् । । ५२\nतस्मिन्हते महानन्दे प्राचुर्येण पराङ्मुखाः ।\nबभूवुः पार्थिवास्तस्थौ वपुष्मान्कुण्डिनाधिपः । । ५३\nदमेन युयुधे चासौ बलगर्वमदान्वितः ।\nदाक्षिणात्यमहीपालतनयो रणगोचरः । । ५४\nयुध्यमानस्य तस्योग्रं करवालं स वै लघु ।\nचिच्छेद सारथेश्चैव शिरः संख्ये तथा ध्वजम् । । ५५\nछिन्नखड्गो गदां सोऽथ जग्राह बहुकण्टकाम् ।\nतामप्यस्य स चिच्छेद करस्थामेव सत्वरः । । ५६\nयावदन्यत्समादत्त्ते स वपुष्मान्वरायुधम् ।\nतावच्छरेण तं विद्ध्वा दमो भूमावपातयत् । । ५७\nस पातितस्ततो भूमौ विह्वलाङ्गः सवेपथुः ।\nविनिवृत्तमतिर्युद्धाद्बभूव क्षितिपात्मजः । । ५८\nतमालोक्य तथा भूतमयुद्धमतिमात्मवान् ।\nउत्सृज्यादाय सुमनां सुमनाः प्रययौ दमः । । ५९\nततो दशार्णाधिपतिः प्रीतिमानकरोत्तयोः ।\nदमस्य सुमनायाश्च विवाहं विधिपूर्वकम् । । 130.६०\nकृतदारो दमस्तत्र दशार्णाधिपतेः पुरे ।\nस्थित्वाऽल्पकालं प्रययौ सभार्यो निजमन्दिरम् । । ६१\nदशार्णाधिपतिश्चासौ दत्त्वा नागांस्तुरङ्गमान् ।\nरथगोऽश्वखरोष्ट्रांश्च दासीदासांस्तथा बहून् । । ६२\nवस्त्रालङ्कारचापादि वरोपस्करमासनम् ।\nअन्यैस्तैश्च तथा भाण्डैः परिपूर्णं व्यसर्जयत् । । ६३\nइति श्रीमार्कण्डेयपुराणे दमचरिते त्रिंशदधिकशततमोऽध्यायः । १३० ।"
  }
]
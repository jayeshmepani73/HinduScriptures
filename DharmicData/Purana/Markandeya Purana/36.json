[
  {
    "text": "36(33)\nषट्त्रिंशोऽध्यायः"
  },
  {
    "text": "जड उवाच"
  },
  {
    "text": "स एवमनुशिष्टः सन् मात्रा संप्राप्य यौवनम् ।\nऋतध्वजसुतश्चक्रे सम्यग्दारपरिग्रहम्॥३६.१॥"
  },
  {
    "text": "पुत्रांश्चोत्पादयामास यज्ञैश्चाप्ययजद्विभुः ।\nपितुश्च सर्वकालेषु चकाराज्ञानुपालनम्॥३६.२॥"
  },
  {
    "text": "ततः कालेन महता संप्राप्य चरमं वयः ।\nचक्रेऽभिषेकं पुत्रस्य तस्य रज्ये ऋतध्वजः॥३६.३॥"
  },
  {
    "text": "भार्यया सह धर्मात्मा यियासुस्तपसे वनम् ।\nअवतीर्णो महारक्षो महाभागो महीपतिः॥३६.४॥"
  },
  {
    "text": "मदालसा च तनयं प्राहेदं पश्चिमं वच ।\nकामोपभोगसंसर्गप्रहाणाय सुतस्य वै॥३६.५॥"
  },
  {
    "text": "मदालसोवाच"
  },
  {
    "text": "यदा दुः खमसह्यं ते प्रियबन्धुवियोगजम् ।\nशत्रुबाधोद्भवं वापि वित्तनाशात्मसम्भवम्॥३६.६॥"
  },
  {
    "text": "भवेत्तत् कुर्वतो राज्यं गृहधर्मावलम्बिनः ।\nदुः खायतनभूतो हि ममत्वालम्बनो गृही॥३६.७॥"
  },
  {
    "text": "तदास्मात् पुत्र ! निष्कृष्य मद्दत्तादङ्गुलीयकात् ।\nवाच्यं ते शासनं पट्टे सूक्ष्माक्षरनिवेशितम्॥३६.८॥"
  },
  {
    "text": "जड उवाच"
  },
  {
    "text": "इत्युक्त्वा प्रददौ तस्मै सौवर्णं साङ्गुलीयकम् ।\nआशिषश्चापि या योग्याः परुषस्य गृहे सतः॥३६.९॥"
  },
  {
    "text": "ततः कुबलयाश्वोऽसौ सा च देवी मदालसा ।\nपुत्राय दत्त्वा तद्राज्यं तपसे काननं गतौ॥३६.१०॥"
  },
  {
    "text": "37(34)\nसप्तत्रिंशोऽध्यायः"
  },
  {
    "text": "जड उवाच"
  },
  {
    "text": "सोऽप्यलर्को यथान्यायं पुत्रवन्मुदिताः प्रजाः ।\nपालयामास धर्मात्मा स्वे स्वे कर्मण्यवस्थिताः॥३७.१॥"
  },
  {
    "text": "दुष्टैषु दण्डं शिष्टेषु सम्यक् च परिपालनम् ।\nकुर्वन् परां मुदं लेभे इयाज च महामखैः॥३७.२॥"
  },
  {
    "text": "अजायन्त सुताश्चास्य महाबलपराक्रमाः ।\nधर्मात्मानो माहत्मानो विमार्गपरिपन्थिनः॥३७.३॥"
  },
  {
    "text": "चकार सोर्ऽथं धर्मेण धर्ममर्थेन वा पुनः ।\nतयोश्चैवाविरोधेन बुभुजे विषयानपि॥३७.४॥"
  },
  {
    "text": "एवं बहूनि वर्षाणि तस्य पालयतो महीम् ।\nधर्मार्थकामसक्तस्य जग्मुरेकमहर्यथा॥३७.५॥"
  },
  {
    "text": "वैराग्यं नास्य सञ्जज्ञे भुञ्जतो विषयान् प्रियान् ।\nन चाप्यलमभूत्तस्य धर्मार्थोपार्जनं प्रति॥३७.६॥"
  },
  {
    "text": "तं तथा भोगसंसर्ग-प्रमत्तमजितेन्द्रियम् ।"
  },
  {
    "text": "सुबाहुर्नाम शुश्राव भ्राता तस्य वनेचरः॥३७.७॥"
  },
  {
    "text": "तं बुबोधयिषुः सोऽथ चिरं ध्यात्वा महीपतिः ।\nतद्वैरिसंश्रयं तस्य श्रेयोऽमन्यत भूपतेः॥३७.८॥"
  },
  {
    "text": "ततः स काशिभूपालमुदीर्णबलवाहनम् ।\nस्वराज्यं प्राप्तुमागच्छद् बहुशः शरणं कृती॥३७.९॥"
  },
  {
    "text": "सोऽपि चक्रे बलोद्योगमलर्कं प्रति पार्थिवः ।\nदूतञ्च प्रेषयामास राज्यमस्मै प्रदीयताम्॥३७.१०॥"
  },
  {
    "text": "सोऽपि नैच्छत्तदा दातुमाज्ञापूर्वं स्वधर्मवित् ।"
  },
  {
    "text": "प्रत्युवाच च तं दूतमलर्कः काशिभूभृतः॥३७.११॥"
  },
  {
    "text": "मामेवाभ्येत्य हार्देन याचतां राज्यमग्रजः ।\nनाक्रान्त्या संप्रदास्यामि भयेनाल्पामपि क्षितिम्॥३७.१२॥"
  },
  {
    "text": "सुबाहुरपि नो याञ्चां चकार मतिमांस्तदा ।\nन धर्मः क्षत्रियस्येति याञ्चा वीर्यधनो हि सः॥३७.१३॥"
  },
  {
    "text": "ततः समस्तसैन्येन काशीशः परिवारितः ।\nआक्रान्तुमभ्यगाद्राष्ट्रमलर्कस्य महीपतेः॥३७.१४॥"
  },
  {
    "text": "अनन्तरैश्च संश्लेषमभ्येत्य तदनन्तरम् ।\nतेषामन्यतमैर्भृत्यैः समाक्रम्यानयद्वशम्॥३७.१५॥"
  },
  {
    "text": "अपीडयंश्च सामान्तांस्तस्य राष्ट्रोपरोधनैः ।\nतथा दुर्गानुपालांश्च चक्रे चाटविकान् वशे॥३७.१६॥"
  },
  {
    "text": "कांश्चिच्चोपप्रदानेन कांश्चिद् भेदेन पार्थिवान् ।\nसाम्नैवान्यान् वशं निन्ये निभृतास्तस्य येऽभवन्॥३७.१७॥"
  },
  {
    "text": "ततः सोऽल्पबलो राजा परचक्रावपीजितः ।\nकोषक्षयमवापोच्चैः पुरञ्चारुध्यतारिणा॥३७.१८॥"
  },
  {
    "text": "इत्थं सम्पीड्यमानस्तु क्षीणकोषो दिने दिने ।\nविषादमागात्परमं व्याकुलत्वञ्च चेतसः॥३७.१९॥"
  },
  {
    "text": "आर्ति स परमां प्राप्य तत् सस्माराङ्गुलीयकम् ।\nयदुद्दिश्य पुरा प्राह माता तस्य मदालसा॥३७.२०॥"
  },
  {
    "text": "ततः स्त्रातः शुचिर्भूत्वा वाचयित्वा द्विजोत्तमान् ।\nनिष्कृष्य शासनं तस्माद्ददृशे प्रस्फुटाक्षरम्॥३७.२१॥"
  },
  {
    "text": "तत्रैव लिखितं मात्रा वाचयामास पार्थिवः ।\nप्रकाशपुलकाङ्गोऽसौ प्रहर्षोत्फुल्ललोचनः॥३७.२२॥"
  },
  {
    "text": "सङ्गः सर्वात्मना त्याज्यः स चेत्त्यक्तुं न शक्यते ।\nस सदिभः सह कर्तव्यः सतां सङ्गो हि भेषजम्॥३७.२३॥"
  },
  {
    "text": "कामः सर्वात्मना हेयो हातुञ्चेच्छक्यते न सः ।\nमुमुक्षां प्रति तत्कार्यं सैव तस्यापि भेषजम्॥३७.२४॥"
  },
  {
    "text": "वाचयित्वा तु बहुशो नृणां श्रेयः कथं त्विति ।\nमुमुक्षयेति निश्चित्य सा च तत्सङ्गतो यतः॥३७.२५॥"
  },
  {
    "text": "ततः स साधुसम्पर्कं चिन्तयन् पृथिवीपतिः ।\nदत्तात्रेयं महाभागमगच्छत् परमार्तिमान्॥३७.२६॥"
  },
  {
    "text": "तं समेत्य महात्मानमकल्पषमसङ्गिनम् ।\nप्रणिपत्याभिसम्पूज्य यथान्यायमभाषत॥३७.२७॥"
  },
  {
    "text": "ब्रह्मन् ! कुरु प्रसादं मे शरणं शरणार्थिनाम् ।\nदुः खापहारं कुरु मे दुः खार्तस्यातिकामिनः॥३७.२८॥"
  },
  {
    "text": "दुः खापहारमद्यैव करोमि तव पार्थिव ! ।\nसत्यं ब्रूहि किमर्थं ते दुः खं तत् पृथिवीपते॥३७.२९॥"
  },
  {
    "text": "जड उवाच"
  },
  {
    "text": "इत्युक्तश्चिन्तयामास स राजा तेन धीमता ।\nत्रिविधस्यापि दुः खस्य स्थानमात्मानमेव च॥३७.३०॥"
  },
  {
    "text": "स विमृष्य चिरं राजा पुनः पुनरुदारधीः ।\nआत्मानमात्मना धीरः प्रहस्येदमथाब्रावीत्॥३७.३१॥"
  },
  {
    "text": "नाहमुर्वो न सलिलं न ज्योतिरनिलो न च ।\nनाकाशं किन्तु शारीरं समेत्य सुखमिष्यते॥३७.३२॥"
  },
  {
    "text": "न्यूनातिरिक्ततां याति पञ्चकेऽस्मिन् सुखासुखम् ।\nयदि स्यान्म किन्न स्यादन्यस्थेऽपि हि तन्मयि॥३७.३३॥"
  },
  {
    "text": "नित्यप्रभूतसद्भावे न्यूनाधिक्यान्नतोन्नते ।"
  },
  {
    "text": "तथा च ममतात्यक्ते विशेषो नोपलभ्यते॥३७.३४॥"
  },
  {
    "text": "तन्मात्रावस्थिते सूक्ष्मे तृतीयांशे च पश्यतः ।\nतथैव भूतसद्भावं शरीरं किं सुखासुखम्॥३७.३५॥"
  },
  {
    "text": "मनस्यवस्थितं दुःखं सुखं वा मानसञ्च यत् ।\nयतस्ततो न मे दुः खं सुखं वा नह्यहं मनः॥३७.३६॥"
  },
  {
    "text": "नाहङ्कारो न च मनो बुद्धिर्नाहं यतस्ततः ।\nअन्तः करणजं दुः खं पारख्यं मम तत्कथम्॥३७.३७॥"
  },
  {
    "text": "नाहं शरीरं न मनो यतोऽहं पृथक् शरीरान्मनसस्तथाहम् ।\nतत् सन्तु चेतस्यथवापि देहे सुखानि दुः खानि च किं ममात्र॥३७.३८॥"
  },
  {
    "text": "राज्यस्य वाञ्छां सुरुतेऽग्रजोऽस्य देहस्य चेत् पञ्चमयः स राशिः ।\nगुणप्रवृत्त्या मम किन्नु तत्र तत्स्थः स चाहञ्च शरीरतोऽन्यः॥३७.३९॥"
  },
  {
    "text": "न यस्य हस्तादिकमप्यशेषं मांसं न चास्थीनि खिराविभागः ।\nकस्तस्य नागाश्वरथादिकोषैः स्वल्पोऽपि सम्बन्ध इहास्ति पुंसः॥३७.४०॥"
  },
  {
    "text": "तस्मान्न मेऽरिर्न च मेऽस्ति दुः खं न मे सुखं नापि पुरं न कोषम् ।\nन चाश्वनागादि बलं न तस्य नान्यस्य वा कस्यचिद्वा ममास्ति॥३७.४१॥"
  },
  {
    "text": "यथा घटीकुम्भकमण्डलुस्थम् आकाशमेकं बहुधा हि दृष्टम् ।\nतथा सुबाहुः स च काशिपोऽहं मल्ये च देहेषु शरीरभेदैः॥३७.४२॥"
  },
  {
    "text": "इति श्रीमार्कण्डेयपुराणे पितापुत्रसंवादे आत्मविवेको नाम सप्तत्रिंशोऽध्यायः"
  },
  {
    "text": "38(35)\nअष्टत्रिंशोऽध्यायः"
  },
  {
    "text": "जड उवाच"
  },
  {
    "text": "दत्तात्रेयं ततो विप्रं प्रणिपत्य स पार्थिवः ।\nप्रत्युवाच महात्मानं प्रश्रयावनतो वचः॥३८.१॥"
  },
  {
    "text": "सम्यक् प्रपश्यतो ब्रह्मन् ! मम दुः खं न किञ्चन ।\nअसम्यग्दर्शिना मग्नाः सर्वदैवासुखार्णवे॥३८.२॥"
  },
  {
    "text": "यस्मिन् यस्मिन्ममासक्ता बुद्धिः पुंसः प्रजायते ।\nततस्ततः समादाय दुः खान्येव प्रयच्छति॥३८.३॥"
  },
  {
    "text": "मार्जारभक्षिते दुः खं यादृशं गृहकुक्कुटे ।\nन तादृङ्ममताशून्ये कलविङ्केऽथ मूषिके॥३८.४॥"
  },
  {
    "text": "सोऽहं न दुः खी न सुखी यतोऽहं प्रकृतेः परः ।\nयो भूताभिभवो भूतैः सुखदुः खात्मको हि सः॥३८.५॥"
  },
  {
    "text": "दत्तात्रेय उवाच"
  },
  {
    "text": "एवमेतन्नरव्याघ्र ! यथैतद्व्याहृतं त्वया ।\nममेति मूलं दुः कस्य न ममेति च निर्वृतेः॥३८.६॥"
  },
  {
    "text": "मत्प्रश्नादेव ते ज्ञानमुत्पन्नमिदमुत्तमम् ।\nममेति प्रत्ययो येन क्षिप्तः शाल्मलितूलवत्॥३८.७॥"
  },
  {
    "text": "अहमित्यङ्कुरोत्पन्नो ममेति स्कन्धवान् महान् ।\nगृहक्षेत्रोच्चशाखश्च पुत्रदारादिपल्लवः॥३८.८॥"
  },
  {
    "text": "धनधान्यमहापत्रो नैककालप्रवर्धितः ।\nपुण्यापुण्याग्रपुष्पश्च सुखदुः खमहाफलः॥३८.९॥"
  },
  {
    "text": "तत्र मुक्तिपथव्यापि मूढसम्पर्कसेचनः ।\nविधित्साभृङ्गमालाढ्यो कृत्यज्ञानमहातरुः॥३८.१०॥"
  },
  {
    "text": "संसाराध्वपरिश्रान्ता ये तच्छायां समाश्रिताः ।\nभ्रान्तिज्ञानसुखाधीनास्तेषामात्यन्तिकं कुतः॥३८.११॥"
  },
  {
    "text": "यैस्तु सत्सङ्गपाषाणशितेन ममतातरुः ।\nछिन्नो विद्याकुठारेण ते गतास्तेन वर्त्मना॥३८.१२॥"
  },
  {
    "text": "प्राप्य ब्रह्मवनं शीतं नीरजस्कमकण्टकम् ।\nप्राप्नुवन्ति परां प्राज्ञा निर्वृतिं वृत्तिवर्जिताः॥३८.१३॥"
  },
  {
    "text": "भूतेन्द्रियमयं स्थूलं न त्वं राजन्न चाप्यहम् ।\nन तन्मात्रमयावावां नैवान्तः करणात्मकौ॥३८.१४॥"
  },
  {
    "text": "कं वा पश्यामि राजेन्द्र ! प्रधानमिदमावयोः ।\nयतः परो हि क्षेत्रज्ञः सङ्घातो हि गुणात्मकः॥३८.१५॥"
  },
  {
    "text": "मशकोडुम्बरेषीकामुञ्जमत्स्याम्भसां यथा ।\nएकत्वेऽपि पृथग्भावस्तथा क्षेत्रात्मनोर्नृप !॥३८.१६॥"
  },
  {
    "text": "अलर्क उवाच"
  },
  {
    "text": "भगवंस्त्वत्प्रसादेन ममाविर्भूतमुत्तमम् ।\nज्ञानं प्रधानचिच्छक्ति-विवेककरमीदृशम्॥३८.१७॥"
  },
  {
    "text": "किन्त्वत्र विषयाक्रान्ते स्थैर्यवत्त्वं न चेतसि ।\nन चापि वेद्मि मुच्येयं कथं प्रकृतिबन्धनात्॥३८.१८॥"
  },
  {
    "text": "कथं न भूयां भूयश्च कथं निर्गुणतामियाम् ।\nकथञ्च ब्रह्मणैकत्वं व्रजेयं शाश्वतेन वै॥३८.१९॥"
  },
  {
    "text": "तन्मे योगन्तथा ब्रह्मन् ! प्रणतायाभियाचते ।\nसम्यग् ब्रूहि महाप्राज्ञ ! सत्सङ्गो ह्युपकृन्नृणाम्॥३८.२०॥"
  },
  {
    "text": "इति श्रीमार्कण्डेयपुराणे पितापुत्रसंवादे प्रश्नाध्यायो नामाष्टत्रिंशोऽध्यायः"
  },
  {
    "text": "39(36)\nअथ षटत्रिंशोऽध्यायः\nयोगनिरूपणवर्णनम्\nदत्तात्रेय उवाच\nज्ञानपूर्वो वियोगो योऽज्ञानेन सह योगिनः ।\nसा मुक्तिर्ब्रह्मणा चैक्यमनैक्यं प्राकृतैर्गुणैः ।। १\nयोगे च शक्तिर्विदुषां येन श्रेयः परं भवेत् ।\nमुक्तिर्योगात्तथा योगः सम्यग्ज्ञानान्महीपते ।।\nसङ्गदोषोद्भवं दुःखं ममत्वासक्तचेतसाम् ।।२\nतस्मात्सङ्गं प्रयत्नेन मुमुक्षुः संत्यजेन्नरः ।\nसङ्गाभावे ममेत्यस्याः ख्यातेर्हानिः प्रजायते ।।३\nनिर्ममत्वं सुखायैव वैराग्याद्दोषदर्शनम् ।\nज्ञानादेव च वैराग्यं ज्ञानं वैराग्यपूर्वकम् ।।४\nतद्गृहं यत्र वसतिस्तद्भोज्यं येन जीवति ।\nयन्मुक्तये तदेवोक्तं ज्ञानमज्ञानमन्यथा ।।५\nउपभोगेन पुण्यानामपुण्यानां च पार्थिव ।\nकर्त्तव्यमिति नित्यानामकामकरणात्तथा ।।६\nअसञ्चयादपूर्वस्य क्षयात्पूर्वार्जितस्य च ।\nकर्मणो बन्धमाप्नोति शरीरं च पुनः पुनः ।।७\nकर्मणा मोक्षमाप्नोति वैपरीत्येन तस्य तु ।\nएतत्ते कथितं ज्ञानं योगं चेमं निबोध मे ।।\nयं प्राप्य ब्रह्मणो योगी शाश्वतान्नान्यतां व्रजेत् ।।८\nप्रागेवात्मात्मना जेयो योगिनां स हि दुर्जयः ।\nकुर्वीत तज्जये यत्नं तस्योपायं शृणुष्व मे । । ९\nप्राणायामैर्दहेद्दोषान्धारणाभिश्च किल्बिषम् ।\nप्रत्याहारेण विषयान्ध्यानेनानीश्वरान्गुणान् । । 39.१०\nयथा पर्वतधातूनां ध्मातानां दह्यते मलम् ।\nतथेन्द्रियकृता दोषा दह्यन्ते प्राणनिग्रहात् । । ११\nप्रथमं साधनं कुर्यात्प्राणायामस्य योगवित् ।\nप्राणापाननिरोधस्तु प्राणायाम उदाहृतः । । १२\nलघुमध्योत्तरीयाख्यः प्राणायामस्त्रिधोदितः ।\nतस्य प्रमाणं वक्ष्यामि तदलर्क शृणुष्व मे । । १३\nलघुर्द्वादशमात्रस्तु द्विगुणः स तु मध्यमः ।\nत्रिगुणाभिस्तु मात्राभिरुत्तमः परिकीर्त्तितः । । १४\nनिमेषोन्मेषणे मात्रा कालो लघ्वक्षरस्तथा ।\nप्राणायामस्य संख्यार्थं स्मृतो द्वादशमात्रिकः । । १५\nप्रथमेन जयेत्स्वेदं मध्यमेन च वेपथुम् ।\nविषादं हि तृतीयेन जयेद्दोषाननुक्रमात् । । १६\nमृदुत्वं सेव्यमानास्तु सिंहशार्दूलकुञ्जराः ।\nयथा यान्ति तथा प्राणो वश्यो भवति योगिनः । । १७\nवश्यं मत्तं यथेच्छातो नागं नयति हस्तिपः ।\nतथैव योगी छन्देन प्राणं नयति साधितम् । । १८\nयथा हि साधितः सिंहो मृगान्हन्ति न मानवान् ।\nतद्वन्निषिद्धपवनः किल्बिषं न नृणां तनुम् । । १९\nतस्माद्युक्तः सदा योगी प्राणायामपरो भवेत् ।\nश्रूयतां मुक्तिफलदं तस्यावस्थाचतुष्टयम् । । 39.२०\nध्वस्तिः प्राप्तिस्तथा संवित्प्रसादश्च महीपते ।\nस्वरूपं शृणु चैतेषां कथ्यमानमनुक्रमात् । । २१\nकर्मणामिष्टदुष्टानां जायते फलसंक्षयः ।\nचेतसोऽपकषायत्वं यत्र सा ध्वस्तिरुच्यते । । २२\nऐहिकामुष्मिकान्कामांल्लोभमोहात्मकात्स्वयम् ।\nनिरुध्यास्ते सदा योगी प्राप्तिः सा सार्वकालिकी । । २३\nअतीतानागतानर्थान्विप्रकृष्टतिरोहितान् ।\nविजानातीन्दुसूर्यर्क्षग्रहाणां ज्ञानसम्पदा । । २४\nतुल्यप्रभावस्तु यदा योगी प्राप्नोति संविदम् ।\nतदा संविदिति ख्याता प्राणायामस्य सा स्थितिः । । २५\nयान्ति प्रसादं येनास्य मनः पञ्च च वायवः ।\nइन्द्रियाणीन्द्रियार्थाश्च स प्रसाद इति स्मृतः । । २६\nशृणुष्व च महीपाल प्राणायामस्य लक्षणम् ।\nयुञ्जतश्च सदा योगं यादृग्विहितमासनम्॥३९.२७॥"
  },
  {
    "text": "पद्ममर्धासनञ्चापि तथा स्वस्तिकमासनम् ।\nआस्थाय योगं युञ्जीत कृत्वा च प्रणवं हृदि॥३९.२८॥"
  },
  {
    "text": "समः समासनो भूत्वा संहृत्य चरणावुभौ ।\nसंवृतास्यस्तथैवोरू सम्यग्विष्टभ्य चाग्रतः॥३९.२९॥"
  },
  {
    "text": "पार्ष्णिभ्यां लिङ्गवृषणावस्पृशन् प्रयतः स्थितः ।\nकिञ्चिदुन्नामितशिरा दन्तैर्दन्तान्न संस्पृशेत्॥३९.३०॥"
  },
  {
    "text": "सम्पश्यन् नासिकाग्रं स्वं दिशश्चानवलोकयन् ।\nरजसा तमसो वृत्तिं सत्त्वेन रजसस्तथा॥३९.३१॥"
  },
  {
    "text": "सञ्छाद्य निर्मले सत्त्वे स्थितो युञ्जीत योगवित् ।\nइन्द्रियाणीन्द्रियार्थेभ्यः प्राणादीन्मन एव च॥३९.३२॥"
  },
  {
    "text": "निगृह्य समवायेन प्रत्याहारमुपक्रमेत् ।\nयस्तु प्रत्याहरेत्कामान सर्वाङ्गानीव कच्छपः॥३९.३३॥"
  },
  {
    "text": "सदात्मरतिरेकस्थः वश्यत्यात्मानमात्मनि ।\nस बाह्याभ्यन्तरं शौचं निष्पाद्याकण्ठनाभितः॥३९.३४॥"
  },
  {
    "text": "पूरयित्वा बुधो देहं प्रत्याहारमुपक्रमेत् ।\nप्राणायामा दश द्वौ च धारणा साभिधीयते॥३९.३५॥"
  },
  {
    "text": "द्वे धारणे स्मृते योगे योगिभिस्तत्त्वदृष्टिभिः ।\nतथा वै योगयुक्तस्य योगिनो नियतात्मनः॥३९.३६॥"
  },
  {
    "text": "सर्वे दोषाः प्रणश्यन्ति स्वस्थश्चैवोपजायते ।\nवीक्षते च परं ब्रह्म प्राकृतांश्च गुणान् पृथक्॥३९.३७॥"
  },
  {
    "text": "व्योमादिपरमाणूंश्च तथात्मानमकल्मषम् ।\nइत्थं योगी यताहारः प्राणायामपरायणः॥३९.३८॥"
  },
  {
    "text": "जितां जितां शनैर्भूमिमारोहेत यथा गृहम् ।\nदोषान् व्याधींस्तथा मोहमाक्रान्ता भूरनिर्जिता॥३९.३९॥"
  },
  {
    "text": "विवर्धयति नारोहेत्तस्माद् भूमिमनिर्जिताम् ।\nप्राणानामुपसंरोधात् प्राणायाम इति स्मृतः॥३९.४०॥"
  },
  {
    "text": "धारणेत्युच्यते चेयं धार्यते यन्मनो यथा ।\nशब्दादिभ्यः प्रवृत्तानि यदक्षाणि यतात्मभिः॥३९.४१॥"
  },
  {
    "text": "प्रत्याह्रियन्ते योगेन प्रत्याहारस्ततः स्मृतः ।\nउपायश्चात्र कथितो योगिभिः परमर्षिभिः॥३९.४२॥"
  },
  {
    "text": "येन व्याध्यादयो दोषा न जायन्ते हि योगिनः ।\nयथा तोयार्थिनस्तोयं यन्त्रनालादिभिः शनैः॥३९.४३॥"
  },
  {
    "text": "आपिबेयुस्तथा वायुं पिबेद्योगी जितश्रमः ।\nप्राङ्नाभ्यां हृदये चात्र तृतीये च तथोरसि॥३९.४४॥"
  },
  {
    "text": "कण्ठे मुखे नासिकाग्रे नेत्रभ्रूमध्यमूर्धसु ।\nकिञ्च तस्मात्परस्मिंश्च धारणा परमा स्मृता॥३९.४५॥"
  },
  {
    "text": "दशैता धारणा प्राप्य प्राप्रोत्यक्षरसाम्यताम् ।\nनाध्मातः क्षुधितः श्रान्तो न च व्याकुलचेतनः॥३९.४६॥"
  },
  {
    "text": "युञ्जीत योगं राजेन्द्र ! योगी सिद्ध्यर्थमादृतः ।\nनातिशीते न चोष्णे वै न द्वन्द्वे नानिलात्मके॥३९.४७॥"
  },
  {
    "text": "कालेष्वेतेषु युञ्जीत न योगं ध्यानतत्परः ।\nसशब्दाग्निजालभ्यासे जीर्णगोष्ठे चतुष्पथे॥३९.४८॥"
  },
  {
    "text": "शुष्कपर्णचये नद्यां श्मशाने ससरीसृपे ।\nसभये कूपतीरे वा चैत्यवल्मीकसञ्चये॥३९.४९॥"
  },
  {
    "text": "देशेष्वेतेषु तत्त्वज्ञो योगाभ्यासं विवर्जयेत् ।\nसत्त्वस्यानुपपत्तौ च देशकालं विवर्जयेत्॥३९.५०॥"
  },
  {
    "text": "नासतो दर्शनं योगे तस्मात्तत्परिवर्जयेत् ।\nदेशानेताननादृत्य मूढत्वाद्यो युनक्ति वै॥३९.५१॥"
  },
  {
    "text": "विघ्राय तस्य वै दोषा जायन्ते तन्निबोध मे ।\nबाधिर्यं जडता लोपः स्मृतेर्मूकत्वमन्धता॥३९.५२॥"
  },
  {
    "text": "ज्वरश्च जायते सद्यस्तत्तदज्ञानयोगिनः ।\nप्रमादाद्योगिनो दोषा यद्येते स्युश्चिकित्सितम्॥३९.५३॥"
  },
  {
    "text": "तेषां नाशाय कर्तव्यं योगिनां तन्निबोध मे ।\nस्त्रिग्धां यवागूमत्युष्णां भुक्त्वा तत्रैव धारयेत्॥३९.५४॥"
  },
  {
    "text": "वात-गुल्मप्रशान्त्यर्थमुदावर्ते तथोदरे ।"
  },
  {
    "text": "यवागूं वापि पवनं वायुग्रन्थिं प्रतिक्षिपेत्॥३९.५५॥"
  },
  {
    "text": "तद्वत्कम्पे महाशैलं स्थिरं मनसि धारयेत् ।\nविघाते वचसो वाचं बाधिर्ये श्रवणेन्द्रियम्॥३९.५६॥"
  },
  {
    "text": "यथैवाम्रफलं ध्यायेत् तृष्णार्तो रसनेन्द्रिये ।\nयस्मिन् यस्मिन् रुजा देहे तस्मिंस्तदुपकारिणीम्॥३९.५७॥"
  },
  {
    "text": "धारयेद्धारणामुष्णे शीतां शीते च दाहिनीम् ।\nकीलं शिरसि संस्थाप्य काष्ठं काष्ठेन ताडयेत्॥३९.५८॥"
  },
  {
    "text": "लुप्तस्मृतेः स्मृतिः सद्यो योगिनस्तेन जायते ।\nद्यावापृथिव्यौ वाय्वग्री व्यापिनावपि धारयेत्॥३९.५९॥"
  },
  {
    "text": "अमानुषात् सत्त्वजाद्वा बाधास्त्वेताश्चिकित्सिताः ।\nअमानुषं सत्त्वमन्तर्योगिनं प्रविशेद्यदि॥३९.६०॥"
  },
  {
    "text": "वाय्वग्रीधारणेनैनं देहसंस्थं विनिर्दहेत् ।\nएवं सर्वात्मना रक्षा कार्या योगविदा नृप !॥३९.६१॥"
  },
  {
    "text": "धर्मार्थकाममोक्षाणां शरीरं साधनं यतः ।\nप्रवृत्तिलक्षणाख्यानाद्योगिनो विस्मयात्तथा ।\nविज्ञानं विलयं याति तस्माद् गोप्याः प्रवृत्तयः॥३९.६२॥"
  },
  {
    "text": "आलोल्यमारोग्यमनिष्ठुरत्वं गन्धः शुभो मूत्रपुरीषमल्पम् ।\nकान्तिः प्रसादः स्वरसौम्यता च योगप्रवृत्तेः प्रथमं हि चिह्नम्॥३९.६३॥"
  },
  {
    "text": "अनुरागी जनो याति परोक्षे गुणकीर्तनम् ।\nन बभ्यति च सत्त्वानि सिद्धेर्लक्षणमुत्तमम्॥३९.६४॥"
  },
  {
    "text": "शीतोष्णादिभिरत्युग्रैर्यस्य बाधा न विद्यते ।\nन भीतिमेति चान्येभ्यस्तस्य सिद्धिरुपस्थिता॥३९.६५॥"
  },
  {
    "text": "इति श्रीमार्कण्डेयपुराणे जडोपाख्याने योगाध्यायो नामैकोनचत्वारिंशोऽध्यायः"
  },
  {
    "text": "40(37)\nचत्वारिंशोऽध्यायः"
  },
  {
    "text": "दत्तात्रेय उवाच"
  },
  {
    "text": "उपसर्गाः प्रवर्तन्ते दृष्टे ह्यात्मनि योगिनः ।\nये तांस्ते संप्रवक्ष्यामि समासेन निबोध मे॥४०.१॥"
  },
  {
    "text": "काम्याः क्रियास्तथा कामान् मानुषानभिवाञ्छति ।\nस्त्रियो दानफलं विद्यां मायां कुप्यं धनं दिवम्॥४०.२॥"
  },
  {
    "text": "देवत्वममरेशत्वं रसायनचयाः क्रियाः ।\nमरुत्प्रपतनं यज्ञं जलग्न्यावेशनन्तथा॥४०.३॥"
  },
  {
    "text": "श्राद्धानां सर्वदानानां फलानि नियमांस्तथा ।\nतथोपवासात् पूर्ताच्च देवताभ्यर्च्चनादपि॥४०.४॥"
  },
  {
    "text": "तेभ्यस्तेभ्यश्च कर्मभ्य उपसृष्टोऽभिवाञ्छति ।\nचित्तमित्थं वर्तमानं यत्नाद्योगी निवर्तयेत्॥४०.५॥"
  },
  {
    "text": "ब्रह्मसङ्गिमनः कुर्वन्नुपसर्गात् प्रमुच्यते ।\nउपसर्गैर्जितैरेभिरुपसर्गास्ततः पुनः॥४०.६॥"
  },
  {
    "text": "योगिनः संप्रवर्तन्ते सात्त्वराजसतामसाः ।\nप्रातिभिः श्रावणो दैवो भ्रमावत्तौ तथापरौ॥४०.७॥"
  },
  {
    "text": "पञ्चैते योगिनां योगविघ्राय कटुकोदयाः ।\nवेदार्थाः काव्यशास्त्रार्था विद्याशिल्पान्यशेषतः॥४०.८॥"
  },
  {
    "text": "प्रतिभान्ति यदस्येति प्रातिभः स तु योगिनः ।\nशब्दार्थानाखिलान् वेत्ति शब्दं गृह्णाति चैव यत्॥४०.९॥"
  },
  {
    "text": "योजनानां सहस्रेभ्यः श्रावणः सोऽभिधीयते ।\nममन्ताद्वीक्षते चाष्टौ स यदा देवतोपमः॥४०.१०॥"
  },
  {
    "text": "उपसर्गन्तमप्याहुर्दैवमुन्मत्तवद् बुधाः ।\nभ्राम्यते यन्निरालम्बं मनो दोषेण योगिनः॥४०.११॥"
  },
  {
    "text": "समस्ताचारविभ्रांशाद् भ्रमः स परिकीर्तितः ।\nआवर्त इव तोयस्य ज्ञानावर्तो यदाकुलः॥४०.१२॥"
  },
  {
    "text": "नाशयेच्चित्तमावर्त उपसर्गः स उच्यते ।\nएतैर्नाशितयोगास्तु सकला देवयोनयः॥४०.१३॥"
  },
  {
    "text": "उपसर्गैर्महाघोरैरावर्तन्ते पुनः पुनः ।\nप्रावृत्य कम्बलं शुक्लं योगी तस्मान्मनोमयम्॥४०.१४॥"
  },
  {
    "text": "चिन्तयेत् परमं ब्रह्म कृत्वा तत्प्रवणं मनः ।\nयोगयुक्तः सदा योगी लघ्वाहारो जितेन्द्रियः॥४०.१५॥"
  },
  {
    "text": "सूक्ष्मास्तु धारणाः सप्त भूराद्या मूर्घ्नि धारयेत् ।\nधरित्रीं धारयेद्योगी तत् सौक्ष्म्यं प्रतिपद्यते॥४०.१६॥"
  },
  {
    "text": "आत्मानं मन्यते चोर्वों तद्गन्धञ्च जहाति सः ।\nयथैवाप्सु रसं सूक्ष्मं तद्वद्रूपञ्च तेजसि॥४०.१७॥"
  },
  {
    "text": "स्पर्शं वायो तथा तद्वद्विभ्रतस्तस्य धारणाम् ।\nव्योम्रः सूक्ष्मां प्रवृत्तिञ्च शब्दं तद्वज्जहाति सः॥४०.१८॥"
  },
  {
    "text": "मनसा सर्वभूतानां मनस्याविशते यदा ।\nमानसीं धारणां बिभ्रन्मनः सूक्ष्मञ्च जायते॥४०.१९॥"
  },
  {
    "text": "तद्वद् बुद्धिमशेषाणां सत्त्वानामेत्य योगवित् ।\nपरित्यजति सम्प्राप्य बुद्धिसौक्ष्म्यमनुत्तमम्॥४०.२०॥"
  },
  {
    "text": "परित्यजति सूक्ष्माणि सप्त त्वेतानि योगवित् ।\nसम्यग्विज्ञाय योऽलर्क ! तस्यावृत्तिर्न विद्यते॥४०.२१॥"
  },
  {
    "text": "एतासां धारणानान्तु सप्तानां सौक्ष्म्यमात्मवान् ।\nदृष्ट्वा दृष्ट्वा ततः सिद्धिं त्यक्त्वा त्यक्त्वा परां व्रजेत्॥४०.२२॥"
  },
  {
    "text": "यस्मिन् यस्मिंश्च कुरुते भूते रागं महीपते ।\nतस्मिंस्तस्मिन् समासक्तिं संप्राप्य स विनश्यति॥४०.२३॥"
  },
  {
    "text": "तस्माद्विदित्वा सूक्ष्माणि संसक्तानि परस्परम् ।\nपरित्यजति यो देही स परं प्राप्नुयात् पदम्॥४०.२४॥"
  },
  {
    "text": "एतान्येव तु सन्धाय सप्त सूक्ष्माणि पार्थिव ! ।\nभूतादीनां विरागोऽत्र सद्भावज्ञस्य मुक्तये॥४०.२५॥"
  },
  {
    "text": "गन्धादिषु समासक्तिं सम्प्राप्य स विनश्यति ।\nपुनरावर्तते भूप ! स ब्रह्मापरमानुषम्॥४०.२६॥"
  },
  {
    "text": "सप्तैता धारणा योगी समतीत्य यदिच्छति ।\nतस्मिंस्तस्मिंल्लयं सूक्ष्मे भूते याति नरेश्वर !॥४०.२७॥"
  },
  {
    "text": "देवानामसुराणां वा गन्धर्वोरगरक्षसाम् ।\nदेहेषु लयमायाति सङ्गं नाप्रोति च क्वचित्॥४०.२८॥"
  },
  {
    "text": "अणिमा लघिमा चैव महिमा प्राप्तिरेव च ।\nप्राकाम्यं च तथेशित्वं वशित्वञ्च तथापरम्॥४०.२९॥"
  },
  {
    "text": "यत्रकामावसायित्वं गुणानेतांस्तथैश्वरान् ।\nप्राप्नोत्यष्टौ नरव्याघ्र ! परं निर्वाणसूचकान्॥४०.३०॥"
  },
  {
    "text": "सूक्ष्मात् सूक्ष्मतमोऽणीयान् शीघ्रत्वं लघिमा गुणः ।\nमहिमाशेषपूज्यत्वात् प्राप्तिर्नाप्राप्यमस्य यत्॥४०.३१॥"
  },
  {
    "text": "प्राकाम्यमस्य व्यापित्वादीशित्वञ्चेश्वरो यतः ।\nवखित्वाद्वशिमा नाम योगिनः सप्तमो गुणः॥४०.३२॥"
  },
  {
    "text": "यत्रेच्छास्थानमप्युक्तं यत्रकामावसायिता ।\nऐश्वर्यकारणैरेभिर्योगिनः प्रोक्तमष्टधा॥४०.३३॥"
  },
  {
    "text": "मुक्तिसंसूचकं भूप ! परं निर्वाणमात्मनः ।\nततो न जायते नैव वर्धते न विनश्यति॥४०.३४॥"
  },
  {
    "text": "नापि क्षयमवाप्रोति परिणामं न गच्छति ।\nछेदं क्लेदं तथा दाहं शोषं भूरादितो न च॥४०.३५॥"
  },
  {
    "text": "भूतवर्गादवाप्नोति शब्दाद्यैः ह्रियते न च ।\nन चास्य सन्ति शब्दाद्यास्तद्भोक्ता तैर्न युज्यते॥४०.३६॥"
  },
  {
    "text": "यथाहि कनकं खण्डमपद्रव्यवदग्निना ।\nदग्धदोषं द्वितीयेन खण्डेनैक्यं व्रजेन्नृप॥४०.३७॥"
  },
  {
    "text": "न विशेषमवाप्रोति तद्वद्योगाग्निना यतिः ।\nनिर्दग्धदोषस्तेनैक्यं प्रयाति ब्रह्मणा सह॥४०.३८॥"
  },
  {
    "text": "यथाग्निरग्नौ संक्षिप्तः समानत्वमनुव्रजेत् ।\nतदाख्यस्तन्मयो भूतो न गृह्येत विशेषतः॥४०.३९॥"
  },
  {
    "text": "परेण ब्रह्मणा तद्वत् प्राप्यैक्यं दग्धकिल्विषः ।\nयोगी याति पृथग्भावं न कदाचिन्महीपते !॥४०.४०॥"
  },
  {
    "text": "यथा जलं जलेनैक्यं निक्षिप्तमुपगच्छति ।\nतथात्मा साम्यमभ्येति योगिनः परमात्मनि॥४०.४१॥"
  },
  {
    "text": "इति श्रीमार्कण्डेयपुराणे योगसिद्धिर्नाम चत्वारिंशोऽध्यायः"
  }
]
[
  {
    "text": "एकचत्वारिशोऽध्यायः"
  },
  {
    "text": "भगवन् ! योगिनश्चर्यां श्रोतुमिच्छामि तत्त्वतः ।\nब्रह्मवर्त्मन्यनुसरन् यथा योगी न सीदति॥४१.१॥"
  },
  {
    "text": "मानापमानौ यावेतौ प्रत्युद्वेगकरौ नृणाम् ।\nतावेव विपरीतार्थौ योगिनः सिद्धिकारकौ॥४१.२॥"
  },
  {
    "text": "मानापमानौ यावेतौ तावेवाहुर्विषामृते ।\nअपमानोऽमृतं तत्र मानस्तु विषमं विषम्॥४१.३॥"
  },
  {
    "text": "चक्षुः पूतं न्यसेत्पादं वस्त्रपूतं जलं पिबेत् ।\nसत्यपूतां वदेद्वाणीं बुद्धिपूतञ्च चिन्तयेत्॥४१.४॥"
  },
  {
    "text": "आतिथ्यश्राद्धयज्ञेषु देवयात्रोत्सवेषु च ।\nमहाजनञ्च सिद्ध्यर्थं न गच्छेद्योगवित् क्वचित्॥४१.५॥"
  },
  {
    "text": "व्यस्ते विधूमे व्यङ्गारे सर्वस्मिन् भुक्तवज्जने ।\nअटेत योगविद् भैक्ष्यं न तु त्रिष्वेव नित्यशः॥४१.६॥"
  },
  {
    "text": "यथैवमवमन्यन्ते जनाः परिभवन्ति च ।\nतथा युक्तश्चरेद्योगी सतां वर्त्म न दूषयन्॥४१.७॥"
  },
  {
    "text": "भैक्ष्यञ्चरेद् गृहस्थेषु यायावरगृहेषु च ।\nश्रेष्ठा तु प्रथमा चेति वृत्तिरस्योपदिश्यते॥४१.८॥"
  },
  {
    "text": "अथ नित्यं गृहस्थेषु शालीनेषु चरेद्यतिः ।\nश्रद्दधानेषु दान्तेषु श्रोत्रियेषु महात्मसु॥४१.९॥"
  },
  {
    "text": "अत ऊर्ध्वं पुश्चापि अदुष्टापतितेषु च ।\nभैक्ष्यचर्या विवर्णेषु जघन्या वृत्तिरिष्यते॥४१.१०॥"
  },
  {
    "text": "भैक्ष्यं यवागूं तक्रं वा पयो यावकमेव वा ।\nफलं मूलं प्रियङ्गुं वा कणपिण्याकसक्तवः॥४१.११॥"
  },
  {
    "text": "इत्येते च शुभाहारा योगिनः सिद्धिकारकाः ।\nतत् प्रयुञ्ज्यान्मुनिर्भक्त्या परमेण समाधिना॥४१.१२॥"
  },
  {
    "text": "अपः पूर्वं सकृत् प्राश्य तूष्णीं भूत्वा समाहितः ।\nप्राणायेति ततस्तस्य प्रथमा ह्याहुतिः स्मृता॥४१.१३॥"
  },
  {
    "text": "अपानाय द्वितीया तु समानायते चापरा ।\nउदानाय चतुर्थो स्याद्व्यानायेति च पञ्चमी॥४१.१४॥"
  },
  {
    "text": "प्राणायामैः पृथक् कृत्वा शेषं भुञ्जीत कामतः ।\nअपः पुनः सकृत् प्रश्य आचम्य हृदयं स्पृशेत्॥४१.१५॥"
  },
  {
    "text": "अस्तेयं ब्रह्मचर्यञ्च त्यागोऽलोभस्तथैव च ।\nव्रतानि पञ्च भिक्षूणामहिंसापरमाणि वै॥४१.१६॥"
  },
  {
    "text": "अक्रोधो गुरुशुश्रूषा शौचमाहारलाघवम् ।\nनित्यस्वाध्याय इत्येते नियमाः पञ्च कीर्तिताः॥४१.१७॥"
  },
  {
    "text": "सारभूतमुपासीत ज्ञानं यत्कार्यसाधकम् ।\nज्ञानानां बहुता येयं योगविघ्रकरा हि सा॥४१.१८॥"
  },
  {
    "text": "इदं ज्ञेयमिदं ज्ञेयमिति यस्तृषितश्चरेत् ।\nअपि कल्पसहस्रेषु नैव ज्ञेयमवाप्नुयात्॥४१.१९॥"
  },
  {
    "text": "त्यक्तसङ्गो जितक्रोधो लघ्वाहारो जितेन्द्रियः ।"
  },
  {
    "text": "पिधाय बुद्ध्या द्वाराणि मनो ध्याने निवेशयेत्॥४१.२०॥"
  },
  {
    "text": "शून्येष्वेवावकाशेषु गुहासु च वनेषु च ।\nनित्ययुक्तः सदा योगी ध्यानं सम्यगुपक्रमेत्॥४१.२१॥"
  },
  {
    "text": "वाग्दण्डः कर्मदण्डश्च मनोदण्डश्च ते त्रयः ।\nयस्यैते नियता दण्डाः स त्रिदण्डी महायतिः॥४१.२२॥"
  },
  {
    "text": "सर्वमात्ममयं यस्य सदसज्जगदीदृशम् ।\nगुणागुणमयन्तस्य कः प्रियः को नृपाप्रियः॥४१.२३॥"
  },
  {
    "text": "विसुद्धबुद्धिः समलोष्टकाञ्चनः\nसमस्तभूतेषु च तत्समाहितः ।\nस्थानं परं शाश्वतमव्ययञ्च\nपरं हि मत्वा न पुनः प्रजायते॥४१.२४॥"
  },
  {
    "text": "वेदाच्छ्रेष्ठाः सर्वयज्ञक्रियाश्च\nयज्ञाज्जप्यं ज्ञानमार्गश्च जप्यात् ।\nज्ञानाद्ध्यानं सङ्गरागव्यपेतं\nतस्मिन् प्राप्ते शाश्वतस्योपलब्धिः॥४१.२५॥"
  },
  {
    "text": "समाहितो ब्रह्मपरोऽप्रमादी\nसुचिस्तथैकान्तरतिर्यतेन्द्रियः ।\nसमाप्नुयाद्योगमिमं महात्मा\nविमुक्तिमाप्रोति ततः स्वयोगतः॥४१.२६॥"
  },
  {
    "text": "इति श्रीमार्कण्डेयपुराणे योगिचर्यानामैकचत्वारिंशोऽध्यायः"
  },
  {
    "text": "द्विचत्वारिंशोऽध्यायः"
  },
  {
    "text": "एवं यो वर्तते योगी सम्यग्योगव्यवस्थितः ।\nन स व्यावर्तितुं शक्यो जन्मान्तरशतैरपि॥४२.१॥"
  },
  {
    "text": "दृष्ट्वा च परमात्मानं प्रत्यक्षं विश्वरूपिणम् ।\nविश्वपादशिरोग्रीवं विश्वेशं विश्वभावनम्॥४२.२॥"
  },
  {
    "text": "तत्प्राप्तये महत्पुण्यमोमित्येकाक्षरं जपेत् ।\nतदेवाध्ययनं तस्य स्वरूपं शृण्वतः परम्॥४२.३॥"
  },
  {
    "text": "अकारश्च तथोकारो मकारश्चाक्षरत्रयम् ।\nएता एव त्रयो मात्राः सात्त्वराजसतामसाः॥४२.४॥"
  },
  {
    "text": "निर्गुणा योगिगम्यान्या चार्धमात्रोर्ध्वसंस्थिता ।\nगान्धारीति च विज्ञेया गान्धारस्वरसंश्रया॥४२.५॥"
  },
  {
    "text": "पिपीलिकागतिस्पर्शा प्रयुक्ता मूर्ध्नि लक्ष्यते ।\nयथा प्रयुक्त ओङ्गारः प्रतिनिर्याति मूर्धनि॥४२.६॥"
  },
  {
    "text": "तथोङ्कारमयो योगी त्वक्षरे त्वक्षरो भवेत् ।\nप्राणो धनुः शरो ह्यात्मा ब्रह्म वेध्यमनुत्तमम्॥४२.७॥"
  },
  {
    "text": "अप्रमत्तेन वेद्धव्यं शरवत्तन्मयो भवेत् ।\nओमित्येतत् त्रयो वेदास्त्रयो लोकास्त्रयोऽग्नयः॥४२.८॥"
  },
  {
    "text": "विष्णुर्-ब्रह्मा-हरश्चैव ऋक्सामानि यजूंषि च ।\nमात्राः सार्धाश्च तिस्त्रश्च विज्ञेयाः परमार्थतः॥४२.९॥"
  },
  {
    "text": "तत्र युक्तस्तु यो योगी स तल्लयमवाप्नुयात् ।\nअकारस्त्वथ भूर्लोक उकारश्चोच्यते भुवः॥४२.१०॥"
  },
  {
    "text": "सव्यञ्जनो मकारश्च स्वर्लोकः परिकल्प्यते ।\nव्यक्ता तु प्रथमा मात्रा द्वितीयाव्यक्तसंज्ञिता॥४२.११॥"
  },
  {
    "text": "मात्रा तृतीया चिच्छक्तिरर्धमात्रा परं पदम् ।\nअनेनैव क्रमेणैता विज्ञेया योगभूमयः॥४२.१२॥"
  },
  {
    "text": "ओमित्युच्चारणात् सर्वं गृहीतं सदसद् भवेत् ।\nह्रस्वा तु प्रथमा मात्रा द्वितीया दैर्घ्यसंयुता॥४२.१३॥"
  },
  {
    "text": "तृतीया च प्लुतार्धाख्या वचसः सा न गोचरा ।\nइत्येतदक्षरं ब्रह्म परमोङ्कारसंज्ञितम्॥४२.१४॥"
  },
  {
    "text": "यस्तु वेद नरः सम्यक् तथा ध्यायति वा पुनः ।\nसंसारचक्रमुत्सृज्य त्यक्तत्रिविधबन्धनः॥४२.१५॥"
  },
  {
    "text": "प्राप्रोति ब्रह्मणि लयं परमे परमात्मनि ।\nअक्षीणकर्मबन्धश्च ज्ञात्वा मृत्युमरिष्टतः॥४२.१६॥"
  },
  {
    "text": "उत्क्रान्तिकाले संस्मृत्य पुनर्योगित्वमृच्छति ।\nतस्मादसिद्धयोगेन सिद्धयोगेन वा पुनः ।\nज्ञेयन्यरिष्टानि सदा येनोत्क्रान्तौ न सीदति॥४२.१७॥"
  },
  {
    "text": "इति श्रीमार्कणाडेयपुराणे योगधर्मे ओङ्कारध्यायो नाम द्विचत्वारिंशोऽध्यायः"
  },
  {
    "text": "त्रिचत्वारिंशोऽध्यायः"
  },
  {
    "text": "अरिष्टानि महाराज ! शृणु वक्ष्यामि तानि ते ।\nयेषामालोकनान्मृत्युं निजं जानाति योगवित्॥४३.१॥"
  },
  {
    "text": "देवमार्गं ध्रुवं शुक्रं सोमच्छायामरुन्धतीम् ।\nयो न पश्येन्न जीवेत् स नरः संवत्सरात् परम्॥४३.२॥"
  },
  {
    "text": "अरश्मिबिम्बं सूर्यस्य वह्निं चैवांशुमालिनम् ।\nदृष्ट्वै कादशमासात् तु नरो नोर्धन्तु जीवति॥४३.३॥"
  },
  {
    "text": "वान्ते मूत्रपूरीषे च यः स्वर्णं रजतं तथा ।\nप्रत्यक्षं कुरुते स्वप्ने जीवेत् स दशमासिकम्॥४३.४॥"
  },
  {
    "text": "दृष्ट्वा प्रेतपिशाचादीन् गन्धर्वनगराणि च ।\nसुवर्णवर्णान् वृक्षांश्च नव मासान् स जीवति॥४३.५॥"
  },
  {
    "text": "स्थूलः कृशः कृशः स्थूलो योऽकस्मादेव जायते ।\nप्रकृतेश्च निवर्तेत तस्यायुश्चाष्टमासिकम्॥४३.६॥"
  },
  {
    "text": "खण्डं यस्य पदं पार्ष्णयां पादस्याग्रे च वा भवेत् ।\nपांशुकर्दमयोर्मध्ये सप्त मासान् स जीवति॥४३.७॥"
  },
  {
    "text": "गृध्रः कपोतः काकालो वायसो वापि मूर्धनि ।\nक्रव्यादो वा खगो नीलः षण्मासायुः प्रदर्शकः॥४३.८॥"
  },
  {
    "text": "हन्यते काकपङ्क्तीभिः पांशुवर्षेण वा नरः ।\nस्वां च्छायामन्यथा दृष्ट्वा चतुः पञ्च स जीवति॥४३.९॥"
  },
  {
    "text": "अनभ्रे विद्युतं दृष्ट्वा दक्षिणां दिशमाश्रिताम् ।\nरात्राविन्द्रधनुश्चापि जीवितं द्वित्रिमासिकम्॥४३.१०॥"
  },
  {
    "text": "घृते तैले तथादर्शे तोये वा नात्मनस्तनुम् ।\nयः पश्येदशिरस्कां वा मासादूर्ध्वं न जीवति॥४३.११॥"
  },
  {
    "text": "यस्य वस्तसमो गन्धो गात्रे शवसमोऽपि वा ।\nतस्यार्धमासिकं ज्ञेयं योगिनो नृप ! जीवितम्॥४३.१२॥"
  },
  {
    "text": "यस्य वै स्त्रमात्रस्य हृत्पादमवशुष्यते ।\nपिबतश्च जलं शोषो दशाहं सोऽपि जीवति॥४३.१३॥"
  },
  {
    "text": "सम्भिन्नो मारुतो यस्य मर्मस्थानानि कृन्तति ।\nहृष्यते नाम्बुसंस्पर्शात् तस्य मृत्युरुपस्थितः॥४३.१४॥"
  },
  {
    "text": "ऋक्षवानरयानस्थो गायन् यो दक्षिणां दिशम् ।\nस्वप्ने प्रयाति तस्यापि न मृत्युः कालमिच्छति॥४३.१५॥"
  },
  {
    "text": "रक्तकृष्णाम्बरधरा गायन्ती हसती च यम् ।\nदक्षिणाशान्नयेन्नारी स्वप्ने सोऽपि न जीवति॥४३.१६॥"
  },
  {
    "text": "नग्नं क्षपणकं स्वप्ने हसमानं महाबलम् ।\nएकं संवीक्ष्य वल्गन्तं विद्यान्मृत्युमुपस्थितम्॥४३.१७॥"
  },
  {
    "text": "आमस्तकतलाद्यस्तु निमग्नं पङ्कसागरे ।\nस्वप्ने पश्यत्यथात्मानं स सद्यो म्रियते नरः॥४३.१८॥"
  },
  {
    "text": "केशाङ्गारांस्तथा भस्म भुजङ्गान्निर्जलां नदीम् ।\nदृष्ट्वा स्वप्ने दशाहात्तु मृत्युरेकादशे दिने॥४३.१९॥"
  },
  {
    "text": "करालैर्विकटैः कृष्णैः पुरुषैरुद्यतायुधैः ।\nपाषाणैस्ताडितः स्वप्ने सद्यो मृत्युं लभेन्नरः॥४३.२०॥"
  },
  {
    "text": "सूर्योदये यस्य शिवा क्रोशन्ती याति संमुखम् ।\nविपरीतं परीतं वा स सद्यो मृत्युमृच्छति॥४३.२१॥"
  },
  {
    "text": "यस्य वै भुक्तमात्रस्य हृदयं बाधते क्षुधा ।\nजायते दन्तघर्षश्च स गतायुर्न संशयम्॥४३.२२॥"
  },
  {
    "text": "दीपगन्धं न यो वेत्ति त्रस्यत्यह्नि तथा निशि ।\nनात्मानं परनेत्रस्थं वीक्षते न स जीवति॥४३.२३॥"
  },
  {
    "text": "शक्रायुधं चार्धरात्रे दिवा ग्रहगणन्तथा ।\nदृष्ट्वा मन्येत संक्षीणमात्मजीवितमात्मवित्॥४३.२४॥"
  },
  {
    "text": "नासिका वक्रतामेति कर्णयोर्नमनोन्नती ।\nनेत्रञ्च वामं स्त्रवति यस्य तस्यायुरुद्गतम्॥४३.२५॥"
  },
  {
    "text": "आरक्ततामेति मुखं जिह्वा वा श्यामतां यदा ।\nतदा प्राज्ञो विजानीयान्मृत्युमासन्नमात्मनः॥४३.२६॥"
  },
  {
    "text": "उष्ट्र-रासभयानेन यः स्वप्ने दक्षिणां दिशम् ।\nप्रयाति तञ्च जानीयात् सद्योमृत्युं न संशयः॥४३.२७॥"
  },
  {
    "text": "पिधाय कर्णौ निर्घोषं न शृणोत्यात्मसम्भवम् ।\nनश्यते चक्षुषोर्ज्योतिर्यस्य सोऽपि न जीवति॥४३.२८॥"
  },
  {
    "text": "पततो यस्य वै गर्ते स्वप्ने द्वारं पिधीयते ।\nन चोत्तिष्ठति यः श्वभ्रात्तदन्तं तस्य जीवितम्॥४३.२९॥"
  },
  {
    "text": "ऊर्ध्वा च दृष्टिर्न च संप्रतिष्ठा\nरक्ता पुनः संपरिवर्तमाना ।\nमुखस्य चोष्मा शुषिरञ्च नाभेः\nशंसन्ति पुंसामपरं शरीरम्॥४३.३०॥"
  },
  {
    "text": "स्वप्नेऽग्निं प्रविशेद्यस्तु न च निष्क्रमते पुनः ।\nजलप्रवेशादपि वा तदन्तं तस्य जीवितम्॥४३.३१॥"
  },
  {
    "text": "यश्चाभिहन्यते दुष्टैर्भूतै रात्रावथो दिवा ।\nस मृत्युं सप्तरात्र्यन्ते नरः प्राप्रोत्यसंशयम्॥४३.३२॥"
  },
  {
    "text": "स्ववस्त्रममलं शुक्लं रक्तं पश्यत्यथासितम् ।\nयः पुमान् मृत्युमासन्नं तस्यापि हि विनिर्दिशेत्॥४३.३३॥"
  },
  {
    "text": "स्वभाववैपरीत्यन्तु प्रकृतेश्च विपर्ययः ।\nकथयन्ति मनुष्याणां सदासन्नौ यमान्तकौ॥४३.३४॥"
  },
  {
    "text": "येषां विनीतः सततं येऽस्य पूज्यतमा मताः ।\nतानेव चावजानाति तानेव च विनिन्दति॥४३.३५॥"
  },
  {
    "text": "देवान्नार्चयते वृद्धान् गुरून् विप्रांश्च निन्दति ।\nमातापित्रोर्न सत्कारं जामातॄणां करोति च॥४३.३६॥"
  },
  {
    "text": "योगिनां ज्ञानविदुषामन्येषाञ्च महात्मनाम् ।\nप्राप्ते तु काले पुरुषस्तद्विज्ञेयं विचक्षणैः॥४३.३७॥"
  },
  {
    "text": "योगिनां सततं यत्नादरिष्टान्यवनीपते ।\nसंवत्सरान्ते तज्ज्ञेयं फलदानि दिवानिशम्॥४३.३८॥"
  },
  {
    "text": "विलोक्या विशदा चैषां फलपङ्क्तिः सुभीषणा ।\nविज्ञाय कार्यो मनसि स च कालो नरेश्वर॥४३.३९॥"
  },
  {
    "text": "ज्ञात्व कालञ्च तं सम्यगभयस्थानमाश्रितः ।\nयुञ्जीत योगी कालोऽसौ यथा नास्याफलो भवेत्॥४३.४०॥"
  },
  {
    "text": "दृष्ट्वारिष्टं तथा योगी त्यक्त्वा मरणजं भयम् ।\nतत्स्वभावं तदालोक्य काले यावत्युपागतम्॥४३.४१॥"
  },
  {
    "text": "तस्य भागे तथैवाह्नो योगं युञ्जीत योगवित् ।\nपूर्वाह्ने चापराह्ने च मध्याह्ने चापि तद्दिने॥४३.४२॥"
  },
  {
    "text": "यत्र वा रजनीभागे तदरिष्टं निरीक्षितम् ।\nतत्रैव तावद्युञ्जीत यावत् प्राप्तं हि तद्दिनम्॥४३.४३॥"
  },
  {
    "text": "ततस्त्यक्त्वा भयं सर्वं जित्वा तं कालमात्मवान् ।\nतत्रैवावसथे स्थित्वा यत्र वा स्थैर्यमात्मनः॥४३.४४॥"
  },
  {
    "text": "युञ्जीत योगं निर्जित्य त्रीन् गुणान् परमात्मनि ।\nतन्मयश्चात्मना भूत्वा चिद्वृत्तिमपि सन्त्यजेत्॥४३.४५॥"
  },
  {
    "text": "ततः परमनिर्वाणमतीन्द्रियमगोचरम् ।\nयद्बुद्धेर्यन्न चाख्यातुं शक्यते तत् समश्नुते॥४३.४६॥"
  },
  {
    "text": "एतत् सर्वं समाख्यातं तवालर्क ! यथार्थवत् ।\nप्राप्स्यसे येन तद्ब्रह्म संक्षेपात्तन्निबोध मे॥४३.४७॥"
  },
  {
    "text": "शशाङ्करश्मिसंयोगाच्छन्द्रकान्तमणिः पयः ।\nसमुत्सृजति नायुक्तः सोपमा योगिनः स्मृता॥४३.४८॥"
  },
  {
    "text": "यच्चार्करश्मिसंयोगादर्ककान्तो हुताशनम् ।\nआविष्करोति नैकः सन्नुपमा सापि योगिनः॥४३.४९॥"
  },
  {
    "text": "पिपीलिकाखु-नकुल-गृहगोधा-कपिञ्जलाः ।\nवसन्ति स्वामिवद् गेहे ध्वस्ते यान्ति ततोऽन्यतः॥४३.५०॥"
  },
  {
    "text": "दुः खन्तु स्वामिनो ध्वंसे तस्य तेषां न किञ्चन ।\nवेश्मनो यत्र राजेन्द्र ! सोपमा योगसिद्धये॥४३.५१॥"
  },
  {
    "text": "मृद्वाहिकाल्पदेहापि मुखाग्रेणाप्यणीयसा ।\nकरोति मृद्भारचयमुपदेशः स योगिनः॥४३.५२॥"
  },
  {
    "text": "पशुपक्षिमनुष्याद्यैः पत्रपुष्पफलान्वितम् ।\nवृक्षं विलुप्यमानन्तु दृष्ट्वा सिध्यन्ति योगिनः॥४३.५३॥"
  },
  {
    "text": "रुरुशावविषाणाग्रमालक्ष्य तिलकाकृतिम् ।\nसह तेन विवर्धन्तं योगी सिद्धिमवाप्नुयात्॥४३.५४॥"
  },
  {
    "text": "द्रवपूर्णमुपादाय पात्रमारोहतो भुवः ।\nतुङ्गमार्गं विलोक्योच्चैर्विज्ञातं किं न योगिना॥४३.५५॥"
  },
  {
    "text": "सर्वस्वे जीवनायालं निखाते पुरुषस्य या ।\nचेष्टा तां तत्त्वतो ज्ञात्वा योगिनः कृतकृत्यता॥४३.५६॥"
  },
  {
    "text": "तद्गृहं यत्र वसतिः तद्भोज्यं येन जीवति ।\nयेन सम्पद्यते चार्थस्तत्सुखं ममतात्र का॥४३.५७॥"
  },
  {
    "text": "अभ्यर्थितोऽपि तैः कार्यं करोति करणैर्यथा ।\nतथा बुध्यादिभिर्योगी पारक्यैः साधयेत्परम्॥४३.५८॥"
  },
  {
    "text": "ततः प्रणम्यात्रिपुत्रमलर्कः स महीपतिः ।\nप्रश्रयावनतो वाक्यमुवाचातिमुदान्वितः॥४३.५९॥"
  },
  {
    "text": "दिष्ट्यादेवैरिदं ब्रह्मन् ! पराभिभवसम्भवम् ।\nउपपादितमत्युग्रं प्राणसन्देहदं भयम्॥४३.६०॥"
  },
  {
    "text": "दिष्ट्या काशिपतेर्भूरि-बलसम्पत्पराक्रमः ।\nयदुच्छेदादिहायातः स युष्मत्सङ्गदो मम॥४३.६१॥"
  },
  {
    "text": "दिष्ट्या मन्दबलश्चाहं दिष्ट्या भृत्याश्च मे हताः ।\nदिष्ट्या कोषः क्षयं योतो दिष्ट्याहं भीतिमागतः॥४३.६२॥"
  },
  {
    "text": "दिष्ट्या त्वत्पादयुगलं मम स्मृतिपथं गतम् ।\nदिष्ट्या त्वदुक्तयः सर्वा मम चेतसि संस्थितः॥४३.६३॥"
  },
  {
    "text": "दिष्ट्या ज्ञानं ममोत्पन्नं भवतश्च समागमात् ।\nभवता चैव कारुण्यं दिष्ट्या ब्रह्मन् ! कृतं मम॥४३.६४॥"
  },
  {
    "text": "अनर्थोऽप्यर्थतां याति पुरुषस्य शुभोदये ।\nयथेदमुपकाराय व्यसनं सङ्गमात्तव॥४३.६५॥"
  },
  {
    "text": "सुबाहुरुपकारी मे स च काशिपतिः प्रभो ।\nययोः कृतेऽहं संप्राप्तो योगीश ! भवतोऽन्तिकम्॥४३.६६॥"
  },
  {
    "text": "सोऽहन्तव प्रसादाग्नि-निर्दग्धाज्ञानकिल्विषः ।\nतथा यतिष्ये येनेदृङ् न भूयां दुः खभाजनम्॥४३.६७॥"
  },
  {
    "text": "परित्यजिष्ये गार्हस्थ्यमार्तिपादपकाननम् ।\nत्वत्तोऽनुज्ञां समासाद्य ज्ञानदातुर्महात्मनः॥४३.६८॥"
  },
  {
    "text": "गच्छ राजेन्द्र ! भद्रं ते यथा ते कथितं मया ।\nनिर्ममो निरहङ्कारस्तथा चर विमुक्तये॥४३.६९॥"
  },
  {
    "text": "एवमुक्तः प्रणम्यैनमाजगाम त्वरान्वितः ।\nयत्र काशिपतिर्भ्राता सुबाहुश्चास्य सोऽग्रजः॥४३.७०॥"
  },
  {
    "text": "समुत्पत्य महाबहुं सोऽलर्कः काशिभूपतिम् ।\nसुबाहोरग्रतो वीरमुवाच प्रहसन्निव॥४३.७१॥"
  },
  {
    "text": "राज्यकामुक काशीश ! भुज्यतां राज्यमूर्जितम् ।\nतथा च रोचते तद्वत् सुबाहोः संप्रयच्छ वा॥४३.७२॥"
  },
  {
    "text": "किमलर्क ! परित्यक्तं राज्यं ते संयुगं विना ।\nक्षत्रियस्य न धर्मोऽयं भवांश्च क्षत्रधर्मवित्॥४३.७३॥"
  },
  {
    "text": "निर्जितामात्यवर्गस्तु त्यक्त्वा मरणजं भयम् ।\nसन्दधीत शरं राजा लक्ष्यमुद्दिश्य वैरिणम्॥४३.७४॥"
  },
  {
    "text": "तं जित्वा नृपतिर्भोगान् यथाभिलषितान् वरान् ।\nभुञ्जीत परमं सिद्ध्यै यजेत च महामखैः॥४३.७५॥"
  },
  {
    "text": "एवमीदृशकं वीर ! ममाप्यासीन्मनः पुरा ।\nसाम्प्रतं विपरीतार्थं शृणु चाप्यत्र कारणम्॥४३.७६॥"
  },
  {
    "text": "यथायं भौतिकः सङ्घस्तथान्तः करणं नृणाम् ।\nगुणास्तु सकलास्तद्वदशेषेष्वेव जन्तुषु॥४३.७७॥"
  },
  {
    "text": "चिच्छक्तिरेक एवायं यदा नान्योऽस्ति कश्चन ।\nतदा का नृपते ज्ञानान्मित्रारिप्रभुभृत्यता॥४३.७८॥"
  },
  {
    "text": "तन्मया दुः खमासाद्य त्वद्भयोद्भवमुत्तमम् ।\nदत्तात्रेयप्रसादेन ज्ञानं प्राप्तं नरेश्वर॥४३.७९॥"
  },
  {
    "text": "निर्जितेन्द्रियवर्गस्तु त्यक्त्वा सङ्गमशेषतः ।\nमनो ब्रह्मणि सन्धाय तज्जये परमो जयः॥४३.८०॥"
  },
  {
    "text": "संसाध्यमन्यत्तत्सिद्ध्यै यतः किञ्चिन्न विद्यते ।\nइन्द्रियाणि च संयम्य ततः सिद्धिं नियच्छति॥४३.८१॥"
  },
  {
    "text": "सोऽहं न तेऽरिर्न ममासि शत्रुः\nसुबाहुरेषो न ममापकारी ।\nदृष्टं मया सर्वमिदं यथात्मा\nअन्विष्यतां भूप ! रिपुस्त्वयान्यः॥४३.८२॥"
  },
  {
    "text": "इत्थं स तेनाभिहितो नरेन्द्रो\nहृष्टः समुत्थाय ततः सुबाहुः ।\nदिष्ट्येति तं भ्रातरमाभिनन्द्य\nकाशीश्वरं वाक्यमिदं बभाषे॥४३.८३॥"
  },
  {
    "text": "इति श्रीमार्कण्डेयपुराणे अरिष्टकथनं नाम त्रिचत्वारिंशोऽध्यायः"
  },
  {
    "text": "चतुश्चत्वारिंशोऽध्यायः"
  },
  {
    "text": "यदर्थं नृपशार्दूल ! त्वामहं शरणं गतः ।\nतन्मया सकलं प्राप्तं यास्यामि त्वं सुखी भव॥४४.१॥"
  },
  {
    "text": "किं निमित्तं भवान् प्राप्तो निष्पन्नोर्ऽथश्च कस्तव ।\nसुबाहो ! तन्ममाचक्ष्व परं कौतूहलं हि मे॥४४.२॥"
  },
  {
    "text": "समाक्रान्तमलर्केण पितृपैतामहं महत् ।\nराज्यं देहीति निर्जित्य त्वयाहमभिचोदितः॥४४.३॥"
  },
  {
    "text": "ततो मया समाक्रम्य राज्यमस्यानुजस्य ते ।\nएतत्ते बलमानीतं तद्भुङ्क्ष्वस्वकुलोचितम्॥४४.४॥"
  },
  {
    "text": "काशिराज ! निबोध त्वं यदर्थमयमुद्यमः ।\nकृतो मया भवांश्चैव कारितोऽत्यन्तमुद्यमम्॥४४.५॥"
  },
  {
    "text": "भ्राता ममायं ग्राम्येषु सक्तो भोगेषु तत्त्ववित् ।\nविमूढौ बोधवन्तौ च भ्रातरावग्रजौ मम॥४४.६॥"
  },
  {
    "text": "तयोर्मम च यन्मात्रा बाल्ये स्तन्यं यथा मुखे ।\nतथावबोधो विन्यस्तः कर्णयोरवनीपते॥४४.७॥"
  },
  {
    "text": "तयोर्मम च विज्ञेयाः पदार्था ये मता नृभिः ।\nप्राकाश्यं मनसो नीतास्ते मात्रा नास्य पार्थिव॥४४.८॥"
  },
  {
    "text": "यथैकमर्थे यातानामेकस्मिन्नवसीदति ।\nदुः खं भवति साधूनां ततास्माकं महीपते॥४४.९॥"
  },
  {
    "text": "गार्हस्थ्यमोहमापन्ने सीदत्यस्मिन्नरेश्वर ।\nसम्बन्धिन्यस्य देहस्य बिभ्रति भ्रातृकल्पनाम्॥४४.१०॥"
  },
  {
    "text": "ततो मया विनिश्चित्य दुः खाद्वैराग्यभावना ।\nभविष्यतीत्यस्य भवानित्युद्योगाय संश्रितः॥४४.११॥"
  },
  {
    "text": "तदस्य दुः खाद्वैराग्यं संबोधादवनीपते ।\nसमुद्भूतं कृतं कार्यं भद्रं तेऽस्तु व्रजाम्यहम्॥४४.१२॥"
  },
  {
    "text": "उष्ट्वा मदालसागर्भे पीत्वा सत्सास्तथा स्तनम् ।\nनान्यनारीसुतैर्यातं वर्त्म यात्विति पार्थिव॥४४.१३॥"
  },
  {
    "text": "विचार्य तन्मया सर्वं युष्मत्संश्रयपूर्वकम् ।\nकृतं तच्चापि निष्पन्नं प्रयास्ये सिद्धये पुनः॥४४.१४॥"
  },
  {
    "text": "उपेक्ष्यते सीदमानः स्वजनो बान्धवः सुहृत् ।\nयैर्नरेन्द्र ! न तान् मन्ये सेन्द्रिया विकला हि ते॥४४.१५॥"
  },
  {
    "text": "सुहृदि स्वजने बन्धौ समर्थे योऽवसीदति ।\nधर्मार्थकाममोक्षेभ्यो वाच्यास्ते तत्र न त्वसौ॥४४.१६॥"
  },
  {
    "text": "एतत् त्वत्सङ्गमाद् भूप ! मया कार्यं महत् कृतम् ।\nस्वस्ति तेऽस्तु गमिष्यामि ज्ञानभाग्भव सत्तम॥४४.१७॥"
  },
  {
    "text": "उपकारस्त्वया साधोरलर्कस्य कृतो महान् ।\nममोपकाराय कथं न करोषि स्वमानसम्॥४४.१८॥"
  },
  {
    "text": "फलदायी सतां सदिभः सङ्गमो नाफलो यतः ।\nतस्मात्तवत्संश्रयाद्युक्ता मया प्राप्ता समुन्नतिः॥४४.१९॥"
  },
  {
    "text": "धर्मार्थकाममोक्षाख्यं पुरुषार्थचतुष्टयम् ।\nतत्र धर्मार्थकामास्ते सकला हीयतेऽपरः॥४४.२०॥"
  },
  {
    "text": "तत्ते संक्षेपतो वक्ष्ये तदिहैकमनाः शृणु ।\nश्रुत्वा च सम्यगालोच्य यतेथाः श्रेयसे नृप॥४४.२१॥"
  },
  {
    "text": "ममेतिप्रत्ययो भूप ! न कार्योऽहमिति त्वया ।\nसम्यगालोच्य धर्मो हि धर्माभावे निराश्रयः॥४४.२२॥"
  },
  {
    "text": "कस्याहमिति संज्ञेयमित्यालोच्य त्वयात्मना ।\nबाह्यन्तर्गतमालोच्यमालोच्यापररात्रिषु॥४४.२३॥"
  },
  {
    "text": "अव्यक्तादिविशेषन्तमविकारमचेतनम् ।\nव्यक्ताव्यक्तं त्वया ज्ञेयं ज्ञाता कश्चाहमित्युत॥४४.२४॥"
  },
  {
    "text": "एतस्मिन्नेव विज्ञाने विज्ञातमखिलं त्वया ।\nअनात्मन्यात्मविज्ञानमखे खमिति मूढता॥४४.२५॥"
  },
  {
    "text": "सोऽहं सर्वगतो भूप ! लोकसंव्यवहारतः ।\nमयेदमुच्यते सर्वं त्वया पृष्टो व्रजाम्यहम्॥४४.२६॥"
  },
  {
    "text": "एवमुक्त्वा ययौ धीमान् ! सुबाहुः काशिभूमिपम् ।\nकाशिराजोऽपि संपूज्य सोऽलर्कं स्वपुरं ययौ॥४४.२७॥"
  },
  {
    "text": "अलर्कोऽपि सुतं ज्येष्ठमभिषिच्य नराधिपम् ।\nवनं जगाम सन्त्यक्तसर्वसङ्गः स्वसिद्धये॥४४.२८॥"
  },
  {
    "text": "ततः कालेन महाता निर्द्वन्द्वो निष्परिग्रहः ।\nप्राप्य योगर्धिमतुलां परं निर्वाणमाप्तवान्॥४४.२९॥"
  },
  {
    "text": "पश्यन् जगदिदं सर्वं सदेवासुरमानुषम् ।\nपाशैर्गुणमयैर्बद्धं बध्यमानञ्च नित्यशः॥४४.३०॥"
  },
  {
    "text": "पुत्रादिभ्रातृपुत्रादि-स्वपारक्यादिभावितैः ।\nआकृष्यमाणं करणैर्दुःखार्तं भिन्नदर्शनम्॥४४.३१॥"
  },
  {
    "text": "अज्ञानपङ्कगर्भस्थमनुद्धारं महामतिः ।\nआत्मानञ्च समुत्तीर्णं गाथामेतामगायत॥४४.३२॥"
  },
  {
    "text": "अहो कष्टं यदस्माभैः पूर्वं राज्यमनुष्ठितम् ।\nइति पश्चान्मया ज्ञातं योगान्नास्ति परं सुखम्॥४४.३३॥"
  },
  {
    "text": "तातैनं त्वं समातिष्ठ मुक्तये योगमुत्तमम् ।\nप्राप्स्यसे येन तद् ब्रह्म यत्र गत्वा न शोचसि॥४४.३४॥"
  },
  {
    "text": "ततोऽहमपि यास्यामि किं यज्ञैः किं जपेन मे ।\nकृतकृत्यस्य करणं ब्रह्मभावाय कल्पते॥४४.३५॥"
  },
  {
    "text": "त्वत्तोऽनुज्ञामवाप्याहं निर्द्वन्द्वो निष्परिग्रहः ।\nप्रयतिष्ये तथा मुक्तौ यथा यास्यामि निर्वृतिम्॥४४.३६॥"
  },
  {
    "text": "एवमुक्त्वा स पितरं प्राप्यानुज्ञां ततश्च सः ।\nब्रह्मन् ! जगाम मेधावी परित्यक्तपरिग्रहः॥४४.३७॥"
  },
  {
    "text": "सोऽपि तस्य पिता तद्वत् क्रमेण सुमहामतिः ।\nवानप्रस्थं समास्थाय चतुर्थाश्रममभ्यगात्॥४४.३८॥"
  },
  {
    "text": "तत्रात्मजं समासाद्य हित्वा बन्धं गुणादिकम् ।\nप्राप सिद्धिं परां प्राज्ञस्तत्कालोपात्तसंमतिः॥४४.३९॥"
  },
  {
    "text": "एतत्ते कथितं ब्रह्मन् ! यत्पृष्टा भवता वयम् ।\nसुविस्तरं यथावच्च किमन्यच्छ्रोतुमिच्छसि॥४४.४०॥"
  },
  {
    "text": "इति श्रीमार्कण्डेयपुराणे पितापुत्रसंवादे जडोपाख्यानं नाम चतुश्चत्वारिंशोऽध्यायः"
  },
  {
    "text": "पञ्चचत्वारिंभोऽध्यायः"
  },
  {
    "text": "सम्यगेतन्ममाख्यातं भवदिभर्द्विजसत्तमाः ।\nप्रवृत्तं च निवृत्तं च द्विविधं कर्म वैदिकम्॥४५.१॥"
  },
  {
    "text": "अहो पितृप्रसादेन भवतां ज्ञानमीदृशम् ।\nयेन तिर्यक्त्वमप्येतत् प्राप्य मोहस्तिरस्कृतः॥४५.२॥"
  },
  {
    "text": "धन्या भवन्तः संसिद्ध्यै प्रागवस्थास्थितं यतः ।\nभवतां विषयोद्भूतैर्न मोहैश्चाल्यते मनः॥४५.३॥"
  },
  {
    "text": "दिष्ट्या भगवता तेन मार्कण्डेयेन धीमता ।\nभवन्तो वै समाख्याताः सर्वसन्देहहृत्तमाः॥४५.४॥"
  },
  {
    "text": "संसारेऽस्मिन् मनुष्याणां भ्रमतामतिसङ्कटे ।\nभवद्विधैः समं सङ्गो जायते नातपस्विनाम्॥४५.५॥"
  },
  {
    "text": "यद्यहं सङ्गमासाद्य भवदिभर्ज्ञानदृष्टिभिः ।\nन स्यां कृतार्थस्तन्नूनं न मेऽन्यत्र कृतार्थता॥४५.६॥"
  },
  {
    "text": "प्रवृते च निवृत्ते च भवतां ज्ञानकर्मणि ।\nमतिमस्तमलां मन्ये यथा नान्यस्य कस्यचित्॥४५.७॥"
  },
  {
    "text": "यदि त्वनुग्रहवती मयी बुद्धिर्द्विजोत्तमाः ।\nभवतां तत्समाख्यातुमर्हतेदमशेषतः॥४५.८॥"
  },
  {
    "text": "कथमेतत्समुद्भूतं जगत् स्थावरजङ्गमम् ।\nकथञ्च प्रलयङ्काले पुनर्यास्यति सत्तमाः॥४५.९॥"
  },
  {
    "text": "कथञ्च वंशाः देवर्षि-पितृभूतादिसम्भवाः ।\nमन्वन्तराणि च कथं वंशानुचरितञ्च यत्॥४५.१०॥"
  },
  {
    "text": "यावत्यः सृष्टयश्चैव यावन्तः प्रलयास्तथा ।\nयथा कल्पविभागश्च या च मन्वन्तरस्थितिः॥४५.११॥"
  },
  {
    "text": "यथा च क्षितिसंस्थानं यत् प्रमाणञ्च वै भुवः ।\nयथास्थिति समुद्राद्रि-निम्नगाः काननानि च॥४५.१२॥"
  },
  {
    "text": "भूर्लोकादिस्वर्लोकानां गणः पातालसंश्रयः ।\nगतिस्तथार्कसोमादि-ग्रहर्क्षज्योतिषामपि॥४५.१३॥"
  },
  {
    "text": "श्रोतुमिच्छाम्यहं सर्वमेतदाहूतसंप्लवम् ।\nउपसंहृते च यच्छेषं जगत्यस्मिन् भविष्यति॥४५.१४॥"
  },
  {
    "text": "प्रश्नभारोऽयमतुलो यस्त्वया मुनिसत्तम ।\nपृष्टस्तं ते प्रवक्ष्यामस्तत् शृणुष्वेह जैमिने॥४५.१५॥"
  },
  {
    "text": "मार्कण्डेयेन कथितं पुरा क्रौष्टुकये यथा ।\nद्विजपुत्राय शान्ताय व्रतस्त्राताय धीमते॥४५.१६॥"
  },
  {
    "text": "मार्कण्डेयं महात्मानमुपासीनं द्विजोत्तमैः ।\nक्रौष्टुकिः परिपप्रच्छ यदेतत् पृष्टवान् प्रभो॥४५.१७॥"
  },
  {
    "text": "तस्य चाकथयत् प्रीत्या यन्मुनिर्भृगुनन्दनः ।\nतत्ते प्रकथयिष्यामः शृणु त्वं द्विजसत्तम॥४५.१८॥"
  },
  {
    "text": "प्रणिपत्य जगन्नाथं पद्मयोनिं पितामहम् ।\nजगद्योनिं स्थितं सृष्टौ स्थितौ विष्णुस्वरूपिणम् ।\nप्रलये चान्तकर्तारं रौद्रं रुद्रस्वरूपिणम्॥४५.१९॥"
  },
  {
    "text": "उत्पन्नमात्रस्य पुरा ब्रह्मणोऽव्यक्तजन्मनः ।\nपुराणमेतद्वेदाश्च मुखेभ्योऽनुविनिः सृताः॥४५.२०॥"
  },
  {
    "text": "पुराणसंहिताश्चक्रुर्बहुलाः परमर्षयः ।\nवेदानां प्रविभागश्च कृतस्तैस्तु सहस्रशः॥४५.२१॥"
  },
  {
    "text": "धर्मज्ञानञ्च वैराग्यमैश्वर्यञ्च महात्मनः ।\nतस्योपदेशेन विना न हि सिद्धं चतुष्टयम्॥४५.२२॥"
  },
  {
    "text": "वेदान् सप्तर्षयस्तस्माज्जगृहुस्तस्य मानसाः ।\nपुराणं जगृहुश्चाद्या मुनयस्तस्य मानसाः॥४५.२३॥"
  },
  {
    "text": "भृगोः सकाशाच्च्यवनस्तेनोक्तञ्च द्विजन्मनाम् ।\nऋषिभिश्चापि दक्षाय प्रोक्तमेतन्महात्मभिः॥४५.२४॥"
  },
  {
    "text": "दक्षेण चापि कथितमिदमासीत्तदा मम ।\nतत्तुभ्यं कथयाम्यद्य कलिकल्मषनाशनम्॥४५.२५॥"
  },
  {
    "text": "सर्वमेतन्महाभग ! श्रूयतां मे समाधिना ।\nयथाश्रुतं मया पूर्वं दक्षस्य गदतो मुने॥४५.२६॥"
  },
  {
    "text": "प्रणिपत्य जगद्योनिमजमव्ययमाश्रयम् ।\nचराचरस्य जगतोधातारं परमं पदम्॥४५.२७॥"
  },
  {
    "text": "ब्रह्माणमादिपुरुषमुत्पत्ति-स्थिति-संयमे ।\nयत्कारणमनौपम्यं यत्र सर्वं प्रतिष्ठितम्॥४५.२८॥"
  },
  {
    "text": "तस्मै हिरण्यगर्भाय लोकतन्त्राय धीमते ।\nप्रणम्य सम्यग्वक्ष्यामि भूतवर्गमनुत्तमम्॥४५.२९॥"
  },
  {
    "text": "महदाद्यं विशेषान्तं सवैरुप्यं सलक्षणम् ।\nप्रमाणैः पञ्चभिर्गम्यं स्त्रोतोभिः षड्भिरन्वितम्॥४५.३०॥"
  },
  {
    "text": "पुरुषाधिष्ठितं नित्यमनित्यमिव च स्थितम् ।\nतच्छ्रूयतां महाभाग ! परमेण समाधिना॥४५.३१॥"
  },
  {
    "text": "प्रधानं कारणं यत्तदव्यक्ताख्यं महर्षयः ।\nयदाहुः प्रकृतिं सूक्ष्मां नित्यां सदसदात्मिकाम्॥४५.३२॥"
  },
  {
    "text": "ध्रुवमक्षय्यमजरममेयं नान्यसंश्रयम् ।\nगन्धरूपरसैर्हेनं शब्दस्पर्शविवर्जितम्॥४५.३३॥"
  },
  {
    "text": "अनाद्यन्तं जगद्योनि त्रिगुणप्रभवाप्ययम् ।\nअसाम्प्रतमविज्ञेयं ब्रह्माग्रे समवर्तत॥४५.३४॥"
  },
  {
    "text": "प्रलयस्यानु तेनेदं व्याप्तमासीदशेषतः ।\nगुणसाम्यात्ततस्तस्मात् क्षेत्रज्ञाधिष्ठितान्मुने॥४५.३५॥"
  },
  {
    "text": "गुणभावात् सृज्यमानात् सर्गकाले ततः पुनः ।\nप्रधानं तत्त्वमुद्भूतं महान्तं तत् समावृणोत्॥४५.३६॥"
  },
  {
    "text": "यथा बीजं त्वचा तद्वदव्यक्तेनावृतो महान् ।\nसात्त्विको राजसश्चैव तामसश्च त्रिधोदितः॥४५.३७॥"
  },
  {
    "text": "ततस्तस्मादहङ्कारस्त्रिविधो वै व्यजायत ।\nवैकारिकस्तैजसश्च भूतादिश्च सतामसः॥४५.३८॥"
  },
  {
    "text": "महता चावृतः सोऽपि यथाव्यरक्तेन वै महान् ।\nभूतादिस्तु विकुर्वाणः शब्दतन्मात्रकन्ततः॥४५.३९॥"
  },
  {
    "text": "ससर्ज शब्दतन्मात्रादाकाशं शब्दलक्षणम् ।\nआकाशं शब्दमात्रन्तु भूतादिश्चावृणोत्ततः॥४५.४०॥"
  },
  {
    "text": "स्पर्शतन्मात्रमेवेह जायते नात्र संशयः ।\nबलवान् जायते वायुस्तस्य स्पर्शगुणो मतः॥४५.४१॥"
  },
  {
    "text": "वायुश्चापि विकुर्वाणो रुपमात्रं ससर्ज ह ।\nज्योतिरुत्पद्यते वायोस्तद्रूपगुणमुच्यते॥४५.४२॥"
  },
  {
    "text": "स्पर्शमात्रस्तु वै वायूरूपमात्रं समावृणोत् ।\nज्योतिश्चापि विकुर्वाणं रसमात्रं ससर्ज ह॥४५.४३॥"
  },
  {
    "text": "सम्भवन्ति ततो ह्यापश्चासन् वै ता रसात्मिकाः ।\nरसमात्रन्तु ताह्यापो रूपमात्रं समावृणोत्॥४५.४४॥"
  },
  {
    "text": "आपश्चापि विकुर्वत्यो गन्धमात्रं ससर्जिरे ।\nसङ्घातो जायते तस्मात्तस्य गन्धो गुणो मतः॥४५.४५॥"
  },
  {
    "text": "तस्मिंस्तस्मिंस्तु तन्मात्रं तेन तन्मात्रता स्मृता ।\nअविशेषवाचकत्वादविशेषास्ततश्च ते॥४५.४६॥"
  },
  {
    "text": "न शान्ता नापि घोरास्ते न मूढाश्चाविशेषतः ।\nभूततन्मात्रसर्गोऽयमहङ्कारात्तु तामसात्॥४५.४७॥"
  },
  {
    "text": "वैकारिकादहङ्कारात् सत्त्वोद्रिक्तात्तु सात्त्विकात् ।\nवैकारिकः स सर्गस्तु युगपत् सम्प्रवर्तते॥४५.४८॥"
  },
  {
    "text": "बुद्धीन्द्रियाणि पञ्चैव पञ्च कर्मेन्द्रियाणि च ।\nतैजसानीन्द्रियाण्याहुर्देवा वैकारिका दश॥४५.४९॥"
  },
  {
    "text": "एकादशं मनस्तत्र देवा वैकारिकाः स्मृताः ।\nश्रोतं त्वक्चक्षुषी जिह्वा नासिका चैव पञ्चमी॥४५.५०॥"
  },
  {
    "text": "शब्दादीनामवाप्त्यर्थं बुद्धियुक्तानि वक्ष्यते ।\nपादौ पायुरुपस्थश्च हस्तौ वाक् पञ्चमी भवेत्॥४५.५१॥"
  },
  {
    "text": "गतिर्विसर्गो ह्यानन्दः शिल्पं वाक्यञ्च कर्म तत् ।\nआकाशं शब्दमात्रन्तु स्पर्शमात्रं समाविशत्॥४५.५२॥"
  },
  {
    "text": "द्विगुणो जायते वायुस्तस्य स्पर्शो गुणो मतः ।\nरूपन्तथैवाविशतः शब्दस्पर्शगुणावुभौ॥४५.५३॥"
  },
  {
    "text": "द्विगुणस्तु ततश्चाग्निः स शब्दस्पर्शरूपवान् ।\nशब्दः स्पर्शश्च रूपञ्च रसमात्रं समाविशत्॥४५.५४॥"
  },
  {
    "text": "तस्माच्चतुर्गुणा ह्यापो विज्ञेयास्ता रसात्मिकाः ।\nशब्दः स्पर्शश्च रूपञ्च रसो गन्धं समाविशत्॥४५.५५॥"
  },
  {
    "text": "संहता गन्धमात्रेण आवृण्वंस्ते महीमिमाम् ।\nतस्मात् पञ्चगुणा भूमिः स्थूला भूतेषु दृश्यते॥४५.५६॥"
  },
  {
    "text": "शान्ता घोराश्च मूढाश्च विशेषास्तेन ते स्मृताः ।\nपरस्परानुप्रवेशाद्धारयन्ति परस्परम्॥४५.५७॥"
  },
  {
    "text": "भूमेरन्तस्त्विदं सर्वं लोकालोकं घनावृतम् ।\nविशेषाश्चेन्द्रियग्राह्या नियतत्वाच्च ते स्मृताः॥४५.५८॥"
  },
  {
    "text": "गुणं पूर्वस्य पूर्वस्य प्राप्नुवन्त्युत्तरोत्तरम् ।\nनानावीर्याः पृथग्भूताः सप्तैते संहतिं विना॥४५.५९॥"
  },
  {
    "text": "नाशक्नुवन् प्रजाः स्त्रष्टुमसमागम्य कृत्स्नशः ।\nसमेत्यान्योन्यसंयोगमन्योन्याश्रयिणश्च ते॥४५.६०॥"
  },
  {
    "text": "एकसङ्घातचिह्नाश्च संप्राप्यैक्यमशेषतः ।\nपुरुषाधिष्ठितत्वाच्च अव्यक्तानुग्रहेण च॥४५.६१॥"
  },
  {
    "text": "महदाद्या विशेषान्ता ह्यण्डमुत्पादयन्ति ते ।\nजलबुद्बुदवत्तत्र क्रमाद्वै वृद्धिमागतम्॥४५.६२॥"
  },
  {
    "text": "भूतेभ्योऽण्डं महाबुद्धे ! वृहत्तदुदकेशयम् ।\nप्राकृतेऽण्डे विवृद्धः सन् क्षेत्रज्ञो ब्रह्मसंज्ञितः॥४५.६३॥"
  },
  {
    "text": "स वै शरीरी प्रथमः स वै पुरुष उच्यते ।\nआदिकर्ता च भूतानां ब्रह्माग्रे समवर्तत॥४५.६४॥"
  },
  {
    "text": "तेन सर्वमिदं व्याप्तं त्रैलोक्यं सचराचरम् ।\nमेरुस्तस्यानुसम्भूतो जरायुश्चापि पर्वताः॥४५.६५॥"
  },
  {
    "text": "समुदा गर्भसलिलं तस्याण्डस्य महात्मनः ।\nतस्मिन्नण्डे जगत् सर्वं सदेवासुरमानुषम्॥४५.६६॥"
  },
  {
    "text": "दीपाद्यद्रिसमुद्राश्च राज्योतिर्लोकसंग्रहः ।\nजलानिलानलाकाशैस्ततो भूतादिना बहिः॥४५.६७॥"
  },
  {
    "text": "वृतमण्डं दशगुणैरेकेकैकत्वेन तैः पुनः ।\nमहता तत्प्रमाणेन सहैवानेन वेष्टितः॥४५.६८॥"
  },
  {
    "text": "महांस्तैः सहितः सर्वैरव्यक्तेन समावृतः ।\nएभिरावरणैरण्डं सप्तभैः प्राकृतैर्वृतम्॥४५.६९॥"
  },
  {
    "text": "अन्योन्यमावृत्य च ता अष्टौ प्रकृतयः स्थिताः ।\nएषा सा प्रकृतिर्नित्या यदन्तः पुरुषश्च सः॥४५.७०॥"
  },
  {
    "text": "ब्रह्माख्यः कथितो यस्ते समासात् श्रू यतां पुनः ।\nयथा मग्नो जले कश्चिदुन्मज्जन् जलसम्भवः॥४५.७१॥"
  },
  {
    "text": "जलञ्च क्षिपति ब्रह्मा स तथा प्रकृतिर्विभु ।\nअव्यक्तं क्षेत्रमुदिष्टं ब्रह्मा क्षेत्रज्ञ उच्यते॥४५.७२॥"
  },
  {
    "text": "एतत्समस्तं जानीयात् क्षेत्रक्षेत्रज्ञलक्षणम् ।\nइत्येष प्राकृतः सर्गः क्षेत्रज्ञाधिष्ठितस्तु सः ।\nअबुद्धिपूर्वः प्रथमः प्रादुर्भूतस्तडिद्यथा॥४५.७३॥"
  },
  {
    "text": "इति श्रीमार्कण्डेयपुराणे ब्रह्मोत्पतिर्नाम पञ्चचत्वारिंशोऽध्यायः"
  }
]
[
  {
    "text": "<b><a href=\"/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D\" title=\"मार्कण्डेयपुराणम्\">मार्कण्डेयपुराणम्</a></b>"
  },
  {
    "text": "एकादशोऽध्यायः"
  },
  {
    "text": "निषेकं मानवं स्त्रीणां बीजं प्राप्तं रजस्यथ ।\nविमुक्तमात्रो नरकात् स्वर्गाद्वापि प्रपद्यते॥११.१॥"
  },
  {
    "text": "तेनाभिभूतं तत् स्थैर्यं याति बीजद्वयं पितः ।\nकललत्वं बुद्बुदत्वं ततः पेषित्वमेव च॥११.२॥"
  },
  {
    "text": "पेष्यां यथाणुबीजं स्यादह्कुरस्तद्वदुच्यते ।\nअङ्गानां च तथोत्पत्तिः पञ्चानामनुभागशः॥११.३॥"
  },
  {
    "text": "उपाङ्गान्यङ्गुली-नेत्र-नासास्य-श्रवणानि च ।\nप्ररोहं यान्ति चाङ्गेभ्यस्तद्वत् तेभ्यो नखादिकम्॥११.४॥"
  },
  {
    "text": "त्वचि रोमाणि जायन्ते केशाश्चैव ततः परम् ।\nसमं समृद्धिमायाति तेनैवोद्भवकोषकम्॥११.५॥"
  },
  {
    "text": "नारिकेलफलं यद्वत् सकोषं वृद्धिमृच्छति ।\nतद्वत् प्रयात्यसौ वृद्धिं सकोषोऽधोमुखः स्थितः॥११.६॥"
  },
  {
    "text": "तले तु जानु-पार्श्वाभ्यां करौ न्यस्य स वर्धते ।\nअङ्गुष्ठो चोपरि न्यस्तौ जान्वोरग्रे तथाङ्गुली॥११.७॥"
  },
  {
    "text": "जानुपृष्ठे तथा नेत्रे जानुमध्ये च नासिका ।\nस्फिचौ पार्ष्णिद्वयस्थे च बाहुजङ्घे बहिः स्थिते॥११.८॥"
  },
  {
    "text": "एवं वृद्धिं क्रमाद्याति जन्तुः स्त्रीगर्भसंस्थितः ।\nअन्यसत्त्वोदरे जन्तोर्यथा रूपं तथा स्थितिः॥११.९॥"
  },
  {
    "text": "काठिन्यमग्निना याति भुक्तपीतेन जीवति ।\nपुण्यापुण्याश्रयमयी स्थितिर्जन्तोस्तथोदरे॥११.१०॥"
  },
  {
    "text": "नाडी चाप्यायनी नाम नाभ्यां तस्य निबध्यते ।\nस्त्रीणां तथान्त्रसुषिरे सा निबद्धोपजायते॥११.११॥"
  },
  {
    "text": "क्रामन्ति भुक्तपीतानि स्त्रीणां गर्भोदरे यथा ।\nतैराप्यायितदेहोऽसौ जन्तुर्वृद्धिमुपैति वै॥११.१२॥"
  },
  {
    "text": "स्मृतीस्तस्य प्रयान्त्यस्य बह्व्यः संसारभूमयः ।\nततो निर्वेदमायाति पीड्यमान इतस्ततः॥११.१३॥"
  },
  {
    "text": "पुनर्नैवं करिष्यामि मुक्तमात्र इहोदरात् ।\nतथा तथा यतिष्यामि गर्भं नाप्स्याम्यहं यथा॥११.१४॥"
  },
  {
    "text": "इति चिन्तयते स्मृत्वा जन्मदुः खशतानि वै ।\nयानि पूर्वानुभूतानि दैवभूतानि यानि वै॥११.१५॥"
  },
  {
    "text": "ततः कालक्रमाज्जन्तुः परिवर्तत्यधोमुखः ।\nनवमे दशमे वापि मासि सज्जयते यतः॥११.१६॥"
  },
  {
    "text": "निष्क्रम्यमाणो वातेन प्राजापत्येन पीड्यते ।\nनिष्क्राम्यते च विलपन् हृदि दुः खनिपीडितः॥११.१७॥"
  },
  {
    "text": "निष्क्रान्तश्चोदरान्मूर्च्छामसह्यां प्रतिपद्यते ।\nप्राप्नोति चेतनां चासौ वायुस्पर्शसमन्वितः॥११.१८॥"
  },
  {
    "text": "ततस्तं वैष्णवी माया समास्कन्दति मोहिनी ।\nतया विमोहितात्मासौ ज्ञानभ्रंशमवाप्नुते॥११.१९॥"
  },
  {
    "text": "भ्रष्टज्ञानो बालभावं ततो जन्तुः प्रपद्यते ।\nततः कौमारकावस्थां यौवनं वृद्धतामपि॥११.२०॥"
  },
  {
    "text": "पुनश्च मरणं तद्वज्जन्म चाप्नोति मानवः ।\nततः संसारचक्रेऽस्मिन् भ्राम्यते घटियन्त्रवत्॥११.२१॥"
  },
  {
    "text": "कदाचित् स्वर्गमाप्नोति कदाचिन्निरयं नरः ।\nनरकं चैव स्वर्गं च कदाचिच्च मृतोऽश्नुते॥११.२२॥"
  },
  {
    "text": "कदाचिदत्रैव पुनर्जातः स्वं कर्म सोऽश्नुते ।\nकदाचिद्भुक्तकर्मा च मृतः स्वल्पेन गच्छति॥११.२३॥"
  },
  {
    "text": "कदाचिदल्पैश्च ततो जायतेऽत्र शुभाशुभैः ।\nस्वर्लोके नरके चैव भुक्तप्रायो द्विजोत्तम॥११.२४॥"
  },
  {
    "text": "नरकेषु महद्दुः खमेतद् यत् स्वर्गवासिनः ।\nदृश्यन्ते तात मोदन्ते पात्यमानाश्च नारकाः॥११.२५॥"
  },
  {
    "text": "स्वर्गेऽपि दुः खमतुलं यदारोहणकालतः ।\nप्रभृत्यहं पतिष्यामीत्येतन्मनसि वर्तते॥११.२६॥"
  },
  {
    "text": "नारकांश्चैव संप्रेक्ष्य महद्दुः खमवाप्यते ।\nएतां गतिमहं गन्तेत्यहर्निशमनिर्वृतः॥११.२७॥"
  },
  {
    "text": "गर्भवासे महद्दुः खं जायमानस्य योनितः ।\nजातस्य बलाभावे च वृद्धत्वे दुः खमेव च॥११.२८॥"
  },
  {
    "text": "कामेर्ष्या-क्रोधसम्बन्धं यौवने चातिदुः सहम् ।\nदुः खप्राया वृद्धता च मरणे दुः खमुत्तमम्॥११.२९॥"
  },
  {
    "text": "कृष्णमाणस्य याम्यैश्च नरकेषु च पात्यतः ।\nपुनश्च गर्भो जन्माथ मरणं नरकस्तथा॥११.३०॥"
  },
  {
    "text": "एवं संसारचक्रेऽस्मिन् जन्तवो घटियन्त्रवत् ।\nभ्राम्यन्ते प्राकृतैर्बन्धैर्बद्ध्वा बाध्यन्ति चासकृत्॥११.३१॥"
  },
  {
    "text": "नास्ति तात ! सुखं किञ्चिदत्र दुः खशताकुले ।\nतस्मान्मोक्षाय यतता कथं सेव्या मया त्रयी॥११.३२॥"
  },
  {
    "text": "इति श्रीमार्कण्डेयपुराणेठपित्रापुत्रसंवादोऽ नाम एकादशोऽध्यायः"
  },
  {
    "text": "द्वादशोऽध्यायः"
  },
  {
    "text": "साधु वत्स ! त्वयाख्यातं संसारगहनं परम् ।\nज्ञानप्रदानसम्भूतं समाश्रित्य महाफलम्॥१२.१॥"
  },
  {
    "text": "तत्र ते नरकाः सर्वे यथा वै रौरवस्तथा ।\nवर्णितास्तान् समाचक्ष्व विस्तरेण महामते॥१२.२॥"
  },
  {
    "text": "रौरवस्ते समाख्यातः प्रथमं नरको मया ।\nमहारौरवसंज्ञं तु शृणुष्व नरकं पितः॥१२.३॥"
  },
  {
    "text": "योजनानां सहस्राणि सप्त पञ्च समन्ततः ।\nतत्र ताम्रमयी भूमिरधस्तस्य हुताशनः॥१२.४॥"
  },
  {
    "text": "तत्तापतप्ता सर्वाशा प्रोद्यदिन्दुसमप्रभा ।\nविभात्यतिमहारौद्रा दर्शनस्पर्शनादिषु॥१२.५॥"
  },
  {
    "text": "तस्यां बद्धः कराभ्याञ्च पद्भ्याञ्चैव यमानुगैः ।\nमुच्यते पापकृन्मध्ये लुठमानः स गच्छति॥१२.६॥"
  },
  {
    "text": "काकैर्वकैर्वृकोलूकैर्वृश्चिकैर्मशकैस्तथा ।\nभक्ष्यमाणस्तथा गृध्रैर्द्रुतं मार्गे विकृष्यते॥१२.७॥"
  },
  {
    "text": "दह्यमानः पितर्मातर्भ्रातस्तातेति चाकुलः ।\nवदत्यसकृदुद्विग्नो न शान्तिमधिगच्छति॥१२.८॥"
  },
  {
    "text": "एवं तस्मान्नरैमर्मोक्षो ह्यतिक्रान्तैरवाप्यते ।\nवर्षायुतायुतैः पापं यैः कृतं दुष्टबुद्धिभिः॥१२.९॥"
  },
  {
    "text": "तथान्यस्तु तमो नाम सोऽतिशीतः स्वभावतः ।\nमहारौरववद् दीर्घस्तथा स तमसा वृतः॥१२.१०॥"
  },
  {
    "text": "शीतार्तास्तत्र धावन्तो नरास्तमसि दारुणे ।\nपरस्परं समासाद्य परिरभ्याश्रयन्ति च॥१२.११॥"
  },
  {
    "text": "दन्तास्तेषाञ्च भज्यन्ते शीतार्तिपरिकम्पिताः ।\nक्षुत्तृष्णाप्रबलास्तत्र तथैवान्येऽप्युपद्रवाः॥१२.१२॥"
  },
  {
    "text": "हिमखण्डवहो वायुर्भिनत्त्यस्थीनि दारुणः ।\nमज्जासृग्गलितं तस्मादश्नुवन्ति क्षुधान्विताः॥१२.१३॥"
  },
  {
    "text": "लेलिह्यमाना भ्राम्यन्ते परस्परसमागमे ।\nएवं तत्रापि सुमहान् क्लेशस्तमसि मानवैः॥१२.१४॥"
  },
  {
    "text": "प्राप्यते ब्राह्मणश्रेष्ठ यावद्दुष्कृतसंक्षयः ।\nनिकृन्तन इति ख्यातस्ततोऽन्यो नरकोत्तमः॥१२.१५॥"
  },
  {
    "text": "तस्मिन् कुलालचक्राणि भ्राम्यन्त्यविरतं पितः ।\nतेष्वारोप्य निकृत्यन्ते कालसूत्रेण मानवाः॥१२.१६॥"
  },
  {
    "text": "यमानुगाङ्गुलिस्थेन आपादतलमस्तकम् ।\nन चैषां जीवितभ्रंशो जायते द्विजसत्तम॥१२.१७॥"
  },
  {
    "text": "छिन्नानि तेषां शतशः खण्डान्यैक्यं व्रजन्ति च ।\nएवं वर्षसहस्राणि छिद्यन्ते पापकर्मिणः॥१२.१८॥"
  },
  {
    "text": "तावद् यावदशेषं वै तत्पापं हि क्षयं गतम् ।\nअप्रतिष्ठञ्च नरकं शृणुष्व गदतो मम॥१२.१९॥"
  },
  {
    "text": "अत्रस्थैर्नारकैर्दुः खमसह्यमनुभूयते ।\nतान्येव यत्र चक्राणि घटीयन्त्राणि चान्यतः॥१२.२०॥"
  },
  {
    "text": "दुः खस्य हेतुभूतानि पापकर्मकृतां नृणाम् ।\nचक्रेष्वारोपिताः केचिद् भ्राम्यन्ते तत्र मानवाः॥१२.२१॥"
  },
  {
    "text": "यावद्वर्षसहस्राणि न तेषां स्थितिरन्तरा ।\nघटीयन्त्रेषु चैवान्यो बद्धस्तोये यथा घटी॥१२.२२॥"
  },
  {
    "text": "भ्राम्यन्ते मानवा रक्तमुदिगरन्तः पुनः पुनः ।\nअस्त्रैर्मुखविनिष्क्रान्तैः नेत्रैरश्रुविलम्बिभिः॥१२.२३॥"
  },
  {
    "text": "दुः खानि ते प्राप्नुवन्ति यान्यसह्यानि जन्तुभिः ।\nअसिपत्रवनं नाम नरकं शृणु चापरम्॥१२.२४॥"
  },
  {
    "text": "योजनानां सहस्रं यो ज्वलदग्न्यास्तृतावनिः ।\nतप्ताः सूर्यकरैश्चण्डैर्यत्रातीव सुदारुणैः॥१२.२५॥"
  },
  {
    "text": "प्रपतन्ति सदा तत्र प्राणिनो नरकौकसः ।\nतन्मध्ये च वनं रम्यं स्निग्धपत्रं विभाव्यते॥१२.२६॥"
  },
  {
    "text": "पत्राणि तत्र खङ्गानां फलानि द्विजसत्तमम् ।\nश्वानश्च तत्र सबलाः स्वनन्त्ययुतशोभिताः॥१२.२७॥"
  },
  {
    "text": "महावक्त्रा महादंष्ट्रा व्याघ्रा इव भयानकाः ।\nततस्तद्वनमालोक्य शिशिरच्छायमग्रतः॥१२.२८॥"
  },
  {
    "text": "प्रयान्ति प्राणिनस्तत्र तीव्रतृट्परिपीडिताः ।\nहा मातर्हा तात ! इति क्रान्दन्तोऽतीव दुः खिता॥१२.२९॥"
  },
  {
    "text": "दह्यमानाङ्घ्रयुगला धरणीस्थेन वह्निना ।\nतेषां गतानां तत्रासिपत्रपाती समीरणः॥१२.३०॥"
  },
  {
    "text": "प्रवाति तेन पात्यन्ते तेषां खड्गान्यथोपरि ।\nततः पतन्ति ते भूमौ ज्वलत्पवकसञ्चये॥१२.३१॥"
  },
  {
    "text": "लेलिह्यमाने चान्यत्र व्याप्ताशेषमहीतले ।\nसारमेयास्ततः शीघ्रं शातयन्ति शरीरतः॥१२.३२॥"
  },
  {
    "text": "तेषामङ्गानि रुदतामनेकान्यतिभीषणाः ।\nअसिपत्रवनं तात ! मयैतत् कीर्तितं तव॥१२.३३॥"
  },
  {
    "text": "अतः परं भीमतरं तप्तकुम्भं निबोध मे ।\nसमन्ततस्तप्तकुम्भा वह्निज्वालासमावृताः॥१२.३४॥"
  },
  {
    "text": "ज्वलदग्निचयोद्वृत्ततैलायश्चूर्णपूरिताः ।\nतेषु दुष्कृतकर्माणो याम्यैः क्षिप्ता ह्यधोमुखाः॥१२.३५॥"
  },
  {
    "text": "क्वाथ्यन्ते विस्फुटद्गात्र-गलन्मज्जजलाविलाः ।\nस्फुरत्कपालनेत्रास्थिच्छिद्यमाना विभीषणैः॥१२.३६॥"
  },
  {
    "text": "गृध्रैरुत्पाट्य मुच्यन्ते पुनस्तेष्वेव वेगितैः ।\nपुनः सिमसिमायन्ते तैलेनैक्यं व्रजन्ति च॥१२.३७॥"
  },
  {
    "text": "द्रवीभूतैः शिरोगात्र-स्नायु-मांस-त्वगस्थिभिः ।\nततो याम्यैर्नरैराशु दर्व्या घट्टनघट्टिताः॥१२.३८॥"
  },
  {
    "text": "कृतावर्ते महातैले मथ्यन्ते पापकर्मिणः ।\nएष ते विस्तरेणोक्तस्तप्तकुम्भो मया पितः॥१२.३९॥"
  },
  {
    "text": "इति श्रीमार्कण्डेयपुराणे पिताः पुत्रसंवादे महारौरवादिनरकाख्यानं नाम द्वादशोऽध्यायः"
  },
  {
    "text": "त्रयोदशोऽध्यायः"
  },
  {
    "text": "अहं वैश्यकुले जातो जन्मन्यस्मात्तु सप्तमे ।\nसमतीते गवां रोधं निपाने कृतवान् पुरा॥१३.१॥"
  },
  {
    "text": "विपाकात् कर्मणस्तस्य नरकं भृशदारुणम् ।\nसम्प्राप्तोऽग्निशिखाघोरमयोमुखखगाकुलम्॥१३.२॥"
  },
  {
    "text": "यन्त्रपीडनगात्रासृक्-प्रवाहोद्भूतकर्दमम् ।\nविशस्यमानदुष्कर्मि-तन्निपातरवाकुलम्॥१३.३॥"
  },
  {
    "text": "पात्यमानस्य मे तत्र साग्रं वर्षशतं गतम् ।\nमहातापार्तितप्तस्य तृष्णादाहान्वितस्य च॥१३.४॥"
  },
  {
    "text": "तत्राह्लादकरः सद्यः पवनः सुखशीतलः ।\nकरम्भ-बालुकाकुम्भ-मध्यस्थो मे समागतः॥१३.५॥"
  },
  {
    "text": "तत्सम्पर्कादशेषाणां नाभवद्यातना नृणाम् ।\nमम चापि यथा स्वर्गे स्वर्गिणां निर्वृतिः परा॥१३.६॥"
  },
  {
    "text": "किमेतदिति चाह्लाद-विस्तारस्तिमितेक्षणैः ।\nदृष्टमस्माभिरासन्नं नररत्नमनत्तमम्॥१३.७॥"
  },
  {
    "text": "याम्यश्च पुरुषो घोरो दण्डहस्तोऽशनिप्रभः ।\nपुरतो दर्शयन् मार्गमिति एहीति वगथ॥१३.८॥"
  },
  {
    "text": "पुरुषः स तदा दृष्ट्वा यातनाशतसंकुलम् ।\nनरकं प्राह तं याम्यं किङ्करं कृपयान्वितः॥१३.९॥"
  },
  {
    "text": "भो याम्यपुरुषाचक्ष्व किं मया दुष्कृतं कृतम् ।\nयेनेदं यातनाभीम् प्राप्तोऽस्मि नरकं परम्॥१३.१०॥"
  },
  {
    "text": "विपश्चिदिति विख्यातो जनकानामहं कुले ।\nजातो विदेहविषये सम्यङ्मनुजपालकः॥१३.११॥"
  },
  {
    "text": "यज्ञैर्मयेष्टं बहुभिर्धर्मतः पालिता मही ।\nनोत्सृष्टश्चैव संग्रामो नातिथिर्विमुखो गतः॥१३.१२॥"
  },
  {
    "text": "पितृ-देवर्षि-भृत्याश्च न चापचरिता मया ।\nकृता स्पृहा च न मया परस्त्रीविभवादिषु॥१३.१३॥"
  },
  {
    "text": "पर्वकालेषु पितरस्तिथिकालेषु देवताः ।\nपुरुषं स्वयमायान्ति निपानमिव धेनवः॥१३.१४॥"
  },
  {
    "text": "यतस्ते विमुखा यान्ति निश्वस्य गृहमेधिनः ।\nतस्मादिष्टश्च पूर्तश्च धमौ द्वावपि नश्यतः॥१३.१५॥"
  },
  {
    "text": "पितृनिश्वासविध्वस्तं सप्तजन्मार्जितं शुभम् ।\nत्रिजन्मप्रभवं दैवो निश्वासो हन्त्यसंशयम्॥१३.१६॥"
  },
  {
    "text": "तस्माद् दैवे च पित्र्ये च नित्यमेवोद्यतोऽभवम् ।\nसोऽहं कथमिमं प्राप्तो नरङ्क भृशदारुणम्॥१३.१७॥"
  },
  {
    "text": "इति श्रीमार्कण्डेयपुराणे पिता-पुत्रसंवादो नाम त्रयोदशोऽध्यायः"
  },
  {
    "text": "चतुर्दशोऽध्यायः"
  },
  {
    "text": "इति पृष्टस्तदा तेन शृण्वतां नो महात्मना ।\nउवाच पुरुषो याम्यो घोरोऽपि प्रसृतं वचः॥१४.१॥"
  },
  {
    "text": "महाराज ! यथात्थ त्वं तथैतन्नात्र संशयः ।\nकिन्तु स्वल्पं कृतं पापं भवता स्मारयामि तत्॥१४.२॥"
  },
  {
    "text": "वैदर्भो तव या पत्नी पीवरी नाम नामतः ।\nऋतुमत्या ऋतुर्वन्ध्यस्त्वया तस्याः कृतः पुरा॥१४.३॥"
  },
  {
    "text": "शुशोभनायां कैकेय्यामासक्तेन ततो भवान् ।\nऋतुव्यतिक्रमात् प्राप्तो नरकं घोरमीदृशम्॥१४.४॥"
  },
  {
    "text": "होमकाले यथा वह्निराज्यपातमवेक्षते ।\nऋतौ प्रजापतिस्तद्वद् बीजपातमवेक्षते॥१४.५॥"
  },
  {
    "text": "यस्तमुल्लङ्घ्य धर्मात्मा कामेष्वासक्तिमान् भवेत् ।\nस तु पित्र्यादृणात् पापमवाप्य नरकं पतेत्॥१४.६॥"
  },
  {
    "text": "एतावदेव ते पापं नान्यत् किञ्चन विद्यते ।\nतदेहि गच्छ पुण्यानामुपभोगाय पार्थिव॥१४.७॥"
  },
  {
    "text": "यास्यामि देवानुचर यत्र त्वं मां नयिष्यसि ।\nकिञ्चित् पृच्छामि तन्मे त्वं यथावद्वक्तुमर्हसि॥१४.८॥"
  },
  {
    "text": "वज्रतुण्डास्त्वमी काकाः पुंसां नयनहारिणः ।\nपुनः पुनश्च नेत्राणि तद्वदेषां भवन्ति हि॥१४.९॥"
  },
  {
    "text": "किं कर्म कृतवन्तश्च कथयैतज्जुगुप्सितम् ।\nहरन्त्येषां तथा जिह्वां जायमानां पुनर्नवाम्॥१४.१०॥"
  },
  {
    "text": "परपत्रेण पाट्यन्ते कस्मादेतेऽतिदुः खिताः ।\nकरम्भवालुकास्वेते पच्यन्ते तैलगोचराः॥१४.११॥"
  },
  {
    "text": "अयोमुखैः खगैश्चैते कृष्यन्ते किंविधा वद ।\nविश्र्लिष्टदेहबन्धार्ति-महारावविराविणः॥१४.१२॥"
  },
  {
    "text": "अयश्चञ्चुनिपातेन सर्वाङ्गक्षतदुः खिताः ।\nकिमेतेऽनिष्टकर्तारस्तुद्यन्तेऽहर्निशं नराः॥१४.१३॥"
  },
  {
    "text": "एताश्चान्याश्च दृश्यन्ते यातनाः पापकर्मिणाम् ।\nयेन कर्मविपाकेण तन्ममाशेषतो वद॥१४.१४॥"
  },
  {
    "text": "यन्मां पृच्छसि भूपाल ! पापकर्मफलोदयम् ।\nतत् तेऽहं सम्प्रवक्ष्यामि संक्षेपेण यथातथम्॥१४.१५॥"
  },
  {
    "text": "पुण्यापुण्ये हि पुरुषः पर्यायेण समश्नते ।\nभुञ्जतश्च क्षयं याति पापं पुण्यमथापि वा॥१४.१६॥"
  },
  {
    "text": "न तु भोगादृते पुण्यं किञ्चिद्वा कर्म मानवम् ।\nपापकं वा पुनात्याशु क्षयो भोगात् प्रजायते॥१४.१७॥"
  },
  {
    "text": "परित्यजति भोगाच्च पुण्यापुण्ये निबोध मे ।\nदुर्भिक्षादेव दुर्भिक्षं क्लेशात् क्लेशं भयाद्भयम्॥१४.१८॥"
  },
  {
    "text": "मृतेभ्यः प्रमृता यान्ति दरिद्राः पापकर्मिणः ।\nगतिं नानाविधां यान्ति जन्तवः कर्मबन्धनात्॥१४.१९॥"
  },
  {
    "text": "उत्सवादुत्सवं यान्ति स्वर्गात् स्वर्गं सुखात् सुखम् ।\nश्रद्धधानाश्च शान्ताश्च धनदाः शुभकारिणः॥१४.२०॥"
  },
  {
    "text": "व्यालकुञ्जरदुर्गाणि सर्पचौरभयानि तु ।\nहताः पापेन गच्छन्ति पापिनः किमतः परम्॥१४.२१॥"
  },
  {
    "text": "अनेकशतसाहस्त्र-जन्मसंचयसञ्चितम् ।\nपुण्यापुण्यं नृणां तद्वत् सुखदुः खाङ्कुरोद्भवम्॥१४.२३॥"
  },
  {
    "text": "यथा बीजं हि भूपाल ! पयांसि समवेक्षते ।\nपुण्यापुण्ये तथा कालदेशान्यकर्मकारकम्॥१४.२४॥"
  },
  {
    "text": "स्वल्पं पापं कृतं पुंसा देशकालोपपादितम् ।\nपादन्यासकृतं दुः खं कण्टकोत्थं प्रयच्छति॥१४.२५॥"
  },
  {
    "text": "तत् प्रभूततरं स्थूलं शूलकीलकसम्भवम् ।\nदुः खं यच्छति तद्वच्च शिरोरोगादि दुः सहम्॥१४.२६॥"
  },
  {
    "text": "अपथ्याशनशीतोष्ण-श्रमतापादिकारकम् ।\nतथान्योऽन्यमपेक्षन्ते पापानि फलसङ्गमे॥१४.२७॥"
  },
  {
    "text": "एवं महान्ति पापानि दीर्घरोगादिविक्रियाम् ।\nतद्वच्छस्त्राग्निकृच्छ्रार्ति-बन्धनादिफलाय वै॥१४.२८॥"
  },
  {
    "text": "स्वल्पं पुण्यं शुभं गन्धं हेलया सम्प्रयच्छिति ।\nस्पर्श वाप्यथवा शब्दं रसं रूपमथापि वा॥१४.२९॥"
  },
  {
    "text": "चिराद् गुरुतरं तद्वन्महान्तमपि कालजम् ।\nएवञ्च सुखदुः खानि पुण्यापुण्योद्भवानि वै॥१४.३०॥"
  },
  {
    "text": "भुञ्जानोऽनेकसंसार-सम्भवानीह तिष्ठति ।\nजाति देशावरुद्धानि ज्ञानाज्ञानफलानि च॥१४.३१॥"
  },
  {
    "text": "तिष्णन्ति तत्र युक्तानि लिङ्गमात्रेण चात्मनि ।\nवपुषा मनसा वाचा न कदाचित् क्वचिन्नरः॥१४.३२॥"
  },
  {
    "text": "अकुर्वन् पापकं कर्म पुण्यं वाप्यवतिष्ठते ।\nयद् यत् प्राप्नोति पुरुषो दुः खं सुखमथापि वा॥१४.३३॥"
  },
  {
    "text": "प्रभूतमथवा स्वल्पं विक्रियाकारि चेतसः ।\nतावता तस्य पुण्यं वा पापं वाप्यथ चेतरत्॥१४.३४॥"
  },
  {
    "text": "उपभोगात् क्षयं याति भुज्यमानमिवाशनम् ।\nएवमेते महापापं यातनाभिरहर्निशम्॥१४.३५॥"
  },
  {
    "text": "क्षपयन्ति नरा घोरं नरकान्तर्विवर्तिनः ।\nतथैव राजन् ! पुण्यानि स्वर्गलोकेऽमरैः सह॥१४.३६॥"
  },
  {
    "text": "गन्धर्वसिद्धाप्सरसां गीताद्यैरुपभुञ्जते ।\nदेवत्वे मानुषत्वे च तिर्यक्त्वे च शुभाशुभम्॥१४.३७॥"
  },
  {
    "text": "पुण्यपापोद्भवं भुङ्क्ते सुखदुः खोपलक्षणम् ।\nयद् त्वं पृच्छसि मां राजन् ! यातनाः पापकर्मिणाम् ।\nकेन केनेति पापेन तत् ते वक्ष्याम्यशेषतः॥१४.३८॥"
  },
  {
    "text": "दुष्टेन चक्षुषा दृष्टाः परदारा नराधमैः ।\nमानसेन च दुष्टेन परद्रव्यञ्च सस्पृहैः॥१४.३९॥"
  },
  {
    "text": "वज्रतुण्डाः खगास्तेषां हरन्त्येते विलोचने ।\nपुनः पुनश्च सम्भूतिरक्ष्णोरेषां भवत्यथ॥१४.४०॥"
  },
  {
    "text": "यावतोऽक्षिनिमेषांस्तु पापमेभिर्नृभिः कृतम् ।\nतावद्वर्षसहस्राणि नेत्रात्ति प्राप्नुवन्त्युत॥१४.४१॥"
  },
  {
    "text": "असच्छास्त्रोपदेशास्तु यैर्दत्ता यैश्च मन्त्रिताः ।\nसम्यग्दृष्टेर्विनाशाय रिपूणामपि मानवैः॥१४.४२॥"
  },
  {
    "text": "यैः शास्त्रमन्यथा प्रोक्तं यैरसद्वागुदाहृता ।\nवेददेवद्विजातीनां गुरोर्निन्दा च यैः कृता॥१४.४३॥"
  },
  {
    "text": "हरन्ति तेषां जिह्वाश्च जायमानाः पुनः पुनः ।\nतावतो वत्सरानेते वज्रतुण्डाः सदारुणाः॥१४.४४॥"
  },
  {
    "text": "मित्रभेदं तथा पित्रा पुत्रस्य स्वजनस्य च ।\nयाज्योपाध्याययोर्मात्रा सुतस्य सहचारिणः॥१४.४५॥"
  },
  {
    "text": "भार्यापत्योश्च ये केचिद् भेदं चक्रुर्नराधमाः ।\nत हमे पश्य पाट्यन्ते करपत्रेण पार्थिव॥१४.४६॥"
  },
  {
    "text": "परोपतापका ये च ये चाह्लादनिषेधकाः ।\nतालवृन्तानिलस्थान-चन्दनोशीरहारिणः॥१४.४७॥"
  },
  {
    "text": "प्राणान्तिकं ददुस्तापमदुष्टानाञ्च येऽधमाः ।\nकरम्भवालुकासंस्थास्त इमे पापभागिनः॥१४.४८॥"
  },
  {
    "text": "भुङ्क्ते श्राद्धन्तु योऽन्यस्य नरोऽन्येन निमन्त्रितः ।\nदैवे वाप्यथवा पित्र्ये स द्विधा कृष्यते खगैः॥१४.४९॥"
  },
  {
    "text": "मर्माणि यस्तु साधूनामसद्वाग्भिर्निकृन्तति ।\nतमिमे तुदमानास्तु खगास्तिष्ठन्त्यवारिता॥१४.५०॥"
  },
  {
    "text": "यः करोति च पैशुन्यमन्यवागन्यथामतिः ।\nपाट्यते हि द्विधा जिह्वा तस्येत्थं निशितैः क्षुरैः॥१४.५१॥"
  },
  {
    "text": "माता-पित्रोर्गुरूणाञ्च येऽवज्ञां चक्रुरुद्धताः ।\nत इमे पूयविण्मूत्र-गर्ते मज्जन्त्यधोमुखाः॥१४.५२॥"
  },
  {
    "text": "देवतातिथिभूतेषु भृत्येष्वभ्यागतेषु च ।\nअभुक्तवत्सु येऽश्नन्ति तद्वत् पित्रग्निपक्षिषु॥१४.५३॥"
  },
  {
    "text": "दुष्टास्ते पूयनिर्यास-भुजः सूचीमुखास्तु ते ।\nजायन्ते गिरिवर्ष्माणः पश्यैते यादृशा नराः॥१४.५४॥"
  },
  {
    "text": "एकपङ्क्त्या तु ये विप्रमथवेतरवर्णजम् ।\nविषमं बोजयन्तीह विड्भुजस्त इमे यथा॥१४.५५॥"
  },
  {
    "text": "एकसार्थप्रयातं ये निः स्वमर्थार्थिनं नरम् ।\nअपास्य स्वान्नमश्नन्ति त इमे श्लेष्मभोजिनः॥१४.५६॥"
  },
  {
    "text": "गोबाह्मणाग्नयः स्पृष्टा यैरुच्छिष्टैर्नरेश्वर ।\nतेषामेतेऽग्निकुम्भेषु लेलिह्यन्त्याहिताः कराः॥१४.५७॥"
  },
  {
    "text": "सूर्येन्दुतारका दृष्टा यैरुच्छिष्टैस्तु कामतः ।\nतेषां याम्यैर्नरैर्नेत्रे न्यस्तो वह्निः समेध्यते॥१४.५८॥"
  },
  {
    "text": "गावोऽग्निर्जननी विप्रोज्येष्ठभ्राता पिता स्वसा ।\nजामयो गुरवो वृद्धा यैः स्पृष्टास्तु पदा नृभिः॥१४.५९॥"
  },
  {
    "text": "बद्धाङ्घ्रयस्ते निगडैलौहैरग्निप्रतापितैः ।\nअङ्गारराशिमध्यस्थास्तिष्ठन्त्याजानुदाहिनः॥१४.६०॥"
  },
  {
    "text": "पायसं कृशरं छागो देवान्नानि च यानि वै ।\nभुक्तानि यैरसंस्कृत्य तेषां नेत्राणि पापिनाम्॥१४.६१॥"
  },
  {
    "text": "निपातितानां भूपृष्ठे उद्वृत्ताक्षि निरीक्षताम् ।\nसन्दंशैः पश्य कृष्यन्ते नरैर्याम्यैर्मुखात् ततः॥१४.६२॥"
  },
  {
    "text": "गुरु-देव-द्विजातीनां वेदानाञ्च नराधमैः ।\nनिन्दा निशामिता यैश्च पापानामभिनन्दताम्॥१४.६३॥"
  },
  {
    "text": "तेषामयोमयान् कीलानग्निवर्षान् पुनः पुनः ।\nकर्णेषु प्रेरयन्त्येते याम्या विलपतामपि॥१४.६४॥"
  },
  {
    "text": "यैः प्रपा-देवविप्रौको-देवालयसभाः शुभाः ।\nभङ्क्त्वा विध्वंसमानीताः क्रोधलोभानुवर्तिभिः॥१४.६५॥"
  },
  {
    "text": "तेषामेतैः शितैः शस्त्रैर्मुहुर्विलपतां त्वचः ।\nपृथक् कुर्वन्ति वै याम्याः शरीरादतिदारुणाः॥१४.६६॥"
  },
  {
    "text": "गोब्राह्मणार्कमार्गेषु येऽवमेहन्ति मानवाः ।\nतेषामेतानि कृष्यन्ते गुदेनान्त्राणि वायसैः॥१४.६७॥"
  },
  {
    "text": "दत्त्वा कन्यां च एकस्मै द्वितीयाय प्रयच्छति ।\nस त्वेवं नैकधाच्छिन्नः क्षारनद्यां प्रवाह्यते॥१४.६८॥"
  },
  {
    "text": "स्वपोषणपरो यस्तु परित्यजति मानवः ।\nपुत्र-भृत्य-कलत्रादि-बन्धुवर्गमकिञ्चिनम्॥१४.६९॥"
  },
  {
    "text": "दुर्भिक्षे सम्भ्रमे वापि सोऽप्येवं यमकिङ्करैः ।\nउत्कृत्य दत्तानि मुखे स्वमांसान्यश्नुते क्षुधा॥१४.७०॥"
  },
  {
    "text": "शरणागतान् यस्त्यजति लोभाद् वृत्त्युपजीविनः ।\nसोऽप्येवं यन्त्रपीडाभिः पीड्यते यमकिङ्करैः॥१४.७१॥"
  },
  {
    "text": "सुकृतं ये प्रयच्छन्ति यावज्जन्म कृतं नराः ।\nते पिष्यन्ते शिलापेषैर्यथैते पापकर्मिणः॥१४.७२॥"
  },
  {
    "text": "न्यासापहारिणो बद्धाः सर्वगात्रेषु बन्धनैः ।\nकृमिवृश्चिककाकोलैर्भुज्यन्तेऽहर्निशं नराः॥१४.७३॥"
  },
  {
    "text": "क्षुत्क्षामास्तृट्पतज्जिह्वा-तालवो वेदनातुराः ।\nदिवामैथुनिनः पापाः परदारभुजश्च ये॥१४.७४॥"
  },
  {
    "text": "तथैव कण्टकैर्देर्घैरायसैः पश्य शाल्मलिम् ।\nआरोपिता विभिन्नाङ्गाः प्रभूतासृक्स्त्रवाविलाः॥१४.७५॥"
  },
  {
    "text": "मूषायामपि पश्यैतान् नाश्यमानान् यमानुगैः ।\nपुरुषैः पुरुषाव्याघ्र ! परदारावमर्षिणः॥१४.७६॥"
  },
  {
    "text": "उपाद्यायमधः कृत्वा स्तब्धो योऽध्ययनं नरः ।\nगृह्णाति शिल्पमथवा सोऽप्येवं शिरसा शिलाम्॥१४.७७॥"
  },
  {
    "text": "बिभ्रत् क्लेशमवाप्नोति जनमार्गेऽतिपीडितः ।\nक्षुत्क्षामोऽहर्निशं भारपीडाव्यथितमस्तकः॥१४.७८॥"
  },
  {
    "text": "मूत्र-श्लेष्म-पूरीषाणि यैरुत्सृष्टानि वारिणि ।\nत इमे श्लेष्मविण्मूत्र-दुर्गन्धं नरकं गताः॥१४.७९॥"
  },
  {
    "text": "परस्परञ्च मांसानि भक्ष्यन्ति क्षुधान्विताः ।\nभुक्तं नातिथ्यविधिना पूर्वमेभैः परस्परम्॥१४.८०॥"
  },
  {
    "text": "अपविद्धास्तु यैर्वेदा वहनयश्चाहिताग्निभिः ।\nत इमे शालशृङ्गाग्रात् पात्यन्तेऽधः पुनः पुनः॥१४.८१॥"
  },
  {
    "text": "पुनर्भूपतयो जीर्णा यावज्जीवन्ति ये नराः ।\nइमे कृमित्वमापन्ना भक्ष्यन्तेऽत्र पिपीलिकैः॥१४.८२॥"
  },
  {
    "text": "पतितप्रतिग्रहादानाद्यजनान्नित्यसेवनात् ।\nपाषाणमध्यकीटत्वं नरः सततमश्नुते॥१४.८३॥"
  },
  {
    "text": "पश्यतो भृत्यवर्गस्य मित्राणामतिथेस्तथा ।\nएको मिष्टान्नभुग् भुङ्क्ते ज्वलदङ्गारसञ्चयम्॥१४.८४॥"
  },
  {
    "text": "वृकैर्भयङ्करैः पृष्ठं नित्यमस्योपभुज्यते ।\nपृष्ठमांसं नृपैतेन यतो लोकस्य भक्षितम्॥१४.८५॥"
  },
  {
    "text": "अन्धोऽथ बधिरो मूको भ्राम्यतेऽयं क्षुधातुरः ।\nअकृतज्ञोऽधमः पुंसामुपकारेषु वर्तताम्॥१४.८६॥"
  },
  {
    "text": "अयं कृतघ्रो मित्राणामपकारी सुदुर्मतिः ।\nतत्पकुम्भे निपतति ततो यास्यति पेषणम्॥१४.८७॥"
  },
  {
    "text": "करम्भवालुकां तस्मात् ततो यन्त्रानपीडनम् ।\nअसिपत्रवनं तस्मात् करपत्रेण पाटनम्॥१४.८८॥"
  },
  {
    "text": "कालसूत्रे तथा छेदमनेकाश्चैव यातनाः ।\nप्राप्य निष्कृतिमेतस्मान्न वेद्मि कथमेष्यति॥१४.८९॥"
  },
  {
    "text": "श्राद्धसङ्गतिनो विप्राः समुत्पत्य परस्परम् ।\nदुष्टा हि निः सृतं फेनं सर्वाङ्गेभ्यः पिबन्ति वै॥१४.९०॥"
  },
  {
    "text": "सुवर्णस्तेयी विप्रघ्रः सुरापी गुरुतल्पगः ।\nअधश्चोर्ध्वञ्च दीप्ताग्नौ दह्यमानाः समन्ततः॥१४.९१॥"
  },
  {
    "text": "तिष्ठन्त्यब्दसहस्राणि सुबहूनि ततः पुनः ।\nजायन्ते मानवाः कुष्ठ-क्षयरोगादिचिह्नताः॥१४.९२॥"
  },
  {
    "text": "मृताः पुनश्च नरकं पुनर्जाताश्च तादृशम् ।\nव्याधिमृच्छन्ति कल्पान्तपरिमाणं नराधिप॥१४.९३॥"
  },
  {
    "text": "गोघ्रो न्यूरतरं याति नरकेऽथ त्रिजन्मनि ।\nतथोपपातकानाञ्च सर्वेषामिति निश्चयः॥१४.९४॥"
  },
  {
    "text": "नरकप्रच्युता यानि यैर्यैर्विहितपातकैः ।\nप्रयान्ति योनिजातानि तन्मे निगदतः शृणु॥१४.९५॥"
  },
  {
    "text": "इति श्रीमार्कण्डेयपुराणे जडोपाख्याने यमकिङ्करसंवादो नाम चतुर्दशोऽध्यायः"
  },
  {
    "text": "पञ्चदशोऽध्यायः"
  },
  {
    "text": "पतितात् प्रतिगृह्यार्थं खरयोनिं व्रजेद् द्विजः ।\nनरकात् प्रतिमुक्तस्तु कृमिः पतितयाजकः॥१५.१॥"
  },
  {
    "text": "उपाध्यायव्यलीकन्तु कृत्वा श्वा भवति द्विजः ।\nतज्जायां मनसावाञ्छन् तद्द्रव्यञ्चाप्यसंशयम्॥१५.२॥"
  },
  {
    "text": "गर्दभो जायते जन्तुः पित्रोश्चाप्यवमानकः ।\nमातापितरावाक्रुश्य शारिका सम्प्रजायते॥१५.३॥"
  },
  {
    "text": "भ्रातुः पत्न्यवमन्ता च कपोतत्वं प्रपद्यते ।\nतामेव पीडयित्वा तु कच्छपत्वं प्रपद्यते॥१५.४॥"
  },
  {
    "text": "भर्तृपिण्डमुपाश्नन् यस्तदिष्टं न निषेवते ।\nसोऽपि मोहसमापन्नो जायते वानरो मृतः॥१५.५॥"
  },
  {
    "text": "न्यासापहर्ता नरकाद्विमुक्तो जायते कृमिः ।\nअसूयकश्च नरकान्मुक्तो भवति राक्षसः॥१५.६॥"
  },
  {
    "text": "विश्वासहन्ता च नरो मीनयोनौ प्रजायते ।\nधान्यं यवांस्तिलान् माषान् कुलत्थान् सर्षपांश्चणान्॥१५.७॥"
  },
  {
    "text": "कलायान कलमान् मुद्गान् गोधूमानतसीस्तथा ।\nशस्यान्यन्यानि वा हृत्वा मोहाज्जन्तुरचेतनः॥१५.८॥"
  },
  {
    "text": "सञ्जायते महावक्त्रो मूषिको बभ्रुसन्निभः ।\nपरदाराभिमर्षात्तु वृको घोरोऽभिजायते॥१५.९॥"
  },
  {
    "text": "श्वा शृगालो वको गृध्रो व्याडः कङ्कस्तथा क्रमात् ।\nभ्रातृभार्याञ्च दुर्बुद्धिर्यो धर्षयति पापकृत्॥१५.१०॥"
  },
  {
    "text": "पुंस्कोकिलत्वमाप्नोति स चापि नरकाच्च्युतः ।\nसखिभार्यां गुरोर्भार्यां राजभार्याञ्च पापकृत्॥१५.११॥"
  },
  {
    "text": "प्रधर्षयित्वा कामात्मा शूकरो जायते नरः ।\nयज्ञ-दान-विवाहानां विघ्रकर्ता भवेत् कृमिः॥१५.१२॥"
  },
  {
    "text": "पुनर्दात् च कन्यायाः कृमिरेवोपजायते ।\nदेवता-पितृ-विप्राणामदत्वा योऽन्नमश्नुते॥१५.१३॥"
  },
  {
    "text": "प्रमुक्तो नरकात् सोऽपि वायसः सम्प्रजायते ।\nज्येष्ठं पितृसमं वापि भ्रातरं योऽवमन्यते॥१५.१४॥"
  },
  {
    "text": "नरकात् सोऽपि विभ्रष्टः क्रौञ्चयोनौ प्रजायते ।\nशूद्रश्च ब्राह्मणरिं गत्वा कृमियोनौ प्रजायते॥१५.१५॥"
  },
  {
    "text": "तस्यामपत्यमुत्पाद्य काष्ठान्तः कीटको भवेत् ।\nशूकरः कृमिको मद्गुश्चण्डालश्च प्रजायते॥१५.१६॥"
  },
  {
    "text": "अकृतज्ञोऽधमः पुंसां विमुक्तो नरकान्नरः ।\nकृतघ्रः कृमिकः कीटः पतङ्गो वृश्चिकस्तथा॥१५.१७॥"
  },
  {
    "text": "मत्स्यस्तु वायसः कूर्मः पुक्कसो जायते ततः ।\nअशस्त्रं पुरुषं हत्वा नरः सञ्जायते खरः॥१५.१८॥"
  },
  {
    "text": "कृमिः स्त्रीवधकर्ता च बालहन्ता च जायते ।\nभोजनं चोरयित्वा तु मक्षिका जायते नरः॥१५.१९॥"
  },
  {
    "text": "तत्राप्यस्ति विशेषो वै भोजनस्य शृणुष्व तत् ।\nह्त्वान्नन्तु स मार्जारो जायते नरकाच्च्युतः॥१५.२०॥"
  },
  {
    "text": "तिलपिण्याकसंमिश्रमन्नं हृत्वा तु मूषिकः ।\nघृतं हृत्वा च नकुलः काको मद्गुरजामिषम्॥१५.२१॥"
  },
  {
    "text": "मत्स्यमांसापहृत् काकः श्येनो मार्गामिषापहृत् ।\nवीचीकाकस्त्वपहृते लवणे दधनि कृमिः॥१५.२२॥"
  },
  {
    "text": "चोरयित्वा पयश्चापि बलाका सम्प्रजायते ।\nयस्तु चोरयते तैलं तैलपायी स जायते॥१५.२३॥"
  },
  {
    "text": "मधु हृत्वा नरो दंशः पूपं हृत्वा पिपीलिकः ।\nचोरयित्वा तु निष्पावान् जायते गृहगोलकः॥१५.२४॥"
  },
  {
    "text": "आसवं चोरयित्वा तु तित्तिरित्वमवाप्नुयात् ।\nअयो हृत्वा तु पापात्मा वायसः सम्प्रजायते॥१५.२५॥"
  },
  {
    "text": "हृते कांस्ये च हारीतः कपोतो रुप्यभाजने ।\nहृत्वा तु काञ्चनं भाण्डं कृमियोनौ प्रजायते॥१५.२६॥"
  },
  {
    "text": "पत्रोर्णं चोरयित्वा तु क्रकरत्वञ्च गच्छति ।\nकोषकारश्च कौषेये हृते वस्त्रेऽभिजायते॥१५.२७॥"
  },
  {
    "text": "दुकूले शार्ङ्गकः पापो हृते चैवांशुके शुकः ।\nतथैवाजाविकं हृत्वा वस्त्रं क्षौमं च जायते॥१५.२८॥"
  },
  {
    "text": "कार्पासिके हृते क्रौञ्चो वाल्कहर्ता बकस्तथा ।\nमयूरो वर्णकान् हृत्वा शाकपत्रं च जायते॥१५.२९॥"
  },
  {
    "text": "जीवज्जीवकतां याति रक्तवस्त्रापहृन्नरः ।\nछुच्छुन्दरिः शुभान् गन्धान् वासो हृत्वा शशो भवेत्॥१५.३०॥"
  },
  {
    "text": "षण्ढः फलापहरणात् काष्ठस्य घुणकीटकः ।\nपुष्पापहृद् दरिद्रश्च पङ्गुर्यानापहृन्नरः॥१५.३१॥"
  },
  {
    "text": "शाकहर्ता च हारीतस्तोयहर्ता च चातकः ।\nभूहर्ता नरकान् गत्वा रौरवादीन् सुदारुणान्॥१५.३२॥"
  },
  {
    "text": "तृण-गुल्म-लता-वल्लि-त्वक्सारतरुतां क्रमात् ।\nप्राप्य क्षीणाल्पपापस्तु नरो भवति वै ततः॥१५.३३॥"
  },
  {
    "text": "कृमिः कीटः पतङ्गोऽथ पक्षी तोय चरो मृगः ।\nगोत्वं प्राप्य च चण्डाल-पुक्कसादि जुगुप्सितम्॥१५.३४॥"
  },
  {
    "text": "पङ्ग्वन्धो वधिरः कुष्ठी यक्ष्मणा च प्रपीडितः ।\nमुखरोगाक्षिरोगैश्च गुदरोगैश्च बाध्यते॥१५.३५॥"
  },
  {
    "text": "अपस्मारी च भवति शूद्रत्वं च स गच्छति ।\nएष एव क्रमो दृष्टो गोसुवर्णापहारिणाम्॥१५.३६॥"
  },
  {
    "text": "विद्यापहारिणश्चोग्रा निष्क्रयभ्रंशिनो गुरोः ।\nजायामन्यस्य पुरुषः पारख्यां प्रतिपादयन्॥१५.३७॥"
  },
  {
    "text": "प्राप्नोति षण्ढतां मूढो यातनाभ्यः परिच्युतः ।\nयः करोति नरो होममसमिद्धे विभावसौ॥१५.३८॥"
  },
  {
    "text": "सोऽजिर्णव्याधिदुः खार्तो मन्दाग्निः संप्रजायते ।\nपरनिन्दा कृतघ्रत्वं परमर्मावघट्टनम्॥१५.३९॥"
  },
  {
    "text": "नैष्ठुर्यं निर्घृणत्वञ्च परदारोपसेवनम् ।\nपरस्वहरणाशौचं देवतानाञ्च कुत्सनम्॥१५.४०॥"
  },
  {
    "text": "निकृत्या कञ्चनं नृणां कार्पण्यं च नृणां वधः ।\nयानि च प्रतिषिद्धानि तत्प्रवृत्तिश्च सन्तता॥१५.४१॥"
  },
  {
    "text": "उपलक्ष्याणि जानीयान्मुक्तानां नरकादनु ।\nदया भूतेषु संवादः परलोकप्रतिक्रिया॥१५.४२॥"
  },
  {
    "text": "सत्यं भूतहितार्थोक्तिर्वेदप्रामाण्यदर्शनम् ।\nगुरु-देवर्षि-सिद्धर्षिपूजनं साधुसङ्गमः॥१५.४३॥"
  },
  {
    "text": "सत्क्रियाभायसनं मैत्रीमिति बुध्यते पण्डितः ।\nअन्यानि चैव सद्धर्मङ्क्रियाभूतानि यानि च॥१५.४४॥"
  },
  {
    "text": "स्वर्गच्युतानां लिङ्गानि पुरुषाणामपापिनाम् ।\nएतदुद्देशतो राजन् भवतः कथितं मया॥१५.४५॥"
  },
  {
    "text": "स्वकर्मफलभोक्तॄणां पुण्यानां पापिनां तथा ।\nतदेह्यन्यत्र गच्छामो दृष्टं सर्वं त्वयाधुना ।\nत्वया दृष्टो हि नरकस्तदेह्यन्यत्र गम्यताम्॥१५.४६॥"
  },
  {
    "text": "ततस्तमग्रतः कृत्वा स राजा गन्तुमुद्यतः ।\nततश्च सर्वैरुत्क्रुष्टं यातनास्थायिभिर्नृभिः॥१५.४७॥"
  },
  {
    "text": "प्रसादं कुरु भूपेति तिष्ठ तावन्मुहूर्तकम् ।\nत्वदङ्गसङ्गी पवनो मनो ह्लादयते हि नः॥१५.४८॥"
  },
  {
    "text": "परितापञ्च गात्रेभ्यः पीडाबाधाश्च कृत्स्नशः ।\nअपहन्ति नरव्याघ्र यदां कुर महीपते॥१५.४९॥"
  },
  {
    "text": "एतच्छ्रुत्वा वचस्तेषां तं याम्यपुरुषं नृपः ।\nपप्रच्छ कथमेतेषामाह्लादो मयि तिष्ठति॥१५.५०॥"
  },
  {
    "text": "किं मया कर्म तत् पुण्यं मर्त्यलोके महत् कृतम् ।\nआह्लाददायिनी व्युष्टिर्येनेयं तदुदीरय॥१५.५१॥"
  },
  {
    "text": "पितृदेवातिथिप्रैष्य-शिष्टेनान्नेन ते तनुः ।\nपुष्टिमभ्यागता यस्मात् तद्गतं च मनो यतः॥१५.५२॥"
  },
  {
    "text": "ततस्त्वद्गात्रसंसर्गो पवनो ह्लाददायकः ।\nपापकर्मकृतो राजन् यातना न प्रबाधते॥१५.५३॥"
  },
  {
    "text": "अश्वमेधादयो यज्ञास्त्वयेष्टा विधिवद्यतः ।\nततस्त्वद्दर्शनाद्याम्या यन्त्रशस्त्राग्निवायसाः॥१५.५४॥"
  },
  {
    "text": "पीडन-च्छेद-दाहादि-महादुः खस्य हेतवः ।\nमृदुत्वमागता राजन् तेजसापहतास्तव॥१५.५५॥"
  },
  {
    "text": "न स्वर्गे ब्रह्मलोके वा तत् सुखं प्राप्यते नरैः ।\nयदार्तजन्तुनिर्वाण-दानोत्थमिति मे मतिः॥१५.५६॥"
  },
  {
    "text": "यदि मत्सन्निधावेतान् यातना न प्रबाधते ।\nततो भद्रमुखात्राहं स्थास्ये स्थाणुरिवाचलः॥१५.५७॥"
  },
  {
    "text": "एहि राजन् प्रगच्छामो निजपुण्यसमर्जितान् ।\nभुङ्क्ष्व भोगानपास्येह यातनाः पापकर्मणाम्॥१५.५८॥"
  },
  {
    "text": "तस्मान्न तावद्यास्यामि यावदेते सुदुः खिताः ।\nमत्सन्निधानात् सुखिनो भवन्ति नरकौकसः॥१५.५९॥"
  },
  {
    "text": "धिक् तस्य जीवनं पुंसः शरणार्थिनमातुरम् ।\nयो नार्तमनुगृह्णाति वैरिपक्षमपि ध्रुवम्॥१५.६०॥"
  },
  {
    "text": "यज्ञ-दान-तपांसीह परत्र च न भूतये ।\nभवन्ति तस्य यस्यार्त-परित्राणे न मानसम्॥१५.६१॥"
  },
  {
    "text": "नरस्य यस्य कठिनं मनो बालातुरादिषु ।\nवृद्धेषु च न तं मन्ये मानुषं राक्षसो हि सः॥१५.६२॥"
  },
  {
    "text": "एतेषां सन्निकर्षात् तु यद्यग्निपरितापजम् ।\nतथोग्रगन्धजं वापि दुः खं नरकसम्भवम्॥१५.६३॥"
  },
  {
    "text": "क्षुत्पिपासाभवं दुः खं यच्च मूर्च्छाप्रदं महत् ।\nएतेषां त्राणदानन्तु मन्ये स्वर्गसुखात् परम्॥१५.६४॥"
  },
  {
    "text": "प्राप्स्यन्त्यार्ता यदि सुखं बहवो दुः खिते मयि ।\nकिन्नु प्राप्तं मया न स्यात् तस्मात् त्वं व्रज माचिरम्॥१५.६५॥"
  },
  {
    "text": "एष धर्मश्च शक्रश्च त्वां नेतुं समुपागतौ ।\nअवश्यमस्माद् गन्तव्यं तस्मात् पार्थिव ! गम्यताम्॥१५.६६॥"
  },
  {
    "text": "नयामि त्वामहं स्वर्गं त्वया सम्यगुपासितः ।\nविमानमेतदारुह्य मा विलम्बस्व गम्यताम्॥१५.६७॥"
  },
  {
    "text": "नरके मानवा धर्म पीड्यन्तेऽत्र सहस्रशः ।\nत्राहीति चार्ताः क्रन्दन्ति मामतो न व्रजाम्यहम्॥१५.६८॥"
  },
  {
    "text": "कर्मणा नरकप्राप्तिरेतेषां पापकर्मिणाम् ।\nस्वर्गस्त्वयापि गन्तव्यो नृप ! पुण्येन कर्मणा॥१५.६९॥"
  },
  {
    "text": "यदि जानासि धर्म ! त्वं त्वं वा शक्र ! शचीपते ।\nमम यावत् प्रमाणन्तु शुभं तद्वक्तुमर्हथः॥१५.७०॥"
  },
  {
    "text": "अब्बिन्दवो यथाम्भोधौ यथा वा दिवि तारकाः ।\nयथा वा वर्षता धारा गड्गायां सिकता यथा॥१५.७१॥"
  },
  {
    "text": "असंख्येया महाराज यथा बिन्द्वादयो ह्यपाम् ।\nतथा तवापि पुण्यस्य संख्या नैवोपपद्यते॥१५.७२॥"
  },
  {
    "text": "अनुकम्पामिमामद्य नारकेष्विह कुर्वतः ।\nतदेव शतसाहस्त्रं संख्यामुपगतं तव॥१५.७३॥"
  },
  {
    "text": "तद् गच्छ त्वं नृपश्रेष्ठ तद्भाक्तुममरालयम् ।\nएतेऽपि पापं नरके क्षपयन्तु स्वकर्मजम्॥१५.७४॥"
  },
  {
    "text": "कथं स्पृहां करिष्यन्ति मत्सम्पर्केषु मानवाः ।\nयदि सत्सन्निधावेषामुकत्कर्षो नोपजायते॥१५.७५॥"
  },
  {
    "text": "तस्माद्यत् सुकृतं किञ्चिन्ममास्ति त्रिदशाधिप ।\nतेन मुच्यन्तु नरकात् पापिनो यातनां गताः॥१५.७६॥"
  },
  {
    "text": "एवमूर्ध्वतरं स्थानं त्वयावाप्तं महीपते ।\nएतांश्च नरकात् पश्य विमुक्तान् पापकारिणः॥१५.७७॥"
  },
  {
    "text": "ततोऽपतत् पुष्पवृष्टिस्तस्योपरि महीपतेः ।\nविमानञ्चाधिरोप्यैनं स्वर्लोकमनयद्धरिः॥१५.७८॥"
  },
  {
    "text": "अहञ्चान्ये च ये तत्र यातनाभ्यः परिच्युताः ।\nस्वकर्मफलनिर्दिष्टं ततो जात्यन्तरं गताः॥१५.७९॥"
  },
  {
    "text": "एवमेते समाख्याता नरका द्विजसत्तम ।\nयेन येन च पापेन यां यां योनिमुपैति वै॥१५.८०॥"
  },
  {
    "text": "तत् तत् सर्वं समाख्यातं यथा दृष्टं मया पुरा ।\nपुरानुभवजं ज्ञानमवाप्यावितथं तव ।\nअतः परं महाभाग किमन्यत् कथयामि ते॥१५.८१॥"
  },
  {
    "text": "इति श्रीमार्कण्डेयपुराणे पितापुत्रसंवादो नाम पञ्चदशोऽध्यायः"
  }
]
[
  {
    "text": "26(23)\nषड्विंशोऽध्यायः"
  },
  {
    "text": "जड उवाच"
  },
  {
    "text": "वर्धमानं सुतं सा तु राजपत्नी दिने दिने ।\nतमुल्लापादिना बोधमनयन्निर्ममात्मकम्॥२६.१॥"
  },
  {
    "text": "यथायथं बलं लेभे यथा लेभे मतिं पितुः ।\nतथा तथात्मबोधञ्च सोऽवापन्मातृभाषितैः॥२६.२॥"
  },
  {
    "text": "इत्थं तया स तनयो जन्मप्रभृति बोधितः ।\nचकार न मतिं प्राज्ञो गार्हस्थ्यं प्रति निर्ममः॥२६.३॥"
  },
  {
    "text": "द्वितीयोऽस्याः सुतो जज्ञे तस्य नामाकरोत्पिता ।\nसुबाहुरयमित्युक्ते सा जाहस मदालसा॥२६.४॥"
  },
  {
    "text": "तमप्येवं यथापूर्वं बालमुल्लापनादिना ।\nप्राह बाल्यात् स च प्राप तथा बोधं माहमतिः॥२६.५॥"
  },
  {
    "text": "तृतीयं तनयं जातं स राजा शत्रुमर्दनम् ।\nयदाह तेन सा सुभ्रुर्जहासातिचिरं पुनः॥२६.६॥"
  },
  {
    "text": "तथैव सोऽपि तन्वङ्ग्या बालत्वादवबोधितः ।\nक्रियाश्चकार निष्कामो न किञ्चिदुपकारकम्॥२६.७॥"
  },
  {
    "text": "चतुर्थस्य सुतस्याथ चिकीर्षुर्नाम भूमिपः ।\nददर्श तां शुभाचारामीषद्धासां मदालसाम् ।\nतामाह राजा हसतीं किञ्चित् कौतूहलान्वितः॥२६.८॥"
  },
  {
    "text": "राजोवाच"
  },
  {
    "text": "क्रियमाणेऽसकृन्नाम्नि कथ्यतां हास्यकारणम् ।\nविक्रान्तश्च सुबाहुश्च तथान्यः शत्रुमर्दनः॥२६.९॥"
  },
  {
    "text": "शोभनानीति नामानि मया मन्ये कृतानि वै ।\nयोग्यानि क्षत्रबन्धूनां शौर्याटोपयुतानि च॥२६.१०॥"
  },
  {
    "text": "असन्त्येतानि चेद्भद्रे ! यदि ते मनसि स्थितम् ।\nतदस्य क्रियतां नाम चतुर्थस्य सुतस्य मे॥२६.११॥"
  },
  {
    "text": "मदालसौवाच"
  },
  {
    "text": "मयाज्ञा भवतः कार्या महाराज ! यथात्थ माम् ।\nतथा नाम करिष्यामि चतुर्थस्य सुतस्य ते॥२६.१२॥"
  },
  {
    "text": "अलर्क इति धर्मज्ञः ख्यातिं लोके प्रयास्यति ।\nकनीयानेष ते पुत्रो मतिमांश्च भविष्यति॥२६.१३॥"
  },
  {
    "text": "तच्छ्रुत्वा नाम पुत्रस्य कृतं मात्रा महीपतिः ।\nअलर्क इत्यसम्बद्धं प्रहस्येदमथाब्रवीत्॥२६.१४॥"
  },
  {
    "text": "राजोवाच"
  },
  {
    "text": "भवत्या यदिदं नाम मत्पुत्रस्य कृतं शुभे ।\nकिमीदृशमसम्बद्धमर्थः कोऽस्य मदालसे॥२६.१५॥"
  },
  {
    "text": "मदालसोवाच"
  },
  {
    "text": "कल्पनेयं महाराज ! कृता सा व्यावहारिको ।\nत्वत्कृतानां तथा नाम्नां शृणु भूप ! निरर्थताम्॥२६.१६॥"
  },
  {
    "text": "वदन्ति पुरुषाः प्राज्ञा व्यापिनं पुरुषं यतः ।\nक्रान्तिश्च गतिरुद्दिष्टा देशाद्देशान्तरन्तु या॥२६.१७॥"
  },
  {
    "text": "सर्वगो न प्रयातीति व्यापी देहेश्वरो यतः ।\nततो विक्रान्तसंज्ञेयं मता मम निरर्थिका॥२६.१८॥"
  },
  {
    "text": "सुबाहुरिति या संज्ञा कृतान्यस्य सुतस्य ते ।\nनिरर्था साप्यमूर्तत्वात् पुरुषस्य महीपते॥२६.१९॥"
  },
  {
    "text": "पुत्रस्य यद् कृतं नाम तृतीयस्यारिमर्दनः ।\nमन्ये तदप्यसम्बद्धं शृणु चाप्यत्र कारणम्॥२६.२०॥"
  },
  {
    "text": "एक एव शरीरेषु सर्वेषु पुरुषो यदा ।\nतदास्य राजन् ! क शत्रुः को वा मित्रमिहेष्यते॥२६.२१॥"
  },
  {
    "text": "भूतैर्भूतानि मृद्यन्ते अमूर्तो मृद्यते कथम् ।\nक्रोधादीनां पृथग्भावात् कल्पनेयं निरर्थिका॥२६.२२॥"
  },
  {
    "text": "यदि संव्यवहारार्थमसन्नाम प्रकल्प्यते ।\nनाम्नि कस्मादलर्काख्ये नैरर्थ्यं भवतो मतम्॥२६.२३॥"
  },
  {
    "text": "जड उवाच"
  },
  {
    "text": "एवमुक्तस्तया साधु महीष्या स महीपतिः ।\nतथेत्याह महाबुद्धिर्दयितां तथ्यवादिनीम्॥२६.२४॥"
  },
  {
    "text": "तञ्चापि सा सुतं सुभ्रूर्यथा पूर्वसुतांस्तथा ।\nप्रोवाच बोधजननं तामुवाच स पार्थिवः॥२६.२५॥"
  },
  {
    "text": "करोषि किमिदं मूढे ! ममाभावाय सन्ततेः ।\nदुष्टावबोधदानेन यथापूर्वं सुतेषु मे॥२६.२६॥"
  },
  {
    "text": "यदि ते मत्प्रियं कार्यं यदि ग्राह्यं वचो मम ।\nतदेनं तनयं मार्गे प्रवृत्तेः सन्नियोजय॥२६.२७॥"
  },
  {
    "text": "कर्ममार्गः समुच्छेदं नैवं देवि ! गमिष्यति ।\nपितृपिण्डनिवृत्तिश्च नैवं साध्वि ! भविष्यति॥२६.२८॥"
  },
  {
    "text": "पितरो देवलोकस्थास्तथा तिर्यक्त्वमागताः ।\nतद्वन्मनुष्यतां याता भूतवर्गे च संस्थिताः॥२६.२९॥"
  },
  {
    "text": "सपुण्यानसपुण्यांश्च क्षुत्क्षामान् तृट्परिप्लुतान् ।\nपिण्डोदकप्रदानेन नरः कर्मण्यवस्थितः॥२६.३०॥"
  },
  {
    "text": "सदाप्यायते सुभ्रु ! तद्वद्देवातिथोनपि ।\nदेवैर्मनुष्यैः पितृभिः प्रेतैर्भूतैः सगुह्यकैः॥२६.३१॥"
  },
  {
    "text": "वयोभिः कृमिकीटैश्च नर एवोपजीव्यते ।\nतस्मात् तन्वड्गि ! पुत्रं यत्कार्यं क्षत्रयोनिभिः॥२६.३२॥"
  },
  {
    "text": "ऐहिकामुष्मिकफलं तत् सम्यक् प्रतिपादय॥२६.३३॥"
  },
  {
    "text": "जड उवाच"
  },
  {
    "text": "तेनैवमुक्ता सा भर्त्रा वरनारी मदालसा ।\nअलर्कं नाम तनयमुवाचोल्लापवादिनी॥२६.३४॥"
  },
  {
    "text": "पुत्र वर्धस्व मद्भर्तुर्मनो नन्दय कर्मभिः ।\nमित्राणामुपकाराय दुर्हृदां नाशनाय च॥२६.३५॥"
  },
  {
    "text": "धन्योऽसि रे यो वसुधामशत्रुर् एकश्चिरं पालयितासि पुत्र ।\nतत्पालनादस्तु सुखोपभोगो धर्मात् फलं प्राप्स्यसि चामरत्वम्॥२६.३६॥"
  },
  {
    "text": "धरामरान् पर्वसु तर्पयेथाः समीहितं बन्धुषु पूरयेथाः ।\nहितं परस्मै हृदि चिन्तयेथाः मनः परस्त्रीषु निवर्तयेथाः॥२६.३७॥"
  },
  {
    "text": "यज्ञौरनेकैर्विबुधानजस्त्रम् अर्थैर्द्विजान् प्रीणय संश्रितांश्च ।\nस्त्रियश्च कामैरतुलैश्चिराय युद्धैश्चारींस्तोषयितासि वीर॥२६.३८॥"
  },
  {
    "text": "बालो मनो नन्दय बान्धवानां गुरोस्तथाज्ञानकरणैः कुमारः ।\nस्त्रीणां युवा सत्कुलभूषणानां वृद्धो वने वत्स ! वनेचराणाम्॥२६.३९॥"
  },
  {
    "text": "राज्यं कुर्वन् सुहृदो नन्दयेथाः साधून् रक्षंस्तात ! यज्ञैर्यजेथाः ।\nदुष्टान्निघ्रन् वैरिणश्चाजिमध्ये गोविप्रार्थे वत्स ! मृत्युं व्रजेथाः॥२६.४०॥"
  },
  {
    "text": "इति श्रीमार्कण्डेयपुराणे पुत्रानुशासनं नाम षड्विंशोऽध्यायः\n27(24)"
  },
  {
    "text": "सप्तविंशोऽध्यायः"
  },
  {
    "text": "जड उवाच"
  },
  {
    "text": "एवमुल्लाप्यमानस्तु स तु मात्रा दिने दिने ।\nववृधे वयसा बालो बुद्ध्या चालर्कसंज्ञितः॥२७.१॥"
  },
  {
    "text": "स कौमारकमासाद्य ऋतध्वजसुतस्ततः ।\nकृतोपनयनः प्राज्ञः प्रणिपत्याह मातरम्॥२७.२॥"
  },
  {
    "text": "मया यदत्र कर्तव्यमैहिकामुष्मिकाय वै ।\nसुखाय वद तत् सर्वं प्रश्रयावनतस्य मे॥२७.३॥"
  },
  {
    "text": "मदालसोवाच"
  },
  {
    "text": "वत्स ! राज्येऽभिषिक्तेन प्रजारञ्जनमादितः ।\nकर्तव्यमविरोधेन स्वधर्मस्य महीभृता॥२७.४॥"
  },
  {
    "text": "व्यसनानि परित्यज्य सप्त मूलहराणि वै ।\nआत्मा रिपुभ्यः संरक्ष्यो बहिर्मन्त्रविनिर्गमात्॥२७.५॥"
  },
  {
    "text": "अष्टधा नाशमाप्नोति सुचक्रात् स्यन्दनाद्यथा ।\nतथा राजाप्यसन्दिग्धं बहिर्मन्त्रविनिर्गमात्॥२७.६॥"
  },
  {
    "text": "दुष्टादुष्टांश्च जानीयादमात्यानरिदोषतः ।\nचरैश्चरास्तथा शत्रोरन्वेष्टव्याः प्रयत्नतः॥२७.७॥"
  },
  {
    "text": "विश्वासो न तु कर्तव्यो राज्ञा मित्राप्तबन्धुषु ।\nकार्ययोगादमित्रेऽपि विश्वसीत नराधिपः॥२७.८॥"
  },
  {
    "text": "स्थानवृद्धिक्षयज्ञेन षाड्गुण्यगुणितात्माना ।\nभवितव्यं नरेन्द्रेण न कामवशवर्तिना॥२७.९॥"
  },
  {
    "text": "प्रागात्मा मन्त्रिणश्चैव ततो भृत्या महीभृता ।\nजेयाश्चानन्तरं पौरा विरुध्येत ततोऽरिभिः॥२७.१०॥"
  },
  {
    "text": "यस्त्वेतानविजित्यैव वैरिणो विजिगीषते ।\nसोऽजितात्मा जितामात्यः शत्रुवर्गेण बाध्यते॥२७.११॥"
  },
  {
    "text": "तस्मात् कामादयः पूर्वं जेयाः पुत्र ! महीभुजा ।\nतज्जये हि जयोऽवश्यं राजा नश्यति तैर्जितः॥२७.१२॥"
  },
  {
    "text": "कामः क्रोधश्च लोभश्च मदो मानस्तथैव च ।\nहर्षश्च शत्रवो ह्येते विनाशाय महीभृताम्॥२७.१३॥"
  },
  {
    "text": "कामप्रसक्तमात्मानं स्मृत्वा पाण्डुं निपातितम् ।\nनिवर्तयेत्तथा क्रोधादनुह्रादं हतात्मजम्॥२७.१४॥"
  },
  {
    "text": "हतमैलं तथा लोभान्मदाद्वेनं द्विजैर्हतम् ।\nमानादनायुषापुत्रं बलिं हर्षात् पुरञ्जयम्॥२७.१५॥"
  },
  {
    "text": "एभिर्जितैर्जितं सर्वं मरुत्तेन महात्मना ।\nस्मृत्वा विवर्जयेदेतान् दोषान् स्वीयान्महीपतिः॥२७.१६॥"
  },
  {
    "text": "काककोकिलभृङ्गाणां मृगव्यालशिखण्डिनाम् ।\nहंसकुक्कुटलोहानां शिक्षेत चरित नृपः॥२७.१७॥"
  },
  {
    "text": "कीटकस्य क्रियां कुर्यात् विपक्षे मनुजेश्वरः ।\nचेष्टां पिपीलिकानाञ्च काले भूपः प्रदर्शयेत्॥२७.१८॥"
  },
  {
    "text": "ज्ञेयाग्निविस्फुलिङ्गानां बीजचेष्टा च शाल्मलेः ।\nचन्द्रसूर्यस्वरूपेण नीत्यर्थे पृथिवीक्षिता॥२७.१९॥"
  },
  {
    "text": "बन्धकीपद्मशरभशूलिकागुर्विणीस्तनात् ।\nप्रज्ञा नृपेण चादेया तथा गोपालयोषितः॥२७.२०॥"
  },
  {
    "text": "शक्रार्कयमसोमानां तद्वद्वायोर्महीपतिः ।\nरूपाणि पञ्च कुर्वोत महीपालनकर्मणि॥२७.२१॥"
  },
  {
    "text": "यथेन्द्रश्चतुरो मासान् तोयोत्सर्गेण भूगतम् ।\nआप्याययेत्तथा लोकं परिहारैर्महीपतिः॥२७.२२॥"
  },
  {
    "text": "मासानष्टौ यथा सूर्यस्तोयं हरति रश्मिभिः ।\nसूक्ष्मेणैवाभ्युपायेन तथा शुल्कादिकं नृपः॥२७.२३॥"
  },
  {
    "text": "यथा यमः प्रियद्वेष्ये प्राप्तकाले नियच्छति ।\nतथा प्रियाप्रिये राजा दुष्टादुष्टे समो भवेत्॥२७.२४॥"
  },
  {
    "text": "पूर्णेन्दुमालोक्य यथा प्रीतिमान् जायते नरः ।\nएवं यत्र प्रजाः सर्वा निर्वत्तास्तच्छशिव्रतम्॥२७.२५॥"
  },
  {
    "text": "मारुतः सर्वभूतेषु निगूढश्चरते यथा ।\nएवं नृपश्चरेच्चारैः पौरामात्यादिबन्धुषु॥२७.२६॥"
  },
  {
    "text": "न लोभाद्वा न कामाद्वा नार्थाद्वा यस्य मानसम् ।\nयथान्यैः कृष्यते वत्स ! स राजा स्वर्गमृच्छति॥२७.२७॥"
  },
  {
    "text": "उत्पथग्राहिणो मूढान् स्वधर्माच्चलतो नरान् ।\nयः करोति निजे धर्मे स राजा स्वर्गमृच्छति॥२७.२८॥"
  },
  {
    "text": "वर्णधर्मा न सीदन्ति यस्य राज्ये तथाश्रमाः ।\nवत्स ! तस्य सुखं प्रेत्य परत्रेह च शाश्वतम्॥२७.२९॥"
  },
  {
    "text": "एतद्राज्ञः परं कृत्यं तथैतत् सिद्धिकारकम् ।\nस्वधर्मस्थापनं नृणां चाल्यन्ते ये कुबुद्धिभिः॥२७.३०॥"
  },
  {
    "text": "पालनेनैव भूतानां कृतकृत्यो महीपतिः ।\nसम्यक् पालयिता भागं धर्मस्याप्नोति यत्नतः॥२७.३१॥"
  },
  {
    "text": "इति श्रीमार्कण्डेयपुराणे पितापुत्रसंवादे आत्मविवेको नाम सप्तविंशोऽध्यायः\n28(25)"
  },
  {
    "text": "अष्टाविंशोऽध्यायः"
  },
  {
    "text": "जड उवाच"
  },
  {
    "text": "तन्मातुर्वचनं श्रुत्वा सोऽलर्को मातरं पुनः ।\nपप्रच्छ वर्णधर्मांश्च धर्मा ये चाश्रमेषु च॥२८.१॥"
  },
  {
    "text": "अलर्क उवाच"
  },
  {
    "text": "कथितोऽयं महाभागे ! राज्यतन्त्राश्रितस्त्वया ।\nधर्मं तमहमिच्छामि श्रोतुं वर्णाश्रमात्मकम्॥२८.२॥"
  },
  {
    "text": "मदालसोवाच"
  },
  {
    "text": "दानमध्ययनं यज्ञो ब्राह्मणस्य त्रिधा मतः ।\nनान्यश्चतुर्थो धर्मोऽस्ति धर्मस्तस्यापदं विना॥२८.३॥"
  },
  {
    "text": "याजनाध्यापने शुद्धे तथा पूतप्रतिग्रहः ।\nएषा सम्यक् समाख्यता त्रिविधा चास्य जीविका॥२८.४॥"
  },
  {
    "text": "दानमध्ययनं यज्ञः क्षत्रियस्याप्ययं त्रिधा ।\nधर्मः प्रोक्तः क्षिते रक्षा शस्त्राजीवञ्च जीविका॥२८.५॥"
  },
  {
    "text": "दानमध्ययनं यज्ञो वैश्यस्यापि त्रिधैव सः ।\nवाणिज्यं पाशुपाल्यञ्च कृषिश्चैवास्य जीविका॥२८.६॥"
  },
  {
    "text": "दानं यज्ञोऽथ शुश्रूषा द्विजातीनां त्रिधा मया ।\nव्याख्यातः शूद्रधर्मोऽपि जीविका कारुकर्म च॥२८.७॥"
  },
  {
    "text": "तद्वद् द्विजातिशुश्रूषा पोषणं क्रयविक्रयौ ।\nवर्णधर्मास्त्विमे प्रोक्ताः श्रूयन्तां चाश्रमाश्रयाः॥२८.८॥"
  },
  {
    "text": "स्ववर्णधर्मात् संसिद्धिं नरः प्राप्नोति न च्युतः ।\nप्रयाति नरकं प्रेत्य प्रतिषिद्धनिषेवणात्॥२८.९॥"
  },
  {
    "text": "यावत्तु नोपनयनं क्रियते वै द्विजन्मनः ।\nकामचेष्टोक्तिभक्ष्यश्च तावद् भवति पुत्रक॥२८.१०॥"
  },
  {
    "text": "कृतोपनयनः सम्यग् ब्रह्मचारी गुरुर्गृहे ।\nवसेत्तत्र च धर्मोऽस्य कथ्यते तं निबोध मे॥२८.११॥"
  },
  {
    "text": "स्वाध्यायोऽथाग्रिशुश्रूषा स्नानं भिक्षाटनं तथा ।\nगुरोर्निवेद्य तच्चान्नमनुज्ञातेन सर्वदा॥२८.१२॥"
  },
  {
    "text": "गुरोः कर्मणि सोद्योगः सम्यक् प्रीत्युपपादनम् ।\nतेनाहूतः पठेच्चैव तत्परो नान्यमानसः॥२८.१३॥"
  },
  {
    "text": "एकं द्वौ सकलान् वापि वेदान् प्राप्य गुरोर्मुखात् ।\nअनुज्ञातोऽथ वन्दित्वा दक्षिणां गुरवे ततः॥२८.१४॥"
  },
  {
    "text": "गार्हस्थ्याश्रमकामस्तु गृहस्थाश्रममावसेत् ।\nवानप्रस्थाश्रमं वापि चतुर्थं चेच्छयात्मनः॥२८.१५॥"
  },
  {
    "text": "तत्रैव वा गुरोर्गेहे द्विजो निष्ठामवाप्नुयात् ।\nगुरोरभावे तत्पुत्रे तच्छिष्ये तत्सुतं विना॥२८.१६॥"
  },
  {
    "text": "शुश्रूषुर्निरभिमानो ब्रह्मचार्याश्रमं वसेत् ।\nउपावृत्तस्ततस्तस्मात् गृहस्थाश्रमकाम्यया॥२८.१७॥"
  },
  {
    "text": "ततोऽसमानर्षिकुलां तुल्यां भार्यामरोगिणीम् ।\nउद्वहेन्न्यायतोऽव्यङ्गां गृहस्थाश्रमकारणात्॥२८.१८॥"
  },
  {
    "text": "स्वकर्मणा धनं लब्ध्वा पितृदेवातिथींस्तथा ।\nसम्यक् सम्प्रीणयन् भक्त्या पोषयेच्चाश्रितांस्तथा॥२८.१९॥"
  },
  {
    "text": "भृत्यात्मजान् जामयोऽथ दीनान्धपतितानपि ।\nयथाशक्त्यान्नदानेन वयांसि पशवस्तथा॥२८.२०॥"
  },
  {
    "text": "एष धर्मो गृहस्थस्य ऋतावभिगमस्तथा ।\nपञ्चयज्ञविधानन्तु यथाशक्त्या न हापयेत्॥२८.२१॥"
  },
  {
    "text": "पितृदेवातिथिज्ञातिभुक्तशेषं स्वयं नरः ।\nभुञ्जीत च समं भृत्यैर्यथाविभवमादृतः॥२८.२२॥"
  },
  {
    "text": "एष तूद्देशतः प्रोक्तो गृहस्थस्याश्रमो मया ।\nवानप्रस्थस्य धर्मं ते कथयाम्यवधार्यताम्॥२८.२३॥"
  },
  {
    "text": "अपत्यसन्ततिं दृष्ट्वा प्राज्ञो चानतिम् ।\nवानप्रस्थाश्रमं गच्छेदात्मनः शुद्धिकारणात्॥२८.२४॥"
  },
  {
    "text": "तत्रारण्योपभोगश्च तपोभिश्चानुकर्षणम् ।\nभूमौ शय्या ब्रह्मचर्यं पितृदेवातिथिक्रिया॥२८.२५॥"
  },
  {
    "text": "होमस्त्रिषवणस्त्रानं जटावल्कलधारणम् ।\nयोगाभ्यासः सदा चैव वन्यस्नेहनिषेवणम्॥२८.२६॥"
  },
  {
    "text": "इत्येष पापशुद्ध्यर्थमात्मनश्चोपकारकः ।\nवानप्रस्थाश्रमस्तस्माद् भिक्षोस्तु चरमोऽपरः॥२८.२७॥"
  },
  {
    "text": "चतुर्थस्य स्वरूपं तु श्रुयतामाश्रमस्य मे ।\nयः स्वधर्मोऽस्य धर्मज्ञैः प्रोक्तस्तात ! महात्मभिः॥२८.२८॥"
  },
  {
    "text": "सर्वसङ्गपरित्यागो ब्रह्मचर्यमकोपिता ।\nयतेन्द्रियत्वमावासे नैकस्मिन् वसतिश्चिरम्॥२८.२९॥"
  },
  {
    "text": "अनारम्भस्तथाहारो भैक्षान्नेनैककालिना ।\nआत्मज्ञानावबोधेच्छा तथा चात्मावलोकनम्॥२८.३०॥"
  },
  {
    "text": "चतुर्थे त्वाश्रमे धर्मो मयायं ते निवेदितः ।\nसामान्यमन्यवर्णानामाश्रमाणाञ्च मे शृणु॥२८.३१॥"
  },
  {
    "text": "सत्यं शौचमहिंसा च अनसूया तथा क्षमा ।\nआनृशंस्यमकार्पण्यं सन्तोषश्चाष्टमो गुणः॥२८.३२॥"
  },
  {
    "text": "एते संक्षेपतः प्रोक्ता धर्मा वर्णाश्रमेषु ते ।\nएतेषु च स्वधर्मेषु स्वेषु तिष्ठेत् समन्ततः॥२८.३३॥"
  },
  {
    "text": "यश्चोल्लङ्घ्य स्वकं धर्मं स्ववर्णाश्रमसंज्ञितम् ।\nनरोऽन्यथा प्रवर्तेत स दण्ड्यो भूभृतो भवेत्॥२८.३४॥"
  },
  {
    "text": "ये च स्वधर्मसन्त्यागात् पापं कुर्वन्ति मानवाः ।\nउपेक्षतस्तान् नृपतेरिष्टापूर्तं प्रणश्यति॥२८.३५॥"
  },
  {
    "text": "तस्माद्राज्ञा प्रयत्नेन सर्वे वर्णाः स्वधर्मतः ।\nप्रवर्तन्तोऽन्यथा दण्ड्याः स्थाप्याश्चैव स्वकर्मसु॥२८.३६॥"
  },
  {
    "text": "इति श्रीमार्कण्डेयपुराणे पुत्रानुशासने मदालसावाक्यं नामाष्टाविंशोऽध्यायः"
  },
  {
    "text": "29(26)"
  },
  {
    "text": "ऊनत्रिंशोऽध्यायः"
  },
  {
    "text": "अलर्क उवाच"
  },
  {
    "text": "यत् कार्यं पुरुषाणाञ्च गार्हस्थ्यमनुवर्तताम् ।\nबन्धश्च स्यादकरणे क्रियाया यस्य चोच्छ्रितिः॥२९.१॥"
  },
  {
    "text": "उपकाराय यन्नृणां यच्च वर्ज्यं गृहे सता ।\nयथा च क्रियते तन्मे यथावत् पृच्छतो वद॥२९.२॥"
  },
  {
    "text": "मदालसोवाच"
  },
  {
    "text": "वत्स ! गार्हस्थ्यमादाय नरः सर्वमिदं जगत् ।\nपुष्णाति तेन लोकांश्च स जयत्यभिवाञ्छितान्॥२९.३॥"
  },
  {
    "text": "पितरो मुनयो देवा भूतानि मनुजास्तथा ।\nकृमिकीटपतङ्गाश्च वयांसि पशवोऽसुराः॥२९.४॥"
  },
  {
    "text": "गृहस्थमुपजीवन्ति ततस्तृप्तिं प्रयान्ति च ।\nमुखं चास्य निरीक्षन्ते अपि नो दास्यतीति वै॥२९.५॥"
  },
  {
    "text": "सर्वस्याधारभूतेयं वत्स ! धेनुस्त्रयीमयी ।\nयस्यां प्रतिष्ठितं विश्वं विश्वहेतुश्च या मता॥२९.६॥"
  },
  {
    "text": "ऋक्पृष्ठासौ यजुर्मध्या सामवक्त्रशिरोधरा ।\nइष्टापूर्तविषाणा च साधुसूक्ततनूरुहा॥२९.७॥"
  },
  {
    "text": "शान्तिपुष्टिशकृन्मूत्रा वर्णपादप्रतिष्ठिता ।\nआजीव्यमाना जगतां साक्षया नापचीयते॥२९.८॥"
  },
  {
    "text": "स्वाहाकारस्वधाकारौ वषट्कारश्च पुत्रक ! ।\nहन्तकारस्तथा चान्यस्तस्याःस्तनचतुष्टयम्॥२९.९॥"
  },
  {
    "text": "स्वाहाकारं स्तनं देवाः पितरश्च स्वधामयम् ।\nमुनयश्च वषट्कारं देवभूतसुरेतराः॥२९.१०॥"
  },
  {
    "text": "हन्तकारं मनुष्याश्च पिबन्ति सततं स्तनम् ।\nएवमाप्याययत्येषा वत्स ! धेनुस्त्रयीमयी॥२९.११॥"
  },
  {
    "text": "तेषामुच्छेदकर्ता च यो नरोऽत्यन्तपापकृत् ।\nस तमस्यान्धतामिस्त्रे तामिस्त्रे च निमज्जति॥२९.१२॥"
  },
  {
    "text": "यश्चेमां मानवो धेनुं स्वैर्वत्सैरमरादिभिः ।\nपाययत्युचिते काले स स्वर्गायोपपद्यते॥२९.१३॥"
  },
  {
    "text": "तस्मात् पुत्र ! मनुष्येण देवर्षिपितृमानवाः ।\nभूतानि चानुदिवसं पोष्याणि स्वतनुर्यथा॥२९.१४॥"
  },
  {
    "text": "तस्मात् स्त्रातः शुचिर्भूत्वा देवर्षिपितृतर्पणम् ।\nप्रजापतेस्तथैवादिभः काले कुर्यात् समाहितः॥२९.१५॥"
  },
  {
    "text": "सुमनोगन्धपुष्पैश्च देवानभ्यर्च्य मानवः ।\nततोऽग्नेस्तर्पणं कुर्याद्देयाश्च बलयस्तथा॥२९.१६॥"
  },
  {
    "text": "ब्रह्मणे गृहमध्ये तु विश्वेदेवेभ्य एव च ।\nधन्वन्तरिं समुद्दिश्य प्रागुदीच्यां बलिं क्षिपेत्॥२९.१७॥"
  },
  {
    "text": "प्राच्यां शक्राय याम्यायां यमाय बलिमाहरेत् ।\nप्रतीच्यां वरुणायाथ सोमायोत्तरतो बलिम्॥२९.१८॥"
  },
  {
    "text": "दद्याद्धात्रे विधात्रे बलिं द्वारे गृहस्य तु ।\nअर्यम्णेऽथ बहिर्दद्याद् गृहेभ्यश्च समन्ततः॥२९.१९॥"
  },
  {
    "text": "नक्तञ्चरेभ्यो भूतेभ्यो बलिमाकाशतो हरेत् ।\nपितॄणां निर्वपेच्चैव दक्षिणाभिमुखस्थितः॥२९.२०॥"
  },
  {
    "text": "गृहस्थस्तत्परो भूत्वा सुसमाहितमानसः ।\nततस्तोयमुपादाय तेष्वेवाचमनाय वै॥२९.२१॥"
  },
  {
    "text": "स्थानेषु निक्षिपेत् प्राज्ञस्तास्ता उद्दिश्य देवताः ।\nएवं गृहबलिं कृत्वा गृहे हृहपतिः शुचिः॥२९.२२॥"
  },
  {
    "text": "आप्यायनाय भूतानां कुर्यादुत्सर्गमादरात् ।\nश्वभ्यश्च श्वपचेभ्यश्च वयोभ्यश्चावपेद् भुवि॥२९.२३॥"
  },
  {
    "text": "वैश्वदेवं हि नामैतत् सायं प्रातरुदाहृतम् ।"
  },
  {
    "text": "आचम्य च ततः कुर्यात् प्राज्ञो द्वारावलोकनम्॥२९.२४॥"
  },
  {
    "text": "मुहूर्तस्याष्टमं भागमुदीक्ष्योऽप्यतिथिर्भवेत् ।\nअतिथिं तत्र सम्प्राप्तमन्नाद्येनोदकेन च॥२९.२५॥"
  },
  {
    "text": "सम्पूजयेद्यथाशक्ति गन्धपुष्पादिभिस्तथा ।\nन मित्रमतिथिं कुर्यान्नैकग्रामनिवासिनम्॥२९.२६॥"
  },
  {
    "text": "अज्ञातकुलनामानं तत्कालसमुपस्थितम् ।\nबुभुक्षुमागतं श्रान्तं याचमानमकिञ्चनम्॥२९.२७॥"
  },
  {
    "text": "ब्राह्मणं प्राहुरतिथिं स पूज्यः शक्तितो बुधैः ।\nन पृच्छेद् गोत्रचरणं स्वाध्यायञ्चापि पण्डितः॥२९.२८॥"
  },
  {
    "text": "शोभनाशोभनाकारं तं मन्येत प्रजापतिम् ।\nअनित्यं हि स्थितो यस्मात् तस्मादतिथिरुच्यते॥२९.२९॥"
  },
  {
    "text": "तस्मिंस्तृप्ते नृयज्ञोत्थादृणान्मुच्येद् गृहाश्रमी ।\nतस्माद् अदत्त्वा यो भुङ्क्ते स्वयं किल्विषभुङ्नरः॥२९.३०॥"
  },
  {
    "text": "स पापं केवलं भुङ्क्ते पुरीषञ्चान्यजन्मनि ।\nअतिथिर्यस्य भग्नाशो गृहात् प्रतिनिवर्तते॥२९.३१॥"
  },
  {
    "text": "स दत्त्वा दुष्कृतं तस्मै पुण्यमादाय गच्छति ।\nअप्यम्बुशाकदानेन यद्वाप्यश्नाति स स्वयम्॥२९.३२॥"
  },
  {
    "text": "पूजयेत् तु नरः शक्त्या तेनैवातिथिमादरात् ।\nकुर्याच्चाहरहः श्राद्धमन्नाद्येनोदकेन च॥२९.३३॥"
  },
  {
    "text": "पितॄनुद्दिश्य विप्रांश्च भोजयेद्विप्रमेव वा ।\nअन्नस्याग्रं तदुद्धृत्य ब्राह्मणायोपपादयेत्॥२९.३४॥"
  },
  {
    "text": "भिक्षाञ्च याचतां दद्यात् परिव्राड्ब्रह्मचारिणाम् ।\nग्रासप्रमाणा भिक्षा स्यादग्रं ग्रासचतुष्टयम्॥२९.३५॥"
  },
  {
    "text": "अग्रं चतुर्गुणं प्राहुर्हन्तकारं द्विजोत्तमाः ।\nभोजनं हन्तकारं वा अग्रं भिक्षामथापि वा॥२९.३६॥"
  },
  {
    "text": "अदत्त्वा तु न भोक्तव्यं यथाविभवमात्मनः ।\nपूजयित्वातिथीनिष्टान् ज्ञातीन् बन्धूंस्तथार्थिनः॥२९.३७॥"
  },
  {
    "text": "विकलान् बालवृद्धांश्च भोजयेच्चातुरांस्तथा ।\nवाञ्छते क्षुत्परीतात्मा यच्चान्योऽन्नमकिञ्चनः॥२९.३८॥"
  },
  {
    "text": "कुटुम्बिना भोजनीयः समर्थे विभवे सति ।\nश्रीमन्तं ज्ञातिमासाद्य यो ज्ञातिरवसीदति॥२९.३९॥"
  },
  {
    "text": "सीदता यद् कृतं तेन तत् पापं स समश्नुते ।\nसायं चैव विधिः कार्यः सूर्योढं तत्र चातिथिम्॥२९.४०॥"
  },
  {
    "text": "पूजयीत यथाशक्ति शयनासनभोजनैः ।\nएवमुद्दवहतस्तात ! गार्हस्थ्यं भारमाहितम्॥२९.४१॥"
  },
  {
    "text": "स्कन्धे विधाता देवाश्च पितरश्च महर्षयः ।\nश्रेयोऽभिवर्षिणः सर्वे तथैवातिथिबान्धवाः॥२९.४२॥"
  },
  {
    "text": "पशुपक्षिगणास्तृप्ता ये चान्ये सूक्ष्मकीटकाः ।\nगाथाश्चात्र महाभाग ! स्वयमत्रिरगायत॥२९.४३॥"
  },
  {
    "text": "ता शृणुष्व महाभाग ! गृहस्थाश्रमसंस्थिताः ।\nदेवान् पितॄंश्चातिथींश्च तद्वत् सम्पूज्य बान्धवान्॥२९.४४॥"
  },
  {
    "text": "जामयश्च गुरुञ्चैव गृहस्थो विभवे सति ।\nश्वभ्यश्च श्वपचेभ्यश्च वयोभ्यश्चावपेद् भुवि॥२९.४५॥"
  },
  {
    "text": "वैश्वदेवं हि नामैतत् कुर्यात् सायं तथा दिने ।\nमांसमन्नं तथा शाकं गृहे यच्चोपसाधितम् ।\nन च तत् स्वयमश्नीयाद्विधिवद्यन्न निर्वपेत्॥२९.४६॥"
  },
  {
    "text": "इति श्रीमार्कण्डेयपुराणे मदालसोपदेशो नामोनत्रिंशोऽध्यायः\n30(27)"
  },
  {
    "text": "त्रिंशोऽध्यायः"
  },
  {
    "text": "मदालसोवाच"
  },
  {
    "text": "नित्यं नैमित्तकञ्चैव नित्यनैमित्तिकं तथा ।\nगृहस्थस्य तु यत् कर्म तन्निशामय पुत्रक !॥३०.१॥"
  },
  {
    "text": "पञ्चयज्ञाश्रितं नित्यं यदेतत् कथितं तव ।\nनैमित्तिकं तथैवान्यत् पुत्रजन्मक्रियादिकम्॥३०.२॥"
  },
  {
    "text": "नित्यनैमित्तिकं ज्ञेयं पर्वश्राद्धादि पण्डितैः ।\nतत्र नैमित्तिकं वक्ष्ये श्राद्धमभ्युदयं तव॥३०.३॥"
  },
  {
    "text": "पुत्रजन्मनि यत्कार्यं जातकर्मसमं नरैः ।\nविवाहादौ च कर्तव्यं सर्वं सम्यक् क्रिमोदितम्॥३०.४॥"
  },
  {
    "text": "पितरश्चात्र सम्पूज्याः ख्याता नान्दीमुखास्तु ये ।\nपिण्डांश्च दधिसंमिश्रान् दद्याद् यवसमन्वितान्॥३०.५॥"
  },
  {
    "text": "उदङ्मुखः प्राङ्मुखो वा यजमानः समाहितः ।\nवैश्वदेवविहीनं तत् केचिदिच्छन्ति मानवाः॥३०.६॥"
  },
  {
    "text": "युग्माश्चात्र द्विजाः कार्यास्ते च पूज्याः प्रदक्षिणम् ।"
  },
  {
    "text": "एतन्नैमित्तिकं वृद्धौ तथान्यच्चौर्ध्वदेहिकम्॥३०.७॥"
  },
  {
    "text": "मृताहनि च कर्तव्यमेकोद्दिष्टं शृणुष्व तत् ।\nदैवहीनं तथा कार्यं तथैवैकपवित्रकम्॥३०.८॥"
  },
  {
    "text": "आवाहनं न कर्तव्यमग्नौकरणवर्जितम् ।\nप्रेतस्य पिण्डमेकञ्च दद्यादुच्छिष्टसन्निधौ॥३०.९॥"
  },
  {
    "text": "तिलोदकं चापसव्यं तन्नामस्मरणान्वितम् ।\nअक्षय्यममुकस्येति स्थाने विप्रविसर्जने॥३०.१०॥"
  },
  {
    "text": "अभिरण्यतामिति ब्रूयाद् ब्रूयुस्तेऽभिरताः स्म ह ।\nप्रतिमासं भवेदेतत् कार्यमा वत्सरं नरैः॥३०.११॥"
  },
  {
    "text": "अथ संवत्सरे पूर्णे यदा वा क्रियते नरैः ।\nसपिण्डीकरणं कार्यं तस्यापि विधिरुच्यते॥३०.१२॥"
  },
  {
    "text": "तच्चापि दैवरहितमेकार्घ्यैकपवित्रकम् ।\nनैवाग्नौकरणं तत्र तच्चावाहनवर्जितम्॥३०.१३॥"
  },
  {
    "text": "अपसव्यञ्च तत्रापि भोजयेदयुजो द्विजान् ।\nविशेषस्तत्र चान्योऽस्ति प्रतिमासं क्रियाधिकः॥३०.१४॥"
  },
  {
    "text": "तं कथ्यमानमेकाग्रो वदन्त्या मे निशामय ।\nतिलगन्धोदकैर्युक्तं तत्र पात्रचतुष्टयम्॥३०.१५॥"
  },
  {
    "text": "कुर्यात् पितॄणां त्रितयमेकं प्रेतस्य पुत्रक ।\nपात्रत्रये प्रेतपात्रमर्घ्यञ्चैव प्रसेचयेत्॥३०.१६॥"
  },
  {
    "text": "ये समाना इति जपन् पूर्ववच्छेषमाचरेत् ।\nस्त्रीणामप्येवमेवैतदेकीद्दिष्टमुदाहृतम्॥३०.१७॥"
  },
  {
    "text": "सपिण्डीकरणं तासां पुत्राभावे न विद्यते ।\nप्रतिसंवत्सरं कार्यमेकोद्दिष्टं नरैः स्त्रियाः॥३०.१८॥"
  },
  {
    "text": "मृताहनि यथान्यायं नृणां यद्वदिहोदितम् ।\nपुत्राभावे सपिण्डास्तु तदभावे सहोदकाः॥३०.१९॥"
  },
  {
    "text": "मातुः सपिण्डा ये च स्युर्ये च मातुः सहोदकाः ।\nकुर्युरेनं विधिं सम्यगपुत्रस्य सुतासुतः॥३०.२०॥"
  },
  {
    "text": "कुर्युर्मातामहायैवं पुत्रिकास्तनयास्तथा ।\nद्व्यामुष्यायणसंज्ञास्तु मातामहपितामहान्॥३०.२१॥"
  },
  {
    "text": "पूजयेयुर्यथान्यायं श्राद्धैर्नैमित्तिकैरपि ।\nसर्वाभावे स्त्रियः कुर्युः स्वभर्तॄणाममन्त्रकम्॥३०.२२॥"
  },
  {
    "text": "तदभावे च नृपतिः कारयेत् स्वकुटुम्बिना ।\nतज्जातीयैर्नरैः सम्याग् दाहाद्याः सकलाः क्रियाः॥३०.२३॥"
  },
  {
    "text": "सर्वेषामेव वर्णानां बान्धवो नृपतिर्यतः ।\nएतास्ते कथिता वत्स ! नित्यनैमित्तकास्तथा॥३०.२४॥"
  },
  {
    "text": "क्रियां श्राद्धाश्रयामन्यां नित्यनैमित्तिकीं शृणु ।\nदर्शस्तत्र निमित्तं वै कालश्चन्द्रक्षयात्मकः ।\nनित्यातां नियतः कालस्तस्याः संसूचयत्यथ॥३०.२५॥"
  },
  {
    "text": "इति श्रीमार्कण्डेयपुराणे अलर्कानुशासने नैमित्तिकादिश्राद्धकल्पो नाम त्रिंशोऽध्यायः"
  }
]
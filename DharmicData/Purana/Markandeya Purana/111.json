[
  {
    "text": "111\nअथैकादशाधिकशततमोऽध्यायः\nनाभागचरितवर्णनम्\nमार्कण्डेय उवाच\nनिवृत्तोऽसौ ततो भूपः संग्रामात्स्वसुतेन वै ।\nउपयेमे च तां वैश्यतनयां सोऽपि तत्सुतः । । १\nततः स वैश्यतां प्राप्तः समुपेत्याह पार्थिवम् ।\nभूपाल यन्मया कार्यं तत्ममादिश्यतां मम । । २\nराजोवाच\nधर्माधिकरणे युक्ता बाभ्रव्याद्यास्तपस्विनः ।\nयदस्य कर्मधर्माय तद्वदन्तु तथाचर । । ३\nमार्कण्डेय उवाच\nततस्ते मुनयस्तस्य पाशुपाल्यं तथा कृषिम् ।\nवाणिज्यं च परं धर्ममाचचख्युः सभासदः । । ४\nतथैव चक्रे स सुतस्तस्य राज्ञो यथोदितम् ।\nतैर्धर्मवादिभिर्धर्मं च्युतस्य निजधर्मतः । । ५\nतस्य पुत्रस्ततो जातो नाम्ना ख्यातो भलन्दनः ।\nस मात्रा प्रहितो गच्छद्गोपालो भव पुत्रक । । ६\nमात्रा तथा नियुक्तोऽथ प्रणिपत्य स्वमातरम् ।\nराजर्षिमगमन्नीपं हिमवत्पर्वताश्रयम् । । ७\nतं समेत्य च जग्राह तस्य पादौ यथाविधि ।\nप्रणिपत्याह चैवैनं राजर्षिं स भलन्दनः । । ८\nआदिष्टो भगवन्मात्रा गोपालस्त्वं भवेति वै ।\nमया च पालनीया क्ष्मा तस्याः स्वीकरणं कथम् । । ९\nमया हि गौः पालनीया सा यदा स्वीकृता भवेत् ।\nआक्रान्ता बलवद्भिः सा दायादैः पृथिवी मम । । 111.१०\nतां यथा प्राप्नुयां पृथ्वीं त्वत्प्रसादादहं विभो ।\nतथादिश करिष्यामि तवाज्ञां प्रणतोऽस्मि ते । । ११\nमार्कण्डेय उवाच\nततः स नीपो राजर्षिस्तस्मै निरवशेषतः ।\nभलन्दाय ददौ ब्रह्मन्नस्त्रग्रामं महात्मने । । १२\nप्राप्तास्त्रविद्यः स ययौ पितृव्यतनयान्द्विज ।\nवसुरातादिकान्पुत्रानादिष्टः स महात्मना । । १३\nअयाचत स राज्यार्धं पितृपैतामहोचितम् ।\nते चोचुर्वैश्यपुत्रस्त्वं कथं भोक्ष्यसि मेदिनीम् । । १४\nततस्तैर्युद्धमभवद्भलन्दस्यात्मवंशजैः ।\nवसुरातादिभिः क्रुद्धैः कृतास्त्रस्यास्त्रवर्षिभिः । । १५\nस जित्वा तानशेषांस्तु शस्त्रविक्षतसैनिकान् ।\nजहार पृथिवी तेषां धर्मयुद्धेन धर्मवित् । । १६\nस निर्जितारिः सकलां पृथ्वीं राज्यं तथा पितुः ।\nनिवेदयामास ततस्तत्पिता जगृहे न च । ।\nप्रत्युवाच स तं पुत्रं भार्यायाः पुरतस्तदा । । १७\nनाभाग उवाच\nभलन्द राज्यमेतत्ते क्रियतां पूर्वजैः कृतम् । । १८\nअहं न कृतवान्राज्यं नासामर्थ्ययुतः पुरा ।\nवैश्यतां तु पुरस्कृत्य तथैवाज्ञाकरः पितुः । । १९\nकृत्वाऽप्रीतिं पितुरहं वैश्यकन्यापरिग्रहात् ।\nन पुण्यलोकभाग्राजा यावदाभूतसम्प्लवम् । । 111.२०\nउल्लंघ्याज्ञां पुनस्तस्य पालयामि महीं यदि ।\nनास्ति मोक्षस्ततो नूनं मम कल्पशतैरपि । । २१\nन चापि युक्तं त्वद्बाहुनिर्जितं मम मानिनः ।\nराज्यं भोक्तुमनीहस्य दुर्बलस्येव कस्यचित् । । २२\nराज्यं कुरु स्वयं पुत्र दायादेभ्यो विमुञ्च वा ।\nममाज्ञापालनं शस्तं पितुर्न क्षितिपालनम् । । २३\nमार्कण्डेय उवाच\nततः प्रहस्य तद्भार्या सुप्रभा नाम भामिनी ।\nप्रत्युवाच पतिं भूप गृह्यतां राज्यमूर्जितम् । । २४\nन त्वं वैश्यो न चैवाहं जाता वैश्यकुले नृप ।\nक्षत्रियस्त्वं तथैवाहं क्षत्रियाणां कुलोद्भवा । । २५\nपूर्वमासीन्महीपालः सुदेव इति विश्रुतः ।\nतस्याभूच्च सखा राज्ञो धूम्राश्वस्य सुतो नलः । । २६\nस तेन सख्या सहितो जगामाम्रवनं वनम् ।\nपत्नीभिः स समं रन्तुं माधवे मासि पार्थिव । । २७\nततः पानान्यनेकानि भक्ष्याणि बुभुजे तदा ।\nभार्याभिः सहितस्ताभिस्तेन सख्या समन्वितः । । २८\nततः पुष्करिणीतीरे ददर्शातिमनोरमाम् ।\nपत्नीं च्यवनपुत्रस्य प्रमतेः पार्थिवात्मजाम् । । २९\nसखा तस्य नलो मत्तो जगृहे तां च दुर्मतिः ।\nपश्यतस्तस्य राज्ञश्च त्रातत्रातेति वादिनीम् । । 111.३०\nआक्रन्दितं निशम्यैव स तस्याः प्रमतिः पतिः ।\nआजगाम त्वरायुक्तः किमेतदिति वै वदन् । । ३१\nततो ददर्श राजानं सुदेवं तत्र संस्थितम् ।\nगृहीतां च तथा पत्नीं नलेन सुदुरात्मना । । ३२\nततः सुदेवं प्रमतिः प्राहायं शास्यतामिति ।\nत्वं च शास्ता भवद्राज्ये दुष्टश्चायं नलो नृप । । ३३\nमार्कण्डेय उवाच\nतस्यार्तस्य वचः श्रुत्वा सुदेवो नलगौरवात् ।\nप्राह वैश्योऽस्मि गच्छान्यं क्षत्रियं त्राणकारणात् । । ३४\nततः स प्रमतिः क्रुद्धस्तेजसा निर्दहन्निव ।\nप्रत्युवाचाथ राजानं वैश्योऽस्मीत्यभिभाषिणम् । । ३५\nप्रमतिरुवाच\nएवमस्तु भवान्वैश्यः क्षत्रियः क्षतरक्षणात् ।\nक्षत्रियैर्धार्यते शस्त्रं नार्त्तशब्दो भवेदिति । ।\nस त्वं न क्षत्रियो भावी वैश्य एव कुलाधमः । । ३६\nइति श्रीमार्कण्डेयपुराणे नाभागचरिते एकादशाधिकशततमोऽध्यायः । १११ ।\n112\nअथ द्वादशाधिकशततमोऽध्यायः\nमार्कण्डेय उवाच\nतस्मै दत्त्वा ततः शापं नलं क्रुद्धोऽब्रवीद्द्विज ।\nप्रमतिर्भार्गवः कोपात्त्रैलोक्यं निर्दहन्निव । । १\nमदोन्मत्तो यतो भार्यां भवानत्र ममाश्रमे ।\nबलाद्गृह्णाति भस्मत्वं तस्माद्व्रजतु मा चिरम् । । २\nतेनोदाहृतमात्रे च वाक्ये तस्मिंस्तदा नलः ।\nदेहजेनाग्निना सद्यो भस्मपुञ्जस्तदाऽभवत् । । ३\nदृष्ट्वा प्रभावं तं तस्य सुदेवो विमदस्ततः ।\nप्रणामनम्रः प्राहेदं क्षम्यतां क्षम्यतामिति । । ४\nयदुक्तवांस्त्वां भगवन्सुरापानमदाकुलम् ।\nतत्क्षम्यतां प्रसीद त्वं शापोऽयं विनिवर्त्यताम् । । ५\nएवं प्रसादितस्तेन प्रमतिः प्राह भार्गवः ।\nगतकोपो नले दग्धे नावनीतेन चेतसा । । ६\nनान्यथा भावि तद्वाक्यं यन्मया समुदीरितम् ।\nतथापि ते करिष्यामि प्रसन्नोऽनुग्रहं परम् । । ७\nभविता वैश्यजातीयो भवान्नास्त्यत्र संशयः ।\nभविता क्षत्रियो वैश्यस्तस्मिन्नेवाशु जन्मनि । । ८\nग्रहीष्यति बलात्कन्यां यदा ते क्षत्रसम्भवः ।\nतदा त्वं क्षत्रियो वैश्यः स्वगृहीतो भविष्यसि । । ९\nएवं स वैश्यो भूपाल सुदेवोऽस्मत्पिताभवत् ।\nअहं च या महाभाग तत्सर्वं श्रूयतां त्वया । । 112.१०\nसुरतो नाम राजर्षिः प्रागासीद्गन्धमादने ।\nतपस्वी नियताहारस्त्यक्तसङ्गो वनाश्रयः । । ११\nततः श्येनमुखभ्रष्टां दृष्ट्वैकां शारिकां भुवि ।\nकृपाऽभूज्जनिता मूर्च्छा तथा तस्य महात्मनः । । १२\nततो मूर्च्छावसानेऽहं तस्योत्पन्ना शरीरतः ।\nस मां दृष्ट्वा च जग्राह स्निह्यमानेन चेतसा । । १३\nयस्मात्कृपाभिभूतस्य मम जातेयमात्मजा ।\nतस्मात्कृपावती नाम्ना भविष्यत्याह स प्रभो । । १४\nततोऽहमाश्रमे तस्य वर्धमाना दिवानिशम् ।\nसखीभिः सह तुल्याभिर्विचरामि वनानि च । । १५\nततो मुनेरगस्त्यस्य भ्रातागस्त्य इति श्रुतः ।\nस चिन्वन्कानने वन्यं सखीभिः कोपितोऽशपत् । । १६\nयस्मान्मां वैश्य इत्याह भवती तेन ते शपे ।\nवैश्या भविष्यसीत्युक्ते प्रसाद्योक्तो मया मुनिः । ।\nनापराधं कृतवती तवाहं द्विजसत्तम ।\nअन्यासामपराधेन किमर्थं शप्तवानसि । । १७\nऋषिरुवाच\nदुष्टतां दुष्टसंसर्गाददुष्टमपि गच्छति ।\nसुराबिन्दुनिपातेन पञ्चगव्यघटो यथा । । १८\nप्रणिपत्य ह्यनिष्टोऽपि यत्त्वयाहं प्रसादितः ।\nतस्मादनुग्रहं बाले शृणुष्व च करोम्यहम् । । १९\nवैश्ययोनौ यदा जाता त्वं पुत्रं बोधयिष्यसि ।\nराज्याय जातिस्मरतां तदा त्वं समवाप्स्यसि । । 112.२०\nततो भूयः क्षत्रजातिं प्राप्ता त्वं पतिना सह ।\nदिव्यानवाप्स्यसे भोगान्गच्छ भीतिरपैतु ते । । २१\nएवं शप्तास्मि राजेन्द्र तेन पूर्वं महर्षिणा ।\nपिता च मे पूर्वमेवं शप्तः प्रमतिनाऽभवत् । । २२\nएवं वैश्यो न राजंस्त्वं न च वैश्यः पिता मम ।\nन त्वं हि मय्यदुष्टायामदुष्टो दुष्यसे कथम् । । २३\nइति श्रीमार्कण्डेयपुराणे द्वादशाधिकशततमोऽध्यायः । ११२ ।\n113\nअथ त्रयोदशाधिकशततमोऽध्यायः\nभलन्दनवत्सप्रीचरितवर्णनम्\nमार्कण्डेय उवाच\nइति तस्या वचः श्रुत्वा पुत्रस्य स च पार्थिवः ।\nपुनः प्रोवाच धर्मज्ञस्तां पत्नीं तनयं तथा । । १\nयन्मया पितुरादेशात्त्यक्तं राज्यं न तत्पुनः ।\nग्रहीष्यामि वृथोक्तेन किमात्मा क्लिश्यते त्वया । । २\nअहं ते सम्प्रदास्यामि करं वैश्यव्रते स्थितः ।\nभुङ्क्ष्व राज्यमशेषं त्वमिच्छया वा परित्यज । । ३\nइत्युक्तः स तदा पित्रा राजपुत्रो भलनन्दनः ।\nचकार राज्यं धर्मेण तद्वद्दारपरिग्रहम् । । ४\nअव्याहतं तस्य चक्रं पृथिव्यामभवद्द्विज ।\nन चाधर्मे मनो भूपास्तस्य सर्वेऽभवन्वशे ।। ५\nतेनेष्टो विधिवद्यज्ञः सम्यक्शास्ति वसुन्धराम् ।\nस एवैकोऽभवद्भर्त्ता पृथिव्यामरिशासनः । । ६\nअजायत सुतस्तस्य वत्सप्रीरिति नामतः ।\nपितातिशयितो येन गुणौघेन महात्मना । । ७\nतस्यापि भार्या सौनन्दा विदूरथसुताऽभवत् ।\nपतिव्रता महाभागा सा प्राप्ता तेन शौर्यतः । ।\nहत्वा पुरन्दररिपुं कुजंभं दितिजेश्वरम् । । ८\nक्रौष्टुकिरुवाच\nभगवंस्तेन सम्प्राप्ता कुजृंभनिधनात्कथम् ।\nएतदाख्यानमाख्याहि प्रसन्नेनान्तरात्मना । । ९\nमार्कण्डेय उवाच\nविदूरथोनाम नृपः ख्यातकीर्तिरभूद्भुवि ।\nतस्य पुत्रद्वयं जातं सुनीतिः सुमतिस्तथा । । 113.१०\nएकदा तु वनं यातो मृगयां स विदूरथः ।\nददर्श गर्तं सुमहद्भूमेर्मुखमिवोद्गतम् । । ११\nतं दृष्ट्वा चिन्तयामास किमेतदिति भैरवम् ।\nपातालविवरं मन्ये नैतद्मूमेश्चिरन्तनम् । । १२\nचिन्तयन्निति तत्रासौ ददर्श विजने वने ।\nब्राह्मणं सुव्रतं नाम तपस्विनमुपागतम् । । १३\nस तं पप्रच्छ च नृपः किमेतदिति विस्मितः ।\nअतिगम्भीरमवनेर्दर्शितान्तर्गतोदरम् । । १४\nऋषिरुवाच\nकिन्न वेत्सि महीपाल वागर्थस्त्वं हि मे मतः ।\nज्ञेयं सर्वं नरेन्द्रेण वर्तते यन्महीतले । । १५\nदानवः सुमहावीर्यो वसत्युग्रो रसातले ।\nस जृम्भयति यत्पृथ्वीं कुजृम्भः प्रोच्यते ततः । । १६\nक्रियते तेन यत्किञ्चिद्रत्नभूतं महीतले ।\nत्रिदिवे वा नरपते तं कथं वेत्ति नो भवान् । । १७\nसुनन्दं नाम मुशलं त्वष्ट्रा यन्निर्मितं पुरा ।\nतज्जहार स दुष्टात्मा तेन हन्ति रणे रिपून् । । १८\nपातालान्तर्गतस्तेन भिनत्ति वसुधामिमाम् ।\nततोऽसुराणां सर्वेषां द्वाराणि कुरुतेऽसुरः । । १९\nतेन भिन्नात्र वसुधा सुनन्दमुशलेन तु ।\nभोक्ष्यते वसुधामेतां तमजित्वा कथं भवान् । । 113.२०\nयज्ञान्विध्वंसयत्युग्रो देवानामुपरोधकः ।\nआप्याययति दैतेयान्स बली मुशलायुधः । । २१\nयद्यरिं घातयस्येनं पातालान्तरगोचरम् ।\nततः समस्तवसुधापतिस्त्वं परमेश्वरः । । २२\nमुशलं तस्य बलिनः सौनन्दं प्रोच्यते जनैः ।\nतथा बलाबलं चैव तं वदन्ति विचक्षणाः । । २३\nतत्तु निर्वीर्यतां याति संस्पृष्टं योषिता नृप ।\nतस्मिन्दिने द्वितीयेऽह्नि वीर्यवत्तदुदीर्यते । । २४\nन स वेत्ति दुराचारः प्रभावं मुशलस्य तम् ।\nयोषित्कराग्रसंस्पर्शे दोषं वीर्यविशातनम् । । २५\nएवं तस्य बलं भूप दानवस्य दुरात्मनः ।\nमुशलस्य च ते प्रोक्तं यद्युक्तं तत्समाचर । । २६\nआसन्नमेतद्भवतः पुरस्य पृथिवीपते ।\nकृतं तेन महारन्ध्रं निश्चिन्तः किं भवान्वृथा । । २७\nइत्युक्त्वा तु गते तस्मिन्पुरं गत्वा महीपतिः ।\nमन्त्रयामास मन्त्रज्ञैः पुरमध्ये तु मन्त्रिभिः । । २८\nयथाश्रुतमशेषं तत्कथयामास मन्त्रिणाम् ।\nमुशलस्य प्रभावं च वीर्यशातनमेव च । । २९\nतं मन्त्रं क्रियमाणं तु मन्त्रिभिस्तेन भूभृता ।\nतत्पार्श्ववर्तिनी कन्या शुश्रावाथ मुदावती । । 113.३०\nततः कतिपयाहे तु तां कन्यां वयसान्विताम् ।\nजहारोपवनाद्दैत्यः कुजृम्भः स सखीवृताम् । । ३१\nतच्छ्रुत्वा स महीपालः क्रोधपर्याकुलेक्षणः ।\nपुत्रावुवाच त्वरितं गच्छतं वनकोविदौ । । ३२\nनिर्विन्ध्यायास्तटे गर्तस्तेन गत्वा रसातलम् ।\nस हन्यतां योऽपहर्ता मुदावत्याः सुदुर्मतिः । । ३३\nमार्कण्डेय उवाच\nततस्तौ तत्सुतौ प्राप्य तं गर्त्तं तत्पदानुगौ ।\nयुयुधाते कुजृम्भेण स्वसैन्येनातिकोपितौ । । ३४\nततः परिघनिस्त्रिंशशक्तिशूलपरश्वधैः ।\nबाणैश्चाविरतं युद्धं तेषामासीत्सुदारुणम् । । ३५\nततो मायाबलवता तेन दैत्येन तावुभौ ।\nराजपुत्रौ रणे बद्धौ निहताशेषसैनिकौ । । ३६\nतच्छ्रुत्वा स महीपालः प्राहेदं सर्वसैनिकान् ।\nबद्धपुत्रः परामार्तिमुपेतो मुनिसत्तम । । ३७\nयस्तं निहत्य दैतेयं मोचयिष्यति मे सुताम् ।\nतस्याहं सम्प्रदास्यामि तामेवायतलोचनाम् । । ३८\nइत्येवं घोषयांचक्रे स राजा स्वपुरे तदा ।\nनिराशः पुत्रतनयाबन्धमोक्षाय वै मुने । । ३९\nततः शुश्राव <a class=\"external text\" href=\"https://sa.wikisource.org/s/1zvi\">वत्सप्री</a>र्भलन्दनसुतो हि तत् ।\nआघोष्यमाणं बलवान्कृतास्त्रः शौर्यसंयुतः । । 113.४०\nस चागम्याभिवाद्यैनं प्राह पार्थिवसत्तमम् ।\nविनयावनतो भूत्वा पितुर्मित्रमनुत्तमम् । । ४१\nआज्ञापयाशु मामेव तनयौ मोचयामि ते ।\nतवैव तेजसा हत्वा तं दैत्यं तनयां च ते । । ४२\nमार्कण्डेय उवाच\nस तं मुदा परिष्वज्य प्रियसख्युरथात्मजम् ।\nगम्यतामिति संसिद्ध्यै वत्सेत्याह स पार्थिवः । । ४३\nस्थाने स्थास्यति मे वत्सो यद्येवं कुरुते विधिम् ।\nवत्सैतत्क्रियतामाशु यद्युत्साहि मनस्तव । । ४४\nमार्कण्डेय उवाच\nततः सखड्गः सधनुर्बद्धगोधाङ्गुलित्रवान् ।\nजगाम वीर पातालं तेन गर्तेन सत्वरः । । ४५\nततो ज्यास्वनमत्युग्रं स चक्रे पार्थिवात्मजः ।\nयेन पातालमखिलमासीदापूरितान्तरम् । । ४६\nततो ज्यास्वनमाकर्ण्य कुजृम्भो दानवेश्वरः ।\nआजगामातिकोपेन स्वसैन्यपरिवारितः । । ४७\nततो युद्धमभूत्तस्य तेन पार्थिवसूनुना ।\nससैन्यस्य ससैन्येन बलिनो बलशालिना । । ४८\nदिनानि त्रीणि स यदा योधितस्तेन दानवः ।\nततः कोपपरीतात्मा मुसलायाभ्यधावत । । ४९\nगन्धैर्माल्यैस्तथा धूपैः पूज्यमानः स तिष्ठति ।\nअन्तःपुरे महाभाग प्रजापतिविनिर्मितः । । 113.५०\nततो विज्ञातमुशलप्रभावा सा मुदावती ।\nपस्पर्श मुशलश्रेष्ठमतिनम्रशिरोधरा । । ५१\nपुनर्यावत्स गृह्णाति मुशलं तं महासुरः ।\nतावत्सा वन्दनव्याजात्पस्पर्शानेकशः शुभा । । ५२\nततः स गत्वा युयुधे मुसलेनासुरेश्वरः ।\nव्यर्था मुशलपातास्ते संजग्मुस्तेषु शत्रुषु । । ५३\nपरमास्त्रे तु निर्वीर्ये सौनन्दे मुशले मुने ।\nअस्त्रैः शस्त्रैश्च दैतेयः सोऽयुध्यत रणेऽरिणा । । ५४\nशस्त्रास्त्रैर्नः समस्तस्य राजपुत्रस्य सोऽसुरः ।\nमुशलेन बलं तस्य तच्च तन्व्या निराकृतम् । । ५५\nततः पराजित्य स भूपसूनुरस्त्राणि शस्त्राणि च दानवस्य ।\nचकार सद्यो विरथं ततश्च सचर्मखड्गः पुनरप्यधावत् । । ५६\nतमापतन्तं रभसाऽभ्युदीर्णं विस्पष्टकोपं त्रिदशेन्द्रशत्रुम् ।\nशस्त्रेण वह्नेर्भुवि राजपुत्रौ जघान कालानलसप्रभेण । । ५७\nस पावकास्त्रेण हृदि क्षतो भृशं तत्याज देहं त्रिदशारिरात्मनः ।\nबभूव सद्यश्च महोरगाणां रसातलान्तेषु महानथोत्सवः । । ५८\nततोऽपतत्पुष्पवृष्टिर्महीपालसुतोपरि ।\nजगुर्गन्धर्वपतयो देववाद्यानि सस्वनुः । । ५९\nस चापि राजपुत्रस्तं हत्वा तौ नृपतेः सुतौ ।\nमोचयामास तन्वङ्गी तां च कन्यां मुदावतीम् । । 113.६०\nतच्चापि मुसलं तस्मिन्कुजृम्भे विनिपातिते ।\nजग्राह नागाधिपतिरनन्तः शेषसंज्ञितः । । ६१\nतस्याश्च परितुष्टोऽसौ शेषः सर्वोरगेश्वरः ।\nमुदावत्या मुदाध्यातमनोवृत्तिस्तपोधनः । । ६२\nसुनन्दमुसलस्पर्शं यच्चकार पुनः पुनः ।\nयोषित्करतलस्पर्शप्रभावज्ञातिशोभना । । ६३\nमुदावत्यास्ततो नाम नागराजस्तदाकरोत् ।\nसुनन्दामिति सानन्दं सौनन्दगुणजं द्विज । । ६४\nस चापि राजपुत्रस्तां भ्रातृभ्यां सहितां पितुः ।\nसमीपमानिनायाशु प्रणिपत्याह चैव तम् । । ६५\nआनीतौ तनयौ तात तथैवेयं मुदावती ।\nतवाज्ञया मयान्यद्यत्कर्तव्यं तत्समादिश । । ६६\nमार्कण्डेय उवाच\nततः प्रहर्षसम्पूर्णहृदयः स महीपतिः ।\nसाधुसाध्वित्यथाहोच्चैर्वत्स वत्सेति शोभनम् । । ६७\nसभाजितोऽस्मि त्रिदशैर्वत्साहं कारणैस्त्रिभिः ।\nत्वं जामाता च यत्प्राप्तो यच्चारिर्विनिपातितः । । ६८\nआगतान्यक्षतान्यत्र यच्चापत्यानि मे पुनः ।\nतद्गृहाणाद्य शस्तेऽह्नि पाणिमस्या मयोदितम् । । ६९\nत्वं राजपुत्र चार्वङ्ग्याः कन्याया दुहितुर्मम ।\nमुदावत्या मुदा युक्तः सत्यवाक्यं कुरुष्व माम् । । 113.७०\nराजपुत्र उवाच\nतातस्याज्ञा मया कार्या यद्ब्रवीषि करोमि तत् ।\nत्वमेव तात जानीषे नैवात्राधिकृता वयम् । । ७१\nमार्कण्डेय उवाच\nततस्तयोः स राजेन्द्रश्चक्रे वैवाहिकं क्रमम् ।\nमुदावत्याश्च दुहितुर्भलन्दनसुतस्य वै । । ७२\nततः स तया रेमे वत्सप्रीर्नवयौवनः ।\nरमणीयेषु देशेषु प्रासादशिखरेषु च । । ७३\nकालेन गच्छता वृद्धः पिता तस्य भलन्दनः ।\nवनं जगाम वत्सप्रीः स बभूव महीपतिः । । ७४\nइयाज यज्ञान्सततं प्रजा धर्मेण पालयन् ।\nपुत्रवत्पाल्यमानास्तु प्रजास्तेन महात्मना । । ७५\nववृधुर्विषये तस्य न चाभूद्वर्णसङ्करः ।\nन दस्युव्यालदुर्वृत्तभयमासीच्च कस्यचित् । ।\nनोपसर्गभयं चैव तस्मिञ्छासति भूपतौ । । ७६\nइति श्रीमार्कण्डेयपुराणे भलन्दनवत्सप्रीचरितं नाम त्रयोदशाधिकशततमोऽध्यायः । ११३ ।\n114\nअथ चतुर्दशाधिकशततमोऽध्यायः\nखनित्रचरित्रवर्णनम्\nमार्कण्डेय उवाच\nतस्य तस्यां सुनन्दायां पुत्रा द्वादश जज्ञिरे ।\nप्रांशुः प्रवीरः शूरश्च सुचक्रो विक्रमः क्रमः । । १\nबली बलाकश्चण्डश्च प्रचण्डश्च सुविक्रमः ।\nसुनयश्च महाभागाः सर्वे संग्रामजित्तमाः । । २\nतेषां ज्येष्ठो महावीर्यः प्रांशुरासीन्नराधिपः ।\nइतरे भृत्यवत्तस्य बभूवुर्वशवर्त्तिनः । । ३\nतस्य यज्ञे द्विजत्यक्तैरनेकैर्द्रव्यराशिभिः ।\nन्यूनवर्णविसृष्टैश्च सत्यनामा वसुन्धरा । । ४\nसम्यक्पालयतस्तस्य प्रजाः पुत्रानिवौरसान् ।\nयोऽभूद्धनचयः कोशे तेन निष्पादितास्तु ये । । ५\nक्रतवः शतं सहस्रास्ते तेषां संख्या न विद्यते ।\nअयुताद्येन कोटीभिर्न च पद्मादिभिर्मुने । । ६\nप्रजातिस्तस्य षुत्रोऽभूद्यस्य यज्ञे शतक्रतुः ।\nअवाप्य तृप्तिमतुलां यज्ञभागैः सुरैः सह । । ७\nदानवानां सुवीर्याणां जघान नवतीर्नव ।\nबलं च बलिनां श्रेष्ठो जम्भं चासुरसत्तमम् । । ८\nअन्यांश्च सुमहावीर्यानाजघानामरद्विषः ।\nप्रजातेस्तनयाः पञ्च खनित्रप्रमुखा मुने । । ९\nतेषां खनित्रो राजाभूत्प्रख्यातो निजविक्रमैः ।\nस शान्तः सत्यवाक्छूरः सर्वप्राणिहिते रतः । । 114.१०\nस्वधर्माभिरतो नित्यं वृद्धसेवी बहुश्रुतः ।\nवाग्मी विनयसम्पन्नः कृतास्त्रोऽप्यविकत्थनः । । ११\nसर्वलोकप्रियो नित्यमुवाचैतदहर्निशम् ।\nनन्दन्तु सर्वभूतानि स्निह्यन्तु विजनेष्वपि । । १२\nस्वस्त्यस्तु सर्वभूतेषु निरातङ्कानि सन्तु च ।\nमा व्याधिरस्तु भूतानामाधयो न भवन्तु च । । १३\nमैत्रीमशेषभूतानि पुष्यन्तु सकले जने ।\nशिवमस्तु द्विजातीनां प्रीतिरस्तु परस्परम् । । १४\nसमृद्धिः सर्ववर्णानां सिद्धिरस्तु च कर्मणाम् ।\nभो लोकाः सर्वभूतेषु शिवा वोऽस्तु सदा मतिः । । १५\nयथात्मनि यथा पुत्रे हितमिच्छथ सर्वदा ।\nतथा समस्तभूतेषु वर्त्तध्वं हितबुद्धयः । । १६\nएतद्वो हितमत्यन्तं को वा कस्यापराध्यते ।\nयत्करोत्यहितं किञ्चित्कस्यचिन्मूढमानसः । । १७\nतं समभ्येति तन्न्यूनं कर्तृगामिफलं यतः ।\nइति मत्वा समस्तेषु भो लोका हितबुद्धयः । । १८\nसन्तु मा लौकिकं पापं लोकाः प्राप्स्यथ वै बुधाः ।\nयो मेऽद्य स्निह्यते तस्य शिवमस्तु सदा भुवि । । १९\nयश्च मां द्वेष्टि लोकेऽस्मिन्सोऽपि भद्राणि पश्यतु ।\nएवं स्वरूपः पुत्रोऽभूत्खनित्रस्तस्य भूपते । । 114.२०\nसमस्तगुणसम्पन्नः श्रीमानब्जदलेक्षणः ।\nतेन ते भ्रातरः प्रीत्या पृथग्राज्येषु योजिताः । । २१\nस्वयं च पृथिवीमेतां बुभुजे सागराम्बराम् ।\nप्राच्यां तेन कृतः शौरिर्दक्षिणस्यामुदावसुः । । २२\nदिशि प्रतीच्यां मुनय उत्तरस्यां महारथाः ।\nतेषां तस्य च भूपस्य पृथग्गोत्राः पुरोहिताः । । २३\nबभूवुर्मुनयश्चैव मन्त्रिवंशक्रमागताः ।\nशौरेरत्रिकुलोद्भूतः सुहोत्रो नाम वै द्विजः । । २४\nउदावसोः कुशावर्त्तो गौतमान्वयजोऽभवत् ।\nकाश्यपः प्रमतिर्नाम सुनयस्य पुरोहितः । । २५\nमहारथस्य वासिष्ठः पुरोधाऽभून्महीभृतः ।\nबुभुजुस्ते स्वराज्यानि चत्वारोऽपि नराधिपाः । । २६\nखनित्रश्चाधिपस्तेषामशेषवसुधाधिपः ।\nतेषु भ्रातृष्वशेषेषु खनित्रः स महीपतिः । । २७\nप्रजासु च समस्तासु पुत्रेष्विव सदा हितः ।\nएकदा मन्त्रिणा शौरिः स प्रोक्तो विश्ववेदिना । । २८\nविविक्ते पृथिवीपाल किञ्चिद्वक्तव्यमस्ति नः ।\nयस्येयं पृथिवी कृत्स्ना यस्य भूपा वशानुगाः । । २९\nस राजा तस्य पुत्रश्च तत्पौत्राश्चान्वयस्ततः ।\nइतरे भ्रातरस्तस्य प्राक्त्वल्पविषयाधिपाः । । 114.३०\nतत्पुत्राश्चाल्पकास्तस्मात्तत्पौत्राश्चाल्पकाल्पकाः ।\nकालेन ह्रासमासाद्य पुरुषात्पुरुषान्तरम् । । ३१\nकृष्योपजीविनो भूप भवन्तीति तदन्वयाः ।\nनोद्धारं कुरुते भ्राता भ्रातृस्नेहबलार्पणः । । ३२\nस्नेहः कः पृथिवीपाल परयोर्भ्रातृपुत्रयोः ।\nतत्पुत्रयोः परतरा मतिर्भवति पार्थिव । । ३३\nतत्पुत्रः केन कार्येण प्रीतियुक्तो भविष्यति ।\nअथवा येन तेनैव सन्तोषं कुरुते नृपः । । ३४\nक्रियते तत्किमर्थं तु भूपैर्मन्त्रिपरिग्रहः ।\nभुज्यते सकलं राज्यं मया ते मन्त्रिणा सता । । ३५\nतत्किं मुधा धारयसे सन्तोषं कुरुते यदि ।\nकार्यनिष्पादकं राज्यं करणं कर्तुरिष्यते । । ३६\nराज्यलब्धुश्च ते कार्यं त्वं कर्त्ता करणं वयम् ।\nसोऽस्माभिः करणै राज्यं पितृपैतामहं कुरु । ।\nफलप्रदा भविष्यामः परलोकेन ते वयम् । । ३७\nराजोवाच\nज्येष्ठो भ्राता महीपालो वयं तस्यानुजा यतः ।\nततः स भुङ्क्ते पृथिवीं वयं चाल्पवसुन्धराम् । । ३८\nवयं तु भ्रातरः पञ्च पृथ्वी चैका महामते ।\nअतोऽस्याः पृथगैश्वर्यं कथं कृत्स्नं भविष्यति । । ३९\nविश्ववेद्युवाच\nएवमेतद्भवत्वत्र यद्येका वसुधा नृप ।\nतां त्वमेवाभिपद्यस्व ज्येष्ठः शास्तु यथा भवान् । । 114.४०\nसर्वाधिपत्यः सर्वेभ्यो भव त्वमखिलेश्वरः ।\nयतन्ते च यथाहं ते तेषामपि हि मन्त्रिणः । । ४१\nराजोवाच\nज्येष्ठो राजा यथा प्रीत्या भजतेऽस्मान्सुतानिव ।\nकथं तस्य करिष्यामि ममत्वं जगतीगतम् । । ४२\nविश्ववेद्युवाच\nराज्ये स्थितः पूजयेथा ज्येष्ठं भूपार्हणैर्धनैः ।\nकनिष्ठज्येष्ठता केयं राज्यं प्रार्थयतां नृणाम् । । ४३\nमार्कण्डेय उवाच\nतथेति च प्रतिज्ञाते भूभुजा तेन सत्तम ।\nविश्ववेदी ततो मन्त्री तद् भ्रातॄननयद्वशम् । । ४४\nतेषां पुरोहितांश्चैव आत्मनः शान्तिकादिषु ।\nनियोजयामास ततः खनित्रस्याभिचारके । । ४५\nविभेद तस्य निभृतान्सामदानादिभिस्तथा ।\nचक्रे च परमोद्योगं निजदण्डप्रभावने । । ४६\nआभिचारिकमत्युग्रमहन्यहनि कुर्वताम् ।\nपुरोधसां चतुर्णां च जज्ञे कृत्याचतुष्टयम् । । ४७\nविकरालं महावक्त्रमतिभीषणदर्शनम् ।\nसमुद्यतमहाशूलं प्रभूतमतिदारुणम् । । ४८\nततस्तदागतं तत्र खनित्रो यत्र पार्थिवः ।\nनिरस्तं चाप्यदुष्टस्य तस्य पुण्यचयेन तत् । । ४९\nकृत्याचतुष्टयं तेषु निपपात दुरात्मसु ।\nपुरोहितेषु भूपानां तथा वै विश्ववेदिनि । । 114.५०\nततो निहन्त्या निर्दग्धाः कृत्यया ते पुरोहिताः ।\nविश्ववेदी तथा मन्त्री स शौरेर्दुष्टमन्त्रदः । । ५१\nइति श्रीमार्कण्डेयपुराणे खनित्रचरित्रे चतुर्दशाधिकशततमोऽध्यायः । ११४ ।\n115\nअथ पञ्चदशाधिकशततमोऽध्यायः\nखनित्रचरित्रवर्णनम्\nमार्कण्डेय उवाच\nततः समस्तलोकस्य विस्मयः सोऽभवन्महान् ।\nयदेककालं नेशुस्ते पृथक्पुरनिवासिनः । । १\nततः शुश्राव निधनं यातान्भ्रातृपुरोहितान् ।\nमन्त्रिणं च तथा भ्रातुर्दग्धं तं विश्ववेदिनम् । । २\nकिमेतदिति सोऽतीव विस्मितो मुनिसत्तम ।\nखनित्रोऽभून्महाराजो नाजानात्तच्च कारणम् । । ३\nततो वसिष्ठं पप्रच्छ स राजा गृहमागतम् ।\nयत्कारणं विनेशुस्ते भ्रातृमन्त्रिपुरोहिताः । । ४\nतेन पृष्टस्तदा प्राह यथा वृत्तं महामुनिः ।\nयच्छौरिमन्त्रिणा प्रोक्तं यच्च शौरिरुवाच तम् । । ५\nयथा चानुष्ठितं तेन भ्रातॄणां भेदकारि वै ।\nमन्त्रिणा तेन दुष्टेन यच्चक्रुश्च पुरोहिताः । । ६\nयन्निमित्तं विनेशुस्ते अपापस्यापकारिणः ।\nपुरोहितास्तस्य राज्ञः शत्रावपि दयावतः । । ७\nस तच्छ्रुत्वा ततो राजा हा हतोऽस्मीति वै वदन् ।\nनिनिन्दात्मानमत्यर्थं वसिष्ठस्याग्रतो द्विज । । ८\nराजोवाच\nधिङ्मामपुण्यसंस्थानमल्पभाग्यमशोभनम् ।\nदैवदोषकृतं पापं सर्वलोकविगर्हितम् । । ९\nमन्निमित्तं विनष्टं तत्तद्ब्राह्मणचतुष्टयम् ।\nमत्तः कोऽन्यः पापतरो भविष्यति पुमान्भुवि । । 115.१०\nनाभविष्यं यदि पुमानहमत्र महीतले ।\nततस्ते न विनश्येयुर्मम भ्रातृपुरोहिताः । । ११\nधिग्राज्यं धिक्च मे जन्म भूभुजां महतां कुले ।\nकारणत्वं गतो योऽहं विनाशस्य द्विजन्मनाम् । । १२\nकुर्वन्तः स्वामिनां तेऽथ भ्रातॄणां मम याजकाः ।\nनाशं ययुर्न दुष्टास्ते दुष्टोऽहं नाशकारणे । । १३\nकिं करोमि क्व गच्छामि नान्यो मत्तो हि पापकृत् ।\nपृथिव्यामस्ति हेतुत्वं द्विजनाशस्य योगतः । । १४\nइत्थमुद्विग्नहृदयः खनित्रः पृथिवीपतिः ।\nवनं यियासुः पुत्रस्य कृतवानभिषेचनम् । । १५\nअभिषिच्य सुतं राज्ये क्षुपसंज्ञं महीपतिः ।\nभार्याभिस्तिसृभिः सार्धं तपसे स वनं ययौ । । १६\nतत्रागत्वा तपस्तेपे वानप्रस्थविधानवित् ।\nशतानि त्रीणि वर्षाणां सार्द्धानि नृपसत्तमः । । १७\nतपसा क्षीणदेहस्तु राजवर्यो द्विजोत्तम ।\nनिगृह्य सर्वस्रोतांसि तत्याजासून्वनेचरः । । १८\nततः पुण्यान्ययौ लोकान्सर्वकामदुहोऽक्षयान् ।\nअश्वमेधादिभिर्यज्ञैरवाप्या ये नराधिपैः । । १९\nभार्याश्च तस्य तास्तिस्रः समन्तेनैव तत्यजुः ।\nप्राणानवापुः सालोक्यं तेनैव सुमहात्मना । । 115.२०\nएतत्खनित्रचरितं श्रुतं कल्मषनाशनम् ।\nपठतां च महाभाग क्षुपस्यातो निशामय । । २१\nइति श्रीमार्कण्डेयपुराणे खनित्रचरितसमाप्तिर्नाम पञ्चदशाधिकशततमोऽध्यायः । ११५ ।"
  }
]
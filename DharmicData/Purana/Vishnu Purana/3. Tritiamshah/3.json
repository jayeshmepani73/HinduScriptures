[
  {
    "text": "मैत्रेय उवाच।\nज्ञातमेतन्मया त्वत्तो यथा सर्वमिदं जगत् ।\nविष्णुर्विष्णौ विष्णुतश्च न परं विद्यते ततः १ ।\nएतत्तु श्रोतुमिच्छामि व्यस्ता वेदा महात्मना ।\nवेदव्यासस्वरूपेण यथा तेन युगेयुगे २ ।\nयस्मिन्यस्मिन्युगे व्यासो यो य आसीन्महामुने ।\nतंतमाचक्ष्व भगवञ्छाखाभेदांश्च मे वद ३ ।\nश्रीपराशर उवाच ।\nवेदद्रु मस्य मैत्रेय शाखाभेदास्सहस्रशः ।\nन शक्तो विस्तराद्वक्तुं संक्षेपेण शृणुष्व तम् ४ ।\nद्वापरेद्वापरे विष्णुर्व्यासरूपी महामुने ।\nवेदमेकं सुबहुधा कुरुते जगतो हितः ५ ।\nवीर्यं तेजो बलं चाल्पं मनुष्याणामवेक्ष्य च ।\nहिताय सर्वभूतानां वेदभेदान्करोति सः ६ ।\nययासौ कुरुते तन्वा वेदमेकं पृथक्प्रभुः ।\nवेदव्यासाभिधाना तु सा च मूर्तिर्मधुद्विषः ७ ।\nयस्मिन्मन्वंतरे व्यासा येये स्युस्तान्निबोध मे ।\nयथा च भेदश्शाखानां व्यासेन क्रियते मुने ८ ।\nअष्टविंशतिकृत्वो वै वेदो व्यस्तो सहर्षिभिः ।\nवैवस्वतेंतरे तस्मिन्द्वापरेषु पुनःपुनः ९ ।\nवेदव्यासा व्यतीता ये ह्यष्टाविंशति सत्तम ।\nचतुर्धा यैः कृतो वेदो द्वापरेषु पुनःपुनः १० ।\nद्वापरे प्रथमे व्यस्तस्स्वयं वेदः स्वयंभुवा ।\nद्वितीये द्वापरे चैव वेदव्यासः प्रजापतिः ११ ।\nतृतीये चोशना व्यासश्चतुर्थे च बृहस्पतिः ।\nसविता पंचमे व्यासः षष्ठे मृत्युस्समृतः प्रभुः १२ ।\nसप्तमे च तथैवेंद्रो वसिष्ठश्चाष्टमे स्मृतः ।\nसारस्वतश्च नवमे त्रिधामा दशमे स्मृतः १३ ।\nएकादशो तु त्रिशिखो भरद्वाजस्ततः परः ।\nत्रयोदशो चांतरिक्षो वर्णी चापि चतुर्दशो १४ ।\nत्रय्यारुणः पंचदशो षोडशो तु धनंजयः ।\nक्रतुंजयः सप्तदशो तदूर्ध्वं च जयस्स्मृतः १५ ।\nततो व्यासो भरद्वाजो भरद्वाजाच्च गौतमः ।\nगौतमादुत्तरो व्यासो हर्य्यात्मा योभिधीयते १६ ।\nअथ हर्य्यात्मनॐते च स्मृतो वाजश्रवा मुनिः ।\nसोमशुष्कायणस्तस्मात्तृणबिंदुरिति स्मृतः १७ ।\nऋक्षोभूद्भार्गवस्तस्माद्वाल्मीकिर्योभिधीयते ।\nतस्मादस्मत्पिता शक्तिर्व्यासस्तस्मादहं मुने १८ ।\nजातुकर्णोभवन्मत्तः कृष्णद्वैपायनस्ततः ।\nअष्टाविंशतिरित्येते वेदव्यासाः पुरातनाः १९ ।\nएको वेदश्चतुर्द्धा तु तैः कृतो द्वापरादिषु २० ।\nभविष्ये द्वापरे चापि द्रौ णिर्व्यासो भविष्यति ।\nव्यतीते मम पुत्रेस्मिन् कृष्णद्वैपायने मुने २१ ।\nध्रुवमेकाक्षरं ब्रह्म ओमित्येव व्यवस्थितम् ।\nबृहत्वाद्बृंहणत्वाच्च तद्ब्रह्येत्यभिधीयते २२ ।\nप्रणवावस्थितं नित्यं भूर्भुवस्स्वरितीर्य्यते ।\nऋग्यजुस्सामाथर्वाणो यत्तस्मै ब्रह्मणे नमः २३ ।\nजगतः प्रलयोत्पत्त्योर्यत्तत्कारणसंज्ञितम् ।\nमहतः परमं गुह्यं तस्मै सुब्रह्मणे नमः २४ ।\nअगाधापारमक्षय्यं जगत्संमोहनालयम् ।\nस्वप्रकाशप्रवृत्तिभ्यां पुरुषार्थप्रयोजनम् २५ ।\nसंख्यज्ञानवतां निष्ठा गतिश्शमदमात्मनाम् ।\nयत्तदव्यक्तममृतं प्रवृत्तिर्ब्रह्म शाश्वतम् २६ ।\nप्रधानमात्मयोनिश्च गुहासंस्थं च शब्द्यते ।\nअविभागं तथा शुक्रमक्षयं बहुधात्मकम् २७ ।\nपरमब्रह्मणे तस्मै नित्यमेव नमोनमः ।\nयद्रू पं वासुदेवस्य परमात्मस्वरूपिणः २८ ।\nएतद्ब्रह्म त्रिधा भेदमभेदमपि स प्रभुः ।\nसर्वभेदेष्वभेदोसौ भिद्यते भिन्नबुद्धिभिः २९ ।\nस ऋङ्मयस्साममयः सर्वात्मा स यजुर्मयः ।\nऋग्यजुस्सामसारात्मा स एवात्मा शरीरिणाम् ३० ।\nस भिद्यते वेदमयस्स्ववेदं करोति भेदैर्बहुभिस्सशाखम् ।\nशाखाप्रणेता स समस्तशाखाज्ञानस्वरूपो भगवानसंगः ३१ ।\nइति श्रीविष्णुमहापुराणे तृतीयांशो! तृतीयोऽध्यायः ३।"
  }
]
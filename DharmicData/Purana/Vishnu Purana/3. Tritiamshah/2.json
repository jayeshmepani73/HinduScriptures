[
  {
    "text": "मैत्रेय उवाच\nप्रोक्तान्येतानि भवता सप्त मन्वन्तराणि वै  ।\nभविष्याण्यपि विप्रर्ष ममाख्यातुं त्वमर्हसि  ॥ ३,२.१ ॥\nश्रीपराशर उवाच\nसूर्यस्य पत्नी संज्ञाभूत्तनया विश्वकर्मणः  ।\nमनुर्यमो यमी चैव तदपत्यानि वै मुने  ॥ ३,२.२ ॥\nअसहन्ती तु सा भर्तुस्तेजश्छायां युयोज वै  ।\nभर्तृशुश्रूषणेऽरण्यंस्वयं च तपसे ययौ  ॥ ३,२.३ ॥\nसंज्ञेयमित्यथार्कश्च छायायामात्मजत्रयम्  ।\nशनैश्चरं मनुं चान्यं तपतीं चाप्यजाजनत् ॥ ३,२.४ ॥\nछायासंज्ञा ददौ शापं यमाय कुपिता यदा  ।\nतदान्येयमसौ बुद्धिरित्यासीद्यमसूर्ययोः  ॥ ३,२.५ ॥\nततो विवस्वानाख्यातां तयैवारण्यसंस्थिताम्  ।\nसमाधिदृष्ट्याददृशे तामश्वां तपसि स्थिताम्  ॥ ३,२.६ ॥\nवाजिरूपधरः सोथ तस्यां देवावथाश्विनौ  ।\nजनयामास रेवन्तं रेतसोंते च भास्करः  ॥ ३,२.७ ॥\nआनिन्ये च पुनः संज्ञां स्वस्थानं भगवान् रविः  ।\nतेजसः शमनं चास्य विश्वकर्मा चकार ह  ॥ ३,२.८ ॥\nभ्रममारोप्य सूर्यं तु तस्य तेजोनिशातनम्  ।\nकृतवानष्टमं भागं स व्यशातयदव्ययम्  ॥ ३,२.९ ॥\nयत्तस्माद्वैष्णवं तेजस्शातितं विश्वकर्मणा  ।\nजाज्वल्यमानमपतत्तद्भूमौ मुनिसत्तम  ॥ ३,२.१० ॥\nत्वष्टैव तेजसा तेन विष्णोश्चक्रमकल्पयत् ।\nत्रिशूलं चैव शर्वस्य शिबिकां धनदस्य च  ॥ ३,२.११ ॥\nशक्तिं गुहस्य देवानामन्येषां च यदायुधम्  ।\nतत्सर्वं तेजसा तेन विश्वकर्मा व्यवर्धयत् ॥ ३,२.१२ ॥\nछायासंज्ञासुतो योसौ द्वितीयः कथितो मनुः  ।\nपूर्वजस्यासवर्णोसौ सावर्णिस्तेन कथ्यते  ॥ ३,२.१३ ॥\nतस्य मन्वन्तरं ह्योतत्सावर्णिकमथाष्टमम्  ।\nतच्छृणुष्व महाभाग भविष्यत्कथयामि ते  ॥ ३,२.१४ ॥\nसावर्णिस्तु मनुर्योसौ मैत्रेय भविता ततः  ।\nसुतपाश्चामिताभाश्च मुख्याश्चापि तथा सुराः  ॥ ३,२.१५ ॥\nतेषां गणाश्च देवानामेकैको विंशकः स्मृतः  ।\nसप्तर्षिनपि वक्ष्यामि भविष्यान्मुनिसत्तम  ॥ ३,२.१६ ॥\nदीप्तिमान् गालवो रामः कृपो द्रोणिस्तथा परः  ।\nमत्पुत्रश्च तथा व्यास ऋष्यशृङ्गश्च सप्तमः  ॥ ३,२.१७ ॥\nविष्णु प्रसादादनघः पातालान्तरगोचरः  ।\nविरोचनसुतस्तेषां बलिरिन्द्रो भविष्यति  ॥ ३,२.१८ ॥\nविरजाश्चोर्वरीवांश्च निर्मोकाद्यास्तथापरे  ।\nसावर्णेस्तु मनोः पुत्रा भविष्यन्ति नरेश्वराः  ॥ ३,२.१९ ॥\nनवमो दक्षसावर्णिर्भविष्यति मुने मनुः  ॥ ३,२.२० ॥\nपारा मरीचिगर्भाश्च सुधर्माणस्तथा त्रिधा  ।\nभविष्यन्ति तथा देवा ह्योकैको द्वादशो गणः  ॥ ३,२.२१ ॥\nतेषामिद्रो महावीर्यो भविष्यत्यद्भुतो द्विज  ॥ ३,२.२२ ॥\nसवनो द्युतिमान् भव्यो वसुर्मेधातिथिस्तथा  ।\nज्योतिष्मान् सप्तमः सत्यस्तत्रैते च महर्षयः  ॥ ३,२.२३ ॥\nधृतकेतुर्दीप्तिकेतुः पञ्चहस्तनिरामयौ  ।\nपृथुश्रवाद्याश्च तथा दक्षमावर्णिकात्मजाः  ॥ ३,२.२४ ॥\nदसमो ब्रह्मसावर्मिर्भविष्यति मुने मनुः  ।\nसूधामानो विशुद्धाश्च शतसंख्यास्तथा सुराः  ॥ ३,२.२५ ॥\nतेषामिन्द्रश्च भविता शान्तिर्नाम महाबलः  ।\nसप्तर्षयो भविष्यन्ति ये तथा ताञ्छृणुष्व ह  ॥ ३,२.२६ ॥\nहविष्मान्सुकृतःसत्यस्तपोमूर्तिस्तथापरः  ।\nनाभागोऽप्रतिमौजाश्चसत्यकेतुस्तथैव च  ॥ ३,२.२७ ॥\nसुक्षेत्रश्चोत्तमौजाश्चभूरिषेणादयो दश  ।\nब्रह्मसावर्णिपुत्रास्तु रक्षिष्यन्ति वसुंधराम्  ॥ ३,२.२८ ॥\nएकादशश्च भविता धर्मसावर्णिको मनुः  ॥ ३,२.२९ ॥\nविहङ्गमाः कामागमा निर्वाणा ऋषयस्तथा  ।\nगणास्त्वेते तदा मुख्या देवानां च भविष्यताम्  ।\nऐकैकस्त्रिंशकस्तेषां गणश्चेन्द्रश्च वै पृषा  ॥ ३,२.३० ॥\nनिः स्वरश्चाग्नितेजाश्च वपुष्मान्घणिरारुणिः  ।\nहविष्माननघश्चैव भाव्याः सप्तर्षयस्तथा  ॥ ३,२.३१ ॥\nसर्वत्रगस्शुधर्मा च देवानीकादयस्तथा  ।\nभविष्यन्ति मनोस्तस्य तनयाः पृतिविश्वराः  ॥ ३,२.३२ ॥\nरुद्रपुत्रस्तु सावर्णिर्भविता द्वादशो मनुः  ।\nऋतुधामा च तत्रेन्द्रो भविता शृणु मे सुरान्  ॥ ३,२.३३ ॥\nहरिता रोहिता देवास्तथा सुमनसो द्विज  ।\nसुकर्माणः सुरापाश्च दशकाः पञ्च वै गणाः  ॥ ३,२.३४ ॥\nतपस्वी सुतपाश्चैव तपोमूर्तिस्तपोरतिः  ।\nतपोधृतिर्द्युतिश्चान्यः सप्तमस्तु तपोधनः  ।\nसप्तर्षयस्त्विमे तस्य पुत्रानपि निबोध मे  ॥ ३,२.३५ ॥\nदेववानुपदेवश्च देवश्रेष्ठादयस्तथा  ।\nमनोस्तस्य महावीर्या भविष्यन्ति महानृपाः  ॥ ३,२.३६ ॥\nत्रयोदशो रुचिर्नामा भविष्यति मुने मनुः  ॥ ३,२.३७ ॥\nसुत्रामाणः सुकर्माणः सुधर्माणस्तथामराः  ।\nत्रयस्त्रिंशद्विभेदास्त देवानां यत्र वै गणाः  ॥ ३,२.३८ ॥\nदिवस्पतिर्महावीर्यस्तेषामिन्द्रोभिविष्यति  ॥ ३,२.३९ ॥\nनिर्मोहस्तत्त्वदर्शि च निष्प्रकंप्यो निरुत्सुकः  ।\nधृतिमानव्ययश्चान्यःसप्तमःसुतपा मुनिः  ।\nसप्तर्षयस्त्वमी तस्य पुत्रानपि निबोधे मे  ॥ ३,२.४० ॥\nचित्रसेनविचित्राद्या भविष्यन्ति महीक्षिकः  ॥ ३,२.४१ ॥\nभौमश्चतुर्दशश्चात्र मैत्रेय भविता मनः  ।\nशुचिरिन्द्रः सुरगणस्तत्र पञ्च शृणुष्व तान्  ॥ ३,२.४२ ॥\nचाक्षुषाश्च पवित्राश्च कनिष्ठा भ्राजिकास्तथा  ।\nवाचवृद्धश्च वै देवाःसप्तर्षीनपि मे शृणु  ॥ ३,२.४३ ॥\nअग्निबाहुः शुचिः शुक्रो मागधोग्नीध्र एव च  ।\nयुक्तस्तथा जितश्चान्यो मनुपुत्रानतः शृणु  ॥ ३,२.४४ ॥\nऊरुगंभीरबुद्ध्याद्या मनोस्तस्य सुता नृपाः  ।\nकथिता मुनिशार्दुल पालयिष्यन्ति ये महीम्  ॥ ३,२.४५ ॥\nचतुर्युगान्ते वेदानां जायते किल विप्लवः  ।\nप्रवर्तयन्ति तानेत्य भुवं सप्तर्षयो दिवः  ॥ ३,२.४६ ॥\nकृतेकृते स्मृतेर्विप्र प्रणेता जायते मनुः  ।\nदेवा यज्ञभुजस्ते तु यावन्मन्वन्तरं तु तत् ॥ ३,२.४७ ॥\nभवन्ति ये मनोः पुत्रा यावन्मन्वंरतं तु तैः  ।\nतदन्वयोद्भवैश्चैव तावद्भूः परीपाल्यते  ॥ ३,२.४८ ॥\nमनुःसप्तर्षयो देवा भूपालाश्च मनोः सुताः  ।\nमन्वन्तरे भवन्त्येते शक्रश्चैवाधिकारिमः  ॥ ३,२.४९ ॥\nचतुर्दशभिरेतैस्तु गतैर्मन्वन्तरैर्द्विज  ।\nसहस्रयुगपर्यतः कल्पो निःशेष उच्यते  ॥ ३,२.५० ॥\nतावत्प्रमाणा च निशा ततो भवति सत्तम  ।\nब्रह्मरूपधरः शेते शेषाहावंबुसंप्लवे  ॥ ३,२.५१ ॥\nत्रैलोक्यमखिलं ग्रस्त्वा भगवानादिकृद्विभुः  ।\nस्वमायासंस्तितो विप्र सर्वभूतो जनार्दनः  ॥ ३,२.५२ ॥\nततः प्रबुद्धो भगवान् यथा पूर्वं तथा पुनः  ।\nसृष्टिं करोत्यव्ययात्मा कल्पेकल्पे रजोगुमः  ॥ ३,२.५३ ॥\nमनवो भूभुजःसेंद्रा देवाःसप्तर्षयस्तथा  ।\nसात्त्विकोंशः स्थितिकरो जगतो द्विजसत्तम  ॥ ३,२.५४ ॥\nचदुर्युगोप्यसौ विष्णुः स्थितिव्यापारलक्षमः  ।\nयुगव्यवस्थां कुरुते तथा मैत्रेय तच्छृणु  ॥ ३,२.५५ ॥\nकृते युगे परं ज्ञानं कपिलादिस्वरूपधृक् ।\nददाति सर्वभूतात्मा सर्वभूतहिते रतः  ॥ ३,२.५६ ॥\nचक्रवर्तिस्वरूपेण त्रेतायामपि स प्रभूः  ।\nदुष्टानां निग्रह कुर्वन्परिपाति जगत्त्रयम्  ॥ ३,२.५७ ॥\nवेदमेकं चतुर्भेदं कृत्वा शाखाशतैर्विभुः  ।\nकरोति बहुलं भूयो वेदव्यासस्वरूपधृक् ॥ ३,२.५८ ॥\nवेदांस्तु द्वापरे व्यस्य कलेरन्ते पुनर्हरिः  ।\nकल्किस्वरूपी दुर्वृत्तन्मार्गे स्थापयति प्रभुः  ॥ ३,२.५९ ॥\nएवमेतज्जगत्सर्वं शश्वत्पाति करोति च  ।\nहन्ति चान्तेष्वनन्तात्मा नास्त्यस्मव्द्यतिरेकि यत् ॥ ३,२.६० ॥\nभूतं भव्यं भविष्यं च सर्वभूतान्महात्मनः  ।\nतदत्रान्यत्र वा विप्र सद्भावः कथितस्तव  ॥ ३,२.६१ ॥\nमन्वन्तराण्यशेषाणि कथितानि मया तवा  ।\nमन्वन्तराधिपांश्चैव किमन्यत्कथयामि ते  ॥ ३,२.६२ ॥\nइति श्रीविष्णुमहापुराणे तृतीयांशे द्वितीयोऽध्यायः (२)"
  }
]
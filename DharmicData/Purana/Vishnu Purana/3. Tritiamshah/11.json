[
  {
    "text": "सगर उवाच\nगृहस्थस्य सदाचारं श्रोतुमिच्छाम्यहं मुने ।\nलोकादस्मात्परस्माच्च यमातिष्ठन्न हीयते १ ।\nऔर्व उवाच ।\nश्रूयतां पृथिवीपाल सदाचारस्य लक्षणम् ।\nसदाचारवता पुंसा जितौ लोकावुभावपि २ ।\nसाधवः क्षीणदोषास्तु सच्छब्दः साधुवाचकः ।\nतेषामाचरणं यस्तु सदाचारस्स उच्यते ३ ।\nसप्तर्षयोथ मनवः प्रजानां पतयस्तथा ।\nसदाचारस्य वक्तारः कर्तारश्च महीपते ४ ।\nब्राह्मे मुहूर्त्ते चोत्थाय मनसा मतिमान्नृप ।\nप्रबुद्धश्चिंतयेद्धर्ममर्थं चाप्यविरोधिनम् ५ ।\nअपीडया तयोः काममुभयोरपि चिंतयेत् ।\nदृष्टादृष्टविनाशाय त्रिवर्गे समदर्शिना ६ ।\nपरित्यजेदर्थकामौ धर्मपीडाकरौ नृप ।\nधर्ममप्यसुखोदर्कं लोकविद्वेष्टमेव च ७ ।\nततः काल्यं समुत्थाय कुर्य्यान्मूत्रं नरेश्वर ८ ।\nनैरृत्यामिषुविक्षेपमतीत्याभ्यधिकं भुवः ।\nदूरादावसथान्मूत्रं पुरीषं च विसर्जयेत् ९ ।\nपादावनेजनोच्छिष्टे प्रक्षिपेन्न गृहांगणे १० ।\nआत्मच्छायां तरुच्छायां गोसूर्य्याग्न्यनिलांस्तथा ।\nगुरुद्विजादींस्तु बुधो नाधिमेहेत्कदाचन ११ ।\nन कृष्टे सस्यमध्ये वा गौव्रजे जनसंसदि ।\nन वर्त्मनि न नद्यादितीर्थेषु पुरुषर्षभ १२ ।\nनाप्सु नैवांभसस्तीरे श्मशाने न समाचरेत् ।\nउत्सर्गं वै पुरीषस्य मूत्रस्य च विसर्जनम् १३ ।\nउदङ्मुखो दिवामूत्रं विपरीतमुखो निशि ।\nकुर्वीतानापदि प्राज्ञो मूत्रोत्सर्गं च पार्थिव १४ ।\nतृणैरास्तीर्य्य वसुधां वस्त्रप्रावृतमस्तकः ।\nतिष्ठेन्नातिचिरं तत्र नैव किंचिदुदीरयेत् १५ ।\nवल्मीकमूषिकोद्भूतां मृदं नांतर्जलां तथा ।\nशौचावशिष्टां गेहाच्च नादद्याल्लेपसंभवाम् १६ ।\nअणुप्राण्युपपन्नां च हलोत्खातां च पार्थिव ।\nपरित्यजेन्मृदो ह्येतास्सकलाश्शौचकर्मणि १७ ।\nएका लिंगे गुदे तिस्रो दश वामकरे नृप ।\nहस्तद्वये च सप्त स्युर्मृदश्शौचोपपादिकाः १८ ।\nअच्छेनागंधलेपेन जलेनाबुद्बुदेन च ।\nआचामेच्चमृदं भूयस्तथा दद्यात्समाहितः १९ ।\nनिष्पादितांघ्रिशौचस्तु पादावभ्युक्ष्य तैः पुनः ।\nत्रिः पिबेत्सलिलं तेन तथा द्विः परिमार्जयेत् २० ।\nशिर्षण्यानि ततः खानि मूर्द्धानं च समालभेत् ।\nबाहू नाभिं च तोयेन हृदयं चापि संस्पृश्तो! २१ ।\nस्वाचांतस्तु ततः कुर्यात्पुमान्केशप्रसाधनम् ।\nआदर्शांजनमांगल्यं दूर्वाद्यालंभनानि च २२ ।\nततस्स्ववर्णधर्मेण वृत्त्यर्थं च धनार्जनम् ।\nकुर्वीत श्रद्धासंपन्नो यजेच्च पृथिवीपते २३ ।\nसोमसंस्था हविस्संस्थाः पाकसंस्थास्तु संस्थिताः ।\nधने यतो मनुष्याणां यतेतातो धनार्जने २४ ।\nनदीनदतटाकेषु देवखातजलेषु च ।\nनित्यक्रियार्थं स्नायीत गीरिप्रस्रवणेषु च २५ ।\nकूपेषूद्धृततोयेन स्नानं कुर्वीत वा भुवि ।\nगृहेषूद्धृततोयेन ह्यथवा भुव्यसंभवे २६ ।\nशुचिवस्त्रधरः स्नातो देवर्षिपितृतर्पणम् ।\nतेषामेव हि तीर्थेन कुर्वीत सुसमाहितः २७ ।\nत्रिरपः प्रीणनार्थाय देवानामपवर्जयेत् ।\nऋषीणां च यथान्यायं सकृच्चापि प्रजापतेः २८ ।\nपितॄणां प्रीणनार्थाय तदपः पृथिवीपते ।\nपितामहेभ्यश्च तथा प्रीणयेत्प्रपितामहान् २९ ।\nमातामहाय तत्पित्रे तत्पित्रे च समाहितः ।\nदद्यात्पैत्रेण तीर्थेन काम्यं चान्यच्छृणुष्व मे ३० ।\nमात्रे स्वमात्रे तन्मात्रे गुरुपत्न्यै तथा नृप ।\nगुरूणां मातुलानां च स्निग्धमित्राय भूभुजे ३१ ।\nइदं चापि जपेदंबु दद्यादात्मेच्छया नृप ।\nउपकाराय भूतानां कृतदेवादितर्पणम् ३२ ।\nदेवासुरास्तथा यक्षा नागगंधर्वराक्षसाः ।\nपिशाचा गुह्यकास्सिद्धाः कूष्मांडाः पशवः खगाः ३३ ।\nजलेचरा भूनिलया वाय्वाहाराश्च जन्तवः ।\nतृप्तिमेतेन यांत्याशु मद्दत्तेनांबुनाऽखिलाः ३४ ।\nनरकेषु समस्तेषु यातनासु च संस्थिताः ।\nतेषामाप्यायनायौतद्दीयते सलिलं मया ३५ ।\nये बांधवाबांधवा ये येन्यजन्मनि बांधवाः ।\nते तृप्तिमखिला यांतु ये चास्मत्तोभिवांछति ३६ ।\nयत्र क्वचनसंस्थानां क्षुत्तृष्णोपहतात्मनाम् ।\nइदमाप्यायनायास्तु मया दत्तं तिलोदकम् ३७ ।\nकाम्योदकप्रदानं ते मयैतत्कथितं नृप ।\nयद्दत्त्वा प्रीणयत्येतन्मनुष्यस्सकलं जगत् ।\nजगदाप्यायनोद्भूतं पुण्यमाप्नोति चानघ ३८ ।\nदत्त्वा काम्योदकं सम्यगेतेभ्यः श्राद्धयान्वितः ।\nआचम्य च ततो दद्यात्सूर्याय सलिलांजलिम् ३९ ।\nनमो विवस्वते ब्रह्मभास्वते विष्णुतेजसे ।\nजगत्सवित्रे शुचये सवित्रे कर्मसाक्षिणे ४० ।\nततो गृहाऽर्चनं कुर्यादभीष्टसुरपूजनम् ।\nजलाभिषेकैः पुष्पैश्च धूपाद्यैश्च निवेदनम् ४१ ।\nअपूर्वमग्निहोत्रं च कुर्यात्प्राग्ब्रह्मणे नृप ४२ ।\nप्रजापतिं समुद्दिश्य दद्यादाहुतिमादरात् ।\nगृहेभ्यः काश्यपायाथ ततोनुमतये क्रमात् ४३ ।\nतच्छेषं मणिके पृथ्वीपर्जन्येभ्यः क्षिपेत्ततः ।\nद्वारे धातुर्विधातुश्च मध्ये च ब्रह्मणे क्षिपेत् ४४ ।\nगृहस्य पुरषव्याघ्र दिग्देवानपि मे शृणु ४५ ।\nइंद्रा य धर्मराजाय वरुणाय तथेंदवे ।\nप्राच्यादिषु बुधो दद्याद्धुतश्षोआ!त्मकं बलिम् ४६ ।\nप्रागुत्तरे च दिग्भागे धन्वंतारिबलिं बुधः ।\nनिर्वपैद्वैश्वदेवं च कर्म कुर्य्यादतः परम् ४७ ।\nवायव्यां वायवे दिक्षु समस्तासु यथादिशम् ।\nब्रह्मणे चांतरिक्षाय भानवे च क्षिपेद्बलिम् ४८ ।\nविश्वेदेवान्विश्वभूतानष्टौ विश्वपतीन्पितॄन् ।\nयक्षाणां च समुद्दिश्य बलिं दद्यान्नरेश्वर ४९ ।\nततोन्यदन्नमादाय भूमि भागे शुचौ बुधः ।\nदद्यादश्षोभूतेभ्यस्स्वेच्छया सुसमाहितः ५० ।\nदेवा मनुष्याः पशवो वयांसि सिद्धास्सयक्षोरगदैत्यसंघाः ।\nप्रतोः पिशाचास्तरवस्समस्ता ये चान्नमिच्छंति मयात्र दत्तम् ५१ ।\nपिपीलिकाः कीटपतंगकाद्या बुभुक्षिताः कर्मनिबंधबद्धाः ।\nप्रयांति ते तृप्तिमिदं मयान्नं तेभ्यो विसृष्टं सुखिनो भवंतु ५२ ।\nयेषां न माता न पिता न बंधुर्नैवान्नसिद्धिर्न तथान्नमस्ति ।\nतत्तृप्तयेऽन्नं भुवि दत्तमेव ते यांतु तृप्तिं मुदिता भवंतु ५३ ।\nभूतानि सर्वाणि तथान्नमेतदहं च विष्णुर्न यतोन्यदस्ति ।\nतस्मादहं भूतनिकायभूतमन्नं प्रयच्छामि भवाय तेषाम् ५४ ।\nचतुर्दशो भूतगणो य एष तत्र स्थिता येऽखिलभूतसंघाः ।\nतृप्त्यर्थमन्नं हि मया निसृष्टं तेषामिदं ते मुदिता भवंतु ५५ ।\nइत्युच्चार्य्य नरो दद्यादन्नं श्रद्धासमन्वितः ।\nभुवि सर्वोपकाराय गृही सर्वाश्रयो यतः ५६ ।\nश्वचंडालविहंगानां भुवि दद्यान्नरेश्वर ।\nये चान्ये पतिताः केचिदपुत्राः संति मानवाः ५७ ।\nततो गोदोहमात्रं वै कालं तिष्ठेद्गृहांगणे ।\nअतिथिग्रहणार्थाय तदूर्ध्वं तु यथेच्छया ५८ ।\nअतिथिं तत्र संप्राप्तं पूजयेत्स्वागतादिना ।\nतथासनप्रदानेन पादप्रक्षालनेन च ५९ ।\nश्रद्धया चान्नदानेन प्रियप्रश्नोत्तरेण च ।\nगच्छतश्चानुयानेन प्रीतिमुत्पादयेद्गृही ६० ।\nअज्ञातकुलनामानमन्यदेशादुपागतम् ।\nपूजयेदतिथिं सम्यङ्नैकग्रामनिवासिनम् ६१ ।\nअकिंचनमसंबंधमज्ञातकुलशीलिनम् ।\nअसंपूज्यातिथिं भुक्त्वा भोक्तुकामं व्रजत्यधः ६२ ।\nस्वाध्यायगोत्राचरणमपृष्ट्वा च तथा कुलम् ।\nहिरण्यगर्भबुद्ध्या तं मन्येताभ्यागतं गृही ६३ ।\nपित्रर्थं चापरं विप्रमेकमप्याशयेन्नृप ।\nतद्देश्यं विदिताचारसंभूतिं पांचयज्ञिकम् ६४ ।\nअन्नाग्रं च समुद्धृत्य हंतकारोपकल्पितम् ।\nनिर्वापभूतं भूपाल श्रोत्रियायोपपादयेत् ६५ ।\nदद्याच्च भिक्षात्रितयं परिव्राड्ब्रह्मचारीणाम् ।\nइच्छया च बुधो दद्याद्विभवे सत्यवारितम् ६६ ।\nइत्येतेतिथयः प्रोक्ता प्रागुक्ता भिक्षवश्च ये ।\nचतुरः पूजयित्वैतान्नृप पापात्प्रमुच्यते ६७ ।\nअतिथिर्यस्य भग्नाशो गृहात्प्रतिनिवर्त्तते ।\nस तस्मै दुष्कृतं दत्त्वा पुण्यमादाय गच्छति ६८ ।\nधाता प्रजापतिः शक्रो वह्निर्वसुगणोऽर्यया ।\nप्रविश्यातिथिमेते वै भुंजंतेन्नं नरेश्वर ६९ ।\nतस्मादतिथिपूजायां यतेत सततं नरः ।\nस केवलमघं भुंक्ते यो भुंक्ते ह्यतिथिं विना ७० ।\nततः स्ववासिनीं दुःखीं गुर्विणीं वृद्धबालकान् ।\nभोजयेत्संस्कृतान्नेन प्रथमं चरमं गृही ७१ ।\nअभुक्तवत्सु चैतेषु भुंजन्भुंक्ते स दुष्कृतम् ।\nमृतश्च गत्वा नरकं श्लेष्मभुग्जायते नरः ७२ ।\nअस्नाताशी मलं भुंक्ते ह्यजपी पूयशोणितम् ।\nअसंस्कृतान्नभुङ्मूत्रं बालादिप्रथमं शकृत् ७३ ।\nअहोमी च कृमीन्भुंक्ते अदत्त्वा विषमाश्नुते ७४ ।\nतस्माच्छृणुष्व राजेंद्र यथा भुंजीत वै गृही ।\nभुंजतश्च यथा पुंसः पापबंधो न जायते ७५ ।\nइह चारोग्यविपुलं बलबुद्धिस्तथा नृप ।\nभवत्यरिष्टशांतिश्च वैरिपक्षाभिचारिणः ७६ ।\nस्नातो यथावत्कृत्वा च देवर्षिपितृतर्पणम् ।\nप्रशस्तरत्नपाणिस्तु भुंजीत प्रयतो गृही ७७ ।\nकृते जपे हुते वह्नौ शुद्धवस्त्रधरो नृप ।\nदत्त्वाऽतिथिभ्यो विप्रेभ्यो गुरुभ्यस्संश्रिताय च ।\nपुण्यगंधश्शस्तमाल्यधारी चैव नरेश्वर ७८ ।\nनैकवस्त्रधरो नार्द्र पाणिपादो महीपते ।\nविशुद्धवदनः प्रीतो भुंजीत न विदिङ्मुखः ७९ ।\nप्राङ्मुखोदङ्मुखो वापि न चैवान्यमना नरः ।\nअन्नं प्रशस्तं पथ्यं च प्रोक्षितं प्रोक्षणोदकैः ८० ।\nन कुत्सिताहृतं नैव जुगुप्सापदसंस्कृतम् ।\nदत्त्वा तु भक्तं शिष्येभ्यः क्षुधितेभ्यस्तथा गृही ८१ ।\nप्रशस्तशुद्धपात्रे तु भुंजीताकुपितो द्विजः ८२ ।\nनासंदिसंस्थिते पात्रे नादेशो! च नरेश्वर ।\nनाकाले नातिसंकीर्णे दत्त्वाग्रं च नरोग्नये ८३ ।\nमंत्राभिमंत्रितं शस्तं न च पर्युषितं नृप ।\nअन्यत्र फलमूलेभ्यश्शुष्कशाखादिकात्तथा ८४ ।\nतद्वद्धारीतकेभ्यश्च गुडभक्ष्येभ्य एव च ।\nभुंजीतोद्धृतसाराणि न कदापि नरेश्वर ८५ ।\nन श्षॐ पुरुषोश्नीय्यादन्यत्र जगतीपते ।\nमध्वंबुदधिसर्पिभ्यस्सक्तुभ्यश्च विवेकवान् ८६ ।\nअश्नीयात्तन्मयो भूत्वा पूर्वं तु मधुरं रसम् ।\nलवणाम्लौ तथा मध्ये कटुतिक्तादिकांस्ततः ८७ ।\nप्राग्द्र वं पुरुषोश्नीयान्मध्ये कठिनभोजनः ।\nअंते पुनर्द्रवाशी तु बलारोग्ये न मुंचति ८८ ।\nअनिंद्यं भक्षयेदित्थं वाग्यतोन्नमकुत्सयन् ।\nपंचग्रासं महामौनं प्राणाद्याप्यायनं हि तत् ८९ ।\nभुक्त्वा सम्यगथाचम्य प्राङ्मुखोदङ्मुखोपि वा ।\nयथावत्पुनराचामेत्पाणी प्रक्षाल्य मूलतः ९० ।\nस्वस्थः प्रशांतचित्तस्तु कृतासनपरिग्रहः ।\nअभीष्टदेवतानां तु कुर्वीत स्मरणं नरः ९१ ।\nअग्निराप्याययेद्धातुं पार्थिवं पवनेरितः ।\nदत्तावकाशं नभसा जरयत्यस्तु मे सुखम् ९२ ।\nअन्नं बलाय मे भूमेरपामग्न्यनिलस्य च ।\nभवत्येतत्परीणतं ममास्त्यव्याहतं सुखम् ९३ ।\nप्राणापानसमानानामुदानव्यानयोस्तथा ।\nअन्नं पुष्टिकरं चास्तु ममाप्यव्याहतं सुखम् ९४ ।\nअगस्तिरग्निर्वडवानलश्च भुक्तं मयान्नं जरयत्वशेषम् ।\nसुखं च मे तत्परिणामसंभवं यच्छंत्वरोगं मम चास्तु देहे ९५ ।\nविष्णुस्समस्तेंद्रियदेहदेही वृथा न भूतो भगवान्यथैकः ।\nसत्येन तेनात्तमश्षोमन्नमारोग्यतां मे परिणाममेतु ९६ ।\nविष्णुरत्ता तथैवान्नं परिणामश्च वै तथा ।\nसत्येन तेन मद्भुक्तं जीर्यत्यन्नमिदं तथा ९७ ।\nइत्युच्चार्य्य स्वहस्तेन परिमृज्य तथोदरम् ।\nअनायासप्रदायीनि कुर्य्यात्कर्माण्यतंद्रि तः ९८ ।\nसच्छास्त्रादिविनोदेन सन्मार्गादविरोधिना ।\nदिनं नयेत्ततस्संध्यामुपतिष्ठेत्समाहितः ९९ ।\nदिनांतसंध्यां सूर्येण पूर्वामृक्षैर्युतां बुधः ।\nउपतिष्ठेद्यथान्याय्यं सम्यगाचम्य पार्थिव १०० ।\nसर्वकालमुपस्थानं संध्ययोः पार्थिवेष्यते।\nअन्यत्र सूतकाशौचविभ्रमातुरभीतितः १०१।\nसूर्येणाभ्युदितो यश्च त्यक्तः सूर्येण वा स्वपन् ।\nअन्यत्रातुरभावात्तु प्रायश्चित्ती भवेन्नरः १०२ ।\nतस्मादनुदिते सूर्य्ये समुत्थाय महीपते ।\nउपतिष्ठेन्नरस्संध्यामस्वपंश्च दिनांतजाम् १०३ ।\nउपतिष्ठंति वै संध्यां ये न पूर्वां न पश्चिमाम् ।\nव्रजंति ते दुरात्मानस्तमिस्रं नरकं नृप १०४ ।\nपुनः पाकमुपादाय सायमप्यवनीपते ।\nवैश्वदेवनिमित्तं वै पत्न्या सार्द्धं बलिं हरेत् १०५ ।\nतत्रापि श्वपचादिभ्यस्तथैवान्नविसर्जनम् १०६ ।\nअतिथिं चागतं तत्र स्वशक्तया पूजयेद्बुधः ।\nपादशौचासनप्रह्वस्वागतोक्त्या च पूजनम् ।\nततश्चान्नप्रदानेन शयनेन च पार्थिव १०७ ।\nदिवातिथौ तु विमुखे गते यत्पातकं नृप ।\nतदेवाष्टगुणं पुंसस्सूर्य्योढे विमुखे गते १०८ ।\nतस्मात्स्वशक्त्या राजेंद्र सूर्य्योढमतिथिं नरः ।\nपूजयेत्पूजिते तस्मिन्पूजितास्सर्वदेवता १०९ ।\nअन्नशकांबुदानेन स्वशक्त्या पूजयेत्पुमान् ।\nशयनप्रस्तरमहीप्रदानैरथवापि तम् ११० ।\nकृतपादादिशौचस्तु भुक्त्वा सायं ततो गृही ।\nगच्छेच्छय्यामस्फुटितामपि दारुमयीं नृप १११ ।\nनाविशालां न वै भुग्नां नासमां मलिनां न च ।\nन च जंतुमयींशय्यामधितिष्ठेदनास्तृताम् ११२ ।\nप्राच्यां दिशि शिरश्शस्तं याम्यायामथ वा नृप ।\nसदैव स्वपतः पुंसो विपरीतं तु रोगदम् ११३ ।\nऋतावुपगमश्शस्तस्स्वपत्न्यामवनीपते ।\nपुन्नामर्क्षे शुभे काले ज्येष्ठायुग्मासु रात्रिषु ११४ ।\nनाद्यूनां तु स्त्रियं गच्छेन्नातुरां न रजस्वलाम् ।\nनानिष्टां न प्रकुपितां न त्रस्तां न च गर्भिणीम् ११५ ।\nनादक्षिणां नान्यकामां नाकामां नान्ययोषितम् ।\nक्षुत्क्षामां नातिभुक्तां वा स्वयं चैभिर्गुणैर्युतः ११६ ।\nस्नातस्स्रग्गंधधृक्प्रीतो नाध्मातः क्षुधितोपि वा ।\nसकामस्सानुरागश्च व्यवायं पुरुषो व्रजेत् ११७ ।\nचतुर्दश्यष्टमी चैव तथा माचाथ पूर्णिमा ।\nपर्वाण्येतानि राजेंद्र रविसंक्रांतिरेव च ११८ ।\nतैलस्त्रीमांससंभोगी सर्वेष्वेतेषु वै पुमान् ।\nविण्मूत्रभोजनं नाम प्रयाति नरकं मृतः ११९ ।\nअश्षोपर्वस्वेतेषु तस्मात्संयमिभिर्बुधैः ।\nभाव्यं सच्छास्त्रदेवेज्याध्यानजप्यपरैर्नरैः १२० ।\nनान्ययोनावयोनौ वा नोपयुक्तौषधस्तथा ।\nद्विजदेवगुरूणां च व्यवायी नाश्रमे भवेत् १२१ ।\nचैत्यचत्वरतीरेषु नैव गोष्ठे चतुष्पथे ।\nनैव श्मशानोपवने सलिलेषु महीपते १२२ ।\nप्रोक्तपर्वस्वश्षोए!षु नैव भूपाल संध्ययोः ।\nगच्छेद्व्यवायं मनसा न मूत्रोच्चारपीडितः १२३ ।\nपर्वस्वभिगमोनिन्द्यो दिवा पापप्रदो नृप ।\nभुवि रोगावहो नॄणामप्रशस्तो जलाशये १२४ ।\nपरदारान्न गच्छेत मनसापि कथंचन ।\nकिमु वाचास्थिबंधोपि नास्ति तेषु व्यवायिनाम् १२५ ।\nमृतो नरकमभ्येति हीयते त्रापि चायुषः ।\nपरदाररतिः पुंसामिह चामुत्र भीतिदा १२६ ।\nइति मत्वा स्वदारेषु ऋतुमत्सु बुधो व्रजेत् ।\nयथोक्तदोषहीनेषु सकामेष्वनृतावपि १२७ ।\nइति श्रीविष्णुमहापुराणे तृतीयांश एकादशोऽध्यायः ११।"
  }
]
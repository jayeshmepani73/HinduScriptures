[
  {
    "text": "मैत्रेय उवाच\nकथिता गुरुणा सम्यग्भूसमुद्रादिसंस्थितिः  ।\nसूर्यादिनां च संस्थानं ज्योतिषां चातिविस्तरात् ॥ ३,१.१ ॥\nदेवादीनां तथा सृष्टिर्ऋषीणां चापि वर्णिता  ।\nचातुर्वर्ण्यस्य चोत्पत्तिस्तिर्यग्योनिगतस्य च  ॥ ३,१.२ ॥\nध्रुवप्रह्लादचरितं विस्तराच्च त्वयोदितम्  ।\nमन्वन्तराण्यशेषाणि श्रोतुमिच्छाम्यनुक्रमात् ॥ ३,१.३ ॥\nमन्वन्तराधिपांश्चैव शक३ एवपुरोगमान्  ।\nभवता कथितानेताञ्छ्रोतुमिच्छाम्यहं गुरो  ॥ ३,१.४ ॥\nश्रीपराशर उवाच\nअतीतानागतानीह यानि मन्वन्तराणि वै  ।\nतान्यहं भवतः सम्यक्लथयामि यथा क्रमम्  ॥ ३,१.५ ॥\nस्वायंभुवो मनुः पूर्वं परः स्वारोचिषस्तथा  ।\nउत्तमस्तामसश्चैव रैवतश्चाक्षुषस्तथा  ॥ ३,१.६ ॥\nषडेते मनवोतीताः सांप्रतं तु रवेः सुतः  ।\nवैवस्वतेयं यस्त्वेतत्मप्तमं वर्ततेन्तरम्  ॥ ३,१.७ ॥\nस्वायंभुवं तु कथितं कल्पादावन्तरं मया  ।\nदेवाः सप्तर्षयश्चैव यथावत्कथिता मया  ॥ ३,१.८ ॥\nअत ऊर्ध्वं प्रवक्ष्यामि मनोः स्वारोचिषस्य तु  ।\nमन्वन्तराधिपान्सम्यग्देवर्षिंस्तत्सुतांस्तथा  ॥ ३,१.९ ॥\nपारावताः सतुषिता देवाः स्वारोचिषेऽन्तरे  ।\nविपश्चित्तत्र देवेन्द्रो मैत्रेयासीन्महाबलः  ॥ ३,१.१० ॥\nऊर्जस्तंभस्तथा प्राणो वातोथ* पृषभस्तथा  । (*पाठ. दत्तोग्नी ऋषभस्तथा)\nनिरयश्च परीवांश्च तत्र सप्तर्षयोऽभवन्  ॥ ३,१.११ ॥\nचैत्रकिंपुरुषाद्याश्च सुताः स्वारोचिषस्य तु  ।\nद्वितीयमेतद्व्याख्यातमन्तरं शृणु चोत्तमम्  ॥ ३,१.१२ ॥\nतृतीयेप्यन्तरे ब्रह्मन्नुत्तमो नाम यो मनुः  ।\nसुशान्तिर्नाम देवेन्द्रो मैत्रेयासीत्सुताञ्छृणु  ॥ ३,१.१३ ॥\nसुधामानस्तथा सत्या जपाश्चाथ प्रतर्दनाः  ।\nवशवर्तिश्च पञ्चैते गणा द्वादशकाः स्मृताः  ॥ ३,१.१४ ॥\nवसिष्ठतनया ह्येते सप्त सप्तर्षयोभवन्  ।\nअजः परशुदीप्ताद्यास्तथोत्तममनोः सुताः  ॥ ३,१.१५ ॥\nतामसस्यान्तरे देवाः सुपारा हरयस्तथा  ।\nसत्याश्च सुधियश्चैव सप्तविंशतिका गणाः  ॥ ३,१.१६ ॥\nशिविरिन्द्रस्तथा चासीच्छतयज्ञोपलक्षमः  ।\nसप्तर्षयश्च ये तेषां तेषां नामानि मे शृणु  ॥ ३,१.१७ ॥\nज्योतिर्धामा पुथुः कात्यश्चैत्रोग्निर्धनकस्तथा  ।\nपीवरश्चर्षयो ह्येते सप्त तत्रापि चान्तरे  ॥ ३,१.१८ ॥\nनरः ख्यातिः केतुरूपो जानुजङ्घादयस्तथा  ।\nपुत्रास्तु तामसस्यासन्नाजानः सुमहाबलाः  ॥ ३,१.१९ ॥\nपञ्चमे वापि मैत्रेय रैवतो नाम नामतः  ।\nमनुर्विभुश्च तत्रेन्द्रो देवांश्चात्रान्तरे शृणु  ॥ ३,१.२० ॥\nअमिताभा भूतरया वैकुण्ठाः सुसमेधसः  ।\nएते देवगणास्तत्र चतुर्दश चतुर्दश  ॥ ३,१.२१ ॥\nहिरण्यरोमा वेदाश्रिरूर्ध्वबाहुस्तथावरः  ।\nवेदबाहुः सुधामा च पर्जन्यश्च महामुनिः  ।\nएते सप्तर्षयो विप्र तत्रासन्रैवतेन्तरे  ॥ ३,१.२२ ॥\nबलबन्धुश्च संभाव्यः सत्यकाद्याश्च तत्सुताः  ।\nनरेन्द्राश्च महावीर्या बभूवुर्मुनिसत्तम  ॥ ३,१.२३ ॥\nस्वारोचिषश्चौत्तमश्च तामसो रैवतस्तथा  ।\nप्रियव्रतान्वया ह्येते चत्वारो मनवः स्मृताः  ॥ ३,१.२४ ॥\nविष्णुमाराध्य तपसा स राजर्षिः प्रियव्रतः  ।\nमन्वन्तराधिपानेताल्लंब्धवानात्मवंशजान्  ॥ ३,१.२५ ॥\nषष्ठे मन्वंरते चासीच्चाक्षुषाख्यस्तथा मनुः  ।\nमनोजवस्तथैवेन्द्रो देवानपि निबोध मे  ॥ ३,१.२६ ॥\nआप्याः प्रसूता भव्याश्च पृथुकाश्चा दिवौकसः  ।\nमहानुभावा लेखाश्च पञ्चैते ह्यष्टका गणाः  ॥ ३,१.२७ ॥\nसुमेधा विरजाश्चैव हविष्मानुत्तमो मधुः  ।\nअतिनामा सहिष्णुश्च सप्तासन्निति चर्षयः  ॥ ३,१.२८ ॥\nऊरुः पूरुः शतद्युम्नप्रमुखाः सुमहाबलाः  ।\nचाक्षुषस्य मनोः पुत्राः पृथिवीपतयोऽभवन्  ॥ ३,१.२९ ॥\nविवस्वतः सुतो विप्र श्राद्धदेवो महाद्युतिः  ।\nमनुः संवर्तते धीमान् सांप्रतं सप्तमेन्तरे  ॥ ३,१.३० ॥\nआदित्यवसुरुद्राद्या देवाश्चात्र महामुने  ।\nपुरन्दरस्तथैवात्र मैत्रेय त्रिदशेश्वरः  ॥ ३,१.३१ ॥\nवशिष्ठः काश्यपोथात्रिर्जमदग्निः सगौतमः  ।\nविश्वामित्रभरद्वाजौ सप्त सप्तर्षयोऽभवन्  ॥ ३,१.३२ ॥\nइक्ष्वाकुश्च नृगश्चैव धृष्टः शर्यातिरेव च  ।\nनरिष्यन्तश्च विख्यातो नाभागोरिष्ट एव च  ॥ ३,१.३३ ॥\nकरूषश्च पृषध्रश्च सुमहांल्लोकविश्रुतः  ।\nमनोर्वैवस्वतस्यैते नव पुत्राः सुधार्मिकाः  ॥ ३,१.३४ ॥\nविष्णुशक्तिरनौपम्या सत्त्वोद्रिक्ता स्थितौ स्थिता  ।\nमन्वन्तरेष्वशेषेषु देवत्वेनाधितिष्ठति  ॥ ३,१.३५ ॥\nअंशेन तस्या जज्ञेऽसौ यज्ञःस्वायंभुवेन्तरे  ।\nआकूत्यां मानसो देव उत्पन्नः प्रथमेन्तरे  ॥ ३,१.३६ ॥\nततः पुनः स वै देवः प्राप्ते स्वारोचिषेन्तरे  ।\nतुषितायां समुत्पन्नो ह्याजिषस्तुषितैः सह  ॥ ३,१.३७ ॥\nऔत्तमप्यन्तरे देवस्तुषितस्तु पुनः स वै  ।\nसत्यायामभवत्सत्यः सत्यैः सह सुरोत्तमैः  ॥ ३,१.३८ ॥\nतामसस्यान्तरे चैव संप्राप्तो पुनरेव हि  ।\nहर्यायां हरिभिः सार्ध हरिरेव बभूव ह  ॥ ३,१.३९ ॥\nरैवतेप्यन्तरे देवःसंभूत्यां मानसो हरिः  ।\nसंभूतो रैवतैः सार्ध देवैर्देववरो हरिः  ॥ ३,१.४० ॥\nचाक्षुषे चान्तरे देवो वैकुण्ठः पुरुषोत्तमः  ।\nविकुण्ठायामसौ जज्ञे वैकुण्ठैर्दैवतैः सह  ॥ ३,१.४१ ॥\nमन्वन्तरेत्र संप्राप्ते तथा वैवस्वते द्विज  ।\nवामनः काश्यपाद्विष्णुरदित्यां संबभूव ह  ॥ ३,१.४२ ॥\nत्रिभिः क्रमैरिमांल्लोकाञ्जित्वा येन महात्मना  ।\nपुरन्दराय त्रैलोक्यं दत्तं निहतकण्टकम्  ॥ ३,१.४३ ॥\nइत्येतास्तनवस्तस्य सप्तमन्वन्तरेषु वै  ।\nसप्तस्वेवाभवन्विप्र याभिः संवर्धिताः प्रजाः  ॥ ३,१.४४ ॥\nयस्माद्विष्टमिदं विश्वं यस्य शक्त्या महात्मनः  ।\nतस्मात्स प्रोच्यते विष्णुर्विशोर्धातोः प्रवेशनात् ॥ ३,१.४५ ॥\nसर्वे च देवा मनवः समस्ताः सप्तर्षयो ये मनुसूनवश्च  ।\nइन्द्रश्चयोऽयं त्रिदशेशभूतो विष्णोरशोषास्तु विभूतयस्ताः  ॥ ३,१.४६ ॥\nइति श्रीविष्णुमहापुराणे तृतीयांशे प्रथमोऽध्यायः (१)"
  }
]
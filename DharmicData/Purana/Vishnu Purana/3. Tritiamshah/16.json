[
  {
    "text": "और्व उवाच\nहविष्यमत्स्यमांसैस्तु शशस्य नकुलस्य च  ।\nसोकरच्छाकलैणेयरौरवैर्गवयेन च  ॥ ३,१६.१ ॥\nऔरभ्रगव्यैश्च तथा मासवृद्ध्या पितामहाः  ।\nप्रयान्ति तृप्तिं मांसैस्तु नित्यं वार्ध्रोणसामिषैः  ॥ ३,१६.२ ॥\nखड्गमांसमतीवात्र कालशाकं तथा मधु  ।\nशस्तानि कर्मण्यत्यन्ततृप्तिदानि नरेश्वर  ॥ ३,१६.३ ॥\nगयामुपेत्य यः श्राद्धं करोति पृथिवीपते  ।\nसफलं तस्य तज्जन्म जायते पितृतीष्टिदम्  ॥ ३,१६.४ ॥\nप्रशान्तिकाःसमीवाराः श्यामाका द्विविधास्तथा  ।\nवन्यैषधीप्रधानास्तु श्राद्धार्हाः पुरुषर्षभ  ॥ ३,१६.५ ॥\nयवाः प्रियङ्गवो मुद्गा गोधूमा व्रीहयस्तिलाः  ।\nनिष्पावाः कोविदाराश्च सर्षपाश्चात्र सोभनाः  ॥ ३,१६.६ ॥\nअकृताग्रयणं यच्च धान्यजातं नरेश्वर  ।\nराजमाषानणुंश्चैव मसूरांश्च विसर्जयेत् ॥ ३,१६.७ ॥\nअलाबुं गृञ्जनं चैव पलाण्डुं पिण्डमूलकम्  ।\nगान्धारककरंवादिलवणान्यौषराणि च  ॥ ३,१६.८ ॥\nआरक्ताश्चैव निर्यासाः प्रत्यक्षलवणानि च  ।\nवर्ज्यान्येतानि वै श्राद्धे यच्च वाचा न शस्यते  ॥ ३,१६.९ ॥\nनक्ताहृतमनुच्छिन्नं तृप्यते न च यत्र गौः  ।\nदुर्गंधिफेनिलं चांबु श्राद्धयोग्यं न पार्थिव  ॥ ३,१६.१० ॥\nक्षीरमेकशफानां यदौष्ट्रमाविकमेव च  ।\nमार्गं च माहिषं चैव वर्जयेच्छ्राद्धकर्मणि  ॥ ३,१६.११ ॥\nषण्डापविद्धचण्डालपापिपाषण्डरोगिभिः  ।\nकृकवाकुश्वाननग्नवानरग्रामसूकरैः  ॥ ३,१६.१२ ॥\nउदक्यासूतिकाशौचमृतहारैश्च वीक्षिते  ।\nश्राद्धे सुरा न पितरो भुञ्जन्ते पुरुषर्षभ  ॥ ३,१६.१३ ॥\nतस्मात्परीश्रिते कुर्याच्छ्राद्धं श्रद्धासमन्वितः  ।\nउर्व्यां च तिलविक्षेपाद्यातुधानान्निवारयेत् ॥ ३,१६.१४ ॥\nनखादिना चोपपन्नं केशकीटादिभिर्नृप  ।\nन चैवाभिषवैर्मिश्रमन्नं पर्युषितं तथा  ॥ ३,१६.१५ ॥\nश्रद्धासमन्वितैर्दत्तं पितृभ्यो नामगोत्रतः  ।\nयदाहारास्तु ते जातास्तदाहारत्वमेति तत् ॥ ३,१६.१६ ॥\nश्रूयते चापि पितृर्भिगीता गाथा महीपते  ।\nइक्ष्वाकोर्मनुपुत्रस्य कलापोपवने पुरा  ॥ ३,१६.१७ ॥\nअपि नस्ते भविष्यन्ति कुले सन्मार्गशीलिनः  ।\nगयामुपेत्य ये पिण्डान्दास्यन्त्यस्माकमादरात् ॥ ३,१६.१८ ॥\nअपि नःस कुले जायाद्यो नो दद्यात्त्रयोदशीम्  ।\nपायसं मधुसर्पिर्भ्यां वर्षासु च मघासु च  ॥ ३,१६.१९ ॥\nगौरीं वाप्युद्वहेत्कन्यां नीलं वा वृषमुत्सृजेत् ।\nयजेत वाश्वमेधेन विधिवद्दक्षिणावता  ॥ ३,१६.२० ॥\nइति श्रीविष्णुमहापुराणे तृतीयांशे षोडशोऽध्यायः (१६)"
  }
]
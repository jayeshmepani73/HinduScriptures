[
  {
    "text": "और्व उवाच ।\nबालः कृतोपनयनो वेदाहरणतत्परः ।\nगुरुगेहे वसेद्भूप ब्रह्मचारी समाहितः १ ।\nशौचा चारव्रतं तत्र कार्य्यं शुश्रूषणं गुरोः ।\nव्रतानि चरता ग्राह्यो वेदश्च कृतबुद्धिना २ ।\nउभे संध्ये रविं भूप तथैवाग्निं समाहितः ।\nउपतिष्ठेत्तदा कुर्य्याद्गुरोरप्यभिवादनम् ३ ।\nस्थिते तिष्ठेद्व्रजेद्याते नीचैरासीत चासति ।\nशिष्यो गुरोर्नृपश्रेष्ठ प्रतिकूलं न संचरेत् ४ ।\nतेनैवोक्तं पठेद्वेदं नान्यचित्तः पुरस्स्थितः ।\nअनुज्ञातश्च भिक्षान्नमश्नीयाद्गुरुणा ततः ५ ।\nअवगाहेदपः पूर्वमाचार्य्येणावगाहितः ।\nसमिज्जलादिकं चास्य काल्यं काल्यमुपानयेत् ६ ।\nगृहीतग्राह्यवेदश्च ततोनुज्ञामवाप्य च ।\nगार्हस्थ्यमाविश्त्प्रोआ!ज्ञो निष्पन्नगुरुनिष्कृतिः ७ ।\nविधिनावाप्तदारस्तु धनं प्राप्य स्वकर्मणा ।\nगृहस्थकार्य्यमखिलं कुर्य्याद्भूपाल शक्तितः ८ ।\nनिवापेन पितॄनर्चन्यज्ञैर्देवांस्तथातिथीन् ।\nअन्नैर्मुनींश्च स्वाध्यायैरपत्येन प्रजापतिम् ९ ।\nभूतानि बलिभिश्चैव वात्सल्येनाखिलं जगत् ।\nप्राप्नोति लोकान्पुरुषो निजकर्मसमार्जितान् १० ।\nबिक्षाभुजश्च ये केचित्परिव्राड्ब्रह्मचारिणः ।\nतेप्यत्रैव प्रतिष्ठंते गार्हस्थ्यं तेन वै परम् ११ ।\nवेदाहरणकार्य्याय तीर्थस्नानाय च प्रभो ।\nअटंति वसुधां विप्राः पृथिवीदर्शनाय च १२ ।\nअनिकेता ह्यनाहारा यत्र सायंगृहाश्च ये ।\nतेषां गृहस्थः सर्वेषां प्रतिष्ठा योनिरेव च १३ ।\nतेषां स्वागतदानादिवक्तव्यं मधुरं नृप ।\nगृहागतानां दद्याच्च शयनासनभोजनम् १४ ।\nअतिथिर्यस्य भग्नाशो गृहात्प्रतिनिवर्त्तते ।\nस दत्त्वा दुष्कृतं तस्मै पुण्यमादाय गच्छति १५ ।\nअवज्ञानमहंकारो दंभश्चैव गृह सतः ।\nपरितापोपघातौ च पारुष्यं च न शस्यते १६ ।\nयस्तु सम्यक्करोत्येवं गृहस्थः परमं विधिम् ।\nसर्वबंधविनिर्मुक्तो लोकानाप्नोत्यनुत्तमान् १७ ।\nवयःपरिणतो राजन्कृतकृत्यो गृहाश्रमी ।\nपुत्रेषु भार्यां निक्षिप्य वनं गच्छेत्सहैव वा १८ ।\nपर्णमूलफलाहारः केशश्मश्रुजटाधरः ।\nभूमिशायी भवेत्तत्र मुनिस्सर्वातिथिर्नृप १९ ।\nचर्मकाशकुशैः कुर्य्यात्परिधानोत्तरीयके ।\nतद्वत्त्रिषवणं स्नानं शस्तमस्य नरेश्वर २० ।\nदेवताभ्यर्चनं होमस्सर्वाभ्यागतपूजनम् ।\nभिक्षाबलिप्रदानं च शस्तमस्य नरेश्वर २१ ।\nवन्यस्नेहेन गात्राणामभ्यंगश्चास्य शस्यते ।\nतपश्च तस्य राजेंद्र शीतोष्णादिसहिष्णुता २२ ।\nयस्त्वेतां नियतश्चर्यां वानप्रस्थश्चरेन्मुनिः ।\nस दहत्यग्निवद्दोषाञ्जयेल्लोकांश्च शाश्वतान् २३ ।\nचतुर्थश्चाश्रमो भिक्षोः प्रोच्यते यो मनीषिभिः ।\nतस्य स्वरूपं गदतो मम श्रोतुं नृपार्हसि २४ ।\nपुत्रद्र व्यकलत्रेषु त्यक्तस्नेहो नराधिप ।\nचतुर्थमाश्रमस्थानं गच्छेन्निर्धूतमत्सरः २५ ।\nत्रैवर्गिकांस्त्यजेत्सर्वानारंभानवनीपते ।\nमित्रादिषु समो मैत्रस्समस्तेष्वेव जंतुषु २६ ।\nजरायुजांडजादीनां वाड्मनःकायकर्मभिः ।\nयुक्तः कुर्वीत न द्रो हं सर्वसंगांश्च वर्जयेत् २७ ।\nएकारात्रस्थितिर्ग्रामे पंचरात्रस्थितिः पुरे ।\nतथा तिष्ठेद्यथाप्रीतिर्द्वेषो वा नास्य जायते २८ ।\nप्राणयात्रानिमित्तं च व्यंगारे भुक्तवज्जने ।\nकाले प्रशस्तवर्णानां भिक्षार्थं पर्यटेद्गृहान् २९ ।\nकामः क्रोधस्तथा दर्पमोहलोभादयश्च ये ।\nतांस्तु सर्वान्परित्यज्य परिव्राण्निर्ममो भवेत् ३० ।\nअभयं सर्वभूतेभ्यो दत्त्वा यश्चरते मुनिः ।\nतस्यापि सर्वभूतेभ्यो न भयं विद्यते क्वचित् ३१ ।\nकृत्वाग्निहोत्रं स्वशरीरसंस्थं शारीरमग्निं स्वमुखे जुहोति ।\nविप्रस्तु भैक्ष्योपहितैर्हविर्भिश्चिताग्निकानां व्रजति स्म लोकान् ३२ ।\nमोक्षाश्रमं यश्चरते यथोक्तं शुचिस्सुखं कल्पितबुद्धियुक्तः ।\nअनिंधनं ज्योतिरिव प्रशांतस्स ब्रह्मलोकं श्रयते द्विजातिः ३३ ।\nइति श्रीविष्णुमहापुराणे तृतीयांशो! नवमोऽध्यायः ९।"
  }
]
[
  {
    "text": "और्व उवाच\nब्रह्मेंद्र रुद्र नासत्यसूर्याग्निवसुमारुतान्\nविश्वेदेवान्पितृगणान्वयांसि मनुजान्पशून्  १\nसरीसृपानृषिगणान्यच्चान्यद्भूतसंज्ञितम्\nश्राद्धं श्रद्धान्वितः कुर्वन्प्रीणयत्यखिलं जगत्  २\nमासिमास्यसिते पक्षे पंचदश्यां नरेश्वर\nतथाष्टकासु कुर्वीत काम्यान्कालाञ्छृणुष्व मे  ३\nश्राद्धार्हमागतं द्रव्यं विशिष्टमथ वा द्विजम्\nश्राद्धं कुर्वीत विज्ञाय व्यतीपातेऽयते तथा  ४\nविषुवे चापि संप्राप्ते ग्रहणे शशिसूर्ययोः\nसमस्तेष्वेव भूपाल राशिष्वर्के च गच्छति  ५\nनक्षत्रग्रहपीडासु दुष्टस्वप्नावलोकने\nइच्छाश्राद्धानि कुर्वीत नवसस्यागमे तथा  ६\nअमावास्या यदा मैत्रविशाखास्वातियोगिनी\nश्राद्धैः पितृगणस्तृप्तिं तथाप्नोत्यष्टवार्षिकीम्  ७\nअमवास्या यदा पुष्ये रौद्रे थर्क्षे पुनर्वसौ\nद्वादशाब्दं तदा तृप्तिं प्रयांति पितरोर्चिताः  ८\nवासवाजैकपादर्क्षे पितॄणां तृप्तिमिच्छताम्\nवारुणे वाप्यमावास्या देवानामपि दुर्लभा  ९\nनवस्वृक्षेष्वमावास्या यदैतेष्ववनीपते\nतदा हि तृप्तिदं श्राद्धं पितॄणां शृणु चापरम्  १०\nगीतं सनत्कुमारेण यथैलाय महात्मने\nपृच्छते पितृभक्ताय प्रश्रयावनताय च  ११\nसनत्कुमार उवाच\nवैशाखमासस्य च या तृतीया नवम्यसौ कार्त्तिकशुक्लपक्षे\nनभस्यमासस्य च कृष्णपक्षे त्रयोदशी पंचदशी च माघे  १२\nएता युगाद्याः कथिताः पुराणेष्वनंतपुण्यास्तिथयश्चतस्रः\nउपप्लवे चंद्र मसो रवेश्च त्रिष्वष्टकास्वप्ययनद्वये च  १३\nपानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः\nश्राद्धं कृते तेन समासहस्रं रहस्यमेतत्पितरो वदंति  १४\nमाघेऽसिते पंचदशी कदाचिदुपैति योगं यदि वारुणेन\nऋक्षेण कालस्स परः पितॄणां न ह्यल्पपुण्यैर्नृप लभ्यतेसौ  १५\nकाले धनिष्ठा यदि नाम तस्मिन्भवेत्तु भूपाल तदा पितृभ्यः\nदत्तं जलान्नं प्रददाति तृप्तिं वर्षायुतं तत्कुलजैर्मनुष्यैः  १६\nतत्रैव चेद्भाद्र पदानुपूर्वाः काले यथावत्क्रियते पितृभ्यः\nश्राद्धं परां तृप्तिमुपैति तेन युगं सहस्रं पितरस्स्वपंति  १७\nगंगां शतद्रू ं! यमुनां विपाशां सरस्वतीं नैमिशगोमतीं वा\nतत्रावगाह्यार्चनमादरेण कृत्वा पितॄणां दुरितानि हंति  १८\nगायंति चैतत्पितरः कदानु हर्षादमी तृप्तिमवाप्य भूयः\nमाघासितांते शुभतीर्थतोयैर्यास्याम तृप्तिं तनयादिदत्तैः  १९\nचित्तं च वित्तं च नृणां विशुद्धं शस्तं च कालः कथितो विधिश्च\nपात्रं यथोक्तं परमा च भक्तिर्नृणां प्रयच्छंत्यभिवाञ्छितानि  २०\nपितृगीतान्तथैवात्र श्लोकांस्तञ्छृणु पार्थिव\nश्रुत्वा तथैव भवता भाव्यं तत्रादृतात्मना  २१\nअपि धन्यः कुले जायादस्माकं मतिमान्नरः\nअकुर्वन्वित्तशाठ्यं यः पिंडान्नो निर्वपिष्यति  २२\nरत्नं वस्त्रं महायानं सर्वभोगादिकं वसु\nविभवे सति विप्रेभ्यो योस्मानुद्दिश्य दास्यति  २३\nअन्नेन वा यथाशक्त्या कालेस्मिन्भक्तिनम्रधीः\nभोजयिष्यति विप्राग्र्यांस्तन्मात्रविभवो नरः  २४\nअसमर्थोन्नदानस्य धान्यमामं स्वशक्तितः\nप्रदास्यति द्विजाग्रेभ्यः स्वल्पाल्पां वापि दक्षिणाम्  २५\nतत्राप्यसामर्थ्ययुतः कराग्राग्रस्थितांस्तिलान्\nप्रणम्य द्विजमुख्याय कस्मैचिद्भूप दास्यति  २६\nतिलैस्सप्ताष्टभिर्वापि समवेतं जलांजलिम्\nभक्तिनम्रस्स्मुद्दिश्य भुव्यस्माकं प्रदास्यति  २७\nयतः कुतश्चित्संप्राप्य गोभ्यो वापि गवाह्निकम्\nअभावे प्रीणयन्नस्माञ्च्छ्रद्धायुक्तः प्रदास्यति  २८\nसर्वाभावे वनं गत्वा कक्षमूलप्रदर्शकः\nसूर्यादिलोकपालानामिदमुच्चैर्वदिष्यति  २९\nन मेऽस्ति वित्तं न धनं च नान्यच्छ्राद्धोपयोग्यं स्वपितॄन्नतोस्मि\nतृप्यंतु भक्त्या पितरो मयैतौ कृतौ भुजौ वर्त्मनि मारुतस्य  ३०\nऔर्व उवाच\nइत्येतत्पितृभिर्गीतं भावाभावप्रयोजनम्\nयः करोति कृतं तेन श्राद्धं भवति पार्थिव  ३१\nइति श्रीविष्णुमहापुराणे तृतीयांशे चतुर्दशोऽध्यायः १४"
  }
]
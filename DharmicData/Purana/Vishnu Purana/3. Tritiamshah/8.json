[
  {
    "text": "मैत्रेय उवाच\nभगवन्भगवान्देवः संसारविजिगीषुभिः  ।\nसमाख्याहि जगन्नाथो विष्णुराराध्यते यथा  ॥ ३,८.१ ॥\nआराधिताच्च गोविन्दादाराधनपरैर्नरैः  ।\nयत्प्राप्यते फलं श्रोतुं तच्चेच्छामि महामुने  ॥ ३,८.२ ॥\nश्रीपराशर उवाच\nयत्पृच्छति भवानेतत्सगरेण महात्मना  ।\nऔर्वः प्राह यथा पृष्टस्तन्मे निगदतः शृणु  ॥ ३,८.३ ॥\nसगरः प्रणिपत्त्यैनमौर्वं पप्रच्छभार्गवम्  ।\nविष्णोराराधनोपायसंबन्धं मुनिसत्तम  ॥ ३,८.४ ॥\nफलं चाराधिते विष्णो यत्पुंसामभिजायते  ।\nस चाह पृष्टो यत्नेन तस्मै तन्मेखिलं शृणु  ॥ ३,८.५ ॥\nऔर्व उवाच\nभौमं मनोरथं स्वर्गं स्वर्गे रम्यं च यत्पदम्  ।\nप्राप्नोत्याराधिते विष्णौ निर्वाणमपि चोत्तमम्  ॥ ३,८.६ ॥\nयद्यदिच्छति यावच्च फलमाराधितेऽच्युते  ।\nतत्तदाप्नोति राजेन्द्र भूरि स्वल्पमथापि वा  ॥ ३,८.७ ॥\nयत्तु पृच्छसि भूपाल कथामाराध्यते हरिः  ।\nतदहं सकलं तुभ्यं कथयामि निबोध मे  ॥ ३,८.८ ॥\nवर्णाश्रमाचारवता पुरुषेणपरः पुमान्  ।\nविष्णुराराध्यते पन्था नान्यस्तत्तोषकारकः  ॥ ३,८.९ ॥\nयजन्यज्ञान्यजत्येनं जपन्त्येनं जपन्नृप  ।\nनिघ्नन्नन्यान्हिनस्त्येनं सर्वभूतो यतो हरिः  ॥ ३,८.१० ॥\nतस्मात्सदाचारवता पुरुषेण जनार्दनः  ।\nआराध्यस्तु स्ववर्णोक्तधर्मानुष्ठानकारिमा  ॥ ३,८.११ ॥\nब्राह्मणः क्षत्रियो वैश्यः शुद्रश्च पृथिवीपते  ।\nस्वधर्मतत्परो विष्णुमाराधयति नान्यथा  ॥ ३,८.१२ ॥\nपरापवादं पैशुन्यमनृतं च न भाषते  ।\nअन्योद्वेगकरं वापि तोष्यते तेनकेशवः  ॥ ३,८.१३ ॥\nपरदारपरद्रव्यपरहिंसासु यो रतिम्  ।\nन करोति पुमान्भूप तोष्यते तेन केशवः  ॥ ३,८.१४ ॥\nन ताडयति नो हन्ति प्राणिनो न च हिंसकः  ।\nयो मनुष्यो मनुष्येन्द्र तोष्यते तेन केशवः  ॥ ३,८.१५ ॥\nदेवाद्विजगुरूणां च शुश्रूषासु सदोद्यतः  ।\nतोष्यते तेन गोविन्दः पुरुषेणनरेश्वर  ॥ ३,८.१६ ॥\nयथात्मनि च पुत्रे च सर्वभूतेषु यत्तथा  ।\nहितकामो हरिस्तेन सर्वदा तोष्यते सुखम्  ॥ ३,८.१७ ॥\nयस्य रागादिदोषेण न दुष्टं नृप मानसम्  ।\nविशुद्धचेतसा विष्णुस्तोष्यते तेन सर्वदा  ॥ ३,८.१८ ॥\nवर्णाश्रमेषु ये धर्माः शास्त्रोक्ता मुनिसत्तम  ।\nतेषु तिष्ठन्नरो विष्णुमादुष्टं नृप मानसम्  ॥ ३,८.१९ ॥\nसगर उवाच\nतदहं श्रोतुमिच्छमि वर्णधर्मानशेषतः  ।\nतथैवाश्रमधर्मंश्च द्विजवर्य ब्रवीहि तान्  ॥ ३,८.२० ॥\nऔर्व उवाच\nब्राह्मणक्षत्रियविशां शुद्राणां च यथाकमम्  ।\nत्वमेकाग्रमतिर्भूत्वा शृणु धर्मान्मयोदितान्  ॥ ३,८.२१ ॥\nदानं दद्याद्यजेद्देवान् यज्ञिः स्वाध्यायतत्परः  ।\nनित्योदकी भवेद्विप्रः कुर्याच्चाग्निपरिग्रहम्  ॥ ३,८.२२ ॥\nवृत्त्यर्थं याजयेच्चान्यानन्यानध्यापयेत्तथा  ।\nकुर्यात्प्रतिग्रहादानंशुक्लार्थान्न्यायतो द्विजः  ॥ ३,८.२३ ॥\nसर्वभूतहितं कुर्यान्नाहितं कस्याचिद्द्विजः  ।\nमैत्री समस्तभूतेषु ब्राह्मणस्योत्तमं धनम्  ॥ ३,८.२४ ॥\nग्राव्णिरत्ने च पारक्ये समबुद्धिर्भवेद्द्विजः  ।\nऋतावभिगमः पत्न्यां शस्तते चास्य पार्थिव  ॥ ३,८.२५ ॥\nदानानि दद्यादिच्छातो द्विजेभ्यः क्षत्रियोपि वा  ।\nयजेच्च विविधैर्यज्ञैरधीयीत च पार्थिवः  ॥ ३,८.२६ ॥\nशस्त्राजीवो महीरक्षा प्रवरा तस्य जीविका  ।\nतत्रापि प्रथमः कल्पः पृथिवीपरिपारनम्  ॥ ३,८.२७ ॥\nधरित्रीपालनेनैव कृतकृत्या नराधिपाः  ।\nभवन्ति तृपतेरंशा यतो यज्ञादिकर्मणाम्  ॥ ३,८.२८ ॥\nदुष्टानां शासनाद्राजा शिष्टानां परिपालनात् ।\nप्राप्नोत्यभिमतांल्लोकान्वर्णसंस्थां करोति यः  ॥ ३,८.२९ ॥\nपाशुपाल्यं च वाणिज्यं कृषिं च मनुजेश्वर  ।\nवैश्याय जीविकां ब्रह्मा ददौ लोकपितामहः  ॥ ३,८.३० ॥\nतस्याप्यध्ययनं यज्ञो दानं धर्मश्च शस्यते  ।\nनित्यनैमित्तिकादीनामनुष्ठानं च कर्मणाम्  ॥ ३,८.३१ ॥\nद्विजातिसंश्रितं कर्म तादर्थ्यं तेन पोषणम्  ।\nक्रयविक्रयजैर्वापि धनैः कारूद्भवेन वा  ॥ ३,८.३२ ॥\nशुद्रस्य सन्नतिः शौचं सेवा स्वामिन्यमायया  ।\nअमन्त्रयज्ञो ह्यस्तेयं तत्संगो विप्ररक्षणम्  ॥ ३,८.३३ ॥\nदानं च दद्याच्छूद्रोपि पाकयज्ञैर्यजेत च  ।\nपित्र्यादिकं च तत्सर्वं शुद्रः कुर्वीत तेन वै  ॥ ३,८.३४ ॥\nभृत्यादिभरणार्थाय सर्वेषां च परिग्रहः  ।\nऋतुकालेभिगमनं स्वदारेषु महीपते  ॥ ३,८.३५ ॥\nदया समस्तभूतेषु तितिक्षा नातिमानिता  ।\nसत्यं शौचमनायासो मङ्गलं प्रियवादिता  ॥ ३,८.३६ ॥\nमैत्र्यस्पृहा तथा तद्वदकार्पण्यंनरेश्वर  ।\nअनुसूया च सामान्यवर्णानां कथिता गुणाः  ॥ ३,८.३७ ॥\nआश्रमाणां च सर्वेषामेते सामान्यलक्षणाः  ।\nगुणांस्तथावद्धर्मांश्च विप्रादीनामिमाञ्छृणु  ॥ ३,८.३८ ॥\nक्षात्त्रं कर्म द्विजस्योक्तं वैश्यं कर्म तथा पदि  ।\nराजन्यस्य च वैश्योक्तं शूद्रकर्म न चैतयोः  ॥ ३,८.३९ ॥\nसामर्थ्ये सति तत्त्याज्यमुभाभ्यामपि पार्थिव  ।\nतदेवापदि कर्तव्यं न कुर्यात्कर्मसंकरम्  ॥ ३,८.४० ॥\nइत्येते कथिता राजन्वर्णधर्मा मया तव  ।\nधर्मानाश्रमिणां सम्यग्ब्रुवतो मे निशामय  ॥ ३,८.४१ ॥\nइति श्रीविष्णुमहापुराणे तृतीयांशेऽष्टमोध्यायः (८)"
  }
]
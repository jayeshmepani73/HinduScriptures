[
  {
    "text": "और्व उवाच\nसचैलस्य पितुः स्नानं जाते पुत्रे विधीयते\nजातकर्म तदा कुर्याच्छ्राद्धमभ्युदये च यत्  १\nयुग्मान्देवांश्च वित्र्! यांश्च सम्यक्सव्यक्रमाद्द्विजान्\nपूजायेद्भोजयेच्चैव तन्मना नान्यमानसः  २\nदध्यक्षतैस्सबदरैः प्राङ्मुखोदङ्मुखोपि वा\nदेवतीर्थेन वै पिंडान्दद्यात्कायेन वा नृप  ३\nनांदीमुखः पितृगणस्ते श्राद्धेन पार्थिव\nप्रीयते तत्तु कर्त्तव्यं पुरुषैस्सर्ववृद्धिषु  ४\nकन्यापुत्रविवाहेषु प्रवेशे नव वेश्मनः\nनामकर्मणि बालानां चूडाकर्मादिके तथा  ५\nसीमंतोन्नयने चैव पुत्रादिमुखदर्शने\nनांदीमुखं पितृगणं पूजयेत्प्रयतो गृही  ६\nपितृपूजाक्रमः प्रोक्तो वृद्धावेष सनातनः\nश्रूयतामवनीपाल प्रेत कर्म क्रियाविधिः  ७\nप्रेतदेहं शुभैः स्नानैस्स्नापितं स्रग्विभूषितम्\nदग्ध्वा ग्रामाद्बहिः स्नात्वा सचैलस्सलिलाशये  ८\nयत्र तत्र स्थितायैतदमुकायेति वादिनः\nदक्षिणाभिमुखा दद्युर्बांधवास्सलिलाञ्जलीन्  ९\nप्रविष्टाश्च समं गोभिर्ग्रामं नक्षत्रदर्शने\nकटकर्म ततः कुर्याद्भूमौ प्रस्तरशायिनः  १०\nदातव्योनदिनं पिंडः प्रेताय भुवि पार्थिव\nदिवा च भक्तं भोक्तव्यममांसं मनुजर्षभ  ११\nदिनानि तानि चेच्छातः कर्त्तव्यं विप्रभोजनम्\nप्रेता यांति तथा तृप्तिं बंधुर्गेण भुंजता  १२\nप्रथमेह्नि तृतीये च सप्तमे नवमे तथा\nवस्त्रत्यागबहिस्स्नाने कृत्वा दद्यात्तिलोदकम्  १३\nचतुर्थेह्नि च कर्त्तव्यं तस्यास्थिचयनं नृप\nतदूर्ध्वमंगसंस्पर्शस्सपिंडानामपीष्यते  १४\nयोग्यास्सर्वक्रियाणां तु समानसलिलास्तथा\nअनुलेपनपुष्पादिभोगादन्यत्र पार्थिव  १५\nशय्यासनोपभोगश्च सपिंडानामपीष्यते\nभस्मास्थिचयनादूर्ध्वं संयोगो न तु योषिताम्  १६\nबाले देशांतरस्थे च पतिते च मुनौ मृते\nसद्यश्शौचं तथेच्छातो जलाग्न्युद्बंधनादिषु  १७\nमृतबंधोर्दशाहानि कुलस्यान्नं न भुज्यते\nदानं प्रतिग्रहो होमः स्वाध्यायश्च निवर्त्तते  १८\nविप्रस्यैतद्द्वादशाहं राजन्यस्याप्यशौचकम्\nअर्द्धमासं तु वैश्यस्य मासं शूद्र स्य शुद्धये  १९\nअयुजो भोजयेत्कामं द्विजानंते ततो दिने\nदद्याद्दर्भेषु पिंडं च प्रेतायोच्छिष्टसन्निधौ  २०\nवार्य्यायुधप्रतोदास्तु दंडश्च द्विजभोजनात्\nस्प्रष्टव्योनंतरं वर्णैः शुद्धेरंते ततः क्रमात्  २१\nततस्सवर्णधर्मा ये विप्रादीनामुदाहृताः\nतान्कुर्वीत पुमाञ्जीवेन्निजधर्मार्जनैस्तथा  २२\nमृताहनि च कर्त्तव्यमेकोद्दिष्टमतः परम्\nआह्वानादिक्रिया दैवनियोगरहितेन यत्  २३\nएकोर्घ्यस्तत्र दातव्यस्तथैवैकपवित्रकम्\nप्रेताय पिंडो दातव्यो भुक्तवत्सु द्विजातिषु  २४\nप्रश्नश्च तत्राभिरतिर्यजमानद्विजन्मनाम्\nअक्षय्यममुकस्येति वक्तव्यं विरतौ तथा  २५\nएकोद्दिष्टमयो धर्म इत्थमावत्सरात्स्मृतः\nसपिंडीकरणं तस्मिन्काले राजेंद्र  तच्छृणु  २६\nएकोद्दिष्टविधानेन कार्यं तदपि पार्थिव\nसंवत्सरेथ षष्ठे वा मासे वा द्वादशो!ह्नि तत्  २७\nतिलगंधोदकैर्युक्तं तत्र पात्रचतुष्टयम्  २८\nपात्रं प्रेतस्य तत्रैकं पैत्रं पात्रत्रयं तथा\nसेचयेत्पितृपात्रेषु प्रेतपात्रं ततस्त्रिषु  २९\nततः पितृत्वमापन्ने तस्मिन्प्रेते महीपते\nश्राद्धधर्मैरशेषैस्तु तत्पूर्वानर्चयेत्पितॄन्  ३०\nपुत्रः पौत्रः प्रपौत्रो वा भ्राता वा भ्रातृसंततिः\nसपिंड संततिर्वापि क्रियार्हो नृप जायते  ३१\nतेषामभावे सर्वेषां समानोदकसंततिः\nमातृपक्षमपिंडेन संबंधा ये जलेन वा  ३२\nकुलद्वयेपि चोच्छिन्ने स्त्रीभिः कार्याः क्रिया नृप\nपितृमातृसपिंडैस्तु समानसलिलैस्तथा  ३३\nसंघातांतर्गतैर्वापि कार्याः प्रेतस्य च क्रियाः\nउत्सन्नबंधुरिक्थाद्वा कारयेदवनीपतिः  ३४\nपूर्वाः क्रिया मध्यमाश्च तथा चैवोत्तराः क्रियाः\nत्रिःप्रकाराः क्रियास्सर्वास्तासां भेदं शृणुष्व मे  ३५\nआदाहाद्द्वाशाहाश्च स्पर्शाद्यंतास्तु याः क्रियाः\nताः पूर्वा मध्यमा मासि मास्येकोद्दिष्टसंज्ञिताः  ३६\nप्रेते पितृत्वमापन्ने सपिंडिकरणादनु\nक्रियंते याः क्रियाः पित्र्याः प्रोच्यंते ता नृपोत्तराः  ३७\nपितृमातृसपिंडैस्तु समानसलिलैस्तथा\nसंघातांतर्गतैर्वापि राज्ञा तद्धनहारिणा  ३८\nपूर्वाः क्रियाश्च कर्त्तव्याः पुत्राद्यैरेव चोत्तराः\nदौहित्रैर्वा नृपश्रेष्ठ कार्य्यास्तत्तनयैस्तथा  ३९\nमृताहनि च कर्त्तव्यास्त्रीणामप्युत्तराः क्रिया\nप्रतिसंवत्सरं राजन्नेकोद्दिष्टविधानतः  ४०\nतस्मादुत्तरसंज्ञायाः क्रियास्ताः शृणु पार्थिव\nयथायथा च कर्त्तव्या विधिना येन चानघ  ४१\nइति श्रीविष्णुमहापुराणे तृतीयांशो! त्रयोदशोध्यायः १३"
  }
]
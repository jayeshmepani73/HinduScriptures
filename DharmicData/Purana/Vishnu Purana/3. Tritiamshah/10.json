[
  {
    "text": "सगर उवाच\nकथितं चातुराश्रम्यं चातुर्वर्ण्यक्रियास्तथा  ।\nपुंसः क्रियामहं श्रोतुमिच्छामि द्विजसत्तम  ॥ ३,१०.१ ॥\nनित्यनैमित्तिकाः काम्याः क्रियाः पुंसामशेषतः  ।\nसमाख्याहि भृगुश्रेष्ठ सर्वज्ञो ह्यसि मे मतः  ॥ ३,१०.२ ॥\nऔर्व उवाच\nयदेतदुक्तं भवता नित्यनैमित्तिकाश्रयम्  ।\nतदहं कथयिष्यामि शृणुष्वैकमना मम  ॥ ३,१०.३ ॥\nजातस्य जातकर्मादिक्रियाकाण्डमशेषतः  ।\nपुत्रस्य कुर्वीत पिता श्राद्धं चाभ्युदयात्मकम्  ॥ ३,१०.४ ॥\nयुग्मांस्तु प्राड्मुखान्विप्रान्भोजयेन्मनुजेश्वर  ।\nयथा तृप्तिस्तथा कुर्याद्दैवं पित्र्यं द्विजन्मनाम्  ॥ ३,१०.५ ॥\nदध्ना युक्तैः सबदरैर्मिश्रान् पिण्डान्मुदा युतः  ।\nनान्दीमुखेभ्यस्तीर्थेन दद्याद्दैवेन पार्थिव  ॥ ३,१०.६ ॥\nप्राजापत्येन वा सर्वमुपचारं प्रदक्षिणम्  ।\nकुर्वीत तत्तथाशेषवृद्धिकालेषु भूपते  ॥ ३,१०.७ ॥\nततश्च नाम कुर्वीत पितैव दशमेहनि  ।\nदेवपूर्वं नराख्यं हि शर्मवर्मादिसंयुतम्  ॥ ३,१०.८ ॥\nशर्मेति ब्राह्यणस्योक्तं वर्मेति क्षत्रसंश्रयम्  ।\nगुप्तदासात्मकं नाम प्रशस्तं वैश्यशूद्रयोः  ॥ ३,१०.९ ॥\nनार्थहीनं न चाशस्तं नापशब्दयुतं तथा  ।\nनामङ्गल्यं जुगुप्साकं नाम कुर्यात्समाक्षरम्  ॥ ३,१०.१० ॥\nनातिदीर्घंनातिह्रस्वं नातिगुर्वक्षरान्वितम्  ।\nसुखोच्चार्यं तु तन्नाम कुर्याद्यत्प्रणवाक्षरम्  ॥ ३,१०.११ ॥\nततोऽनन्तरसंस्कारसंस्कृतो गुरुवेश्मनि  ।\nयथोक्तविधिमाश्रित्य कुर्याद्विद्यापरिग्रहम्  ॥ ३,१०.१२ ॥\nगृहीतविद्यो गुरवे दत्त्वा च गुरुदक्षिणाम्  ।\nगार्हस्थ्यमिच्छन्भूपाल कुर्याद्दारपरिग्रहम्  ॥ ३,१०.१३ ॥\nब्रह्मचर्येण वा कालं कुर्यात्संकल्पपूर्वकम्  ।\nगुगोः शुश्रुषणं कुर्यात्तत्पुत्रादेरथापि वा  ॥ ३,१०.१४ ॥\nवैखानसो वापि भवेत्परिव्राडथ वेच्छया  ।\nपूर्वसंकल्पितं यादृक्तादृक्कुर्यान्नराधिप  ॥ ३,१०.१५ ॥\nवर्षैरेकगुणां भार्यामुद्वहेत्त्रिगुमःस्वयम्  ।\nनाति केशामकेशां वा नातिकृष्णां न पिङ्गलाम्  ॥ ३,१०.१६ ॥\nनिसर्गतोधिकाङ्गां वा न्यूनाङ्गामपि नोद्वहेत् ।\nनाविशुद्धां सरोमां वाकुलजां वापि रोगिणीम्  ॥ ३,१०.१७ ॥\nन दुष्टां दुष्टवाक्यां वा व्यङ्गिनीं पुतृमातृतः  ।\nन श्मश्रुव्यञ्जनवतीं न चैव पुरुषाकृतिम्  ॥ ३,१०.१८ ॥\nन घर्वरस्वरां क्षामां तथा काकस्वरां न च  ।\nनानिबन्धेक्षणां तद्वद्वृत्ताक्षीं नोद्वहेद्बुधः  ॥ ३,१०.१९ ॥\nयस्याश्च रोमशे जङ्घे गुल्फौ यस्यास्तथोन्नतौ  ।\nगण्डयोः कूपरौ यस्या हसंत्यास्तां न चोद्वहेत् ॥ ३,१०.२० ॥\nनातिरूक्षच्छविं पाडुकरजामरुणेक्षणाम्  ।\nआपीन हस्तपादां च नकन्यामुद्वहेद्बुधः  ॥ ३,१०.२१ ॥\nन वामनां नातिदीर्घां नोद्वहेत्संहतभ्रुवम्  ।\nन चाति च्छिद्रदशनां न करालमुखीं नरः  ॥ ३,१०.२२ ॥\nपञ्चमीं मातृपक्षाच्च पितृपक्षाच्च सप्तमीम्  ।\nगृहस्थश्चोद्वहेत्कन्यां न्यायेन विधिना नृप  ॥ ३,१०.२३ ॥\nब्राह्मो दैवस्तथैवार्षः प्राजापत्यस्तथासुरः  ।\nगान्धर्वराक्षयौ चान्यौ पैशाचश्चाष्टमो मतः  ॥ ३,१०.२४ ॥\nएतेषां यस्य यो धर्मो वर्मस्योक्तो महर्षिभिः  ।\nकुर्वीत दारग्रहणं तेनान्यं परिवर्जयेत् ॥ ३,१०.२५ ॥\nसधर्मचारिणीं प्राप्य गार्हस्थ्यं सहितस्तया  ।\nसमुद्वहेद्ददात्येतत्सम्यगूढं महाफलम्  ॥ ३,१०.२६ ॥\nइति श्रीविष्णुमहापुराणे तृतीयांशे दशमोऽध्यायः (१०)"
  }
]
[
  {
    "text": "पराशर उवाच\nततश्च नरका विप्र भुवोधः सलिलस्य च  ।\nपापिनो येषु पात्यन्ते ताञ्छृणुष्वमहामुने  ॥ २,६.१ ॥\nरौरवः सूकरो रोधस्तालो विशसनस्तथा  ।\nमहाज्वालस्तप्तकुम्भो लवणेथ विलोहितः  ॥ २,६.२ ॥\nरुधिराम्भो वैतरणिः क्रिमिशः क्रिमिभोजनः  ।\nअसिपत्रवनं कृष्णो लालाभक्षश्च दारुणः  ॥ २,६.३ ॥\nतथा पूयवहः पापो वह्निज्वालो ह्यधः शिराः  ।\nसंदंशः कालसूत्रश्च तमश्चावीचिरेव च  ॥ २,६.४ ॥\nश्वभोजनोथाप्रतिष्ठश्चाप्रचिश्च तथा परः  ।\nइत्येवमादयश्चान्ये नरका भृशदारुणाः  ॥ २,६.५ ॥\nयमस्य विषये घोराः शस्त्राग्निभयदायिनः  ।\nपतन्ति येषु पुरुषाः पापकर्मरतास्तु ये  ॥ २,६.६ ॥\nकूटसाक्षी तथासम्यक्पक्षपातेन यो वदेत् ।\nयश्चान्यदनृतं वक्ति स नरो याति रौरवम्  ॥ २,६.७ ॥\nभ्रूणहा पुरहन्ता च गौघ्नश्च मुनिसत्तम  ।\nयान्ति ते नरकं रोधं यश्चोच्छ्वासनिरोधकः  ॥ २,६.८ ॥\nसुरापो ब्रह्महा हर्ता सुवर्णस्य च सूकरे  ।\nप्रयान्ति नरके यश्च तैः संसर्गमुपैति वै  ॥ २,६.९ ॥\nराजन्यवैश्यहन्ता च तथैव गुरुतल्पगः  ।\nतप्तकुण्डेस्वसृगामी हन्ति राजभटांश्च यः  ॥ २,६.१० ॥\nसाध्वीविक्रयकृद्बन्धपालः केसरिविक्रयी  ।\nतप्तलोहे पतन्त्येते यश्च च भक्तं परित्यजेत् ॥ २,६.११ ॥\nस्नुषां सुतां चापि गत्वा महाज्वाले निपात्यते  ।\nअवमन्ता गुरूणां यो यश्चाक्रोष्टा नराधमः  ॥ २,६.१२ ॥\nवेददूषयितायश्च वेदविक्रयकश्च यः  ।\nअगम्यगामी यश्च स्यात्ते यान्ति लवणं द्विज  ॥ २,६.१३ ॥\nचोरो विलोहे पतति मर्यादादूषकस्तथा  ॥ २,६.१४ ॥\nदेवद्विजपितृद्वेष्टा रत्नदूषयिता च यः  ।\nस याति क्रिमिभक्षे वै क्रिमीशे च दुरिष्टकृत् ॥ २,६.१५ ॥\nपितृदेवातिथींस्त्यक्त्वा पर्यश्नाति नराधमः  ।\nलालाभक्षे स यात्युग्रे शरकर्ता च वेधके  ॥ २,६.१६ ॥\nकरोति कर्णिनो यश्च यश्च खङ्गादिकृन्नरः  ।\nप्रयान्त्येते विशसने नरके भृशदरुणे  ॥ २,६.१७ ॥\nअसत्प्रतिगृहीता तु नरके यात्यधोमुखे  ।\nअयाज्ययाजकश्चैव तथा नक्षत्रसूचकः  ॥ २,६.१८ ॥\nवेगी पूयवहे चैको याति मष्टान्नभुङ्गरः  ॥ २,६.१९ ॥\nलाक्षामासरसानां च तिलानां लवणस्य च  ।\nविक्रेता ब्रह्मणो याति तमेव नरकं द्विज  ॥ २,६.२० ॥\nमार्जारकुक्कुटच्छाग श्ववराहविहङ्गमान्  ।\nपोषयन्नरकं याति तमेव द्विजसत्तम  ॥ २,६.२१ ॥\nरङ्गोपजीवी कैवर्तः कुम्डाशी गरदस्तथा  ।\nसूची माहिषकश्चैव पर्वकारी च यो द्विजः  ॥ २,६.२२ ॥\nअगारदाही मित्रघ्नः शाकुनिर्ग्रमयाजकः  ।\nरुधिरान्धे पतन्त्येते सोमं विक्रीणते च ये  ॥ २,६.२३ ॥\nमखहा ग्रामहन्ता च याति वैतरणीं नरः  ॥ २,६.२४ ॥\nरेतः पातादिकर्तारो मर्यादाभेदिनो हि ये  ।\nते कृष्णे यान्त्यशौचाश्च कुहकाजीविनश्च ये  ॥ २,६.२५ ॥\nअसिपत्रवनं याति वनच्छेदी वृथैव यः  ।\nऔरभ्रिको मृगव्याधो वह्निज्वाले पतन्ति वै  ॥ २,६.२६ ॥\nयान्त्येते द्विज तत्रैव ये चापाकेषु वह्निदाः  ॥ २,६.२७ ॥\nव्रतानां लोपको यश्चस्वाश्रमाद्विच्युतश्च यः  ।\nसन्दंशयातनामध्ये पततस्तावुभावपि  ॥ २,६.२८ ॥\nदिवा स्वप्ने च स्कन्दन्ते ये नरा ब्रह्मचारिणः  ।\nपुत्रैरध्यापिता ये च ते पतन्ति श्वभोजने  ॥ २,६.२९ ॥\nएते चान्ये च नरकाः शतशोथ सहस्रशः  ।\nयेषु दुष्कृतकर्माणः पच्यन्ते यातनागताः  ॥ २,६.३० ॥\nयथैव पापान्येतानि तथान्यानि सहस्रशः  ।\nभुज्यन्ते तानि पुरुषैर्नरकान्तरगोचरैः  ॥ २,६.३१ ॥\nवर्णाश्रमविरुद्धं च कर्म कुर्वन्ति ये नराः  ।\nकर्मणा मनसा वाचा निरयेषु पतन्ति ते  ॥ २,६.३२ ॥\nअधः शिरोभिदृश्यन्ते नारकैर्दिवि देवताः  ।\nदेवाश्चाधोमुखान्सर्वानधः पश्यन्ति नारकान्  ॥ २,६.३३ ॥\nस्थावराः क्रिमयोब्जाश्च पक्षिणः पशवो नराः  ।\nधार्मिकास्त्रिदशास्तद्धन्मोक्षिणश्च यथाक्रमम्  ॥ २,६.३४ ॥\nसहस्रभागप्रथमा द्वितीयानुक्रमास्तथा  ।\nसर्वे ह्येते महाभागा यावन्मुक्तिसमाश्रयाः  ॥ २,६.३५ ॥\nयावन्तो जन्तवः स्वर्गे तावन्तो नरकौकसः  ।\nपापकृद्याति नरकं प्रायाश्चित्तपराङ्मुखः  ॥ २,६.३६ ॥\nपापानामनुरूपाणि प्रायश्चित्तानि यद्यथा  ।\nतथा तथैव संस्मृत्य प्रोक्तानि परमर्षिभिः  ॥ २,६.३७ ॥\nपापे गुरूणि गुरुणि स्वल्पान्यल्पे च तद्विदः  ।\nप्रायश्चित्तानि मैत्रेय जगुः स्वायंभुवादयः  ॥ २,६.३८ ॥\nप्रायश्चित्तान्यशेषाणि तपःकर्मात्मकानि वै  ।\nयानि तेषामशेषाणां कृष्णानुस्मरणम्परम्  ॥ २,६.३९ ॥\nकृते पापेऽनुतापो वै यस्य पुंसः प्रजायते  ।\nप्रायश्चित्तं तु तस्यैकं हरिसंस्मरणं परम्  ॥ २,६.४० ॥\nप्रातर्निशि तथा सन्ध्यामध्याह्नादिषु संस्मरन्  ।\nनारायणमवाप्नोति सद्यः पापक्षयन्नरः  ।\nविष्णुसंस्मरणात्क्षीणसमस्तक्लेशसञ्चयः  ।\nमुक्तिं प्रयाति स्वर्गाप्तिस्तस्य विघ्नोनुमीयते  ॥ २,६.४२ ॥\nवासुदेवे मनो यस्यजपहोमार्चनादिषु  ।\nतस्यान्तरायो मैत्रेय देवेन्द्रत्वादिकं फलम्  ॥ २,६.४३ ॥\nक्व नाकपृष्ठगमनं पुनरावृत्तिलक्षणम्  ।\nक्व जपो वासुदेवेति मुक्तिबीजमनुत्तमम्  ॥ २,६.४४ ॥\nतस्मादहर्निशं विष्णुं संस्मरन्पुरुषो मुने  ।\nन याति नरकं मर्त्यः संक्षीणाखिलपातकः  ॥ २,६.४५ ॥\nमनः प्रीतिकरः स्वर्गो नरकस्तद्विपर्ययः  ।\nनरकस्वर्गसंज्ञे वै पापपुण्ये द्विजोत्तम  ॥ २,६.४६ ॥\nवस्त्वेकमेव दुःखाय सुखायेर्ष्यागमाय च  ।\nकोपाय च यतस्तस्माद्वस्तु वस्त्वात्मकं कुतः  ॥ २,६.४७ ॥\nतदेव प्रीतये भूत्वा पुनर्दुःखाय जायते  ।\nतदेव कोपाय यतः प्रसादाय च जायते  ॥ २,६.४८ ॥\nतस्माद्दुःखात्मकं नास्ति न च किञ्चित्सुखात्मकम्  ।\nमनसः परिणामोयं सुखदुःखादिलक्षणः  ॥ २,६.४९ ॥\nज्ञानमेव परं ब्रह्म ज्ञानं बन्धाय चेष्यते  ।\nज्ञानात्मकमिदं विश्वं न ज्ञानाद्विद्यते परम्  ॥ २,६.५० ॥\nविद्याविद्येति मैत्रेय ज्ञानमेवोपधारय  ॥ २,६.५१ ॥\nएवमेतन्मयाख्यातं भवतो मण्डलं भुवः  ।\nपातालानि च सर्वाणि तथैव नरका द्विज  ॥ २,६.५२ ॥\nसमुद्राः पर्वताश्चैव द्वीपा वर्षाणि निम्नगाः  ।\nसंक्षेपात्सर्वमाख्यातं किं भूयः श्रोतुमिच्छसि  ॥ २,६.५३ ॥\nइति श्रीविष्णुमहापुराणे द्वितीयेऽंशे षष्ठोऽध्यायः (६)"
  }
]
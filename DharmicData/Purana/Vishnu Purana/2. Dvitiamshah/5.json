[
  {
    "text": "श्रीपराशर उवाच\nविस्तार एष कथितः पृथिव्या भवतो मया\nसप्ततिस्तु सहस्राणि द्विजोच्छ्रायोपि कथ्यते  १\nदशसाहस्रमेकैकं पातालं मुनिसत्तम\nअतलं वितलं चैव नितलं च गभस्तिमत्\nमहाख्यं सुतलं चाग्र्यं पातालं चापि सप्तमम्  २\nशुक्लाकृष्णारुणाः पीताः शर्कराः शैलकांचनाः\nभूमयो यत्र मैत्रेय वरप्रासादमंडिताः  ३\nतेषु दानवदैतेया यक्षाश्च शतशस्तथा\nनिवसन्ति महानागजातयश्च महामुने  ४\nस्वर्लोकादपि रम्याणि पातालानीति नारदः\nप्राह स्वर्गसदां मध्ये पातालाभ्यागतो दिवि  ५\nआह्लादकारिणः शुभ्रा मणयो यत्र सुप्रभाः\nनागाभरणभूषासु पातालं केन तत्समम्  ६\nदैत्यदानवकन्याभिरितश्चेतश्च शोभिते\nपाताले कस्य न प्रीतिर्विमुक्तस्यापि जायते  ७\nदिवार्करश्मयो यत्र प्रभां तन्वन्ति नातपम्\nशशिरश्मिर्न शीताय निशि द्योताय केवलम्  ८\nभक्ष्यभोज्यमहापानमुदितैरपि भोगिभिः\nयत्र न ज्ञायते कालो गतोपि दनुजादिभिः  ९\nवनानि नद्यो रम्याणि सरांसि कमलाकराः\nपुंस्कोकिलाभिलापाश्च मनोज्ञान्यम्बराणि च  १०\nभूषणान्यतिशुभ्राणि गन्धाढ्यं चानुलेपनम्\nवीणावेणुमृदंगानां स्वनैरापूरितानि च  ११\nएतान्यन्यानि चोदारभाग्यभोग्यानि दानवैः\nदैत्योरगैश्च भुज्यन्ते पातालान्तरगोचरैः  १२\nपातालानामधश्चास्ते विष्णोर्या तामसी तनुः\nशेषाख्या यद्गुणान्वक्तुं न शक्ता दैत्यदानवाः  १३\nयोनन्तः पठ्यते सिद्धैर्दैवो देवर्षिपूजितः\nस सहस्रशिरा व्यक्तस्वस्तिकामलभूषणः  १४\nफणामणिसहस्रेण यः स विद्योतयन्दिशः\nसर्वान्करोति निर्वीर्यान् हिताय जगतोऽसुरान्  १५\nमदाघूर्णितनेत्रोसौ यः सदैवैककुण्डलः\nकिरीटी स्रग्धरो भाति साग्निः श्वेत इवाचलः  १६\nनीलवासा मदोत्सिक्तः श्वेतहारोपशोभितः\nसाभ्रगङ्गाप्रवाहोसौ कैलासाद्रिरिवापरः  १७\nलाङ्गलासक्तहस्ताग्रो बिभ्रन्मुसलमुत्तमम्\nउपास्यते स्वयं कान्त्या यो वारुण्या च मूर्त्तया  १८\nकल्पान्ते यस्य वक्त्रेभ्यो विषानलशिखोज्ज्वलः\nसंकर्षणात्मको रुद्रो  निष्क्रम्यात्ति जगत्त्रयम्  १९\nस बिभ्रच्छेखरीभूतमशेषं क्षितिमण्डलम्\nआस्ते पातालमूलस्थः शेषोऽशेषसुरार्चितः  २०\nतस्य वीर्यं प्रभावश्च स्वरूपं रूपमेव च\nन हि वर्णयितुं शक्यं ज्ञातुं च त्रिदशैरपि  २१\nयस्यैषा सकला पृथ्वी फणामणिशिखारुणा\nआस्ते कुसुममालेव कस्तद्वीर्यं वदिष्यति  २२\nयदा विजृम्भतेनन्तो मदाघूर्णितलोचनः\nतदा चलति भूरेषा साब्धितोया सकानना  २३\nगन्धर्वाप्सरसः सिद्धाः किन्नरोरगचारणाः\nनान्तं गुणानां गच्छन्ति तेनानन्तोयमव्ययः  २४\nयस्य नागवधूहस्तैर्लगितं हरिचन्दनम्\nमुहुः श्वासानिलापास्तं याति दिक्क्षोदवासताम्  २५\nयमाराध्य पूराणर्षिर्गर्गो ज्योतींषि तत्त्वतः\nज्ञातवान्सकलं चैव निमित्तपठितं फलम्  २६\nतेनेयं नागवर्येण शिरसा विधृता मही\nबिभर्ति मालां लोकानां सदेवासुरमानुषाम्  २७\nइति श्रीविष्णुमहापुराणे द्वितीयेंशो! पंचमोऽध्यायः ५"
  }
]
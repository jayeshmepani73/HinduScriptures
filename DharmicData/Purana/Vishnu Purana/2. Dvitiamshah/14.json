[
  {
    "text": "श्रीपराशर उवाच\nनिशम्य तस्येति वचः परमार्थसमन्वितम्  ।\nप्रश्रयावनतो भूत्वा तमाह नृपतिर्द्विजम्  ॥ २,१४.१ ॥\nराजोवाच\nभगवन्यत्त्वया प्रोक्तं परमार्थमयं वचः  ।\nश्रुते तस्मिन्भ्रमन्तीव मनसो मम वृत्तयः  ॥ २,१४.२ ॥\nएतद्विवेकविज्ञानं यदशेषेषु जन्तुषु  ।\nभवता दर्शितं विप्र तत्परं प्रकृतेर्महत् ॥ २,१४.३ ॥\nनाहं वहामि शिबिकां शिबिका न मयि स्थिता  ।\nशरीरमन्यदस्मत्तो येनेयं शिबिका धृता  ॥ २,१४.४ ॥\nगुणप्रवृत्त्या भूतानां प्रवृत्तिः कर्मचोदिता  ।\nप्रवर्तन्ते गुणा ह्येते किं ममेति त्वयोदितम्  ॥ २,१४.५ ॥\nएतस्मिन्परमार्थज्ञ मम श्रोत्रपथं गते  ।\nमनो विह्वलतामेति परमार्थार्थितां गतम्  ॥ २,१४.६ ॥\nपूर्वमेव महाभागं कपिलर्षिमहं द्विज  ।\nप्रष्टुमभ्युद्यतो गत्वा श्रेयः किं त्वत्र शंस मे  ॥ २,१४.७ ॥\nतदन्तरे च भवता यदेतद्वाक्यमीरितम्  ।\nतेनैव परमार्थार्थं त्वयि चेतः प्रधावति  ॥ २,१४.८ ॥\nकपिलर्षिर्भगवतः सर्वभूतस्य वै द्विज  ।\nविष्णोरंशो जगन्मोहनाशायोर्वीमुपागतः  ॥ २,१४.९ ॥\nस एव  भगवान्नूनमस्माकं हितकाम्यया  ।\nप्रत्यक्षतामत्र गतो यथैतद्भावतोच्यते  ॥ २,१४.१० ॥\nतन्मह्यं प्रणताय त्वं यच्छ्रेयः परमं द्विजः  ।\nतद्वदाखिल विज्ञानजलवीच्युदधिर्भवान्  ॥ २,१४.११ ॥\nब्राह्मण उवाच\nभूप पृच्छसि किं श्रेयः परमार्थं नु पृच्छसि  ।\nश्रेयांस्यपरमार्थानि अशेषाणि च भूपते  ॥ २,१४.१२ ॥\nदेवताराधनं कृत्वा धनसम्पदमिच्छति  ।\nपुत्रानिच्छति राज्यं च श्रेयस्तस्यैव तन्नृप  ॥ २,१४.१३ ॥\nकर्म यज्ञात्मकं श्रेयः फलं तत्प्राप्तिलक्षणम्  ।\nश्रेयः प्रधानं च फले तदेवानभिसंहिते  ॥ २,१४.१४ ॥\nआत्मा ध्येयः सदा भूप योगयुक्तैस्तथा परम्  ।\nश्रेयस्तस्यैव संयोगः श्रेयो यः परमात्मनः  ॥ २,१४.१५ ॥\nश्रेयांस्येवमनेकानि शतशोय सहस्रसः  ।\nसन्त्यत्र परमार्थस्तु न त्वेते श्रूयतां च मे  ॥ २,१४.१६ ॥\nधर्माय त्यज्यते किन्तु परमार्थो धनं यदि  ।\nव्ययश्च क्रियते कस्मात्कामप्राप्त्युपलक्षणः  ॥ २,१४.१७ ॥\nपुत्रश्चेत्परमार्थः स्यात्सोऽप्यन्यस्य नरेश्वर  ।\nपरमार्थभूतः सोन्यस्य परमार्थो हि तत्पिता  ॥ २,१४.१८ ॥\nएवं न परमार्थोस्ति जगत्यस्मिञ्चराचरे  ।\nपरमार्थो हि कार्याणि कारणानामशेषतः  ॥ २,१४.१९ ॥\nराज्यादिप्राप्तिरत्रोक्ता परमार्थतया यदि  ।\nपरमार्था भवन्त्यत्र न भवन्ति च वै ततः  ॥ २,१४.२० ॥\nऋग्यजुःसामनिष्पाद्यं यज्ञकर्म मतं तव  ।\nपरमार्थभूतं तत्रापि श्रूयतां गदतो मम  ॥ २,१४.२१ ॥\nयत्तु निष्पाद्यते कार्यं मृदा कारणभूतया  ।\nतत्कारणानुगमनाज्ज्ञायते नृप मृण्मयम्  ॥ २,१४.२२ ॥\nएवं विनाशिभिर्द्रव्यैः समिदाज्यकुशादिभिः  ।\nनिष्पाद्यते क्रिया या तु सा भवित्री विनाशिनी  ॥ २,१४.२३ ॥\nअनाशो परमार्थश्च प्राज्ञौरभ्युपगम्यते  ।\nतत्तु नाशि न सन्देहो नाशिद्रव्योपपादितम्  ॥ २,१४.२४ ॥\nतदेवाफलदं कर्म परमार्थो मतस्तव  ।\nमुक्तिसाधनभूतत्वात्परमार्थो न साधनम्  ॥ २,१४.२५ ॥\nध्यानं चैवात्मनो भूपु परमार्थार्थशब्दितम्  ।\nभेदकारि परेभ्यस्तु परमार्थो न भेदवान्  ॥ २,१४.२६ ॥\nपरमात्मात्मनोर्योगः परमार्थ इतीष्यते  ।\nमिथ्यैतदन्यद्रव्यं हि नैति तद्द्रव्यतां यतः  ॥ २,१४.२७ ॥\nतस्माच्छ्रेयांस्यशेषाणि नृवैतानि न संशयः  ।\nपरमार्थस्तु भूपाल संक्षेपाच्छ्रूयतां मम  ॥ २,१४.२८ ॥\nएको व्यापी समः शुद्धो निर्गुणः प्रकृतेः परः  ।\nजन्मवृद्ध्यादिरहित आत्मा सर्वगतोव्ययः  ॥ २,१४.२९ ॥\nपरज्ञानमयो सद्भिर्नामजात्यादिभिर्विभुः  ।\nन योगवान्न युक्तोभून्नैव पार्थिव योक्ष्यते  ॥ २,१४.३० ॥\nतस्यात्मपरदेहेषु सतोप्येकमयं हि यत् ।\nविज्ञानं परमार्थोऽसौ द्वैतिनोऽतथ्यर्शिनः  ॥ २,१४.३१ ॥\nवेणुरन्ध्रप्रभेदेन भेदः षङ्जादिसंज्ञितः  ।\nअभेदव्यापिनोवायोस्तथास्य परमात्मनः  ॥ २,१४.३२ ॥\nएकस्वरूपभेदश्च ब्राह्मकर्मावृतिप्रजः  ।\nदेवादिभेदेऽपध्वस्ते नास्त्येवावरणे हि सः  ॥ २,१४.३३ ॥\nइति श्रीविष्णुमहापुराणे द्वितीयेऽंशे चतुर्दशोऽध्यायः (१४)"
  }
]
[
  {
    "text": "श्रीपराशर उवाच\nव्याख्यातमेतद्ब्रह्माण्डसंस्थानं तव सुव्रत\nततः प्रमाणसंस्थाने सूर्यादीनां शृणुष्व मे  १\nयोजनानां सहस्राणि भास्करस्य रथो नव\nईषादण्डस्तथैवास्य द्विगुणो मुनिसत्तम  २\nसार्धकोटिस्तथा सप्त नियुतान्यधिकानि वै\nयोजनानां तु तस्याक्षस्तत्र चक्रं प्रतिष्ठितम्  ३\nत्रिनाभिमति पञ्चारे षण्णेमिन्यक्षयात्मके\nसंवत्सरमये कृत्स्नं कालचक्रं प्रतिष्ठितम्  ४\nहयाश्च सप्तच्छन्दांसि तेषां नामानि मे शृणु\nगायत्री च बृहत्युष्णिग्जगती त्रिष्टुभेव च\nअनुष्टुप्पंक्तिरित्युक्ता छंदांसि हरयो रवेः  ५\nचत्वारिंशत्सहस्रणिद्वितीयोऽक्षो विवस्वतः\nपञ्चान्यानि तु सार्धानि स्यन्दनस्य महामते  ६\nअक्षप्रमाणमुभयोः प्रमाणं तद्युगार्द्धयो\nह्रस्वोक्षस्तद्युगार्द्धेन ध्रुवाधारो रथस्य वै\nद्वितीयेक्षे तु तच्चक्रं संस्थितं मानसाचले  ७\nमानसोत्तरशैलस्य पूर्वतो वासवी पुरी\nदक्षिणे तु यमस्यान्याप्रतीच्यां वरुणस्य च\nउत्तरेण च सोमस्य तासां नामानि मे शृणु  ८\nवस्वौकसारा शक्रस्य याम्या संयमनी तथा\nपुरी सुखाजलेशस्य सोमस्य च विभावरी  ९\nकाष्ठां गतो दक्षिणतः क्षिप्तेषुरिव सर्पति\nमैत्रेय भगवान्भानुर्ज्योतिषां चक्रसंयुतः  १०\nअहोरात्रव्यवस्थानकारणं भगवान्रविः\nदेवयानः परः पन्था योगिनां क्लेशसंक्षये  ११\nदिवसस्य रविर्मध्ये सर्वकालं व्यवस्थितः\nसर्वद्वीपेषु मैत्रेय निशार्द्धस्य च सन्मुखः  १२\nउदयास्तमने चैव सर्वकालं तु सम्मुखे\nविदिशासु त्वश्षोआ!सु तथा ब्रह्मन् दिशासु च  १३\nयैर्यत्र दृश्यते भास्वान्स तेषामुदयः स्मृतः\nतिरोभावं च यत्रैति तत्रैवास्तमनं रवेः  १४\nनैवास्तमनमर्कस्य नोदयः सर्वदा सतः\nउदयास्तमनाख्यं हि दर्शनादर्शनं रवेः  १५\nशक्रादीनां पुरे तिष्ठन् स्पृशत्येष पुरत्रयम्\nविकोणौ द्वौ विकोणस्थस्त्रीन् कोणान्द्वे पुरे तथा  १६\nउदितो वर्द्धमानाभिरामध्याह्नात्तपन्रविः\nततः परं ह्रसन्तीभिर्गोभिरस्तं नियच्छति  १७\nउदयास्तमनाभ्यां च स्मृते पूर्वापरे दिशौ\nयावत्पुरस्तात्तपति तावत्पृष्ठे च पार्श्वयोः  १८\nऋतेऽमरगिरेर्मेरोरुपरि ब्रह्मणः सभाम्\nयेये मरीचयोर्कस्य प्रयान्ति ब्रह्मणः सभाम्\nतेते निरस्तास्तद्भासा प्रतीपमुपयान्ति वै  १९\nतस्माद्दिश्युत्तरस्यां वै दिवारात्रिः सदैव हि\nसर्वेषां द्वीपवर्षाणां मेरुरुत्तरतो यतः  २०\nप्रभा विवस्वतो रात्रावस्तं गच्छति भास्करे\nविशत्यग्निमतो रात्रौ वह्निर्दूरात्प्रकाशते  २१\nवह्नेः प्रभा तथा भानुर्दिनेष्वाविशति द्विज\nअतीव वह्निसंयोगादतः सूर्यः प्रकाशते  २२\nतेजसी भास्कराग्नेये प्रकाशोष्णस्वरूपिणी\nपरस्परानुप्रवेशादाप्यायेते दिवानिशम्  २३\nदक्षिणोत्तरभूम्यर्द्धे समुत्तिष्ठति भास्करे\nअहोरात्रं विशत्यम्भस्तमः प्राकाश्यशीलवत्  २४\nआताम्रा हि भवत्यापो दिवानक्तप्रवेशनात्\nदिनं विशति चैवांभो भास्करेस्तमुपेयुषि\nतस्माच्छुक्ला भवन्त्यापो नक्तमह्नः प्रवेशनात्  २५\nएवं पुष्करमध्येन यदा याति दिवाकरः\nत्रिंशद्भागस्तु मेदिन्यास्तदा मौहूर्त्तिकी गतिः  २६\nकुलालचक्रपर्यन्ते भ्रमन्नेष दिवाकरः\nकरोत्यहस्तथा रात्रिं विमुञ्चन्मेदिनीं द्विजः  २७\nअयनस्योत्तरस्यादौ मकरं याति भास्करः\nततः कुम्भं च मीनं च राशो! राश्यंतरं द्विज  २८\nत्रिष्वेतेष्वथ भुक्तेषु ततो वैषुवतीं गतिम्\nप्रयाति सविता कुर्वन्नहोरात्रं ततः समम्  २९\nततो रात्रिः क्षयं याति वर्द्धतेऽनुदिनं दिनम्  ३०\nततश्च मिथुनस्यान्ते परां काष्ठामुपागतः\nराशिं कर्कटकं प्राप्य कुरुते दक्षिणायनम्  ३१\nकुलालचक्रपर्यंतो यथाशीघ्रं प्रवर्त्तते\nदक्षिणप्रक्रमे सूर्यस्तथा शीघ्रं प्रवर्त्तते  ३२\nअतिवेगितया कालं वायुवेगबलाच्चरन्\nतस्मात्प्रकृष्टां भूमिं तु कालेनाल्पेन गच्छति  ३३\nसूर्यो द्वादशभिः शैघ्र्यानमुहूर्त्ते दक्षिणायने\nत्रयोदशार्द्धमृक्षाणामह्ना तु चरति द्विज\nमुहूर्त्तैस्तावदृक्षाणि नक्तमष्टादशैश्चरन्  ३४\nकुलालचक्रमध्यस्थो यथा मन्दं प्रसर्पति\nतथोदगयने सूर्यः सर्पते मन्दविक्रमः  ३५\nतस्माद्दीर्घेण कालेन भूमिमल्पां तु गच्छति\nअष्टादशमुहूर्तं यदुत्तरायणपश्चिमम्  ३६\nअहर्भवति तच्चापि चरते मन्दविक्रमः  ३७\nत्रयोदशार्द्धमह्ना तु ऋक्षाणां चरते रविः\nमुहूर्त्तैस्तावदृक्षाणि रात्रौ द्वादशभिश्चरन्  ३८\nअतो मन्दतरं नाभ्यां चक्रं भ्रमति वै यथा\nमृत्पिण्ड इव मध्यस्थो ध्रुवो भ्रमति वै तथा  ३९\nकुलालचक्रनाभिस्तु यथा तत्रैव वर्तते\nध्रुवस्तथा हि मैत्रेय तत्रैव परिवर्तते  ४०\nउभयोः काष्ठयोर्मध्ये भ्रमतो मण्डलानि तु\nदिवा नक्तं च सूर्यस्य मन्दा शीघ्रा च वै गतिः  ४१\nमन्दाह्नि यस्मिन्नयने शीघ्रा नक्तं तदा गतिः\nशीघ्रा निशि यदा चास्य तदा मंदा दिवा गतिः  ४२\nएक प्रमाणमेवैष मार्गं याति दिवाकरः\nअहोरात्रेण यो भुंक्ते समस्ता राशयो द्विज  ४३\nषडेव राशीन् यो भुंक्ते रात्रावन्यांश्च षड्दिवा  ४४\nराशिप्रमाणजनिता दीर्घह्रस्वात्मता दिने\nतथा निशायां राशीनां प्रमाणैर्लघुदीर्घता  ४५\nदिनादेर्दिर्घह्रस्वत्वं तद्भोगेनैव जायते\nउत्तरे प्रक्रमे शीघ्रा निशि मंदा गतिर्दिवा  ४६\nदक्षिणे त्वयने चैव विपरीतां विवस्वतः  ४७\nउषा रात्रिः समाख्याताव्युष्टिश्चाप्युच्यते दिनम्\nप्रोच्यते च तथा संध्या उषाव्युष्ट्योर्यदन्तरम्  ४८\nसंध्याकाले च संप्राप्ते रौद्रे  परमदारुणे\nमन्देहा राक्षसा घोराः सूर्यमिच्छिन्ति खादितुम्  ४९\nप्रजापतिकृतः शापस्तेषां मैत्रेय रक्षसाम्\nअक्षयत्वं शरीराणां मरणं च दिने दिने  ५०\nततः सूर्यस्य तैर्युद्धं भवत्यत्यन्तदारुणम्\nततो द्विजोत्तमास्तोयं संक्षिपन्ति महामुने  ५१\nॐकारब्रह्मसंयुक्तं गायत्र्! या चाभिमन्त्रितम्\nतेन दह्यन्ति ते पापा वज्रीभूतेन वारिणा  ५२\nअग्निहोत्रे हूयते या समन्त्रा प्रथमाहुतिः\nसूर्योज्योतिः सहस्रांशु समा दीप्यति भास्करः  ५३\nॐकारो भगवान्विष्णुस्त्रिधामा वचसां पतिः\nतदुच्चारणतस्ते तु विनाशं यांति राक्षसाः  ५४\nवैष्णुवॐशः परः सूर्यो योन्तर्ज्योतिरसंप्लवम्\nअभियायक ॐकारस्तस्य तत्प्रेरकं परम्  ५५\nतेन संप्रेरितं ज्योतिरॐकारेणाथ दीप्तिमत्\nदहत्यश्षोरक्षांसि मन्देहाख्यान्यघानि वै  ५६\nतस्मान्नोल्लंघनं कार्यं संध्योपासनकर्मणः\nस हन्ति सूर्यं सन्ध्याया नोपास्तिं कुरुते तु यः  ५७\nततः प्रयाति भगवान्ब्राह्मणैरभिरक्षितः\nवालखिल्यादिभिश्चैव जगतः पालनोद्यतः  ५८\nकाष्ठा निमेषा दश पंच चैव त्रिंशच्च काष्ठा गणयेत्कलां च\nत्रिंशत्कलश्चैव भवेन्मुहूर्तस्तैस्त्रिंशता रात्र्! यहनी समेते  ५९\nह्रासवृद्धी त्वहर्भागैर्दिवसानां यथाक्रमम्\nसन्ध्यामुहूर्त्तमात्रा वै ह्रासवृद्धौ समा स्मृता  ६०\nरेखाप्रभृत्यथादित्ये त्रिमुहूर्त्तगते रवौ\nप्रातः स्मृतस्ततः कालो भागश्चाह्नः स पञ्चमः  ६१\nतस्मात्प्रातस्तनात्कालात्त्रिमुहूर्त्तस्तु सङ्गवः\nमध्याह्नस्त्रिमुहूर्त्तस्तु तस्मात्कालात्तु सङ्गवात्  ६२\nतस्मान्माध्याह्निकात्कालादपराह्ण इति स्मृतः\nत्रय एव मुहूर्त्तास्तु कालभागः स्मृतो बुधैः  ६३\nआपराह्णे व्यतीते तु कालः सायाह्न एव च\nदशपञ्च मुहूर्तं वै मुहूर्तास्त्रय एव च  ६४\nदशपंच मुहूर्तं वै अहर्वैषुवतं स्मृतम्  ६५\nवर्द्धते ह्रसेत चैवाप्ययने दक्षिणोत्तरे\nअहस्तु ग्रसते रात्रिं रात्रिर्ग्रसति वासरम्  ६६\nशरद्वसन्तयोर्मध्ये विषुवं तु विभाव्यते\nतुलामेषगते भानौ समरात्रिदिनं तु तत्  ६७\nकर्कटावस्थिते भानौ दक्षिणायनमुच्यते\nउत्तरायणमप्युक्तं मकरस्थे दिवाकरे  ६८\nत्रिंशन्मुहूर्तं कथितमहोरात्रं तु यन्मया\nतानि पंचदश ब्रह्मन् पक्ष इत्यभिधीयते  ६९\nमासः पक्षद्वयेनोक्तो द्वौ मासौ चार्कजावृतुः\nऋतुत्रयं चाप्ययनं द्वेऽयने वर्षसंज्ञिते  ७०\nसंवत्सरादयः पंच चतुर्मासविकल्पिताः\nनिश्चयः सर्वकालस्य युगमित्यभिधीयते  ७१\nसंवत्सरस्तु प्रथमो द्वितीयः परिवत्सरः\nइद्वत्सरस्तृतीयस्तु चतुर्थश्चानुवत्सरः\nवत्सरः पंचमश्चात्र कालोयं युगसंज्ञितः  ७२\nयः श्वेतस्योत्तरः शैलः शृङ्गवानिति विश्रुतः\nत्रीणि तस्य तु शृंगाणि मैरयं शृगवान्स्मृतः  ७३\nदक्षिणं चोत्तरं चैव मध्यं वैषुवतं तथा\nशरद्वसंतयोर्मध्ये तद्भानुः प्रतिपद्यते\nमेषादौ च तुलादौ च मैत्रेय विषुवं स्मृतम्  ७४\nतदा तुल्यमहोरात्रं करोति तिमिरापहः\nदशपञ्च मुहूर्तं वै तदेतदुभयं स्मृतम्  ७५\nप्रथमे कृत्तिकाभागे यदा भास्वांस्तदा शशी\nविशाखानां चतुर्थेंशो! मुने तिष्ठत्यसंशयम्  ७६\nविशाखानां यदा सूर्यश्चरत्यंशं तृतीयकम्\nतदा चन्द्रं  विजानीयात्कृत्तिकाशिरसि स्थितम्  ७७\nतदैव विषुवाख्योऽयं कालः पुण्योऽभिधीयते\nतदा दानादि देयानि देवेभ्यः प्रयतात्मभिः  ७८\nब्राह्मणेभ्यः पितृभ्यश्च मुखमेतत्तु दानजम्\nदत्तदानस्तु विषुवे कृतकृत्योभिजायते  ७९\nअहोरात्रार्द्धमासा तु कलाः काष्ठाः क्षणास्तथा\nपौर्णमासी तथा ज्ञेया अमावास्या तथैव च\nसिनीवाली कुहूश्चैव एका चानुमतिस्तथा  ८०\nतपस्तपस्यौ मधुमाधवौ च शुक्रः शुचिश्चायनमुत्तरं स्यात्\nनभोनभस्यौ च इषस्तथोर्जस्सहःसहस्याविति दक्षिणं तत्  ८१\nलोका लोकश्च यश्शैलः प्रागुक्तो भवतो मया\nलोकपालास्तु चत्वारस्तत्र तिष्ठन्ति सुव्रताः  ८२\nसुधामा शङ्खपाच्चैव कर्दमस्यात्मजौ द्विज\nहिरण्यरोमा चैवान्यश्चतुर्थः केकुमानपि  ८३\nनिर्द्वन्द्वा निरभीमाना निस्तन्द्रा  निष्परिग्रहाः\nलोकपालाः स्थिता ह्येते लोकालोके चतुर्दिशम्  ८४\nउत्तरं पदगस्त्यस्य अजवीथ्याश्च दक्षिणम्\nपितृयानः स वै पन्था वैश्वानरपथाद्बहिः  ८५\nतत्रासते महात्मान ऋषयो येऽग्निहोत्रिणः\nभूतारम्भकृतं ब्रह्म शंसन्तो ऋत्विगुद्यताः\nप्रारभन्ते तु ये लोकास्तेषां पन्थाः स दक्षिणः  ८६\nचलितं ते पुनर्ब्रह्म स्थापयन्ति युगेयुगे\nसन्तत्या तपसा चैव मर्यादाभिः श्रुतेन च  ८७\nजायमानास्तु पूर्वे च पश्चिमानां गृहेषु वै\nपश्चिमाश्चैव पूर्वेषां जायन्ते विधनेष्विह  ८८\nएवमावर्त्तमानास्ते तिष्ठन्ति नियतव्रताः\nसवितुर्दक्षिणं मार्गं श्रिता ह्याचन्द्र तारकम्  ८९\nनागावीथ्युत्तरं यच्च सप्तर्षिभ्यश्च दक्षिणम्\nउत्तरः सवितुः पंथा देवयानश्च स स्मृतः  ९०\nतत्र ते वासिनः सिद्धा विमला ब्रह्मचारिणः\nसन्ततिं ते जुगुप्संति तस्मान्मृत्युर्जितश्च तैः  ९१\nअष्टाशीतिसहस्राणि मुनीनामूर्ध्वरेतसाम्\nउदक्पन्थनमर्यम्णः स्थिता ह्याभूतसंप्लवम्  ९२\nते संप्रयोगाल्लोभस्य मैथुनस्य च वर्जनात्\nइच्छाद्वेषाप्रवृत्त्या च भूतारम्भविवर्जनात्  ९३\nपुनश्च कामासंयोगाच्छब्दादेर्दोषदर्शनात्\nइत्येभिः कारणैः शुद्धास्तेमृतत्वं हि भेजिरे  ९४\nआभूतसंप्लवं स्थानममृतत्वं विभाव्यते\nत्रैलोक्यस्थितिकालोयमपुनर्मार उच्यते  ९५\nब्रह्महत्याश्वमेधाभ्यां पापपुण्यकृतो विधिः\nआभूतसंप्लवान्तन्तु फलमुक्तं तयोर्द्विज  ९६\nयावन्मात्रे प्रदेशो! तु मैत्रेयावस्थितो ध्रुवः\nक्षयमायाति तावत्तु भूमेराभूतसंप्लवात्  ९७\nऊर्ध्वोत्तरमृषिभ्यस्तु ध्रुवो यत्र व्यवस्थितः\nएतद्विष्णुपदं दिव्यं तृतीयं व्योम्नि भासुरम्  ९८\nनिर्धूतदोषपङ्कानां यतीनां संयतात्मनाम्\nस्थानं तत्परमं विप्र पुण्यपापरिक्षये  ९९\nअपुण्यपुण्योपरमे क्षीणाशेषाप्तिहेतवः\nयत्र गत्वा न शोचन्ति तद्विष्णोः परमं पदम्  १००\nधर्मध्रुवाद्यास्तिष्ठन्ति यत्र ते लोकसाक्षिणः\nतत्सार्ष्ट्योत्पन्नयोगर्धिस्तद्विष्णोः परमं पदम्  १०१\nयत्रोतमेतत्प्रोतं च यद्भूतं सचराचरम्\nभाव्यं य विश्वं मैत्रेय तद्विष्णोः परमं पदम्  १०२\nदिवीव चक्षुराततं योगिनां तन्मयात्मनाम्\nविवेकज्ञानदृष्टं च तद्विष्णोः परमं पदम्  १०३\nयस्मिन्प्रतिष्ठितो भास्वान्मेढीभूतः स्वयं ध्रुवः\nध्रुवे च सर्वज्योतींषि ज्योतिष्वम्भोमुचो द्विज  १०४\nमेघेषु संगता वृष्टिर्वृष्टेः सृष्टेश्च पोषणम्\nआप्यायनं च सर्वेषां देवादीनां महामुने  १०५\nततश्चाज्याहुतिद्वारा पोषितास्ते हविर्भुजः\nवृष्टेः कारणतां यांति भूतानां स्थितये पुनः  १०६\nएवमेतत्पदं विष्णोस्तृतीयममलात्मकम्\nआधारभूतं लोकानां त्रयाणां वृष्टिकारणम्  १०७\nततः प्रभवति ब्रह्मन्सर्वपापहरा सरित्\nगंगा देवांगनांगानामनुलेपनपिञ्जरा  १०८\nवामपादाम्बुजांगुष्ठनखस्रोतोविनिर्गताम्\nविष्णोर्बिभर्त्ति यां भक्त्या शिरसाहर्निशं ध्रुवः  १०९\nततः सप्तर्षयो यस्याः प्राणायामपरायणाः\nतिष्ठन्ति वीचिमालाभिरुह्यमानजटाजले  ११०\nवार्योघैः संततैर्यस्याः प्लावितं शशिमण्डलम्\nभूयोधिकतरां कांतिं वहत्येतदुह क्षये  १११\nमेरुपृष्टे पतत्युच्चैर्निष्क्रांता शशिमण्डलात्\nजगतः पावनार्थाय प्रयाति च चतुर्दिशम्  ११२\nसीता चालकनन्दा च चक्षुर्भद्रा  च संस्थिता\nएकैव या चतुर्भेदा दिग्भेदगतिलक्षणा  ११३\nभेदं चालकनन्दाख्यं यस्याः शर्वोपि दक्षिणाम्\nदधार शिरसा प्रीत्या वर्षाणामधिकं शतम्  ११४\nशम्भोर्जटाकलापाच्च विनिष्क्रान्तास्थिशर्कराः\nप्लावयित्वा दिवं निन्ये या पापान्सगरात्मजान्  ११५\nस्नातस्य सलिले यस्याः सद्यः पापं प्रणश्यति\nअपूर्वपुण्यप्राप्तिश्च सद्यो मैत्रेय जायते  ११६\nदत्ताः पितृभ्यो यत्रापस्तनयैः श्रद्धयान्वितैः\nसमाशतं प्रयच्छंति तृप्तिं मैत्रेय दुर्लभाम्  ११७\nयस्यामिष्ट्वा महायज्ञैर्यज्ञेशं पुरुषोत्तमम्\nद्विज भूपाः परां सिद्धिमवापुर्दिवि चेह च  ११८\nस्नानाद्विधूतपापाश्च यज्जलैर्यतयस्तथा\nकेशवासक्तमनसः प्राप्ता निर्वाणमुत्तमम्  ११९\nश्रुताऽभिलषिता दृष्टा स्पृष्टा पीताऽवगाहिता\nया पावयति भूतानि कीर्तिता च दिनेदिने  १२०\nगंगागंगेति यैर्नाम योजनानां शतष्वपि\nस्थितैरुच्चारितं हन्ति पापं जन्मत्रयार्जितम्  १२१\nयतः सा पावनायालं त्रयाणां जगतामपि\nसमुद्भूता परं तत्तु तृतीयं भगवत्पदम्  १२२\nइति श्रीविष्णुमहापुराणे द्वितीयेंशो!ऽष्टमोऽध्यायः  ८"
  }
]
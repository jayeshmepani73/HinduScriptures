[
  {
    "text": "श्रीपारशर उवाच\nतारामयं भगवतः शिशुमाराकृति प्रभोः  ।\nदिवि रूपं हरेर्यत्तु तस्य पुच्छे स्थितो ध्रुवः  ॥ २,९.१ ॥\nसैष भ्रमन् भ्रामयति चन्द्रादित्यादिकान् ग्रहान्  ।\nभ्रमन्तमनु तं यान्ति नक्षत्राणि च चक्रवत् ॥ २,९.२ ॥\nसूर्याचन्द्रमसौ तारा नक्षत्राणि ग्रहैः सह  ।\nवातानीकमयैर्बन्धैर्ध्रुवे बद्धानि तानि वै  ॥ २,९.३ ॥\nशिशुमाराकृति प्रोक्तं यद्रूपं ज्योतिषां दिवि  ।\nनारायणोऽयनं धाम्नां तस्याधारः स्वयं हृदि  ॥ २,९.४ ॥\nउत्तानपादपुत्रस्तु तमाराध्य जगत्पतिम्  ।\nस तारा शिशुमारस्य ध्रुवः पुच्छे व्यवस्थितः  ॥ २,९.५ ॥\nआधारः शिशुमारस्य सर्वाध्यक्षो जनार्दनः  ।\nध्रुवस्य शिशुमारस्तु ध्रुवे भानुर्व्यवस्थितः  ॥ २,९.६ ॥\nतदाधारं जगच्चेदं सदेवासुरमानुषम्  ॥ २,९.७ ॥\nयेन विप्रविधानेन तन्ममैकमनाः शृणु  ।\nविवस्वानष्टभिर्मासैरादायापो रसात्मिकाः  ।\nवर्षत्यम्बुततश्चान्नमन्नादप्यखिलं जगत् ॥ २,९.८ ॥\nविवस्वानंशुभिस्तीक्ष्णैरादाय जगतो जलम्  ।\nसोमं पुष्णात्यथेन्दुश्च वायुनाडीमयैर्दिवि  ।\nनालैर्विक्षिपतेऽभ्रेषु धूमाग्न्यनिलमूर्तिषु  ॥ २,९.९ ॥\nन भ्रश्यन्ति यतस्तेभ्यो जलान्यभ्राणि तान्यतः  ।\nअभ्रस्थाः प्रपतन्त्यापो वायुना समुदीरिताः  ।\nसंस्कारं कालजनितं मैत्रेयासाद्य निर्मलाः  ॥ २,९.१० ॥\nसरित्समुद्रभौमास्तु तथापः प्राणिसम्भवाः  ।\nचतुष्प्रकारा भगवानादत्ते सविता मुने  ॥ २,९.११ ॥\nआकाशगङ्गासलिलं तथादायगभस्तिमान्  ।\nअनभ्रगतमेवोर्व्यां सद्यः क्षिपति रश्मिभिः  ॥ २,९.१२ ॥\nतस्य संस्पर्शनिर्धूतपापपङ्को द्विजोत्तम  ।\nन याति नरकं मर्त्यो दिव्यं स्नानं हि तत्स्मृतम्  ॥ २,९.१३ ॥\nदृष्टसूर्यं हि यद्वारि पतत्यभ्रैर्विना दिवः  ।\nआकाशगङ्गासलिलं तद्गोभिः क्षिप्यते रवेः  ॥ २,९.१४ ॥\nकृत्तिकादिषु ऋक्षेषु विषमेषु च यद्दिवः  ।\nदृष्टार्कपतितं ज्ञेयं तद्गाङ्गं दिग्गजोज्झितम्  ॥ २,९.१५ ॥\nयुग्मर्क्षेषु च यत्तोयं पतत्यर्कोज्झितं दिवः  ।\nतत्सूर्यरश्मिभिः सर्वं समादाय निरस्यते  ॥ २,९.१६ ॥\nउभयं पुण्यमत्यर्थं नृणां पापभयापहम्  ।\nआकाशगङ्गासलिलं दिव्यं स्नानं महामुने  ॥ २,९.१७ ॥\nयत्तु मैघैः समुत्सृष्टं वारि तत्प्राणिनां द्विज  ।\nपुष्णात्यौषधयः सर्वा जीवनायामृतं हि तत् ॥ २,९.१८ ॥\nतेन वृद्धिं परां नीतः सकलश्चौषधीगणः  ।\nसाधकः फलपाकन्तः प्रजानां द्विज जायते  ॥ २,९.१९ ॥\nतेन यज्ञान्यथाप्रोक्तान्मानवाः शास्त्रचक्षुषः  ।\nकुर्वन्त्यहरहस्तैश्च देवानाप्याययन्तिते  ॥ २,९.२० ॥\nएवं यज्ञाश्च वेदाश्च वर्णाश्च द्विजपूर्वकाः  ।\nसर्वे देवनिकायाश्च सर्वे भूतगणाश्च ये  ॥ २,९.२१ ॥\nवृष्ट्या धृतमिदं सर्वमन्नं निष्पाद्यते यया  ।\nसापि निष्पाद्यते वृष्टिः सवित्रा मुनिसत्तम  ॥ २,९.२२ ॥\nआधारभूतः सवितुर्ध्रुवो मुनिवरोत्तम  ।\nध्रुवस्य शिशुपारोऽसौ सोऽपि नारायणात्मकः  ॥ २,९.२३ ॥\nहृदि नारायणस्तस्य शिशुमारस्यं संस्थितः  ।\nबिभर्ता सर्वभूतानामादिभूतः सनातनः  ॥ २,९.२४ ॥\nइति श्रीविष्णुमहापुराणे द्वितीयेऽंशे नवमोऽध्यायः (९)"
  }
]
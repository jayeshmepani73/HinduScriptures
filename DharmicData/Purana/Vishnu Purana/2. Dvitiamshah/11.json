[
  {
    "text": "यदेतद्भगवानाह गणः सप्तविधो रवेः\nमण्डले हिमतापादेः कारणं तन्मया श्रुतम्  १\nव्यापारश्चापि कथितो गन्धर्वोरगरक्षसाम्\nऋषीणां वालखिल्यानां तथैवाप्सरसां गुरो  २\nयक्षाणां च रथे भानोर्विष्णुशक्तिधृतात्मनाम्\nकिं चादित्यस्य यत्कर्म तन्नात्रोक्तं त्वया मुने  ३\nयदि सप्तगणो वारि हिममुष्णं च वर्षति\nतत्किमत्र रवेर्येन वृष्टिः सूर्यादितीर्यते\nविवस्वानुदितो मध्ये यात्यस्तमिति किं जनः\nब्रवीत्येतत्समं कर्म यदि सप्तगणस्य तत्  ५\nपराशर उवाच\nमैत्रेय श्रूयतामेतद्यद्भवान्परिपृच्छति\nयथा सप्तगणोप्येकः प्राधान्येनाधिको रविः  ६\nसर्वशक्तिः परा विष्णो ऋग्यजुःसामसंज्ञिता\nसैषा त्रयी तपत्यंहो जगतश्च हिनस्ति या  ७\nसैष विष्णुः स्थितः स्थित्यां जगतः पालनोद्यतः\nऋग्यजुः सामभूतोन्तः सवितुर्द्विजतिष्ठति  ८\nमासिमासि रविर्योयस्तत्र तत्र हि सा परा\nत्रयीमयी विष्णुशक्तिरवस्थानं करोति वै  ९\nऋचस्तुवन्ति पूर्वाह्णे मध्याह्नेथ यजूंषि वै\nबृहद्रथन्तरादीनि सामान्यह्नःक्षये रविम्  १०\nअंगमेषा त्रयी विष्णो ऋग्यजुः सामसंज्ञिता\nविष्णुशक्तिरवस्थानं सदादित्ये करोति सा  ११\nन केवलं रवेः शक्तिर्वैष्णवी सा त्रयीमयी\nब्रह्माथ पुरुषो रुद्रस्त्रयमेतत्त्रयीमयम्  १२\nसर्गादौ ऋङ्मयो ब्रह्मा स्थितौ विष्णुर्यजुर्मयः\nरुद्रः साममयोन्ताय तस्मात्तस्याशुचिर्ध्वनिः  १३\nएवं सा सात्त्विकी शक्तिर्वैष्णवी या त्रयीमयी\nआत्मसप्तगणस्थं तं भास्वंतमधितिष्ठति  १४\nतया चाधिष्ठितः सोपि जाज्वलीति स्वरश्मिभिः\nतमः समस्तजगतां नाशं नयति चाखिलम्  १५\nस्तुवन्ति चैनं मुनयो गन्धर्वैर्गीयते पुरः\nनृत्यन्त्योऽप्सरसो यान्ति तस्य चानु निशाचराः  १६\nवहन्ति पन्नगा यक्षैः क्रियतेऽभीषुसंग्रहः\nवालखिल्यास्तथैवैनं परिवार्य समासते  १७\nनोदेता नास्तमेता च कदाचिच्छक्तिरूपधृक्\nविष्णुर्विष्णोः पृथक् तस्य गणास्सप्तविधोऽप्ययम्  १८\nस्तम्भस्थदर्पणस्येव योऽयमासन्नतां गतः\nछायादर्शनसंयोगं स तं प्राप्नोत्यथात्मनः  १९\nएवं सा वैष्णवी शक्तिर्नैवापैति ततो द्विज\nमासानुमासं भास्वन्तमध्यास्ते तत्र संस्थितम्  २०\nपितृदेवमनुष्यादीन्स सदाप्याययन्प्रभुः\nपरिवर्तत्यहोरात्रकारणं सविता द्विज  २१\nसूर्यरश्मिसुषुम्णायस्तर्पितस्तेन चन्द्रमाः\nकृष्णपक्षेमरैः शश्वत्पीयते वै सुधामयः  २२\nपीतं तं द्विकलं सोमं कृष्णपक्षक्षये द्विज\nपिबन्ति पितरस्तेषां भास्करात्तर्पणं तथा  २३\nआदत्ते रश्मिभिर्यतु क्षितिसंस्थं रसं रविः\nतमुत्सृजति भूतानां पुष्ट्यर्थं सस्यवृद्धये  २४\nतेन प्रीणात्यशेषाणि भूतानि भगवान्रविः\nपितृदेवमनुष्यादीनेवमाप्याययत्यसौ  २५\nपक्षतृप्तिं तु देवानां पितॄणां चैव मासिकीम्\nशश्वत्तृप्तिं च मर्त्यानां मैत्रेयार्कः प्रयच्छति  २६\nइति श्रीविष्णुमहापुराणे द्वितीयेंश एकादशोऽध्यायः ११"
  }
]
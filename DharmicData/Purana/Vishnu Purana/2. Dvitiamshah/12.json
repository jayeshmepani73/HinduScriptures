[
  {
    "text": "रथस्त्रिचक्रः सोमस्य कुन्दाभास्तस्य वाजिनः ।\nवामदक्षिणतो युक्ता दश तेन चरत्यसौ १ ।।\nवीथ्याश्रयाणि ऋक्षाणि ध्रुवाधारेण वेगिना ।\nह्रासवृद्धिक्रमस्तस्य रश्मीनां सवितुर्यथा २ ।\nअर्कस्येव हि तस्याश्वाः सकृद्युक्ता वहन्ति ते ।\nकल्पमेकं मुनिश्रेष्ठ वारीगर्भसमुद्भवाः ३ ।\nक्षीणं पीतं सुरैः सोममाप्याययति दीप्तिमान् ।\nमैत्रेयैककलं सन्तं रश्मिनैकेन भास्करः ४ ।\nक्रमेण येन पीतोऽसौ देवैस्तेन निशाकरम् ।\nआप्याययत्यनुदिनं भास्करो वारितस्करः ५ ।\nसंभृतं चार्धमासेन तत्सोमस्थं सुधामृतम् ।\nपिबन्ति देवा मैत्रेय सुधाहारा यतोऽमराः ६ ।\nत्रयास्त्रिंशत्सहस्राणि त्रयस्त्रिंशच्छतानि च ।\nत्रयस्त्रिंशत्तथा देवाः पिबन्ति क्षणदाकरम् ७ ।\nकलाद्वयावशिष्टस्तु प्रविष्टः सूर्यमण्डलम् ।\nअमाख्यारश्मौ वसति अमावास्या ततः स्मृता ८ ।\nअप्सु तस्मिन्नहोरात्रे पूर्वं विशति चंद्रमाः ।\nततो वीरुत्सु वसति प्रयात्यर्कं ततः क्रमात् ९ ।\nछिनत्ति वीरुधो यस्तु वीरुत्संस्थे निशाकरे ।\nपत्रं वा पातयत्येकं ब्रह्महत्यां स विन्दति १० ।\nसोमं पञ्चदशे भागे किंचिच्छिष्टे कलात्मके ।\nअपराह्णे पितृगणा जघन्यं पर्युपासते ११ ।\nपिबन्ति द्विकलाकारं शिष्टा तस्य कला तु या ।\nसुधामृतमयी पुण्या तामिन्दोः पितरो मुने १२ ।\nनिस्सृतं तदमावास्यां गभस्तिभ्यः सुधामृतम् ।\nमासं तृप्तिमवाप्याग्र्यां पितरः सन्ति निर्वृताः ।\nसौम्या बर्हिषदश्चैव अग्निष्वात्ताश्च ते त्रिधा १३ ।\nएवं देवान् सिते पक्षे कृष्णपक्षे तथा पितॄन् ।\nवीरुधश्चामृतमयैः शीतैरप्परमाणुभिः १४ ।\nवीरुधौषधिनिष्पत्त्या मनुष्यपशुकीटकान् ।\nआप्याययति शीतांशुः प्राकाश्याह्लादनेन तु १५ ।\nवाय्वग्निद्रव्यसंभूतो रथश्चन्द्र सुतस्य च ।\nपिशंगैस्तुरगैर्युक्तः सोष्टाभिर्वायुवेगिभिः १६ ।\nसवरूथः सानुकर्षो युक्तो भूसंभवैर्हयैः ।\nसोपासंगपताकस्तु शुक्रस्यापि रथो महान् १७ ।\nअष्टाश्वः काञ्चनः श्रीमान्भौमस्यापि रथो महान् ।\nपद्मरागारुणैरश्वैः संयुक्तो वह्निसम्भवैः १८ ।\nअष्टाभिः पांडुरैर्युक्तो वाजिभिः कांचनो रथः ।\nतस्मिंस्तिष्ठति वर्षान्ते राशौराशौ बृहस्पतिः १९ ।\nआकाशसम्भवैरश्वैः शबलैः स्यन्दनं युतम् ।\nतमारुह्य शनैर्याति मन्दगामीशनैश्चरः २० ।\nस्वर्भानोस्तुरगा ह्यष्टौ भृंगाभा धूसरं रथम् ।\nसकृद्युक्तास्तु मैत्रेय वहन्त्यविरतं सदा २१ ।\nआदित्यान्निस्सृतो राहुः सोमं गच्छति पर्वसु ।\nआदित्यमेति सोमाच्च पुनः सौरेषु पर्वसु २२ ।\nतथा केतुरथस्याश्वा अप्यष्टौ वातरंहसः ।\nपलालधूमवर्णाभा लाक्षारसनिभारुणाः २३ ।\nएते मया ग्रहाणां वै तवाख्याता रथा नव ।\nसर्वे ध्रुवे महाभाग प्रबद्धा वायुरश्मिभिः २४ ।\nग्रहर्क्षताराधिष्ण्यानि ध्रुवे बद्धान्यश्षोतः ।\nभ्रमन्त्युचितचारेण मैत्रेयानिलरश्मिभिः २५ ।\nयावान्त्यश्चैव तारास्ता तावन्तो वातरश्मयः ।\nसर्वे ध्रुवे निबद्धास्ते भ्रमन्तो भ्रामयन्ति तम् २६ ।\nतैलपीडा यथा चक्रं भ्रमन्तो भ्रामयन्ति वै ।\nतथा भ्रमन्ति ज्योतींषि वातविद्धानि सर्वशः २७ ।\nअलातचक्रवद्यान्ति वातचक्रेरितानि तु ।\nयस्माज्योतींषि वहति प्रवहस्तेन स स्मृतः २८ ।\nशिशुमारस्तु यः प्रोक्तः स ध्रुवो यत्र तिष्ठति ।\nसन्निवेशं च तस्यापि शृणुष्व मुनिसत्तम २९ ।\nयदह्ना कुरुते पापं तं दृष्ट्वा निशि मुच्यते ।\nयावन्त्यश्चैव तारास्ताः शिशुमाराश्रिता दिवि ।\nतावन्त्येव तु वर्षाणि जीवत्यभ्यधिकानि च ३० ।\nउत्तानपादस्तस्याधो विज्ञेयो ह्युत्तरो हनुः ।\nयज्ञोऽधरश्च विज्ञेयो धर्मो मूर्द्धानमाश्रितः ३१ ।\nहृदि नारायणश्चास्ते अश्विनौ पूर्वपादयोः ।\nवरुणश्चार्यमा चैव पश्चिमे तस्य सक्थिनी ३२ ।\nशिश्नः संवत्सरस्तस्य मित्रोऽपानं समाश्रितः ३३ ।\nपुच्छेग्निश्च महेन्द्र श्च कश्यपोथ ततो ध्रुवः ।\nतारका शिशुमारस्य नास्तमेति चतुष्टयम् ३४ ।\nइत्येष सन्निवेशोऽयं पृथिव्या ज्योतिषां तथा ।\nद्वीपानामुदधीनां च पर्वतानां च कीर्तितः ३५ ।\nवर्षाणां च नदीनां च ये च तेषु वसन्ति वै ।\nतेषां स्वरूपमाख्यातं संक्षेपः श्रूयतां पुनः ३६ ।\nयदम्बु वैष्णवः कायस्ततो विप्र वसुन्धरा ।\nपद्माकारा समुद्भूता पर्वताब्ध्यादिसंयुता ३७ ।\nज्योतींषि विष्णुर्भुवनानि विष्णुर्वनानि विष्णुर्गिरयो दिशश्च ।\nनद्यः समुद्रा श्च स एव सर्वं यदस्ति यन्नास्ति च विप्रवर्य ३८ ।\nज्ञानस्वरूपो भगवान्यतोसावश्षोमूर्त्तिर्न तु वस्तुभूतः ।\nततो हि शैलाब्धिधरादिभेदाञ्जानीहि विज्ञानविजृम्भितानि ३९ ।\nयदा तु शुद्धं निजरूपि सर्वं कर्मक्षये ज्ञानमपास्तदोषम् ।\nतदा हि संकल्पतरोः फलानि भवन्ति नो वस्तुषु वस्तुभेदाः ४० ।\nवस्त्वस्ति किं कुत्रचिदादिमध्यपर्यन्तहीनं सततैकरूपम् ।\nयच्चान्यथात्वं द्विज याति भूयो न तत्तथा तत्र कुतो हि तत्त्वम् ४१ ।\nमही घटत्वं घटतः कपालिका कपालिकाचूर्णरजस्ततोऽणुः ।\nजनैः स्वकर्मस्तिमितात्मनिश्चयैरालक्ष्यते ब्रूहि किमत्र वस्तु ४२ ।\nतस्मान्न विज्ञानमृतेस्ति किंचित्क्वचित्कदाचिद्द्विज वस्तुजातम् ।।\nविज्ञानमेकं निजकर्मभेदविभिन्नचित्तेर्बहुधाभ्युपेतम् ४३।\nज्ञानं विशुद्धं विमलं विशो कमश्षोलोभादिनिरस्तसङ्गम् ।\nएकं सदैकं परमः परेशः स वासुदेवो न यतोन्यदस्ति ४४ ।\nसद्भाव एवं भवतो मयोक्तो ज्ञानं यथा सत्यमसत्यमन्यत् ।\nएतत्तु यत्संव्यवहारभूतं तत्रापि चोक्तं भुवनाश्रितं ते ४५ ।\nयज्ञः पशुर्वह्निरश्षोऋत्विक्सोमः सुराः स्वर्गमयश्च कामः ।\nइत्यादिकर्माश्रितमार्गदृष्टं भूरादिभोगाश्च फलानि तेषाम् ४६ ।\nयच्चैतद्भुवनगतं मया तवोक्तं सर्वत्र व्रजति हि तत्र कर्मवश्यः ।\nज्ञात्वैवं ध्रुवमचलं सदैकरूपं तत्कुर्याद्विशति हि येन वासुदेवम्४७ ।\nइति श्रीविष्णुमहापुराणे द्वितीयेंशो! द्वादशोऽध्यायः १२।\n।"
  }
]
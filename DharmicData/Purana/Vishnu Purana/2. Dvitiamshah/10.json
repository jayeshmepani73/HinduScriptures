[
  {
    "text": "श्रीपराशर उवाच\nत्र्यशीतिमण्डलशतं काष्ठयोरन्तरं द्वयोः\nआरोहणावरोहाभ्यां भानोरब्देन या गतिः  १\nस रथोधिष्ठितो देवैरादित्यै ऋषिभिस्तथा\nगन्धर्वैरप्सरोभिश्च ग्रामणीसर्पराक्षसैः  २\nधाता क्रतुस्थला चैव पुलस्त्यो वासुकिस्तथा\nरथभृद्ग्रामणीर्हेतिस्तुम्बुरुश्चैव सप्तमः  ३\nएते वसन्ति वै चैत्रे मधुमासे सदैव हि\nमैत्रेय स्यन्दने भानोः सप्तमासाधिकारिणः  ४\nअर्यमा पुलहश्चैव रथौजाः पुञ्जिकस्थला\nप्रहेतिः कच्छवीरश्व नारदश्च रथे रवेः  ५\nमाधवे निवसन्त्येते शुचिसंज्ञे निबोध मे  ६\nमित्रोत्रिस्तक्षको रक्षः पौरुषेयोथ मेनका\nहाहा रथस्वनश्चैव मैत्रेयैते वसन्ति वै  ७\nवरुणो वसिष्ठो रम्भा च सहजन्या हुहूरथः\nरथचित्रस्तथा शुक्रे वसन्त्याषाढसंज्ञके  ८\nइन्द्रो  विश्वासुः स्रोता एलापुत्रस्तथांगिराः\nप्रम्लोचा च नभस्येते सप्तिश्चार्के वसन्ति वै  ९\nविवस्वानुग्रसेनश्च भृगुरापूरणस्तथा\nअनुम्लोचा शंखपालो व्याघ्रो भाद्र पदे तथा  १०\nपूषा च सुरुचिर्वातो गौतमोथ धनञ्जयः\nसुषेणोऽन्यो घृताची च वसन्त्याश्वयुजे रवौ  ११\nविश्वावसुर्भरद्वाजः पर्जन्यैरावतौ तथा\nविश्वाची सेनजिच्चापि कार्त्तिके च वसन्ति वै  १२\nअंशः काश्यपतार्क्ष्यास्तु महापद्मस्तथोर्वशी\nचित्रसेनस्तथा विद्युन्मार्गशीर्षेधिकारिणः  १३\nक्रतुर्भगस्तथोर्णायुः स्फूर्जः कार्कोटकस्तथा\nअरिष्टनेमिश्चैवान्या पूर्वाचित्तिर्वराप्सराः  १४\nपौषमासे वसन्त्येते सप्तभास्करमण्डले\nलोकप्रकाशनार्थाय विग्रवर्याधिकारिणः  १५\nत्वष्टाथ जमदग्निश्च कम्बलोथ तिलोत्तमा\nब्रह्मोपेतोथ ऋतजिद्धृतराष्ट्रोथ सप्तमः  १६\nमाघमासे वसन्त्येते सप्त मैत्रेय भास्करे\nश्रूयतां चापरे सूर्ये फाल्गुने निवसन्ति ये  १७\nविष्णुरश्वतरो रम्भा सूर्यवर्चाश्च सत्यजित्\nविश्वामित्रस्तथा रक्षो यज्ञोपेतो महामुने  १८\nमासेष्वेतेषु मैत्रेय वसन्त्येते तु सप्तकाः\nसवितुर्मण्डले ब्रह्मन्विष्णुशक्त्युपबृंहिताः  १९\nस्तुवन्ति मुनयः सूर्यं गंधर्वैर्गीयते पुरः\nनृत्यन्त्यप्सरसो यान्ति सूर्यस्यानुनिशाचराः  २०\nवहन्ति पन्नगा यक्षैः क्रियतेऽभीषुसंग्रहः  २१\nवालखित्यास्तथैवैनं परिवार्य समासते  २२\nसोयं सप्तगणः सूर्यमण्डले मुनिसत्तम\nहिमोष्णवारिवृष्टीनां हेतुः स्वसमयं गतः  २३\nइति श्रीविष्णुमहापुराणे द्वितीयेंशो! दशमोऽध्यायः १०"
  }
]
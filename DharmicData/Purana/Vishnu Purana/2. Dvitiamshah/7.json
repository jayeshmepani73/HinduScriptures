[
  {
    "text": "कथितं भूतलं ब्रह्मन्ममैतदखिलं त्वया ।\nभुवर्लोकादिकाँ ल्लोकाञ्छ्रोतुमिच्छाम्यहं मुने १ ।\nतथैव ग्रहसंस्थानं प्रमाणानि यथा तथा ।\nसमाचक्ष्व महाभाग तन्मह्यं परिपृच्छते २ ।\nश्रीपराशर उवाच ।\nरविचन्द्र मसोर्यावन्मयूखैरवभास्यते ।\nससमुद्र सरिच्छैला तावती पृथिवी स्मृता ३ ।\nयावत्प्रमाणा पृथिवी विस्तारपरिमण्डलात् ।\nनभस्तावन्प्रमाणं वै व्यासमण्डलतो द्विज ४ ।\nभूमेर्यो जनलक्षे तु सौरं मैत्रेय मण्डलम् ।\nलक्षाद्दिवाकरस्यापि मण्डलं शशिनः स्थितम् ५ ।\nपूर्णे शतसहस्रे तु योजनानां निशाकरात् ।\nनक्षत्रमण्डलं कृत्स्नमुपरिष्टात्प्रकाशते ६ ।\nद्वे लक्षे चोत्तरे ब्रह्मन् बुधो नक्षत्रमण्डलात् ।\nतावत्प्रमाणभागे तु बुधस्याप्युशनाः स्थितः ७ ।\nअङ्गारकोपि शुक्रस्य तत्प्रमाणे व्यवस्थितः ।\nलक्षद्वये तु भौमस्य स्थितो देवपुरोहितः ८ ।\nसौरिर्बृहस्पतेश्चोर्ध्वं द्विलक्षे समवस्थितः ।\nसप्तर्षिमण्डलं तस्माल्लक्षमेकं द्विजोत्तम ९ ।\nऋषिभ्यस्तु सहस्राणां शतादूर्ध्वं व्यवस्थितः ।\nमेढीभूतः समस्तस्य ज्योतिश्चक्रस्य वै ध्रुवः १० ।\nत्रैलोक्यमेतत्कथितमुत्सेधेन महामुने ।\nइज्याफलस्य भूरेषा इज्या चात्र प्रतिष्ठिता ११ ।\nध्रुवादूर्ध्वं महर्लोको यत्र ते कल्पवासिनः ।\nएकयोजनकोटिस्तु यत्र ते कल्पवासिनः १२ ।\nद्वे कोटी तु जनो लोको यत्र ते ब्रह्मणः सुताः ।\nसनन्दनाद्याः प्रथिता मैत्रेयामलचेतसः १३ ।\nचतुर्गणोत्तरे चोर्ध्वं जनलोकात्तपः स्थितः ।\nवैराजा यत्र ते देवाः स्थिता दाहविर्जिताः १४ ।\nषड्गुणेन तपोलोकात्सत्यलोको विराजते ।\nअपुनर्मारका यत्र ब्रह्मलोको हि संस्मृतः १५ ।\nपादगम्यन्तु यत्किञ्चिद्वस्त्वस्ति पृथिवीमयम् ।\nस भूर्लोकः समाख्यातो विस्तरोस्य मयोदितः १६ ।\nभूमिसूर्यान्तरं यच्च सिद्धादिमुनिसेवितम् ।\nभुवर्लोकस्तु सोप्युक्तो द्वितीयो मुनिसत्तम १७ ।\nध्रुवसूर्यान्तरं यच्च नियुतानि चतुर्दश ।\nस्वर्लोकः सोपि गदितो लोकसंस्थानचिन्तकैः १८ ।\nत्रैलोक्यमेतत्कृतकं मैत्रेय परिपठ्यते ।\nजनस्तपस्तथा सत्यमिति चाकृतकं त्रयम् १९ ।\nकृतकाकृतयोर्मध्ये महर्लोक इति स्मृतः ।\nशून्यो भवति कल्पान्ते योत्यन्तं न विनश्यति २० ।\nएते सप्त मया लोका मैत्रेय कथितास्तव ।\nपातालानि च सप्तैव ब्रह्माण्डस्यैष विस्तरः २१ ।\nएतदण्डकटाहेन तिर्यक् चोर्ध्वमधस्तथा ।\nकपित्थस्य यथा बीजं सर्वतो वै समावृतम् २२ ।\nदशोत्तरेण पयसा मैत्रेयांडं च तद्वृतम् ।\nसर्वोम्बुपरिधानोसौ वह्निना वेष्टितो बहिः २३ ।\nवह्निश्च वायुना वायुर्मैत्रेय नभसा वृतः ।\nभूतादिना नभः सोपि महता परहिवेष्टितः ।\nदेशोत्तराण्यश्षोआ!णि मैत्रेयैतानि सप्त वै २४ ।\nमहान्तं च समावृत्य प्रधानं समवस्थितम् ।\nअनन्तस्य न तस्यान्तः संख्यानं चापि विद्यते २५ ।\nतदन्तमसंख्यातप्रमाणं चापि वै यतः ।\nहेतुभूतमसेषस्य प्रकृतिः सा परा मुने २६ ।\nअंडानां तु सहस्राणां सहस्राण्ययुतानि च ।\nईदृशानां तथा तत्र कोटिकोटिशतानि च २७ ।\nहारुण्यग्निर्यथा तैलं तिले तद्वत्पुमानपि ।\nप्रधानेऽवस्थितो व्यापी चेतनात्मात्मवेदनः २८ ।\nप्रधानं च पुमांश्चैव सर्वभूतात्मभूतया ।\nविष्णुशक्त्या महाबुद्धे वृतौ संश्रयधर्मिणौ २९ ।\nतयोः सैव पृथग्भावकारणं संश्रयस्य च ।\nक्षोभकारणभूता च सर्गकाले महामते ३० ।\nयथा सक्तं जले वातो बिभर्त्ति कणिकाशतम् ।\nशक्तिः सापि तथा विष्णोः प्रधानपुरुषात्मकम् ३१ ।\nयथा च पादयोर्मूलस्कन्धशाखादिसंयुतः ।\nआदिबीजात्प्रभवति बीजान्यन्यानि वै ततः ३२ ।\nप्रभवन्ति ततस्तेभ्यः सम्भवन्त्यपरे द्रु माः ।\nतेपि तल्लक्षणद्र व्यकारणानुगता मुने ३३ ।\nएवमव्याकृतात्पूर्वं जायन्ते महदादयः ।\nविशेषान्तास्ततस्तेभ्यः संभवंत्यसुरादयः ।\nतेभ्यश्च पुत्रास्तेषां च पुत्राणामपरे सुताः ३४ ।\nबीजाद्वृक्षप्ररोहेण यथा नापचयस्तरोः ।\nभूतानां भूतसर्गेण नैवास्त्यपचयस्तथा ३५ ।\nसन्निधानाद्यथाकाशकालाद्याः कारणं तरोः ।\nतथैवापरिणामेव विश्वस्य भगवान्हरिः ३६ ।\nव्रीहिबीजे यथा मूलं नालं पत्राङ्कुरौ तथा ।\nकाण्डकोषस्तु पुष्पं च क्षीरं तद्वच्च तण्डुलाः ३७ ।\nतुषाः कणाश्च सन्तो वै यान्त्याविर्भावमात्मनः ।\nप्ररोहहेतुसामग्र्यमासाद्य मुनिसत्तम ३८ ।\nतथा कर्मस्वनेकेषु देवाद्याः समवस्थिताः ।\nविष्णुशक्तिं समासाद्य प्ररोहमुपयान्ति वै ३९ ।\nस च विष्णुः परं ब्रह्म यतः सर्वमिदं जगत् ।\nजगच्च यो यत्र चेदं यस्मिंश्च लयमेष्यति ४० ।\nतद्ब्रह्म तत्परं धाम सदसत्परमं पदम् ।\nयस्य सर्वमभेदेन यतश्चैतच्चराचरम् ४१ ।\nस एव मूलप्रकृतिर्व्यक्तरूपी जगच्च सः ।\nतस्मिन्नेव लयं सर्वं याति तत्र च तिष्ठति ४२ ।\nकर्त्ता क्रियाणां स च इज्यते क्रतुः स एवतत्कर्मफलं च तस्य ।\nस्रुगादियत्साधनमप्यश्षॐ हरेर्न किञ्चिद्व्यतिरिक्तमस्ति ४३ ।\nइति श्रीवुष्णुमहापुराणे द्वितीयेंशे सप्तमोऽध्यायः ७।"
  }
]
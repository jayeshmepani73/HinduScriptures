[
  {
    "text": "श्रीपराशर उवाच\nक्रोष्टोस्तु यदुपुत्रस्यात्मजो ध्वजिनीवान्  ॥ ४,१२.१ ॥\nततश्च स्वातिः ततो रुशङ्कुः रुशङ्कोश्चित्ररथः  ॥ ४,१२.२ ॥\nतत्तनयः शशिबिन्दुः चतुर्दशमहारत्नेशश्चक्रवर्त्यभवत् ॥ ४,१२.३ ॥\nतस्य च शतसहस्रं पत्नी नामभवत् ॥ ४,१२.४ ॥\nदशलक्षसंख्याश्च पुत्राः  ॥ ४,१२.५ ॥\nतेषां च पृथुश्रवाः पृथुकर्मा पृथुकीर्तिः पृथुयशाः पृथुजयः पृथुदानः षट्पुत्राः प्रधानाः  ॥ ४,१२.६ ॥\nपृथुश्रवसश्च पुत्रः पृथुतमः  ॥ ४,१२.७ ॥\nतस्मादुशना यो वाजिमेधानां शतमाजहार  ॥ ४,१२.८ ॥\nतस्य च शितपुर्नाम पुत्रोऽभवत् ॥ ४,१२.९ ॥\nतस्यापि रुक्मकवचस्ततः परवृत् ॥ ४,१२.१० ॥\nतस्य परावृतो रुक्मेषुपृथुज्यामघवलितहरितसंज्ञास्तस्य पञ्चात्मजा बभूवुः  ॥ ४,१२.११ ॥\nतस्माद्यापि ज्यामघस्य श्लोको गीयते  ॥ ४,१२.१२ ॥\nभार्यावश्यास्तु ये केचिद्भविष्यन्त्यथ वा मृताः  ।\nतेषां तु ज्यामघः श्रेष्ठः शैव्यापतिरभून्नृपः  ॥ ४,१२.१३ ॥\nअपुत्रा तस्य सा पत्नी शैव्या नाम तथाप्यसौ  ।\nअपत्यकामोऽपि भयान्नान्यां भार्यामविन्दत  ॥ ४,१२.१४ ॥\nस त्वेकदा प्रभूतरथतुरगगजसंमर्दातिदारुणे महाहवे युद्ध्यमानःच सकलमेवारिचक्रमजयत् ॥ ४,१२.१५ ॥\nतच्चारिचक्रमपास्तपुत्रकलत्रबन्धुबलकोशं स्वमधिष्ठानं परित्यज्य दिशः प्रतिविद्रुतम्  ॥ ४,१२.१६ ॥\nतस्मिंश्च विद्रुतेतित्रासलोलायतलोचनयुगलं त्राहित्राहि मां तातांब भ्रतरित्याकुलविलापविधुरं स राजकन्यारत्नमद्राक्षीत् ॥ ४,१२.१७ ॥\nतद्दर्शनाच्च तस्यामनुरागनुगतान्तरात्मा स नृपोऽचिन्तयत् ॥ ४,१२.१८ ॥\nसाध्विदं ममापत्यरहितस्य वन्ध्याभर्तुः सांप्रतं विधिनापत्यकारणं कन्यारत्नमुपपादितम्  ॥ ४,१२.१९ ॥\nतदेतत्समुद्वहामीति  ॥ ४,१२.२० ॥\nअथ वैनां स्यन्दनमारोप्य स्वमधिष्ठानं नयामि  ॥ ४,१२.२१ ॥\nतयैव देव्याशैव्ययाहमनुज्ञातःसमुद्वहामीति  ॥ ४,१२.२२ ॥\nअथैनां रथमारोप्य स्वनगरमगच्छत् ॥ ४,१२.२३ ॥\nविजयिनं च राजानमशेषपौरभृत्वयरिजनामात्यसमेता शैव्या द्रष्टुमधिष्ठनद्वारमागता  ॥ ४,१२.२४ ॥\nसा चावलोक्य राज्ञः सव्यपार्शववर्त्तिनीं कन्यामीषदुद्भूतामर्षस्फुरदधरपल्लवा राजानमवोचत् ॥ ४,१२.२५ ॥\nअतिचपलचित्तात्र स्यन्दने केयमारोपितेति  ॥ ४,१२.२६ ॥\nअसावप्यनालोचितोत्तरवचनोतिभयात्तामाह स्नुषा ममेयमिति  ॥ ४,१२.२७ ॥\nअथैनं शैव्योवाच  ॥ ४,१२.२८ ॥"
  },
  {
    "text": "नाहं प्रसूता पुत्रेण नान्या पत्न्यभवत्तव  ।\nस्नुषासंबन्धता ह्योषा कतमेन सुतेन ते  ॥ ४,१२.२९ ॥"
  },
  {
    "text": "श्रीपराशर उवाच\nइत्यात्मेर्ष्याकोपकलुषितवचनमुषितविवेको भयाद्दुरुक्तापरिहारार्थमिदमवनीपतिराह  ॥ ४,१२.३० ॥\nयस्ते जनिष्यत्यात्मजस्तस्येयमनागतस्यैव भार्या निरूपितेत्याकर्ण्योद्भूतमृदुहासा तथेत्याह  ॥ ४,१२.३१ ॥\nप्रविवेश च राज्ञा सहाधिष्ठानम्  ॥ ४,१२.३२ ॥\nअनन्तरं चातिशुद्धलग्नहोरांशकावयवोक्तकृतपुत्रजन्मलाभगुणाद्वयसः परिणाममुपगतापि शैव्या स्वल्पैरेवाहोभिर्गर्भमवाप  ॥ ४,१२.३३ ॥\nकालेन च कुमारमजीजनत् ॥ ४,१२.३४ ॥\nतस्य च विदर्भ इति पिता नाम चक्रे  ॥ ४,१२.३५ ॥\nस च तां स्नुषामुपयेमे  ॥ ४,१२.३६ ॥\nतस्यां चासौक्रथकैशिकसंज्ञौ पुत्रावजनयत् ॥ ४,१२.३७ ॥\nपुनश्च तृतीयं रोमपादसंज्ञं पुत्रमजीजनद्यो नारदादवाप्तज्ञानवान्भविष्यतीति  ॥ ४,१२.३८ ॥\nरोमपादाद्बभ्रुः बभ्रोर्धृतिर्ः धृतेः कैशिकः कैशिकस्यापि चेदिः पुत्रोऽभवत्यस्य संततौ चैद्या भूपालाः  ॥ ४,१२.३९ ॥\nक्रथस्य स्नषापुत्रस्यकुन्तिरभवत् ॥ ४,१२.४० ॥\nकुन्तेर्धृष्टिः धृष्टेर्निधृतिः निधृतेर्दशार्हस्ततश्च व्योमः तस्यापि जीमूतः ततश्च विकृतिः ततश्च भीभरथः तस्मान्नवरथः तस्यापि दशरथः ततश्च शकुनिः तत्तनयः करंभिः करंभेर्देवरातोऽभवत् ॥ ४,१२.४१ ॥\nतस्माद्देवक्षत्रः तस्यापि मधुः मधोः कुमारवंशः कुमारवंशादनुः अनोः पुरुमित्रः पृथिवीपतिरभवत् ॥ ४,१२.४२ ॥\nततश्चांशुस्तस्माच्च सत्वतः  ॥ ४,१२.४३ ॥\nसत्वतादेते सात्वताः  ॥ ४,१२.४४ ॥\nइत्येतां ज्यामघस्य संततिं सम्यक्छ्रद्धासमन्वितः श्रुत्वा पुमान्मैत्रेय स्वपापैः प्रमुच्यते  ॥ ४,१२.४५ ॥\nइति श्रीविष्णुमाहापुराणे चतुर्थांशे द्वादशोऽध्यायः (१२)"
  }
]
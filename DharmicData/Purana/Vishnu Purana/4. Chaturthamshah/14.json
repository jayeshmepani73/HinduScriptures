[
  {
    "text": "श्रीपराशर उवाच\nअनमित्रस्य पुत्रः शिनिर्नामाभवत् ॥ ४,१४.१ ॥\nतस्यापि सत्यकः सत्यकात्सात्यकिर्युयुधानापरनामा  ॥ ४,१४.२ ॥\nतस्मादपि संजयः तत्पुत्रश्च कुणिः कुणेर्युगन्धरः  ॥ ४,१४.३ ॥\nइत्येते शैनेयाः  ॥ ४,१४.४ ॥\nअनमित्रस्यान्वये वृष्णिः तस्मात्श्चफल्कः तत्प्रभावः काथेन एव  ॥ ४,१४.५ ॥\nश्वफल्कस्यान्यः कनीयांश्चित्रकोनाम भ्राता  ॥ ४,१४.६ ॥\nश्वफल्कादक्रूरो गान्दिन्यामभवत् ॥ ४,१४.७ ॥\nतथोपमद्गः  ॥ ४,१४.८ ॥\nउपमद्गोर्मृदामृदविश्वारिमेजयगिरिक्षत्रोपक्षत्रशतघ्नारिमर्दनधर्मदृग्दृष्टधर्मगन्धमोजवाहप्रतिवाहाख्याः पुत्राःसुताराख्या कन्या च  ॥ ४,१४.९ ॥\nदेववानुपदेवश्चाक्रूरपुत्रौ  ॥ ४,१४.१० ॥\nपृथुविपृथुप्रमुखाश्चित्रकस्य पुत्रा बहवो बभूवुः  ॥ ४,१४.११ ॥\nकुकुरभजमानशुचिकंबलबर्हिषाख्यास्तथान्धकस्य चत्वारः पुत्राः  ॥ ४,१४.१२ ॥\nकुकुराद्धृष्टः तस्माच्च कपोतरोमा ततश्च विलोमा तस्मादपि तुंबुरसखोऽभवदनुसंज्ञश्च  ॥ ४,१४.१३ ॥\nअनोरानकदुन्दभिः ततश्चा भिजितभिजितः पुनर्वसुः  ॥ ४,१४.१४ ॥\nतस्याप्याहुकः आहुकी च कन्या  ॥ ४,१४.१५ ॥\nआहुकस्य देवकोग्रसेनौ द्वौ पुत्रौ  ॥ ४,१४.१६ ॥\nदेववानुपदेवः सहदेवो देवरक्षिता च देवकस्य चत्वारः पुत्राः  ॥ ४,१४.१७ ॥\nतेषां वृकदेवोपदेवा देवरक्षिता श्रीदेवा शान्तिदेवा सहदेवा देवकी च सप्तभगिन्यः  ॥ ४,१४.१८ ॥\nताश्च सर्वा वसुदेव उपयेमे  ॥ ४,१४.१९ ॥\nउग्रसेनस्यापि कंसन्यग्रोधसुनामानकाह्वशङ्कुसुभूमिराष्ट्रपालयुद्धतुष्टिसुतुष्टिंमत्संज्ञाः पुत्रा बभूवुः  ॥ ४,१४.२० ॥\nकंसाकंसवतीसुतनूराष्ट्रपलिकाह्वाश्चोग्रसेनस्य तनूजाः कन्याः  ॥ ४,१४.२१ ॥\nभजमानाच्च विदूरथः पुत्रोऽभवत् ॥ ४,१४.२२ ॥\nविदूरथाच्छूरः शुराच्छमी शमिनः प्रतिक्षत्रः तस्मात्स्वयंभोजः ततश्च हृदिकः  ॥ ४,१४.२३ ॥\nतस्यापि कृतवर्मशतधनुर्दवार्हदेवगर्भाद्याः पुत्रा बभूवुः  ॥ ४,१४.२४ ॥\nदेवगर्भस्यापि शुरः  ॥ ४,१४.२५ ॥\nशुरस्यापि मारीषा नाम पत्न्यभवत् ॥ ४,१४.२६ ॥\nतस्यां चासौ दशपुत्रानजनयद्वसुदेवरूर्वान्  ॥ ४,१४.२७ ॥\nवसुदेवस्य जातमात्रस्यैव तद्गृहे भगवदंशावतारमव्याहतदृष्ट्या पश्यद्भिर्देवैर्दिव्यानकदुन्दुभयो वादिताः  ॥ ४,१४.२८ ॥\nततश्चसावानकदुन्दुभिसंज्ञामवाप  ॥ ४,१४.२९ ॥\nतस्य च देवभागदेवश्रवाष्टकककुच्चक्रवत्सधारकसृंजयश्यामशमिकगञ्जूषसंज्ञा नव भ्रतरोऽभवन्  ॥ ४,१४.३० ॥\nपृथा श्रुतदेवा श्रुत कीर्तिः श्रुतश्रवा राजाधिदेवी च वसुदेदादीनां पञ्च भगिन्योऽभवन्  ॥ ४,१४.३१ ॥\nशुरस्य कुन्तिर्नाम सखाभवत् ॥ ४,१४.३२ ॥\nतस्मै चापुत्राय पृथामात्मजां विधिना शुरो दत्तवान्  ॥ ४,१४.३३ ॥\nतां च पाण्डुरुवाह  ॥ ४,१४.३४ ॥\nतस्यां च धर्मानिलेन्द्रैर्युधिष्ठरभीमसेनार्जुनाख्यास्त्रयः पुत्राःसमुत्पादिताः  ॥ ४,१४.३५ ॥\nपूर्वमेवानूढायाश्च भगवता भास्वता कानीनः कर्णो नाम पुत्रोऽजन्यत  ॥ ४,१४.३६ ॥\nतस्याश्च सपत्नी माद्री नामाभूत् ॥ ४,१४.३७ ॥\nतस्यां च नासत्यदस्त्राभ्यां नकुलसहदेवौ पाण्डोः पुत्रौ जनितौ  ॥ ४,१४.३८ ॥\nश्रुतदेवां तु वृद्धधर्मा नाम कारूश उवयेमे  ॥ ४,१४.३९ ॥\nतस्याञ्च च दन्तवक्रो नाम महासुरो जज्ञे  ॥ ४,१४.४० ॥\nश्रुतकीर्तिमपि केकयराजा उपयेमे  ॥ ४,१४.४१ ॥\nतस्यां च संतर्दनादयः कैकेयाः पञ्च पुत्रा बभूवुः  ॥ ४,१४.४२ ॥\nराजाधिदेव्यमावन्त्यौ विन्दानुविन्दौ जज्ञाते  ॥ ४,१४.४३ ॥\nश्रुतश्रवसमपि चेदिराजो दमघोषनामोपयेमे  ॥ ४,१४.४४ ॥\nतस्यां च शिशुपालमुत्पादयामास  ॥ ४,१४.४५ ॥\nस वा पूर्वमप्युदारविक्रमो दैत्यानामादिपुरुषो हिरण्यकशिपुरभवत् ॥ ४,१४.४६ ॥\nयश्च भगवता सकललोकगुरुणा नारसिंहेन घातितः  ॥ ४,१४.४७ ॥\nपुनरपि अक्षयवीर्यशौर्यसंपत्पराक्रमगुणःसमाक्रान्तसकलत्रैलोकेश्वरप्रभावो दशाननो नामाभूत् ॥ ४,१४.४८ ॥\nबहुकालोपभुक्तभगवत्सकाशावाप्तशरीरपातोद्भवपुण्यफलो भगवता राघवरूपिणा सोऽपि निधनमुपपादितः  ॥ ४,१४.४९ ॥\nपुनश्चेदिराजस्य दमघोषस्यात्मजः शिशु पालनामाभवत् ॥ ४,१४.५० ॥\nशिशुपालत्वेपि भगवतो भूभारावतारणायावतीर्णांशस्य पुण्डरीकनयनाख्यस्योपरि द्वेषानुबन्धमतितराञ्चकार  ॥ ४,१४.५१ ॥\nभगवता च स निधनमुपानीतस्तत्रैव परमात्मभूते मनस एकाग्रतया सायुज्यमवाप  ॥ ४,१४.५२ ॥\nभगवान् यदि प्रसन्नो यथाभिलषितं ददाति तथा अग्रसन्नोपि निघ्नन् दिव्यमनुपमं स्थानं प्रयच्छति  ॥ ४,१४.५३ ॥\nइति श्रीविष्णुमहापुराणे चतुर्थांशे चतुर्दशोऽध्यायः (१४)"
  }
]
[
  {
    "text": "श्रीपराशर उवाच\nआध्यात्मिकादि मैत्रेय ज्ञात्वा तापत्रयं बुधः  ।\nउत्पन्नज्ञानवैराग्यः प्राप्नोत्यात्यंतिकं लयम्  १\nआध्यात्मिकोपि द्विविधश्शरीरो मानसस्तथा  ।\nशरीरो बहुभिर्भेदैर्भिद्यते श्रूयतां च सः  २\nशिरोरोगप्रतिश्यायज्वरशूलभगंदरैः ।\nगुल्मार्शःश्वयथुश्वासच्छर्द्यादिभिरनेकधा  ३\nतथाक्षिरोगातीसारकुष्ठांगामयसंज्ञितैः  ।\nभिद्यते देहजस्तापो मानसं श्रोतुमर्हसि  ४\nकामक्रोधभयद्वेषलोभमोहविषादजः  ।\nशोकासूयावमानेर्ष्यामात्सर्यादिमयस्तथा  ५\nमानसोऽपि द्विजश्रेष्ठ तापो भवति नैकधा।\nइत्येवमादिभिर्भेदैस्तापो ह्याध्यात्मिकः स्मृतः  ६\nमृगपक्षिमनुष्याद्यैः पिशाचोरगराक्षसैः  ।\nसरीसृपाद्यैश्च नृणां जायते चाधिभौतिकः  ७\nशीतवा तोष्णवर्षांबुवैद्युतादिसमुद्भवः  ।\nतापो द्विजवरश्रेष्ठैः कथ्यते चाधिदैविकः  ८\nगर्भजन्मजराज्ञानमृत्युनारकजं तथा ।\nदुःखं सहस्रशो भेदैर्भिद्यते मुनिसत्तम  ९\nसुकुमारतनुर्गर्भे जंतुर्बहुमलावृते  ।\nउल्वसंवेष्टितो भुग्नपृष्ठग्रीवास्थिसंहतिः  १०\nअत्यम्लकटुतीक्ष्णोष्णलवणैर्मातृभोजनैः ।\nअत्यंततापैरत्यर्थं वर्द्धमानातिवेदनः  ११\nप्रसारणाकुंचनादौ नांगानां प्रभुरात्मनः  ।\nशकृन्मूत्रमहापंकशायी सर्वत्र पीडितः  १२\nनिरुच्छ्वासः सचैतन्यस्स्मरञ्जन्मशतान्यथ ।\nआस्ते गर्भेऽतिदुःखेन निजकर्मनिबंधनः  १३\nजायमानः पुरीषासृङ्मूत्रशुक्राविलाननः  ।\nप्राजापत्येन वातेन पीड्यमानास्थिबंधनः  १४\nअधोमुखो वै क्रियते प्रबलैस्सूतिमारुतैः ।\nक्लेशान्निष्क्रांतिमाप्नोति जठरान्मातुरातुरः  १५\nमूर्च्छामवाप्य महतीं संस्पृष्टो बाह्यवायुना ।\nविज्ञानभ्रंशमाप्नोति जातश्च मुनिसत्तम  १६\nकंटकैरिव तुन्नांगः क्रकचैरिव दारितः  ।\nपूतिव्रणान्निपतितो धरण्यां क्रिमिको यथा  १७\nकंडूयनेऽपि चाशक्तः परिवर्त्तेप्यनीश्वरः  ।\nस्नानपानादिकाहारमप्याप्नोति परेच्छया   १८\nअशुचिप्रस्तरे सुप्तः कीटदंशादिभिस्तथा  ।\nभक्ष्यमाणोऽपि नैवैषां समर्थो विनिवारणे  १९\nजन्मदुःखान्यनेकानि जन्मनोनंतराणि च  ।\nबालभावे यदाप्नोति ह्याधिभौतादिकानि च  २०\nअज्ञानतमसाच्छन्नो मूढांतःकरणो नरः  ।\nन जानाति कुतः कोहं क्वाहं गंता किमात्मनः  २१\nकेन बंधेन बद्धोहं कारणं किमकारणम् ।\nकिं कार्यं किमकार्यं वा किं वाच्यं किं च नोच्यते  २२\nको धर्मः कश्च वाऽधर्मः कस्मिन्वर्त्तेऽथ वा कथम्  ।\nकिं कर्त्तव्यमकर्त्तव्यं किं वा किंगुणदोषवत्  २३\nएवं पशुसमैर्मुढैरज्ञानप्रभवं महत्  ।\nअवाप्यते नरैर्दुःखं शिश्नोदरपरायणैः  २४\nअज्ञानं तामसो भावः कार्यारंभप्रवृत्तयः  ।\nअज्ञानिनां प्रवर्त्तंते कर्मलोपास्ततो द्विज  २५\nनरकं कर्मणां लोपात्फलमाहुर्मनीषिणः  ।\nतस्मादज्ञानिनां दुःखमिह चामुत्र चोत्तमम्  २६\nजराजर्जरदेहश्च शिथिलावयवः पुमान्  ।\nविचलच्छीर्णदशनो वलिस्नायुशिरावृतः  २७\nदूरप्रनष्टनयनो व्योमांतर्गततारकः  ।\nनासाविवरनिर्यातलोमपुंजश्चलद्वपुः  २८\nप्रकटीभूतसर्वास्थिर्नतपृष्ठास्थिसंहतिः ।\nउत्सन्नजठराग्नित्वादल्पाहारोऽल्पचेष्टितः  २९\nकृच्छ्राच्चंक्रमणोत्थानशयनासनचेष्टितः ।\nमंदीभवच्छ्रोत्रनेत्रस्स्रवल्लालाविलाननः  ३०\nअनायत्तैस्समस्तैश्च करणेर्मरणोन्मुखः  ।\nतत्क्षणेप्यनुभूतानामस्मर्ताऽखिलवस्तुनाम्  ३१\nसकृदुच्चारिते वाक्ये समुद्भूतमहाश्रमः ।\nश्वासकाशसमुद्भूतमहायासप्रजागरः  ३२\nअन्येनोत्थाप्यतेऽन्येन तथा संवेश्यते जरी ।\nभृत्यात्मपुत्रदाराणामवमानास्पदी कृतः  ३३\nप्रक्षीणाखिलशौचश्च विहाराहारसस्पृहः  ।\nहास्यः परिजनस्यापि निर्विण्णाश्षोबांधवः  ३४\nअनुभूतमिवान्यस्मिञ्जन्मन्यात्मविचेष्टितम् ।\nसंस्मरन्यौवने दीर्घं निश्वसत्यभितापितः  ३५\nएवमादीनि दुःखानि जरायामनुभूय वै  ।\nमरणे यानि दुःखानि प्राप्नोति शृणुतान्यपि  ३६\nश्लथद्ग्रीवांघ्रिहस्तोऽथ व्याप्तो वेपथुना भृशम् ।\nमुहुर्ग्लानिः परवशो मुहुर्ज्ञानलवान्वितः  ३७\nहिरण्यधान्यतनय भार्याभृत्यगृहादिषु  ।\nएते कथं भविष्यंतीत्यतीव ममताकुलः  ३८\nमर्मभिद्भिर्महारोगैः क्रकचैरिव दारुणैः  ।\nशरैरिवांतकस्योग्रैश्छिद्यमानासुबंधनः  ३९\nपरिवर्त्तितताराक्षो हस्तपादं मुहुः क्षिपन् ।\nसंशुष्यमाणताल्वोष्ठपुटो घुरघुरायते  ४०\nनिरुद्धकंठो दोषौघैरुदानश्वासपीडितः  ।\nतापेन महता व्याप्तस्तृषा चार्त्तस्तथा क्षुधा  ४१\nक्लेशादुत्क्रांतिमाप्नोति यमकिंकरपीडितः ।\nततश्च यातनादेहं क्लेश्नो प्रतिपद्यते  ४२\nएतान्यन्यानि चोग्राणि दुःखानि मरणे नृणाम् ।\nशृणुष्व नरके यानि प्राप्यंते पुरुषैर्मृतैः  ४३\nयाम्यकिंकरपाशादिग्रहणं दंडताडनम्  ।\nयमस्य दर्शनं चोग्रमुग्रमार्गविलोकनम्  ४४\nकरंभवालुकावह्नियंत्रशस्त्रासिभीषणे  ।\nप्रत्येकं नरकेयाश्च यातना द्विज दुःसहाः  ४५\nक्रकचैः पाट्यमानानां मूषायां चापि दह्यताम् ।\nकुठारैः कृत्यमानानां भूमौ चापि निखन्यताम्  ४६\nशूलेष्वारोप्यमाणानां व्याघ्रवक्त्रे प्रवेश्यताम्  ।\nगृध्रैस्संभक्ष्यमाणानां द्वीपिभिश्चोपभुज्यताम्  ४७\nक्वाथ्यतां तैलमध्ये च क्लिद्यतां क्षारकर्दमे ।\nउच्चान्निपात्यमानानां क्षिप्यतां क्षेपयंत्रकैः  ४८\nनरके यानि दुःखानि पापहेतूद्भवानि वै  ।\nप्राप्यंते नारकैर्विप्र तेषां संख्या न विद्यते  ४९\nन केवलं द्विजश्रेष्ठ नरके दुःखपद्धतिः  ।\nस्वर्गेपि पातभीतस्य क्षयिष्णोर्नास्ति निर्वृतिः  ५०\nपुनश्च गर्भे भवति जायते च पुनःपुनः  ।\nगर्भे विलीयते भूयो जायमानोऽस्तमेति वै  ५१\nजातमात्रश्च म्रियते बालभावेऽथ यौवने ।\nमध्यमं वा वयः प्राप्य वार्द्धके वाथ वा मृतिः  ५२\nयावज्जीवति तावच्च दुःखैर्नानाविधैः प्लुतः ।\nतं तु कारणपक्ष्मौघैरास्ते कार्पासबीजवत्  ५३\nद्र व्यनाशो! तथोत्पत्तौ पालने च सदा नृणाम्  ।\nभवंत्यनेकदुःखानि तथैवेष्टविपत्तिषु  ५४\nयद्यत्प्रीतिकरं पुंसां वस्तु मैत्रेय जायते  ।\nतदेव दुःखवृक्षस्य बीजत्वमुपगच्छति  ५५\nकलत्रपुत्रमित्रार्थगृहक्षेत्रधनादिकैः ।\nक्रियते न तथा भूरि सुखं पुंसां यथा सुखम्  ५६\nइति संसारदुःखार्कतापतापितचेतसाम्  ।\nविमुक्तिपादपच्छायामृते कुत्र सुखं नृणाम्  ५७\nतदस्य त्रिविधस्याऽपि दुःखजातस्य वै मम ।\nगर्भजन्मजराद्येषु स्थानेषु प्रभविष्यतः  ५८\nनिरस्तातिशयाह्लादसुखभावैकलक्षणा  ।\nभेषजं भगवत्प्राप्तिरेकांतात्यंतिकी मता  ५९\nतस्मात्तत्प्राप्तये यत्नः कर्त्तव्यः पंडितैर्नरैः  ।\nतत्प्राप्तिहेतुर्ज्ञानं च कर्म चोक्तं महामुने  ६०\nआगमोत्थं विवेकाच्च द्विधा ज्ञानं तदुच्यते ।\nशब्दब्रह्मागममयं परं ब्रह्म विवेकजम्  ६१\nअंधं तम इवाज्ञानं दीपवच्चेंद्रियोद्भवम्  ।\nयथा सूर्यस्तथा ज्ञानं यद्विप्रर्षे विवेकजम्  ६२\nमनुरप्याह वेदार्थं स्मृत्वा यन्मुनिसत्तम  ।\nतदेतच्छ्रूयतामत्र संबंधे गदतो मम  ६३\nद्वे ब्रह्मणी वेदितव्ये शब्दब्रह्म परं च यत्  ।\nशब्दब्रह्मणि निष्णातः परं ब्रह्माधिगच्छति  ६४\nद्वे वै विद्ये वेदितव्ये इति चाथर्वणी श्रुतिः ।\nपरया त्वक्षरप्राप्तिरृग्वेदादिमयापरा  ६५\nयत्तदव्यक्तमजरमचिंत्यमजमव्ययम्  ।\nअनिर्द्देश्यमरूपं च पाणिपादाद्यसंयुतम्  ६६\nविभु सर्वगतं नित्यं भूतयोनिरकारणम्  ।\nव्याप्य प्याप्तं यतः सर्वं यद्वै पश्यंति सूरयः  ६७\nतद्ब्रह्म तत्परं धाम तद्ध्येयं मोक्षकांक्षिभिः ।\nश्रुतिवाक्योदितं सूक्ष्मं तद्विष्णोः परमं पदम्  ६८\nतदेव भगवद्वाच्यं स्वरूपं परमात्मनः  ।\nवाचको भगवच्छब्दस्तस्याद्यस्याक्षयात्मनः  ६९\nएवं निगदितार्थस्य तत्तत्त्वं तस्य तत्त्वतः ।\nज्ञायते येन तज्ज्ञानं परमन्यत्त्रयीमयम्  ७०\nअशब्दगोचरस्यापि तस्य वै ब्रह्मणो द्विज ।\nपूजायां भगवच्छब्दः क्रियते ह्युपचारतः  ७१\nशुद्धे महाविभूत्याख्ये परे ब्रह्मणि शब्दिते ।\nमैत्रेय भगवच्छब्दस्सर्वकारणकारणे  ७२\nसंभर्त्तेति तथा भर्त्ता भकारोर्थद्वयान्वितः  ।\nनेता गमयता स्रष्टा गकारार्थस्तथा मुने  ७३\nऐश्वर्यस्य समग्रस्य वीर्यस्य यशसश्श्रियः  ।\nज्ञानवैराग्ययोश्चैव षण्णां भग इतीरणा  ७४\nवसंति तत्र भूतानि भूतात्मन्यखिलात्मनि ।\nस च भूतेष्वश्षोए!षु वकारार्थस्ततोऽव्ययः  ७५\nएवमेष महाञ्छब्दो मैत्रेय भगवानिति  ।\nपरमब्रह्मभूतस्य वासुदेवस्य नान्यगः  ७६\nतत्र पूज्यपदार्थोक्तिपरिभाषासमन्वितः ।\nशब्दोयं नोपचारेण त्वन्यत्र ह्युपचारतः  ७७\nउत्पत्तिं प्रलयं चैव भूतानामागतिं गतिम् ।\nवेत्ति विद्यामविद्यां च स वाच्यो भगवानिति  ७८\nज्ञानशक्तिबलैश्वर्यवीर्यतेजांस्यश्षोतः  ।\nभगवच्छब्दवाच्यानि विना हेयैर्गुणादिभिः  ७९\nसर्वाणि तत्र भूतानि वसंति परमात्मनि ।\nभूतेषु च स सर्वात्मा वासुदेवस्ततः स्मृतः  ८०\nखांडिक्यजनकायाह पृष्टः केशिध्वजः पुरा ।\nनाभव्याख्यामनंतस्य वासुदेवस्य तत्त्वतः  ८१\nभूतेषु वसते सॐऽतर्वसंत्यत्र च तानि यत्  ।\nधाता विधाता जगतां वासुदेवस्ततः प्रभुः  ८२\nस सर्वभूतप्रकृतिं विकारान्गुणादिदोषांश्च मुने व्यतीतः ।\nअतीतसर्वावरणोखिलात्मा तेनास्तृतं यद्भुवनांतराले  ८३\nसमस्तकल्याणगुणात्मकोऽसौ स्वशक्तिलेशावृतभूतवर्गः ।\nइच्छागृहीताभिमतोरुदेहस्संसाधिताश्षोजगद्धितो यः  ८४\nतेजोबलैश्वर्यमहावबोध सुवीर्यशक्त्यादिगुणैकराशिः  ।\nपरः पराणां सकला न यत्र क्लेशादयस्संति परावरेशो!  ८५\nस ईश्वरो व्यष्टिसमष्टिरूपो व्यक्तस्वरूपः ह्प्रकटस्वरूपः ।\nसर्वेश्वरस्सर्वदृक् सर्वविच्च समस्तशक्तिः परमेश्वराख्यः  ८६\nसंज्ञायते येन तदस्तदोषं शुद्धं परं निर्मलमेकरूपम्  ।\nसंदृश्यते वाप्यवगम्यते वा तज्ज्ञानमज्ञानमतोन्यदुक्तम्  ८७\nइति श्रीविष्णुमहापुराणे षष्ठांशो! पंचमोऽध्यायः ५"
  }
]
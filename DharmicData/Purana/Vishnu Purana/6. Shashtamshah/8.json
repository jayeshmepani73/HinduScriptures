[
  {
    "text": "श्रीपराशर उवाच\nइत्येष कथितस्सम्यक्तृतीयः प्रतिसंचरः\nआत्यंतिको विमुक्तिर्या लयो ब्रह्मणि शाश्वते  १\nसर्गश्च प्रतिसर्गश्च वंशमन्वंतराणि च\nवंशानुचरितं चैव भवतो गदितं मया  २\nपुराणं वैष्णवं चैतत्सर्वकिल्बिषनाशनम्\nविशिष्टं सर्वशास्त्रेभ्यः पुरुषार्थोपपादकम्  ३\nतुभ्यं यथावन्मैत्रेय प्रोक्तं शुश्रूषवेऽव्ययम्\nयदन्यदपि वक्तव्यं तत्पृच्छाद्य वदामि ते  ४\nमैत्रेय उवाच\nभगवन्कथितं सर्वं यत्पृष्टोसि मया मुने\nश्रुतं चैतन्मया भक्त्या नान्यत्प्रष्टव्यमस्ति मे  ५\nविच्छिन्नास्सर्वसंदेहा वैमल्यं मनसः कृतम्\nत्वत्प्रसादान्मया ज्ञाता उत्पत्तिस्थितिसंक्षयाः  ६\nज्ञातश्च त्रिविधो राशिश्शक्तिश्च त्रिविधा गुरो\nविज्ञाता सा च कार्त्स्न्येन त्रिविधा भावभावना  ७\nत्वत्प्रसादान्मया ज्ञातं ज्ञेयमन्यैरलं द्विज\nयदेतदखिलं विष्णोर्जगन्न व्यतिरिच्यते  ८\nकृतार्थोहमसंदेहस्त्वत्प्रसादान्महामुने\nवर्णधर्मादयो धर्मा विदिता यदश्षोतः  ९\nप्रवृत्तं च निवृत्तं च ज्ञानं कर्ममयाखिलम्\nप्रसीद विप्रप्रवर नान्यत्प्रष्टव्यमस्ति मे  १०\nयदस्य कथनायासैर्योजितोऽसि मया गुरो\nतत्क्षम्यतां विश्षोओ!स्ति न सतां पुत्रशिष्ययोः  ११\nश्रीपराशर उवाच\nएतत्ते यन्मयाख्यातं पुराणं वेदसंमतम्\nश्रुतेऽस्मिन्सर्वदोषोत्थः पापराशिः प्रणश्यति  १२\nसर्गश्च प्रतिसर्गश्च वंशमन्वंतराणि च\nवंशानुचरितं कृत्स्नं मयाऽत्र तव कीर्त्तितम्  १३\nअत्र देवास्तथा दैत्या गंधर्वोरगराक्षसाः\nयक्षविद्याधरास्सिद्धाः कथ्यंतेऽप्सरसस्तथा  १४\nमुनयो भावितात्मानः कथ्यंते तपसान्विताः\nचातुर्वण्यं तथा पुंसां विशिष्टचरितानि च  १५\nपुण्याः प्रदेशा मेदिन्याः पुण्या नद्योऽथ सागराः\nपर्वताश्च महापुण्याश्चरितानि च धीमताम्  १६\nवर्णधर्मादयो धर्मा वेदशास्त्राणि कृत्स्नशः\nयेषां संस्मरणात्सद्यस्सर्वपापैः प्रमुच्यते  १७\nउत्पत्तिस्थितिनाशानां हेतुर्यो जगतोऽव्ययः\nस सर्वभूतस्सर्वात्मा कथ्यते भगवान्हरिः  १८\nअवश्नोआ!पि यन्नाम्नि कीर्त्तिते सर्वपातकैः\nपुमान्विमुच्यते सद्यस्सिंहत्रस्तैर्मृगैरिव  १९\nयन्नामकीर्त्तनं भक्त्या विलायनमनुत्तमम्\nमैत्रेयाशेषपापानां धातूनामिव पावकः  २०\nकलिकल्मषमत्युग्रं नरकार्त्तिप्रदं नृणाम्\nप्रयाति विलयं सद्यस्सकृद्यत्र च संस्मृते  २१\nहिरण्यगर्भदेवेंद्र रुद्रा दित्याश्विवायुभिः\nपावकैर्वसुभिस्साध्यैर्विश्वेदेवादिभिस्सुरैः  २२\nयक्षरक्षोरगैस्सिद्धैर्दैत्यगंधर्वदानवैः\nअप्सरोभिस्तथा तारानक्षत्रैस्सकलैर्ग्रहैः  २३\nसप्तर्षिभिस्तथा धिष्ण्यैर्धिष्ण्याधिपतिभिस्तथा\nब्रह्मणाद्यैर्मनुष्यैश्च तथैव पशुभिर्मृगैः  २४\nसरीसृपैर्विहंगैश्च पलाशाद्यैर्महीरुहैः\nवनाग्निसागरसरित्पातालैस्ससुराग्निभिः  २५\nशब्दादिभिश्च सहितं ब्रह्मांडमखिलं द्विज\nमेरोरिवाणुर्यस्यैतद्यन्मयं च द्विजोत्तम  २६\nस सर्वः सर्ववित्सर्वस्वरूपो रूपवर्जितः\nभगवान्कीर्त्तितो विष्णुरत्र पापप्रणाशनः  २७\nयदश्वमेधावभृथे स्नातः प्राप्नोति वै फलम्\nमानवस्तदवाप्नोति श्रुत्वैतन्मुनिसत्तम  २८\nप्रयागे पुष्करे चैव कुरुक्षेत्रे तथाऽर्णवे\nकृतोपवासः प्राप्नोति तदस्य श्रवणान्नरः  २९\nयदग्निहोत्रे सुहुते वर्षेणाप्नोति मानवः\nमहापुण्यफलं विप्र तदस्य श्रवणात्सकृत्  ३०\nयज्ज्येष्ठशुक्लद्वादश्यां स्नात्वा वै यमुनाजले\nमथुरायां हरिं दृष्ट्वा प्राप्नोति पुरुषः फलम्  ३१\nतदाप्नोत्यखिलं सम्यगध्यायं यश्शृणोति वै\nपुराणस्यास्य विप्रर्षे केशवार्पितमानसः  ३२\nयमुनासलिलस्नातः पुरुषो मुनिसत्तम\nज्येष्ठामूले सिते पक्षे द्वादश्यां समुपोषितः  ३३\nसमभ्यर्च्याच्युतं सम्यङ् मथुरायां समाहितः\nअश्वमेधस्य यज्ञस्य प्राप्नोत्यविकलं फलम्  ३४\nआलोक्यर्द्धिमथान्येषामुन्नीतानां स्ववंशजैः\nएतत्किलोचुरप्येषां पितरः सपितामहाः  ३५\nकच्चिदस्मत्कुले जातः कालिंदीसलिलाप्लुतः\nअर्चयिष्यति गोविंदं मथुरायामुपोषितः  ३६\nज्येष्ठामूले सिते पक्षे केनैवं वयमप्युत\nपरामृद्धिमवाप्स्यामस्तारितास्स्वकुलोद्भवैः  ३७\nज्येष्ठामूले सिते पक्षे समभ्यर्च्य जनार्दनम्\nधन्यानां कुलजः पिंडान्यमुनायां प्रदास्यति  ३८\nतस्मिन्काले समभ्यर्च्य तत्र कृष्णं समाहितः\nदत्त्वा पिंडं पितृभ्यश्च यमुनासलिलाप्लुतः  ३९\nयदाप्नोति नरः पुण्यं तारयन्स्वपितामहान्\nश्रुत्वाध्यायं तदाप्नोति पुराणस्यास्य शक्तितः  ४०\nएतत्संसारभीरूणां परित्राणमनुत्तमम्\nश्राव्याणां परमं श्राव्यं पवित्राणामनुत्तमम्  ४१\nदुःस्वप्ननाशनं नॄणां सर्वदुष्टनिबर्हणम्\nमंगलं मंगलानां च पुत्रसंपत्प्रदायकम्  ४२\nइदमार्षं पुरा प्राह ऋभवे कमलोद्भवः\nऋभुः प्रियव्रतायाह स च भागुरयेऽब्रवीत्  ४३\nभागुरिस्तंभमित्राय दधीचाय स चोक्तवान्\nसारस्वताय तेनोक्तं भृगुस्सारस्वतेन च  ४४\nभृगुणा पुरुकुत्साय नर्मदायै स चोक्तवान्\nनर्मदा धृतराष्ट्राय नागायापूरणाय च  ४५\nताभ्यां च नागराजाय प्रोक्तं वासुकये द्विज\nवासुकिः प्राह वत्साय वत्सश्चाश्वतराय वै  ४६\nकंबलाय च तेनोक्तमेलापुत्राय तेन वै  ४७\nपातालं समनुप्राप्तः ततो वेदशिरा मुनिः\nप्राप्तवानेतदखिलं स च प्रमतये ददौ  ४८\nदत्तं प्रमतिना चैतज्जातुकर्णाय धीमते\nजातुकर्णेन चैवोक्तमन्येषां पुण्यकर्मणाम्  ४९\nपुलस्त्यवरदानेन ममाप्येतत्स्मृतिं गतम्\nमयापि तूभ्यं मैत्रेय यथावत्कथितं त्विदम्  ५०\nत्वमप्येतच्छिनीकाय कलेरंते वदिष्यसि  ५१\nइत्येतत्परमं गुह्यं कलिकल्मषनाशनम्\nयश्शृणोति नरो भक्त्या सर्वपापैः प्रमुच्यते  ५२\nसमस्ततीर्थस्नानानि समस्तामरसंस्तुतिः\nकृता तेन भवेदेतद्यश्शृणोति दिनेदिते  ५३\nकपिलादानजनितं पुण्यमत्यंतदुर्लभम्\nश्रुत्वैतस्य दशाध्यायानवाप्नोति न संशयः  ५४\nयस्त्वेतत्सकलं शृणोति पुरुषः कृत्वा मनस्यच्युतं सर्वं सर्वमयं समस्तजगतामाधारमात्माश्रयम्\nज्ञानज्ञेयमनादिमंतरहितं सर्वामराणां हितं स प्राप्नोति न संशयोस्त्यविकलं यद्वाजिमेधे फलम्  ५५\nयत्रादौ भगवांश्चराचरगुरुर्मध्ये तथांते च स ब्रह्मज्ञानमयोऽच्युतोऽखिलजगन्मध्यांतसर्गप्रभुः  ।\nततसर्वं पुरुषः पवित्रममलं शृण्वन्पठन्वाचयन्प्राप्नोत्यस्ति न तत्फलं त्रिभुवनेष्वेकांतसिद्धिर्हरिः  ५६\nयस्मिन्न्यस्तमनिर्न याति नरकं स्वर्गोऽपि यच्चिंतने विघ्नो यत्र निवेशितात्ममनसो ब्राह्मोऽपि लोकोऽल्पकः  ।\nमुक्तिं चेतसि यस्स्थितो मलधियां पुंसां ददात्यव्ययः किं चित्रं यदघं प्रयाति विलयं तत्राच्युते कीर्त्तिते  ५७\nयज्ञैर्यज्ञविदो यजंति सततं यज्ञेश्वरं कर्मिणो यं वै ब्रह्ममयं परावरमयं ध्यायंति च ज्ञानिनः  ।\nयं संचित्य न जायते न म्रियते नो वर्द्धते हीयते नैवासन्न च सद्भवत्यति ततः किं वा हरेश्श्रूयताम्  ५८\nकव्यं यः पितृरूपधृग्विधिहुतं हव्यं च भुंक्ते विभुर्देवत्वे भगवाननादिनिधनस्स्वाहास्वधासंज्ञिते  ।\nयस्मिन्ब्रह्मणि सर्वशक्तिनिलये मानानि नो मानिनां विष्ठायै प्रभवंति हंति कलुषं श्रोत्रं स यातो हरिः  ५९\nनांतोस्ति यस्य न च यस्य समुद्भवोऽस्ति वृद्धिर्न यस्य परिणामविवर्जितस्य  ।\nनापक्षयं च समुपैत्यविकारि वस्तु यस्तं नतोस्मि पुरुषोत्तममीशमीड्यम्  ६०\nतस्यैव योनु गुमभुग्बहुधैक एव शुद्धोप्यशुद्ध इव भाति हि मूर्त्तिभेदैः  ।\nज्ञानान्वितस्सकलसत्त्वविभूतिकर्त्ता तस्मै नमोस्तु पुरुषाय सदाव्ययाय  ६१\nज्ञानप्रवृत्तिनियमैक्यमयाय पुंसो भोगप्रदानपटवे त्रिगुणात्मकाय  ।\nअव्याकृताय भवभावनकारणाय वंदे स्वरूपभवनाय सदाऽजराय  ६२\nव्योमानिलाग्निजलभूरचनामयाय शब्दादिभोग्यविषयोपनयक्षमाय ।\nपुंसस्समस्तकरणैरुपकारकाय व्यक्ताय सूक्ष्मबृहदात्मवते नतोस्मि  ६३\nइति विविधमजस्य यस्य रूपं प्रकृतिपरात्ममयं सनातनस्य  ।\nप्रदिशतु भगवानश्षोपुंसां हरिरपजन्मजरादिकां सिद्धिम्  ६४\nइति श्रीविष्णुमहापुराणे षष्ठांशो!ऽष्टमोऽध्यायः ८"
  }
]
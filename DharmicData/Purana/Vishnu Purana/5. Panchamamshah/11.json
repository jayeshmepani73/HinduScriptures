[
  {
    "text": "श्रीपराशर उवाच।\nमखे प्रतिहते शक्रो मैत्रेयातिरुषान्वितः ।\nसंवर्त्तकं नाम गणं तोयदानामथाऽब्रवीत् १ ।\nभोभो मेघा निशम्यैतद्वचनं गदतो मम ।\nआज्ञानंतरमेवाशु क्रियतामविचारितम् २ ।\nनंदगोपस्सुदुर्बुद्धिर्गोपैरन्यैस्सहायवान् ।\nकृष्णाश्रयं बलाध्मातो मखभंगमचीकरत् ३ ।\nआजीवो याः परस्तेषां गावस्तस्य च कारणम् ।\nतागावो वृष्टिपातेन पीड्यन्तां वचनान्मम ४ ।\nअहमप्यद्रि शृंगाभं तुंगमारुह्य वारणम् ।\nसाहाय्यं वः करिष्यामि वाय्वम्बूत्सर्गयोजितम् ५ ।\nश्रीपराशर उवाच।\nइत्याज्ञप्तास्ततस्तेन मुमुचुस्ते बलाहकाः ।\nवातवर्षं महाभीममभावाय गवां द्विज ६ ।\nततः क्षणेन पृथिवी ककुभॐबरमेव च ।\nएकं धारामहासारपूरेणनाभवन्मुने ७ ।\nविद्युल्लताकषाघातत्रस्तैरिव घनैर्घनम् ।\nनादापूरितदिक्चक्रैर्धारासारमपात्यत ८ ।\nअंधकारीकृते लोके वर्षद्भिरनिशं घनैः ।\nअधश्चोर्ध्वं च तिर्यक् च जगदाप्यमिवाभवत् ९ ।\nगावस्तु तेन पतता वर्षवातेन वेगिना ।\nधूताः प्राणाञ्जहुस्सन्नत्रिकसक्थिशिरोधराः १० ।\nक्रोडेन वत्सानाक्रम्य तस्थुरन्या महामुने ।\nगावो विवत्साश्च कृता वारिपूरेण चापराः ११ ।\nवत्साश्च दीनवदना वातकंपितकंधराः ।\nत्राहित्राहीत्यल्पशब्दाः कृष्णमूचुरिवातुराः १२ ।\nततस्तद्गोकुलं सर्वं गोगोपीगोपसंकुलम् ।\nअतीवार्त्तं हरिर्दृष्ट्वा मैत्रेयाचिंतयत्तदा १३ ।\nएतत्कृतं महेंद्रे ण मखभंगविरोधिना ।\nतदेतदखिलं गोष्ठं त्रातव्यमधुना मया १४ ।\nइममद्रि महं धैर्यादुत्पाट्योरुशिखाघनम् ।\nधारयिष्यामि गोष्ठस्य पृथुच्छत्रमिवोपरि १५ ।\nश्रीपराशर उवाच।\nइति कृत्वामतिं कृष्णो गोवर्द्धनमहीधरम् ।\nउत्पाट्यैककरेणैव धारयामास लीलया १६ ।\nगोपांश्चाह हसञ्छौरिस्समुत्पाटितभूधरः ।\nविशध्वमत्रत्वरिताः कृतं वर्षनिवारणम् १७ ।\nसुनिवातेषु देश्षोउ! यथा जोषमिहास्यताम् ।\nप्रविश्यतां न भेतव्यं गिरिपाताच्च निर्भयैः १८ ।\nइत्युक्तास्तेन ते गोपा विविशुर्गोधनैस्सह ।\nशकटारोपितैर्भांडैर्गोप्यश्चासारपीडिताः १९ ।\nकृष्णोपि तं दधारैव शैलमत्यंतनिश्चलम् ।\nव्रजौकवासिभिर्हर्षविस्मिताक्षैर्निरीक्षितः २० ।\nगोपगोपीजनैर्हृष्टैः प्रीतिविस्तारितेक्षणैः ।\nसंस्तूयमानचरितः कृष्णश्शैलमधारयत् २१ ।\nसप्तरात्रं महामेघा ववर्षुर्नंदगोकुले ।\nइंद्रे ण चोदिता विप्र गोपानां नाशकारिणा २२ ।\nततो धृते महाशैले परित्राते च गोकुले ।\nमिथ्याप्रतिज्ञो बलभिद्वारयामास तान्घनान् २३ ।\nव्यभ्रे नभसि देवेंद्रे वितथात्मवचस्यथ ।\nनिष्क्रम्य गोकुलं हृष्टं स्वस्थानं पुनरागमत् २४ ।\nमुमोच कृष्णोपि तदा गोवर्द्धनमहाचलम् ।\nस्वस्थाने विस्मितमुखैर्दृष्टस्तैस्तु व्रजौकसैः २५ ।\nइति श्रीविष्णुमहापुराणे पंचमांश एकादशोऽध्यायः ११।"
  }
]
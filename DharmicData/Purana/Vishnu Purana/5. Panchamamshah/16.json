[
  {
    "text": "श्रीपराशर उवाच ।\nकेशी चापि बलोदग्रः कंसदूतः प्रचोदितः ।\nकृष्णस्य निधनाकांक्षी वृंदावनमुपागमत् १ ।\nस खुरक्षतभूपृष्ठस्सटाक्षेपधुतांबुदः ।\nद्रुतविक्रांतचंद्रार्कमार्गो गोपानुपाद्रवत् २ ।\nतस्य हेषितशब्देन गोपाला दैत्यवाजिनः ।\nगोप्यश्च भयसंविग्ना गोविंदं शरणं ययुः ३ ।\nत्राहित्राहीति गोविंदः श्रुत्वा तेषां ततो वचः ।\nसतोयजलदध्वानगंभीरमिदमुक्तवान् ४ ।\nअलं त्रासेन गोपालाः केशिनः किं भयातुरैः ।\nभवद्भिर्गोपजातीयैर्वीरवीर्यं विलोप्यते ५ ।\nकिमनेनाल्पसारेण हेषिताटोपकारिणा ।\nदैतेयबलवाह्येन वल्गता दुष्टवाजिना ६ ।\nएह्येहि दुष्ट कृष्णोऽहं पूष्णस्त्विव पिनाकधृत् ।\nपातयिष्यामि दशनान्वदनादखिलांस्तव ७ ।\nइत्युक्त्वाऽस्फोट्य गोविंदः केशिनस्संमुखं ययौ ।\nविवृतास्यश्च सोप्येनं दैतेयाश्व उपाद्रवत् ८ ।\nबाहुमाभोगिनं कृत्वा मुखे तस्य जनार्दनः ।\nप्रवेशयामास तदा केशिनो दुष्टवाजिनः ९ ।\nकेशिनो वदनं तेन विशता कृष्णबाहुना ।\nशातिता दशनाः पेतुः सिताब्भ्रावयवा इव १० ।\nकृष्णस्य ववृधे बाहुः केशिदेहगतो द्विज ।\nविनाशाय यथा व्याधिरासंभूतेरुपेक्षितः ११ ।\nविपाटितोष्ठो बहुलं सफेनं रुधिरं वमन् ।\nसोक्षिणी विवृते चक्रे विशिष्टे मुक्तबंधने १२ ।\nजघान धरणीं पादैश्शकृन्मूत्रं समुत्सृजन् ।\nस्वेदार्द्र गात्रश्शांतश्च निर्यत्नस्सोऽभवत्तदा १३ ।\nव्यादितास्यमहारंध्रस्सोऽसुरः कृष्णबाहुना ।\nनिपातितो द्विधा भूमौ वैद्युतेन यथा द्रुमः १४ ।\nद्विपादे पृष्ठपुच्छार्द्धे श्रवणैकाक्षिनासिके ।\nकेशिनस्ते द्विधा भूते शकले द्वे विरेजतुः १५ ।\nहत्वा तु केशिनं कृष्णो गोपलैर्मुदितैर्वृतः ।\nअनायस्ततनुस्स्वस्थो हसंस्तत्रैव तस्थिवान् १६ ।\nततो गोप्यश्च गोपाश्च हते केशिनि विस्मिताः ।\nतुष्टुवुः पुंडरीकाक्षमनुरागमनोरमम् १७ ।\nअथाहांतर्हितो विप्र नारदो जलदे स्थितः ।\nकेशिनं निहतं दृष्ट्वा हर्षनिर्भरमानसः १८ ।\nसाधुसाधु जगन्नाथ लीलयैव यदच्युत ।\nनिहतोऽयं त्वया केशी क्लेशदस्त्रिदिवौकसाम् १९ ।\nयुद्धोत्सुकोहमत्यर्थं नरवाजिमहाहवम् ।\nअभूतपूर्वमन्यत्र द्रष्टुं स्वर्गादिहागतः २० ।\nकर्माण्यऽत्रावतारे ते कृतानि मधुसूदन ।\nयानि तैर्विस्मितं चेतस्तोषमेतेन मे गतम् २१ ।\nतुरंगस्यास्य शक्रोपि कृष्ण देवाश्च बिभ्यति ।\nधुतकेसरजालस्य ह्रेषतोऽभ्रावलोकिनः २२ ।\nयस्मात्त्वयैष दुष्टात्मा हतः केशी जनार्दन ।\nतस्मात्केशवनाम्ना त्वं लोके ख्यातो भविष्यसि २३ ।\nस्वस्त्यस्तु ते गमिष्यामि कंसयुद्धेऽधुना पुनः ।\nपरश्वोऽहं समेष्यामि त्वया केशिनिषूदन २४ ।\nउग्रसेनसुते कंसे सानुगे विनिपातिते ।\nभारावतारकर्त्ता त्वं पृथिव्या पृथिवीधर २५ ।\nतत्रानेकप्रकाराणि युद्धानि पृथिवीक्षिताम् ।\nद्रष्टव्यानि मया युष्मत्प्रणीतानि जनार्दन २६ ।\nसोऽहं यास्यामि गोविंद देवकार्यं महत्कृतम् ।\nत्वयैव विदितं सर्वं स्वस्ति तेऽस्तु व्रजाम्यहम् २७ ।\nनारदे गते कृष्णस्सह गोपैस्सभाजितः ।\nविवेश गोकुलं गोपीनेत्रपानैकभाजनम् २८ ।\nइति श्रीविष्णुाहापुराणे पंचमांशो! षोडशोऽध्यायः १६।\n।"
  }
]
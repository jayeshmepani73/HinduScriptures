[
  {
    "text": "श्रीपराशर उवाच।\nककुद्मति हतेऽरिष्टे धेनुके विनिपातिते ।\nप्रलंबे निधनं निधनं नीते धृते गोवर्द्धनाचले १ ।\nदमिते कालिये नागे भग्ने तुंगद्रु मद्वये ।\nहतायां पूतनायां च शकटे परिवर्त्तिते २ ।\nकंसाय नारदः प्राह यथावृत्तमनुक्रमात् ।\nयशोदादेवकीगर्भपरिवृत्ताद्यश्षोतः ३ ।\nश्रुत्वा तत्सकलं कंसो नारदाद्देवदर्शनात् ।\nवसुदेवं प्रति तदा कोपं चक्रे सुदुर्मतिः ४ ।\nसोतिकोपादुपालभ्य सर्वयादवसंसदि ।\nजगर्ह यादवांश्चैव कार्यं चैतदचिंतयत् ५ ।\nयावन्न बलमारूढौ रामकृष्णौ सुबालकौ ।\nतावदेव मया वध्यावसाध्यौ रूढयौवनौ ६ ।\nचाणूरोत्र महावीर्यो मुष्टिकश्च महाबलः ।\nएताभ्यां मल्लयुद्धेन मारयिष्याम दुर्मती ७ ।\nधनुर्महमहायोगव्याजेनानीय तौ व्रजात् ।\nतथा तथा यतिष्यामि यास्येते संक्षयं यथा ८ ।\nश्वफल्कतनयं शूरमक्रूरं यदुपुंगवम् ।\nतयोरानयनार्थाय प्रेषयिष्यामि गोकुलम् ९ ।\nवृंदावनचरं घोरमादेक्ष्यामि च केशिनम् ।\nतत्रैवासावतिबलस्तावुभौ घातयिष्यति १० ।\nगजः कुवलायापीडो मत्सकाशमिहागतौ ।\nघातयिष्यति वा गोपौ वसुदेवसुतावुभौ ११ ।\nश्रीपराशर उवाच।\nइत्यालोच्य स दुष्टात्मा कंसो रामजनार्दनौ ।\nहंतुं कृतमर्तिवीरावक्रूरं वाक्यमब्रवीत् १२ ।\nकंस उवाच।\nभो भो दानपते वाक्यं क्रियतां प्रीतये मम ।\nइतः स्यंदनमारुह्य गम्यतां नंदगोकुलम् १३ ।\nवसुदेव सुतौ तत्र विषणोरंशसमुद्भवौ ।\nनाशाय किल संभूतौ मम दुष्टौ प्रवर्द्धतः १४ ।\nधनुर्महो ममाप्यत्र चतुर्दश्यां भविष्यति ।\nआनेयौ भवता गत्वा मल्लयुद्धाय तत्र तौ १५ ।\nचाणूरमुष्टिकौ मल्लौ नियुद्धकुशलौ मम ।\nताभ्यां सहानयोर्युद्धं सर्वलोकोऽत्र पश्यतु १६ ।\nगजः कुवलयापीडो महामात्रप्रचोदितः ।\nस वा हनिष्यते पापौ वसुदेवात्मजौ शिशू १७ ।\nतौ हत्वा वसुदेवं च नंदगोपं च दुर्मतिम् ।\nहनिष्ये पितरं चैनमुग्रसेनं सुदुर्मतिम् १८ ।\nततस्समस्तगोपानां गोधनान्यखिलान्यहम् ।\nवित्तं चापहरिष्यामि दुष्टानां मद्वधैषिणाम् १९ ।\nत्वामृते यादवाश्चैते द्विषो दानपते मम ।\nएतेषां च वधायाहं यतिष्येऽनुक्रमात्ततः २० ।\nतदा निष्कंटकं सर्वं राज्यमेतदयादवम् ।\nप्रसाधिष्ये त्वया तस्मान्मत्प्रीत्यै वीर गम्यताम् २१ ।\nयथा च माहिषं सर्पिर्दधिचाप्युपहार्य वै ।\nगोपास्समानयंत्वाशु तथा वाच्यास्त्वया च ते २२ ।\nश्रीपराशर उवाच।\nइत्याज्ञप्तस्तदाऽक्रूरो महाभागवतो द्विज ।\nप्रीतिमानभवत्कृष्णं श्वो द्रक्ष्यामीति सत्वरः २३ ।\nतथेत्युक्त्वा च राजानं रथमारुह्य शोभनम् ।\nनिश्चक्राम ततः पुर्य्या मथुराया मधुप्रियः २४ ।\nइति श्रीविष्णुमहापुराणे पंचमांशे पंचदशोऽध्यायः १५।"
  }
]
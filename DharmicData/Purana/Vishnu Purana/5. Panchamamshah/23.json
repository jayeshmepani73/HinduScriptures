[
  {
    "text": "श्रीपराशर उवाच\nगार्ग्यं गोष्ठ्यां द्विजं श्यालष्षंड इत्युक्तवान्द्विज\nयदूनां सन्निधौ सर्वे जहसुर्यादवास्तदा  १\nततः कोपपरीतात्मा दक्षिणापथमेत्य सः\nसुतमिच्छंस्तपस्तेपे यदुचक्रभयावहम्  २\nआराधयन्महादेवं लोहचूर्णमभक्षयत्\nददौ वरं च तुष्टोऽस्मै वर्षे तु द्वादशो! हरः  ३\nसंतोषयामास च तं यवनेशो ह्यनात्मजः\nतद्योषित्संगमाच्चास्य पुत्रोऽभूदलिसन्निभः  ४\nतं कालयवनं नाम राये स्वे यवनेश्वरः\nअभिषिच्य वनं यातो वज्राग्रकठिनोरसम्  ५\nस तु वीर्यमदोन्मत्तः पृथिव्यां बलिनो नृपान्\nअपृच्छन्नारदस्तस्मै कथयामास यादवान्  ६\nम्लेच्छकोटिसहस्राणां सहस्रैस्सोभिसंवृतः\nगजाश्वरथसंपन्नैश्चकार परमोद्यमम्  ७\nप्रययौ स व्यवच्छिन्नं छिन्नयानो दिनेदिने\nयादवान्प्रति सामर्षो मैत्रेय मथुरां पुरीम्  ८\nकृष्णोऽपि चिंतयामास क्षपितं यादवं बलम्\nयवनेन रणे गम्यं मागधस्य भविष्यति  ९\nमागधस्य बलं क्षीणं स कालयवनो बली\nहंतैतदेवमायातं यदूनां व्यसनं द्विधा  १०\nतस्माद्दुर्गं करिष्यामि यदूनामरिदुर्जयम्\nस्त्रियोऽपि यत्र युद्धेयुः किं पुनर्वृष्णिपुंगवाः  ११\nमयि मत्ते प्रमत्ते वा सुप्ते प्रवसितेऽपि वा\nयादवाभिभवं दुष्टा मा कुर्वंस्त्वरयोधिकाः  १२\nइति संचिंत्य गोविंदो योजनानां महोदधिम्\nययाचे द्वादशपुरीं द्वारकां तत्र निर्ममे  १३\nमहोद्यानां महावप्रां तटाकशतशोभिताम्\nप्रासादगृहसंबाधामिंद्रस्येवामरावतीम्  १४\nमथुरावासिनं लोकं तत्रानीय जनार्दनः\nआसन्ने कालयवने मथुरां च स्वयं ययौ  १५\nबहिरावासिते सैन्ये मथुराया निरायुधः\nनिर्जगाम च गोविंदो ददर्श यवनश्च तम्  १६\nस ज्ञात्वा वासुदेवं तं बाहुप्रहरणं नृपः\nअनुयातो महायोगी चेतोभिः प्राप्यते न यः  १७\nतेनानुयातः कृष्णोऽपि प्रविवेश महागुहाम्\nयत्र शेते महावीर्यो मुचुकुंदो नरेश्वरः  १८\nसोऽपि प्रविष्टो यवनो दृष्ट्वा शय्यागतं नृपम्\nपादेन ताडयामास मत्वा कृष्णं सुदुर्मतिः  १९\nउत्थाय मुचुकुंदोऽपि ददर्श यवनं नृपः  २०\nदृष्टमात्रश्च तेनाऽसौ जज्वाल यवनोग्निना\nतत्क्रोधजेन मैत्रेय भस्मीभूतश्च तत्क्षणात्  २१\nस हि देवासुरे युद्धे गतो हत्वा महासुरान्\nनिद्रा र्त्तस्सुमहाकालं निद्रा ं! वव्रे वरं सुरान्  २२\nप्रोक्तश्च देवैस्संसुप्तं यस्त्वामुत्थापयिष्यति\nदेहजेनाग्निना सद्यस्स तु भस्मीभविष्यति  २३\nएवं दग्ध्वा स तं पापं दृष्ट्वा च मधुसूदनम्\nकस्त्वमित्याह सोऽप्याह जातोहं शशिनः कुले\nवसुदेवस्य तनयो यदोर्वंशसमुद्भवः  २४\nमुचुकुंदोऽपि तत्राऽसौ वृद्धगार्ग्यवचोऽस्मरत्  २५\nसंस्मृत्य प्रणिपत्यैनं सर्वं सर्वेश्वरं हरिम्\nप्राह ज्ञानो भवान्विष्णोरंशस्त्वं परमेश्वर  २६\nपुरा गार्ग्येण कथितमष्टाविंशतिमे युगे\nद्वापरांते हरेर्जन्म यदुवंशो! भविष्यति  २७\nस त्वं प्राप्तो न संदेहो मर्त्त्यानामुपकारकृत्  २८\nतथाहि सुमहत्तेजो नालं सोढुमहं तव\nतथाहि सजलांभोदनादधीरतरं तव\nवाक्यं नमति चैवोर्वी युष्मत्पादप्रपीडिता  २९\nदेवासुरमहायुद्धे दैत्यसैन्यमहाभटाः\nन सेहुर्मम तेजस्ते त्वत्तेजो न सहाम्यहम्  ३०\nसंसारपतितस्यैको जंतोस्त्वं शरणं परम्\nप्रसीद त्वं प्रपन्नार्त्तिहर नाशय मेऽशुभम्  ३१\nत्वं पयो निधयश्शैलसरितस्त्वं वनानि च\nमेदिनी गगनं वायुरापोग्निस्त्वं तथा मनः  ३२\nबुद्धिरव्याकृतप्राणाः प्राणेशस्त्वं तथा पुमान्\nपुंसः परतरं यच्च व्याप्य जन्म विकारवत्  ३३\nशब्दादिहीनमजरममेयं क्षयवर्जितम्\nअवृद्धिनाशं तद्ब्रह्म त्वमाद्यंतविवर्जितम्  ३४\nत्वत्तोऽमरास्सपितरो यक्षगंधर्वकिन्नराः\nसिद्धाश्चाप्सरसस्त्वत्तो मनुष्याः पशवः खगाः  ३५\nसरीसृपा मृगास्सर्वे त्वत्तस्सर्वे महीरुहाः\nयच्च भूतं भविष्यं च किंचिदत्र चराचरम्  ३६\nमूर्त्तामूर्त्तं तथा चापि स्थूलं सूक्ष्मतरं तथा\nतत्सर्वं त्वं जगत्कर्त्ता नास्ति किंचित्त्वया विना  ३७\nमया संसारचक्रेऽस्मिन्भ्रमता भगवंस्तदा\nतापत्रयाभिभूतेन न प्राप्ता निर्वृतिः क्वचित्  ३८\nदुःखान्येव सुखानीति मृगतृष्णाजलाशयाः\nमया नाथ गृहीतानि तानि तापाय मेऽभवन्  ३९\nराज्यमुर्वी बलं कोशो मित्रपक्षस्तथात्मजाः\nभार्या भृत्य जनो ये च शब्दाद्या विषयाः प्रभो  ४०\nसुखबुद्ध्या मया सर्वं गृहीतमिदमव्ययम्\nपरिणामे तदेवेश तापात्मकमभून्मम  ४१\nदेवलोकगतिं प्राप्तो नाथ देवगणोऽपि हि\nमत्तस्साहाय्यकामोभूच्छाश्वती कुत्र निर्वृतिः  ४२\nत्वामनाराध्य जगतां सर्वेषां प्रभवास्पदम्\nशाश्वती प्राप्यते केन परमेश्वर निर्वृतिः  ४३\nत्वन्मायामूढमनसो जन्ममृत्युजरादिकान्\nअवाप्य तापान्पश्यंति प्रेतराजमनंतरम्  ४४\nततो निजक्रियासूतिनरकेष्वतिदारुणम्\nप्राप्नुवंति नरा दुःखमस्वरूपविदस्तव  ४५\nअहमत्यंतविषयी मोहितस्तव मायया\nममत्वगर्वगर्त्तांतर्भ्रमामि परमेश्वर  ४६\nसोऽहं त्वां शरणमपारमप्रमेयं संप्राप्तः परमपदं यतो न किंचित्\nसंसारभ्रमपरितापतप्तचेतानिर्वाणे परिणतधाम्नि साभिलाषः  ४७\nइति श्रीविष्णुमहापुराणे पंचमांशो! त्रयोविंशोऽध्यायः २३"
  }
]
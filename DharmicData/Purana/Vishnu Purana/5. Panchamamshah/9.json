[
  {
    "text": "श्रीपराशर उवाच\nतस्मिन्रासभदैतेये सानुगे विनिपातिते  ।\nसौम्यं तद्गोपगोपीनां रम्यं तालवनं बभौ  ॥ ५,९.१ ॥\nततस्तौ जातहर्षौ तु वसुदेवसुतावुभौ  ।\nहत्वा धेनुकदैतेयं भाण्डीरवटमागतौ  ॥ ५,९.२ ॥\nक्ष्वेलमानौ प्रगायन्तौ विचिन्वन्तौ च पादपान्  ।\nचारयन्तौ च गा दूरे व्याहरन्तौ च नामभिः  ॥ ५,९.३ ॥\nनिर्योगपाशस्कन्धौ तौ वनमालाविभूषितौ  ।\nशुशुभाते महात्मानौ बालशृङ्गाविवर्षभौ  ॥ ५,९.४ ॥\nसुवर्णाञ्जनचूर्णाभ्यां तौ तदा रूषितांबरौ  ।\nमहेन्द्रायुधसंयुक्तौ श्वेतकृष्णाविवांबुदौ  ॥ ५,९.५ ॥\nचेरतुर्लौकसिद्धाभिः क्रीडाभिरितरेतरम्  ।\nसमस्तलोकनाथानां नाथभूतौ भुवं गतौ  ॥ ५,९.६ ॥\nमनुष्यधर्माभिरतौ मानयन्तौ मनुष्यताम्  ।\nतज्जातिगुणयुक्ताभिः क्रीडाभिश्चेरतुर्वनम्  ॥ ५,९.७ ॥\nततस्त्वान्दोलिकाभिश्च नियुद्धैश्च महाबलौ  ।\nव्यायामं चक्रतुस्तत्र क्षेपणीयैस्तथाश्मभिः  ॥ ५,९.८ ॥\nतल्लिप्सुरसुरस्तत्र ह्युभयो रममाणयोः  ।\nआजगाम प्रलंबाख्यो गोपवेषतिरोहितः  ॥ ५,९.९ ॥\nसोऽवगाहत निःशङ्कस्तेषां मध्यममानुषः  ।\nमानुषं वपुरास्थाय प्रलंबो दानवोत्तमः  ॥ ५,९.१० ॥\nतयोशिछ्द्रान्तरप्रेप्सुरविषह्यममन्यत  ।\nकृष्णं ततो रौहिणेयं हन्तुं चक्रे मनोरथम्  ॥ ५,९.११ ॥\nहरिणाक्रीडनं नाम बालक्रीडनकं ततः  ।\nप्रकुर्वन्तो हि ते सर्वे द्वौद्वौ युगपदुत्थितौ  ॥ ५,९.१२ ॥\nश्रीदाम्ना सह गोविन्दः प्रलंबेन तथा बलः  ।\nगोपालौरपरैश्चान्ये गोपालाः पुप्लुवुस्ततः  ॥ ५,९.१३ ॥\nश्रीदामानं ततः कृष्णः प्रलंबं रोहिणीसुतः  ।\nजितवान्कृष्णपक्षीयैर्गोपैरन्ये पराजिताः  ॥ ५,९.१४ ॥\nते वाहयन्तस्त्वन्योन्यं भाण्डीरं वटमेत्य वै  ।\nपुनर्निववृतुः सर्वे येये तत्र परिजिताः  ॥ ५,९.१५ ॥\nसंकर्षणं तु स्कन्धेन शीघ्रमुत्क्षिप्य दानवः  ।\nनभःस्थलं जगामाशु सचन्द्र इव वारिदः  ॥ ५,९.१६ ॥\nअसहन्रौहिणेयस्य स भारं दानवोत्तमः  ।\nववृधे स महाकायः प्रावृषीव बलाहकः  ॥ ५,९.१७ ॥\nसंकर्षणस्तु तं दृष्ट्वा दग्धशैलोपमाकृतिम्  ।\nस्रग्दामलंबाभरणं मकुटाटोपमस्तकम्  ॥ ५,९.१८ ॥\nरौद्रं शकटचक्राक्षं पादन्यास चलत्क्षितिम्  ।\nअभीतमनसा तेन रक्षसा रोहिणीसुतः  ।\nह्रियमाणस्ततः कृष्णमिदं वचनमब्रवीत् ॥ ५,९.१९ ॥\nकृष्णाकृष्ण ह्रियाम्येष पर्वतोदग्रमूर्तिना  ।\nकेनापि पश्य दैत्येन गोपालच्छद्मरूपिणा  ॥ ५,९.२० ॥\nयदत्र सांप्रतं कार्यं मया मधुनिषूदन  ।\nतत्कथ्यतां प्रयात्येष दुरात्मातित्वरान्वितः  ॥ ५,९.२१ ॥\nश्रीपराशर उवाच\nतमाह रामं गोविन्दः स्मितभिन्नोष्ठसंपुटः  ।\nमहात्मा रौहिणेयस्य बलवीर्यप्रमाणवित् ॥ ५,९.२२ ॥\nश्रीकृष्ण उवाच\nकिमयं मानुषो भावो व्यक्तमेवावलंब्यते  ।\nसर्वात्मन् सर्वगुह्यानां गुह्यगुह्यात्मना त्वया  ॥ ५,९.२३ ॥\nस्मराशेषजगद्बीजकारणं कारणाग्रज  ।\nआत्मानमेकं तद्वच्च जगत्येकार्णवे च यत् ॥ ५,९.२४ ॥\nकिं न वेत्सि यथाहं च त्वं चैकं कारणं भुवः  ।\nभारावतारणार्थाय मर्त्यलोकमुपागतौ  ॥ ५,९.२५ ॥\nनभश्शिरस्तेंबुवहाश्च केशाः पादौ क्षितिर्वक्त्रमनन्तवह्नि  ।\nसोमो मनस्ते श्वसितं समीरणो दिशश्चतस्रोऽव्यय बाहवस्ते  ॥ ५,९.२६ ॥\nसहस्रवक्त्रो भगवान्महात्मा सहस्रहस्ताङ्घ्रिशरीरभेदः  ।\nसहस्रपद्मोद्भवयोनिराद्यःसहस्रशस्त्वां मुनयो गृणन्ति  ॥ ५,९.२७ ॥\nदिव्यं हि रूपं तव वेत्ति नान्यो देवैरशेषैरवताररूपम्  ।\nतदर्च्यते वेत्सि न किं यदन्ते त्वय्येव विश्वं लयमभ्युपैति  ॥ ५,९.२८ ॥\nत्वया धृतेयं धरणी बिभर्ति चराचरं विश्वमनन्तमूर्ते  ।\nकृतादिभेदैरज कालरूपो निमेषपूर्वो जगदेतदत्सि  ॥ ५,९.२९ ॥\nअत्तं यथा बाडववह्निनांबु हिमस्वरूपं परिगृह्य कास्तम्  ।\nहिमाचले भानुमतोंशुसंगाज्जलत्वमभ्येति पुनस्तदेव  ॥ ५,९.३० ॥\nएवं त्वया संहरणेऽत्तमेतज्जगत्समस्तं त्वदधीनकं पुनः  ।\nतवैव सर्गाय समुद्यतस्य जगत्त्वमभ्येत्यसुकल्पमीश  ॥ ५,९.३१ ॥\nभवानहं च विश्वात्मन्नेकमेव च कारणम्  ।\nजगतोस्य जगत्यर्थे भेदेनावां व्यवस्थितौ  ॥ ५,९.३२ ॥\nतत्स्मर्यताममेयात्मस्त्वयात्मा जहि दानवम्  ।\nमानुष्यमेवावलंब्य बन्धूनां क्रियतां हितम्  ॥ ५,९.३३ ॥\nश्री पराशर उवाच\nइति संस्मारितो विप्र कृष्णेन सुमहात्मना  ।\nविहस्य पीडयामास प्रलंबं बलवान्बलः  ॥ ५,९.३४ ॥\nमुष्टिना सोहनन्मूर्ध्नि कोपसंरक्तलोचनः  ।\nतेन चास्य प्रहारेण बहिर्याते विलोचने  ॥ ५,९.३५ ॥\nस निष्कासितमस्तिष्को मुखाच्छोणितमुद्वमन्  ।\nनिपपात महीपृष्ठे दत्य वर्यो ममार च  ॥ ५,९.३६ ॥\nप्रलंबं निहतं दृष्ट्वा बलेनाद्भुतकर्मणा  ।\nप्रहृष्टास्तुष्टुवुर्गौपाःसाधुसाध्विति चाब्रुवन्  ॥ ५,९.३७ ॥\nसंस्तूयमानो गोपैस्तु रामो दैत्ये निपातिते  ।\nप्रलंबं सह कृष्णेन पुनर्गोकुलमाययौ  ॥ ५,९.३८ ॥\nइति श्रीविष्णुमहापुराणे पञ्चमांशे नवमोऽध्यायः (९)"
  }
]
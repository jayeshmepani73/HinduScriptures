[
  {
    "text": "श्रीपराशर उवाच।\nप्रदोषाग्रे कदाचित्तु रासासक्ते जनार्दने।\nत्रासयन्समदो गोष्ठमरिष्टस्समुपागमत् १।\nस तोयतोयदच्छायस्तीक्ष्णशृंगोर्कलोचनः।\nखुराग्रपातैरत्यर्थं दारयन्धरणीतलम् २।\nलेलिहानस्सनिष्पेषं जिह्वयोष्ठौ पुनःपुनः।\nसंरंभाविद्धलांगूलः कठिनस्कंधबंधनः ३।\nउदग्रककुदाभोगप्रमाणो दुरतिक्रमः।\nविण्मूत्रलिप्तपृष्ठांगो गवामुद्वेगकारकः ४।\nप्रलंबकंठोऽतिमुखस्तरुखातांकिताननः।\nपातयन्स गवां गर्भान्दैत्यो वृषभरूपधृक् ५।\nसूदयंस्तापसानुग्रो वनानटति यस्सदा ६।\nततस्तमतिघोराक्षमवेक्ष्यातिभयातुराः।\nगोपा गोपस्त्रियश्चैव कृष्णकृष्णेति चुक्रुशुः ७।\nसिंहनादं ततश्चक्रे तलशब्दं च केशवः।\nतच्छब्दश्रवणाच्चाऽसौ दामोदरमुपाययौ ८।\nअग्रन्यस्तविषाणाग्रः कृष्णकुक्षिकृतेक्षणः ।\nअभ्यधावत दुष्टात्मा कृष्णं वृषभदानवः ९।\nआयांतं दैत्यवृषभं दृष्ट्वा कृष्णो महाबलः।\nन चचाल तदा स्थानादवज्ञास्मितलीलया १०।\nआसन्नं चैव जग्राह ग्राहवन्मधुसूदनः।\nजघान जानुना कुक्षौ विषाणग्रहणाचलम् ११।\nतस्य दर्पबलं भंक्त्वा गृहीतस्य विषाणयोः।\nअपीडयदरिष्टस्य कंठं क्लिन्नमिवांबरम् १२।\nउत्पाट्य शृंगमेकं तु तेनैवाताडयत्ततः।\nममार स महादैत्यो मुखाच्छोणितमुद्वमन् १३।\nतुष्टुवुर्निहते तस्मिन्दैत्ये गोपा जनार्दनम् ।\nजंभे हते सहस्राक्षं पुरा देवगणा यथा १४।\nइति श्रीविष्णुमहापुराणे पंचमांशे चतुर्दशोऽध्यायः १४।"
  }
]
[
  {
    "text": "श्रीपराशर उवाच।\nधृते गोवर्द्धने शैले परित्राते च गोकुले ।\nरोचयामास कृष्णस्य दर्शनं पाकशासनः १ ।\nसोऽधिरुह्य महानागमैरावतममित्रजित् ।\nगोवर्द्धनगिरौ कृष्णं ददर्श त्रिदश्श्वोरः २ ।\nचारयंतं महावीर्यं गास्तु गोपवपुर्धरम् ।\nकृत्स्नस्य जगतो गोपं वृतं गोपकुमारकैः ३ ।\nगरुडं च ददर्शोच्चैरंतर्द्धानगतं द्विज ।\nकृतच्छायं हरेर्मूर्ध्नि पक्षाभ्यां पक्षिपुंगवम् ४ ।\nअवरुह्य स नागेंद्रा देकांते मधुसूदनम् ।\nशक्रस्सस्मितमाहेदं प्रीतिविस्तारितेक्षणः ५ ।\nइंद्र उवाच।\nकृष्णकृष्ण शृणुष्वेदं यदर्थ महामागतः ।\nत्वत्समीपं महाबाहो नैतच्चिंत्यं त्वयाऽन्यथा ६ ।\nभारावतारणार्थाय पृथिव्याः पृथिवीतले ।\nअवतीर्णोऽखिलाधार त्वमेव परमेश्वर ७ ।\nमखभंगविरोधेन मया गोकुलनाशकाः ।\nसमादिष्टा महामेघास्तैश्चेदं कदनं कृतम् ८ ।\nत्रातास्ताश्च त्वया गावस्समुत्पाट्य महीधरम् ।\nतेनाऽहं तोषितो वीरकर्मणाऽत्यद्भुतेन ते ९ ।\nसाधितं कृष्ण देवानामहं मन्ये प्रयोजनम् ।\nत्वयायमद्रि प्रवरः करेणैकेन यद्धृतः १० ।\nगोभिश्च चोदितः कृष्ण त्वत्सकाशमिहागतः ।\nत्वया त्राताभिरत्यर्थं युष्मत्सत्कारकारणात् ११ ।\nस त्वां कृष्णाभिषेक्ष्यामि गवां वाक्यप्रचोदितः ।\nउपेंद्र त्वे गवामिंद्रो गोविंदस्त्वं भविष्यसि १२ ।\nश्रीपराशर उवाच।\nअथोपवाह्यादादाय घंटामैरावताद्गजात् ।\nअभिषेकं तया चक्रे पवित्रजलपूर्णया १३ ।\nक्रियमाणेऽभिषेके तु गावः कृष्णस्य तत्क्षणात् ।\nप्रस्नवोद्भूतदुग्धाद्रा रं! सद्यश्चक्रुर्वसुन्धराम् १४ ।\nअभिषिच्य गवां वाक्यादुपेंद्रं वै जनार्दनम् ।\nप्रीत्या सप्रश्रयं वाक्यं पुनराह शचीपतिः १५ ।\nगवामेतत्कृतं वाक्यं तथान्यदपि मे शृणु ।\nयद्ब्रवीमि महाभाग भारावतरणेच्छया १६ ।\nममंशः पुरुषव्याघ्र पृथिव्यां पृथिवीधर ।\nअवतीर्णोऽर्जुनोनाम संरक्ष्यो भवता सदा १७ ।\nभारावतरणे साह्यं स ते वीरः करिष्यति ।\nसंरक्षणीयो भवता यथात्मा मधुसूदन १८ ।\nश्रीभगवानुवाच।\nजानामि भारते वंशो! जातं पार्थं तवांशतः ।\nतमहं पालयिष्यामि यावत्स्थास्यामि भूतले १९ ।\nयावन्महीतले शक्र स्थास्याम्यहमरिंदम ।\nन तावदर्जुनं कश्चिद्देवेंद्र युधि जेष्यति २० ।\nकंसो नाम महाबाहुर्दैत्योऽरिष्टस्तथाऽसुरः ।\nकेशी कुवलयापीडो नरकाद्यास्तथा परे २१ ।\nहतेषु तेषु देवेंद्र भविष्यति महाहवः ।\nतत्र विद्धि सहस्राक्ष भारावतरणं कृतम् २२ ।\nस त्वं गच्छ न संतापं पुत्रार्थे कर्त्तुमर्हसि ।\nनार्जुनस्य रिपुः कश्चिन्ममाग्रे प्रभविष्यति २३ ।\nअर्जुनार्थे त्वहं सर्वान्युधिष्ठिरपुरोगमान् ।\nनिवृत्ते भारते युद्धे कुंत्यै दास्याम्यविक्षताम् २४ ।\nश्रीपराशर उवाच।\nइत्युक्तः संपरिष्वज्य देवाराजो जनार्दनम् ।\nआरुह्यैरावतं नागं पुनरेव दिवं ययौ २५ ।\nकृष्णो हि सहितो गोभिर्गोपालैश्च पुनर्व्रजम् ।\nआजगामाऽथ गोपीनां दृष्टिपूतेन वर्त्मना २६ ।\nइति श्रीविष्णुमहापुराणे पंचमांशो! द्वादशोऽध्यायः १२।"
  }
]
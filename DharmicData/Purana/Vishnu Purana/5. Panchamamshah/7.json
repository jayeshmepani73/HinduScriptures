[
  {
    "text": "श्रीपराशर उवाच\nएकदा तु विना रामं कृष्णो वृंदावनं ययौ\nविचचार वृतो गोपैर्वन्यपुष्पस्रगुज्ज्वलः  १\nस जगामाथ कालिंदीं लोलकल्लोलशालिनीम्\nतीरसंलग्नफेनौघैर्हसंतीमिव सर्वतः  २\nतस्याश्चातिमहाभीमं विषाग्निश्रितवारिणम्\nह्रदं कालीयनागस्य ददर्शातिविभीषणम्  ३\nविषाग्निना प्रसरता दग्धतीरमहीरुहम्\nवाताहतांबुविक्षेपस्पर्शदग्धविहंगमम्  ४\nतमतीव महारौद्रं  मृत्युवक्त्रमिवापरम्\nविलोक्य चिंतयामास भगवान्मधुसूदनः  ५\nअस्मिन्वसति दुष्टात्मा कालीयोऽसौ विषायुधः\nयो मया निर्जितस्त्यक्त्वा दुष्टो गच्छेत्पयोनिधिम्  ६\nतेनेयं दूषिता सर्वा यमुना सागरंगमा\nन नरैर्गोधनैश्चापि तृषार्त्तैरुपभुज्यते  ७\nतदस्य नागराजस्य कर्त्तव्यो निग्रहो मया\nनिस्त्रासास्तु सुखं येन चरेयुर्व्रजवासिनः  ८\nएतदर्थं तु लोकेस्मिन्नवतारः कृतो मया\nयदेषामुत्पथस्थानां कार्या शांतिर्दुरात्मनाम्  ९\nतदेतं नातिदूरस्थं कदंबमुरुशाखिनम्\nअधिरुह्य पतिष्यामि ह्रदेऽस्मिन्ननिलाशिनः  १०\nश्रीपराशर उवाच\nइत्थं विचिंत्य बद्धा च गाढं परिकरं ततः\nनिपपात ह्रदे तत्र नागराजस्य वेगतः  ११\nतेनातिपतता तत्र क्षोभितस्स महाह्रदः\nअत्यर्थं दूरजातांस्तु समसिंचन्महीरुहान्  १२\nते हि दुष्टविषज्वालातप्तांबुपवनोक्षिताः\nजज्वलुः पादपास्सद्यो ज्वालाव्याप्तदिगंतराः  १३\nआस्फोटयामास तदा कृष्णो नागह्रदे भुजम्\nतच्छब्दश्रवणाच्चाशु नागराजोऽभ्युपागमत्  १४\nआताम्रनयनः कोपाद्विषज्वालाकुलैर्मुखैः\nवृतो महाविषैश्चान्यैरुरगैरनिलाशनैः  १५\nनागपत्न्यश्च शतशो हारिहारोपशोभिताः\nप्रकंपिततनुक्षेपचलत्कुंतलकांतयः  १६\nततः प्रवेष्टितस्सर्पैस्स कृष्णे भोगबंधनैः\nददंशुस्तेऽपि तं कृष्णं विषज्वालाकुलैर्मुखैः  १७\nतं तत्र पतितं दृष्ट्वा सर्पभोगैर्निपीडितम्\nगोपा व्रजमुपागम्य चुक्रुशुः शोकलालसाः  १८\nगोपा ऊचुः\nएष मोहं गतः कृष्णो मग्नौ वै कालियह्रदे\nभक्ष्यते नागराजेन तमागच्छत पश्यत  १९\nतच्छ्रुत्वा तत्र ते गोपा वज्रपा तोपमं वचः\nगोप्यश्च त्वरिता जग्मुर्यशोदाप्रमुखा ह्रदम्  २०\nहाहा क्वासाविति जनो गोपीनामतिविह्वलः\nयशोदया समं भ्रान्तो द्रु तप्रस्खलितं ययौ  २१\nनंदगोपश्च गोपाश्च रामश्चाद्भुतविक्रमः\nत्वरितं यमुनां जग्मुः कृष्णदर्शनलालसाः  २२\nददृशुश्चापि ते तत्र सर्पराजवशंगतम्\nनिष्प्रयत्नीकृतं कृष्णं सर्पभोगविवेष्टितम्  २३\nनंदगोपोपि निश्चेष्टो न्यस्य पुत्रमुखे दृशम्\nयशोदा च महाभागा बभूव मुनिसत्तम  २४\nगोप्यस्त्वन्या रुदंत्यश्च ददृशुः शोककातराः\nप्रोचुश्च केशवं प्रीत्या भयकातर्यगद्गदम्  २५\nगोप्य ऊचुः\nसर्वा यशोदया सार्द्धं विशामोत्र महाह्रदम्\nसर्पराजस्य नो गंतुमस्माभिर्युज्यते व्रजम्  २६\nदिवसः को विना सूर्यं विना चंद्रे ण का निशा\nविना वृषेण का गावो विना कृष्णेन को व्रजः  २७\nविनाकृता न यास्यामः कृष्णेनानेन गोकुलम्\nअरम्यं नातिसेव्यं च वारिहीनं यथा सरः  २८\nयत्र नेंदीवरश्यामकायकांतिरयं हरिः\nतेनापि पातुर्वासेन रतिरस्तीति विस्मयः  २९\nउत्फुल्लपंकजदलस्पष्टकांतिविलोचनम्\nअपश्यंतो हरिं दीनाः कथं गोष्ठे भविष्यथ  ३०\nअत्यंतमधुरालापहृताश्षोमनोरथम्\nन विना पुंडरीकाक्षं यास्यामो नंदगोकुलम्  ३१\nभोगेनावेष्टितस्यापि सर्पराजस्य पश्यत\nस्मितशोभिमुखं गोप्यः कृष्णस्यास्मद्विलोकने  ३२\nश्रीपराशर उवाच\nइति गोपीवचः श्रुत्वा रौहिणेयो महाबलः\nगोपांश्च त्रासविधुरान्विलोक्य स्तिमितेक्षणान्  ३३\nनंदं च दीनमत्यर्थं न्यस्तदृष्टिं सुतानने\nमूर्च्छाकुलां यशोदां च कृष्णमाहात्मसंज्ञया  ३४\nकिमिदं देवदेवेश भावोऽयं मानुषस्त्वया\nव्यज्यतेत्यंतमात्मानं किमनंतं न वोत्सि यत्  ३५\nत्वमेव जगतो नाभिरराणामिव संश्रयः\nकर्त्तापहर्त्ता पाता च त्रैलोक्यं त्वं त्रयीमयः  ३६\nसेंद्रै रुद्रा ग्निवसुभिरादित्यैर्मरुदश्विभिः\nचिंत्यसे त्वमचिंत्यात्मन् समस्तैश्चैव योगिभिः  ३७\nजगत्यर्थं जगन्नाथ भारावतरणेच्छया\nअवतीर्णोऽसि मर्त्येषु तवांशश्चाहमग्रजः  ३८\nमनुष्यलीलां भगवन् भजता भवता सुराः\nविडम्बयन्तस्त्वल्लीलां सर्व एव सहासते  ३९\nअवतार्य भवान्पूर्वं गोकुले तु सुरांगनाः\nक्रीडार्थमात्मनः पश्चादवर्तीर्णोऽसि शाश्वत  ४०\nअत्रावतीर्णयोः कृष्ण गोपा एव हि बांधवाः\nगोप्यश्च सीदतः कस्मादेतान्बंधूनुपेक्षसे  ४१\nदर्शितो मानुषो भावो दर्शितं बालचापलम्\nतदयं दम्यतां कृष्ण दुष्टात्मा दशनायुधः  ४२\nश्रीपराशर उवाच\nइति संस्मारितः कृष्णः स्मितभिन्नोष्ठसंपुटः\nआस्फोट्य मोचयामास स्वदेहं भोगिबंधनात्  ४३\nआनम्य चापि हस्ताभ्यामुभाभ्यां मध्यमं शिरः\nआरुह्याभुग्नशिरसः प्रणनर्त्तोरुविक्रमः  ४४\nप्राणाः फणेऽभवंश्चास्य कृष्णस्यांघ्रिनिकुट्टनैः\nयत्रोन्नतिं च कुरुते ननामास्य ततश्शिरः  ४५\nमूर्च्छामुपाययौ भ्रांत्या नागः कृष्णस्य रेचकैः\nदंडपातनिपातेन ववाम रुधिरं बहु  ४६\nतं विभुग्नशिरोग्रीवमास्येभ्यस्स्रुतशोणितम्\nविलोक्य करुणं जग्मुस्तत्पत्न्यो मधुसूदनम्  ४७\nनागपत्न्य ऊचुः\nज्ञातोऽसि देवदेवेश सर्वज्ञस्त्वमनुत्तमः\nपरं ज्योतिरचिंत्यं यत्तदंशः परमेश्वरः  ४८\nन समर्थाः सुरास्स्तोतुं यमनन्यभवं विभुम्\nस्वरूपवर्णनं तस्य कथं योषित्करिष्यति  ४९\nयस्याऽखिलमहीर्व्योमजलाग्निपवनात्मकम्\nब्रह्मांडमल्पकाल्पांशः स्तोष्यामस्तं कथं वयम्  ५०\nयमतो न विदुर्नित्यं यत्स्वरूपं हि योगिनः\nपरमार्थमणोरल्पं स्थूलात्स्थूलं नताः स्म तम्  ५१\nन यस्य जन्मने धाता यस्य चांताय नांतकः\nस्थितिकर्त्ता न चान्योस्ति यस्य तस्मै नमस्सदा  ५२\nकोपः स्वल्पोऽपि ते नास्ति स्थितिपालनमेव ते\nकारणं कालियस्यास्य दमने श्रूयतां वचः  ५३\nस्त्रियोनुकंप्यास्साधूनां मूढा दीनाश्च जंतवः\nयतस्ततोस्य दीनस्य क्षम्यतां क्षमतांवर  ५४\nसमस्त जगदाधारो भवानल्पबलः फणी\nत्वत्पादपीडितो जह्यान्मुहूर्त्तार्द्धेन जीवितम्  ५५\nपन्नगोल्पवीर्योऽयं क्व भवान्भुवनाश्रयः\nप्रीतिद्वेषौ समोत्कृष्टगोचरौ भवतोऽव्यय  ५६\nततः कुरु जगत्स्वामिन्प्रसादमवसीदतः\nप्राणांस्त्यजति नागोऽयं भर्तृभिक्षा प्रदीयताम्  ५७\nभुवनेश जगन्नाथ महापुरुषपूर्वज\nप्राणांस्त्यजति नागोऽयं भर्तृभिक्षां प्रयच्छ नः  ५८\nवेदांतवेद्य देवेश दुष्टदैत्यनिबर्हण\nप्राणांस्त्यजति नागोऽयं भर्तृभिक्षा प्रदीयताम्  ५९\nश्रीपराशर उवाच\nइत्युक्ते ताभिराश्वस्य क्लांतदेहोपि पन्नगः\nप्रसीद देवदेवेति प्राह वाक्यं शनैः शनैः  ६०\nकालिय उवाच\nतवाष्टगुणमैश्वर्यं नाथ स्वाभाविकं परम्\nनिरस्तातिशयं यस्य तस्य स्तोष्यामि किन्न्वहम्  ६१\nत्वं परस्त्वं पस्याद्यः परं त्वत्तः परात्मक\nपरस्मात्परमो यस्त्वं तस्य स्तोष्यामि किन्न्वहम्  ६२\nयस्माद्ब्रह्मा च रुद्रश्च चंद्रेद्रं! मरुदश्विनः\nवसवश्च सहादित्यैस्तस्य स्तोष्यामि किन्न्वहम्  ६३\nएकावयवसूक्ष्मांशो यस्यैतदखिलं जगत्\nकल्पनावयवस्यांशस्तस्य स्तोष्यामि किन्न्वहम्  ६४\nसदसद्रू पिणो यस्य ब्रह्माद्यास्त्रिश्श्वोराः\nपरमार्थं न जानंति तस्य स्तोष्यामि किन्न्वहम्  ६५\nब्रह्माद्यैरर्चिते यस्तु गंधपुष्पानुलेपनैः\nनंदनादिसमुद्भूतैस्सोर्च्यते वा कथं मया  ६६\nयस्यावताररूपाणि देवराजस्सदार्च्चति\nन वेत्ति परमं रूपं सोऽर्च्यते वा कथं मया  ६७\nविषयेभ्यस्समावृत्त्य सर्वाक्षाणि च योगिनः\nयमर्चयंति ध्यानेन सोऽर्च्यते वा कथं मया  ६८\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>हृदि संकल्प्य यद्रूपं ध्यानेनार्चंति योगिनः\nभावपुष्पादिना नाथः सोर्च्यते वा कथं मया  ६९\nसोऽहं ते देवदेवेश नार्चनादौ स्तुतौ न च\nसामर्थ्यवान् कृपामात्रमनोवृत्तिः प्रसीद मे  ७०\nसर्पजातिरियं क्रुरा यस्यां जातोस्मि केशव\nतत्स्वभावोऽयमत्रास्ति नापराधो ममाच्युत  ७१\nसृज्यते भवता सर्वं तथा संह्रीयते जगत्\nजातिरूपस्वभावाश्च सृज्यंते सृजता त्वया  ७२\nयथाहं भवता सृष्टो जात्या रूपेण चेश्वर\nस्वभावेन च साधुत्वं तथेदं चेष्टितं मया  ७३\nयद्यन्यथा प्रवर्त्तेयं देवदेव ततो मयि\nन्याय्यो दण्डनिपातो वै तवैव वचनं यथा  ७४\nतथाप्यज्ञे जगत्स्वामिन्दंडं पातितवान्मयि\nस श्लाघ्योयं दंडस्त्वत्तो मे नान्यतो वरः  ७५\nहतवीर्यो हतविषो दमितोऽहं त्वयाऽच्युत\nजीवितं दीयतामेकमाज्ञापय करोमि किम्  ७६\nश्रीभगवानुवाच\nनात्र स्थेयं त्वया सर्प कदाचिद्यमुनाजले\nसपुत्रपरिवारस्त्वं समुद्र सलिलं व्रज  ७७\nमत्पदानि च ते सर्प दृष्ट्वा मूर्द्धनि सागरे\nगरुडः पन्नगरिपुस्त्वयि न प्रहरिष्यति  ७८\nश्रीपराशर उवाच\nइत्युक्त्वा सर्पराजं तं मुमोच भगवान्हरिः\nप्रणम्य सोपि कुष्णाय जगाम पयसां निधिम्  ७९\nपश्यतां सर्वभूतानां सभृत्यसुतबांधवः\nसमस्तभार्यासहितः परित्यज्य स्वकं ह्रदम्  ८०\nगते सर्पे परिष्वज्य मृतं पुनरिवागतम्\nगोपा मूर्द्धनि हार्देन सिषिचुर्नेत्रजैर्जलैः  ८१\nकृष्णमक्लिष्टकर्माणमन्ये विस्मितचेतसः\nतुष्टुवुर्मुदिता गोपा दृष्ट्वा शिवजलां नदीम्  ८२\nगीयमानः स गोपीभिश्चारितैस्साधुचेष्टितैः\nसंस्तूयमानो गोपैश्च कृष्णो व्रजमुपागमत्  ८३\nइति श्रीविष्णुमहापुराणे पंचमांशो! सप्तमोऽध्यायः ७"
  }
]
[
  {
    "text": "श्रीपराशर उवाच।\nराजमार्गे ततः कृष्णस्सानुलेपनभाजनाम् ।\nददर्श कुब्जामायांतीं नवयौवनगोचराम् १ ।\nतामाह ललितं कृष्णः कस्येदमनुलेपनम् ।\nभवत्या नीयते सत्यं वदेंदीवरलोचने २ ।\nसकामेनेव सा प्रोक्ता सानुरागा हरिं प्रति ।\nप्राह सा ललितं कुब्जा तद्दर्शनबलात्कृता ३ ।\nकांत कस्मान्न जानासि कंसेन विनियोजिताम् ।\nनैकवक्रेति विख्यातामनुलेपनकर्मणि ४ ।\nनान्यपिष्टं हि कंसस्य प्रीतये ह्यनुलेपनम् ।\nभवाम्यहमतीवास्य प्रसादधनभाजनम् ५ ।\nश्रीकृष्ण उवाच।\nसुगंधमेतद्रा जार्हं रुचिरं रुचिरानने ।\nआवयोर्गात्र सदृशं दीयतामनुलेपनम् ६ ।\nश्रीपराशर उवाच।\nश्रुत्वैतदाह सा कुब्जा गृह्यतामिति सादरम् ।\nअनुलेपनं च प्रददौ गात्रयोग्यमथोभयोः ७ ।\nभक्तिच्छेदानुलिप्तांगौ ततस्तौ पुरुषर्षभौ ।\nसेंद्र चापौ व्यराजेतां सितकृष्णाविवांबुदौ ८ ।\nततस्तां चुबुके शौरिरुल्लापन विधानवित् ।\nउत्पाट्य तोलयामास द्व्यंगुलेनाग्रपाणिना ९ ।\nचकर्ष पद्भ्यां च तदा ऋजुत्वं केशवोऽनयत् ।\nततस्सा ऋजुतां प्राप्ता योषितामभवद्वरा १० ।\nविलासललितं प्राह प्रेमगर्भभरालसम् ।\nवस्त्रे प्रगृह्य गोविंदं मम गेहं व्रजेति वै ११ ।\nएवमुक्तस्तया शौरी रामस्यालोक्य चाननम् ।\nप्रहस्य कुब्जां तामाह नैकवक्रामनिंदिताम् १२ ।\nआयास्ये भवतीगेहमिति तां प्रहसन्हरिः ।\nविससर्ज जहासोच्चै रामस्यालोक्य चाननम् १३ ।\nभक्तिभेदानुलिप्तांगौ नीलपीतांबरौ तु तौ ।\nधनुश्शालां ततो यातौ चित्रमाल्योपशोभितौ १४ ।\nआयागं तद्धनूरत्नं ताभ्यां पृष्टैस्तु रक्षिभिः ।\nआख्याते सहसा कृष्णो गृहीत्वा पूरयद्धनुः १५ ।\nततः पूरयता तेन भज्यमानं बलाद्धनुः ।\nचकार सुमहच्छब्दं मथुरा येन पूरिता १६ ।\nअनुयुक्तौ ततस्तौ तु भग्ने धनुषि रक्षिभिः ।\nरक्षिसैन्यं निहत्योभौ निष्क्रांतौ कार्मुकालयात् १७ ।\nअक्रूरागमवृत्तांतमुपलभ्य महद्धनुः ।\nभग्नं श्रुत्वा च कंसोऽपि प्राह चाणूरमुष्टिकौ १८ ।\nकंस उवाच।\nगोपालदारकौ प्राप्तौ भवद्भ्यां तु ममाग्रतः ।\nमल्लयुद्धेन हंतव्यौ मम प्राणहरौ हि तौ १९ ।\nनियुद्धे तद्विनाश्नो भवद्भ्यां तोषितो ह्यहम् ।\nदास्याम्यभिमतान्कामान्नान्यथैतौ महाबलौ २० ।\nन्यायतोन्यायतो वापि भवद्भ्यां तौ ममाहितौ ।\nहंताव्यौ तद्वधाद्रा ज्यं सामान्यं वां भविष्यति २१ ।\nइत्यादिश्य स तौ मल्लौ ततश्चाहूय हस्तिपम् ।\nप्रोवाचोच्चैस्त्वया मल्लसमाजद्वारि कुंजरः २२ ।\nस्थाप्यः कुवलयापीडस्तेन तौ गोपदारकौ ।\nघातनीयौ नियुद्धाय रंगद्वारमुपागतौ २३ ।\nतमप्याज्ञाप्य दृष्ट्वा च सर्वान्मंचानुपाकृतान् ।\nआसन्न मरणः कंसः सूर्योदयमुदैक्षत २४ ।\nततः समस्तमंचेषु नागरस्स तदा जनः ।\nराजमंचेषु चारूढास्सह भृत्यैर्नराधिपाः २५ ।\nमल्लप्राश्निकवर्गश्च रंगमध्यसमीपगः ।\nकृतः कंसेन कंसोऽपि तुंगमंचे व्यवस्थितः २६ ।\nअंतःपुराणां मंचाश्च तथाऽन्ये परिकल्पिताः ।\nअन्ये च वारमुख्यानामन्ये नागरयोषिताम् २७ ।\nनंदगोपादयो गोपा मंचेष्वन्येष्ववस्थिताः ।\nअक्रूरवसुदेवौ च मंचप्रांते व्यवस्थितौ २८ ।\nनागरीयोषितां मध्ये देवकीपुत्रगर्द्धिनी ।\nअंतकालेऽपि पुत्रस्य द्रक्ष्यामीति मुखं स्थिता २९ ।\nवाद्यमानेषु तूर्येषु चाणूरे चातिवल्गति ।\nहाहाकारपरे लोके ह्यास्फोटयति मुष्टिके ३० ।\nईषद्धसंतौ तौ वीरौ बलभद्र जनार्दनौ ।\nगोपवेषधरौ बालौ रंगद्वारमुपागतौ ३१ ।\nततः कुवलयापीडो महामात्रप्रचोदितः ।\nअभ्यधावत वेगेन हंतुं गोपकुमारकौ ३२ ।\nहाहाकारो महाञ्जज्ञे रंगमध्ये द्विजोत्तम ।\nबलदेवोऽनुजं दृष्ट्वा वचनं चेदमब्रवीत् ३३ ।\nहंतव्यो हि महाभाग नागोऽयं शत्रुचोदितः ३४ ।\nइत्युक्तस्सोऽग्रजेनाथ बलदेवेन वै द्विज ।\nसिंहनादं ततश्चक्रे माधवः परवीरहा ३५ ।\nकरेण करमाकृष्य तस्य केशिनिषूदनः ।\nभ्रामयामास तं शौरिरैरावतसमं बले ३६ ।\nईशोपि सर्वजगतां बाललीलानुसारतः ।\nक्रीडित्वा सुचिरं कृष्णः करिदंतपदांतरे ३७ ।\nउत्पाट्य वामदंतं तु दक्षिणेनैव पाणिना ।\nताडयामास यंतारं तस्यासीच्छतधा शिरः ३८ ।\nदक्षिणं दंतमुत्पाट्य बलभद्रो ऽपि तत्क्षणात् ।\nस रोषस्तेन पार्श्वस्थान् गजपालानपोथयत् ३९ ।\nततस्तूत्प्लुत्य वेगेन रौहिणेयो महाबलः ।\nजघान वामपादेन मस्तके हस्तिनं रुषा ४० ।\nस पपात हतस्तेन बलभद्रे ण लीलया ।\nसहस्राक्षेण वज्रेण ताडितः पर्वतो यथा ४१ ।\nहत्वा कुवलयापीडं हस्त्यारोहप्रचोदितम् ।\nमदासृगनुलिप्तांगौ हस्तिदंतवरायुधौ ४२ ।\nमृगमध्ये यथा सिंहौ गर्वलीलावलोकिनौ ।\nप्रविष्टौ सुमहारंगं बलभद्र जनार्दनौ ४३ ।\nहाहाकारो महाञ्जज्ञे महारंगे त्वनंतरम् ।\nकृष्णोऽयं बलभद्रो यमिति लोकस्य विस्मयः ४४ ।\nसोऽयं येन हता घोरा पूतना बालघातिनी ।\nक्षिप्तं तु शकटं येन भग्नौ तु यमलार्जुनौ ४५ ।\nसोयं यः कालियं नागं ममर्दारुह्य वालकः ।\nधृतो गोवर्द्धनो येन सप्तरात्रं महागिरिः ४६ ।\nअरिष्टो धेनुकः केशी लीलयैव महात्मना ।\nनिहता येन दुर्वृत्ता दृश्यतामेष सोऽच्युतः ४७ ।\nअयं चास्य महाबाहुर्बलभद्रो ऽग्रतोऽग्रजः ।\nप्रयाति लीलया योषिन्मनोनयननंदनः ४८ ।\nअयं स कथ्यते प्राज्ञैः पुराणार्थविशारदैः ।\nगोपालो यादवं वंशं मग्नमभ्यद्धरिष्यति ४९ ।\nअयं हि सर्वलोकस्य विष्णोरखिलजन्मनः ।\nअवतीर्णो महीमंशो नूनं भारहरो भुवः ५० ।\nइत्येवं वर्णिते पौरै रामे कृष्णे च तत्क्षणात् ।\nउरस्तताप देवक्याः स्नेहस्नुतपयोधरम् ५१ ।\nमहोत्सवमिवासाद्य पुत्राननविलोकनात् ।\nयुवेव वसुदेवोऽभूद्विहायाभ्यागतां जराम् ५२ ।\nविस्तारिताक्षियुगलो राजांतःपुरयोषिताम् ।\nनागरस्त्रीसमूहश्च द्र ष्टुं न विरराम तम् ५३ ।\nसख्यः पश्यत कृष्णस्य मुखमत्यरुणेक्षणम् ।\nगजयुद्धकृतायासस्वेदांबुकणिकाचितम् ५४ ।\nविकासिशरदंभोजमपश्यामजलोक्षितम् ।\nपरिभूयं स्थितं जन्म सफलं क्रियतां दृशः ५५ ।\nश्रीवत्सांकं महद्धाम बालस्यैतद्विलोक्यताम् ।\nविपक्षक्षपणं वक्षो भुजयुग्मं च भामिनि ५६ ।\nकिं न पश्यसि दुग्धेंदुमृणालधवलाकृतिम् ।\nबलभद्र मिमं नीलपरिधानमुपागतम् ५७ ।\nवल्गतामुष्टिकेनैव चाणूरेण तथा सखि ।\nक्रीडतो बलभद्र स्य हरेर्हास्यं विलोक्यताम् ५८ ।\nसख्यः पश्यत चाणूरं नियुद्धार्थमयं हरिः ।\nसमुपैति न संत्यत्र किं वृद्धा मुक्तकारिणः ५९ ।\nक्व यौवनोन्मुखीभूतसुकुमारतनुर्हरिः ।\nक्व वज्रकठिनाभोगशरीरोऽयं महासुरः ६० ।\nइमौ सुललितैरंगैर्वर्त्तेते नवयौवनौ ।\nदैतेयमल्लाश्चाणूरप्रमुखास्त्वतिदारुणाः ६१ ।\nनियुद्धप्राश्निकानां तु महानेष व्यतिक्रमः ।\nयद्बालबलिनोर्युद्धं मध्यस्थैस्समुपेक्ष्यते ६२ ।\nश्रीपराशर उवाच।\nइत्थं पुरस्त्रीलोकस्व वदतश्चालयन्भुवम् ।\nववल्ग बद्धकक्ष्यॐतर्जनस्य भगवान्हरिः ६३ ।\nबलभद्रो ऽपि चास्फोट्य ववल्गललितं तथा ।\nपदेपदे तथा भूमिर्यन्न शीर्णा तदद्भुतम् ६४ ।\nचाणूरेण ततः कृष्णो ययुधेऽमितविक्रमः ।\nनियुद्धकुशलो दैत्यो बलभद्रे ण मुष्टिकः ६५ ।\nसन्निपातावधूतैस्तु चाणूरेण समं हरिः ।\nप्रक्षेपणैर्मुष्टिभिश्च कीलवज्रनिपातनैः ६६ ।\nपादोद्धूतैः प्रमृष्टैश्च तयोर्युद्धमभून्महत् ६७ ।\nअशस्त्रमतिघोरं तत्तयोर्युद्धं सुदारुणम् ।\nबलप्राणविनिष्पाद्यं समाजोत्सवसन्निधौ ६८ ।\nयावद्यावच्च चाणूरो युयुधे हरिणा सह ।\nप्राणहानिमवापाग्र्यां तावत्तावल्लवाल्लवम् ६९ ।\nकृष्णोपि युयुधे तेन लीलयैव जगन्मयः ।\nखेदाच्चालयता कोपान्निजकेसरश्खोरम् ७० ।\nबलक्षयं विवृद्धिं च दृष्ट्वा चाणूकृष्णयोः ।\nवारयामास तूर्याणि कंसः कोपपरायणः ७१ ।\nमृदंगादिषु तूर्येषु प्रतिषिद्धेषु तत्क्षणात् ।\nखे संगतान्यवाद्यंत देवतूर्याण्यनेकशः ७२ ।\nजय गोविंद चाणूरं जहि केशव दानवम् ।\nअंतर्द्धानगता देवास्तमूचुरतिहर्षिताः ७३ ।\nचाणूरेण चिरं कालं पीडित्वा मधुसूदनः ।\nउत्पाट्य भ्रामयामास तद्वधाय कृतोद्यमः ७४ ।\nभ्रामयित्वा शतगुणं दैत्यमल्लममित्रजित् ।\nभूमावास्फोटयामास गगने गतजीवितम् ७५ ।\nभूमावास्फोटितस्तेन चाणूरः शतधाऽभवत् ।\nरक्तस्रावमहापंकां चकार च तदा भुवम् ७६ ।\nबलदेवोऽपि तत्कालं मुष्टिकेन महाबलः ।\nयुयुधे दैत्यमल्लेन चाणूरेण यथा हरिः ७७ ।\nसोऽप्येनं मुष्टिना मूर्ध्नि वक्षस्याहत्य जानुना ।\nपातयित्वा धरापृष्ठे निष्पिपेष गतायुषम् ७८ ।\nकृष्ण स्तोशलकं भूयो मल्लराजं महाबलम् ।\nवाममुष्टिप्रहारेण पातयामास भूतले ७९ ।\nचाणूरे नहते मल्ले मुष्टेके विनिपातिते ।\nनीते क्षयं तोशलके सर्वे मल्लाः प्रदुद्रु वुः ८० ।\nववल्गतुस्ततो रंगे कृष्णसंकर्षणावुभौ ।\nसमानवयसो गोपान्बलादाकृष्य हर्षितौ ८१ ।\nकंसोऽपि कोपरक्ताक्षः प्राहोच्चैर्व्यायतान्नरान् ।\nगोपावेतौ समाजौघान्निष्क्राम्येतां बलादितः ८२ ।\nनंदोऽपि गृह्यतां पापो निर्गलैरायसैरिह ।\nअवृद्धार्हेण दंडेन वसुदेवोऽपि बध्यताम् ८३ ।\nवल्गंति गोपाः कृष्णेन ये चेमे सहिताः पुरः ।\nगावो निगृह्य तामेषां यच्चास्ति वसु किंचन ८४ ।\nएवमाज्ञापयानं तु प्रहस्य मधुसूदनः ।\nउत्प्लुत्यारुह्य तं मंचं कंसं जग्राह वेगतः ८५ ।\nकेश्ष्वोआ!कृष्य विगलत्किरीटमवनीतले ।\nस कंसं पातयामास तस्योपरि पपात च ८६ ।\nअश्षोजगदाधारगुरुणा पततोपरि ।\nकृष्णेन त्याजितः प्राणानुग्रसेनात्मजो नृपः ८७ ।\nनृतस्य केश्षोउ! तदा गृहीत्वा मधुसूदनः ।\nचकर्ष देहं कंसस्य रंगमध्ये महाबलः ८८ ।\nगौरवेणातिपतता परिघातेन कृष्यता ।\nकृता कंसस्य देहेन वेगेनेव महांभसः ८९ ।\nकंसे गृहीते कृष्णेन तद्भ्राताऽभ्यागतो रुषा ।\nसुनामा बलभद्रे ण लीलयैव निपातितः ९० ।\nततो हाहाकृतं सर्वमासीत्तद्रं गमंडलम् ।\nअवज्ञया हतं दृष्ट्वा कृष्णेन मथुरेश्वरम् ९१ ।\nकृष्णोऽपि वसुदेवस्य पादौ जग्राह सत्वरः ।\nदेवक्याश्च महाबाहुर्बलदेवसहायवान् ९२ ।\nउत्थाप्य वसुदेवस्तं देवकी च जनार्दनम् ।\nस्मृतजन्मोक्तवचनौ तावेव प्रणतौ स्थितौ ९३ ।\nश्रीवसुदेव उवाच।\nप्रसीद सीदतां दत्तो देवानां यो वरः प्रभो ।\nतथावयोः प्रसादेन कृतोद्धारस्स केशव ९४ ।\nआराधितो यद्भगवानवतीर्णो गृहे मम ।\nदुर्वृत्तनिधनार्थाय तेन नः पावितं कुलम् ९५ ।\nत्वमंतः सर्वभूतानां सर्वभूतमयस्थितः ।\nप्रवर्त्तेते समस्तात्मंस्त्वत्तो भूतभविष्यती ९६ ।\nयज्ञैस्त्वमिज्यसेऽचिंत्य सर्वदेवमयाच्युत ।\nत्वमेव यज्ञो यष्टा च यज्वनां परमेश्वरः ९७ ।\nसमुद्भवस्समस्तस्य जगतस्त्वं जनार्दन ९८ ।\nसापह्नवं मम मनो यदेतत्त्वयि जायते ।\nदेवक्याश्चात्मजप्रीत्या तदत्यंतविडंबना ९९ ।\nत्वं कर्त्ता सर्वभूतानामनादिनिधनो भवान् ।\nत्वं मनुष्यस्य कस्यैषा जिह्वा पुत्रेति वक्ष्यति १०० ।\nजगदेतज्जगन्नाथ संभूतमखिलं यतः ।\nकया युक्त्या विना मायां सोऽस्मत्तः संभविष्यति १०१ ।\nयस्मिन्प्रतिष्ठितं सर्वं जगत्स्थावरजंगमम् ।\nस कोष्ठोत्संगशयनो मानुषो जाय ते कथम् १०२ ।\nस त्वं प्रसीद परमेश्वर पाहि विश्वमंशावतारकरणैर्न ममासि पुत्रः ।\nआब्रह्यपादपमिदं जगदेतदीश त्वत्तो विमोहयसि किं पुरुषोत्तमास्मान् १०३ ।\nमायाविमोहितदृशा तनयो ममेति कंसाद्भयं कृतमपास्तभयोऽतितीव्रम् ।\nनीतोऽसि गोकुलमरातिभया कुलेन वृद्धिं गतोऽसि मम नास्ति ममत्वमीश १०४ ।\nकर्माणि रुद्र मरुदश्विशतक्रतूनां साध्यानि यस्य न भवंति निरीक्षितानि ।\nत्वं विष्णुरीश जगतामुपकारहेतोः प्राप्तोसि नः परिगतो विगतो हि मोहः १०५ ।\nइति श्रीविष्णुमहापुराणे पंचमांशो! विंशोध्यायः २०।"
  }
]
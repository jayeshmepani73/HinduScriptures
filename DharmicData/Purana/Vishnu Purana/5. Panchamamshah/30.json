[
  {
    "text": "श्रीपराशर उवाच\nगरुडो वारुणं छत्रं तथैव मणिपर्वतम्  ।\nसभार्यं च हृषीकेशं लीलयैव वहन्ययौ  ॥ ५,३०.१ ॥\nततः शंखमुपाध्मासीत्स्वर्गद्वारगतो हरिः  ।\nउपतस्थुस्तथा देवाःसार्घ्यहस्ता जनर्दनम्  ॥ ५,३०.२ ॥\nस देवैरर्चितः कृष्णो देवमातुर्निवेशनम्  ।\nसिताभ्रशिखराकारं प्रविश्य ददृशेऽदितिम्  ॥ ५,३०.३ ॥\nस तां प्रणम्य शक्रेण सह ते कुण्डलोत्तमे  ।\nददौ नरकनाशं च शशंसास्यै जनार्दनः  ॥ ५,३०.४ ॥\nततः प्रीताजगन्माता धातारं जगतां हरिम्  ।\nतुष्टावादितिरव्यग्रा कृत्वा तत्प्रवणं मनः  ॥ ५,३०.५ ॥\nअदितिरुवाच\nनमस्ते पुण्डरीकाक्ष भक्तानामभयङ्कर  ।\nसनातनात्मन् सर्वात्मन् भूतात्मन् भूतभावन  ॥ ५,३०.६ ॥\nप्रणेतर्मनसो बुद्धेरिन्द्रियाणां गुणात्मक  ।\nत्रिगुणातीत निर्द्वंद्व शुद्धसत्त्व हृदि स्थित  ॥ ५,३०.७ ॥\nसितदीर्घादिनिः शेषकल्पनापरिवर्जित  ।\nजन्मादिभिरसंस्पृष्ट स्वप्नादिपरिवर्जित  ॥ ५,३०.८ ॥\nसंध्यारात्रिरहो भूमिर्गगनं वायुरंबु च  ।\nहुताशनो मनो बुद्धिर्भूतादिस्त्वं तथाच्युत  ॥ ५,३०.९ ॥\nसर्गस्थितिविनाशानां कर्ता कर्तृपतिर्भवान्  ।\nब्रह्मविष्णुशिवाख्याभिरात्ममूर्तिभिरीश्वर  ॥ ५,३०.१० ॥\nदेवा दैत्यास्तथा यक्षा राक्षसाः सिद्धपन्नगाः  ।\nकूष्माण्डाश्च पिशाचाश्च गन्धर्वा मनुजास्तथा  ॥ ५,३०.११ ॥\nपशवश्च मृगाश्चैव पतङ्गाश्च सरीसृपाः  ।\nवृक्षगुल्मलताबह्व्यःसमस्तास्तृणजातयः  ॥ ५,३०.१२ ॥\nस्थूला मध्यास्तथा सूक्ष्माःसूक्ष्मात्सूक्ष्मतराश्च ये  ।\nदेहभेदा भवान् सर्वे ये केचित्पुर्गलाश्रयाः  ॥ ५,३०.१३ ॥\nमाया तवेयमज्ञातपरमार्थातिमोहिनी  ।\nअनात्मन्यात्मविज्ञानं यया मूढो निरुद्ध्यते  ॥ ५,३०.१४ ॥\nअस्वे स्वमिति भावोत्र यत्पुंसामुपजायते  ।\nअहं ममेति भावो यत्प्रायेणैवाभिजायते  ।\nसंसारमातुर्मायायास्तवैतन्नाथ चेष्टितम्  ॥ ५,३०.१५ ॥\nयैः स्वधर्मपरैर्नाथ नरैराराधितो भवान्  ।\nते तरन्त्यखिलामेतां मायामात्मविमुक्तये  ॥ ५,३०.१६ ॥\nब्रह्माद्याःसकला देवा मनुष्याः पशवस्तथा  ।\nविष्णुमाया महावर्तमोहान्धतमसावृताः  ॥ ५,३०.१७ ॥\nआराध्य त्वामभीप्संते कामानात्मभवक्षयम्  ।\nयदेते पुरुषा माया सैवेयं भगवंस्तव  ॥ ५,३०.१८ ॥\nमया त्वं पुत्रकामिन्या वैरिपक्षजयाय च  ।\nआराधितो न मोक्षाय मायाविलसितं हि तत् ॥ ५,३०.१९ ॥\nकौपीनाच्छादनप्राया वाञ्छा कल्पद्रुमादपि  ।\nजायते यदपुण्यानां सोपराधः स्वदोषजः  ॥ ५,३०.२० ॥\nतत्प्रसीदाखिलजगन्मायामोहकराव्यय  ।\nअज्ञानं ज्ञानसद्भावभूतं भूतेश नाशय  ॥ ५,३०.२१ ॥\nनमस्ते चक्रहस्ताय शार्ङ्गहस्ताय ते नमः  ।\nनन्दहस्ताय ते विष्णो शङ्खहस्ताय ते नमः  ॥ ५,३०.२२ ॥\nएतत्पश्यामि ते रूपं स्थूलचिह्नोपलक्षितम्  ।\nन जानामि परं यत्ते प्रसीद परमेश्वर  ॥ ५,३०.२३ ॥\nश्रीपराशर उवाच\nअदित्यैवं स्तुतो विष्णुः प्रहस्याह सुरारणिम्  ।\nमाता देवि त्वमस्माकं प्रसीद वरदा भव  ॥ ५,३०.२४ ॥\nअदिदिरुवाच\nएवमस्तु यथेच्छा ते त्वमशेषैः सुरासुरैः  ।\nअजेयः पुरुषव्याघ्र सर्त्यलोके भविष्यसि  ॥ ५,३०.२५ ॥\nश्रीपराशर उवाच\nततः कृष्णस्य पत्नी च शक्रेण सहितादितिम्  ।\nसत्यभामा प्रणम्याह प्रसीदेति पुनः पुनः  ॥ ५,३०.२६ ॥\nअदितिरुवाच\nमत्प्रसादान्न ते सुभ्रु जरा वैरूप्यमेव वा  ।\nभविष्यत्यनवद्याङ्गि सुस्थिरं नवयौवनम्  ॥ ५,३०.२७ ॥\nश्रीपराशर उवाच\nअदित्या तु कृतानुज्ञो देवराजो जनार्दनम्  ।\nयथावत्पूजयामास बहुमानपुरःसरम्  ॥ ५,३०.२८ ॥\nशची च सत्यभामायै पारिजातस्य पुष्पकम्  ।\nन ददौ मानुषीं मत्वा स्वयं पुष्पैरलङ्कृता  ॥ ५,३०.२९ ॥\nततो ददर्श कृष्णोऽपि सत्यभामासहायवान्  ।\nदवोद्यानानि हृद्यानि नन्दनादीनि सत्तम  ॥ ५,३०.३० ॥\nददर्श च सुगन्धाढ्यं मञ्जरीपुञ्जधारिणम्  ।\nनित्याह्लादकरं ताम्रबालपल्लवशोभितम्  ॥ ५,३०.३१ ॥\nमथ्यमानेऽमृते जातं जातरूपोपमत्वचम्  ।\nपारिजातं जगन्नाथः केशवः केशिसूदनः  ॥ ५,३०.३२ ॥\nतुतोष परमप्रीत्या तरुराजमनुत्तमम्  ।\nतं दृष्ट्वा प्राह गोविन्दं सत्यभामा द्विजोत्तम  ।\nकस्मान्न द्वारकामेष नीयते कृष्ण पादपः  ॥ ५,३०.३३ ॥\nयदि चेत्त्वद्वचः सत्यं त्वमत्यर्थं प्रियेति मे  ।\nमद्गेहनिष्कुटार्थाय तदयं नीयतां तरुः  ॥ ५,३०.३४ ॥\nन मे जांबवती तादृगभीष्टा न च रुक्मिणी  ।\nसत्ये यथा त्वमित्युक्तं त्वया कृष्णासकृत्प्रियम्  ॥ ५,३०.३५ ॥\nसत्यं तद्यदि गोविन्द नोपचारकृतं मम  ।\nतदस्तु पारिजातोऽयं मम गेहविभूषणम्  ॥ ५,३०.३६ ॥\nबिभ्रती पारिजातस्य केशपक्षेण मञ्जरीम्  ।\nसपत्नीनामहं मध्ये शोभेयमिति कामये  ॥ ५,३०.३७ ॥\nश्रीपराशर उवाच\nइत्युक्तःस प्रहस्यैनां पारिजातं गरुत्मति  ।\nआरोपयामास हरिस्तमूचुर्वनरक्षिणः  ॥ ५,३०.३८ ॥\nभो शची देवराजस्य महिषी तत्परीग्रहम्  ।\nपारिजातं न गोविन्द हर्तुमर्हसि पादपम्  ॥ ५,३०.३९ ॥\nउत्पन्नो देवराजाय दत्तःसोऽपि ददौ पुनः  ।\nमहिष्यै सुमहाभाग देव्यै शच्यै कुतूहलात् ॥ ५,३०.४० ॥\nशचीविभूषणार्थाय देवैरमृतमन्थने  ।\nउत्पादितोऽयं न क्षेमी गृहीत्वैनं गमिष्यसि  ॥ ५,३०.४१ ॥\nदेवराजो मुखप्रेक्षी यस्यास्तस्याः परिग्रहम्  ।\nमैढ्यात्प्रार्थयसे क्षेमी गृहीत्वैनं हि को व्रजेत् ॥ ५,३०.४२ ॥\nअवश्यमस्य देवेन्द्रो निष्कृतिं कृष्ण यास्यति  ।\nवज्रोद्यतकरं शक्रमनुयास्यन्ति चामराः  ॥ ५,३०.४३ ॥\nतदलं सकलैर्देवैर्विग्रहेण तवाच्युत  ।\nविपाककटु यत्कर्म तन्न शंसंति पण्डिताः  ॥ ५,३०.४४ ॥\nश्रीपराशर उवाच\nइत्युक्ते तैरुवाचैतान् सत्यभामातिकोपिनी  ।\nका शची पारिजातस्य को वा शक्रःसुराधिपः  ॥ ५,३०.४५ ॥\nसामान्यःसर्वलोकस्य यद्येषोऽमृतमन्थने  ।\nसमुत्पन्नस्तरुः कस्मादोको गृह्णाति वासवः  ॥ ५,३०.४६ ॥\nयथा सुरा यथैवेन्दुर्यथा श्रीर्वनरक्षिणः  ।\nसामान्यःसर्वलोकस्य पारिजातस्तथा द्रुमः  ॥ ५,३०.४७ ॥\nभर्तृ बहुमहागर्वाद्रुणद्ध्येनमथो शची  ।\nतत्कथ्यतामलं क्षान्त्या सत्वा हारयति द्रुमम्  ॥ ५,३०.४८ ॥\nकथ्यतां च द्रुतं गत्वा पौलोम्या वचनं मम  ।\nसत्यभामा वदत्येतदितिगर्वोद्धताक्षरम्  ॥ ५,३०.४९ ॥\nयदि त्वं दयिता भर्तुर्यदि वश्यः पतिस्तव  ।\nमद्भर्तुर्हरतो वृक्षं तत्कारय निवारणम्  ॥ ५,३०.५० ॥\nजानामि ते पतिं शक्रं जानामि त्रिदशेश्वरम्  ।\nपारिजातं तथाप्येनं मानुषी हारयामि ते  ॥ ५,३०.५१ ॥\nश्रीपराशर उवाच\nइत्युक्ता रक्षिणो गत्वा शच्याः प्रोचुर्यथोदितम्  ।\nश्रुत्वा चोत्साहयामास शची चक्रं सुराधिपम्  ॥ ५,३०.५२ ॥\nततःसमस्तदेवानां सैन्यैः परिवृतो हरिम्  ।\nप्रययौ पारिजातार्थमिन्द्रोयोद्धुं द्विजोत्तम  ॥ ५,३०.५३ ॥\nततः परिघनिस्त्रिंशगदाशूलवरायुधाः  ।\nबभूवुस्त्रिदसाःसज्जाः शक्रे वज्रकरे स्थिते  ॥ ५,३०.५४ ॥\nततो निरिक्ष्य गोविन्दो नागराजोपरि स्थितम्  ।\nशक्रं देवपरिवारं युद्धाय समुपस्थितम्  ॥ ५,३०.५५ ॥\nचकार शङ्खनिर्घोषं दिशः शब्देन पूरयन्  ।\nमुमोच शरसंघातान् सहस्रायुतशः शितान्  ॥ ५,३०.५६ ॥\nततो दिशो नभश्चैव दृष्ट्वा शरशतैश्चितम्  ।\nमुमुचुस्त्रिदशाःसर्वे ह्यस्त्रशस्त्राम्यनेकशः  ॥ ५,३०.५७ ॥\nएकैकमस्त्रं शस्त्रं च दैवैर्मुक्तं सहस्रशः  ।\nचिच्छेद लीलयैवेशो जगतां मधुसूदनः  ॥ ५,३०.५८ ॥\nपाशं सलिलराजस्य समाकृष्यीरगात्पुनः  ।\nचकार खण्डशश्चञ्च्वा बालपन्नगदेहवत् ॥ ५,३०.५९ ॥\nयमेन प्रहितं दण्डं गदाविक्षेपखण्डितम्  ।\nपृथिव्यां पातयामास भगवान् देवकीसुतः  ॥ ५,३०.६० ॥\nशिबिकां च धनेशस्य चक्रेण तिलशो विभुः  ।\nचकार शौरिरर्कं च दृषृदृष्टहतौजसम्  ॥ ५,३०.६१ ॥\nनीतोऽग्निः शीततां बाणैर्द्राविता वसवो दिशः  ।\nचक्रविच्छिन्नशुलाग्रा रुद्रा भुवि निपातिताः  ॥ ५,३०.६२ ॥\nसाध्या विश्वेऽथ मरुतो गन्धर्वाश्चैव सा यकैः  ।\nशार्ङ्गिणा प्रेरितैरस्ता व्योम्नि शाल्मलितूलवत् ॥ ५,३०.६३ ॥\nगरुत्मानपि तुण्डेन पक्षाभ्यां च नखाङ्कुरैः  ।\nभक्षयंस्ताडयन् देवान् दारयंश्च चचार वै  ॥ ५,३०.६४ ॥\nततः शतसहस्रेण देवेन्द्रमधुसूदनौ  ।\nपरस्परं ववर्षाते धाराभिरिव तोयदौ  ॥ ५,३०.६५ ॥\nऐरावतेन गरुडो युयुधे तत्र संकुले  ।\nदेवैः समस्तैर्युयुधे शक्रेण च जनार्दनः  ॥ ५,३०.६६ ॥\nभिन्नेष्वशेषबाणेषु शस्त्रेष्वस्त्रेषु च त्वरन्  ।\nजग्राह वासवो वज्रं कृष्णश्चक्रं सुदर्शनम्  ॥ ५,३०.६७ ॥\nततो हाहाकृतं सर्वं त्रैलोक्यं द्विजसत्तम  ।\nवज्रचक्रकरौ दृष्ट्वा देवाराजजनार्दनौ  ॥ ५,३०.६८ ॥\nक्षिप्तं वज्रमथेन्द्रेण जग्राह भगवान्हरिः  ।\nन मुमोच तदा चक्रं शक्रं तिष्ठेति चाब्रवीत् ॥ ५,३०.६९ ॥\nप्रणष्टवज्रं देवेन्द्रं गरुडक्षतवाहनम्  ।\nसत्यभामाब्रवीद्वीरं पलायनपरायणम्  ॥ ५,३०.७० ॥\nत्रैलोक्येश न ते युक्तं शचीभर्तुः पलायनम्  ।\nपारिजातस्रगाभोगा त्वामुपस्थास्यते शची  ॥ ५,३०.७१ ॥\nकीदृशं देवराज्यं ते पारिजातस्रगुज्ज्वलाम्  ।\nअपश्यतो यथापूर्वं ग्रणयाभ्यागतां शचीम्  ॥ ५,३०.७२ ॥\nअलं शक्र प्रयासेन न व्रीडां गन्तुमर्हसि  ।\nनीयतां पारिजातोयं देवाःसंतु गतव्यथाः  ॥ ५,३०.७३ ॥\nपरिगर्वावलेपेन बहुमानपुरःसरम्  ।\nन ददर्श गृहं यातामुपचारेण मां शची  ॥ ५,३०.७४ ॥\nस्त्रीत्वादगुरुचित्ताहं स्वभर्तृश्लाघनापरा  ।\nततः कृतवती शक्र भवता सह विग्रहम्  ॥ ५,३०.७५ ॥\nतदलं पारिजातेन परस्वेन हृतेन मे  ।\nरूपेण गर्विता सा तु भर्त्रा का स्त्री न गर्विता  ॥ ५,३०.७६ ॥\nश्रीपराशर उवाच\nइत्युक्तो वै निववृते देवराजस्तया द्विज  ।\nप्राह चैनामलं चण्डि सख्युः खेदोक्तिविस्तरैः  ॥ ५,३०.७७ ॥\nइन्द्र उवाच\nन चापि सर्गसंहारस्थितिकर्ताखिलस्य यः  ।\nजितस्य तेन मे व्रीडा जायते विश्वरूपिणा  ॥ ५,३०.७८ ॥\nयस्माज्जगत्सकलमेतदनादिमध्याद्यस्मिन्यतश्च न भविष्यति सर्वभूतात् ।\nतेनोद्भवप्रलयपालनकारणेन व्रीडा कथं भवति देवि निराकृतस्य  ॥ ५,३०.७९ ॥\nसकलभुवनसूतिर्मूर्तिरल्पाल्पसूक्ष्माविदितसकलवेद्यैर्ज्ञायते यस्य नान्यैः  ।\nतमजमकृतमीशं शाश्वतं स्वेच्छयैनं जगदुपकृतिमर्त्यं को विजेतुं समर्थः  ॥ ५,३०.८० ॥\nइति श्रीविष्णुमहापुराणे पञ्चमांसे त्रिंशोध्यायः (३०)"
  }
]
[
  {
    "text": "मैत्रेय उवाच\nनृपाणां कथितःसर्वो भवता वंशविस्तरः  ।\nवंशानुचरितं चैव यथावदनुवर्णितम्  ।\nअंशावतारो ब्रह्मर्षे योऽयं यदुकुलोद्भवः  ।\nविष्णोस्तं विस्तरेणाहं श्रोतुमिच्छामि तत्त्वतः  ॥ ५,१.२ ॥\nचकार यानि कर्माणि भगवान् पुरुषोत्तमः  ।\nअंशांशेनावतीर्योर्व्यां तत्र तानि मुने वद  ॥ ५,१.३ ॥\nश्रीपारशर उवाच\nमैत्रेय श्रूयतामेतद्यत्पृष्टोऽहमिह त्वया  ।\nविष्णोरंशांशसंभूतिचरितं जगतो हितम्  ॥ ५,१.४ ॥\nदेवकस्य सुतां पूर्वं वसुदेवो महामुने  ।\nउपयेमे महाभागां देवकीं देवतोपमाम्  ॥ ५,१.५ ॥\nकंसस्तयोर्वररथं चोदयामास सारथिः  ।\nवसुदेवस्य देवक्या संयोगे भोजनन्दनः  ॥ ५,१.६ ॥\nआथान्तरिक्षे वागुच्चैः कंसमाभाष्य सादरम्  ।\nमेघगंभीरनिर्घोषं समाभाष्येदमब्रवीत् ॥ ५,१.७ ॥\nयामेतां वहसे मूढ सह भर्त्रा रथे स्थिताम्  ।\nअस्यास्तवाष्टमो गर्भः प्राणानपहरिष्यति  ॥ ५,१.८ ॥\nश्रीपराशर उवाच\nइत्याकर्ण्यं समुत्पाट्य खड्गं कंसो महाबलः  ।\nदेवकीं हन्तुमारब्धो वसुदेवोऽब्रवीदिदम्  ॥ ५,१.९ ॥\nन हन्तव्या महाभाग देवकी भवतानघ  ।\nसमर्पयिष्ये सकलान्गर्भानस्योदरोद्भवान्  ॥ ५,१.१० ॥\nश्रीपराशर उवाच\nतथेत्याह ततः कंसो वसुदेवं द्विजोत्तम  ।\nन घातयामास च तां देवकींसत्यगौरवात् ॥ ५,१.११ ॥\nएतस्मिन्नेवकाले तु भूरिभारावपीडिता  ।\nजगाम धरणी मेरौ समाजं त्रिदिवौकसाम्  ॥ ५,१.१२ ॥\nस ब्रह्मकान्सुरान्सर्वान्प्रणिपत्याथ मेदिनि  ।\nकथयामास तत्सर्वं खेदात्करुणभाषिणी  ॥ ५,१.१३ ॥\nभूमिरुवाच\nअग्निःसुवर्णस्य गुरुर्गवां सूर्यः परो गुरुः  ।\nममाप्यखिललो कानां कुरुर्नारायणो गुरुः  ॥ ५,१.१४ ॥\nप्रजापतिपतिर्ब्रह्म पूर्वेषामपि पूर्वजः  ।\nकलाकाष्ठानिमेषात्मा कालश्चाव्यक्तमूर्तिमान्  ॥ ५,१.१५ ॥\nतदंशभूतःसर्वैषां समूहो वःसुरोत्तमाः  ॥ ५,१.१६ ॥\nआदित्या सरुतःसाध्या रुद्रा वस्वश्विवह्नयः  ।\nपितरो ये च लोकानां स्रष्टारोऽत्रिपुरोगमाः  ॥ ५,१.१७ ॥\nएते तस्याप्रमेयस्य विष्णो रूपं महात्मनः  ॥ ५,१.१८ ॥\nयक्षराक्षसदैतेयपिशाचोरगदानवाः  ।\nगन्धर्वाप्सरसश्चैवरूपं विष्णोर्महात्मनः  ॥ ५,१.१९ ॥\nग्रहर्क्षतारकाचित्रगगनाग्निजलानिलाः  ।\nअहं च विषयाश्चैव सर्व विष्णुमयं जगत् ॥ ५,१.२० ॥\nतथा चानेकरूपस्य यस्य रूपाण्य हर्निशम्  ।\nबाध्यबाधकतां यान्ति कल्लोला इव सागरे  ॥ ५,१.२१ ॥\nतत्सांप्रतममी दैत्याः कालनेमिपुरोगमाः  ।\nमर्त्यलोकं समाक्रम्य बाधन्तेऽहर्निशं प्रजाः  ॥ ५,१.२२ ॥\nकालनेमिर्हतो योऽसौ विष्णुना प्रभविष्णुना  ।\nउग्रसेनसुतः कंसःसंभूतःस महासुरः  ॥ ५,१.२३ ॥\nआरिष्टो धेनुकः केशी प्रलंबो नरकस्तथा  ।\nसुंदोऽसुरस्तथात्युग्रो बाणश्चापि बलेःसुतः  ॥ ५,१.२४ ॥\nतथान्ये च महावीर्या नृपाणां भवनेषु ये  ।\nसमुत्पन्ना दुरात्मानस्तान्न संख्यातुमुत्सहे  ॥ ५,१.२५ ॥\nअक्षोहिण्योत्र बहुला दिव्यमूर्तिधराःसुराः  ।\nमहाबलानां दृप्तानां दैत्येन्द्रणां ममोपरि  ॥ ५,१.२६ ॥\nतद्भूरिभार पीडार्ता न शक्नोम्यमरेश्वराः  ।\nबिभर्तुमात्मानमहमिति विज्ञापयामि वः  ॥ ५,१.२७ ॥\nक्रियतां तन्महाभागा मम भारावतारणम्  ।\nयथा रसातलं नाहं गच्छेयमतिविह्वला  ॥ ५,१.२८ ॥\nइत्याकर्ण्य धरावाक्यमशेषैस्त्रिदशेश्वरैः  ।\nभुवो भारावतारार्थं ब्रह्मा प्राह प्रचोदितः  ॥ ५,१.२९ ॥\nब्रह्मोवाच\nयथाह वसुधा सर्वं सत्यमेव दिवौकसः  ।\nअहं भवो भवन्तश्च सर्वे नारायणात्मकाः  ॥ ५,१.३० ॥\nविभूतयश्च यास्तस्य तासामेव परस्परम्  ।\nआधिक्यन्यू६ अताबाध्यबाधकत्वेन वर्तते  ॥ ५,१.३१ ॥\nतदागच्छत गच्छामः क्षीराब्धेस्तटमुत्तमम्  ।\nतत्राराध्य हरिं तस्मै सर्वं विज्ञापयाम वै  ॥ ५,१.३२ ॥\nसर्वथैव जगत्यर्थे स सर्वात्मा जगन्मयः  ।\nसत्त्वांशेनावतीर्योर्व्यां धर्मस्य कुरुते स्थितिम्  ॥ ५,१.३३ ॥\nश्रीपराशर उवाच\nइत्युक्त्वा प्रययो तत्र सह देवैः पितामहः  ।\nसमाहितमनाश्चैवं तुष्टाव गरुडध्वजम्  ॥ ५,१.३४ ॥\nब्रह्मोवाच\nद्वे विद्ये त्वमनाम्नायपरा चैवापरा तथा  ।\nत एव  भवतो रूपे मूर्तामूर्तात्मिके प्रभो  ॥ ५,१.३५ ॥\nद्वे ब्रह्मणी त्वणीयोतिस्थूलात्मन्सर्व सर्ववित् ।\nशब्दब्रह्मपरं चैव ब्रह्म ब्रह्ममयस्य यत् ॥ ५,१.३६ ॥\nऋग्वेदस्त्वं यजुर्वेदःसामवेदस्त्वथर्वणः  ।\nशिक्षाकल्पो निरुक्तं च च्छन्दो ज्योतिषमेव च  ॥ ५,१.३७ ॥\nइतिहासपुराणे च तथा व्याकरणं प्रभो  ।\nमीमांसा न्यायशास्त्रं च धर्मशास्त्राण्यधोक्षज  ॥ ५,१.३८ ॥\nआत्माऽत्मदेहगुणवद्विचाराचारि यद्वच  ।\nतदप्याद्यपते नान्यदध्यात्मात्मस्वरूपवत् ॥ ५,१.३९ ॥\nत्वमव्यक्तमनिर्देश्यमचिन्त्यानामवर्मवत् ।\nअपाणिपादरूपं च शुद्धं नित्यं परात्परम्  ॥ ५,१.४० ॥\nशृणोष्यकर्णः परिपश्यसि त्वमचक्षुरूपो बहुरूपरूपः  ।\nअपादहस्तो जवनो ग्रहीता त्वं वेत्सि सर्वं च सर्ववेद्यः  ॥ ५,१.४१ ॥\nअणोरणीयां समसत्स्वरूपं त्वां पश्यतो ज्ञाननिवृत्तिरग्र्या  ।\nधीरस्य धीरस्य बिभर्ति नान्यद्वरेण्यरूपात्परतः परात्मन्  ॥ ५,१.४२ ॥\nत्वं विश्वनाभिर्भुवनस्य गोप्ता सर्वाणि भूतानि तवान्तराणि  ।\nयद्भूतभव्यं यदणोरणीयः पुमांस्त्वमेकः प्रकृतेः परस्तात् ॥ ५,१.४३ ॥\nएकश्चतुर्धा भगवान्हुताशो वर्चोविभूतं जगतो ददासि  ।\nत्वं विश्वतश्चक्षुरनन्तमूर्ते त्रेधा पदं त्वं निदधासि धातः  ॥ ५,१.४४ ॥\nयथाग्निरेको बहुधा समिध्यते विकारभेदैरविकाररूपः  ।\nतथा भवान्सर्वगतैकरूपी रूपाण्यशेषाण्यनुपुष्यतीश  ॥ ५,१.४५ ॥\nएकं तवाग्र्यं परमं पदं यत्पश्यन्ति त्वां सूरयो ज्ञानदृश्यम्  ।\nत्वत्तो नान्यत्किञ्चिदस्ति स्वरूपं यद्वा भूतं यच्च भव्यं परात्मन्  ॥ ५,१.४६ ॥\nव्यक्ताव्यक्तस्वरूपस्त्वं समष्टिव्यष्टिरूपवान्  ।\nसर्वज्ञःसर्वनित्सर्वशक्तिज्ञानबलर्धिमान्  ॥ ५,१.४७ ॥\nअन्यूनश्चाप्यवृद्धिश्च स्वाधीनो नादिमान्वशी  ।\nक्लमतन्द्री भयक्रोधकामादिभिरसंयुतः  ॥ ५,१.४८ ॥\nनिरवद्यः परः प्राप्तेर्निरधिष्ठोऽक्षरः क्रमः  ।\nसर्वेश्वरः पराधारो धाम्नां धामात्मकोऽक्षयः  ॥ ५,१.४९ ॥\nसकलावरणानीतनिरालंबनभावन  ।\nमहाविभूतिसंस्थान नमस्ते पुरुषोत्तम  ॥ ५,१.५० ॥\nनाकारणात्कारणाद्वा कारणाकारणान्न च  ।\nशरीरग्रहणं वापि धर्मत्राणाय केवलम्  ॥ ५,१.५१ ॥\nश्रीपराशर उवाच\nइत्येवं संस्तवं श्रुत्वा मनसा भगवानजः  ।\nब्रह्माणमाह प्रीतेन विश्वरूपं प्रकाशयन्  ॥ ५,१.५२ ॥\nश्रीभगवानुवाच\nभोभो ब्रह्मंस्त्वया मत्तःसह देवैर्यदिष्यते  ।\nतदुच्यतामशेषं च सिद्धमेवावधार्यताम्  ॥ ५,१.५३ ॥\nश्रीपराशर उवाच\nततो ब्रह्मा हरेर्दिव्य विश्विरूपमवेक्ष्य तत् ।\nतुष्टाव भूयो देवेषु साध्वसावनतात्मसु  ॥ ५,१.५४ ॥\nब्रह्मोवाच\nनमो नमस्तेस्तु सहस्रकृत्वःसहस्रबाहो बहुवक्त्रपाद  ।\nनमोनमस्ते जगतः प्रवृत्तिविनाशसंस्थानकराप्रमेय  ॥ ५,१.५५ ॥\nसूक्ष्मातिसूक्ष्मातिबृहत्प्रमाम गरीयसामप्यतिगौरवात्मन्  ।\nप्रधानबुद्धीन्द्रियवत्प्रधानमूलात्परात्मन्भगवन्प्रसीद  ॥ ५,१.५६ ॥\nएषा मही देव महीप्रसूतैर्महासुरैः पीडितशैलबन्धा  ।\nपरायणं त्वां जगतामुपैति भारावतारार्थमपारसार  ॥ ५,१.५७ ॥\nएते वयं वृत्ररिपुस्तथायं नासत्यदस्त्रौ वरुणस्तथैव  ।\nइमे च रुद्रा वसवःससूर्याःसमीरणाग्निप्रसुखास्तथान्ये  ॥ ५,१.५८ ॥\nसुराःसमस्ताःसुरनाथकार्यमेभिर्मया यच्च तदीश सर्वाम्  ।\nआज्ञापयाज्ञां परिपालयन्तस्तवैव तिष्ठाम सदास्तदोषाः  ॥ ५,१.५९ ॥\nश्रीपराशर उवाच\nएवं संस्तूयमानस्तु भगवान्परमेश्वरः  ।\nउज्जहारात्मनः केशौ सितकृष्णौ महामुने  ॥ ५,१.६० ॥\nउवाच च सुरानेतौ मत्केशौ वसुधातले  ।\nअवतीर्य भुवो भारक्लेशहानिं करिष्यतः  ॥ ५,१.६१ ॥\nसुराश्च सकलाःस्वांशैरवतीर्य महीतले  ।\nकुर्वन्तु युद्धमुन्मत्तैः पूर्वोत्पन्नैर्महासुरैः  ॥ ५,१.६२ ॥\nततः क्षयमशेषास्ते दैतेया धरमीतले  ।\nप्रयास्यन्ति न संदेहो मद्दृपातविचूर्णिताः  ॥ ५,१.६३ ॥\nवसुदेवस्य या पत्नी देवकी देवतोपमा  ।\nतत्रायमष्टमो गर्भो मत्केशो भविता सुराः  ॥ ५,१.६४ ॥\nअवतीर्य च तत्रायं कंसं घातयिता भुवि  ।\nकालनेमीं समुद्भूतमित्युक्त्वान्तर्दधे हरिः  ॥ ५,१.६५ ॥\nअदृश्याय ततस्तस्मै प्रणिपत्य महामुने  ।\nमेरुपृष्ठं सुरा जग्मुरवतेरुश्च भूतले  ॥ ५,१.६६ ॥\nकंसाय चाष्टमो गर्भो देवक्या धरणीधरः  ।\nभविष्यतीत्याच चक्षे भगवान्नारदो मुनिः  ॥ ५,१.६७ ॥\nकंसोऽपि तदुपश्रुत्य नारदात्कुपितस्ततः  ।\nदेवकीं वसुदेवं च गृहे गुप्तावधारयत् ॥ ५,१.६८ ॥\nवसुदेवेन कंसाय तेनैवोक्तं यथा पुरा  ।\nतथैव वसुदेवोऽपि पुत्रमर्पितवान् द्विज  ॥ ५,१.६९ ॥\nहिरण्यकशिपोः पुत्राःषड्गर्भा इति विश्रुताः  ।\nविष्णुप्रयुक्ता स्तान्निद्राक्रमाद्गर्भानयोजयत् ॥ ५,१.७० ॥\nयोगनिद्रा महामाया वैष्णवी मोहितं यया  ।\nअविद्यया जगत्सर्वं तामाह भगवान्हरिः  ॥ ५,१.७१ ॥\nश्रीभगवानुवाच\nनिद्रे गच्छ ममादेशात्पातालातलसंश्रयान्  ।\nएकैकत्वेन षड्गर्भान्देवकीजठरं नय  ॥ ५,१.७२ ॥\nहतेषु तेषु कंसेन शेषाख्योंशस्ततो मम  ।\nअंशांशोनादरे तस्याःसप्तमः संभविष्यति  ॥ ५,१.७३ ॥\nगोकुले वसुदेवस्य भार्यान्या रोहिणी स्थिता  ।\nतस्याःस संभूतिसमं देवि नेयस्त्वयोदरम्  ॥ ५,१.७४ ॥\nसप्तमो भोजरा जस्य भयाद्रोधोपरोधतः  ।\nदेवक्याः पितितो गर्भ इति लोको वदिष्यति  ॥ ५,१.७५ ॥\nगर्भसंकर्षणात्सोऽथ लोके संकर्षणेति वै  ।\nसंज्ञामवाप्स्यते वीरः श्वेताद्रिशिखरोपमः  ॥ ५,१.७६ ॥\nततोऽहं संभविष्यामि देवकीजठरे शुभे  ।\nभर्गं त्वया यशोदाया गन्तव्यमविलंबितम्  ॥ ५,१.७७ ॥\nप्रावृट्काले च नभसि कृष्णाष्टम्यामहं निशि  ।\nउत्पत्स्यामि नवम्यां तु प्रसूतिं त्वमवाप्स्यसि  ॥ ५,१.७८ ॥\nयशोदाशयने मां तु देवक्यास्त्वामनिन्दिते  ।\nमच्छक्तिप्रोरितमतिर्वसुदेवो नयिष्यति  ॥ ५,१.७९ ॥\nकंसश्च त्वामुपादाय देवि शैलशिलातले  ।\nप्रक्षेप्स्यत्यन्तारिक्षे च संस्थानं त्वमवाप्स्यसि  ॥ ५,१.८० ॥\nततस्त्वां शतदृक्छक्रः प्रणम्य मम गौरवात् ।\nप्रणिपातानतशिरा भगिनीत्वे ग्रहीष्यति  ॥ ५,१.८१ ॥\nत्वं च शुंभनिशुंभादीन्हत्वा दैत्यान्सहस्रशः  ।\nस्थानैरनेकैः पृथिवीमशेषां मण्डयिष्यसि  ॥ ५,१.८२ ॥\nत्वं भूतिः सन्नतिः क्षान्तिः कान्तिर्द्यौः पृथिवी धृतिः  ।\nलज्जापुष्टी रुषा या तु काचिदन्या त्वमेव सा  ॥ ५,१.८३ ॥\nये त्वामार्येति दुर्गेति वेदगर्भांबिकेति च  ।\nभद्रेति भद्रकालीति क्षेमदा भग्यदेति च  ॥ ५,१.८४ ॥\nप्रातश्चैवापराह्ने च स्तोष्यन्त्यानम्रमूर्तयः  ।\nतेषां हि प्रार्थितं सर्वं मत्प्रसादाद्भविष्यति  ॥ ५,१.८५ ॥\nसुरामांसोपहरैश्च भक्ष्यभोज्यैश्च पूजिता  ।\nनॄणामशेषसामांस्त्वं प्रसन्ना संप्रदास्यसि  ॥ ५,१.८६ ॥\nते सर्वे सर्वदा भद्रे मत्प्रसादादसंशयम्  ।\nअसंदिग्धा भविष्यन्ति गच्छ देवि यथोदितम्  ।\nइति विष्णुमहापुराणे पञ्चमांशे प्रथमोऽध्यायः (१)"
  }
]
[
  {
    "text": "श्रीपराशर उवाच।\nएवं दैत्यवधं कृष्णो बलदेव सहायवान् ।\nचक्रे दुष्टक्षितीशानां तथैव जगतः कृते १ ।\nक्षितेश्च भारं भगवान्फाल्गुनेन समन्वितः ।\nआवतारयामास विभुस्समस्ताक्षोहिणी वधात् २ ।\nकृत्वा भारावतरणं भुवो हत्वाऽखिलान्नृपान् ।\nशापव्याजेन विप्राणामुपसंहृतवान्कुलम् ३ ।\nउत्सृज्य द्वारकां कृष्णस्त्यक्त्वा मानुष्यमात्मनः ।\nसांशो विष्णुमयं स्थानं प्रविवेश मुने निजम् ४ ।\nमैत्रेय उवाच।\nस विप्रशापव्याजेन संजह्रे स्वकुलं कथम् ।\nकथं च मानुषं देहमुत्ससर्ज जनार्दनः ५ ।\nश्रीपराशर उवाच।\nविश्वामित्रस्तथा कण्वो नारदश्च महामुनिः ।\nपिंडारके महातीर्थे दृष्ट्वा यदुकुमारकैः ६ ।\nततस्ते यौवनोन्मत्ता भाविकार्यप्रचोदिताः ।\nसांबं जांबवतीपुत्रं भूषयित्वा स्त्रियं यथा ७ ।\nप्रश्रितास्तान्मुनीनूचुः प्रणिपातपुरस्सरम् ।\nइयं स्त्री पुत्रकामा वै ब्रूत किं जनयिष्यति ८ ।\nश्रीपराशर उवाच।\nदिव्यज्ञानोपपन्नास्ते विप्रलब्धाः कुमारकैः ।\nमुनयः कुपिताः प्रोचुर्मुसलं जनयिष्यति ९ ।\nसर्वयादवसंहारकारणं भुवनोत्तरम् ।\nयेनाखिलकुलोत्सादो यादवानां भविष्यति १० ।\nइत्युक्तास्ते कुमारास्तु आचचक्षुर्यथातथम् ।\nउग्रसेनाय मुसलं जज्ञे सांबस्य चोदरात् ११ ।\nतदुग्रसेनो मुसलमयश्चूर्णमकारयत् ।\nजज्ञे तदेरकाचूर्णं प्रक्षिप्तं तैर्महोदधौ १२ ।\nमुसलस्याथ लोहस्य चूर्णितस्य तु यादवैः ।\nखंडं चूर्णितशेषं तु ततो यत्तोमराकृति १३ ।\nतदप्यंबुनिधौ क्षिप्तं मत्स्यो जग्राह जालिभिः ।\nघातितस्योदरात्तस्य लुब्धो जग्राह तज्जराः १४ ।\nविज्ञातपरमार्थोपि भगवान्मधुसूदनः ।\nनैच्छत्तदन्यथा कर्त्तुं विधिना यत्समीहितम् १५ ।\nदेवैश्च प्रहितो वायुः प्रणिपत्त्याह केशवम् ।\nरहस्येवमहं दूतः प्रहितो भगवन्सुरैः १६ ।\nवस्वश्विमरुदादित्यरुद्र साध्यादिभिस्सह ।\nविज्ञापयति शक्रस्त्वां तदिदं श्रूयतां विभो १७ ।\nभारावतरणार्थाय वर्षाणामधिकं शतम् ।\nभगवानवतीर्णोत्र त्रिदशैस्सह चोदितः १८ ।\nदुर्वृत्ता निहता दैत्या भुवो भारोऽवतारितः ।\nत्वया मनाथास्त्रिदशा भवंतु त्रिदिवे सदा १९ ।\nतदतीतं जगन्नाथ वर्षाणामधिकं शतम् ।\nइदानीं गम्यतां स्वर्गो भवता यदि रोचते २० ।\nदेवैर्विज्ञाप्यते देव तथात्रैव रतिस्तव ।\nतत्स्थीयतां यथाकालमास्थेयमनुजीविभिः २१ ।\nश्रीभगवानुवाच।\nयत्त्वमात्थाखिलं दूत वेद्म्येतदहमप्युत ।\nप्रारब्ध एव हि मया यादवानां परिक्षयः २२ ।\nभुवो नाद्यापि भारोऽयं यादवैरनिबर्हितैः ।\nअवतार्य करोम्येतत्सप्तरात्रेण सत्वरः २३ ।\nयथा गृहीतमंभोधेर्दत्त्वाहं द्वारकाभुवम् ।\nयादवानुपसंहृत्य यास्यामि त्रिदशालयम् २४ ।\nमनुष्यदेहमुत्सृज्य संकर्षणसहायवान् ।\nप्राप्त एवास्मि मंतव्यो देवेंद्रे ण तथाऽमरैः २५ ।\nजरासंधादयो येऽन्ये निहता भारहेतवः ।\nक्षितेस्तेभ्यःकुमारोऽपि यदूनां नापचीयते २६ ।\nतदेतं सुमहाभारमवतार्य क्षितेरहम् ।\nयास्याम्यमरलोकस्य पालनाय ब्रवीहि तान् २७ ।\nश्रीपराशर उवाच।\nइत्युक्तो वासुदेवेन देवदूतः प्रणम्य तम् ।\nमैत्रेय दिव्यया गत्या देवराजांतिकं ययौ २८ ।\nभगवानप्यथोत्पातान्दिव्यभौमांतरिक्षजान् ।\nददर्श द्वारकापुर्य्यां विनाशाय दिवानिशम् २९ ।\nतान्दृष्ट्वा यादवानाह पश्यध्वमतिदारुणान् ।\nमहोत्पाताञ्छमायैषां प्रभासं याम मा चिरम् ३० ।\nश्रीपराशर उवाच।\nएवमुक्ते तु कृष्णेन यादवप्रवरस्ततः ।\nमहाभागवतः प्राह प्रणिपत्योद्धवो हरिम् ३१ ।\nभगवन्यन्मया कार्यं तदाज्ञापय सांप्रतम् ।\nमन्ये कुलमिदं सर्वं भगवान्संहरिष्यति ३२ ।\nनाशायास्य निमित्तानि कुलस्याच्युत लक्षये ३३ ।\nश्रीभगवानुवाच।\nगच्छ त्वं दिव्यया गत्या मत्प्रसादसमुत्थया ।\nयद्बदर्याश्रमं पुण्यं गंधमादनपर्वते ।\nनरनारायणस्थाने तत्पवित्रं महीतले ३४ ।\nमन्मना मत्प्रसादेन तत्र सिद्धिमवाप्स्यसि ।\nअहं स्वर्गं गमिष्यामि ह्युपसंहृत्य वै कुलम् ३५ ।\nद्वारकां च मया त्यक्तां समुद्र ः! प्लावयिष्यति ।\nमद्वेश्म चैकं मुक्त्वा तु भयान्मत्तो जलाशये ।\nतत्र सन्निहितश्चाहं भक्तानां हितकाम्यया ३६ ।\nश्रीपराशर उवाच।\nइत्युक्तः प्रणिपत्यैनं जगामाशु तपोवनम् ।\nनरनारायणस्थानं केशवेनानुमोदितः ३७ ।\nततस्ते यादवास्सर्वे रथानारुह्य शीघ्रगान् ।\nप्रभासं प्रययुस्सार्द्धं कृष्णरामादिभिर्द्विज ३८ ।\nप्रभासं समनुप्राप्ताः कुकुरांधकवृष्णयः ।\nचक्रुस्तत्र महापानं वासुदेवेन चोदिताः ३९ ।\nपिबतां तत्र चैतेषां संघर्षेण परस्परम् ।\nअतिवादेंधनो जज्ञे कलहाग्निः क्षयावहः ४० ।\nमैत्रेय उवाच।\nस्वंस्वं वै भुंजतां तेषां कलहः किंनिमित्तकः ।\nसंघर्षो वा द्विजश्रेष्ठ तन्ममाख्यातुमर्हसि ४१ ।\nश्रीपराशर उवाच।\nमृष्टं मदीयमन्नं ते न मृष्टमिति जल्पताम् ।\nमृष्टामृष्टकथा जज्ञे संघर्षकलहौ ततः ४२ ।\nततश्चान्योन्यमभ्येत्य क्रोधसंरक्तलोचनाः ।\nजघ्नुः परस्परं ते तु शस्त्रैर्दैवबलात्कृताः ४३ ।\nक्षीणशस्त्राश्च जगृहुः प्रत्यासन्नामथैरकाम् ४४ ।\nएरका तु गृहीता वै वज्रभूतेव लक्ष्यते ।\nतया परस्परं जघ्नुस्संप्रहारे सुदारुणे ४५ ।\nप्रद्युम्नसांबप्रमुखाः कृतवर्माथ सात्यकिः ।\nअनिरुद्धादयश्चान्ये पृथुर्विपृथुरेव च ४६ ।\nचारुवर्मा चारुकश्च तथाक्रूरादयो द्विज ।\nएरकारूपिभिर्वज्रैस्ते निजघ्नुः परस्परम् ४७ ।\nनिवारयामास हरिर्यादवांस्ते च केशवम् ।\nसहायं मेनिरेरीणां प्राप्तं जघ्नुः परस्परम् ४८ ।\nकृष्णोऽपि कुपितस्तेषामेरकामुष्टिमाददे ।\nवधाय सोपि मुसलं मुष्टर्लौहमभूत्तदा ४९ ।\nजघान तेन निश्श्षोआ!न्यादवानाततायिनः ।\nजघ्नुस्ते सहसाभ्येत्य तथाऽन्येपि परस्परम् ५० ।\nततश्चार्णवमध्येन जैत्रोऽसौ चक्रिणो रथः ।\nपश्यतो दारुकस्याथ प्रायादश्वैर्धृतो द्विज ५१ ।\nचक्रं गदा तथा शार्ङ्गं तूणीशंखोसिरेव च ।\nप्रदक्षिणं हरिं कृत्वा जग्मुरादित्यवर्त्त्मना ५२ ।\nक्षणेन नाभवत्कश्चिद्यादवानामघातितः ।\nऋते कृष्णं महात्मानं दारुकं च महामुने ५३ ।\nचंक्रम्यमाणौ तौ रामं वृक्षमूले कृतासनम् ।\nददृशाते मुखाच्चास्य निष्क्रामंतं महोरगम् ५४ ।\nनिष्क्रम्य स मखात्तस्य महाभोगो भुजंगमः ।\nप्रययावर्णवं सिद्धैः पूज्यमानस्तथोरगैः ५५ ।\nततोर्घ्यमादाय तदा जलधिस्संमुखं ययौ ।\nप्रविवेश ततस्तोयं पूजितः पन्नगोत्तमैः ५६ ।\nदृष्ट्वा बलस्य निर्याणं दारुकं प्राह केशवः ।\nइदं सर्वं समाचक्ष्व वसुदेवोग्रसेनयोः ५७ ।\nनिर्याणं बलभद्र स्य यादवानां तथा क्षयम् ।\nयोगे स्थित्वाहमप्येतत्परित्यक्ष्ये कलेवरम् ५८ ।\nवाच्यश्च द्वारकावासी जनस्सर्वस्तथाहुकः ।\nयथेमां नगरीं सर्वां समुद्र ः! प्लावयिष्यति ५९ ।\nतस्माद्भवद्भिस्सर्वैस्तु प्रतीक्ष्यो ह्यर्जुनागमः ।\nन स्थेयं द्वारकामध्ये निष्क्रांते तत्र पांडवे ६० ।\nतेनैव सह गंतव्यं यत्र याति स कौरवः ६१ ।\nगत्वा च ब्रूहि कौंतेयमर्जुनं वचनान्मम ।\nपालनीयस्त्वया शक्त्या जनोऽयं मत्परिग्रहः ६२ ।\nत्वमर्जुनेन सहितो द्वारवत्यां तथा जनम् ।\nगृहीत्वा यादि वज्रश्च यदुराजो भविष्यति ६३ ।\nश्रीपराशर उवाच।\nइत्युक्तो दारुकः कृष्णं प्रणिपत्य पुनःपुनः ।\nप्रदक्षिणं च बहुशः कृत्वा प्रायाद्यथोदितम् ६४ ।\nस च गत्वा तदाचष्ट द्वारकायां तथाऽर्जुनम् ।\nआनिनाय महाबुद्धिर्वज्रं चक्रे तथा नृपम् ६५ ।\nभगवानपि गोविंदो वासुदेवात्मकं परम् ।\nब्रह्मात्मनि समारोप्य सर्वभूतेष्वधारयत् ।\nनिष्प्रपंचे महाभाग संयोज्यात्मानमात्मनि ।\nतुर्यावस्थसलीलं च श्तोए!स्म पुरुषोत्तमः ६६ ।\nसंमानयन्द्विजवचो दुर्वासा यदुवाच ह ।\nयोगयुक्तोऽभवत्पादं कृत्वा जानुनि सत्तम ६७ ।\nआययौ स जरानाम तदा तत्र स लुब्धकः ।\nमुसलावशेषलोहैकसायकन्यस्ततोमरः ६८ ।\nस तत्पादं मृगाकारमवेक्ष्यारादवस्थितः ।\nतले विव्याध तेनैव तोमरेण द्विजोत्तम ६९ ।\nततश्च ददृशो! तत्र चदुर्बाहुधरं नरम् ।\nप्रणिपत्त्याह चैवैनं प्रसीदेति पुनःपुनः ७० ।\nअजानता कृतमिदं मया हरिणशंकया ।\nक्षम्यतां मम पापेन दग्धं मां त्रातुमर्हसि ७१ ।\nश्रीपराशर उवाच।\nततस्तं भगवानाह न तेस्तु भयमण्वपि ।\nगच्छ त्वं मत्प्रसादेन लुब्ध स्वर्गं सुरास्पदम् ७२ ।\nश्रीपराशर उवाच।\nविमानमागतं सद्यस्तद्वाक्यसमनंतरम् ।\nआरुह्य प्रययौ स्वर्गं लुब्धकस्तत्प्रसादतः ७३ ।\nगते तस्मिन्सभगवान्संयोज्यात्मानमात्मनि ।\nब्रह्मभूतेऽव्ययेचिंत्ये वासुदेवमयेऽमले ७४ ।\nअजन्मन्यमरे विष्णावप्रमेयेऽखिलात्मनि ।\nतत्याज मानुषं देहमतीत्य त्रिविधां गतिम् ७५ ।\nइति श्रीविष्णुमहापुराणे पंचमांशे सप्तत्रिंशोऽध्यायः। ३७।"
  }
]
[
  {
    "text": "श्रीपराशर उवाच\nअर्जुनोपि तदान्वीक्ष्य रामकृष्णकलेवरे\nसंस्कारं लंभयामास तथान्येषामनुक्रमात्  १\nअष्टौ महिष्यः कथिता रुक्मिणीप्रमुखास्तु याः\nउपगुह्य हरेर्देहं विविशुस्ता हुताशनम्  २\nरेवती चापि रामस्य देहमाश्लिष्य सत्तमा\nविवेश ज्वलितं वह्निं तत्संगाह्लादशीतलम्  ३\nउग्रसेनस्तु तच्छ्रुत्वा तथैवानकदुंदुभिः\nदेवकी रोहिणी चैव विविशुर्जातवेदसम्  ४\nततोर्जुनः प्रेतकार्यं कृत्वा तेषां यथाविधि\nनिश्चक्राम जनं सर्वं गृहीत्वा वज्रमेव च  ५\nद्वारवत्या विनिष्क्रांताः कृष्णपत्न्यः सहस्रशः\nवज्रं जनं च कौंतेयः पालयञ्छनकैर्ययौ  ६\nसभा सुधर्मा कृष्णेन मर्त्यलोके समुज्झिते\nस्वर्गं जगाम मैत्रेय पारिजातश्च पादपः  ७\nयस्मिन्दिने हरिर्यातो दिवं संत्यज्य मेदिनीम्\nतस्मिन्नेवावतीर्णोऽयं कालकायो बली कलिः  ८\nप्लावयामास तां शून्यां द्वारकां च महोदधिः\nवासुदेवगृहं त्वेकं न प्लावयति सागरः  ९\nनातिक्रांतुमलं ब्रह्मंस्तदद्यापि महोदधिः\nनित्यं सन्निहितस्तत्र भगवान्केशवो यतः  १०\nतदतीव महापुण्यं सर्वपातकनाशनम्\nविष्णुश्रियान्वितं स्थानं दृष्ट्वा पामाद्विमुच्यते  ११\nपार्थः पंचनदे देशो! बहुधान्यधनान्विते\nचकार वासं सर्वस्य जनस्य मुनिसत्तमः  १२\nततो लोभस्समभवत्पार्थेनैकेन धन्विना\nदृष्ट्वा स्त्रियो नीयमाना दस्यूनां निहतेश्वराः  १३\nततस्ते पापकमाणो लोभोपहृतचेतसः\nआभीरा मंत्रयामासुस्समेत्यात्यंतदुर्मदाः  १४\nअयमेकोऽर्जुनो धन्वी स्त्रीजनं निहतेश्वरम्\nनयत्यस्मानतिक्रम्य धिगेतद्भवतां बलम्  १५\nहत्वा गर्वसमारूढो भीष्मद्रो णजयद्र थान्\nकर्णादींश्च न जानाति बलं ग्रामनिवासिनाम्  १६\nयष्टिहस्तानवेक्ष्यास्मान्धनुष्पाणिस्स दुर्मतिः\nसर्वानेवावजानाति किं वो बाहुभिरुन्नतैः  १७\nततो यष्टिप्रहरणादस्यवो लोष्टधारिणः\nसहस्रशोभ्यधावंत तं जनं निहतेश्वरम्  १८\nततो निर्भर्त्स्य कौंतेयः प्राहाभीरान्हसन्निव\nनिवर्त्तध्वमधर्मज्ञा यदि न स्थ मुमूर्षवः  १९\nअवज्ञाय वचस्तस्य जगृहुस्ते तदा धनम्\nस्त्रीधनं चैव मैत्रेय विष्वक्सेन परिग्रहम्  २०\nततोर्जुनो धनुर्दिव्यं गांडीवमजरं युधि\nआरोपयितुमारेभे न शशाक च वीर्यवान्  २१\nचकार सज्यं कृच्छ्राच्च तच्चाभूच्छिथिलं पुनः\nन सस्मार ततोस्त्राणि चिंतयन्नपि पांडवः  २२\nशरान्मुमोच चैतेषु पार्थो वैरिष्वमर्षितः\nत्वग्भेदं ते परं चक्रुरस्ता गांडीवधन्विना  २३\nवह्निना येऽक्षया दत्ताश्शरास्तेपि क्षयं ययुः\nयुद्ध्यतस्सह गोपालैरर्जुनस्य भवक्षये  २४\nअचिंतयच्च कौंतेयः कृष्णस्यैव हि तद्बलम्\nयन्मया शरसंघातैस्सकला भूभृतो हताः  २५\nमिषतः पांडुपुत्रस्य ततस्ताः प्रमदोत्तमाः\nआभीरैरपकृष्यंत कामं चान्याः प्रदुद्रु वुः  २६\nततश्शरेषु क्षीणेषु धनुष्कोट्या धनंजयः\nजघान दस्यूंस्ते चास्य प्रहाराञ्जहसुर्मुने  २७\nप्रेक्षतस्तस्य पार्थस्य वृष्ण्यंधकवरस्त्रियः\nजग्मुरादाय ते म्लेच्छाः समस्ता मुनिसत्तम  २८\nततस्सुदुःखितो जिष्णुः कष्टं कष्टमिति ब्रुवन्\nअहो भगवतानेन मुष्टोस्मीति रुरोद वै  २९\nतद्धनुस्तानि शस्त्राणि स रथस्ते च वाजिनः\nसर्वमेकपदे नष्टं दानमश्रोत्रिये यथा  ३०\nअहोतिबलबद्दैवं विना तेन महात्मना\nयदसामर्थ्ययुक्तेपि निचवर्गे जयप्रदम्  ३१\nतौ बाहू स च मे मुष्टिः स्थानं तत्सोस्मि चार्जुनः\nपुण्येनैव विना तेन गतं सर्वमसारताम्  ३२\nममार्जुनत्वं भीमस्य भीमत्वं तत्कृते ध्रुवम्\nविना तेन यदा भीरैर्जितोहं रथिनां वरः  ३३\nश्रीपराशर उवाच\nइत्थं वदन्ययौ जिष्णुरिंद्र प्रस्थं पुरोत्तमम्\nचकार तत्र राजानं वज्रं यादवनंदनम्  ३४\nस ददर्श ततो व्यासं फाल्गुनः काननाश्रयम्\nतमुपेत्य महाभागं विनयेनाभ्यवादयत्  ३५\nतं वंदमानं चरणाववलोक्य मुनिश्चिरम्\nउवाच वाक्यं विच्छायः कथमद्य त्वमीदृशः  ३६\nअवीरजोनुगमनं ब्रह्महत्या कृताथ वा\nदृढाशाभंगदुःखीव भ्रष्टच्छायोऽसि सांप्रतम्  ३७\nसांतानिकादयो वाते याचमाना निराकृताः\nअगम्यस्त्रीरतिर्वा त्वं येनासि विगतप्रभः  ३८\nभुङ्तेऽप्रदाय विप्रेभ्यो मृष्टमेकोथ वा भवान्\nकिं वा कृपणवित्तानि हृतानि भवताऽर्जुन  ३९\nकचिन्नु शूर्पवातस्य गोचरत्वं गतोऽर्जुन\nदुष्टचक्षुर्हतो वासि निश्श्रीकः कथमन्यथा  ४०\nस्पृष्टो नखांभसा वाथ घटवचार्युक्षितोपि वा\nकेन त्वं वासि विच्छायो न्यूनैर्वा युधि निर्जितः  ४१\nश्रीपराशर उवाच\nततः पार्थो विनिश्वस्य श्रूयतां भगवन्निति\nप्रोक्त्वा यथावदाचष्टे व्यासायात्मपराभवम्  ४२\nअर्जुन उवाच\nयद्बलं यच्च मत्तेजो यद्वीर्यं यः पराक्रमः\nया श्रीश्छाया च नः सोस्मान्परित्यज्य हरिर्गतः  ४३\nईश्वरेणापि महता स्मितपूर्वाभिभाषिणा\nहीना वयं मुने तेन जातास्तृणमया इव  ४४\nअस्त्राणां सायकानां च गांडीवस्य तथा मम\nसारता याभवन्मूर्त्तिस्स गतः पुरुषोत्तमः  ४५\nयस्यावलोकनादस्माञ्छ्रीर्जयः संपदुन्नतिः\nन तत्याज स गोविंदस्त्यक्त्वास्मान्भगवान्गतः  ४६\nभीष्मद्रो णांगराजाद्यास्तथा दुर्योधनादयः\nयत्प्रावेन निर्दग्धास्स कृष्णस्त्यक्तवान्भुवम्  ४७\nनिर्यौवना गतश्रीका नष्टच्छायेव मेदिनी\nविभाति तात नैकोहं विरहे तस्य चक्रिणः  ४८\nयस्य प्रभावाद्भीष्माद्यैर्मय्यग्नौ शलभायतम्\nविना तेनाद्य कृष्णेन गोपालैरस्मि निर्जितः  ४९\nगांडीवस्त्रिषु लोकेषु ख्यातिं यदनुभावतः\nगतस्तेन विनाऽऽभीरलगुडैस्स तिरस्कृतः  ५०\nस्त्रीसहस्राण्यनेकानि मन्नाथानि महामुने\nयततो मम नीतानि दस्युभिर्लगुडायुधैः  ५१\nआनीयमानमाभीरैः कृष्ण कृष्णावरोधनम्\nहृतं यष्टिप्रहरणैः परिभूय बलं मम  ५२\nनिश्श्रीकता न मे चित्रं यज्जीवामि तदद्भुतम्\nनीचावमानपंकांकी निर्लज्जोस्मि पितामह  ५३\nव्यास उवाच\nअलं ते व्रीडया पार्थ न त्वं शोचितुमर्हसि\nअवेहि सर्वभूतेषु कालस्य गतिरीदृशी  ५४\nकालो भवाय भूतानामभवाय च पांडव\nकालमूलमिदं ज्ञात्वा भव स्थैर्यपरोऽर्जुन  ५५\nनद्यः समुद्रा  गिरयस्सकला च वसुंधरा\nदेवा मनुष्याः पशवस्तरवश्च सरीसृपाः  ५६\nसृष्टाः कालेन कालेन पुनर्यास्यंति संक्षयम्\nकालात्मकमिदं सर्वं ज्ञात्वा शममवाप्नुहि  ५७\nकालस्वरूपी भगवान्कृष्णः कमललोचनः\nयच्चात्थ कृष्णमाहात्म्यं तत्तथैव धनंजय  ५८\nभारावतारकार्यार्थमवतीर्णस्स मेदिनीम्\nभाराक्रांता धरा याता देवानां समितिं पुरा  ५९\nतदर्थमवतीर्णोऽसौ कालरूपी जनार्दनः\nतच्च निष्पादिनं कार्यमश्षोआ! भूभुजो हताः  ६०\nवृष्ण्यंधककुलं सर्वं तथा पार्थोपसंहृतम्\nन किंचिदन्यत्कर्त्तव्यं तस्य भूमितले प्रभोः  ६१\nअतो गतस्स भगवान्कृतकृत्यो यथेच्छया\nसृष्टिं सर्गे करोत्येष देवदेवः स्थितौ स्थितिम्\nअंतेंताय समर्थोयं सांप्रतं वै यथा गतः  ६२\nतस्मात्यार्थ न संतापस्त्वया कार्यः पराभवे\nभवंति भावाः कालेषु पुरुषाणां यतः स्तुतिः  ६३\nत्वयैकेन हता भीष्मद्रो णकर्णादयो रणे\nतेषामर्जुन कालोत्थः किं न्यूनाभिभवो न सः  ६४\nविष्णोस्तस्य प्रभावेन यथा तेषां पराभवः\nकृतस्तथैव भवतो दस्युभ्यस्स पराभवः  ६५\nस देवेशश्शरीराणि समाविश्य जगत्स्थितिम्\nकरोति सर्वभूतानां नाशमंते जगत्पतिः  ६६\nभगोदये ते कौंतेय सहायोऽभूज्जनार्दनः\nतथांते तद्विपक्षास्ते केशवेन विनाशिताः  ६७\nकश्श्रद्दद्ध्यात्सगांगेयान्हन्यास्त्वं कौरवानिति\nआभीरेभ्यश्च भवतः कः श्रद्दध्यात्पराभवम्  ६८\nपार्थैतत्सर्वभूतस्य हरेर्लीलाविचेष्टितम्\nत्वया यत्कौरावा ध्वस्ता यदाभीरैर्भवाञ्जितः  ६९\nगृहीता दस्युभिर्याश्च भवाञ्छोचति तास्स्त्रियः\nएतस्याह यथावृत्तं कथयामि तवार्जृन  ७०\nअष्टावकः पुरा विप्रो जलवासरतोऽभवत्\nबहून्वर्षगणान्पार्थ गृणन्ब्रह्म सनातनम्  ७१\nजितेष्वसुरसंघेषु मेरुपृष्ठे महोत्सवः\nबभूव तत्र गच्छंत्यो ददृशुस्तं सुरस्त्रियः  ७२\nरंभातिलोत्तमाद्यास्तु शतशोऽथ सहस्रशः\nतुष्टुवुस्तं महात्मानं प्रशशंसुश्च पांडव  ७३\nआकंठमग्नं सलिले जटाभारवहं मुनिम्\nविनयावनताश्चैनं प्रणेमुस्तोत्रतत्पराः  ७४\nयथायथा प्रसन्नोऽसौ तुष्टुवुस्तं तथातथा\nसर्वास्ताः कौरवश्रेष्ठ तं वरिष्ठं द्विजन्मनाम्  ७५\nअष्टावक्र उवाच\nप्रसन्नोऽहं महाभागा भवतीनां यदिष्यते\nमत्तस्तद्व्रियतां सर्वं प्रदास्याम्यतिदुर्लभम्  ७६\nरंभातिलोत्तमाद्यास्तं वैदिक्योप्सरसोब्रुवन्\nप्रसन्ने त्वय्यपर्याप्तं किमस्माकमिति द्विज  ७७\nइतरास्त्वब्रुवन्विप्र प्रसन्नो भगवान्यदि\nतदिच्छामः पतिं प्राप्तुं विप्रेंद्र  पुरुषोत्तमम्  ७८\nव्यास उवाच\nएवं भविष्यतीत्युक्त्वा ह्युत्ततार जलान्मुनिः\nतमुत्तीर्णं च दृदृशुर्विरूपं वक्रमष्टधा  ७९\nतं दृष्ट्वा गूहमानानां यासां हासः स्फुटोऽभवत्\nताश्शशाप मुनिः कोपमवाप्य कुरुनंदन  ८०\nयस्माद्विकृतरूपं मां मत्वा हीसावमानना\nभवतीभिः कृता तस्मादेतं शापं ददामि वः  ८१\nमत्प्रसादेन भर्त्तारं लब्ध्वा तु पुरुषोत्तमम्\nमच्छापोपहतास्सर्वा दस्युहस्तं गमिष्यथ  ८२\nव्यास उवाच\nइत्युदीरितमाकर्ण्य मुनिस्ताभिः प्रसादितः\nपुनस्सुरेंद्र लोकं वै प्राह भूयो गमिष्यथ  ८३\nएवं तस्य मुनेश्शापादष्टावक्रस्य चक्रिणम्\nभर्त्तारं प्राप्य ता याता दस्युहस्तं सुरांगनाः  ८४\nतत्त्वया नात्र कर्त्तव्यश्शोकोऽल्पोपि हि पांडव\nतेनैवाखिलनाथेन सर्वं तदुपसंहृतम्  ८५\nभवतां चोपसंहार आसन्नस्तेन पांडव\nबलं लेजस्तथा वीर्यं माहात्म्यं चोपसंहृतम्  ८६\nजातस्य नियतो मृत्युः पतनं च तथोन्नतेः\nविप्रयोगावमानस्तु संयोगः संचये क्षयः  ८७\nविज्ञाय न बुधाश्शोकं न हर्षमुपयांति ये\nतेषामेवेतरे चेष्टां शिक्षंतस्संति तादृशाः  ८८\nतस्मात्त्वया नरश्रेष्ठ ज्ञात्वैतद्भ्रातृभिस्सह\nपरित्यज्याऽखिलं तंत्रं गंतव्यं तपसे वनम्  ८९\nतद्गच्छ धर्मराजाय निवेद्यैतद्वचो मम\nपरश्वो भ्रातृडभिस्सार्द्धं यथा यासि तथा कुरु  ९०\nइत्युक्तोभ्येत्य पार्थाभ्यां यमाभ्यां च सहार्जुनः\nदृष्टं चैवानुभूतं च सर्वमाख्यातवांस्तथा  ९१\nव्यासवाक्यं च ते सर्वे श्रुत्वार्जुनमुखेरितम्\nराज्ये परीक्षितं कृत्वा ययुः पांडुसुता वनम्  ९२\nइत्येतत्तव मैत्रेय विस्तरेण मयोदितम्\nजातस्य यद्यदोर्वंशो! वासुदेवस्य चेष्टितम्  ९३\nयश्चैतच्चरितं तस्य कृष्णस्य शृणुयात्सदा\nसर्वपापविनिर्मुक्तो विष्णुलोकं स गच्छति  ९४\nइति श्रीविष्णुमहापुराणे पंचमांशो!ऽष्टात्रिंशोऽध्यायः ३८"
  }
]
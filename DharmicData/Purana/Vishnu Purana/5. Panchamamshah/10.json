[
  {
    "text": "तयोविंहरतोस्तत्र राम-केशवयोर्व्रजे ।\nप्रावृट् व्यतीता विकसत्-सरोजा चाभवच्छरत् ।। ५-१०-१ ।।\nअवापुस्तापमत्यर्थं शफर्य्यः पल्वलोदके ।\nपुत्रक्षेत्रादिसक्तेन ममत्वेन यथा गृही ।। ५-१०-२ ।।\nमयूरा मौनिस्तस्थुः परित्यक्तमदा वने ।\nअसारतां परिज्ञाय संसारस्येव योगिनः ।। ५-१०-३ ।।\nउत्सृज्य जलसर्वस्वं निर्म्मलाः सितमूर्त्तयः ।\nतत्यजुश्वाम्बरं मेघा गृहं विज्ञानिनो यथा ।। ५-१०-४ ।।\nशरत्सूर्य्यांशुतप्तानि ययुः शोष संरासि च ।\nबह्वालम्बि-ममत्वेन हृदयानीव देहिनाम् ।। ५-१०-५ ।।\nकुमुदैः शरदम्भांसि योग्यतालक्षणं ययुः।\nअवबोधैर्मनांसीव सम्बन्धममलात्मनाम् ।। ५-१०-६ ।।\nतारका विमले व्योम्नि रराजाखण्डमण्डलः ।\nचन्द्रश्चरमदेहात्मा योगी साधुकुले यथा ।। ५-१०-७ ।।\nशनकैः शनकैस्तीरं तत्यजुश्व जलाशयाः ।\nममत्वं क्षेत्रपुत्रादिरूढ़मुच्चैर्यथा बुधाः ।। ५-१०-८ ।।\nपूर्व्वं त्यक्तैः सरोऽम्भोभिर्हंसा योगं पुनर्ययुः ।\nक्लेशैः कुयोगिनोऽशेषैरन्तरायहता इव ।। ५-१०-९ ।।\nनिभृतोऽभवदत्यर्थं समुद्रः स्तिमितोदकः ।\nक्रमावाप्तमहायोगो निश्वलात्मा यथा यतिः ।। ५-१०-१० ।।\nसर्व्वत्रातिप्रसन्नानि सलिलानि तदाभवन् ।\nज्ञाते सर्व्वगते विष्णौ मनांसीव सुमेधसाम् ।। ५-१०-११ ।।\nबभूव निर्म्मलं व्योम शरदा ध्वस्ततोयदम् ।\nयोगाग्निदग्धक्लेशौघं योगिनामिव मानसम् ।। ५-१०-१२ ।।\nसूर्य्यांशुजनितं तापं निन्यं तारापतिः शमम् ।\nअहङ्कारोद्भवं दुःखं विवेकः सुमहानिव ।। ५-१०-१३ ।।\nनभसोऽभ्रान् भुवः पङ्कान् कालुष्यं चाम्भसः शरत् ।\nइन्द्रियाणीन्द्रियार्थेभ्यः प्रत्याहार इवाहरत् ।। ५-१०-१४ ।।\nप्राणायाम इवाम्भोभिः सरसां कृतपूरकैः ।\nअभ्यस्यतेऽनुदिवसं रेचकाकुम्भकादिभिः ।। ५-१०-१५ ।।\nविमलाम्बरनक्षत्रे काले चाभ्यागते व्रजे।\nददर्शेन्द्रमहारम्भायौद्यतांस्तान् व्रजौकसः ।। ५-१०-१६ ।।\nकृष्णस्तानुत्सुकान् दृष्ट्वा गोपानुत्सवलालसान् ।\nकौतूहलादिदं वाक्यं प्राह वृद्धान् महामतिः ।। ५-१०-१७ ।।\nकोऽयं शक्रमहो नाम येन वो हर्ष आगतः ।\nप्राह तं नन्दगोपश्व पृच्छन्तमतिसादरम् ।। ५-१०-१८ ।।\nमेघानां पयसां चेशो देवराजः शतक्रतुः ।\nतेन सञ्चोदिता मेघा वर्षन्त्यम्बुमयं रसम् ।। ५-१०-१९ ।।\nतद्वृष्टिजनितं शस्यं वयमन्ये च देहिनः ।\nवर्त्तयामोपयुञ्जानास्तर्पयामश्व देवताः ।। ५-१०-२० ।।\nक्षीरवत्य इमा गावो वत्सवत्यश्व निर्वृताः ।\nतेन संवर्द्धितैः शस्यैः पुष्टास्तुष्टा भवन्ति वै ।। ५-१०-२१ ।।\nनासस्या नातृणा भूमिर्न बुभुक्षार्द्दितो जनः ।\nदृश्यते यत्र दृश्यन्ते वृष्टिमन्तो बलाहकाः ।। ५-१०-२२ ।।\nभौममेतत् पयो दुग्धं गोभिः सूर्य्यस्य वारिदः ।\nपर्ज्जन्यः सर्व्वलोकस्य भवाय भुवि वर्षति ।। ५-१०-२३ ।।\nतस्मात् प्रावृषि राजानः सर्व्वे शक्र मुदा युताः ।\nमखैः सुरेशमर्च्चन्ति वयमन्ये च मानवाः ।। ५-१०-२४ ।।\nनन्दगोपस्य वचनं श्रुत्वेत्थं शक्रपूजने ।\nकोपाय त्रिदशेन्द्रस्य प्राह दामोदरस्तदा ।। ५-१०-२५ ।।\nन वयं कृषिकर्त्तारो वाणिज्यजीवनो न च ।\nगावोऽस्मद्दैवतं तात! वयं वनचरा यतः ।। ५-१०-२६ ।।\nआन्वीक्षिकी त्रयी वार्त्ता दण्डनीतिस्तथापरा ।\nविद्याचतुष्टयं त्वेतत् वार्त्तामत्र शृणुष्व मे ।। ५-१०-२७ ।।\nकृषिर्वणिज्या तद्वच्च तृतीयं पशुपालनम् ।\nविद्या ह्येका महाभाग! वार्त्ता वृत्तित्रयाश्रया ।। ५-१०-२८ ।।\nकर्षकाणां कृषिर्वृत्तिः पणयं विपणिजीविनाम् ।\nअस्माकं गाः परा वृत्तिर्वार्त्ताभेदैरियं त्रिभिः ।। ५-१०-२९ ।।\nविद्यया यो यया युक्तस्तस्य स दैवतं महत् ।\nसैव पूज्यार्च्चनीया च सैव तस्योपकारिका ।। ५-१०-३० ।।\nयो यस्य फलमश्नन् वै पूजयत्यपरं नरः ।\nइह च प्रेत्य चैवासौ न तदाप्नोति शोभनम् ।। ५-१०-३१ ।।\nकृष्यान्ता प्रथिता सीमा सीमान्तञ्च पुनर्वनम् ।\nवनान्ता गिरयः सर्व्वे ते चास्माकं परा गतिः ।। ५-१०-३२ ।।\nन द्वारबन्धावरणा न गृहक्षेत्रिणस्तथा ।\nसुखिनस्त्वखिले लोके यथा वै चक्रचारिणः ।। ५-१०-३३ ।।\nश्रूयन्ते गिरयश्चैव वनोऽस्मिन् कामरूपिणः ।\nतत्तद्रूपं समास्थाय रमन्ते स्वेषु सानुषु ।। ५-१०-३४ ।।\nयदा चैते प्रबाध्यन्ते तेषां ये काननौकसः ।\nतदा सिंहादिरूपैस्तान् घातयन्ति महीधराः ।। ५-१०-३५ ।।\nगिरियज्ञस्त्वयं तस्माद् गोयज्ञश्च प्रवर्त्त्यताम् ।\nकिमस्माकं महेन्द्रेण गावः शैलाश्व देवताः ।। ५-१०-३६ ।।\nमन्त्रयज्ञपरा विप्राः सीतायज्ञाश्व कर्षकाः ।\nगिरि-गोयज्ञशीलाश्व वयमद्रिवनाश्रयाः ।। ५-१०-३७ ।।\nतस्माद् गोवर्द्धनः शैलो भवद्भिर्विविधार्हणैः ।\nअर्च्च्यतां पूज्यतां मेध्यान् पशून् हत्वा विधानतः ।। ५-१०-३८ ।।\nसर्व्वघोषस्य सन्दोहो गृह्यतां मा विचार्य्यताम् ।\nभोज्यन्तां तेन वै विप्रास्तथा ये चाभिवाञ्छकाः ।। ५-१०-३९ ।।\nतत्रार्चिते कृते होमे भोजितेषु द्विजातिषु ।\nशरत्पुष्पकृतापीड़ाः परिगच्छन्तु गोगणाः ।। ५-१०-४० ।।\nएतन्मम मतं गोपाः सम्प्रीत्या क्रियते यदि ।\nततः कृता भवेत् प्रीतिर्गवामद्रेस्तथा मम ।। ५-१०-४१ ।।\nइति तस्य वचः श्रुत्वा नन्दाद्यास्ते व्रजौकसः ।\nप्रीत्युत्फुल्लमुखा विप्र! साधु साध्वित्यथाब्रुवन् ।। ५-१०-४२ ।।\nशोभनं ते मतं वत्स! यदेतद्भवतोदितम् ।\nतत् करिष्यामहे सर्व्वं गिरियज्ञः प्रवर्त्त्यताम् ।। ५-१०-४३ ।।\nतथा च कृतवन्तस्ते गिरियज्ञं व्रजौकसः ।\nदधि-पायस-मांसाद्यैर्ददुः शैलबलिं ततः ।। ५-१०-४४ ।।\nद्विजांश्च भोजयामासुः शतशोऽथ सहस्रशः ।\nअन्यानप्यागतानित्थं कृष्णेनोक्तं यथा पुरा ।। ५-१०-४५ ।।\nगावः शैलं ततश्चक्रुरर्चितास्ताः प्रदक्षिणम् ।\nऋषभाश्चापि नर्द्दन्तः सतोया जलदा इव ।। ५-१०-४६ ।।\nगिरिमूर्द्धनि कृष्णोऽपि शैलोऽहमिति मूर्त्तिमान् ।\nबुभुजेऽन्नं बहु तदा गोपवर्य्याहृतं द्विज ।। ५-१०-४७ ।।\nअन्येन कृष्णो रूपेण गोपैः सह गिरेः शिरः ।\nअधिरुह्यार्च्चयामास द्रितीयामात्मनस्तनुम् ।। ५-१०-४८ ।।\nअन्तर्द्धानं गते तस्मिन् गोपा लब्ध्वा ततो वरान् ।\nकृत्वा गिरिमखं गोष्ठं निजमभ्याययुः पुनः ।। ५-१०-४९ ।।"
  }
]
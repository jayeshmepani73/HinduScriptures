[
  {
    "text": "प्रह्लादपुत्र आयुष्माञ्छिबिर्बाष्कल एव च\nविरोचनस्तु प्राह्लादिर्बलिर्जज्ञे विरोचनात्  १\nबलेः पुत्रशतं त्वासीद्बाणज्येष्ठं महामुने\nहिरण्याक्षसुताश्चासन्सर्व एव महा बलाः  २\nझर्झरः शकुनिश्चैव भूतसन्तापनस्तथा\nमहानाभो महाबाहुः कालनाभस्तथापरः  ३\nअभवन्दनुपूत्राश्च द्विमूर्द्धा शंबरस्तथा\nअयोमुखः शंकुशिराः कपिलः शंकरस्तथा  ४\nएकचक्रो महाबाहुस्तारकश्च महाबलः\nस्वर्भानुर्वृषपर्वा च पुलोम च महाबलः  ५\nएते दनोः सुताः ख्याता विप्रचित्तिश्च वीर्यवान्  ६\nस्वर्भानोस्तु प्रभा कन्या शर्मिष्ठा वार्षपर्वणी\nउपदानी हयशिराः प्रख्याता वरकन्यकाः  ७\nवैश्वानरसुते चोभे पुलोमा कालका तथा\nउभे सुते महाभागे मारीचेस्तु परिग्रहः  ८\nताभ्यां पुत्रसहस्राणि षष्टिर्दानवसत्तमाः\nपौलोमाः कालकेयाश्च मारीचतनयाः स्मृताः  ९\nततोऽपरेमहावीर्या दारुणास्त्वतिनिर्घृणाः\nसिंहिकायामथोत्पन्ना विप्रचित्तेः सुतास्तथा  १०\nत्र्! यंशः शल्यश्च बलवान् नभश्चैव महाबलः\nवातापी नमुचिश्चैव इल्वलः खसृमस्तथा  ११\nआन्धको नरकश्चैव कालनाभस्तथैव च\nस्वर्भानुश्च महावीर्यो वक्त्रयोधी महासुरः  १२\nएते वै दानवाः श्रेष्ठा दनुवंशविवर्द्धनाः\nएतेषां पुत्रपौत्राश्च शतशोऽथ सहस्रशः  १३\nप्रह्लादस्य तु दैत्यस्य निवातकवचाः कुले\nसमुत्पन्नाः सुमहता तपसा भावितात्मनः  १४\nषट् सुताः सुमहासत्त्वास्ताम्रायाः परिकीर्त्तिताः\nशुकी श्येनी च भासी च सुग्रीवी शुचिगृद्ध्रका  १५\nशुकी शुकानजनयदुलूकप्रत्युलूकिकान्\nश्येनी श्येनांस्तथा भासी भासान्गृद्धांश्च गृद्ध्र्यपि  १६\nशुच्यौदकान्पक्षिगणान्सुग्रीवी तु व्यजायत\nअश्वानुष्ट्रान्गर्दभांश्च ताम्रावंशः प्रकीर्त्तितः  १७\nविनतायास्तु द्वौ पुत्रौ विरतौ गरुडारुणौ\nसुपर्णः पततां श्रेष्ठो दारुणः पन्नगाशनः  १८\nसुरसायां सहस्रं तु सर्पाणाममितौजसाम्\nअनेकशिरसां ब्रह्मन् खेचराणां महात्मनाम्  १९\nकाद्र वेयास्तु बलिनः सहस्रममितौजसः\nसुपर्णवशगा ब्रह्मन् जज्ञिरे नैकमस्तकाः  २०\nतेषां प्रधानभूतास्तु श्षोवासुकितक्षकाः\nशंखश्वेतो महापद्मः कम्बलाश्वतरौ तथा  २१\nएलापुत्रस्तथा नागः कर्कोटकधनञ्जयौ\nएते चान्ये च बहवो दन्दशूका विषोल्बणाः  २२\nगणं क्रोधवशं विद्धि तस्याः सर्वे च दंष्ट्रिणः\nस्थलजाः पक्षिणोब्जाश्च दारुणाः पिशिताशनाः  २३\nक्रोधात्तु पिशाचांश्च जनयामास महाबलान्\nगास्तु वै जनयामास सुरभीर्महिषीस्तथा\nइरावृक्षलतावल्लीस्तृणजातीश्च सर्वशः  २४\nस्वसा तु यक्षरक्षांसि मुनिरप्सरसस्तथा\nअरिष्टा तु महासत्त्वान् गन्धर्वान्समजीजनत्  २५\nएते कश्यपदायादाः कीर्त्तिताः स्थाणुजङ्गमाः\nतेषां पुत्राश्च पौत्राश्च शतशोथ सहस्रशः  २६\nएष मन्वन्तरे सर्गो ब्रह्मन्स्वारोचिषे स्मृतः  २७\nवैवस्वते च महति वारुणे वितते कृतौ\nजुह्वानस्य ब्रह्मणो वै प्रजासर्ग इहोच्यते  २८\nपूर्वं यत्र तु सप्तर्षिनुत्पन्नान्सप्तमानसान्\nपुत्रत्वे कल्पयामास स्वयमेव पितामहः\nगन्धर्वभोगिदेवानां दानवानां च सत्तम  २९\nदितिर्विनष्टपुत्रा वै तोषयामास काश्यपम्\nतया चाराधितः सम्यक्काश्यपस्तपतां वरः  ३०\nवरेण च्छन्दयामास सा च वव्रे ततो वरम्\nपुत्रमिन्द्र वधार्थाय समर्थममितौजसम्  ३१\nस च तस्मै वरं प्रादाद्भार्यायै मुनिसत्तमः\nदत्त्वा च वरमत्युग्रं कश्यपस्तामुवाच ह  ३२\nशक्रं पुत्रो निहन्ता ते यदि गर्भं शरच्छतम्\nसमाहितातिप्रयता शौचिनी धारयिष्यसि  ३३\nइत्येवमुक्त्वा तां देवीं संगतः कश्यपो मुनिः\nदधार सा च तं गर्भं सम्यक्छोचसमन्विता  ३४\nगर्भमात्मवधार्थाय ज्ञात्वा तं मघवानपि\nशुश्रूषुस्तामथागच्छद्विनयादमराधिपः  ३५\nतस्याश्चैवान्तरप्रेप्सुरतिष्ठत्पाकशासनः\nऊने वर्षशते चास्या ददर्शान्तरमात्मना  ३६\nअकृत्वा पादयोः शौचं दितिः शयनमाविशत्\nनिद्रा ं! चाहारयामास तस्याः कुक्षिं प्रविश्य सः  ३७\nवज्रपाणिर्महागर्भं चिच्छेदाथ स सप्तधा\nसम्पीड्यमानो वज्रेण स रुरोदातिदारुणम्  ३८\nमा रोदीरिति तं शक्रः पुनःपुनरभाषत\nसोऽभवत्सप्तधा गर्भस्तमिंद्र ः! कुपितः पुनः  ३९\nएकैकं सप्तधा चक्रे वज्रेणारिविदारिणा\nमरुतो नाम देवास्ते बभूवुरतिवेगिनः  ४०\nयदुक्तं वै भगवता तेनैव मरुतोऽभवन्\nदेवा एकोनपञ्चाशत्सहाया वज्रपाणिनः  ४१\nइति श्रीविष्णुपुराणे प्रथमेंशे एकविंशोऽध्यायः २१"
  }
]
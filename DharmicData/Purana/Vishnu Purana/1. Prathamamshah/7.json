[
  {
    "text": "श्रीपराशर उवाच\nततोभिध्यायतस्तस्य जज्ञिरे मानसाः प्रजाः  ।\nतच्छरीरसमुत्पन्नैः कार्यैस्तैः करणैः सह  ।\nक्षेत्रज्ञाः समवर्तन्त गात्रेभ्यस्य स्यः धीमतः  ॥ १,७.१ ॥\nते सर्वे समावर्तन्त ये मया प्रागुदाहताः  ।\nदेवाद्याः स्थावरान्ताश्च त्रैगुण्यविषये स्थिताः  ॥ १,७.२ ॥\nएवंभूतानि सृष्टानि चराणि स्थावराणि च  ॥ १,७.३ ॥\nयदास्य ताः प्रजाः सर्वा न व्यवर्धन्त धीमतः  ।\nअथान्यान्मानसान्पुत्रान्सदृशानात्मनोऽसृजत् ॥ १,७.४ ॥\nभृगुं पुलस्त्यं पुलहं क्रतुमङ्गिरसं तथा  ।\nमरीचिं दक्षमत्रिं च वसिष्ठं चैव मानसान्  ॥ १,७.५ ॥\nनव ब्रह्माण इत्येते पुराणे निश्चयं गताः  ॥ १,७.६ ॥\nख्यातिं भूतिं च संभूतिं क्षमां प्रीतिं तथैव च  ।\nसन्नतिं च तथैवोर्जमनसूयां तथैव च  ॥ १,७.७ ॥\nप्रसूतिं च ततः सृष्ट्वा ददौ तेषां महात्मनाम्  ।\nपत्न्यो भवध्व मित्युक्त्वा तेषामेव तु दत्तवान्  ॥ १,७.८ ॥\nसनन्दनादयो ये च पूर्वसृष्टास्तु वेधसा  ।\nन ते लोकेष्वसज्जन्त निरपेक्षाः प्रजासु ते  ॥ १,७.९ ॥\nसर्वे तेऽभ्या गतज्ञाना वीतरागा विमत्सराः  ।\nतेष्वेवं निरपेक्षेषु लोकसृष्टौ महात्मनाः  ॥ १,७.१० ॥\nब्रह्मणोभून्महान् क्रोधस्त्रैलोक्यदहनक्षमः  ।\nतस्य क्रोधात्स मुद्भूतज्वालामालातिदीपितम्  ।\nब्रह्मणोभूत्तदा सर्वं त्रैलोक्यमखिलं मुने  ॥ १,७.११ ॥\nभ्रकुटीकुटिलात्तस्य ललाटात्क्रोधदीपितात् ।\nसमुत्पन्न स्तदा रुद्रो मध्याह्नार्कसमप्रभः  ॥ १,७.१२ ॥\nअर्धनारीनरवपुः प्रचण्डोऽतिशरीरवान्  ।\nविभजात्मानमित्युक्त्वा तं ब्रह्मान्तर्दधे ततः  ॥ १,७.१३ ॥\nतथोक्तोसौ द्विधा स्त्रीत्वं पुरुषत्वं तथाकरोत् ।\nविभेदपुरुषत्वं च दशधा चैकधा पुनः  ॥ १,७.१४ ॥\nसौम्यासौम्योस्तदाशान्ताशान्तैः स्त्रीत्वं च स प्रभुः  ।\nविभेद बहुधा देवाः स्वरूपैरसितैः सितैः  ॥ १,७.१५ ॥\nततो ब्रह्मात्मसंभूतं पूर्वं स्वायंभुवं प्रभु  ।\nआत्मानमेव कृत वान्प्रजापाल्ये मनुं द्विज  ॥ १,७.१६ ॥\nशतरूपां च तां नारीं तपोनिर्धूतकल्पषाम्  ।\nस्वायंभुवो मनुर्देवः पत्नीत्वे जगृहे प्रभुः  ॥ १,७.१७ ॥\nतस्मात्तु पुरुषाद्देवी शतरूपा व्यजायत  ।\nप्रियव्रतोत्तानपादौ प्रसूत्याकूतिसंज्ञितम्  ॥ १,७.१८ ॥\nकन्याद्वयं च धर्मज्ञ रूपौदार्यगुणान्वितम्  ।\nददौ प्रसूतिं दक्षाय आकूतिं रुचये पुरा  ॥ १,७.१९ ॥\nप्रजापतिः स जग्राह तयोर्जज्ञे सदक्षिणः  ।\nपुत्रो यज्ञे महाभाग दम्पत्योर्मिथुनं ततः  ॥ १,७.२० ॥\nयज्ञस्य दक्षिणायां तु पुत्रा द्वादश जज्ञिरे  ।\nयामा इति समाख्याता देवाः स्वायंभुवे मनौ  ॥ १,७.२१ ॥\nप्रसूत्यां च तथा दक्षश्चतस्त्रो विंशतिस्तथा  ।\nससर्ज कन्यास्तासां च सम्यङ्नामानि मे शृणु  ॥ १,७.२२ ॥\nश्रद्धा लक्ष्मीर्धृतिस्तुष्टिर्मेधा पुष्टिस्तथा क्रिया  ।\nबुद्धिर्लज्जा वपुः शान्तिः सिद्धिः कीर्तिस्त्रयोदशी  ॥ १,७.२३ ॥\nपत्न्यर्थं प्रतिजग्राह धर्मो दाक्षायणीः प्रभुः  ।\nताभ्यः शिष्टयवीयस्य एकादश सुलोचनाः  ॥ १,७.२४ ॥\nख्यातिः सत्यथ संभूतिः स्मृतिः प्रीतिः क्षमा तथा  ।\nसन्ततिश्चानसूया च ऊर्जा स्वाहा स्वधा तथा  ॥ १,७.२५ ॥\nभृतुर्भवो मरीचिश्च तथा चैवाङ्गिरा मुनिः  ।\nपुलस्त्यः पुलहश्चैव क्रतुश्चर्षिवरस्तथा  ॥ १,७.२६ ॥\nअत्रिर्वसिष्ठो वह्निश्च पितरश्च यथाक्रमम  ।\nख्यात्याद्य जगृहुः कन्या मुनयो मुनि सत्तम  ॥ १,७.२७ ॥\nश्रद्धा कामं चला दर्पं नियमं धृतिरात्मजम्  ।\nसन्तोषं च तथा तुष्टिर्लोभं पुष्टिरसूयत  ॥ १,७.२८ ॥\nमेधा श्रुतं क्रिया दण्डं नयं विनयमेव च  ॥ १,७.२९ ॥\nबोधं बुद्धिस्तथा लज्जा विनयं वपुरात्मजम्  ।\nव्यवसायं प्रजज्ञे वै क्षेमं शान्तिरसूयता  ॥ १,७.३० ॥\nसुखं सिद्धिर्यशः कीर्तिरित्येते धर्मसूनवः  ।\nकामाद्रतिः सुतं हर्षं धर्मपौत्रमसूयत  ॥ १,७.३१ ॥\nहिंसा भार्या त्वधर्मस्य ततो जज्ञे तथानृतम्  ।\nकन्या च निकृतिस्ताभ्यां माया जज्ञे च वेदना  ॥ १,७.३२ ॥\nमाया च वेदना चैव मिथुनं त्विदमेतयोः  ।\nतयोर्जज्ञेथ वै माया मृत्युं भूतापहारिणम्  ॥ १,७.३३ ॥\nवेदना स्वसूतं चापि दुःखं जज्ञेऽथ रौरवात् ।\nमृत्योर्व्याधिजराशोकतृष्णक्रोधाश्च जज्ञिरे  ॥ १,७.३४ ॥\nदुःखोत्तराः स्मृता ह्येते सर्वे चाधर्मलक्षणाः  ।\nनैषां पुत्रोस्ति वै भार्या ते सर्वे ह्यूर्ध्वरेतसः  ॥ १,७.३५ ॥\nरौद्राण्येतानिरूपाणि विष्णोर्मुनिवरात्मज  ।\nनित्यप्रलयहेतुत्वं जगतोस्य प्रयान्ति वै  ॥ १,७.३६ ॥\nदक्षो मरीचिरत्रिश्च भृग्वाद्याश्च प्रजेश्वराः  ।\nजगत्यत्र महाभाग नित्यसर्गस्य हेतवः  ॥ १,७.३७ ॥\nमनवो मनुपुत्राश्च भूपा वीर्यधराश्च ये  ।\nसन्मार्गनिरताः शूरास्ते सर्वे स्थितिकारिणः  ॥ १,७.३८ ॥\nश्रीमैत्रेय उवाच\nयेयं नित्या स्थितिर्ब्रह्मन्नित्यसर्गस्तथेरितः  ।\nनित्याभावश्च तेषां वै स्वरूपं मम कथ्यताम्  ॥ १,७.३९ ॥\nश्रीपराशर उवाच\nसर्गस्थितिविनाशांश्च भगवान्मधुसूदनः  ।\nतैस्तै रूपैरचिन्त्यात्मा करोत्यव्याहतो विभुः  ॥ १,७.४० ॥\nनैमित्तिकः प्राकृतिकस्तथैवात्यन्तिको द्विज  ।\nनित्यश्च सर्वभूतानां प्रलयोऽयं चतुर्विधः  ॥ १,७.४१ ॥\nब्रह्मो नैमित्तिकस्तत्र च्छेतेयं जगतीपतिः  ।\nप्रयाति प्राकृतं चैव ब्रह्मण्डं प्रकृतौ लयम्  ॥ १,७.४२ ॥\nज्ञानादात्यन्तिकः प्रोक्तो योगिनः परमात्मनि  ।\nनित्यः सदैव भूतानां यो विनाशो दिवानिशम्  ॥ १,७.४३ ॥\nप्रसूतिः प्रकृतेर्या तु सा सृष्टिः प्राकृता स्मृता  ।\nदैनन्दिनी तथा प्रोक्ता नान्तरप्रलयादनु  ॥ १,७.४४ ॥\nभूतान्यनुदिने यत्र जायन्ते मुनिसत्तम  ।\nनित्यसर्गो हि स प्रोक्तः पुराणार्थविचक्षणैः  ॥ १,७.४५ ॥\nएवं सर्वशरीरेषु भगवान्भूतभावनः  ।\nसंस्थितः कुरुते विष्णुरुत्पत्तिस्थितिसंयमान्  ॥ १,७.४६ ॥\nसृष्टि स्थितिविनाशानां शक्तयः सर्वदेहिषु  ।\nवैष्णव्यः परिवर्तन्ते मैत्रेयाहर्निशं समाः  ॥ १,७.४७ ॥\nगुणत्रयमयं ह्यतद्ब्रह्यन् शक्तित्रयं महत् ।\nयोऽतियाति सा यात्येव परं नावर्तते पुनः  ॥ १,७.४८ ॥\nइति श्रीविष्णुपुराणे प्रथमेऽंशे सप्तमोऽध्यायः (७)"
  }
]
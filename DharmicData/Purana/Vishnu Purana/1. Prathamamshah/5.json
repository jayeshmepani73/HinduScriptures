[
  {
    "text": "श्रीमैत्रेय उवाच\nयथा ससर्ज देवोऽसौ देवर्षिपितृदानवान् ।\nमनुष्यतिर्यग्वृक्षादीन्भूव्योमसलिलौकसः  ॥१\nयद्गुणं यत्स्वभावं च यद्रू पं च जगद्द्विज।\nसर्गादौ सृष्टवान्ब्रह्मा तन्ममाचक्ष्व कृत्स्नशः ॥ २\nश्रीपराशर उवाच\nमैत्रेय कथयाम्येतच्छृणुष्व सुसमाहितः  ।\nयथा ससर्ज देवोसौ देवादीनखिलान्विभुः ॥ ३\nसृष्टिं चिंतय तस्तस्य कल्पादिषु यथा पुरा ।\nअबुद्धिपूर्वकः सर्गः प्रादुर्भूतस्तमोमयः॥  ४\nतमोमोहो महामोहस्तामिस्रो ह्यन्धसंज्ञितः ।\nअविद्या पंचपर्वैषा प्रादुर्भूता महात्मनः  ॥५\nपञ्चधाऽवस्थितः सर्गो ध्यायतो प्रतिबोधवान् ।\nबहिरन्तोऽप्रकाशश्च संवृतात्मा नगात्मकः  ॥६\nमुख्या नगा यतः प्रोक्ता मुख्यसर्गस्ततस्त्वयम्  ७\nतं दृष्ट्वाऽसाधकं सर्गममन्यदपरं पुनः  ॥८\nतस्याभिध्यायतः सर्गस्तिर्यक्स्त्रोतोभ्यवर्त्तत ।\nयस्मात्तिर्यक्प्रवृत्तिस्स तिर्यक्स्रोतास्ततः स्मृतः ॥ ९\nपश्वादयस्ते विख्यातास्तमःप्राया ह्यवेदिनः  ।\nउत्पथग्राहिणश्चैव तेऽज्ञाने ज्ञानमानिनः  ॥१०\nअहंकृता अहंमाना अष्टाविंशद्वधात्मकाः ।\nअतः प्रकाशास्ते सर्वे आवृताश्च परस्परम् ॥ ११\nतमप्यसाधकं मत्वा ध्यायतोन्यस्ततोऽभवत् ।\nऊर्ध्वस्रोतास्तृतीयस्तु सात्त्विकोर्ध्वमवर्त्तत ॥ १२\nते सुखप्रीतिबहुला बहिरन्तश्च नावृताः ।\nप्रकाशा बहिरन्तश्च ऊर्ध्वस्रोतोद्भवाः स्मृताः  ॥१३\nतुष्टात्मानस्तृतीयस्तु देवसर्गस्तु स स्मृतः  ।\nतस्मिन्सर्गेभवत्प्रीतिर्निष्पन्ने ब्रह्मणस्तदा  ॥१४\nततोन्यं स तदा दध्यौ साधकं सर्गमुत्तमम्  .\nअसाधकांस्तु ताञ्ज्ञात्वा मुख्यसर्गादिसम्भवान् ॥ १५\nतथाभिध्यायतस्तस्य सत्याभिध्यायिनस्ततः ।\nप्रादुर्बभूव चाव्यक्तादर्वाक्स्रोतास्तु साधकः ॥ १६\nयस्मादर्वाग्व्यवर्त्तन्त ततोर्वाक्स्रोतसस्तु ते ।\nते च प्रकाशबहुलास्तमोद्रि क्ता रजोधिकाः॥  १७\nतस्मात्ते दुःखबहुला भूयोभूयश्च कारिणः ।\nप्रकाशा बहिरन्तश्च मनुष्याः साधकास्तु ते ॥ १८\nइत्येते कथिताः सर्गाः षडत्र मुनिसत्तम  ।\nप्रथमो महतः सर्गो विज्ञेयो ब्रह्मणस्तु सः  ॥१९\nतन्मात्राणां द्वितीयश्च भूतसर्गो हि स स्मृतः  ।\nवैकारिकस्तृतीयस्तु सर्ग ऐन्द्रि यकः स्मृतः  ॥२०\nइत्येष प्राकृतः सर्गः सम्भूतो बुद्धिपूर्वकः  ।\nमुख्यसर्गश्चतुर्थस्तु मुख्या वै स्थावराः स्मृताः॥  २१\nतिर्यक्स्रोतास्तु यः प्रोक्तस्तैर्यग्योन्यः स उच्यते ।\nतदूर्ध्वस्रोतसां षष्ठो देवसर्गस्तु संस्मृतः  ॥२२\nततोऽर्वाक्स्रोतसां सर्गः सप्तमः स तु मानुषः  ॥२३\nअष्टमोऽनुग्रहः सर्गः सात्त्विकस्तामसश्च सः ।\nपञ्चैते वैकृताः सर्गाः प्राकृतास्तु त्रयः स्मृताः ॥ २४\nप्राकृतो वैकृतश्चैव कौमारो नवमः स्मृतः  ।\nइत्येते वै समाख्याता नव सर्गाः प्रजापतेः ॥ २५\nप्राकृता वैकृताश्चैव जगतो मूलहेतवः  ।\nसृजतो जगदीशस्य किमन्यच्छ्रोतुमिच्छसि  ॥२६\nश्रीमैत्रेय उवाच\nसंक्षेपात्कथितः सर्गो देवादीनां मुने त्वया ।\nविस्तराच्छ्रोतुमिच्छामि त्वत्तो मुनिवरोत्तम  ॥२७\nश्रीपराशर उवाच\nकर्मभिर्भाविताः पूर्वैः कुशलाः कुशलैस्तुताः ।\nख्यात्या तया ह्यनिर्मुक्ताः संहारे ह्युपसंहृताः ॥ २८\nस्थावरान्ताः सुराद्यास्तु प्रजा ब्रह्मंश्चतुर्विधाः  ।\nब्रह्मणः कुर्वतः सृष्टिं जज्ञिरे मानसास्तु ताः  ॥२९\nततो देवासुरपितॄन्मनुष्यांश्च चतुष्टयम्  ।\nसिसृक्षुरम्भांस्येतानि स्वमात्मानमयूयुजत्  ॥३०\nयुक्तात्मनस्तमोमात्रा ह्युद्रि क्ताऽभूत्प्रजापतेः ।\nसिसृक्षोर्जघनात्पूर्वमसुरा जज्ञिरे ततः  ॥३१\nउत्ससर्ज ततस्तां तु तमोमात्रात्मिकां तनुम्  ।\nसा तु व्यक्ता तनुस्तेन मैत्रेयाभूद्विभावरी॥  ३२\nसिसृक्षुरन्यदेहस्थः प्रीतिमाप ततः सुराः  ।\nसत्त्वोद्रिक्ताः समुद्भूता मुखतो ब्रह्मणो द्विजः  ॥३३\nत्यक्ता सापि तनुस्तेन सत्त्वप्रायमभूद्दिनम् ।\nततो हि बलिनो रात्रावसुरा देवता दिवा  ॥३४\nसत्त्वमात्रात्मिकामेव ततोन्यां जगृहे तनुम्  ।\nपितृवन्मन्यमानस्य पितरस्तस्य जज्ञिरे  ॥३५\nउत्ससर्ज ततस्तां तु पितॄन्सृष्ट्वापि स प्रभुः  ।\nसा चोत्सृष्टाभवत्संध्या दिननक्तान्तरस्थिता  ॥३६\nरजोमात्रात्मिकामन्यां जगृहे स तनुं ततः ।\nरजोमात्रोत्कटा जाता मनुष्या द्विजसत्तम  ॥३७\nतामप्याशु स तत्याज तनुं सद्यः प्रजापतिः  ।\nज्योत्स्ना समभवत्सापि प्राक्सन्ध्या याऽभिधीयते ॥ ३८\nज्योत्स्नागमे तु बलिनो मनुष्याः पितरस्तथा ।\nमैत्रेय संध्यासमये तस्मादेते भवन्ति वै  ॥३९\nज्योत्स्ना रात्र्यहनी संध्या चत्वार्येतानि वै प्रभोः ।\nब्रह्मणस्तु शरीराणि त्रिगुणोपाश्रयाणि तु  ॥४०\nरजोमात्रात्मिकामेव ततोन्यां जगृहे तनुम्  ।\nततः क्षुद्ब्रह्मणो जाता जज्ञे कामस्तया ततः ॥ ४१\nक्षुत्क्षामानन्धकारेथ सोसृजद्भगवांस्ततः  ।\nविरूपाः श्मश्रुला जातास्तेभ्यधावंस्ततः प्रभुम्  ॥४२\nमैवं भो रक्ष्यतामेष यैरुक्तं राक्षसास्तु ते  ।\nऊचुः खादाम इत्यन्ये ये ते यक्षास्तु जक्षणात् ॥ ४३\nअप्रियेण तु तान्दृष्ट्वा केशाः शीर्यन्तवेधसः  ।\nहीनाश्च शिरसो भूयः समारोहन्त तच्छिरः ॥ ४४\nसर्पणात्तेऽभवन् सर्पा हीनत्वादहयः स्मृताः  ।\nततः क्रुद्धो जगत्स्रष्टा क्रोधात्मानो विनिर्ममे  ।\nवर्णेन कपिशेनोग्रभूतास्ते पिशिताशनाः  ॥४५\nध्यायतोंगात्समुत्पन्ना गन्धर्वास्तस्य तत्क्षणात् ।\nपिबन्तो जज्ञिरे वाचं गन्धर्वास्तेन ते द्विज  ॥४६\nएतानि सृष्ट्वा भगवान्ब्रह्म तच्छक्तिचोदितः ।\nततः स्वच्छन्दतोन्यानि वयांसि वयसोऽसृजत् ॥ ४७\nअवयो वक्षसश्चक्रे मुखतोजाः स सृष्टवान्  ।\nसृष्टवानुदराद्गाश्च पार्श्वभ्यां च प्रजापतिः ॥ ४८\nपद्भ्यां चाश्वान्समातङ्गान्रासभान्गवयान्मृगान्।\nउष्ट्रानश्वतरांश्चैव न्यङ्कूनन्याश्च जातयः  ॥४९\nओषध्यः फलमूलिन्यो रोमभ्यस्तस्य जज्ञिरे  ।\nत्रेतायुगमुखे ब्रह्मा कल्पस्यादौ द्विजोत्तम  ।\nसृष्ट्वापश्चौषधीः सम्यग्युयोजस तदाध्वरे  ॥५०\nगौरजः पुरुषो मेषश्चाश्वाश्वतरगर्दभाः  ।\nएतान्ग्राम्यान्पशूनाहुरारण्यांश्च निबोध मे ॥ ५१\nश्वापदा द्विखुरा हस्ती वानराः पक्षिपंचमाः  ।\nऔदकाः पशवः षष्ठाः सप्तमास्तु सरीसृपाः  ॥५२\nगायत्रं च ऋचश्चैव त्रिवृत्सोमं रथन्तरम्  ।\nअग्निष्टोमं च यज्ञानां निर्ममे प्रथमान्मुखात्  ॥५३\nयजूंषि त्रैष्टुभं छन्दः स्तोमं पंचदशं तथा  ।\nबृहत्साम तथोक्थं च दक्षिणादसृजन्मुखात्  ॥५४\nसामानि जगतीछन्दः स्तोमं सप्तदशं तथा ।\nवैरूपमतिरात्रं च पश्चिमादसृजन्मुखात्  ॥५५\nएकविंशमथर्वाणमाप्तोर्यामाणमेव च  ।\nअनुष्टुभं च वैराजमुत्तरादसृजन्मुखात् ॥ ५६\nउच्चावचानि भूतानि गात्रेभ्यस्तस्य जज्ञिरे  ।\nदेवासुरपितॄन् सृष्ट्वा मनुष्यांश्च प्रजापतिः  ॥५७\nततः पुनः ससर्जादौ संकल्पस्य पितामहः  ।\nयक्षान् पिशाचान्गन्धर्वान् तथैवाप्सरसां गणान्  ॥५८\nनरकिन्नररक्षांसि वयः पशुमृगोरगान्  ।\nअव्ययं च व्ययं चैव यदिदं स्थाणुजंगमम्  ॥५९\nतत्ससर्ज तदा ब्रह्म भगवानादिकृत्प्रभुः  ।\nतेषां ये यानि कर्माणि प्राक्सृष्ट्यां प्रतिपेदिरे  ।\nतान्येव ते प्रपद्यन्ते सृज्यमानाः पुनःपुनः  ॥६०\nहिंस्राहिंस्रे मृदुक्रूरे धर्मधर्मावृतानृते  ।\nतद्भाविताः प्रपद्यन्ते तस्मात्तत्तस्य रोचते ॥ ६१\nइन्द्रि यार्थेषु भूतेषु शरीरेषु च स प्रभुः  ।\nनानात्वं विनियोगं च धातैवं व्यसृजत्स्वयम्  ॥६२\nनाम रूपं च भूतानां कृत्यानां च प्रपंचनम्  ।\nवेदशब्देभ्य एवादौ देवादीनां चकार सः  ॥६३\nऋषीणां नामधेयानि यथा वेदश्रुतानि वै ।\nतथा नियोगयोग्यानि ह्यन्येषामपि सोऽकरोत्  ॥६४\nयथर्तुष्वृतुलिंगानि नानारूपाणि पर्य ये ।\nदृश्यन्ते तानि तान्येव तथा भावा युगादिषु ॥ ६५\nकरोत्येवंविधां सृष्टिं कल्पादौ स पुनःपुनः ।\nसिसृक्षाशक्तियुक्तोसौ सृज्यशक्तिप्रचोदितः  ॥६६\nइति श्रीविष्णुपुराणे प्रथमेंशो! पंचमोऽध्यायः  ५"
  }
]
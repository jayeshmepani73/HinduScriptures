[
  {
    "text": "<b>श्रीसूत उवाच\n</b>\nॐ पराशरं मुनिवरं कृतपौर्वाह्णिकक्रियम् ।\nमैत्रेयः परिपप्रच्छ प्रणिपत्याभिवाद्य च ॥१॥"
  },
  {
    "text": "त्वत्तो हि वेदाध्ययनमधीतमखिलं गुरो ।\nधर्मशास्त्राणि सर्वाणि तथांगनि यथाक्रमम् ॥२॥"
  },
  {
    "text": "त्वत्प्रसादान्मुनिश्रेष्ठ मानन्ये नाकृतश्रमम् ।\nवक्ष्यन्ति सर्वशास्त्रेषु प्रायशो येऽपि विद्विषः ॥३॥"
  },
  {
    "text": "सोऽहमिच्छामि धर्मज्ञ श्रोतुं त्वत्तो यथा जगत् ।\nबभूत भूयश्र्च यथा महाभाग भविष्यति ॥४॥"
  },
  {
    "text": "यन्मयं च जगद्बह्मन्यतश्चैतच्चराचरम् ।\nलीनमासीद्यथा यत्र लयमेष्यति यत्र च ॥५॥"
  },
  {
    "text": "यत्प्रमाणानि भूतानि देवादीनां च सम्भवम् ।\nसमुद्रपर्वतानां च संस्थानं च यथा भुवः ॥६॥"
  },
  {
    "text": "सूर्यादीनां च संस्थानं प्रमाणं मुनिसत्तम ।\nदेवादीनां तथा वंशान्मनून्मन्वन्तराणि च ॥७॥"
  },
  {
    "text": "कल्पान् कल्पविभागांश्च चातुर्युगविकल्पितान् ।\nकल्पान्तस्य स्वरूपं च युगधर्माश्च कृत्स्नशः ॥८॥"
  },
  {
    "text": "देवर्षिपार्थिवानां च चरितं यन्महामुने ।\nवेदशाखाप्रणयनं यथावद्व्‌यासकर्तृकम् ॥९॥"
  },
  {
    "text": "धर्माश्च ब्राह्मणादीनां तथा चाश्रमवासिनाम् ।\nश्रोतुमिच्छाम्यहं सर्वं त्वृत्तो वासिष्ठनन्दन ॥१०॥"
  },
  {
    "text": "ब्रह्मन्प्रसादप्रवणं कुरुष्व मयि मानसम् ।\nयेनाहमेतज्जानीयां त्वत्प्रसादान्महामुने ॥११॥"
  },
  {
    "text": "<b>श्रीपराशर उवाच\n</b>\nसाधु मैत्रेय धर्मज्ञ स्मारितोऽस्मि पुरातनम् ।\nपितुः पिता मे भगवान् वसिष्ठो यदुवाच ह ॥१२॥"
  },
  {
    "text": "विश्वामित्रप्रयुक्तेन रक्षसा भक्षितः पुरा ।\nश्रुतस्तातस्ततः क्रोधो मैत्रेयाभून्ममातुलः ॥१३॥"
  },
  {
    "text": "ततोऽहं रक्षसां सत्रं विनाशाय समारभम् ।\nभस्मीभूताश्च शतशस्तस्मिन्सत्रे निशाचराः ॥१४॥"
  },
  {
    "text": "ततः सड्‌क्षीयमाणेषु तेषु रक्षस्स्वशेषतः ।\nमामुवाच महाभागो वसिष्ठो मत्पितामहः ॥१५॥"
  },
  {
    "text": "अलमत्यन्तकोपेन तात मन्युमिमं जहि ।\nराक्षसा नापराध्यन्ति पितुस्ते विहितं हि तत् ॥१६॥"
  },
  {
    "text": "मूढानामेव भवति क्रोधो ज्ञानवतां कृतः ।\nहन्यते तात कः केन यतः स्वकृतभुक्पुमान् ॥१७॥"
  },
  {
    "text": "सत्र्चितस्यापि महता वत्स क्लेशेन मानवैः ।\nयशसस्तपसश्र्चैव क्रोधो नाशकरः परः ॥१८॥"
  },
  {
    "text": "स्वर्गापवर्गव्यासेधकारणं परमर्षयः ।\nवर्जयन्ति सदा क्रोधं तात मा तद्वशो भव ॥१९॥"
  },
  {
    "text": "अलं निशाचरैर्दग्धैदीनैरनपकारिभिः ।\nसत्रं ते विरमत्वेतत्क्षमासारा हि साधवः ॥२०॥"
  },
  {
    "text": "एवं तातेन तेनाहमनुनीतो महात्मना ।\nउपसंहृतवान्सत्रं सद्यस्तद्वाक्यगौरवात् ॥२१॥"
  },
  {
    "text": "ततः प्रीतः स भगवान्वसिष्ठो मुनिसत्तमः ।\nसम्प्राप्तश्च तदा तत्र पुलस्त्यो ब्रह्मणः सुतः ॥२२॥"
  },
  {
    "text": "पितामहेन दत्तार्घ्यः कृतासनपरिग्रहः ।\nमामुवाच महाभागो मैत्रेय पुलहाग्रजः ॥२३॥"
  },
  {
    "text": "वैरे महति यद्दाक्याद्‌गुरोरद्याश्रिता क्षमा ।\nत्वया तस्मात्समस्तानि भवात्र्च्छास्त्राणि वेत्स्यति ॥२४॥"
  },
  {
    "text": "सन्ततेर्न ममोच्छेदः क्रुद्धेनापि यतः कृतः ।\nत्वया तस्मान्महाभाग ददाम्यन्यं महावरम् ॥२५॥"
  },
  {
    "text": "पुराणसंहिताकर्ता भवान्वत्स भविष्यति ।\nदेवतापारमार्थ्यं च यथावद्वेत्स्यते भवान् ॥२६॥"
  },
  {
    "text": "प्रवृत्ते च निवृत्ते च कर्मण्यस्तमला मतिः ।\nमत्प्रसादादसन्दिग्धा तव वत्स भविष्यति ॥२७॥"
  },
  {
    "text": "ततश्च प्राह भगवान्वसिष्ठो मे पितामहः ।\nपुलस्त्येन यदुक्तं ते सर्वमेतद्भविष्यति ॥२८॥"
  },
  {
    "text": "इति पूर्वं वसिष्ठेन पुलस्त्येन च धीमता ।\nयदुक्तं तत्स्मृतिं याति त्वत्प्रश्नादखिलं मम ॥२९॥"
  },
  {
    "text": "सोऽहं वदाम्यशेषं ते मैत्रेय परिपृच्छते ।\nपुराणसंहितां सम्यक् तां निबोध यथातथम् ॥३०॥"
  },
  {
    "text": "विष्णोः सकाशादुद्भूतं जगत्तत्रैव च स्थितम् ।\nस्थितिसंयमकर्ताऽसौ जगतोऽस्य जगच्च सः ॥३१॥"
  }
]
[
  {
    "text": "श्रीपराशर उवाच\nप्रियव्रतोत्तानपादौ मनोः स्वायंभुवस्य तु  ।\nद्वौ पुत्रौ तु महावीर्यौ धर्मज्ञौ कथितौ तव  ॥ १,११.१ ॥\nतयोरुत्तानपादस्य सुरुच्यामुत्तमः सुतः  ।\nअभीष्टायामभूद्ब्रह्यन्पितुरत्यन्तवल्लभः  ॥ १,११.२ ॥\nसुनीतिर्नाम या राज्ञस्तस्यासीन्महिषी द्विज  ।\nस नाति प्रीतिमांस्तस्यामभूद्यस्या ध्रुवः सुतः  ॥ १,११.३ ॥\nराजासनस्थितस्याङ्कं पितुर्भ्रतरमाश्रितम्  ।\nदृष्ट्वोत्तमं ध्रुव श्चक्रे तमारोढुं मनोरथम्  ॥ १,११.४ ॥\nप्रत्यक्षं भूपतिस्तस्याः सुरुच्या नाभ्यनन्दत  ।\nप्रणयेनागतं पुत्रमुत्संगारोहणोत्सुकम्  ॥ १,११.५ ॥\nसपत्नी तनयं दृष्ट्वा तमङ्कारोहणोत्सुकम्  ।\nस्वपुत्रं च तथारूढं सुरुचिर्वाक्यमब्रवीत् ॥ १,११.६ ॥\nक्रियते किं वृथा वत्स महानेष मनोरथः  ।\nअन्यस्त्रीगर्भजातेन ह्यसंभूय ममोदरे  ॥ १,११.७ ॥\nउत्तमोत्तममप्राप्यमविवेको हि वाञ्छसि  ।\nसत्यं सुतस्त्वमप्यस्य किं तु न त्वं मया धृतः  ॥ १,११.८ ॥\nएतद्राजासनं सर्व भूभृत्संश्रयकेतनम्  ।\nयोग्यं ममैव पुत्रस्य किमात्मा क्लिश्यतेत्वया  ॥ १,११.९ ॥\nउच्चैर्मनोरथस्तेयं मत्पुत्रस्येव किं वृथा  ।\nसुनीत्यामात्मनो जन्म किं त्वया नावगम्यते  ॥ १,११.१० ॥\nश्रीपराशर वाच\nउत्सृज्य पितरं बालस्तच्छ्रुत्वा मातृभाषितम्  ।\nजगाम कुपितो मातुर्निजाया द्विजमन्दिरम्  ॥ १,११.११ ॥\nतं दृष्ट्वा कुपितं पुत्रमीषत्प्रस्फुरिताधरम्  ।\nसुनीतिरङ्कमारोप्य मैत्रेयेदमभाषत  ॥ १,११.१२ ॥\nवत्स कः कोपहेतुस्ते कश्च त्वां नाभि नन्दति  ।\nकोवजानाति पितरं वत्स यस्तेपराध्यति  ॥ १,११.१३ ॥\nश्रीपराशर वाच\nइत्युक्तः सकलं मात्रे कथयामास तद्यथा  ।\nसुरुचिः प्राह भूपालप्रत्यक्षमतगर्विता  ॥ १,११.१४ ॥\nविनिश्वस्येति कथिते तस्मिन्पुत्रेण दुर्मनाः  ।\nश्वसक्षामेक्षणा दीना सुनीतिर्वाक्यमब्रवीत् ॥ १,११.१५ ॥\nसुनीतिरुवाच\nसुरुचिः सत्यमाहेदं मन्दभाग्योसिःपुत्रक  ।\nन हि पुण्यवतां वत्स सपत्नैरेव मुच्यते  ॥ १,११.१६ ॥\nनोद्वेगस्तात कर्तव्यः कृतं यद्भवता पुरा  ।\nतत्कोपहर्तु शक्नोति दातुं कश्चाकृतं त्वया  ॥ १,११.१७ ॥\nतत्त्वया नात्र कर्तव्यं दुःखं तद्वाक्यसम्भवम्  ॥ १,११.१८ ॥\nराजासनं राजच्छत्रं वराश्चावरवारणाः  ।\nयस्य पुण्यानि तस्यैते मत्वैतच्छांम्य पुत्रक  ॥ १,११.१९ ॥\nअन्यजन्मकृतैः पुण्यैः सुरुच्या सुरुचिर्नृपः  ।\nभार्येति प्रोच्यते चान्यां मद्विधा पुण्यवर्जिता  ॥ १,११.२० ॥\nपुण्योपचयसंपन्नस्तस्याः पुत्रस्तथोत्तमः  ।\nमम पुत्रस्तथा जातः स्वल्पपुण्यो ध्रुवो भवान्  ॥ १,११.२१ ॥\nतथापि दुःखं न भवान् कर्तुमर्हसि पुत्रक  ।\nयस्य यावत्स तेनैव स्वेन तुष्यति मानवः  ॥ १,११.२२ ॥\nयदि ते दुःखमत्यर्थं सुरुच्या वचसाभवत् ।\nतत्पुण्योपचये यत्नं कुरु सर्वफलप्रदे  ॥ १,११.२३ ॥\nसुशीलो भव धर्मात्मा मैत्रः प्राणिहिते रतः  ।\nनिम्नं यथापः प्रवणाः पात्रमायान्ति सम्पदः  ॥ १,११.२४ ॥\nध्रुव उवाच\nअम्ब यत्त्वमिदं प्रात्थ प्रशमाय वचो मम  ।\nनैतद्दुर्वाचसा भिन्ने हृदये मम तिष्ठति  ॥ १,११.२५ ॥\nसोऽहं तथा यतिष्यामि यथा सर्वोत्तमोत्तमम्  ।\nस्थानं प्राप्स्याम्यशोषाणां जगतामभि पूजितम्  ॥ १,११.२६ ॥\nसुरुचिर्दयिता राज्ञस्तस्या जातोस्मि नोदरात् ।\nप्रभावं पश्य मेंब त्वं वृद्धस्यापि तवोदरे  ॥ १,११.२७ ॥\nउत्तमः स मम भ्राता यो गर्भेण धृतस्तया  ।\nस राजासनमाप्नोतु पित्रा दत्तं तथास्तु तत् ॥ १,११.२८ ॥\nनान्यदत्तमभीप्स्यामि स्तानमम्ब स्वकर्मणा  ।\nइच्छामि तदहं स्थानं यत्र प्राप पिता मम  ॥ १,११.२९ ॥\nश्रीपराशर उवाच\nनिर्जगाम गृहान्मातुरित्युक्त्वा मातरं ध्रुवः  ।\nपुराच्च निर्गम्य ततस्तद्बाह्योपवनं ययो  ॥ १,११.३० ॥\nस ददर्श मुनींस्तत्र सप्तपूर्वागतान्ध्रुवः  ।\nकुष्माजिनोत्तरीयेषु विष्टरेषु समास्थितान्  ॥ १,११.३१ ॥\nस राजपुत्रस्तान्सर्वान्प्रणिपत्याभ्य भाषत  ।\nप्रश्रयावनतः सम्यगभिवादनपूर्वकम्  ॥ १,११.३२ ॥\nध्रुव उवाच\nउत्तानपादतनयं मां निबोधत सत्तमाः  ।\nजातं सुनीत्यां निर्वेदाद्युष्माकं प्राप्तमन्तिकम्  ॥ १,११.३३ ॥\nऋषय ऊचुः\nचतुःपञ्चा ब्दसंभूतो बालस्त्वं तृपनन्दन  ।\nनिर्वेदकारणं किञ्चित्तव नाद्यापि वर्तते  ॥ १,११.३४ ॥\nन चिन्त्यं भवतः किञ्चिद्ध्रयते भूपतिः पिता  ।\nन चैवैष्ट वियोगादि तव पश्याम बालक  ॥ १,११.३५ ॥\nशरीरे न च ते व्याधिरस्माभिरुपलक्ष्यते  ।\nनिर्वेदः किन्निमित्तस्ते कथ्यतां यदि विद्यते  ॥ १,११.३६ ॥\nश्रीपराशर उवाच\nततः स कथयामास सुरुच्या यदुदाहृतम्  ।\nतन्निशम्य ततः प्रोचुर्मुनयस्ते परस्परम्  ॥ १,११.३७ ॥\nअहो क्षात्रं परं तेजो बालस्यापि यदक्षमा  ।\nसपत्न्या मातुरुक्तं यद्धृदयान्नापसर्पति  ॥ १,११.३८ ॥\nभोभोः क्षत्रियदायादः निर्वेदाद्यत्त्वायाधुना  ।\nकर्तुं व्यवसितं तन्नः कथ्यतां यदि रोचते  ॥ १,११.३९ ॥\nयच्च कार्यं तवास्माभिः साहाय्यममितद्युते  ।\nतदुच्यतां विवक्षुस्त्वमस्माभिरुपलक्ष्यसे  ॥ १,११.४० ॥\nध्रुव उवाच\nनाह मर्थमभीप्सामि न राज्यं द्विजसत्तमाः  ।\nतत्स्थानमेकमिच्छामि भुक्तं नान्येन यत्पुरा  ॥ १,११.४१ ॥\nएतन्मे क्रियतां सम्यक्कथ्यतां प्राप्यते यथा  ।\nस्थानमग्र्यं समस्तेभ्यः स्थानेभ्यो मुनिसत्तमाः  ॥ १,११.४२ ॥\nमरीचिरुवाच\nअनाराधितगोविन्दैर्नरैः स्थानं नृपात्मज  ।\nन हि संप्राप्यते श्रेष्ठं तस्मादाराधयाच्युतम्  ॥ १,११.४३ ॥\nअत्रिरुवाच\nपरः पराणां पुरुषो यस्य तुष्टो जनार्दनः  ।\nसंप्राप्नोत्यक्षयं स्थानमेतत्सत्यं मयोदितम्  ॥ १,११.४४ ॥\nअङ्गिरा उवाच\nयस्यान्तः सर्वमेवेदमच्युतस्याव्ययात्मनः  ।\nतमाराधय गोविन्दं स्थानमग्र्यं यदीच्छसि  ॥ १,११.४५ ॥\nपुलस्त्य उवाच\nपरं ब्रह्म परं धाम योऽसौ ब्रह्म तथा परम्  ।\nतमाराध्य हरिं याति मुक्तिमप्यति दुर्लभाम्  ॥ १,११.४६ ॥\nपुलह उवाच\nऐन्द्रमिन्द्रः परं स्थानं यमाराध्य जगत्पतिम्  ।\nप्राप यज्ञपतिं विष्णुं तमाराधय सुव्रत  ॥ १,११.४७ ॥\nक्रतुरुवाच\nयो यज्ञपुरुषो यज्ञो योगेशः परमः पुमान्  ।\nतस्मिंस्तुष्टे यदप्राप्यं किन्तदस्ति जनार्दने  ॥ १,११.४८ ॥\nवसिष्ठ उवाच\nप्राप्नोष्याराधिते विष्णौ मनसा यद्यदिच्छति  ।\nत्रेलोक्यान्तर्गतं स्थानं किमु वत्सोत्तमोत्तमम्  ॥ १,११.४९ ॥\nध्रुव उवाच\nआराध्यः कथितो देवो भवद्भिः प्रणतस्य मे  ।\nमया तत्परीतोषाय यज्जप्तव्यं तदुच्यताम्  ॥ १,११.५० ॥\nयथा चाराधनं तस्य मया कार्यं महात्मनः  ।\nप्रसादसुमुखास्तन्मे कथयन्तु महर्षयः  ॥ १,११.५१ ॥\nऋषय ऊचुः\nराजपुत्र यथा विष्णोराराधनपरैर्नरैः  ।\nकार्यमाराधनं तन्नो यथावच्छ्रोतुमर्हसि  ॥ १,११.५२ ॥\nबाह्यार्थादखिलाच्चित्तं त्याजयेत्प्रथमं नरः  ।\nतस्मिन्नेव जगद्धाम्नि ततः कुर्वित निश्चलम्  ॥ १,११.५३ ॥\nएवमेकाग्रचित्तेन तन्मयेन धृतात्मना  ।\nजप्तव्यं यन्नि बोधैतत्तन्रः पार्थिवनन्दन  ॥ १,११.५४ ॥\nहिरण्यगर्भपुरुषप्रधानव्यक्तरूपिणे  ।\nओं नमो वासुदेवाय शुद्धज्ञानस्वरूपिमे  ॥ १,११.५५ ॥\nएतज्जजाप भगवान् जप्यं स्वायंभुवो मनुः  ।\nपितामहस्तव पुरा तस्य तुष्टो जनार्दनः  ॥ १,११.५६ ॥\nददो यथाभिलषितां सिद्धिं त्रैलोक्यदुर्लभाम्  ।\nतथा त्वमपि गोविन्दं तोषयैतत्सदा जपन्  ॥ १,११.५७ ॥\nइति श्रीविष्णुपुराणे प्रथमेंश एकादशोऽध्यायः (११)"
  }
]
[
  {
    "text": "श्रीपारशर उवाच\nकथितस्तामसः सर्गो ब्रह्मणस्ते महामुने  ।\nरुद्रसर्गं प्रवक्ष्यामि तन्मे निगदतः शृणु  ॥ १,८.१ ॥\nकल्पादावात्मनस्तुल्यं सुतं प्रध्यायतस्ततः  ।\nप्रादुरासीत्प्रभोरङ्के कुमारो नीललोहितः  ॥ १,८.२ ॥\nरुरोद सुस्वरं सोथ प्राद्रवद्दि जसत्तम  ।\nकिं त्वं रोदिषि तं ब्रह्म रुदन्तं प्रत्युवाच ह  ॥ १,८.३ ॥\nनाम देहीति तं सोऽथ प्रत्युवाच प्रजापतिः  ।\nरुद्रस्त्वं देवनाम्नासि मारो दीर्धैर्यमावह  ।\nएवमुक्तः पुनः सोऽथ सप्तकृत्वो रुरोद वै  ॥ १,८.४ ॥\nततोन्यानि ददौ तस्मै सप्त नामानि वै प्रभुः  ।\nस्थानानि चैषामष्टानां पत्नीः पुत्रांश्च स प्रभुः  ॥ १,८.५ ॥\nभवं शर्वमथेशानं तथा पशुपतिं द्विज  ।\nभीममुग्रं महादेवमुवाच स पितामहः  ॥ १,८.६ ॥\nचक्रे नामान्यथैतानि स्थानान्येषां चकार सः  ।\nसूर्यो जलं मही वायुर्वह्निराकाशमेव च  ।\nदीक्षितो ब्रह्मणः सोम इत्येतास्तनवः क्रमात् ॥ १,८.७ ॥\nसुवर्चला तथैवोषा विकेशी चापरा शिवा  ।\nस्वाहा दिशस्तथा दीक्षा रोहिणी च यथाक्रमम्  ॥ १,८.८ ॥\nसूर्यादीनां द्विजश्रेष्ठ रुद्राद्यैर्नामभिः सह  ।\nपत्न्यः स्मृता महाभाग तदपत्यानि मे शृणु  ॥ १,८.९ ॥\nएषां सूतिप्रसूतिभ्यामिदमापूरितं जगत् ॥ १,८.१० ॥\nशनैश्चरस्तथा शुक्रो लोहिताङ्गो मनोजवः  ।\nस्कन्दः सर्गोऽथ सन्तानो बुधश्चानुक्रमात्सुताः  ॥ १,८.११ ॥\nएवंप्रकारो रुद्रोऽसौ सतीं भार्यामनिन्दिताम्  ।\nउपयेमे दुहितरं रक्षस्यैव प्रजापतेः  ॥ १,८.१२ ॥\nदक्षकोपाच्च तत्याज स सती स्वकलेवरम्  ।\nहिमवद्दुहित साभून्मेनायां द्विजसत्तम  ॥ १,८.१३ ॥\nउपयेमे पुनश्चोमामनन्यां भगवान्हरः  ॥ १,८.१४ ॥\nदेवौ धातृविधातारौ भृगोः ख्यातिरसूयत  ।\nश्रियं च देवदेवस्य पत्नी नारायणस्य या  ॥ १,८.१५ ॥\nश्रीमैत्रेय उवाच\nक्षीराब्धौ श्रीः समुत्पन्ना श्रूयतेऽमृतमन्थने  ।\nभृगोः ख्यात्यां समुत्पन्नेत्येतदाह कथं भवात् ॥ १,८.१६ ॥\nश्रीपराशर उवाच\nनित्यैवैषा जगन्माता विष्णोः श्रीरनपायिनि  ।\nयथा सर्वगतो विष्णुस्तथैवेयं द्विजोत्तम  ॥ १,८.१७ ॥\nअर्थो विष्णुरियं वाणी नीतिरेषा नयो हरिः  ।\nबोधो विष्णुरियं बुद्धिर्धर्मोऽसौ सत्क्रिया त्वियम्  ॥ १,८.१८ ॥\nस्त्रष्टा विष्णुरियं सृष्टिः श्रीर्भूमिर्भूधरो हरिः  ।\nसन्तोषो भगवाल्लङ्क्ष्मीस्तुष्टिर्मैत्रेय शाश्वती  ॥ १,८.१९ ॥\nइच्छा श्रीर्भगवान्कामो यज्ञोऽसौ दक्षिणा त्वियम्  ।\nआज्याहुतिरसौ देवी पुरोडाशो जनार्दनः  ॥ १,८.२० ॥\nपत्नीशाला मुने लक्ष्मीः प्राग्वंशौ मधुसूदनः  ।\nचितिर्लक्ष्मीर्हरिर्यूप इध्मा श्रीर्भगवान्कुशः  ॥ १,८.२१ ॥\nसामास्वरूपी भगवानुद्गीतिः कमलालया  ।\nस्वाहा लक्ष्मीर्जगन्नाथो वासुदेवो हुता शनः  ॥ १,८.२२ ॥\nशङ्करो भगवाञ्छौरिर्गौरीलक्ष्मीर्द्विजोत्तम  ।\nमैत्रेय केशवः सूर्यस्तत्प्रभा कमलालया  ॥ १,८.२३ ॥\nविष्णुः पितृगणः पद्मा स्वधा शाश्वतपुष्टिदा  ।\nद्यौः श्रीः सर्वात्मको विष्णुरवकाशोतिविस्तरः  ॥ १,८.२४ ॥\nशशाङ्कः श्रीधरः कान्तिः श्रीस्तथैवानपायिनी  ।\nधृतिर्लक्ष्मीर्जगच्चेष्टा वायुः सर्वत्रगो हरिः  ॥ १,८.२५ ॥\nजलधिर्द्विजगोविन्दस्तद्वेला श्रीर्महामुने  ।\nलक्ष्मीस्वरूपमिन्द्राणी देवेन्द्रो मधुसूदनः  ॥ १,८.२६ ॥\nयमश्चक्रधरः साक्षाद्धूमोर्णा कमलालया  ।\nऋद्धिः श्रीः श्रीधरो देवः स्वयमेव धनेश्वरः  ॥ १,८.२७ ॥\nगौरी लक्ष्मीमंहाबागा केशवो वरुणः स्वयम्  ।\nश्रीर्देवसेना विप्रेन्द्र देवसेनापतिर्हरिः  ॥ १,८.२८ ॥\nअवष्टंभो गदापाणिः शक्तिर्लक्ष्मीर्द्विजोत्तम  ।\nकाष्ठा लक्ष्मीर्निमेषोऽसौ मुहूर्तोऽसौ कला त्वियम्  ॥ १,८.२९ ॥\nज्योत्स्ना लक्ष्मीः प्रदीपोऽसौ सर्वः सर्वेश्वरो हरिः  ।\nलताभूता जगन्माता श्रीर्विष्णुर्द्रुमसंज्ञितः  ॥ १,८.३० ॥\nविभावरी श्रीर्दिवसो देवचक्रगदाधरः  ।\nवरप्रदो वरो विष्णुर्वधूः पद्मवनाल या  ॥ १,८.३१ ॥\nनदस्वरूपी भगवाञ्छ्रीर्नदीरूपसंस्थिता  ।\nध्वजश्च पुण्डरीकाक्षः पताका कमलालया  ॥ १,८.३२ ॥\nतृष्णा लक्ष्मीर्जगन्नाथो लोभो नारायणः परः  ।\nरती रागश्च मैत्रेय लक्ष्मीर्गोविन्द एव च  ॥ १,८.३३ ॥\nकिं चातिबहुनोक्तेन संक्षेपेणेदमुच्यते  ॥ १,८.३४ ॥\nदेवतिर्यङ्मनुष्यादौ पुन्नामा भगवान्हरिः  ।\nस्त्रीनाम्नी श्रीश्च विज्ञेया नानयोर्विद्यते परम्  ॥ १,८.३५ ॥\nइति श्रीविष्णुपुराणे प्रथमेऽंशे अष्टमोऽध्यायः (८)"
  }
]
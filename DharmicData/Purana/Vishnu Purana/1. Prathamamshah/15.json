[
  {
    "text": "श्रीपराशर उवाच\nतपश्चरत्सु पृथिवीं प्रचेतःसु महीरुहाः  ।\nअरक्ष्यमाणामावव्रुर्बभूवाथ प्रजाक्षयः  ॥ १,१५.१ ॥\nनाशकन्मरुतो वातुं वृतं खमभवद्द्रुमैः  ।\nदशवर्षसहस्राणि न शकुश्चेष्टितुं प्रजाः  ॥ १,१५.२ ॥\nतान्दृष्ट्वा जलनिष्क्रान्ताः सर्वे क्रुद्धाः प्रचेतसः  ।\nमुखेभ्यो वायुमग्निं च तेऽसृजन् जातमन्यवः  ॥ १,१५.३ ॥\nउन्मूलानथ तान्वृक्षान्कृत्वा वायुरशोषयत् ।\nतानग्निरदहद्घोरस्तत्राभूद्द्रुमसंक्षयः  ॥ १,१५.४ ॥\nद्रुमक्षयमथो दृष्ट्वा किञ्चिच्छिष्टेषु शाखिषु  ।\nउपगम्याब्रवीदेतान्राजा सोमः प्रजापतीन्  ॥ १,१५.५ ॥\nकोपं यच्छत राजानः शृणुध्वञ्च वचो मम  ।\nसन्धानं वः करिष्यामि सह क्षितिरुहैरहम्  ॥ १,१५.६ ॥\nरत्नभूता च कन्येयं वार्क्षेयी वरवर्णिनी  ।\nभविष्यज्जानता पूर्वं मया गोभिर्विवर्धिता  ॥ १,१५.७ ॥\nमारिषा नाम नाम्नैषा वृक्षाणामिति निर्मिता  ।\nभार्या वोऽस्तु महाभागा ध्रुवं वंशविवर्धिनी  ॥ १,१५.८ ॥\nयुष्माकं तेज सोर्धेन मम चार्धेन तेजसः  ।\nअस्यामुत्पत्स्यते विद्वान्दक्षोनाम प्रजापतिः  ॥ १,१५.९ ॥\nमम चांशेन संयुक्तो युष्मत्तेजोमयेन वै  ।\nतेजसाग्निसमो भूयः प्रजाः संवर्धयिष्यति  ॥ १,१५.१० ॥\nकण्डुर्नाम मुनिः पूर्वमासीद्वेदविदां वरः  ।\nमुरम्ये गोमतीतीरे म तेपे परमं तपः  ॥ १,१५.११ ॥\nतत्क्षोभाय सुरेन्द्रेण प्रम्लोचाख्या वराप्सराः  ।\nप्रयुक्ता क्षोभयामास तमृषिं सा शुचिस्मिता  ॥ १,१५.१२ ॥\nक्षोभितः स तया सार्धं वर्षाणामधिकं शतम्  ।\nअतिष्ठन्मन्दरद्रोण्यां विषयासक्तमानसः  ॥ १,१५.१३ ॥\nतं सा प्राह महाभाग गन्तुमिच्छाम्यहं दिवम्  ।\nप्रसादसुमुखो ब्रह्मन्ननुज्ञां दातुमर्हसि  ॥ १,१५.१४ ॥\nतयैवमुक्तः स मुनिस्तस्यामासक्तमानसः  ।\nदिनानि कतिचिद्भद्रे स्थीयतामित्यभाषत  ॥ १,१५.१५ ॥\nएवमुक्ता ततस्तेन साग्रं वर्षशतं पुनः  ।\nबुभुजे विषयांस्तन्वी तेन साकं महात्मना  ॥ १,१५.१६ ॥\nअनुज्ञां देहि भगवन् व्रजामि त्रिदशालयम्  ।\nउक्तस्तथेति स पुनः स्थीयतामित्यभाषत  ॥ १,१५.१७ ॥\nपुनर्गते वर्षशते साधिक सा शुभानना  ।\nयामीत्याह दिवं ब्रह्मन्प्रणयस्मितशोभनम्  ॥ १,१५.१८ ॥\nउक्तस्तयैवं स मुनिरुपगुह्यायते क्षणाम्  ।\nइहास्यतां क्षणं सुभु चिरकालं गमिष्यसि  ॥ १,१५.१९ ॥\nसा क्रीडमाना सुश्रोणी सह तेनर्षिणा पुनः  ।\nशतद्वयं किञ्चिदूनं वर्षणामन्वतिष्ठत  ॥ १,१५.२० ॥\nगमनाय महाभाग देवराजनिवेशनम्  ।\nप्रोक्तः प्रोक्तस्तया तन्व्या स्थीयतामित्यभाषत  ॥ १,१५.२१ ॥\nतस्य शापभयाद्भीता दाक्षिण्येन च दक्षिणा  ।\nप्रोक्ता प्रणयभङ्गर्तिवेदिनी न जहौ मुनिम्  ॥ १,१५.२२ ॥\nतया च रमतस्तस्य परमर्षेरहर्निशम्  ।\nनवंनवमभूत्प्रम मन्मथाविष्टचेतसः  ॥ १,१५.२३ ॥\nएकदा तु त्वरायुक्तो निश्चक्रामोटजान्मुनिः  ।\nनिष्क्रामन्तं च कुत्रेति गम्यते प्राह सा शुभा  ॥ १,१५.२४ ॥\nइत्युक्तः स तया प्राह परिवृत्तमहः शुभे  ।\nसन्ध्योपास्तिं करिष्यामि क्रियालोपोन्यथा भवेत् ॥ १,१५.२५ ॥\nततः प्रहस्य सुददी तं सा प्राह महामुनिम्  ।\nकिमद्य सर्वधर्मज्ञ परिवृत्तमहस्तव  ॥ १,१५.२६ ॥\nबहूनां विप्र वर्षाणां परिवृत्तम हस्तव  ।\nगतमेतन्न कुरुते विस्मयं कस्य कथ्यताम्  ॥ १,१५.२७ ॥\nमुनिरुवाच\nप्रातस्त्वमागता भद्रे नदीतीरमिदं शुभम्  ।\nमया दृष्टासि तन्वङ्गि प्रविष्टासि ममाश्रमम्  ॥ १,१५.२८ ॥\nइयं च वर्तते सन्ध्या परिणाममहर्गतम्  ।\nउपहासः किमर्थोयं सद्भावः कथ्यतां मम  ॥ १,१५.२९ ॥\nप्रम्लोचोवाच\nप्रत्यूषस्यागता ब्रह्मन् सत्यमेतन्न तन्मृषा  ।\nनन्वस्य तस्य कालस्य गतान्यब्दशतानि ते  ॥ १,१५.३० ॥\nसोम उवाच\nततः स साध्वसो विप्रस्तां पप्रच्छायतेक्षणाम्  ।\nकथ्यतां भीरु कः कालस्त्वया मे रमतः सह  ॥ १,१५.३१ ॥\nप्रम्लोचोवाच\nसप्तोत्तराम्यतीतानि नववर्षशतानि ते  ।\nमासाश्च षट्तथैवान्यत्समतीतं दिनत्रयम्  ॥ १,१५.३२ ॥\nऋषिरुवाच\nसत्यं भीरु वदस्येतत्परिहासोऽथवा शुभे  ।\nदिनमेकमहं मन्येत्वया सार्धमिहासितम्  ॥ १,१५.३३ ॥\nप्रम्लोचोवाच\nवदिष्याम्यनृतं ब्रह्मन्कथमत्र तवान्तिके  ।\nविशेषेणाद्य भवता पृष्टा मार्गानुवर्तिना  ॥ १,१५.३४ ॥\nसोम उवाच\nनिशम्य तद्वचः सत्यं स मुनिर्नृपनन्दनाः  ।\nधिक्धिक्मामित्यतीवेत्थं निनिन्दात्मानमात्मना  ॥ १,१५.३५ ॥\nमुनिरुवाच\nतपांसि मम नष्टनि हतं ब्रह्मविदां धनम्  ।\nहतो विवेकः केनापि योषिन्मोहाय निर्मिताः  ॥ १,१५.३६ ॥\nऊर्मिषट्कातिगं ब्रह्म ज्ञेयमात्मजयेन मे  ।\nमतिरेषा हृता येन धिक्तं कामं महाग्रहम्  ॥ १,१५.३७ ॥\nव्रतानि वेदवेद्याप्तिकाराणान्यखिलानि च  ।\nनरकग्राममर्गेण सङ्गेनापहृतानि मे  ॥ १,१५.३८ ॥\nविनिन्द्येत्थं स धर्मज्ञः स्वयमात्मानमात्मना  ।\nतामप्सरसमासीनामिदं वचनमब्रवीत् ॥ १,१५.३९ ॥\nगच्छ पापे यथाकामं यत्कार्यं तत्कृतं त्वया  ।\nदेवराजस्य मत्क्षोभं कुर्वन्त्या भावचेष्टितैः  ॥ १,१५.४० ॥\nन त्वां करोण्यहं भस्म क्रोधतीव्रेण वह्निना  ।\nसतां सप्तपदं मैत्रुमुषि तोहं त्वया सह  ॥ १,१५.४१ ॥\nअथ वा तव को दोषः किं वा कुप्याम्यहं तव  ।\nममैव दोषो नितरां येनाहमजितेन्द्रियः  ॥ १,१५.४२ ॥\nयया शक्रप्रियार्थिन्या कृतो मे तपसो व्ययः  ।\nत्वया धिक्तां महामोहमञ्जृषां सुजुगुप्सिताम्  ॥ १,१५.४३ ॥\nसोम उवाच\nयावदित्थं स विप्रर्षिस्तां ब्रवीति समुध्यमाम्  ।\nतावद्गलत्स्वेदजला साबभूवातिवेपथुः  ॥ १,१५.४४ ॥\nप्रवेपमानां सततं खिन्नगात्रलतां सतीम्  ।\nगच्छ गच्छेति सक्रोधमुवाच मुनिसत्तमः  ॥ १,१५.४५ ॥\nसा तु निर्भर्त्सिता तेन विनाष्क्रम्य तदाश्रमात् ।\nआकाशगामिनी स्वेदं ममार्ज तरुपल्लवैः  ॥ १,१५.४६ ॥\nनिर्मार्जमाना गात्राणि गलत्स्वेदजलानि वै  ।\nवृक्षाद्धृक्षं ययौ बाला तदग्रारुणपल्लवैः  ॥ १,१५.४७ ॥\nऋषिणा यस्तदा गर्भस्तस्या देहे समाहितः  ।\nनिर्जगाम स रोमाञ्चस्वेदरूपी तदङ्गतः  ॥ १,१५.४८ ॥\nतं वृक्षा जगृहुर्गर्भमेकं चक्रे तु मारुतः  ।\nमया चाप्यायितो गोभिः स तदा ववृधे शनैः  ॥ १,१५.४९ ॥\nवृक्षाग्रगर्भसम्भूता मारिषाख्या वरानना  ।\nतां प्रदास्यन्ति वो वृक्षाः कोप एष प्रशाम्यताम्  ॥ १,१५.५० ॥\nकण्डोरपत्यमेवं सा वृक्षेभ्यश्च समुद्गता  ।\nममापत्यं तथा वायोः प्रम्लोचातनया च सा  ॥ १,१५.५१ ॥\nस चापि भगवान् कण्डुः क्षीणे तपसि सत्तमः  ।\nपुरुषोत्तमाख्यं मैत्रेय विष्णोरायतनं ययौ  ॥ १,१५.५२ ॥\nतत्रैकाग्रमतिर्भूत्वा चकाराराधनं हरेः  ।\nब्रह्मपारमयं कुर्वञ्जपमेकाग्रमानसः  ।\nऊर्ध्वबाहुर्महायोगी स्थित्वासौ भूपनन्दनाः  ॥ १,१५.५३ ॥\nप्रचेतस ऊचुः\nब्रह्मपारं मुने श्रोतुमिच्छामः परमं स्तवम्  ।\nजपता कण्डुना देवो येनाराध्यत केशवः  ॥ १,१५.५४ ॥\nसोम उवाच\nपारं परं विष्णुरपारपारः परः परेभ्यः पामारथरूपी  ।\nसब्रह्पारः परपारभूतः परः पराणामपि पारपारः  ॥ १,१५.५५ ॥\nस कारणं कारणतस्ततोपि तस्यापि हेतुः  ।\nकार्येषु चैवं सह कर्मकर्तृरूपैरशेषैरवतीह सर्वम्  ॥ १,१५.५६ ॥\nब्रह्म प्रभुर्ब्रह्म स सर्वभूतो ब्रह्म प्रजानां पतिरच्युतोऽसौ  ।\nब्रह्माव्ययं नित्यमजं स विष्णुरपक्षयाद्यैरखिलैरसङ्गि  ॥ १,१५.५७ ॥\nब्रह्माक्षरमजं नित्यं यथासौ पुरुषोत्तमः  ।\nतथा रागादयो दोषः प्रयान्तु प्रशमं मम  ॥ १,१५.५८ ॥\nसोम उवाच\nएतद्ब्रह्म पराख्यं वै संस्तवं परमं जपन्  ।\nअवाप परमां सिद्धिं स तमाराध्य केशवम्  ॥ १,१५.५९ ॥\nइमं स्तवं यः पठति शृणुयाद्वापि नित्यशः  ।\nस कामदेषैरशिलैर्मुक्तः प्राप्रोति वाञ्छितम्  ॥ १,१५.५९।१ ॥\nइयं च मारीषा पूर्वमासीद्य तां ब्रवीमि वः  ।\nकार्यगौरवमेतस्याः कथने फलदायि वः  ॥ १,१५.६० ॥\nअपुत्रा प्रागियं विष्णुं मृते भर्तरि सत्तमाः  ।\nभीपपत्नी महाभागा तोषयामास भक्तितः  ॥ १,१५.६१ ॥\nआराधितस्तया विष्णुः प्राह प्रत्यक्षतां गतः  ।\nवरं वृणीष्वेति शुभे सा च प्राहात्मवाञ्छितम्  ॥ १,१५.६२ ॥\nभगवन्बालवैधव्याद्वृथाजन्माहमीदृशी  ।\nमन्दभाग्या समुद्भुता विफला च जगत्पते  ॥ १,१५.६३ ॥\nभवन्तु पतयः श्लाघ्या मम जन्मनि जन्मनि  ।\nत्वत्प्रसादात्तथा पुत्रः प्रजापतिसमोस्तु मे  ॥ १,१५.६४ ॥\nकुलं शीलं वयः सत्यं दाक्षिण्यं क्षिप्रकारिता  ।\nअविसंवादिता सत्त्वं वृद्धसेवा कृतज्ञता  ॥ १,१५.६५ ॥\nरूपसम्पत्समायुक्ता सर्वस्य प्रियदर्शना  ।\nअयोनिजा च जायेयं त्वन्प्रसादादाधेक्षज  ॥ १,१५.६६ ॥\nसोम उवाच\nतयैवमुक्तो देवेशो हृषीकेश उवाच ताम्  ।\nप्रणामनम्रामुत्थाप्य वरदः परमेश्वरः  ॥ १,१५.६७ ॥\nदेव उवाच\nभविष्यन्ति महावीर्या एकस्मिन्नेव जन्मनि  ।\nप्रख्यातोदारकर्णाणो भवत्याः पतयो दश  ॥ १,१५.६८ ॥\nपुत्रञ्च सुमहावीर्यं महाबलपराक्रमम्  ।\nप्रजापतिगुणैर्युक्तं त्वमवाप्स्यसि शोभने  ॥ १,१५.६९ ॥\nवंशानां तस्य कर्तृत्वं जगत्यस्मिन्भविष्यति  ।\nत्रैलोक्यमखिला सूतिस्तस्य चापूरयिष्यति  ॥ १,१५.७० ॥\nत्वं चाप्ययोनिजा साध्वी रूपौदार्यगुणान्विता  ।\nमनः प्रीतिकरी नॄणां मत्प्रसादाद्भविष्यसि  ॥ १,१५.७१ ॥\nइत्युक्त्वान्तर्दधे देवस्तां विशालविलोचनाम्  ।\nसा चेयं मारिषा जाता युष्मत्पत्नी नृपात्मजाः  ॥ १,१५.७२ ॥\nश्रीपराशर उवाच\nततः सोमस्य वचनाज्जगृहुस्ते प्रचेतसः  ।\nसंहृत्य कोपं वृक्षेभ्यः पत्नीधर्मोण मारीषाम्  ॥ १,१५.७३ ॥\nदशभ्यस्तु प्रचेतोभ्यो मारीषायां प्रजापतिः  ।\nजज्ञे दक्षो महाभागो यः पूर्वं ब्रह्मणोऽभवत् ॥ १,१५.७४ ॥\nस तु दक्षो महाभागःसृष्ट्यर्थं सुमहामते  ।\nपुत्रानुत्पादयामास प्रजासृष्ट्यर्थमात्मनः  ॥ १,१५.७५ ॥\nअवरांश्च वरांश्चैव द्विपदोथ चतुष्पदान्  ।\nआदेशं ब्रह्मणः कुर्वन् सृष्ट्यर्थं समुपस्थितः  ॥ १,१५.७६ ॥\nस सृष्ट्वा मनसा दक्षः पश्चादसृजत स्त्रियः  ।\nददौ स दश धर्माय कश्यपाय त्रयोदश  ।\nकालस्य नयने युक्ताः सप्तविंशतिमिन्दवे  ॥ १,१५.७७ ॥\nतासु देवास्तथा दैत्या नागा गावस्तथा खगाः  ।\nगन्धर्वाप्सरसश्चैव दानवाद्याश्च जज्ञिरे  ॥ १,१५.७८ ॥\nततः प्रभृति मैत्रेय प्रजा मैथुनसम्भवाः  ।\nसंकल्पाद्दर्शनात्स्पर्शात्पूर्वेषामभवन् प्रजाः  ।\nतपोविशेषैः सिद्धानां तदात्यन्ततपस्विनाम्  ॥ १,१५.७९ ॥\nश्रीमैत्रेय उवाच\nअङ्गुष्ठाद्दक्षिणाद्दक्षः पूर्वं जातो मया श्रुतः  ।\nकथं प्राचेतसो भूयः समुत्पन्नो महामुने  ॥ १,१५.८० ॥\nएष मे संशयो ब्रह्मन्सुमहान्हृदि वर्तते  ।\nयद्दैहित्रश्च सोमस्य पुनः श्वशुरतां गतः  ॥ १,१५.८१ ॥\nश्रीराशर उवाच\nउत्पत्तिश्च निरोधश्च नित्यो भूतेषु सर्वाद  ।\nऋषयोत्र न सुह्यन्ति ये चान्ये दिव्यचक्षुषः  ॥ १,१५.८२ ॥\nयुगेयुगे भवन्त्येते दक्षाद्या मुनिसत्तम  ।\nपुनश्चैवं निरुद्ध्यन्ते विद्वांस्तत्र न मुह्यति  ॥ १,१५.८३ ॥\nकानिष्ठ्यं ज्यैष्ठ्यमप्येषां पूर्वं नाभूद्द्द्विजोत्तम  ।\nतप एव गरीयोभूत्प्रभा वश्चैव कारणम्  ॥ १,१५.८४ ॥\nमैत्रेय उवाच\nदेवानां दानवानां च गन्धर्वोरगरक्षसाम्  ।\nउत्पत्तिं विस्तरेणेह मम ब्रह्मन्प्रकीर्तय  ॥ १,१५.८५ ॥\nश्रीपराशर उवाच\nप्रजाः सृजेति व्यादिष्टः पूर्वं दक्षः स्वयंभुवा  ।\nयथा ससर्ज भूतानि तथा शृणु महामुने  ॥ १,१५.८६ ॥\nमानसान्येव भूतानि पूर्वं दक्षोऽसृजत्तदा  ।\nदेवानृषीन्सगन्धर्वानसुरान्पन्नगांस्तथा  ॥ १,१५.८७ ॥\nयदास्य सृजमानस्य न व्यवर्धन्त ताः प्रजाः  ।\nततः संचिन्त्य स पुनः सृष्टिहेतोः प्रजापतिः  ॥ १,१५.८८ ॥\nमैथुनेनैव धर्मेण सिसृक्षुर्विविधाः प्रजाः  ।\nअसक्नीमावहत्कन्यां वीरणस्य प्रजापतेः  ।\nसुतां सुतपसा युक्तां महतीं लोकधारिणीम्  ॥ १,१५.८९ ॥\nअथ पुत्रसहस्राणै वैरुण्यां पञ्च वीर्यवान्  ।\nअसिक्न्यां जनयामास सर्गहेतोः प्रजापतिः  ॥ १,१५.९० ॥\nतान्दृष्ट्वा नारदो विप्र संविवर्धयिषून्प्रजाः  ।\nसंगम्य प्रियसंवादो देवर्षिरिदमब्रवीत् ॥ १,१५.९१ ॥\nहे हर्यश्वा महावीर्याः प्रजा यूयं करिष्यथ  ।\nईदृशो दृश्यते यत्नो भवतां श्रूयतामीदम्  ॥ १,१५.९२ ॥\nबालिश बत यूयं वै नास्या जानीत वै भुवः  ।\nअन्तरूर्ध्वमधश्चैव कथं सृक्ष्यथ वै प्रजाः  ॥ १,१५.९३ ॥\nऊर्ध्वं तिर्यगधश्चैव यदाप्रतिहता गतिः  ।\nतदा कस्माद्भुवो नान्तं सर्वे द्रक्ष्यथ बालिशाः  ॥ १,१५.९४ ॥\nते तु तद्वचनं श्रुत्वा प्रयाताः सर्वतो दिशम्  ।\nअद्यापि नो निवर्तन्ते समुद्रेभ्य इवापगाः  ॥ १,१५.९५ ॥\nहर्य श्वेष्वथ नष्टोषु दक्षः प्राचेतसः पुनः  ।\nवैरुण्यामथ पुत्राणां सहस्रमसृजत्प्रभुः  ॥ १,१५.९६ ॥\nविवर्धयिषवस्ते तु शबलाश्वाः प्रजाः पुनः  ।\nपूर्वोक्तं वचनं ब्रह्मन्नारदेनैव नोदिताः  ॥ १,१५.९७ ॥\nअन्योन्यमूचुस्ते सर्वे सम्यगाह महामुनिः  ।\nभ्रतॄणां पदवी चैव गन्तव्या नात्र संशयः  ॥ १,१५.९८ ॥\nज्ञात्वा प्रमाणं पृथ्व्याश्च प्रजाःसृज्यामहे ततः  ॥ १,१५.९९ ॥\nतेपि तेनैव मार्गेण प्रयाताः सर्वतोमुखम्  ।\nअद्यापि न निवर्तन्ते समुद्रेभ्य इवापगाः  ।\nततः प्रभृति वै भ्राता भ्रातुरन्वेषणे द्विज  ।\nप्रयातो नश्यति तथा तन्न कार्यं विजानता  ॥ १,१५.१०० ॥\nतां श्चापि नष्टान् विज्ञाय पुत्रान् दक्षः प्रजापतिः  ।\nक्रोधं चक्रे महाभागो नारदं स शशाप च  ॥ १,१५.१०१ ॥\nसर्गकामस्ततो विद्वान्स मैत्रेय प्रजापतिः  ।\nषष्टिं तक्षोऽसृजत्कन्या वैरुण्यामिति नः श्रुतम्  ॥ १,१५.१०२ ॥\nददौ स दश धर्माय कश्यपाय त्रयोदश  ।\nसप्तविंशति सोमाय चतस्त्रोऽरिष्टनेमिने  ॥ १,१५.१०३ ॥\nद्वे चैव बहुपुत्राय द्वे चैवाङ्गिरसे तथा  ।\nद्वे कृशाश्वाय विदुषे तासां नामानि मे शृणु  ॥ १,१५.१०४ ॥\nअरुन्धती वसुर्जामिर्लङ्घा<sup class=\"reference\" id=\"cite_ref-1\"><a href=\"#cite_note-1\">[१]</a></sup> भानुमरुत्वती  ।\nसंकल्पा च मुहूर्ता च साध्या विश्वा च तादृशी  ।\nधर्मपत्न्यो दशत्वेतास्तास्वपत्यानि मे शृणु  ।\nविश्वेदेवास्तु विश्वायाः साध्या साध्यानजायत  ।\nमरुत्वत्यां सरुत्वन्तो वसोश्च वसवः स्मृता  ॥ १,१५.१०५ ॥\nभानोस्तु भानवः पुत्रा मुहूर्तायां मुहूर्तजाः  ॥ १,१५.१०६ ॥\nलङ्घा<sup class=\"reference\" id=\"cite_ref-2\"><a href=\"#cite_note-2\">[२]</a></sup>याश्चैव घोषोथ नागवीथी तु जामिता  ॥ १,१५.१०७ ॥\nपृथिवीविषयं सर्वमरुन्धत्याम जायत  ।\nसंकल्पायास्तु सर्वात्मा जज्ञे संकल्प एव हि  ॥ १,१५.१०८ ॥\nये त्वनेकवसुप्राणदेवा ज्योतिः पुरोगमाः  ।\nवसवोष्टौ समाख्यातास्तेषां वक्ष्यामि विस्तरम्  ॥ १,१५.१०९ ॥\nआपो ध्रुवश्च सोमश्च धर्मश्चैवानिलोऽनलः  ।\nप्रत्यूषश्च प्रभासश्च वसवो नामभिः स्मृताः  ॥ १,१५.११० ॥\nआपस्य पुत्रो वैतण्डः श्रमः शान्तोऽध्वनिस्तथा  ।\nध्रुवस्य पुत्रो भगवान्कालो लोकप्रकालनः  ॥ १,१५.१११ ॥\nसोमस्य भगवान्वर्चो वर्चस्वी येन जायते  ॥ १,१५.११२ ॥\nधर्मस्य पुत्रो द्रविणो हुतहव्यवहस्तथा  ।\nमनोहरायां शिशिरः प्राणोथ रवणस्तथा  ॥ १,१५.११३ ॥\nअनिलस्य शिवा भार्या तस्याः पुत्रो मनोजवः  ।\nअविज्ञातगतिश्चैव द्वौ पुत्रावनिलस्य तु  ॥ १,१५.११४ ॥\nअग्निपुत्रः कुमारस्तु शरस्तम्बे व्यजायत  ।\nतस्य शाखो विशाखश्च नैगमेयश्च पृष्ठजाः  ॥ १,१५.११५ ॥\nअपत्यं कृत्तिकानां तु कार्त्तिकेय इति स्मृतः  ॥ १,१५.११६ ॥\nप्रत्यूषस्य विदुः पुत्रं ऋषि नाम्नाथ देवलम्  ।\nद्वौ पुत्रौ देवलस्यापि क्षमावन्तौ मनीषिणौ  ॥ १,१५.११७ ॥\nबृहस्पतेस्तु भगिनी वरस्त्री ब्रह्मचारिणी  ।\nयोगसिद्धा जगत्कृत्स्नमसक्ता विचरत्युत  ।\nप्रभासस्य तु सा भार्या वसूनामष्टमस्य तु  ॥ १,१५.११८ ॥\nविश्वकर्मा महाभागस्तस्यां जज्ञे प्रजापतिः  ।\nकर्ता शिल्पसहस्राणां त्रिदशानां च वार्धकिः  ॥ १,१५.११९ ॥\nभूषणानां च सर्वेषां कर्ताशिल्पवतां वरः  ।\nयः सर्वैषां विमानानि देवतानां चकार ह  ।\nमनुष्याश्चोपजीवन्ति यस्य शिल्पं महात्मनः  ॥ १,१५.१२० ॥\nअजैकपादहिर्बुध्न्यस्त्वष्टा रुद्रश्च वीर्यवान्  ।\nत्वष्टुश्चाप्यात्मजः पुत्रो विश्वरूपो महातपाः  ॥ १,१५.१२१ ॥\nहरश्च बहुरूपश्च त्र्यम्बकश्चापराजितः  ।\nवृषाकपिश्च शम्भुश्च कपर्दीरैवतः स्मृतः  ॥ १,१५.१२२ ॥\nमृगव्याधश्च शर्वश्च कपाली च महामुने  ।\nएकादशैते कथिता रुद्रास्त्रिभुवनेश्वराः  ॥ १,१५.१२३ ॥\nशतं त्वेकं समाख्यातं रुद्राणाममितौजसाम्  ।\nकाश्यपस्य तु भार्या यास्तासां नामानि मे शृणु  ।\nअदितिर्दितिर्दनुश्चैवारिष्टा च सुरसा खसा  ॥ १,१५.१२४ ॥\nसुरभिर्विनता चैव ताम्रा क्रोधवशा इरा  ।\nकद्रुर्मुनिश्च धर्मज्ञ तदपत्यानि मे शृणु  ॥ १,१५.१२५ ॥\nपूर्वमन्वन्तरे श्रेष्ठा द्वादशासन्सुरोत्तमाः  ।\nतुषिता नाम तेऽन्योन्यमूचुर्वैवस्वतेन्तरे  ॥ १,१५.१२६ ॥\nउपस्थितेऽतियशसश्चाक्षुषस्यान्तरे मनोः  ।\nसमवायीकृताः सर्वे समागम्य परस्परम्  ॥ १,१५.१२७ ॥\nआगच्छत द्रुतं देवा अदितिं संप्रविश्य वै  ।\nमन्वन्तरे प्रसूयामस्तन्नः श्रेयो भवेदिति  ॥ १,१५.१२८ ॥\nएवमुक्त्वा तु ते सर्वे चाक्षुषस्यान्तरे मनोः  ।\nमारीचात्कश्यपाज्जाता अदित्या दक्षकन्यया  ॥ १,१५.१२९ ॥\nतत्र विष्णुश्च शक्रश्च जज्ञाते पुनरेव हि  ।\nअर्यमा चैव धाता च त्वष्टा पूषा तथैव च  ॥ १,१५.१३० ॥\nविवस्वान्सविता चैव मित्रो वरुण एव च  ।\nअंशुर्भगश्चातितेजा आदित्या द्वादश स्मृताः  ॥ १,१५.१३१ ॥\nचाक्षुषस्यान्तरे पूर्वमासन्ये तुषिताः सुराः  ।\nवैवस्वतेऽन्तरे ते वै आदित्या द्वादश स्मृताः  ॥ १,१५.१३२ ॥\nसप्तविंशति याः प्रोक्ताः सोमपत्न्योथ सुव्रताः  ।\nसर्वा नक्षत्रयोगिन्यस्तन्नाम्नश्चैव ताः स्मृताः  ।\nतासामपत्यान्यभवन्दीप्तान्यमिततेजसाम्  ॥ १,१५.१३३ ॥\nअरिष्टनेमिपत्नीनामपत्यानीह षोडश  ॥ १,१५.१३४ ॥\nबहुपुत्रस्य विदुषश्चतस्त्रोविद्युतः स्मृताः  ॥ १,१५.१३५ ॥\nप्रत्यङ्गिरसजाः श्रेष्ठा ऋचो ब्रह्मर्षिसत्कृताः  ॥ १,१५.१३६ ॥\nकृशाश्वस्य तु देवर्षेर्देवप्रहरणाः स्मृताः  ॥ १,१५.१३७ ॥\nएते युगसहस्रान्ते जायन्ते पुनरेव हि  ।\nसर्वे देवगणास्तात त्रयस्त्रिंशत्तु छन्दजाः  ।\nतेषामपीह सततं निरोधोत्पत्तिरुच्यते  ॥ १,१५.१३८ ॥\nयथा सूर्यस्य मैत्रेय उदयास्तमनाविह  ।\nएवं देवनिकायास्ते सम्भवन्ति युगेयुगे  ॥ १,१५.१३९ ॥\nदित्या पुत्रद्वयं जज्ञे कश्यपादिति नः श्रुतम्  ।\nहिरण्यकशिपुश्चैव हिरण्याक्षश्च दुर्जयः  ॥ १,१५.१४० ॥\nसिंहिका चाभवत्कन्या विप्रचित्तेः परिग्रहः  ॥ १,१५.१४१ ॥\nहिरण्यकशिपोः पुत्राश्चात्वारः प्रथितौजसः  ।\nअनुह्लादश्च ह्लादश्च प्रह्लादश्चैव बुद्धिमान्  ।\nसंह्लादश्च महावीर्या दैत्यवंशविवर्धनाः  ॥ १,१५.१४२ ॥\nतेषां मध्ये महाभाग सर्वत्र समदृग्वाशी  ।\nप्रह्लादः परमां भक्तिं च उवाच जनार्दने  ॥ १,१५.१४३ ॥\nदैत्येन्द्रदीपितो वह्निः सर्वाङ्गोपचितो द्विज  ।\nन ददाह च यं विप्र वासुदेव हृदि स्थिते  ॥ १,१५.१४४ ॥\nमहार्णवान्तः सलिले स्थितस्य चलतो मही  ।\nचचाल चलता यस्य पाशबद्धस्य धीमतः  ॥ १,१५.१४५ ॥\nन भिन्नं विविधैः शस्त्रैर्यस्य दैत्येन्द्रपातितैः  ।\nशरीरमद्रिकठिनं सर्वत्राच्युतचेतसः  ॥ १,१५.१४६ ॥\nविषानलोज्ज्वलमुखा यस्य दैत्यप्रचोदिताः  ।\nनान्ताय सर्पपतयो बभूवुरुरुतेजसः  ॥ १,१५.१४७ ॥\nशैलैराक्रान्तदेहोपि यः स्मरन्पुरुषोत्तमम्  ।\nतत्याज नात्मनः प्राणान् विष्णुस्मरणदंशितः  ॥ १,१५.१४८ ॥\nपतन्तमुच्चादवनिर्यमुपेत्य महामतिम्  ।\nदधार दैत्यपतिना क्षिप्तं स्वर्गनिवासिना  ॥ १,१५.१४९ ॥\nयस्य सशोषको वायुर्देहे दैत्येन्द्रयोजितः  ।\nअवाप संक्षयं सद्यश्चित्तस्थे मधुसूदने  ॥ १,१५.१५० ॥\nविषाणभङ्गमुन्मत्ता मदहानिं च दिग्गजाः  ।\nयस्य वक्षःस्थले प्राप्ता दैत्येन्द्रपरिणामिताः  ॥ १,१५.१५१ ॥\nयस्य चोत्पादिता कृत्या दैत्यराजपुरोहितैः  ।\nबभूव नान्ताय पुरा गोविन्दासक्तचेतसः  ॥ १,१५.१५२ ॥\nशम्बरस्य च मायानां सहस्रमतिमायिनः  ।\nयस्मिन्प्रयुक्तं चक्रेण कृष्णस्य वितथिकृतम्  ॥ १,१५.१५३ ॥\nदैत्येन्द्रसूदोपहृतं यस्य हालाहलं विषम्  ।\nजरयामास मतिमानविकारममत्सरी  ॥ १,१५.१५४ ॥\nसमचेता जगत्यस्मिन्यः सर्वेष्वेव जन्तुषु  ।\nयथात्मनि तथान्येषां परं मैत्रगुणान्वितः  ॥ १,१५.१५५ ॥\nधर्मात्मा सत्यशौर्यादिगुणानामाकरः परः  ।\nउपमानमशेषाणां साधूनां यः सदाभवत् ॥ १,१५.१५६ ॥\nइतिश्रीविष्णुपुराणे प्रथमेऽंशे पञ्चदशोऽध्यायः (१५)"
  }
]
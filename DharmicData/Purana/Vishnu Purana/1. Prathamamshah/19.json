[
  {
    "text": "श्रीपराशर उवाच\nहिरण्यकशिपुः श्रुत्वा तां कृत्यां वितथीकृताम् ।\nआहूय पुत्रं पप्रच्छ प्रभावस्यास्य कारणम् १ ।\nहिरण्यकशिपुरुवाच ।\nप्रह्लाद सुप्रभावोसि किमेतत्ते विचेष्टितम् ।\nएतन्मंत्रादिजनितमुताहो सहजं तव २ ।\nश्रीपराशर उवचा।\nएवं पृष्टस्तदा पित्रा प्रह्लादोऽसुरबालकः ।\nप्रणिपत्य पितुः पादाविदं वचनमब्रवीत् ३ ।\nन मंत्रादिकृतं तात न च नैसर्गिको मम ।\nप्रभाव एष सामान्यो यस्य यस्याच्युतो हृदि ४ ।\nअन्येषां यो न पापानि चिन्तयत्यात्मनो यथा ।\nतस्य पापागमस्तात हेत्वभावान्न विद्यते ५ ।\nकर्मणा मनसा वाचा परिपीडां करोति यः ।\nतद्बीजं जन्म फलति प्रभूतं तस्य चाशुभम् ६ ।\nसोहं न पापमिच्छामि न करोमि वदामि वा ।\nचिन्तयन्सर्वभूतस्थमात्मन्यपि च केशवम् ७ ।\nशारीरं मानसं दुःखं दैवं भूतभवं तथा ।\nसर्वत्र शुभचित्तस्य तस्य मे जायेत कुतः ८ ।\nएवं सर्वेषु भूतेषु भक्तिरव्यभिचारिणी ।\nकर्तव्या पण्डितैर्ज्ञात्वा सर्वभूतमयं हरिम् ९ ।\nश्रीपराशर उवाच ।\nइति श्रुत्वा स दैत्येन्द्र ः! प्रासादशिखरे स्थितः ।\nक्रोधान्धकारितमुखः प्राह दैतेयकिंकरान् १० ।\nहिरण्यकशिपुरुपाच ।\nदुरात्मा क्षिप्यतामस्मात्प्रासादाच्छतयोजनात् ।\nगिरिपृष्ठे पतत्वस्मिन् शिलाभिन्नाङ्गसंहतिः ११ ।\nततस्तं चिक्षुपुः सर्वे बालं दैतेयदानवाः ।\nपपात सोप्यधः क्षिप्तो हृदयेनोद्वहह्नरिम् १२ ।\nपतमानं जगद्धात्री जगद्धातरि केशवे ।\nभक्तियुक्तं दधारैनमुपसंगम्य मेदिनी १३ ।\nततो विलोक्य तं स्वस्थमविशिर्णास्थिपञ्जरम् ।\nहिरण्यकशिपुः प्राह शम्बरं मायिनां वरम् १४ ।\nहिरण्यकशिपुरुपाच ।\nनास्माभिः शक्यते हन्तुमसौ दुर्बुद्धिबालकः ।\nमायां वेत्ति भवांस्तस्मान्माययैनं निषूदय १५ ।\nशम्बर उवाच।\nसूदयाम्येव दैत्येन्द्र पश्य मायाबलं मम ।\nसहस्रमत्र मायानां पश्य कोटिशतं तथा १६ ।\nश्रीपराशर उवाच ।\nततः स ससृजे मायां प्रह्लादे शम्बरोऽसुरः ।\nविनाशमिच्छन्दुर्बुद्धिः सर्वत्र समदर्शिनि १७ ।\nसमाहितमतिर्भूत्वा शम्बरेपि विमत्सरः ।\nमैत्रेय सोपि प्रह्लादः सस्मार मधुसूदनम् १८ ।\nश्रीपराशर उवाच।\nततो भगवता तस्य रक्षार्थं चक्रमुत्तमम् ।\nआजगाम समाज्ञप्तं ज्वालामालि सुदर्शनम् १९ ।\nतेन मायासहस्रं तच्छम्बरस्याशुगामिना ।\nबालस्य रक्षता देहमेकैकं चारिशोधितम् २० ।\nसंशोषकं तथा वायुं दैत्येन्द्र स्त्विदमब्रवीत् ।\nशीघ्रमेष ममादेशाद्दुरात्मा नीयतां क्षयम् २१ ।\nतथेत्युक्त्वा तु सोप्येनं विवेश पवनो लघु ।\nशीतोतिरूक्षः शोषाय तद्देहस्यातिदुः सहः २२ ।\nतेनाविष्टमथात्मानं स बुद्ध्वा दैत्यबालकः ।\nहृदयेन महात्मानं दधार धरणीधरम् २३ ।\nहृदयस्थस्ततस्तस्य तं वायुमतिभीषणम् ।\nपपौ जनार्दनः क्रुद्धः स ययौ पवनः क्षयम् २४ ।\nक्षीणासुत सर्वमायासु पवने च क्षयं गते ।\nजगाम सोपि भवनं गुरोरेव महामतिः २५ ।\nअहन्यहन्यथापाचार्यो नीतिं राज्यफलप्रदाम् ।\nग्राहयामास तं बालं राज्ञामुसनसा कृताम् २६ ।\nगृहीतनीतिशास्त्रं तं विनीतं च यदा गुरुः ।\nमेने तदैनं तत्पित्रे कथयामास शिक्षितम् २७ ।\nआचार्य उवाच।\nगृहीतनीतिशास्त्रस्ते पुत्रो दैत्यपते कृतः ।\nप्रह्लादस्तत्त्वतो वेत्ति भार्गवेण यदीरितम् २८ ।\nहिरण्यकशिपुरुवाच ।\nमित्रेषु वर्तेत कथमरिवर्गेषु भूपतिः ।\nप्रह्लाद त्रिषु लोकेषु मध्यस्थेषु कथं चरेत् २९ ।\nकथं मंत्रिष्वमात्येषु बाह्येष्वाभ्यंतरेषु च ।\nचारेषु पौरवर्गेषु शङ्कितेष्वितरेषु च ३० ।\nकृत्याकृत्यविधानञ्च दुर्गाटविकसाधनम् ।\nप्रह्लाद कथ्यतां सम्यक् तथा कण्टकशोधनम् ३१ ।\nएतच्चान्यच्च सकलमधीतं भवता यथा ।\nतथा मे कथ्यतां ज्ञातुं तवेच्छामि मनोगतम् ३२ ।\nश्रीपराशर उवाच ।\nप्रणिपत्य पितुः पादौ तदा प्रश्रयभूषणः ।\nप्रह्लादः प्राह दैत्येन्द्रं कृतांजलिपुटस्तथा ३३ ।\nप्रह्लाद उवाच ।\nममो पदिष्टं सकलं गुरुणा नात्र संशयः ।\nगृहीतन्तु मया किन्तु न सदेतन्मतम्मम ३४ ।\nसाम चोपप्रदानं च भेददण्डौ तथापरौ ।\nउपायाः कथिताः सर्वे मित्रादिनां च साधने ३५ ।\nतानेवाहं न पश्यामि मित्रादींस्तात मा क्रुधः ।\nसाध्याभावे महाबाहो साधनैः किं प्रयोजनम् ३६ ।\nसर्वभूतात्मके तात जगन्नाथे जगन्मये ।\nपरमात्मनि गोविन्दे मित्रामित्रकथा कुतः ३७ ।\nत्वय्यस्ति भगवातन् विष्णुर्मयि चान्यत्र चास्ति सः ।\nयतस्ततोयं मित्रं मे शत्रुश्चेति पृथक्कुतः ३८ ।\nतदेभिरलमत्यर्थं दुष्टारम्भोक्तिविस्तरैः ।\nअविद्यान्तर्गतैर्यत्नः कर्त्तव्यस्तात शोभने ३९ ।\nविद्याबुद्धिरविद्यायामज्ञानान्तात जायते ।\nबालोग्निं किं न खद्योतमसुरेश्व मन्यते ४० ।\nतत्कर्म यन्न बन्धाय सा विद्या या विमुक्तये ।\nआयासायापरं कर्म विद्यान्या शिल्पनैपुणम् ४१ ।\nतदेतदवगम्याहमसारं सारमुत्तमम् ।\nनिशामय महाभाग प्रणिपत्य ब्रवीमि ते ४२ ।\nन चिन्तयति को राज्यं को धनं नाभिवाञ्छति ।\nतथापि भाव्यमेवैतदुभयं प्राप्यते नरैः ४३ ।\nसर्व एव महाभाग महत्त्वं प्रति सोद्यमाः ।\nतथापि पुंसां भाग्यानि नोद्यमा भूतिहेतवः ४४ ।\nजडानामविवेकानामशूराणमपि प्रभो ।\nभाग्यभोज्यानि राज्यानि सन्त्यनीतिमतामपि ४५ ।\nतस्माद्यतेत पुण्येषु य इच्छेन्महतीं श्रियम् ।\nयतितव्यं समत्वे च निर्वाणमपि चेच्छता ४६ ।\nदेवा मनुष्याः पशवः पक्षिवृक्षसरीसृपाः ।\nरूपमेतदनन्तस्य विष्णोर्भिन्नमिव स्थितम् ४७ ।\nएतद्विजानता सर्वं जगत्स्थावरजङ्गमम् ।\nद्र ष्टव्यमात्मवद्विष्णुर्यतोयं विश्वरूपधृक् ४८ ।\nएवं ज्ञाते स भगवाननादिः परमेश्वरः ।\nप्रसीदत्यच्युतस्तस्मिन्प्रसन्ने क्लेशसंक्षयः ४९ ।\nश्रीपराशर उवाच ।\nएतच्छ्रुत्वा तु कोपेन समुत्थाय वरासनात् ।\nहिरण्यकशिपुः पुत्रं पदा वक्षस्यताडयत् 1.19.५० ।\nउवाच च स कोपेन सामर्षः प्रज्वलन्निव ।\nनिष्पिष्य पाणिना पाणिं हन्तुकामो जगद्यथा ५१ ।\nहिरण्यकशिपुरुवाच ।\nहे विप्रचित्ते हे राहो हे बलैष महार्णवे ।\nनागपाशैर्दृढैर्बद्धा क्षिप्यतां मा विलंब्यताम् ५२ ।\nअन्यथा सकला लोकास्तथा दैतेयदानवाः ।\nअनुयास्यन्ति मूढस्य मतमस्य दुरात्मनः ५३ ।\nबहुशो वारि तोस्माभिरयं पापस्तथाप्यरेः ।\nस्तुतिं करोति दुष्टानां वध एवोपकारकः ५४ ।\nपराशर उवाच।\nततस्ते सत्वरा दैत्या बद्धा तं नागबन्धनैः ।\nभर्तुराज्ञां पुरस्कृत्य चिक्षिपुः सलिलार्णवे ५५ ।\nततश्चचाल चलता प्रह्लादेन महार्णवः ।\nउद्वेलोभूत्परं क्षोभमुपेत्य च समन्ततः ५६ ।\nभूर्लोकमखिलं दृष्ट्वा प्लाव्यमानं महाम्भसा ।\nहिरण्यकशिपुर्दैत्यानिदमाह महामते ५७ ।\nहिरण्यकशिपुरुवाच।\nदैतेयाः सकलैः शैलैरत्रैव वरुणालये ।\nनिश्छिद्रै ः! सर्वशः सर्वैश्चीयतामेष दुर्मतिः ५८ ।\nनाग्निर्दहति नैवायं शस्त्रैश्छिन्नो न चोरगैः ।\nक्षयं नीतो न वातेन न विषेण न कृत्यया ५९ ।\nन मायाभिर्न चैवोच्चात्पातितो न च दिग्गजैः ।\nबालोतिदुष्टचित्तोयं नानेनार्थोस्ति जीवता ६० ।\nतदेष तोयमध्ये तु समाक्रान्तो महीधरैः ।\nतिष्ठत्वब्दसहस्रान्तं प्राणान्हास्यति दुर्मतिः ६१ ।\nततो दैत्यादानवाश्च पर्वतैस्तं महोदधौः ।\nआक्रम्य चयनं चक्रुर्योजनानि सहस्रशः ६२ ।\nस चितः पर्वतैरन्तः समुद्र स्य महामतिः ।\nतुष्टावाह्निकवेलायामेकाग्रमतिरच्युतम् ६३ ।\nप्रह्लाद उवाच ।\nनमस्ते पुण्डरीकाक्ष नमस्ते पुरुषोत्तम ।\nनमस्ते सर्वलोकात्मन्नमस्ते तिग्मचक्रिणे ६४ ।\nनमो ब्रह्मण्यदेवाय गोब्राह्मणहिताय च ।\nजगद्धिताय कृष्णाय गोविन्दाय नमोनमः ६५ ।\nब्रह्मत्वे सृजते विश्वं स्थितौ पालयते पुनः ।\nरुद्र रूपाय कल्पान्ते नमस्तुभ्यं त्रिमूर्तये ६६ ।\nदेवा यक्षाः सुराः सिद्धा नागा गन्धर्वकिन्नराः ।\nपिशाचा राक्षसाश्चैव मनुष्याः पशवस्तथा ६७ ।\nपक्षिणस्थावराश्चैव पिपीलिकसरीसृपाः ।\nभूम्यापोग्निर्नभोवायुः शब्दः स्पर्शस्तथा रसः ६८ ।\nरूपं गन्धो मनो बुद्धिरात्मा कालस्तथा गुणाः ।\nएतेषां परमार्थश्च सर्वमेतत्त्वमच्युत ६९ ।\nविद्याविद्ये भवान्सत्यमसत्यं त्वं विषामृते ।\nप्रवृत्तं च निवृत्तं च कर्म वेदोदितं भवान् ७० ।\nसमस्तकर्मभोक्ता च कर्मोपकरणानि च ।\nत्वमेव विष्णो सर्वाणि सर्वकर्मफलं च यत् ७१ ।\nमय्यन्यत्र तथान्येषु भूतेषु भुवनेषु च ।\nतवैवाव्याप्तिरैश्वर्यगुणसंसूचिकी प्रभो ७२ ।\nत्वां योगिनश्चिंतयन्ति त्वां यजंति च याजकाः ।\nहव्यकव्यभुगेकस्त्वं पितृदेवस्वरूपधृक् ७३ ।\nरूपं महत्ते स्थितमत्र विश्वं ततश्च सूक्ष्मं जगदेतदीश ।\nरूपामि सर्वाणि च भूतभेदास्तेष्वन्तरात्माख्यमतीव सूक्ष्मम् ७४ ।\nतस्माच्च सूक्ष्मादिविश्षोणानामगोचरे यत्परमात्मरूपम् ।\nकिमप्यचिन्त्यं तव रूपमस्ति तस्मै नमस्ते पुरुषोत्तमाय ७५ ।\nसर्वभूतेषु सर्वात्मन्या शक्तिरपरा तव ।\nगुणाश्रया नमस्तस्यै शाश्वतायै सुरेश्वर ७६ ।\nयातीतगोचरा वाचां मनसां चाविश्षोणा ।\nज्ञानिज्ञानपरिच्छेद्या तां वन्दे स्वेश्वरीं पराम् ७७ ।\nॐ नमो वासुदेवाय तस्मै भगवते सदा ।\nव्यतिरिक्तं न यस्यास्ति व्यतिरिक्तोखिलस्य यः ७८ ।\nनमस्तस्मै नमस्तस्मै नमस्तस्मै महात्मने ।\nनाम रूपं न यस्यैको योस्तित्वेनोपलभ्यते ७९ ।\nयस्यावताररूपाणि समर्चन्ति दिवौकसः ।\nअपश्यन्तः परं रूपं नमस्तस्मै महात्मने ८० ।\nयोन्तस्तिष्ठन्नशेषस्य पश्यतीशः शुभाशुभम् ।\nतं सर्वसाक्षिणं विश्वं नमस्ये परमेश्वरम् ८१ ।\nनमोस्तु विष्णवे तस्मै यस्या भिन्नमिदं जगत् ।\nध्येयः स जगतामाद्यः स प्रसीदतु मेऽव्ययः ८२ ।\nयत्रोतमेतत्प्रोतं च विश्वमक्षरमव्ययम् ।\nआधारभूतः सर्वस्य स प्रसीदतु मे हरिः ८३ ।\nॐ नमो विष्णवे तस्मै नमस्तस्मै पुनः पुनः ।\nयत्र सर्वं यतः सर्वं यः सर्वसंश्रयः ८४ ।\nसर्वगत्वादनन्तस्य स एवाहमवस्थितः ।\nमत्तः सर्वमहं सर्वं मयि सर्वं सनातने ८५ ।\nअहमेवाक्षयो नित्यः परमात्मात्मसंश्रयः ।\nब्रह्मसंज्ञोऽहमेवाग्रे तथान्ते च परः पुमान् ८६ ।\nइति श्रीविष्णुपुराणे प्रथमेंश एकोनविंशतितमोऽध्यायः १९।"
  }
]
[
  {
    "text": "श्रीपराशर उवाच\nयदाभिषिक्तः स पृथुः पूर्वं राज्ये महर्षिभिः  ।\nततः क्रमेण राज्यानि ददौ लोकपितामहः  ॥ १,२२.१ ॥\nनक्षत्रग्रहविप्राणां वीरुधां चाप्यशेषतः  ।\nसोमं राज्ये दधद्ब्रह्मा यज्ञानां तपसामपि  ॥ १,२२.२ ॥\nराज्ञां वैश्रवणं राज्ये जलानां वरुणं तथा  ।\nआदित्यानां पतिं विष्णुं वसूनामथ पावकम्  ॥ १,२२.३ ॥\nप्रजापतीनां दक्षं तु वासवं मरुतामपि  ।\nदैत्यानां दानवानां च प्रह्लादमधिपं ददौ  ॥ १,२२.४ ॥\nपितॄणां धर्मराजानं यमं राज्येऽभ्यषेचयत् ।\nऐरावतं गर्जेद्राणामशेषाणां पतिं ददौ  ॥ १,२२.५ ॥\nपतत्रिणां तु गरुडं देवानामपि वासवम्  ।\nउच्चैःश्रवसमश्वानां वृषभं तु गवामपि  ॥ १,२२.६ ॥\nमृगाणां चैव सर्वेषां राज्ये सिंहं ददौ प्रभुः  ।\nशेषं तु दन्दशूकानामकरोत्पतिमव्ययः  ॥ १,२२.७ ॥\nहिमालयं स्थावराणां मुनीनां कपिलं मुनिम्  ।\nनखिनां दंष्ट्रिणां चैव मृगाणां व्याघ्रमीश्वरम्  ॥ १,२२.८ ॥\nवनस्पतीनां राजानां प्लक्षमैवाभ्यषेचयत् ।\nएवमेवान्यजातीनां प्राधान्येनाकरोत्प्रभून्  ॥ १,२२.९ ॥\nएवं विभज्य राज्यानि दिशां पालाननन्तरम्  ।\nप्रजापतिपतिर्ब्रह्मा स्थापयामास सर्वतः  ॥ १,२२.१० ॥\nपूर्वस्यां दिशि राजानं वैराजस्य प्रजापतेः  ।\nदिशापालं सुधन्वानं सुतं वै सोऽभ्यषेचयत् ॥ १,२२.११ ॥\nदक्षिणस्यां दिशि तथा कर्दमस्य प्रजापतेः  ।\nपुत्रं शङ्खपदं नाम राजानं सोऽभ्यषेचयत् ॥ १,२२.१२ ॥\nपश्चिमस्यां दिशि तथा रजसः पुत्रमच्युतम्  ।\nकेतुमन्तं महात्मानं राजानं सोऽभ्यषेचयत् ॥ १,२२.१३ ॥\nतथा हिरण्यरोमाणं पर्जन्यस्य प्रजापतेः  ।\nउदीच्यां दिशि दुर्धर्षं राजानमभ्यषेचयत् ॥ १,२२.१४ ॥\nतैरियं पृथिवी सर्वा सप्तद्वीपा सपत्तना  ।\nयथाप्रदेशमद्यापि धर्मतः परिपाल्यते  ॥ १,२२.१५ ॥\nएते सर्वे प्रवृत्तस्य स्थितौ विष्णोर्महात्मनः  ।\nविभूतिभूता राजानो ये चान्ये मुनिसत्तम  ॥ १,२२.१६ ॥\nये भविष्यन्ति ये भूताः सर्वे भूतेश्वरा द्विज  ।\nते सर्वे सर्वभूतस्य विष्णोरंशा द्विजोत्तम  ॥ १,२२.१७ ॥\nये तु देवाधिपतयो ये च दैत्याधिपास्तथा  ।\nदानवानां च ये नाथा ये नाथाः पिशिताशिनाम्  ॥ १,२२.१८ ॥\nपशूनां ये च पतयः पतयो ये च पक्षिणाम्  ।\nमनुष्याणां च सर्पाणां नागानामधिपाश्च ये  ॥ १,२२.१९ ॥\nवृक्षाणां पर्वतानां च ग्रहाणां चापि येऽधिपाः  ।\nअतीता वर्तमानाश्च ये भविष्यन्ति चापरे  ।\nते सर्वे सर्वभूतस्य विष्णोरंशसमुद्भवाः  ॥ १,२२.२० ॥\nन हि पालनसामर्थ्यमृते सर्वेश्वरं हरिम्  ।\nस्थितं स्थितौ महाप्राज्ञ भवत्यन्यस्य कस्यचित् ॥ १,२२.२१ ॥\nसृजत्येष जगत्सृष्टौ स्थितौ पाति सनातनः  ।\nहन्ति चैवान्तकत्वेन रजःसत्त्वादिसंश्रयः  ॥ १,२२.२२ ॥\nचतुर्विभागः संसृष्टौ चतुर्धा संस्थितः स्थितौ  ।\nप्रलयं च करोत्यन्ते चतुर्भेदो जनार्दनः  ॥ १,२२.२३ ॥\nएकेनांशेन ब्रह्मसौ भवत्यव्यक्तमूर्तिमान्  ।\nमरीचिमिश्राः पतयः प्रजानाञ्चान्यभागशः  ॥ १,२२.२४ ॥\nकालस्तृतीयस्तस्यांशः सर्वभूतानि चापरः  ।\nइत्थं चतुर्धा संसृष्टौ वर्ततेसौ रजोगुणः  ॥ १,२२.२५ ॥\nएकांशेनास्थितो विष्णुः करोति प्रतिपालनम्  ।\nमन्वादिरूपश्चान्येन कालरूपोऽपरोण च  ॥ १,२२.२६ ॥\nसर्वभूतेषु चान्येन संश्थितः कुरुते स्थितिम्  ।\nसत्त्वं गुणं समाश्रित्य जगतः पुरुषोत्तमः  ॥ १,२२.२७ ॥\nआश्रित्य तमसो वृत्तिमन्तकाले तथा पुनः  ।\nरुद्रस्वरूपो भगवानेकांशेन भवत्यजः  ॥ १,२२.२८ ॥\nअग्न्यन्तकादिरूपेण भागेनान्येन वर्तते  ।\nकालस्वरूपो भागो यःसर्वभूतानि चापरः  ॥ १,२२.२९ ॥\nविनाशं कुर्वतस्तस्य चतुर्धैवं महात्मनः  ।\nविभागकल्पना ब्रह्मन् कथ्यते सार्वकालिकी  ॥ १,२२.३० ॥\nब्रह्म दक्षादयः कालस्तथै वाखिलजन्तवः  ।\nविभूतयो हरेरेता जगतः सृष्टिहेतवः  ॥ १,२२.३१ ॥\nविष्णुर्मन्वादयः कालः सर्वभूतानि च द्विज  ।\nस्थितेर्निमित्तभूतस्य विष्णोरेता विभूतयः  ॥ १,२२.३२ ॥\nरुद्रः कालान्तकाद्याश्च समस्ताश्चैव जन्तवः  ।\nचतुर्धा प्रलायायैता जनार्दनविभूतयः  ॥ १,२२.३३ ॥\nजगदादौ तथा मध्ये सृष्टिराप्रलया द्विज  ।\nधात्रा मरीचिमिश्रैश्च क्रियते जन्तुभिस्तथा  ॥ १,२२.३४ ॥\nब्रह्म सृजत्यादिकाले मरीचिप्रमुखास्ततः  ।\nउत्पादयन्त्यपत्यानि जन्तवश्च प्रतिक्षणम्  ॥ १,२२.३५ ॥\nकालेन न विना ब्रह्म सृष्टिनिष्पादको द्विज  ।\nन प्रजापतयः सर्वे न चैवाखिलजन्तवः  ॥ १,२२.३६ ॥\nएवमेव विभागोयं स्तितावप्युपदिश्यति  ।\nचतुर्दा तस्य देवस्य मैत्रेय प्रलये तथा  ॥ १,२२.३७ ॥\nयत्किञ्चित्सृज्यते येन सत्त्वजातेन वै द्विज  ।\nतस्य सृज्यस्य सम्भूतो तत्सर्वं वै हरेस्तनुः  ॥ १,२२.३८ ॥\nहन्ति यावच्च यत्किञ्चित्सत्त्वं स्थावरजङ्गमम्  ।\nजनार्दनस्य तद्रौद्रं मैत्रेयान्तकरं वपुः  ॥ १,२२.३९ ॥\nएवमेष जगत्स्त्रष्टा जगत्पाता तथा जगत् ।\nजगद्भक्षयिता देवः समस्तस्य जनार्दनः  ॥ १,२२.४० ॥\nसृष्टिस्थित्यन्तकालेषु त्रिधैवं संप्रवर्तते  ।\nगुणप्रवृत्या परमं पदं तस्यागुणं महत् ॥ १,२२.४१ ॥\nतच्च ज्ञानमयं व्यापि स्वसंवेद्यमनौपमम्  ।\nचतुष्प्रकारं तदपि स्वरूपं परमात्मनः  ॥ १,२२.४२ ॥\nश्रीमैत्रेय उवाच\nचतुःप्रकारतां तस्य ब्रह्मभूतस्य हे मुने  ।\nममाचक्ष्व यथान्यायं यदुक्तं परमं पदम्  ॥ १,२२.४३ ॥\nश्रीपराशर उवाच\nमैत्रेय कारणं प्रोक्तं साधनं सर्ववस्तुषु  ।\nसाध्यं च वस्त्वभिमतं यत्साधयितुमात्मनः  ॥ १,२२.४४ ॥\nयोगिनो मुक्तिकामस्य प्राणायामादिसाधनम्  ।\nसाध्यं च परमं ब्रह्म पुनर्नावर्तते यतः  ॥ १,२२.४५ ॥\nसाधनालम्बनं ज्ञानं मुक्तये योगिनां हि यत् ।\nस भेदः प्रथमस्तस्य ब्रह्मभूतस्य वै मुने  ॥ १,२२.४६ ॥\nयुञ्जतः क्लेशमुक्त्यर्थं साध्यं यद्ब्रह्म योगिनः  ।\nतदालम्बनविज्ञानं द्वितीयोऽंशो महामुने  ॥ १,२२.४७ ॥\nउभयोस्त्वविभागेन साध्यसाधनयोर्हि यत् ।\nविज्ञानमद्वैतमयं तद्भागोन्यो मयोदितः  ॥ १,२२.४८ ॥\nज्ञानत्रयस्य वै तस्य विशेषो यो महामुने  ।\nतन्निराकरणद्वारा दर्शितात्मस्वरूपवत् ॥ १,२२.४९ ॥\nनिर्व्यापारमनाख्येयं व्याप्तिमात्रमनूपमम्  ।\nआत्मसम्बोधविषयं सत्तामात्रमलक्षणम्  ॥ १,२२.५० ॥\nप्रशान्तमभयं शुद्धं दुर्विभाव्यमसंश्रयम्  ।\nविष्णोर्ज्ञानमयस्योक्तं तज्ज्ञानं ब्रह्मसंज्ञितम्  ॥ १,२२.५१ ॥\nतत्र ज्ञाननिरोधेन योगिनो यान्ति ये लयम्  ।\nसंसारकर्षणोप्तौ ते यान्ति निर्बीजतां द्विजा  ॥ १,२२.५२ ॥\nएवंप्रकारममलं नित्यं व्यापकमक्षयम्  ।\nसमस्तहेयरहितं विष्ण्वाख्यं परमं पदम्  ॥ १,२२.५३ ॥\nतद्ब्रह्म परमं योगी यतो नावर्तते पुनः  ।\nश्रयत्यपुण्योपरमे क्षीणक्लेशेऽतिनिर्मले  ॥ १,२२.५४ ॥\nद्वे रूपे ब्रह्मणस्तस्य मूर्तं चामूर्तमेव च  ।\nक्षराक्षरास्वरूपे ते सर्वभूतेष्ववस्थिते  ॥ १,२२.५५ ॥\nअक्षरं तत्परं ब्रह्म क्षरं सर्वमिदं जगत् ।\nएकदेशस्थितस्याग्नेर्ज्योत्स्त्रा विस्तारिणि यथा  ।\nपरस्य ब्रह्मणः शक्तिस्तथोदमखिलं जगत् ॥ १,२२.५६ ॥\nतत्राप्यासन्नदूरत्वाद्बहुत्वस्वल्पतामयः  ।\nज्योत्स्नाभेदोस्ति तच्छक्तेस्तद्वन्मैत्रेय विद्यते  ॥ १,२२.५७ ॥\nब्रह्मविष्णुशिवा ब्रह्मन्प्रधाना ब्रह्मशक्तयः  ।\nततश्च देवा मैत्रेय न्यूना दक्षादयस्ततः  ॥ १,२२.५८ ॥\nततो मनुष्याः पशवौ मृगपक्षिसरीसृपाः  ।\nन्यूनान्यूनतराश्चैव वृक्षगुल्मादयस्तथा  ॥ १,२२.५९ ॥\nतदेतदक्षरं नित्यं जगन्मुनिवराखितम्  ।\nआविर्भावतिरोभावजन्मनाशविकल्पवत् ॥ १,२२.६० ॥\nसर्वशक्ति मयो विष्णुः स्वरूपं ब्रह्मणः परम्  ।\nमूर्तं यद्योगिभिः पूर्वं योगारम्भेषु चिन्त्यते  ॥ १,२२.६१ ॥\nसालम्बनो महायोगः सबीजो यत्रसंस्थितः  ।\nमनस्यव्याहते सम्यग्युञ्जतां जायते मुने  ॥ १,२२.६२ ॥\nस परः परशक्तीनां ब्रह्मणः समनन्तरम्  ।\nमूर्तं ब्रह्म महाभाग सर्वब्रह्ममयो हरिः  ॥ १,२२.६३ ॥\nयत्र सर्वमिदं प्रोतमोतं चैवाखितं जगत् ।\nततो जगज्जगत्यस्मिन्स जगच्चखिलं मुने  ॥ १,२२.६४ ॥\nक्षराक्षरमयो विष्णुर्बिभर्त्यखिलमीश्वरः  ।\nपुरुषाव्याकृतमयं भूषणास्त्रस्वरूपवत् ॥ १,२२.६५ ॥\nश्रीमैत्रेय उवाच\nभूषणास्त्रस्वरूपस्थं यच्चैतदखिलं जगत् ।\nबिभर्ति भगवान्विष्णुस्तन्ममाख्यातुमर्हसि  ॥ १,२२.६६ ॥\nश्रीपराशर उवाच\nनमस्कृत्वाप्रमेयाय विष्णवे प्रभविष्णवे  ।\nकथयामि यथाख्यातं वसिष्ठेन ममा भवत् ॥ १,२२.६७ ॥\nआत्मानमस्य जगतो निर्लेपमगुणामलम्  ।\nबिभर्ति कौस्तुभमणिस्वरूपं भगवान्हरिः  ॥ १,२२.६८ ॥\nश्रीवत्ससंस्थानधरमनन्तेन समाश्रितम्  ।\nप्रधानं बुद्धिरप्यास्ते गदारूपेण माधवे  ॥ १,२२.६९ ॥\nभूतादिमिन्द्रियादिं च द्विधाहङ्कारमीश्वरः  ।\nबिभर्ति शंखरूपेण शार्ङ्गरूपेण च स्थितम्  ॥ १,२२.७० ॥\nचलत्स्वरूपमत्यन्तं जवेनान्तारितानिलम्  ।\nचक्रस्वरूपं च मनो धत्ते विष्णुकरे स्थितम्  ॥ १,२२.७१ ॥\nपञ्चरूपा तु या माला वैजयन्ती गदाभृतः  ।\nसा भूतहेतुसंघाता भूतमाला च वै द्विज  ॥ १,२२.७२ ॥\nयानीन्द्रियाण्यशेषाणि बुद्धिकर्मात्मकानि वै  ।\nशररूपाण्यशेषाणि तानि धत्ते जनार्दनः  ॥ १,२२.७३ ॥\nबिभर्ति यच्चासिरत्नमच्युतोत्यन्तनिर्मलम्  ।\nविद्यामय तु तज्ज्ञानमविद्याकोशसंस्थितम्  ॥ १,२२.७४ ॥\nइत्थं पुमान्प्रधानं च बुद्ध्यहङ्कारमेव च  ।\nभूतानि च हृषीकेशे मनः सर्वेन्द्रियाणि च  ।\nविद्याविद्ये च मैत्रेय सर्वमेतत्समाश्रितम्  ॥ १,२२.७५ ॥\nअस्त्रभूषणसंस्थानस्वरूपं रूपवर्जितः  ।\nबिभार्ति मायारूपोसौ श्रेयसे प्राणिनां हरिः  ॥ १,२२.७६ ॥\nसविकारं प्रधानं च पुमांश्चैवाखिलं जगत् ।\nबिभर्ति पुण्डहीकाक्षस्तदेवं परमेश्वरः  ॥ १,२२.७७ ॥\nया विद्या या तथाविद्या यत्सद्यच्चासदव्ययम्  ।\nतत्सर्वं सर्वभूतेशे मैत्रेय मधुसूदने  ॥ १,२२.७८ ॥\nकलाकाष्ठानिमेषादिदिनर्त्वयनहायनैः  ।\nकालस्वरूपो भगवानपापो हरिरव्ययः  ॥ १,२२.७९ ॥\nभूर्लोकोथ भुवर्लोकः स्वर्लोको मुनिसत्तम  ।\nमहर्जनस्तपः सत्यं सप्त लोका इमे विभुः  ॥ १,२२.८० ॥\nलोकात्ममूर्तिः सर्वेषां पूर्वेषामपि पूर्वजः  ।\nआधारः सर्वविद्यानां स्वयमेव हरिः स्थितः  ॥ १,२२.८१ ॥\nदेवमानुषपश्वादिश्वरूपैर्बहुभिः स्थितः  ।\nततः सर्वेश्वरोऽनन्तो भूतमूर्तिरमूर्तिमान्  ॥ १,२२.८२ ॥\nऋचो यजूंषि सामानि तथैवाथर्वाणानि वै  ।\nइतिहासोपवेदाश्च वेदान्तेषु तथोक्तयः  ॥ १,२२.८३ ॥\nवेदाङ्गानि समस्तानि मन्वादिगदितानि च  ।\nशास्त्राण्यशेषाण्याख्यानान्यनुवाकाश्च ये क्वचित् ॥ १,२२.८४ ॥\nकाव्यालापाश्च ये केचिद्रीतकान्यखिलानि च  ।\nशब्दमूर्तिधरस्यैतद्वपुर्विष्णोर्महात्मनः  ॥ १,२२.८५ ॥\nयानि मूर्तान्यमूर्तानि यान्यत्रान्यत्र वा क्वचित् ।\nसन्ति वै वस्तुजातानि तानि सर्वाणि तद्वपुः  ॥ १,२२.८६ ॥\nअहं हरिः सर्वमिदं जनार्दनो नान्यत्ततः कारणकार्यजातम्  ।\nईदृङ्मनो यस्य न तस्यट भूयो भवोद्भावा द्वन्द्वगदा भवन्ति  ॥ १,२२.८७ ॥\nइत्यैष तेंशः प्रथमः पुराणस्यास्य वै द्विज  ।\nयथावत्कथितो यस्मिन्धृते पापैः प्रमुच्यते  ॥ १,२२.८८ ॥\nकार्त्तिक्यां पुष्करस्नाने द्वादशाब्देन यत्फलम्  ।\nतदस्य श्रवणात्सव मैत्रेयाप्नोति मानवः  ॥ १,२२.८९ ॥\nदेवर्षिपितृगन्धर्वयक्षादिनां च सम्भवम्  ।\nभवन्ति शृण्वतः पुंसो देवाद्य वरदा मुने  ॥ १,२२.९० ॥\nइति श्रिविष्णुमहापुराणे प्रथमेऽंशे द्वाविंशोऽध्यायः\nइति श्रीपराशरमुनिविरचिते श्रीविष्णुपरत्वनिर्णायके श्रीमति विष्णुमहापुराणे प्रथमांशः समाप्तः  ।"
  }
]
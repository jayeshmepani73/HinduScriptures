[
  {
    "text": "पृथोः पुत्रौ महावीर्यौ जज्ञातोऽन्तर्द्धिपालिनौ\nशिखण्डिनी हविर्द्धानमन्तर्द्धानाद् व्यजायत ।। १ ।।\nहविर्द्धानात् षडाग्नेयी धिषणाजनयत् सुतान् ।\nप्राचीनबर्हिषं शुक्रं गयं कृष्णं व्रजाजिनौ ।। २ ।।\nप्राचीनबर्हिर्भगवान् महानासीत् प्रजापतिः ।\nहविर्धानान्महाभाग येन संवर्धिताः प्रजाः  ॥ १,१४.३ ॥\nप्राचीनाग्राः कुशास्तस्य पृथिव्यां विश्रुता मुने  ।\nप्राचीनबर्हिरभवत्ख्यातो भुवि महाबलः  ॥ १,१४.४ ॥\nसमुद्रतनयायां तु कृतदारो महीपतिः  ।\nमहतस्तमसः पारे सवर्णायां महामते  ॥ १,१४.५ ॥\nसवर्णाधत्त सामुद्री दश प्राचीनबर्हिषः  ।\nसर्वे प्राचेतसो नाम धनुर्वेदस्य पारगाः  ॥ १,१४.६ ॥\nअपृथग्धर्मचरणास्ते तप्यन्त महत्तपः  ।\nदशवर्षसहस्राणि समुद्रसलिलेशयः  ॥ १,१४.७ ॥\nश्रीमैत्रेय उवाच\nयदर्थं ते महात्मानस्तपस्तेपुर्महामुने  ।\nप्राचेतसः समुद्राम्भस्येतदाख्यातुमर्हसि  ॥ १,१४.८ ॥\nश्रीपराशर उवाच\nपित्रा प्रचेतसः प्रोक्ताः प्रजार्थममितात्मना  ।\nप्रजापतिनियुक्तेन बहुमानपुरःसरम्  ॥ १,१४.९ ॥\nप्राचीनबर्हिरुवाच\nब्रह्मणा देवदेवेन समादिष्टोस्म्यहं सुताः  ।\nप्रजाः संवर्धनीयास्ते मया चोक्तं तथेति तत् ॥ १,१४.१० ॥\nतन्मम प्रीतये पुत्राः प्रजावृद्धिमतन्द्रिताः  ।\nकुरुध्वं माननीया वः सम्यगाज्ञा प्रजापतेः  ॥ १,१४.११ ॥\nश्रीपराशर उवाच\nततस्ते तत्पितुः श्रुत्वा वचनं नृपनन्दनाः  ।\nतथेत्युक्त्वा च तं भूयः पप्रच्छुः पितरं मुने  ॥ १,१४.१२ ॥\nप्रचेतस ऊचुः\nयेन तात प्रजावृद्धौ समर्था कर्मणा वयम्  ।\nभवेम तत्समस्तं नः कर्म व्याख्यातुमर्हसि  ॥ १,१४.१३ ॥\nपितोवाच\nआराध्य वरदं विष्णुमिष्टप्राप्तिमसंशयम्  ।\nसमेति नान्यथा मर्त्यः किमन्यत्कथयामि वः  ॥ १,१४.१४ ॥\nतस्मात्प्रजा विवृद्ध्यर्थं सर्वभूतप्रभुं हरिम्  ।\nआराधयत गोविन्दं यदि सिद्धिमभीप्सथः  ॥ १,१४.१५ ॥\nधर्ममर्थं च कामं च मोक्षं चान्विच्छतां सदा  ।\nआराधनीयो भगवाननादिपुरुषोत्तमः  ॥ १,१४.१६ ॥\nयस्मिन्नाराधिते सर्गं चकारादौ प्रजापतिः  ।\nतमाराध्याच्युतं वृद्धिः प्रजानां वो भविष्यति  ॥ १,१४.१७ ॥\nश्रीपराशर उवाच\nइत्येवमुक्तास्ते पित्रा पुत्राः प्राचेतसो दश  ।\nमग्नाः पयोधिसलिले तपस्तेषुः समाहिताः  ॥ १,१४.१८ ॥\nदशवर्षसहस्राणि न्यस्तचित्ता जगत्पतौ  ।\nनारायणे मुनिश्रेष्ठ सर्वलोकपरायणे  ॥ १,१४.१९ ॥\nतत्रैवावस्थिता देवमेकाग्रमनसो हरिम्  ।\nतुष्टुवुर्यःस्तुतः कामान् स्तोतुरिष्टान्प्रयच्छति  ॥ १,१४.२० ॥\nश्रीमैत्रेय उवाच\nस्तवं प्रचेतसो विष्णोः समुद्राम्भसि संस्थिताः  ।\nचक्रुस्तन्मे मुनिश्रेष्ठ सुपुण्यं वक्तुमर्हसि  ॥ १,१४.२१ ॥\nश्रीपराशर उवाच\nशृणु मैत्रेय गोविन्दं यथापूर्वं प्रचेतसः  ।\nतुष्टुवुस्तन्मयीभूताः समुद्रसलिलेशयाः  ॥ १,१४.२२ ॥\nप्रचेतस ऊचुः\nनताः स्म सर्ववचसां प्रतिष्ठा यत्र शाश्वती  ।\nतमाद्यन्तमशेषस्य जगतः परमं प्रभुम्  ॥ १,१४.२३ ॥\nज्योतिराद्यमनौपम्यमण्वनन्तमपारवत् ।\nयोनिभूतमशेषस्य स्थावरस्य चरस्य च  ॥ १,१४.२४ ॥\nयस्याहः प्रथमं रूपमरूपस्य तथा निशा  ।\nसंध्या च परमेशस्य तस्मै कालात्मने नमः  ॥ १,१४.२५ ॥\nभुज्यतेऽनुदिनं देवैः पितृभिश्च सुधात्मकः  ।\nबीजभूतं समस्तस्य तस्मै सोमात्मने नमः  ॥ १,१४.२६ ॥\nयस्तमास्यत्ति तीव्रात्मा प्रभाभिर्भासयन्नभः  ।\nघर्मशीताम्भसा योनिस्तस्मै सूर्यत्मने नमः  ॥ १,१४.२७ ॥\nकाठिन्यवान् यो बिभर्ति जगदेतदशेषतः  ।\nशब्दादिसंश्रयो व्यापी तस्मै भूम्यात्मने नमः  ॥ १,१४.२८ ॥\nयद्योनिभूतं जगतो वीजं यत्सर्वदेहिनाम्  ।\nतत्तोयरूपमीशस्य नमामो हरिमेधसः  ॥ १,१४.२९ ॥\nयो मुखं सर्वदेवानां हव्यभुक्कव्यभुक्तथा  ।\nपितॄणां च नमस्तस्मै विष्णवे पावकात्मने  ॥ १,१४.३० ॥\nपञ्चधावस्थितो देहे यश्चेष्टां कुरुतेऽनिशम्  ।\nआकाशयोनिर्भगवांस्तस्मै वाय्वात्मने नमः  ॥ १,१४.३१ ॥\nअवकाशमशेषाणां भूतानां यः प्रयच्छति  ।\nअनन्तमूर्तिमाञ्छुद्धस्तस्मै व्योमात्मने नमः  ॥ १,१४.३२ ॥\nसमस्तेन्द्रियसर्गस्य यः सदा स्थानमुत्तमम्  ।\nतस्मै शब्दादिरूपाय नमः कृष्णाय वेधसे  ॥ १,१४.३३ ॥\nगृह्णाति विषयान्नित्यमिन्द्रियात्माक्षराक्षरः  ।\nयस्तस्मै ज्ञानमूलाय नतास्म हरिमेधसे  ॥ १,१४.३४ ॥\nगृहीतानिन्द्रियैरर्थानात्मने यः प्रयच्छति  ।\nअन्तःकरणरूपाय तस्मै विश्वात्मने नमः  ॥ १,१४.३५ ॥\nयस्मिन्ननन्ते सकलं विश्वं यस्मात्तथोद्गतम्  ।\nलयस्थानं च यस्तस्मै नमः प्रकृतिधर्मिणे  ॥ १,१४.३६ ॥\nशुद्धः संल्लक्ष्यते भ्रान्त्या गुणवानिव योऽगुणः  ।\nतमात्मरूपिणं देव नतास्म पुरुषोत्तमम्  ॥ १,१४.३७ ॥\nअविकारमजं शुद्धं निर्गुणं यन्निरजनम्  ।\nनताःस्मतत्परं ब्रह्म विष्णोर्यत्परमं पदम्  ॥ १,१४.३८ ॥\nअदीर्घह्रस्वमस्थूलण्वनमश्यामलोहितम्  ।\nअस्नेहच्छायमतनुमसक्तमशरीरीणम्  ॥ १,१४.३९ ॥\nअनाकाशमसंस्पर्शमगन्धमरसं च यत् ।\nअचक्षुश्रोत्रमचलमवाक्पाणिममानिसम्  ॥ १,१४.४० ॥\nअनामगोमत्रसुखमतेजस्कमहेतुकम्  ।\nअभयं भ्रान्तिरहितम निद्रमजरामरम्  ॥ १,१४.४१ ॥\nअरजोशब्दममृतमप्लुतं यदसंवृतम्  ।\nपूर्वापरेण वै यस्मिस्तद्विष्णोः परमं पदम्  ॥ १,१४.४२ ॥\nपरमेशत्वगुणवत्सर्वभूतमसंशयम्  ।\nनतास्म तत्पदं विष्णोर्जिह्वादृग्गोचरं न यत् ॥ १,१४.४३ ॥\nश्रीपराशर उवाच\nएवं प्रचेतसो विष्णुं स्तुवन्तस्तत्समाधयः  ।\nदशवर्षसहस्राणि तपश्चेरुर्महार्णवे  ॥ १,१४.४४ ॥\nततः प्रसन्नो भगवांस्तेषामन्तर्जले हरिः  ।\nददौ दर्शनमुन्निद्रनीलोत्पलदलच्छविः  ॥ १,१४.४५ ॥\nपतत्रिराजमारूढमवलोक्य प्रचेतसः  ।\nप्रणिपेतुः शिरोभिस्तं भक्तिभारावनामितैः  ॥ १,१४.४६ ॥\nततस्तानाह भगवान्व्रयतामीप्सतो वरः  ।\nप्रसादसुमुखोहं वो वरदः समुपस्थितः  ॥ १,१४.४७ ॥\nततस्तमूचुर्वरदं प्रणिपत्य प्रचेतसः  ।\nयथा पित्रा समादिष्टं प्रजानां वृद्धिकारणम्  ॥ १,१४.४८ ॥\nस चापि देवस्तं दत्त्वा यथभिलषितं वरम्  ।\nअन्तर्धानं जगामाशु ते च निश्चक्रमुर्जलात् ॥ १,१४.४९ ॥\nइति श्रीविष्णुपुराणे प्रथमेऽंशे प्रचेतास्तवो नाम चतुर्दशोऽध्यायः (१४)"
  }
]
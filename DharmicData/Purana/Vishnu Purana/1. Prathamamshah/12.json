[
  {
    "text": "श्रीपराशर उवाच\nनिशम्यैतदशेषेण मैत्रेय नृपते सुतः  ।\nनिर्जगाम वनात्तस्मात्प्रणिपत्य स तानृषीन्  ॥ १,१२.१ ॥\nकृतकृत्यमिवात्मानं मन्यमानस्ततो द्विज  ।\nमधुसंज्ञं महापुण्यं जगाम यमुनातटम्  ॥ १,१२.२ ॥\nपुनश्च मधुसंज्ञेन दैत्येनाधिष्ठितं यतः  ।\nततो मधुवनं नाम्ना ख्यातमत्र महीतले  ॥ १,१२.३ ॥\nहत्वा च लवणं रक्षो मधुपुत्रं महाबलम्  ।\nशत्रुघ्नो मधुरां नाम पुरीं यत्र चकार वै  ॥ १,१२.४ ॥\nयत्र वै देवदेवस्य सान्निध्यं हरिमेधसः  ।\nसर्वपापहरे तस्मिंस्तपस्तीर्थे चकार सः  ॥ १,१२.५ ॥\nमरीचिमुख्यैर्मुनिभिर्यथोद्दिष्टमभूत्तथा  ।\nआत्मन्यशेपदेवेशं स्थितं विष्णुममन्यत  ॥ १,१२.६ ॥\nअनन्यचेतसस्तस्य ध्यायतो भगवान्हरिः  ।\nसर्वभूतगतो विप्र सर्वभावगतोऽभवत् ॥ १,१२.७ ॥\nमनस्यवस्थिते तस्मिन्विष्णौ मैत्रेय योगिनः  ।\nन शशाक धरा भारमुद्वोढुं भूतधारिणी  ॥ १,१२.८ ॥\nवामपादस्थिते तस्मिन्ननामार्धेन मेदिनी  ।\nद्वितीयं च ननामार्धं क्षितेर्दक्षिणतः स्थिते  ॥ १,१२.९ ॥\nपादांगुष्ठेन संपीड्य यथा स वसुधां स्थितः  ।\nतदा समस्ता वसुधा चचाल सह पर्वतैः  ॥ १,१२.१० ॥\nनद्यो नदाः समुद्राश्च संक्षोभं परमं ययुः  ।\nतत्क्षोभादमराः क्षोभं परं जग्मुर्महामुने  ॥ १,१२.११ ॥\nयामा नाम तदा देवा मैत्रेय परमाकुलाः  ।\nइन्द्रेण सह संमन्त्र्य ध्यानभङ्गं प्रचक्रमुः  ॥ १,१२.१२ ॥\nकूष्माण्डा विविधै रूपैर्महेन्द्रेण महामुने  ।\nसमाधिभङ्गमत्यन्तमारब्धाः कर्तुमातुराः  ॥ १,१२.१३ ॥\nसुनीतिर्नाम तन्माता सास्त्रा तत्पुरतः स्थिता  ।\nपुत्रेति करुणां वाचमाह मायामयी तदा  ॥ १,१२.१४ ॥\nपुत्रकास्मान्निवर्तस्व शरीरात्ययदारुणात् ।\nनिर्बन्धतो मया लब्धो बहुभिस्त्वं मनोरथै  ॥ १,१२.१५ ॥\nदीनामेकां परित्यक्तुमनाथां न त्वमर्हसि  ।\nसपत्नीवचनाद्वत्स अगतेस्त्वं गतिर्मम  ॥ १,१२.१६ ॥\nक्व च त्वं पञ्चवर्षीयः क्वचैतद्दारूणं तपः  ।\nनिवर्ततां मनः कष्टान्निर्बन्धात्फलवर्जितात् ॥ १,१२.१७ ॥\nकालः क्रीडनकानान्ते तदन्तेऽध्ययनस्य ते  ।\nततः समस्तभोगानां तदन्ते चेष्यते तपः  ॥ १,१२.१८ ॥\nकालः क्रीडनकानां यस्तव बालस्य पुत्रक  ।\nतस्मिंस्त्वमिच्छसि तपः किं नाशायात्मनो रतः  ॥ १,१२.१९ ॥\nमत्प्रीतिः परमो धर्मो वयोवस्थाक्रियाक्रमम्  ।\nअनुवर्तस्व मा मोहान्निवर्तास्मादधर्मतः  ॥ १,१२.२० ॥\nपरित्यजति वत्साध्य यध्येतन्न भवांस्तपः  ।\nत्यक्ष्याम्यहमिह प्राणांस्ततो वै पश्यतस्तव  ॥ १,१२.२१ ॥\nश्रीपराशर उवाच\nतां प्रलापवतीमेवं बाष्पाकुलविलोचनाम्  ।\nसमाहितमना विष्णौ पश्यन्नपि न दृष्टवान्  ॥ १,१२.२२ ॥\nवत्स वत्स सुघोराणि रक्षांस्येतानि भीषणे  ।\nवनेऽभ्युद्यतशस्त्राणीः समायान्त्यपगम्यताम्  ॥ १,१२.२३ ॥\nइत्युक्त्वा प्रययौ साथ रक्षांस्याविर्बभुस्ततः  ।\nअभ्युद्यतोग्रशस्त्राणि ज्वालामालाकुलैर्मुखैः  ॥ १,१२.२४ ॥\nततो नादानतीवोग्रन्राजपुत्रस्य ते पुरः  ।\nमुमुचुर्दीप्तशस्त्राणि भ्रामयन्तो निशाचराः  ॥ १,१२.२५ ॥\nशिवाश्च शतशो नेदुः सज्वालाः कवलैर्मुखैः  ।\nत्रासाय तस्य बालस्य योगयुक्तस्य सर्वदा  ॥ १,१२.२६ ॥\nहन्यतां दन्यतामेष छिद्यतां छिद्यतामयम्  ।\nभक्ष्यतां भक्ष्यतां चाय मित्युचुस्ते निशाचराः  ॥ १,१२.२७ ॥\nततो नानाविधान्नादान् सिंहोष्ट्रमकराननाः  ।\nत्रासाय राजपुत्रस्य नेदुस्ते रजनीचराः  ॥ १,१२.२८ ॥\nरक्षांसि तानि ते नादाः शिवास्तान्यायुधानि च  ।\nगोविन्दासक्तचित्तस्य ययुर्नन्द्रियगोचरम्  ॥ १,१२.२९ ॥\nएकाग्रचेताः सततं विष्णुमेवात्मसंश्रयम्  ।\nदृष्टवान् पृथिवीनाथपुत्रो नान्यं कथञ्चन  ॥ १,१२.३० ॥\nततः सर्वासु मायासु विलीनासु पुनः सुराः  ।\nसंक्षोभं परमं जग्मुस्तत्पराभवशङ्किताः  ॥ १,१२.३१ ॥\nते समेत्य जगद्योनिमनादिनिधनं हरिम्  ।\nशरण्यं शरणं यातास्तपसा तस्य तापिताः  ॥ १,१२.३२ ॥\nदेवा ऊचुः\nदेवदेव जगन्नाथ परेश पुरुषोत्तम  ।\nध्रुवस्य तपसा तप्तास्त्वां वयं शरणं गताः  ॥ १,१२.३३ ॥\nदिने दिने कलालेशैः शशाङ्क पूर्यते यथा  ।\nतथायं तपसा देव प्रयात्यृद्धिमहर्निंशम्  ॥ १,१२.३४ ॥\nऔतानपादितपसा वयमित्थं जनार्दन  ।\nभीतास्त्वां शरणं यातास्तपसस्तं निवर्तय  ॥ १,१२.३५ ॥\nनविद्मः किं स शक्रत्वं सूर्यत्वं किमभीप्सति  ।\nवित्तपाम्बुपसोमानां साभिलाषः पदेषु किम्  ॥ १,१२.३६ ॥\nतदस्माकं प्रसीदेश हृदयाच्छल्यमुद्धर  ।\nउत्तानपादतनयं तपसः सन्निवर्तय  ॥ १,१२.३७ ॥\nश्रीभगवानुवाच\nनेन्द्रत्वं न च सूर्यत्वं नैवाम्बुपधनेशताम्  ।\nप्रार्थयत्येष यं कामं तं करोम्यखिलं सुरा  ॥ १,१२.३८ ॥\nयात देवा यथाकाम स्वस्थानं विगतज्वराः  ।\nनिवर्तयाम्यहं बालं तपस्यासक्तमानसम्  ॥ १,१२.३९ ॥\nश्रीपराशर उवाच\nइत्युक्ता देवदेवेन प्रणम्य त्रिदशास्ततः  ।\nप्रययुः स्वानि धिष्ण्यानि शतक्रतुपुरोगमाः  ॥ १,१२.४० ॥\nभगवानपि सर्वात्मा तन्मयत्वेन तोषितः  ।\nगत्वा ध्रुवमुवाचेदं चतुर्भुजवपुर्हरिः  ॥ १,१२.४१ ॥\nश्रीभगवानुवाच\nऔत्तानपादे भद्रं ते तपसा परितोषितः  ।\nवरदोहमनुप्राप्तो वरं वरय सुव्रत  ॥ १,१२.४२ ॥\nब्राह्यार्थनिरपेक्षं ते मयि चित्तं यदा हितम्  ।\nतुष्टोहं भवतस्तेन तद्वृणीष्व वरं परम्  ॥ १,१२.४३ ॥\nपराशर उवाच\nश्रुत्वेत्थं गदितं तस्य देवदेवस्य बालकः  ।\nउन्मीलिताक्षो ददृशे ध्यानदृष्टं हरिं पुरः  ॥ १,१२.४४ ॥\nशङ्खचक्रगदाशार्ङ्गवरासिधरमच्युतम्  ।\nकिरीटिनं समालोक्य जगाम शिरसा महीम्  ॥ १,१२.४५ ॥\nरोमाञ्चिताङ्गः सहसा साध्वसं परमं गतः  ।\nस्तवाय देवदेवस्य स चक्रे मानसं ध्रुवः  ॥ १,१२.४६ ॥\nकिं वदामि स्तुतावस्य केनोक्तेनास्य संस्तुतिः  ।\nइत्याकुल मतिर्देवं तमेव शरणं ययौ  ॥ १,१२.४७ ॥\nध्रुव उवाच\nभगवन्यदि मे तोषं तपसा परमं गतः  ।\nस्तोतुं तदहमिच्छामि वरमेनं प्रयच्छ मे  ॥ १,१२.४८ ॥\n(ब्रह्माद्यौर्यस्य वेदज्ञैर्ज्ञायते यस्य नो गतिः  ।\nतं त्वां कथमहं देव स्तोतुं शक्रोमि बालकः  ।\nत्वद्भक्तिप्रवणं ह्येतत्परमेश्वर मे मनः  ।\nस्तोतुं प्रवृत्तं त्वत्पादौ तत्र प्रज्ञां प्रयच्च मे)\nश्रीपराशर उवाच\nशङ्खप्रान्तेन गोविन्दस्तं पस्पर्श कृताञ्जलिम्  ।\nउत्तानपादतनयं द्विजवर्य जगत्पतिः  ॥ १,१२.४९ ॥\nअथ प्रसन्नवदनः स क्षणान्नृपनन्दनः  ।\nतुष्टाव प्रणतो भूत्वा भूतधातारमच्युतम्  ॥ १,१२.५० ॥\nध्रुव उवाच\nभूमिरापोनलो वायुः खं मनो बुद्धिरेव च  ।\nभूतादिरादि प्रकृतिर्यस्य रूपं नतोस्मि तम्  ॥ १,१२.५१ ॥\nशुद्धः सूक्ष्मोखिलव्यापी प्रधानात्परतः पुमान्  ।\nयस्य रूपं नमस्तस्मै पुरुषाय गुणात्मने  ॥ १,१२.५२ ॥\nभूतादीनां समस्तानां गन्धादीनां च शाश्वतः  ।\nबुध्यादीनां प्रधानस्य पुरुषस्य च यः परः  ॥ १,१२.५३ ॥\nतं ब्रह्मभूतमात्मानमशेषजगतः पतिम्  ।\nप्रपद्ये शरणं शुद्धं त्वद्रूपं परमेश्वर  ॥ १,१२.५४ ॥\nबृहत्त्वाद्बृंहणत्वाच्च यद्रूपं ब्रह्मसंज्ञितम्  ।\nतस्मै नमस्ते सर्वात्मन्योगिचिन्त्याविकारिणे  ॥ १,१२.५५ ॥\nसहस्रशीर्षा पुरुषः सहस्राक्षः सहस्रपात् ।\nसर्वव्यापी भुवः स्पर्शादत्यतिष्ठद्दशाङ्गुलम्  ॥ १,१२.५६ ॥\nयद्भूतं यच्च वै भव्यं पुरूषोत्तम तद्भवान्  ।\nत्वत्तौ विराट्स्वराट्सम्राट्त्वत्तश्चप्यधिपूरुषः  ॥ १,१२.५७ ॥\nअत्यरिच्यत सोधश्च तिर्यगूर्ध्वं च वै भुवः  ।\nत्वत्तो विश्वमिदं जातं त्वत्तौ भूतं भविष्यति  ॥ १,१२.५८ ॥\nत्वद्रूपधारिणश्चान्तः सर्वभूतमिदं जगत् ।\nत्वत्तो यज्ञः सर्वहुतः पृषदाज्यं पशुर्द्विधा  ॥ १,१२.५९ ॥\nत्वत्तो ऋचोथ सामानि त्वत्तश्छन्दांसि जज्ञिरे  ।\nत्वत्तो यजूंष्यजायन्त त्वत्तोश्वाश्चैकतो दतः  ॥ १,१२.६० ॥\nगावस्त्वत्तः समुद्भूतास्त्व त्तोजा अवयो मृगाः  ।\nत्वमन्मुखाद्ब्राह्मणा बाह्वोस्त्वत्तो क्षत्रमजायत  ॥ १,१२.६१ ॥\nवैश्वास्तवोरुजाः शूद्रास्तव पद्भ्यां समुद्गताः  ।\nआक्ष्णोः सूर्योऽनिलः प्राणाच्चन्द्रमा मनसस्तव  ॥ १,१२.६२ ॥\nप्राणोन्तः मुषिराज्जातो मुखादग्निरजायत  ।\nनाभितो गगनं द्यौश्च शिरसः समवर्तत  ॥ १,१२.६३ ॥\nदिशः श्रोत्रात्क्षितिः पद्भ्यां त्वत्तः सर्वमभूदिदिम्  ॥ १,१२.६४ ॥\nन्यग्रोधः सुमहानल्पे यथा बीजे व्यवस्थितः  ।\nसंयमे विस्वमखिलं बीजभूते तथात्वायि  ॥ १,१२.६५ ॥\nबीजादङ्कुरसम्भूते न्यग्रोधस्तु समुत्थितः  ।\nविस्तारं च यथा याति त्वत्तः सृष्टौ तथा जगत् ॥ १,१२.६६ ॥\nयथा हि कदली नान्या त्वक्पत्रादपि दृस्यते  ।\nएवं विश्वस्य नान्यस्त्वं त्वस्थयीश्वर दृश्येत  ॥ १,१२.६७ ॥\nह्लादिनी संधिनी संवित्त्वय्येका सर्वसंस्थितौ  ।\nह्लादतापकरी मिश्रा त्वयि नो गुणवर्जिते  ॥ १,१२.६८ ॥\nपृथग्भूतैकभूताय भूतभूताय ते नमः  ।\nप्रभूतभूतभूताय तुभ्यं भूतात्मने नमः  ॥ १,१२.६९ ॥\nव्यक्तं प्रधानपुरुषौ विराट्सम्राट्स्वराट्तथा  ।\nविभाव्यतेन्तःकरणे पुरुषेष्वक्षयो भवान्  ॥ १,१२.७० ॥\nसर्वस्मिन्सर्वभूतस्त्वं सर्वः सर्वस्वरूपधृक् ।\nसर्वं त्वत्तस्ततश्च त्वं नमः सर्वात्मनेऽस्तु ते  ॥ १,१२.७१ ॥\nसर्वात्मकोसि सर्वेश सर्वभूतस्थितो यतः  ।\nकथयामि ततः किं ते सर्वं वेत्सि हृति स्थितम्  ॥ १,१२.७२ ॥\nसर्वात्मन्सर्वभूतेश सर्वसत्त्वसमुद्भव  ।\nसर्वभूतो भवान्वेत्ति सर्वसत्त्वमनोरथम्  ॥ १,१२.७३ ॥\nयो मे मनोरथो नाथ सफलः स त्वया कृतः  ।\nतपश्च तप्तं सफलं यद्दृष्टोऽसि जगत्पते  ॥ १,१२.७४ ॥\nश्रीभगवानुवाच\nतपसस्तत्फलं यद्दृष्टोऽहं त्वया ध्रुव  ।\nमदृर्शनं हि विफलं राजपुत्र न जायते  ॥ १,१२.७५ ॥\nवरं वरय तस्मात्त्वं यथाभिमतमात्मनः  ।\nसर्वं संपद्यते पुंसां मयि दृष्टिपथं गते  ॥ १,१२.७६ ॥\nध्रुव उवाच\nभगवन्भूतभव्येश सर्वस्यास्ते भवान् हृदि  ।\nकिमज्ञातं तव ब्रह्मन्मनसा यन्मयेक्षितम्  ॥ १,१२.७७ ॥\nतथापि तुभ्यं देवेश कथयिष्यामि यन्मया  ।\nप्रार्थ्यते दुर्विनीतेन हृदयेनातिदुर्लभम्  ॥ १,१२.७८ ॥\nकिं वा सर्वजगत्स्त्रष्टः प्रसन्ने त्वयि दुर्लभम्  ।\nत्वत्प्रसादफलं भुङ्क्ते त्रैलोक्यं मघ वानपि  ॥ १,१२.७९ ॥\nनैतद्राजासनं योग्यमजातस्य ममोदरात् ।\nइति गर्वदवोचन्मां सपत्नीमातुरुच्चकैः  ॥ १,१२.८० ॥\nआधारभूतं जगतः सर्वेषामुत्तमोत्तमम्  ।\nप्रार्थयामि प्रभो स्थानं त्वत्प्रसादादतोव्ययम्  ॥ १,१२.८१ ॥\nश्रीभगवानुवाच\nयत्त्वया प्रार्थ्यते स्थानमेतत्प्राप्स्यति वै भवान्  ।\nत्वयाहं तोषितः पूर्वमन्यजन्मनि वालक  ॥ १,१२.८२ ॥\nत्वमासीर्ब्रह्मणः पूर्वं मय्येकाग्रमतिः सदा  ।\nमातापित्रोश्च शुश्रषुर्निजधर्मानुपालकः  ॥ १,१२.८३ ॥\nकालेन गच्छता मित्रं राजपुत्रस्तवाभवत् ।\nयोवनेखिलभोगाढ्यो दर्शनीयोज्ज्वलाकृतिः  ॥ १,१२.८४ ॥\nतत्सङ्गात्तस्य तामृद्धिमवलोक्यादिदुर्लभाम्  ।\nभवेयं राजपुत्रोहमिति वाञ्छा त्वया कृता  ॥ १,१२.८५ ॥\nततो यथाभिलषिता प्राप्ता ते राजपुत्रता  ।\nउत्तानपादस्य गृहे जातोसि ध्रुव दुर्लभे  ॥ १,१२.८६ ॥\nअन्येषां दुर्लभं स्थानं कुले स्वायम्भुवस्य यत् ॥ १,१२.८७ ॥\nतस्यैतदपरं बाल येनाहं परितोषितः  ।\nमामाराध्य नरो मुक्तिमवाप्नोत्यविलम्बिताम्  ॥ १,१२.८८ ॥\nमय्यर्पितमना बाल किमु स्वर्गादिकं पदम्  ॥ १,१२.८९ ॥\nत्रैलोक्यादधिके स्थाने सर्वताराग्रहाश्रयः  ।\nभविष्यति न संदेहो मत्प्रसादाद्भावन्ध्रुव  ॥ १,१२.९० ॥\nसूर्यात्सोमात्तथा भौमात्सोमपुत्राद्बृहस्पतेः  ।\nसितार्कतनयादीनां सर्वर्क्षाणां तथा ध्रुवः  ॥ १,१२.९१ ॥\nसप्तर्षिणामशेषाणां ये च वैमानिकाः सुराः  ।\nसर्वेषामुपरि स्थानं तव दत्तं मया ध्रुव  ॥ १,१२.९२ ॥\nकेचिच्चतुर्युगं यावत्केचिन्मन्वन्तरं सुराः  ।\nतिष्ठन्ति भवतो दत्ता मया वै कल्पसंस्थितिः  ॥ १,१२.९३ ॥\nसुनीतिरपि ते माता त्वदासन्नातिनिर्मला  ।\nविमाने तारका भूत्वा तावत्कालं निवत्स्यति  ॥ १,१२.९४ ॥\nये च त्वां मानवाः प्रातः सायं च सुसमाहि ताः  ।\nकीर्तयिष्यन्ति तेषां च महत्पुण्यं भविष्यति  ॥ १,१२.९५ ॥\nश्रीपराशर उवाच\nएवं पूर्वं जगन्नाथाद्देवदेवाज्जनार्दनात् ।\nवरं प्राप्य ध्रुवः स्थान मध्यास्ते स महामते  ॥ १,१२.९६ ॥\nस्वयं शुश्रूषणाद्धर्म्यान्मातापित्रोश्च वै तथा  ।\nद्धादशाक्षरमाहत्म्यात्तपसश्च प्रभावतः  ॥ १,१२.९७ ॥\nतस्याभिमानमृद्धिं च महिमानं निरिक्ष्य हि  ।\nदेवासुराणामाचार्यः श्लोकमत्रोशना जगौ  ॥ १,१२.९८ ॥\nअहोस्य तपसो वीर्यमहोस्य तपसः फलम्  ।\nयदेनं पुरतः कृत्वा ध्रुवं सप्तर्षयः स्थिताः  ॥ १,१२.९९ ॥\nध्रुवस्य जननी चेयं सुनीतिर्नाम सूनृता  ।\nअस्याश्च महिमानं कः शक्तो वर्णयितुं भुवि  ॥ १,१२.१०० ॥\nत्रैलोक्यश्रयतां प्राप्तं परं स्थानं स्तिरायति  ।\nस्थानं प्राप्ता परं धृत्वा या कुक्षिविवरे ध्रुवम्  ॥ १,१२.१०१ ॥\nयश्चैतत्कीर्तयेन्नित्यं ध्रुवस्यारोहणं दिवि  ।\nसर्वपापविनिर्मुक्तः स्वर्गलोके महीयते  ॥ १,१२.१०२ ॥\nस्थानभ्रंशं न चाप्नोति दिवि वा यदि वा भुवि  ।\nसर्वकल्याणसंयुक्तो दीर्घकालं स जीवति  ॥ १,१२.१०३ ॥\nइति श्रीविष्णुपुराणे प्रथमेऽंशे द्वादशोऽध्यायः (१२)"
  }
]
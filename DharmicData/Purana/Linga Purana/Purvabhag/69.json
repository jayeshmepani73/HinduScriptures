[
  {
    "text": "सूत उवाच।।\nसात्त्वतः सत्यसंपन्नः प्रजज्ञे चतुरः सुतान्।।\nभजनं भ्राभमानं च दिव्यं देवावृधं नृपम्।। ६९.१ ।।"
  },
  {
    "text": "अंधकं च महाभागं वृष्णिं च यदुनंदनम्।।\nतेषां निसर्गांश्चतुरः श्रृणुध्वं विस्तरेण वै।। ६९.२ ।।"
  },
  {
    "text": "सृंजय्यां भजनाच्चैव भ्राजमानाद्विजज्ञिरे।।\nअयुतायुः शातयुश्च बलवान् हर्षकृत्स्मृतः।। ६९.३ ।।"
  },
  {
    "text": "तेषां देवावृधो राजा चचार परमं तपः।।\nपुत्रः सर्वगुणोपेतो मम भूयादिति स्मरन्।। ६९.४ ।।"
  },
  {
    "text": "तस्य बभ्रुरिति ख्यातः पुण्यश्लोको नृपोत्तमः।।\nअनुवंशपुराणज्ञा गायंतीति परिश्रुतम्।। ६९.५ ।।"
  },
  {
    "text": "गुणान्देवावृधस्याथ कीर्तयंतो महात्मनः।।\nयथैव श्रृणुमो दूरात् संपश्यामस्तथांतिकात्।। ६९.६ ।।"
  },
  {
    "text": "बभ्रुः श्रेष्ठो मनुष्याणां देवैर्देवावृधः समः।।\nपुरुषाः पंच षष्टिस्तु षट् सहस्राणि चाष्ट च।। ६९.७ ।।"
  },
  {
    "text": "येऽमृतत्वमनुप्राप्ता बभ्रोर्देवावृधादपि।।\nयज्वा दानमतिर्वीरो ब्रह्मण्यस्तु दृढव्रतः।। ६९.८ ।।"
  },
  {
    "text": "कीर्तिमांश्च महातेजाः सात्त्वतानां महारथः।।\nतस्यान्ववाये संभूता भोजा वै दैवतोपमाः।। ६९.९ ।।"
  },
  {
    "text": "गांधारी चैव माद्री च वृष्णिभार्यो बभूवतुः।।\nगांधरी जनयामास सुमित्रं मित्रनंदनम्।। ६९.१೦ ।।"
  },
  {
    "text": "माद्री लेभे च तं पुत्रं ततः सा देवमीढुषम्।।\nअनमित्रं शिनिं चैव तावुभौ पुरुषोत्तमौ।। ६९.११ ।।"
  },
  {
    "text": "अनमित्रसुतो नघ्न निघ्नोस्य द्वौ बभूवतुः।।\nप्रसेनश्च महाभागः सत्राजिच्च सुतावुभौ।। ६९.१२ ।।"
  },
  {
    "text": "तस्य सत्राजितः सूर्यः सखा प्राणसमोऽभवत्।।\nस्यमंतको नाम मणिर्दत्तस्तस्मै विवस्वता।। ६९.१३ ।।"
  },
  {
    "text": "पृथिव्यां सर्वरत्नानामसौ राजाऽभवन्मणिः।।\nकदाचिन्मृगयां यातः प्रसेनेन सहैव सः।। ६९.१४ ।।"
  },
  {
    "text": "वधं प्राप्तो सहायश्च सिंहादेव सुदारुणात्।।\nअथ पुत्रः शिनेर्जज्ञे कनिष्ठाद्वृष्णिनंदानात्।। ६९.१५ ।।"
  },
  {
    "text": "सत्यवाक् सत्यसंपन्नः सत्यकस्तस्य चात्मजः।।\nसात्यकिर्युयुधानस्तु शिनेर्नप्ता प्रतापवान्।। ६९.१६ ।।"
  },
  {
    "text": "असंगो युयुधानस्य कुणिस्तस्य सुतोऽभवत्।।\nकुणेर्युगंधरः पुत्रः शैनेया इति कीर्तिताः।। ६९.१७ ।।"
  },
  {
    "text": "माद्याः सुतस्य संजज्ञे सुतो वार्ष्णिर्युधाजितः।।\nश्वफल्क इति विख्यातस्त्रैलोक्यहितकारकः।। ६९.१८ ।।"
  },
  {
    "text": "श्वफल्कश्च महाराजो धर्मात्मा यत्र वर्तते।।\nनास्ति व्याधिभयं तत्र नावृष्टिभयमप्युत।। ६९.१९ ।।"
  },
  {
    "text": "श्वफल्कः काशिराजस्य सुतां भार्यामवाप सः।।\nगांदिनीं नाम काश्यो हि ददौ तस्मै स्वकन्यकाम्।। ६९.२೦ ।।"
  },
  {
    "text": "सा मातुरुदरस्था वै बहून्वर्षगणान्किल।।\nवसंती न च संजज्ञे गर्भस्था तां पिताऽब्रवीत्।। ६९.२१ ।।"
  },
  {
    "text": "जायस्व शीघ्रं भद्रं ते किमर्थं चाभितिष्ठसि।।\nप्रोवाच चैनं गर्भस्था सा कन्या गांदिनी तदा।। ६९.२२ ।।"
  },
  {
    "text": "वर्षत्रयं प्रतिदिनं गामेकां ब्राह्मणाय तु।।\nयदि दद्यास्ततः कुक्षेर्निर्गमिष्याम्यहं पितः।। ६९.२३ ।।"
  },
  {
    "text": "तथेत्युवाच तस्या वै पिता काममपूरयत्।।\nदाता शूरश्च यज्वा च श्रुतवानतिथिप्रियः।। ६९.२४ ।।"
  },
  {
    "text": "तस्याः पुत्रः स्मृतोऽक्रूरः श्वफल्काद्भूरिदक्षिणः।।\nरत्ना कन्या च शैवस्य ह्यक्रूरस्तामवाप्तवान्।। ६९.२५ ।।"
  },
  {
    "text": "अस्यामुत्पादयामास तनयांस्तान्निबोधत।।\nउपमन्युस्तथा मार्गुवृतस्तु जनमेजयः।। ६९.२६ ।।"
  },
  {
    "text": "गिरिरक्षस्तथोपेक्षः शत्रुघ्नो योरिमर्दनः।।\nधर्मभृद्दृष्टधर्मा च गोधनोथ वरस्तथा।। ६९.२७ ।।"
  },
  {
    "text": "आवाहप्रतिवाहौ च सुधारा च वरांगना।।\nअक्रूरस्योग्रसेन्यां तु पुत्रौ द्वौ कुलनंदनौ।। ६९.२८ ।।"
  },
  {
    "text": "देववानुपदेवश्च जज्ञाते देवसंमतौ।।\nसुमित्रस्य सुतो जज्ञे चित्रकश्च महायशाः।। ६९.२९ ।।"
  },
  {
    "text": "चित्रकस्याभवन्पुत्रा विपृथुः पृथुरेव च।।\nअश्वग्रीवः सुबाहुश्च सुधासूकगवेक्षणौ।। ६९.३೦ ।।"
  },
  {
    "text": "अरिष्टनेमिरश्वश्च धर्मो धर्मभृदेव च।।\nसुभूमिर्बहुभूमिश्च श्रविष्ठाश्रवणे स्त्रियौ।। ६९.३१ ।।"
  },
  {
    "text": "अंधकात्काश्यदुहिता लेभे च चतुरः सुतान्।।\nकुकुरं भजमानं च शुचिं कंबलबर्हिषम्।। ६९.३२ ।।"
  },
  {
    "text": "कुकुरस्य सुतो वृष्मिर्वष्णेः शूरस्ततोऽभवत्।।\nकपोतरोमातिबलस्तस्य पुत्रो विलोमकः।। ६९.३३ ।।"
  },
  {
    "text": "तस्यासीत्तुंबुरुमखो विद्वान्पुत्रो नलः किल।।\nख्यायते स सुनाम्ना तु चंदनानकदुंदुभिः।। ६९.३४ ।।"
  },
  {
    "text": "तस्मादप्यभिजित्पुत्र उत्पन्नोस्य पुनर्वसुः।।\nअश्वमेधं स पुत्रार्थमाजहार नरोत्तमः।। ६९.३५ ।।"
  },
  {
    "text": "तस्य मध्येतिरात्रस्य सदोमध्यात्समुत्थितः।।\nततस्तु विद्वान् सर्वज्ञो दाता यज्वा पुनर्वसुः।। ६९.३६ ।।"
  },
  {
    "text": "तस्यापि पुत्रमिथुनं बभूवाभिजितः किल।।\nआहुकश्चाहुकी चैव ख्यातौ कीर्तिमतां वरौ।। ६९.३७ ।।"
  },
  {
    "text": "आहुकात्काश्यदुहितुर्द्वौ पुत्रौ संबभूवतुः।।\nदेवकश्चोग्रसेनश्च देवगर्भसमावुभौ।। ६९.३८ ।।"
  },
  {
    "text": "देवकस्य सुता राज्ञो जज्ञिरे त्रिदशोपमाः।।\nदेववामनुपदेवश्च सुदेवो देवरक्षितः।। ६९.३९ ।।"
  },
  {
    "text": "तेषां स्वसारः सप्तासन् वसुदेवाय ता ददौ।।\nवृषदेवोपदेवा च तथान्या देवरक्षिता।। ६९.४೦ ।।"
  },
  {
    "text": "श्रीदेवा शांतिदेवा च सहदेवा तथापरा।।\nदेवकी चापि तासां च वरिष्ठाऽभूत्सुमध्यमा।। ६९.४१ ।।"
  },
  {
    "text": "नवोग्रसेनस्य सुतास्तेषां कंसस्तु पूर्वजः।।\nतेषां पुत्राश्च पौत्राश्च शतशोथ सहस्रशः।। ६९.४२ ।।"
  },
  {
    "text": "देवकस्य सुता पत्नी वसुदेवस्य धीमतः।।\nबभुव वंद्या पूज्या च देवैरपि पतिव्रता।। ६९.४३ ।।"
  },
  {
    "text": "रोहिणी च महाभागा पत्नी चानकदुंदुभेः।।\nपौरवी बाह्लिकसुता संपूज्यासीत्सुरैरपि।। ६९.४४ ।।"
  },
  {
    "text": "असूत रोहिणी रामं बलश्रेष्ठं हलायुधम्।।\nआश्रितं कंसभीत्या च स्वात्मानं शांततेजसम्।। ६९.४५ ।।"
  },
  {
    "text": "जाते रामेऽथ निहते षङ्गर्भे चातिदक्षिणे।।\nवसुदेवो हरिं धीमान्देवक्यामुदपादयत्।। ६९.४६ ।।"
  },
  {
    "text": "स एव परमात्मासौ देवदेवो जनार्दनः।।\nहलायुधश्च भगवाननंतो रजतप्रभः।। ६९.४७ ।।"
  },
  {
    "text": "भृगुशापच्छलेनैव मानयन्मानुषीं तनुम्।।\nबभूव तस्यां देवक्यां वासुदेवो जनार्दन।। ६९.४८ ।।"
  },
  {
    "text": "उमादेहसमुद्भूता योगनिद्रा च कौशिकी।।\nनियोगाद्देवदेवस्य यशोदातनया ह्यभूत्।। ६९.४९ ।।"
  },
  {
    "text": "सा चैव प्रकृतिः साक्षात्सर्वदेवनमस्कृता।।\nपुरुषो भगवान्कृष्णो धर्ममोक्षफलप्रदः।। ६९.५೦ ।।"
  },
  {
    "text": "तां कन्यां जगृहे रक्षन्कंसात्स्वस्यात्मजं तदा।।\nचतुर्भुजं विशालाक्षं श्रीवत्सकृतलांछनम्।। ६९.५१ ।।"
  },
  {
    "text": "शंखचक्रगदापद्मं धारयंतं जनार्दनम्।।\nयशोदायौ प्रदत्त्वा तु वसुदेवश्च बुद्धिमान्।। ६९.५२ ।।"
  },
  {
    "text": "दत्त्वैनं नंदगोपस्य रक्षतामिति चाब्रवीत्।।\nरक्षकं जगतां विष्णुं स्वेच्छया धृतविग्रहम्।। ६९.५३ ।।"
  },
  {
    "text": "प्रसादाच्चैव देवस्य शिवस्यामिततेजसः।।\nरामेण सार्धं तं दत्त्वा वरदं परमेश्वरम्।। ६९.५४ ।।"
  },
  {
    "text": "भूभारनिग्रहार्थं च ह्यवतीर्णं जगद्गुरुम्।।\nअतो वै सर्वकल्याणं यादवानां भविष्यति।। ६९.५५ ।।"
  },
  {
    "text": "अयं स गर्भो देवक्या यो नः क्लेश्यान्हरिष्यति।।\nउग्रसेनात्मजायाथ कंसायानकदुंदुभिः।। ६९.५६ ।।"
  },
  {
    "text": "निवेदयामास तदा जातां कन्यां सुलक्षणाम्।।\nअस्यास्त वाष्टमो गर्भो देवक्याः कंस सुव्रत।। ६९.५७ ।।"
  },
  {
    "text": "मृत्युरेव न संदेह इति वाणी पुरातनी।।\nततस्तां हंतुमारेभे कंसः सोल्लंघ्य चांबरम्।। ६९.५८ ।।"
  },
  {
    "text": "उवाचाष्टभुजा देवी मेघगंभीरया गिरा।।\nरक्षस्व तत्स्वकं देहमायातो मृत्युरेव ते।। ६९.५९ ।।"
  },
  {
    "text": "रक्षमाणस्य देहस्य मायावी कंसरूपिणः।।\nकिं कृतं दुष्कृतं मूर्ख जातः खलु तवांतकृत्।। ६९.६೦ ।।"
  },
  {
    "text": "देवक्याः स भयात्कंसो जघानैवाष्टभं त्विति।।\nस्मरंति विहितो मृत्युर्देवक्यास्त नयोऽष्टमः।। ६९.६१ ।।"
  },
  {
    "text": "यस्तत्प्रतिकृतौ यत्नो भोजस्यासीद्वृथा हरेः।।\nप्रभावान्मुनिसार्दूलास्तया चैव जडीकृतः।। ६९.६२ ।।"
  },
  {
    "text": "कंसोपि निहतस्तेन कृष्णेनाक्लिष्ट कर्मणा।।\nनिहता बहवश्चान्ये देवब्राह्मणघातिनः।। ६९.६३ ।।"
  },
  {
    "text": "तस्य कृष्णस्य तनयाः प्रद्युम्नप्रमुखास्तथा।।\nबहवः परिसंख्याताः सर्वे युद्धविशारदाः।। ६९.६४ ।।"
  },
  {
    "text": "कृष्णपुत्राः समाख्याताः कृष्णेन सदृशाः सुताः।।\nपुत्रेष्वेतेषु सर्वेषु चारुदेष्णादयो हरेः।। ६९.६५ ।।"
  },
  {
    "text": "विशिष्टा बलवंतश्च रौक्मिणेयारिसूदनाः।।\nषोडशस्त्रीसहस्राणि शतमेकं तथाधिकम्।। ६९.६६ ।।"
  },
  {
    "text": "कृष्णस्य तासु सर्वासु प्रिया ज्येष्ठा च रुक्मिणी।।\nतया  द्वादशवर्षाणि कृष्णेनाक्लिष्टकर्मणा।। ६९.६७ ।।"
  },
  {
    "text": "उष्यता वायुभक्षेण पुत्रार्थं पूजितो हरः।।\nचारुदेष्णः सुचारुश्च चारुवेषो यशोधरः।। ६९.६८ ।।"
  },
  {
    "text": "चारुश्रवाश्चारुयशाः प्रद्युम्नः सांब एव च।।\nएते लब्धास्तु कृष्णेन शूलपाणिप्रसादतः।। ६९.६९ ।।"
  },
  {
    "text": "तान् दृष्ट्वा तनयान्वीरान् रौक्मिणेयांश्च रुक्मिणीम्।।\nजांबवत्यब्रवीत्कृष्णं भार्या कृष्णस्य धीमतः।। ६९.७೦ ।।"
  },
  {
    "text": "मम त्वं पुंडरीकाक्ष विशिष्टं गुणवत्तरम्।।\nसुरेशसंमितं पुत्रं प्रसन्नो दातुमर्हसि।। ६९.७१ ।।"
  },
  {
    "text": "जांबवत्या वचः श्रुत्वा जगन्नाथस्ततो हरिः।।\nतपस्तप्तुं समारेभे तपोनिधिरनिंदितः।। ६९.७२ ।।"
  },
  {
    "text": "सोऽथ नारायणः कृष्णः शंखचक्रगदाधरः।।\nव्याग्रपादस्य च मुनेर्गत्वा चैवाश्रमोत्तमम्।। ६९.७३ ।।"
  },
  {
    "text": "ऋषिं दृष्ट्वा त्वंगिरसं प्रणिपत्य जनार्दनः।।\nदिव्यं पाशुपतं योगं लब्धवांस्तस्य चाज्ञया।। ६९.७४ ।।"
  },
  {
    "text": "प्रलुप्तश्मश्रुकेशश्च घृताक्तो मुंजमेखली।।\nदीक्षितो भगवान्कृष्णस्तताप च परंतपः।। ६९.७५ ।।"
  },
  {
    "text": "ऊर्ध्व बाहुर्निरालंबः पादांगुष्ठाग्रधिष्ठितः।।\nफलाम्बवनिलभोजी च ऋतुत्रयमधोक्षजः।। ६९.७६ ।।"
  },
  {
    "text": "तपसा तस्य संतुष्टो ददौ रुद्रो बहून् वरान्।।\nसांबं जांबवतीपुत्रं कृष्णाय च महात्मने।। ६९.७७ ।।"
  },
  {
    "text": "तथा जांबवती चैव सांबं भार्या हरेः सुतम्।।\nप्रहर्षमतुलं लेभे लब्ध्वादित्यं यथादितिः।। ६९.७८ ।।"
  },
  {
    "text": "बाणस्य च तदा तेन च्छेदितं मुनिपुंगवाः।।\nभुजानां चैव साहस्रं शापाद्रुद्रस्य धीमतः।। ६९.७९ ।।"
  },
  {
    "text": "अथ दैत्यवधं चक्रे हलायुधसहायवान्।।\nतथा दुष्टक्षितीशानां लीलयैव रणाजिरे।। ६९.८೦ ।।"
  },
  {
    "text": "स हत्वा देवसंभूतं नरकं दैत्यपुंगवम्।।\nब्राह्मणस्योर्ध्वचक्रस्य वरदानान्महात्मनः।। ६९.८१ ।।"
  },
  {
    "text": "स्वोपबोग्यानि कन्यानां षोडशातुलविक्रमः।।\nशताधिकानि जग्राह सहस्राणि महाबलः।। ६९.८२ ।।"
  },
  {
    "text": "शापव्याजेन विप्राणामुपसंहृतवान् कुलम्।।\nसंहृत्य तत्कुलं चैव प्रभासेऽतिष्ठदच्युतः।। ६९.८३ ।।"
  },
  {
    "text": "तदा तस्यैव तु गंत वर्षाणामधिकं शतम्।।\nकृष्णस्य द्वारकायां वै जराक्लेशापहारिणः।। ६९.८४ ।।"
  },
  {
    "text": "विश्वामित्रस्य कण्वस्य नारदस्य च धीमतः।।\nशापं पिंडारकेऽरक्षद्वचो दुर्वाससस्तदा।। ६९.८५ ।।"
  },
  {
    "text": "त्यक्त्वा च मानुषं रूपं जरकास्त्रच्छलेन तु।।\nअनुगृह्य च कृष्णोपि लुब्धकं प्रययौ दिवम्।। ६९.८६ ।।"
  },
  {
    "text": "अष्टावक्रस्य शापेन भार्याः कृष्णस्य धीमतः।।\nचौरैश्चापहृताः सर्वास्तस्य मायबलेन च।। ६९.८७ ।।"
  },
  {
    "text": "बलभद्रोपि संत्यज्य नागो भूत्वा जगाम च।।\nमहिष्यस्तस्य कृष्णस्य रुक्मिणीप्रमुखाः शुभाः।। ६९.८८ ।।"
  },
  {
    "text": "सहाग्निं विविशुः सर्वाः कृष्णेनाक्लिष्टकर्मणा।।\nरेवती च तथा देवी बलभद्रेण धीमता।। ६९.८९ ।।"
  },
  {
    "text": "प्रविष्टा पावकं विप्राः सा च भर्तृपथं गता।।\nप्रेतकार्यं हरेः कृत्वा पार्थः परमवीर्यवान्।। ६९.९೦ ।।"
  },
  {
    "text": "रामस्य च तथान्येषां वृष्णीनामपि सुव्रतः।।\nकंदमूलफलैस्तस्य बलिकार्यं चकार सः।। ६९.९१ ।।"
  },
  {
    "text": "द्रव्याभावात्स्वंयं पार्थो भ्रातृभिस्च दिवं गतः।।\nएवं संक्षेपतः प्रोक्तः कृष्णस्याक्लिष्टकर्मणः।। ६९.९२ ।।"
  },
  {
    "text": "प्रभावों विलयश्चैव स्वेच्छयैव महात्मनः।।\nइत्येतत्सोमवंशानां नृपाणां चरितं द्विजाः।। ६९.९३ ।।"
  },
  {
    "text": "यः पठेच्छृणुयाद्वापि ब्राह्मणान् श्रावयेदपि।।\nस याति वैष्णवं लोकं नात्र कार्या विचारणा।। ६९.९४ ।।"
  },
  {
    "text": "इति श्रीलिंगमहापुराणे पूर्वभागे सोमवंशानुकीर्तनं नामैकोनसप्ततितमोऽध्याय:।। ६९ ।।"
  }
]
[
  {
    "text": "सूत उवाच।।\nयदा स्थिताः सुरेश्वराः प्रणम्य चैवमीश्वरम्।।\nतदांबिकापतिर्भवः पिनाकधृङ् महेश्वरः।। १०५.१ ।।"
  },
  {
    "text": "ददौ निरीक्षणं क्षणाद्भवः स तान्सुरोत्तमान्।।\nप्रणेमुरादराद्धरं सुरा मुदार्द्रलोचनाः।। १०५.२ ।।"
  },
  {
    "text": "भवः सुधामृतोपमैर्निरीक्षणैर्निरीक्षणात्।।\nतदाह भद्रमस्तु वः सुरेश्वरान् महेश्वरः।। १०५.३ ।।"
  },
  {
    "text": "वरार्थमीश वीक्ष्यते सुरा गृहं गतास्त्विमे।।\nप्रणम्य चाह वाक्पतिः पतिं निरीक्ष्य निर्भयः।। १०५.४ ।।"
  },
  {
    "text": "सुरेतरादिभिः सदा ह्यविघ्नमर्थितो भवान्।।\nसमस्तकर्मसिद्धये सुरापकारकारिभिः।। १०५.५ ।।"
  },
  {
    "text": "ततः प्रसीदताद्भवान् सुविघ्नकर्मकारणम्।।\nसुरापकारकारिणामिहैष एव नो वरः।। १०५.६ ।।"
  },
  {
    "text": "ततस्तदा निशम्य वै पिनाकधृक् सुरेश्वरः।।\nगणेश्वरं सुरेश्वरं वपुर्दधार सः शिवः।। १०५.७ ।।"
  },
  {
    "text": "गणेश्वराश्च तुष्टुवुः सुरेश्वरा महेश्वरम्।।\nसमस्तलोकसंभवं भवार्त्तिहारिणं शुभम्।। १०५.८ ।।"
  },
  {
    "text": "इभाननाश्रितंवरं त्रिशूलपाशधारिणम्।।\nसमस्तलोकसंभवं गजाननं तदांबिका।। १०५.९ ।।"
  },
  {
    "text": "ददुः पुष्पवर्षं हि सिद्धा मुनींद्रास्तथा खेचरा देवसंघास्तदानीम्।।\nतदा तुष्टुवुश्चैकदंतं सुरेशाः प्रणेमुर्गणेशं महेशं वितंद्राः।। १०५.१० ।।"
  },
  {
    "text": "तदा तयोर्विनिर्गतः सुभैरवः समूर्त्तिमान्।।\nस्थितो ननर्त्त बालकः समस्तमंगलालयः।। १०५.११ ।।"
  },
  {
    "text": "विचित्रवस्त्रभूषणैरलंकृतो गजाननो महेश्वरस्य पुत्रकोऽभिवंद्य तातमंबिकाम्।। १०५.१२ ।।"
  },
  {
    "text": "जातमात्रं सुतं दृष्ट्वा चकार भगवान्भवः।।\nगजाननाय कृत्यांस्तु सर्वान्सर्वेश्वरः स्वयम्।। १०५.१३ ।।"
  },
  {
    "text": "आदाय च कराभ्यां च सुसुखाभ्यां भवः स्वयम्।।\nआलिंग्याघ्राय मूर्धानं महादेवो जगद्गुरुः।। १०५.१४ ।।"
  },
  {
    "text": "तवावतारो दैत्यानां विनाशाय ममात्मज।।\nदेवानामुपकारार्थं द्विजानां ब्रह्मवादिनाम्।। १०५.१५ ।।"
  },
  {
    "text": "यज्ञश्च दक्षिणाहीनः कृतो येन महीतले।।\nतस्य धर्मस्य विघ्नं च कुरु स्वर्गपथे स्थितः।। १०५.१६ ।।"
  },
  {
    "text": "अध्यापनं चाध्ययनं व्याख्यानं कर्म एव च।।\nयोऽन्यायतः करोत्यस्मिन् तस्य प्राणान्सदा हर।। १०५.१७ ।।"
  },
  {
    "text": "वर्णाच्च्युतानां नारीणां नराणां नरपुंगव।।\nस्वधर्मरहितानां च प्राणानपहर प्रभो।। १०५.१८ ।।"
  },
  {
    "text": "याः स्त्रियस्त्वां सदा कालं पुरुषाश्च विनायक।।\nयजंति तासां तेषां च त्वत्साम्यं दातुमर्हसि।। १०५.१९ ।।"
  },
  {
    "text": "त्वं भक्तान् सर्वयत्नेन रक्ष बालगणेश्वर।।\nयौवनस्थांश्च वृद्धांश्च इहामुत्र च पूजितः।। १०५.२० ।।"
  },
  {
    "text": "जगत्त्रयेऽत्र सर्वत्र त्वं हि विघ्नगणेश्वरः।।\nसंपूज्यो वंदनीयश्च भविष्यसि न सशंयः।। १०५.२१ ।।"
  },
  {
    "text": "मां च नारायणं वापि ब्रह्माणमपि पुत्रक।।\nयजंति यज्ञैर्वा विप्रैरग्रे पूज्यो भविष्यसि।। १०५.२२ ।।"
  },
  {
    "text": "त्वामनभयर्च्य कल्याणं श्रौतं स्मार्तं च लौकिकम्।।\nकुरुते तस्य कल्याणमकल्याणं भविष्यति।। १०५.२३ ।।"
  },
  {
    "text": "ब्राह्मणैः क्षत्रियैर्वैश्यैः शूद्रैश्चैव गजानन।।\nसंपूज्य सर्वसिद्ध्यर्थं भक्ष्यभोज्यादिभिः शुभैः।। १०५.२४ ।।"
  },
  {
    "text": "त्वां गंधपुष्पधूपाद्यौरनभ्यर्च्य जगत्त्रये।।\nदेवैरपि तथान्यैश्च लब्धव्यं नास्ति कुत्रचित्।। १०५.२५ ।।"
  },
  {
    "text": "अभ्यर्चयंति ये लोका मानवास्तु विनायकम्।।\nते चार्चनीयाः शक्राद्यैर्भविष्यंति न संशयः।। १०५.२६ ।।"
  },
  {
    "text": "अजं हरिं च मां वापि शक्रमन्यान्सुरानपि।।\nविघ्नैर्बाधयसित्वां चेन्नार्चयंति फलार्थिनः।। १०५.२७ ।।"
  },
  {
    "text": "ससर्ज च तदा विघ्नगणं गणपतिः प्रभुः।।\nगणैः सार्धं नमस्कृत्वाप्यतिष्ठत्तस्य चाग्रतः।। १०५.२८ ।।"
  },
  {
    "text": "तदा प्रभृति लोकेऽस्मिन्पूजयंति गणेश्वरम्।।\nदैत्यानां धर्मविघ्नं च चकारासौ गणेश्वरः।। १०५.२९ ।।"
  },
  {
    "text": "एतद्वः कथितं सर्वं स्कंदाग्रजसमुद्भवम्।।\nयः पठेच्छृणुयाद्वापि श्रावयेद्वा सुखीभवेत्।। १०५.३० ।।"
  },
  {
    "text": "इति श्रीलिंगमहापुराणे पूर्वभागे विनायकोत्पत्तिर्नाम पंचाधिकशततमोऽध्यायः।। १०५ ।।"
  }
]
[
  {
    "text": "सूत उवाच॥\nज्योतिर्गणप्रचारं वै संक्षिप्यांडे ब्रवीम्यहम्॥\nदेवक्षेत्राणि चालोक्य ग्रहचारप्रसिद्धये॥ ५४.१॥\nमानसोपरि माहेन्द्री प्राच्यां मेरोः पुरी स्थिता॥\nदक्षिणे भानुपुत्रस्य वरुणस्य च वारुणी॥ ५४.२॥\nसौम्ये सोमस्य विपुला तासु दिग्देवताः स्थिताः॥\nअमरावती संयमनी सुखा चैव विभा क्रमात्॥ ५४.३॥\nलोकपालोरिष्टात्तु सर्वतो दक्षिणायने॥\nकाष्ठां गतस्य सूर्यस्य गतिर्या तां निबोधत॥ ५४.४॥\nदक्षिणप्रक्रमे भानुः क्षिप्तेषुरिव धावति॥\nज्योतिषां चक्रमादाय सततं परिगच्छति॥ ५४.५॥\nपुरांतगो यदा भानुः शक्रस्य भवति प्रभुः॥\nसर्वैः सायमनैः सौरो ह्युदयो दृश्यते द्विजाः॥ ५४.६॥\nस एव सुखवत्यां तु निशातस्थः प्रदृश्यते॥\nअस्तमेति पुनः सूर्यो विभायां विश्वदृग्विभुः॥ ५४.७॥\nमया प्रोक्तोमरावत्यां यथासौ वारितस्करः॥\nतथा संयमनीं प्राप्य सुखां चैव विभां खगः॥ ५४.८॥\nयदापराह्णस्त्वाग्नोय्यां पूर्वाह्णो नैऋते द्विजाः॥\nतदा त्वपररात्रश्च वायुभागे सुदारुणः॥ ५४.९॥\nईशान्यां पूर्वरात्रस्तु गतिरेषा च सर्वतः॥\nएवं पुष्करमध्ये तु यदा सर्पति वारिपः॥ ५४.१०॥\nत्रिंशांशकं तु मेदिन्यां मुहूर्तेनैव गच्छति॥\nयोजनानां मुहूर्तस्य इमां संख्यां निबोधत॥ ५४.११॥\nपूर्णा शतसहस्राणामेकत्रिंशत्तु सा स्मृता॥\nपंचाशच्च तथान्यानि सहस्राण्यधिकानि तु॥ ५४.१२॥\nमौहूर्तिकी गतिर्ह्येषा भास्करस्य महात्मनः॥\nएतेन गतियोगेन यदा काष्ठां तु दक्षिणाम्॥ ५४.१३॥\nपर्यपृच्छेत् पतंगोपि सौम्याशां चोत्तरेऽहनि॥\nमध्ये तु पुष्करस्याथ भ्रमते दक्षिणायने॥ ५४.१४॥\nमानसोत्तरशैले तु महातेजा विभावसुः॥\nमंडलानां शतं पूर्णं तदशीत्यधिकं विभुः॥ ५४.१५॥\nबाह्यं चाभ्यंतरं प्रोक्तमुत्तरायणदक्षिणे॥\nप्रत्यहं चरते तानि सूर्यो वै मंडलानि तु॥ ५४.१६॥\nकुलालचक्रपर्यंतो यथा शिघ्रं प्रवर्तते॥\nदक्षिणप्रक्रमे देवस्तथा शीघ्रं प्रवर्तते॥ ५४.१७॥\nतस्मात्प्रकृष्टां भूमिं तु कालेनाल्पेन गच्छति॥\nसूर्यो द्वादशभिः शीघ्रं मुहूर्तैर्दक्षिणायने॥ ५४.१८॥\nत्रयोदशार्धमृक्षाणामह्ना तु चरते रविः॥\nमुहूर्तैस्तावदृक्षाणि नक्तमष्टादशैश्चरन्॥ ५४.१९॥\nकुलालचक्रमध्यं तु यथा मंदं प्रसर्पति॥\nतथोदगयने सूर्यः सर्पते मंदविक्रमः॥ ५४.२०॥\nतस्माद्दीर्घेण कालेन भूमिमल्पां तु गच्चति॥\nस रथो धिष्ठितो भानोरादित्यैर्मुनिभिस्तथा॥ ५४.२१॥\nगंधर्वैरप्सरोभिश्च ग्रामणीः सर्पराक्षसैः॥\nप्रदीपयन् सहस्रांशुरग्रतः पृष्ठतोप्यधः॥ ५४.२२॥\nऊर्ध्वतश्च करं त्यक्त्वा सभां ब्राह्मीमनुत्तमाम्॥\nअंभोभिर्मुनिभिस्त्यक्तैः संध्यायां तु निशाचरान्॥ ५४.२३॥\nहत्वा हत्वा तु संप्राप्तान्ब्राह्मणैश्चरते रविः॥\nअष्टादश मुहूर्तं तु उत्तरायणपश्चिमम्॥ ५४.२४॥\nअहर्भवति तच्चापि चरते मंदविक्रमः॥\nत्रयोदशार्धमृक्षाणि नक्तं द्वादशभी रविः॥\nमुहूर्तैस्तावदृक्षामि दिवाष्टादशभिश्चरन्॥ ५४.२५॥\nततो मंदतरं नाभ्यां चक्रं भ्रमति वै यथा॥\nमृत्पिंड इव मध्यस्थो ध्रुवो भ्रमति वै तथा॥ ५४.२६॥\nत्रिंशन्मुहूर्तैरेवाहुरहोरात्रं पुराविदः॥\nउभयोः काष्ठयोर्मध्ये भ्रमतो मंडलानि तु॥ ५४.२७॥\nकुलालचक्रनाभिस्तु यता तत्रैव वर्तते॥\nऔत्तानपादो भ्रमति ग्रहैः सार्धं ग्रहाग्रणीः॥ ५४.२८॥\nगणो मुनिज्योतिषां तु मनसा तस्य सर्पति॥\nअधिष्ठितः पुनस्तेन भानुस्त्वादाय तिष्ठति॥ ५४.२९॥\nकिरणैः सर्वतस्तोयं देवो वै ससमीरणः॥\nऔत्तानपादस्य सदा ध्रुवत्वं वै प्रसादतः॥ ५४.३०॥\nविष्णोरौत्तानपादेन चाप्तं तातस्य हेतुना॥\nआपः पीतास्तु सूर्येण क्रमंते शशिनः क्रमात्॥ ५४.३१॥\nनिशाकरान्निस्नवंते जीमूतान्प्रत्यपः क्रमात्॥\nवृन्दं जलमुचां चैव श्वसनेनाभिताडितम्॥ ५४.३२॥\nक्ष्मायां सृष्टिं विसृजतेऽभासयत्तेन भास्करः॥\nतोयस्य नास्ति वै नाशः तदैव परिवर्तते॥ ५४.३३॥\nहिताय सर्वजंतूनां गतिः शर्वेण निर्मिता॥\nभूर्भुवः स्वस्तथा ह्यापो ह्यन्नं चामृतमेव च॥ ५४.३४॥\nप्राणा वै जगतामापो भूतानि भुवनानि च॥\nबहुनात्र किमुक्तेन चराचरमिदं जगत्॥ ५४.३५॥\nअपां शिवस्य भगवानाधिपत्ये व्यवस्थितः॥\nअपां त्वधिपतिर्देवो भव इत्येव कीर्तितः॥ ५४.३६॥\nभवात्मकं जगत्सर्वमिति किं चेह चाद्भुतम्॥\nनारायणत्वं देवस्य हरेश्चाद्भिः कृतं विभोः॥\nजगतामालयो विष्णुस्त्वापस्तस्यालयानि तु॥ ५४.३७॥\nदन्दह्यमानेषु चराचरेषु गोधूमभूतास्त्वथनिष्क्रमंति॥\nया या ऊर्ध्वं मारुतेनेरिता वै तास्तास्त्वभ्राण्यग्निना वायुना च॥ ५४.३८॥\nअतो धूमाग्निवातानां संयोगस्त्वभ्रमुच्यते॥\nवारीणि वर्षतीत्यभ्रमभ्रस्येशः सहस्रदृक्॥ ५४.३९॥\nयज्ञधूमोद्भवं चापि द्विजानां हितकृत्सदा॥\nदावाग्निधूमसंभूतमभ्रं वनहितं स्मृतम्॥ ५४.४०॥\nमृतधूमोद्भवं त्वभ्रमशुभाय भविष्यति॥\nअभिचाराग्निधूमोत्थं भूतनाशाय वै द्विजाः॥। ५४.४१॥\nएवं धूमविशेषेण जागतां वै हिताहितम्॥\nतस्मादाच्छादयेद्धूममभिचारकृतं नरः॥ ५४.४२॥\nअनाच्छाद्य द्विजः कुर्याद्धूमं यश्चाभिचारिकम्॥\nएवमुद्दिश्य लोकस्य क्षयकृच्च भविष्यति॥ ५४.४३॥\nअपां निधानं जीमूताः षण्मासानिह सुव्रताः॥\nवर्षयंत्येव जगतां हिताय पवनाज्ञया॥ ५४.४४॥\nस्तनितं चेह वायव्यं वैद्युतं पावकोद्भवम्॥\nत्रिधा तेषामिहोत्पत्तिरभ्राणां मुनिपुंगवाः॥ ५४.४५॥\nन भ्रश्यंति यतोभ्राणि मेहनान्मेघ उच्यते॥\nकाष्ठा वाह्नाश्च वैरिंच्याः पक्षाश्चैव पृथग्विधाः॥ ५४.४६॥\nआज्यानां काष्ठसंयोगादग्नेर्धूमः प्रवर्तितः॥\nद्वितीयानां च संभूतिर्विरिंचोच्छ्वासवायुना॥ ५४.४७॥\nभूभृतां त्वथ पक्षैस्तु मघवच्छेदितैस्ततः॥\nवाह्नेयास्त्वथ जीमूतास्त्वावहस्थानगाः शुभाः॥ ५४.४८॥\nविरिंचोच्छ्वासजाः सर्वे प्रवहस्कंधजास्ततः॥\nपक्षजाः पुष्कराद्याश्च वर्षंति च यदा जलम्॥ ५४.४९॥\nमूकाः सशब्ददुष्टाशास्त्वेतैः कृत्यं यथाक्रमम्॥\nक्षामवृष्टिप्रदा दीर्घकालं शीतसमीरिणः॥ ५४.५०॥\nजीवकाश्च तथा क्षीणा विद्युद्ध्वनिविवर्जिताः॥\nतिष्ठंत्याक्रोशमात्रे तु धरापृष्ठादितस्ततः॥ ५४.५१॥\nअर्धक्रोशे तु सर्वे वै जीमूता गिरिवासिनः॥\nमेघा योजनमात्रं तु साध्यत्वाद्ब्रहुतोयदाः॥ ५४.५२॥\nधरापृष्ठाद्द्विजाः क्ष्मायां विद्युद्गुणसमन्विताः॥\nतेषां तेषां वृष्टिसर्गं त्रेधा कथितमत्र तु॥ ५४.५३॥\nपक्षजाः कल्पजाः सर्वे पर्वतानां महत्तमाः॥\nकल्पान्ते ते च वर्षन्ति रात्रौ नाशाय शारदाः॥ ५४.५४॥\nपक्षजाः पुष्कराद्याश्च वर्षंति च यदा जलम्॥\nतदार्णवमभूत्सर्वं तत्र शेते निशीश्वरः॥ ५४.५५॥\nआग्नेयानां श्वासजानां पक्षजानां द्विजर्षभाः॥\nजलदानां सदा धूमो ह्याप्यायन इति स्मृतः॥ ५४.५६॥\nपौण्ड्रास्तु वृष्टयः सर्वा वैद्युताः शीतसस्यदाः॥\nपुंड्रदेशेषु पतिता नागानां शीकरा हिमाः॥ ५४.५७॥\nगाङ्गा गङ्गाम्बु संभूता पर्जन्येन परावहैः॥\nनगानां च नदीनां च दिग्गजानां समाकुलम्॥ ५४.५८॥\nमेघानां च पृथग्भूतं जलं प्रायादगादगम्॥\nपरावहोयः श्वयनश्चानयत्यम्बिकागुरुम्॥ ५४.५९॥\nमेनापतिमतिक्रम्य वृष्टिशेषं द्विजाः परम्॥\nअभ्येति भारते वर्षे त्वपरान्तविवृद्धये॥ ५४.६०॥\nवृष्टयः कथिता ह्यद्य द्विधा वस्तु विवृद्धये॥\nसस्यद्वयस्य संक्षेपात्प्रब्रवीमि यथामति॥ ५४.६१॥\nस्रष्टा भानुर्महातेजा वृष्टीनां विश्वदृग्विभुः॥\nसोपि साक्षाद्द्विजश्रेष्ठाश्चेशानः परमः शिवः॥ ५४.६२॥\nस एव तेजस्त्वोजस्तु बलं विप्रा यशः स्वयम्॥\nचक्षुः श्रोत्रं मनो मृत्युरात्मा मन्यु र्विदिग्दिशः॥ ५४.६३॥\nसत्यं ऋतं तथा वायुरंबरं खचरश्च सः॥\nलोकपालो हरिर्ब्रह्मा रुद्रः साक्षान्महेश्वरः॥ ५४.६४॥\nसहस्रकिरणः श्रीमानष्टहस्तः सुमंगलः॥\nअर्धनारिवपुः साक्षात्त्रिनेत्रस्त्रिदशाधिपः॥ ५४.६५॥\nअस्यैवेह प्रसादात्तु वृष्टिर्नानाभवद्द्विजाः॥\nसहस्रगुणमुत्स्रष्टुमादत्ते किरणैर्जलम्॥ ५४.६६॥\nजलस्य नाशो वृद्धिर्वा नास्त्येवास्य विचारतः॥\nध्रुवेणाधिष्ठितो वायुर्वृष्टिं संहरते पुनः॥ ५४.६७॥\nग्रहन्निस्सृत्य सूर्यात्तु कृत्स्ने नक्षत्रमंडले॥\nचारस्यान्ते विशत्यर्के ध्रुवेण समधिष्ठिता॥ ५४.६८॥"
  },
  {
    "text": "इति श्रीलिंगमहापुराणे पूर्वभागे ज्योतिश्चक्रे सूर्यगत्यादिकथनं नाम चतुःपंचाशत्तमोध्यायः॥ ५४॥"
  }
]
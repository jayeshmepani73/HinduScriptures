[
  {
    "text": "ऋषय ऊचुः।।\nनिष्कलो निर्मला नित्यः सकलत्वं कथं गतः।।\nवक्तुमर्हसि चास्माकं यथा पूर्वं यथा श्रुतम्।। ७५.१ ।।"
  },
  {
    "text": "सूत उवाच।।\nपरमार्थविदः केचिदूचुः प्रणवरूपिणम्।।\nविज्ञानमिति विप्रेंद्राः श्रुत्वा श्रुतिशिरस्यजम्।। ७५.२ ।।"
  },
  {
    "text": "शब्दादिविषयं ज्ञानं ज्ञानमित्यभिधीयते।।\nतज्ज्ञानं भ्रांतिरहितमित्यन्ये नेति चापरे।। ७५.३ ।।"
  },
  {
    "text": "यज्ज्ञानं निर्मलं शुद्धं निर्विकल्पं निराश्रयम्।।\nगुरुप्रकाशकं ज्ञानमित्यन्ये मुनयो द्विजाः।। ७५.४ ।।"
  },
  {
    "text": "ज्ञानेनैव भवेन्मुक्तिः प्रसादो ज्ञानसिद्धये।।\nउभाभ्यां मुच्यते योगी तत्रानंदमयो भवेत्।। ७५.५ ।।"
  },
  {
    "text": "वदंति मुनयः केचित्कर्मणा तस्य संगतिम्।।\nकल्पनाकल्पितं रूपं संहृत्य स्वेच्छयैव हि।। ७५.६ ।।"
  },
  {
    "text": "द्यौर्मूर्धा तु विभोस्तस्य खं नाभिः परमेष्ठिनः।।\nसोमसूर्याग्नयो नेत्रे दिशः श्रोत्रं महात्मनः।। ७५.७ ।।"
  },
  {
    "text": "चरणौ चैव पातालं समुद्रस्तस्य चांबरम्।।\nदेवास्तस्य भुजाः सर्वे नक्षत्राणि च भूषणम्।। ७५.८ ।।"
  },
  {
    "text": "प्रकृतिस्तस्य पत्नी च पुरुषो लिंगमुच्यते।।\nवक्त्राद्वै ब्राह्मणाः सर्वे ब्रह्मा च भगवान्प्रभुः।। ७५.९ ।।"
  },
  {
    "text": "इंद्रोपेंद्रौ भुजाभ्यां तु क्षत्रियाश्च महात्मनः।।\nवैश्याश्चोरुप्रदेशात्तु शूद्राः पादात्पिनाकिनः।। ७५.१೦ ।।"
  },
  {
    "text": "पुष्करावर्तकाद्यास्तु केशास्तस्य प्रकीर्तिताः।।\nवायवो घ्राणजास्तस्य गतिः श्रौतं स्मृतिस्तथा।। ७५.११ ।।"
  },
  {
    "text": "अथानेनैव कर्मात्मा प्रकृतेस्तु प्रवर्तकः।।\nपुंसां तु पुरुषः श्रीमान् ज्ञानगम्यो न चान्यथा।। ७५.१२ ।।"
  },
  {
    "text": "कर्मयज्ञसहस्रेभ्यस्तपोयज्ञो विशिष्यते।।\nतपोयज्ञसहस्रेभ्यो जपयज्ञो विशिष्यते।। ७५.१३ ।।"
  },
  {
    "text": "जपयज्ञसहस्रेभ्यो ध्यानयज्ञोविशिष्यते।।\nध्यानयज्ञात्परो नास्ति ध्यानं ज्ञानस्य साधनम्।। ७५.१४ ।।"
  },
  {
    "text": "यदा समरसे निष्ठो योगी ध्यानेन पश्यति।।\nध्यानयज्ञरतस्यास्य तदा सन्निहितः शिवः।। ७५.१५ ।।"
  },
  {
    "text": "नास्ति विज्ञानिनां शौचं प्रायश्चित्तादि चोदना।।\nविशुद्धा विद्यया सर्वे ब्रह्मविद्याविदो जनाः।। ७५.१६ ।।"
  },
  {
    "text": "नास्ति क्रिया च लोकेषु सुखं दुःखं विचारतः।।\nधर्माधर्मौ जपो होमो ध्यानिनां सन्निधिः सदा।। ७५.१७ ।।"
  },
  {
    "text": "परानंदात्मकं लिंगं विशुद्धं शिवमक्षरम्।।\nनिष्कलं सर्वगं ज्ञेयं योगिनां हृदि संस्थितम्।। ७५.१८ ।।"
  },
  {
    "text": "लिंगं तु द्विविधं प्राहुर्बाह्यमाभ्यंतरं द्विजाः।।\nबाह्यं स्थूलं मुनिश्रेष्ठाः सूक्ष्ममाभ्यंतरं द्विजाः।। ७५.१९ ।।"
  },
  {
    "text": "कर्मयज्ञरताः स्थूलाः स्थूललिंगार्चनेरताः।।\nअसतां भावनार्थाय नान्यथा स्थूलविग्रहः।। ७५.२೦ ।।"
  },
  {
    "text": "आध्यात्मिकं च यल्लिंगं प्रत्यक्षं यस्य नो भवेत्।।\nअसौ मूढो बहिः सर्वं कल्पयित्वैव नान्यथा।। ७५.२१ ।।"
  },
  {
    "text": "ज्ञानिनां सूक्ष्मममलं भवेत्प्रत्यक्षमव्ययम्।।\nयता स्थूलमयुक्तानां मृत्काष्ठाद्यौः प्रकल्पितम्।। ७५.२२ ।।"
  },
  {
    "text": "अर्थो विचारतो नास्तीत्यन्ये तत्त्वार्थवेदिनः।।\nनिष्कलः सकलश्चेति सर्वं शिवमयं ततः।। ७५.२३ ।।"
  },
  {
    "text": "व्योमैकमपि दृष्टं हि शरावं प्रति सुव्रताः।।\nपृथक्त्वं चापृथक्त्वं च शंकरस्येति चापरे।। ७५.२४ ।।"
  },
  {
    "text": "प्रत्ययार्थं हि जगतामेकस्थोपि दिवाकरः।।\nएकोपि बहुधा दृष्टो जलाधारेषु सुव्रताः।। ७५.२५ ।।"
  },
  {
    "text": "जंतवो दिवि भूमा च सर्वे वै पांचभौतिकाः।।\nतथापि बहुला दृष्टा जातिव्यक्तिविभेदतः।। ७५.२६ ।।"
  },
  {
    "text": "दृश्यते श्रूयते यद्यत्तत्तद्विद्धि शिवात्मकम्।।\nभेदो जनानां लोकेस्मिन्प्रतिभासो विचारतः।। ७५.२७ ।।"
  },
  {
    "text": "स्वप्ने च विपुलान् भोगान् भुक्त्वा मर्त्यः सुखी भवेत्।।\nदुःखी च भेगं दुःखं च नानुभूतं विचारतः।। ७५.२८ ।।"
  },
  {
    "text": "एवमाहुस्तथान्ये च सर्वे वेदार्थतत्त्वगाः।।\nहृदि संसारिणां साक्षात्सकलः परमेश्वरः।। ७५.२९ ।।"
  },
  {
    "text": "योगिनां निष्कलो देवो ज्ञानिनां च जगन्मयः।।\nत्रिविधं परमेशस्य वपुर्लोके प्रशस्यते।। ७५.३० ।।"
  },
  {
    "text": "निष्कलं प्रथमं चैकं ततः सकलनिष्कलम्।।\nतृतीयं सकलं चैव नान्यथेति द्विजोत्तमाः।। ७५.३१ ।।"
  },
  {
    "text": "अर्चयंति मुहुः केचित्सदा सकलनिष्कलम्।।\nसर्वज्ञं हृदये केचिच्छिवलिंगे विभावसौ।। ७५.३२ ।।"
  },
  {
    "text": "सकलं मुनयः केचित्सदा संसारवर्तिनः।।\nएवमभ्यर्चयंत्येव सदाराः ससुतानराः।। ७५.३३ ।।"
  },
  {
    "text": "यथा शिवस्तथा देवी यथा देवी तथा शिवः।।\nतस्मादभेदबुद्ध्यैव सप्तविंशत्प्रभेदतः।। ७५.३४ ।।"
  },
  {
    "text": "यजंति देहे बाह्ये च चतुष्कोणे षडस्रके।।\nदशारे द्वादशारे च षोडशारे त्रिरस्रके।। ७५.३५ ।।"
  },
  {
    "text": "स स्वेच्छया शिवः साक्षाद्देव्या सार्धं स्थितः प्रभुः।।\nसंतारणार्थं च शिवः सदसद्व्यक्तिवर्जितः।। ७५.३६ ।।"
  },
  {
    "text": "तमेकमाहुर्द्विगुणं च केचित्केचित्तमाहुस्त्रिगुणात्मकं च।।\nऊचुस्तथा तं च शिवं तथान्ये संसारिणं वेदविदो वदंति।। ७५.३७ ।।"
  },
  {
    "text": "भक्त्या च योगेन शुभेन युक्ता विप्राः सदा धर्मरता विशिष्टाः।।\nयजंति योगेशमशेषमूर्ति षडस्रमध्ये भगवंतमेव।। ७५.३८ ।।"
  },
  {
    "text": "ये तत्र पश्यंति शिवं त्रिरस्रे त्रितत्त्वध्ये त्रिगुणं त्रियक्षम्।।\nते यांति चैनं न च योगिनोऽन्ये तया च देव्या पुरुषं पुराणम्।। ७५.३९ ।।"
  },
  {
    "text": "इति श्रीलिंगमहापुराणे पूर्वभागे शिवाद्वैतकथनं नाम पंचसप्ततितमोऽध्यायः।। ७५ ।।"
  }
]
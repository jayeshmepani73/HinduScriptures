[
  {
    "text": "सूत उवाच।।\nशेषाः पंच ग्रहा ज्ञेया ईश्वराः कामचारिणः।।\nपठ्यते चाग्निरादित्य उदकं चन्द्रमाः स्मृतः।। ६೦.१ ।।"
  },
  {
    "text": "शेषाणां प्रकृतिं सम्यग्वक्ष्यमाणां निबोधत।।\nसुरसेनापतिः स्कंदः पठ्यतेऽङ्गारको ग्रहः।। ६೦.२ ।।"
  },
  {
    "text": "नारायणं बुधं प्राहुर्देवं ज्ञानविदो जनाः।।\nसर्वलोकप्रभुः साक्षाद्यमो लोकप्रभुः स्वयम्।। ६೦.३ ।।"
  },
  {
    "text": "महाग्रहो द्विजश्रेष्ठा मंदगामी शनैश्चरः।।\nदेवासुरगुरू द्वौ तु भानुमंतौ महाग्रहौ।। ६೦.४ ।।"
  },
  {
    "text": "प्रजापतिसुतावुक्तौ ततः शुक्रबृहस्पती।।\nआदित्यमूलमखिलं त्रैलोक्यं नात्र संशयः।। ६೦.५ ।।"
  },
  {
    "text": "भवत्यस्माज्जगत्कृत्स्नं सदेवासुरमानुषम्।।\nरुद्रेन्द्रोपेन्द्रचन्द्राणां विप्रेन्द्राग्निदिवौकसाम्।। ६೦.६ ।।"
  },
  {
    "text": "द्युतिर्द्युतिमतां कृत्स्नं यत्तेजः सार्वलौकिकम्।।\nसर्वात्मा सर्वलोकेशो महादेवः प्रजापतिः।। ६೦.७ ।।"
  },
  {
    "text": "सूर्य एव त्रिलोकेशो मूलं परमदैवतम्।।\nततः संजायते सर्वं तत्रैव प्रविलीयते।। ६೦.८ ।।"
  },
  {
    "text": "भावाभावौ हि लोकानामादित्यान्निस्सृतौ पुरा।।\nअविज्ञेयो ग्रहो विप्रा दीप्तिमान्सुप्रभो रविः।। ६೦.९ ।।"
  },
  {
    "text": "अत्र गच्छंति निधनं जायंते च पुनः पुनः।।\nक्षणा मुहूर्ता दिवसा निशाः पक्षाश्च कृत्स्नशः।। ६೦.१೦ ।।"
  },
  {
    "text": "मासाः संवत्सरश्चैव ऋतवोऽथ युगानि च।।\nतदादित्या दृते ह्येषा कालसंख्या न विद्यते।। ६೦.११ ।।"
  },
  {
    "text": "कालादृते न नियमो न दीक्षा नाह्निकक्रमः।।\nऋतूनां च विभागश्च पुष्पं मूलं फलं कुतः।। ६೦.१२ ।।"
  },
  {
    "text": "कुतः सस्यविनिष्पत्तिस्तृणौषधिगणोपि च।।\nअभावो व्यवहाराणां जन्तूनां दिवि चेह च।। ६೦.१३ ।।"
  },
  {
    "text": "जगत्प्रतापनमृते भास्करं रुद्ररूपिणम्।।\nस एष कालश्चाग्निस्च द्वादशात्मा प्रजापतिः।। ६೦.१४ ।।"
  },
  {
    "text": "तपत्येष द्विजश्रेष्ठास्त्रैलोक्यं सचराचरम्।।\nस एष तेजसां राशिः समस्तः सार्वलौकिकः।। ६೦.१५ ।।"
  },
  {
    "text": "उत्तमं मार्गमास्थाय रात्र्यहोभिरिदं जगत्।।\nपार्श्वतोर्ध्वमधश्चैव तापयत्येष सर्वशः।। ६೦.१६ ।।"
  },
  {
    "text": "यथा प्रभाकरो दीपो गृहमध्येऽवलंबितः।।\nपार्श्वतोर्ध्वामधश्चैव तमो नाशयते समम्।। ६೦.१७ ।।"
  },
  {
    "text": "तद्वत्सहस्रकिरणो ग्रहराजो जगत्प्रभुः।।\nसूर्यो गोभिर्जगत्सर्वमादीपयति सर्वतः।। ६೦.१८ ।।"
  },
  {
    "text": "रवे रश्मिसहस्रं यत्प्राङ्मया समुदाहृतम्।।\nतेषां श्रेष्ठा पुनः सप्त रश्मयो ग्रहयोनयः।। ६೦.१९ ।।"
  },
  {
    "text": "सुषुम्नो हरि केशश्च विश्वकर्मा तथैव च।।\nविश्वव्यचाः पुनश्चाद्यः सन्नद्धश्च ततः परः।। ६೦.२೦ ।।"
  },
  {
    "text": "सर्वावसुः पुनश्चान्यः स्वराडन्यः प्रकीर्तितः।।\nसुषुम्नः सूर्य रश्मिस्तु दक्षिणां राशिमैधयत्।। ६೦.२१ ।।"
  },
  {
    "text": "न्यगूर्ध्वाधः प्रचारोऽस्य सुषुम्नः परिकीर्तितः।।\nहरिकेशः पुरस्ताद्यो ऋक्षयोनिः प्रकीर्त्यते।। ६೦.२२ ।।"
  },
  {
    "text": "दक्षिणे विश्वकर्मा च रश्मिर्वर्धयते बुधम्।।\nविश्वव्यचास्तु यः पश्चाच्छुक्रयोनिः स्मृतो बुधैः।। ६೦.२३ ।।"
  },
  {
    "text": "सन्नद्धश्च तु यो रश्मिः स योनि र्लोहितस्य तु।।\nषष्ठः सर्वावसू रश्मिः स योनिस्तु बृहस्पतेः।। ६೦.२४ ।।"
  },
  {
    "text": "शनैश्चरं पुनश्चापि रश्मिराप्यायते स्वराट्र।।\nएवं सूर्यप्रभावेन नक्षत्रग्रह तारकाः।। ६೦.२५ ।।"
  },
  {
    "text": "दृश्यंते दिवि ताः सर्वाः विश्वं चेदं पुनर्जगत्।।\nन क्षीयंते यतस्तानि तस्मान्नक्षत्रता स्मृता।। ६೦.२६ ।।"
  },
  {
    "text": "इति श्रीलिंगमहापुराणे पूर्वभागे षष्टितमोऽध्यायः।। ६೦ ।।"
  }
]
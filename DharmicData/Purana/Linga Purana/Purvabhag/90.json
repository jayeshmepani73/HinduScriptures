[
  {
    "text": "सूत उवाच।।\nअथ ऊर्ध्वं प्रवक्ष्यामि यतीनामिह निश्चितम्।।\nप्रायश्चित्तं शिवप्रोक्तं यतीनां पापशोधनम्।। ९०.१ ।।"
  },
  {
    "text": "पापं हि त्रिविधं ज्ञेयं वाङ्मनः कायसंभवम्।।\nसततं हि दिवा रात्रौ येनेदं वेष्ट्यते जगत्।। ९०.२ ।।"
  },
  {
    "text": "तत्कर्मणा विनाप्येष तिष्ठतीति परा श्रुतिः।।\nक्षणमेवं प्रयोज्यं तु आयुष्यं तु विधारणम्।। ९०.३ ।।"
  },
  {
    "text": "भवेद्योगोऽप्रमत्तस्य योगो हि परमं बलम्।।\nन हि योगात्परं किंचिन्नराणां दृश्यते शुभम्।। ९०.४ ।।"
  },
  {
    "text": "तस्माद्योगं प्रशंसंति धर्मयुक्ता मनीषिणः।।\nअविद्यां विद्यया जित्वा प्राप्यैश्वर्यमनुत्तमम्।। ९०.५ ।।"
  },
  {
    "text": "दृष्ट्वापरावरं धीराः परं गच्छंति तत्पदम्।।\nव्रतानि यानि भीक्षूणां तथैवोपव्रतानि च।। ९०.६ ।।"
  },
  {
    "text": "एकैकातिक्रमे तेषां प्रायश्चित्तं विधीयते।।\nउपेत्य तु स्त्रियं कामात्प्रायश्चित्तं विनिर्दिशेत्।। ९०.७ ।।"
  },
  {
    "text": "प्राणायामसमायुक्तं चरेत्सांतपनं व्रतम्।।\nततश्चरति निर्देशात्कृच्छ्रं चांते समाहितः।। ९०.८ ।।"
  },
  {
    "text": "पुनराश्रममागत्य चरेद्भिक्षुरतंद्रितः।।\nन धर्मयुक्तमनृतं हिनस्तीति मनीषिणः।। ९०.९ ।।"
  },
  {
    "text": "तथापि न च कर्तव्यं प्रसंगो ह्येष दारुणः।।\nअहोरात्रपवासश्च प्राणायामशतं तथा।। ९०.१० ।।"
  },
  {
    "text": "असद्वादो न कर्तव्यो यतिना धर्मलिप्सुना।।\nपरमापद्गतेनापि न कार्यं स्तेयमप्युत।। ९०.११ ।।"
  },
  {
    "text": "स्तेयादभ्यधिकः कश्चिन्नास्त्यधर्म इति श्रुतिः।।\nहिंसा ह्येषा परा सृष्टा स्तैन्यं वै कथितं तथा।। ९०.१२ ।।"
  },
  {
    "text": "यदेतद्द्रविणं नाम प्राणा ह्येते बहिश्चराः।।\nस तस्य हरते प्राणान्यो यस्य हरते धनम्।। ९०.१३"
  },
  {
    "text": "एवं कृत्वा सुदुष्टात्मा भिन्नवृत्तो व्रताच्च्युतः।।\nभूयो निर्वेदमापन्नश्चरेच्चांद्रायणं व्रतम्।। ९०.१४ ।।"
  },
  {
    "text": "विधिना शास्त्रदृष्टेन संवत्सरमिति श्रुतिः।।\nततः संवत्सरस्यांते भूयः प्रक्षीणकल्मषः।।\nपुनर्निर्वेदमापन्नश्चरेद्भिक्षुरतंद्रितः।। ९०.१५ ।।"
  },
  {
    "text": "अहिंसा सर्वभूतानां कर्मणा मनसा गिरा।।\nअकामादपि हिंसेत यदि भिक्षुः पशून् कृमीन्।। ९०.१६ ।।"
  },
  {
    "text": "कृच्छ्रातिकृच्छ्रं कुर्वीत चांद्रायणमथापि वा।।\nस्कंदेदिंद्रियदौर्बल्यात् स्त्रियं दृष्ट्वा यतिर्यदि।। ९०.१७ ।।"
  },
  {
    "text": "तेन धारयितव्या वै प्राणायामास्तु षोटश।।\nदिवा स्कन्नस्य विप्रस्य प्रायश्चित्तं विधीयते।। ९०.१८ ।।"
  },
  {
    "text": "त्रिरात्रमुपवासाश्च प्राणायामशतं तथा।।\nरात्रौ स्कन्नः शुचिः स्नात्वा द्वादशैव तु धारणा।। ९०.१९ ।।"
  },
  {
    "text": "प्राणायामेन शुद्धात्मा विरजा जायते द्विजाः।।\nएकान्नं मधुमांसं वा अश्रृतान्नं तथैव च।। ९०.२० ।।"
  },
  {
    "text": "अभोज्यानि यतीनां तु प्रत्यक्षलवणानि च।।\nएकैकातिक्रमात्तेषां प्रायश्चित्तं विधीयते।। ९०.२१ ।।"
  },
  {
    "text": "प्राजापत्येन कृच्छ्रेण ततः पापात्प्रमुच्यते।।\nव्यतिक्रमाश्च ये केचिद्वाङ्मनः कायसंभवाः।। ९०.२२ ।।"
  },
  {
    "text": "सद्भिः सह विनिश्चित्य यद्ब्रूयुस्तत्समाचरेत्।। ९०.२३ ।।\nचरेद्धि शुद्धः समलोष्ठकांचनः समस्तभूतेषु च सत्समाहितः।।"
  },
  {
    "text": "स्थानं ध्रुवं शाश्वतमव्ययं तु परं हि गत्वा न पुनर्हि जायते।। ९०.२४ ।।"
  },
  {
    "text": "इति श्रीलिंगमहापुराणे पूर्वभागे यतिप्रायाश्चित्तं नाम नवतितमोऽध्यायः।। ९० ।।"
  }
]
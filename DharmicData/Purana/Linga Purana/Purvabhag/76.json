[
  {
    "text": "सूत उवाच।।\nअतः परं प्रवक्ष्यामि स्वेच्छाविग्रहसंभवम्।।\nप्रतिष्ठायाः फलं सर्वं सर्वलोकहिताय वै।। ७६.१ ।।"
  },
  {
    "text": "स्कंदोमासहितं देवमासीनं परमासने।।\nकृत्वा भक्या प्रतिष्ठाप्य सर्वान्कामानवाप्नुयात्।। ७६.२ ।।"
  },
  {
    "text": "स्कंदोमासहितं देवं संपूज्य विधिना सकृत्।।\nयत्फलं लभते मर्त्यस्तद्वदामि यथाश्रुतम्।। ७६.३ ।।"
  },
  {
    "text": "सूर्यकोटिप्रतीकाशैर्विमानैः सार्वकामिकैः।।\nरुद्रकन्यासमाकीर्णैर्गेयनाट्यसमन्वितैः।। ७६.४ ।।"
  },
  {
    "text": "शिववत्क्रीडते योगी यावदाभूतसंप्लवम्।।\nतत्र भुक्त्वा महाभोगान् विमानैः सार्वकामिकैः।। ७६.५ ।।"
  },
  {
    "text": "औमं कौमारमैशानं वैष्णवं ब्राह्ममेव च।।\nप्राजापत्यं महातेजा जनलोकं महस्तथा।। ७६.६ ।।"
  },
  {
    "text": "ऐंद्रमासाद्य चैद्रत्वं कृत्वा वर्षायुतं पुनः।।\nभुक्त्वा चैव भुवर्लोके भोगान् दिव्यान् सुशोभनान्।। ७६.७ ।।"
  },
  {
    "text": "मेरुमासाद्य देवानां भवनेषु प्रमोदते।।\nएकपादं चतुर्बाहुं त्रिनेत्रं शूलसंयुतम्।। ७६.८ ।।"
  },
  {
    "text": "सृष्ट्वा स्थितं हरिं वामे दक्षिणे चतुराननम्।।\nअष्टाविंशतिरुद्राणां कोटिः सर्वांगसुप्रभम्।। ७६.९ ।।"
  },
  {
    "text": "पंचविंशतिकं साक्षात्पुरुषं हृदयात्तथा।।\nप्रकृतिं वामतश्चैव बुद्धिं वै बुद्धिदेशतः।। ७६.१० ।।"
  },
  {
    "text": "अहंकारमहंकारात्तन्मात्राणि तु तत्र वै।।\nइंद्रियाणींद्रियादेव लीलया परमेश्वरम्।। ७६.११ ।।"
  },
  {
    "text": "पृथिवीं पादमूलात्तु गुह्यदेशाज्जकं तथा।।\nनाबिदेशात्तथा वह्निं हृदयाद्भास्करं तथा।। ७६.१२ ।।"
  },
  {
    "text": "कंठात्सोमं तथात्मानं भ्रूमध्यान्मस्तकाद्दिवम्।।\nसृष्टैवं संस्थितं साक्षाज्जगत्सर्वं चराचरम्।। ७६.१३ ।।"
  },
  {
    "text": "सर्वज्ञं सर्वगं देवं कृत्वा विद्याविधानतः।।\nप्रतिष्ठाप्य यथान्यायं शिवसायुज्यमाप्नुयात्।। ७६.१४ ।।"
  },
  {
    "text": "त्रिपादं सप्तहस्तं च चतुःश्रृंगं द्विशीर्षकम्।।\nकृत्वा यज्ञेशमीशानं विष्णुलोके महीयते।। ७६.१५ ।।"
  },
  {
    "text": "तत्र भुक्त्वा महाभोगान्कल्पलक्षं सुखीनरः।।\nक्रमादागत्य लोकेऽस्मिन्सर्वयज्ञांतगो भवेत्।। ७६.१६ ।।"
  },
  {
    "text": "वृषारूढं तु यः कुर्यात्सोमं सोमार्धभूषणम्।।\nहयमेधायुतं कृत्वा यत्पुण्यं तदवाप्य सः।। ७६.१७ ।।"
  },
  {
    "text": "कांचनेन विमानेने किंकिणीजालमालिना।।\nगत्वा शिवपुरं दिव्यं तत्रैव स विमुच्यते।। ७६.१८ ।।"
  },
  {
    "text": "नंदिना सहितं देवं सांबं सर्वगणैर्वृतम्।।\nकृत्वा यत्फलमाप्नोति वक्ष्ये तद्वै यथाश्रुतम्।। ७६.१९ ।।"
  },
  {
    "text": "सूर्यमंडलसंकाशैर्विमानैवृषसंयुतैः।।\nअप्सरो गणसंकीर्णैर्देवदानवदुर्लभैः।। ७६.२० ।।"
  },
  {
    "text": "नृत्याद्भिरप्सरः संघैः सर्वतः सर्वशोभितैः।।\nगत्वा शिवपुरं दिव्यं गाणपत्यमवाप्नुयात्।। ७६.२१ ।।"
  },
  {
    "text": "नृत्यंतं देवदेवेशं शैलजासहितं प्रभुम्।।\nसहस्रबाहुं सर्वज्ञं चतुर्बाहुमथापि वा।। ७६.२२ ।।"
  },
  {
    "text": "भृग्वाद्यैर्भूतसंघैश्च संवृतं परमेश्वरम्।।\nशैलजासहितं साक्षाद्वृषभध्वजमीश्वरम्।। ७६.२३ ।।"
  },
  {
    "text": "ब्रह्मेंद्रविष्णुसोमाद्यैः सदा सर्वैर्नमस्कृतम्।।\nमातभिर्मुनिभिश्चैव संवृतं परमेश्वरम्।। ७६.२४ ।।"
  },
  {
    "text": "कृत्वा भक्त्या प्रतिष्ठाप्य यत्फलं तद्वदाम्यहम्।।\nसर्वयज्ञतपोदानतीर्थदेवेषु यत् फलम्।। ७६.२५ ।।"
  },
  {
    "text": "तत्फलं कोटिगुणितं लब्ध्वा याति शिवं पदम्।।\nतत्र भुक्त्वा महाभोगान् यावदाभूतसंप्लवम्।। ७६.२६ ।।"
  },
  {
    "text": "सृष्ट्यंतरे पुनः प्राप्ते मानवं पदमाप्नुयात्।।\nनग्नं चतुर्भुजं श्वेतं त्रिनेत्रं सर्पमेखलम्।। ७६.२७ ।।"
  },
  {
    "text": "कपालहस्तं देवेशं कृष्णकुंचितमूर्धजम्।।\nकृत्वा भक्या प्रतिष्ठाप्य शिवसायुज्यमाप्नुयात्।। ७६.२८ ।।"
  },
  {
    "text": "इभेंद्रदारकं देवं सांबं सिद्धार्थदं प्रभुम्।।\nसुधूम्रवर्णं रक्ताक्षं त्रिनेत्रं चंद्रभूषणम्।। ७६.२९ ।।"
  },
  {
    "text": "काकपक्षधरं मूर्ध्ना नागटंकधरं हरम्।।\nसिंहाजिनोत्तरीयं च मृगचर्मांबरं प्रभुम्।। ७६.३० ।।"
  },
  {
    "text": "तीक्ष्णदंष्ट्रं गदाहस्तं कपालोद्यतपाणिनम्।।\nहुंफट्कारे महाशब्दशब्दिताखिलदिङ्मुखम्।। ७६.३१ ।।"
  },
  {
    "text": "पुंडरीकाजिनं दोर्भ्यां बिभ्रंतं कंबुकं तथा।।\nहसंतं च नदंतं च पिबंतं कृष्णसागरम्।। ७६.३२ ।।"
  },
  {
    "text": "नृत्यंतं भूतसंघैश्च गणसंघैस्त्वलंकृतम्।।\nकृत्वा भक्त्या प्रतिष्ठाप्य यथाविभव विस्तरम्।। ७६.३३ ।।"
  },
  {
    "text": "सर्वविघ्नातिक्रम्य शिवलोके महीयते।।\nतत्र भुक्त्वा महाभोगान् यावदाभूतसंप्लवम्।। ७६.३४ ।।"
  },
  {
    "text": "ज्ञानं विचारतो लब्ध्वा रुद्रेभ्यस्तत्र मुच्यते।।\nअर्धनारीश्वरं देवं चतुर्भुजमनुत्तमम्।। ७६.३५ ।।"
  },
  {
    "text": "वरदाभयहस्तं च शूलपद्मधरं प्रभुम्।।\nस्त्रीपुंभावेन संस्थानं सर्वाभरणभूषितम्।। ७६.३६ ।।"
  },
  {
    "text": "कृत्वा भक्त्या प्रतिष्ठाप्य शिवलोके महीयते।।\nतत्र भुक्त्वा महाभोगानणिमादिगुणैर्युतः।। ७६.३७ ।।"
  },
  {
    "text": "आचंद्रतारकं ज्ञानं ततो लब्ध्वा विमुच्यते।।\nयः कुर्याद्देवदेवेशं सर्वज्ञं लकुलीश्वरम्।। ७६.३८ ।।"
  },
  {
    "text": "वृतं शिष्यप्रशिष्यैश्च व्याख्यानोद्यतपाणिनम्।।\nकृत्वा भक्त्या प्रतिष्ठाप्य शिवलोकं स गच्छति।। ७६.३९ ।।"
  },
  {
    "text": "भुक्त्वा तु विपुलांस्तत्र भोगान् युगशतं नरः।।\nज्ञानयोगं समासाद्य तत्रैव च विमुच्यते।। ७६.४० ।।"
  },
  {
    "text": "पूर्वदेवामराणां च यत्स्थानं सकलेप्सितम्।।\nकृतमुद्रस्य देवस्य चिताभस्मानुलेपिनः।। ७६.४१ ।।"
  },
  {
    "text": "त्रिपुंड्रधारिणस्तेषां शिरोमालाधरस्य च।।\nब्रह्मणः केशकेनैकमुपवीतं च बिभ्रतः।। ७६.४२ ।।"
  },
  {
    "text": "बिभ्रतो वामहस्तेन कपालं ब्रह्मणो वरम्।।\nविष्णोः कलेवरं चैव बिभ्रतः परमेष्ठिनः।। ७६.४३ ।।"
  },
  {
    "text": "कृत्वा भक्त्या प्रतिष्ठाप्य मुच्यते भवसागरात्।।\nओंनमो नीलकंठाय इति पुण्याक्षराष्टकम्।। ७६.४४ ।।"
  },
  {
    "text": "मंत्रमाह सकृद्वा यः पातकैः स विमुच्यते।।\nमंत्रेणानेन गंधाद्यैर्भक्त्या वित्तानुसारतः।। ७६.४५ ।।"
  },
  {
    "text": "संपूज्य देवदेवेशं शिवलोके महीयते।।\nजालंधरांतकं देवं सुदर्शनधरं प्रभुम्।। ७६.४६ ।।"
  },
  {
    "text": "कृत्वा भक्त्या प्रतिष्ठाप्य द्विधाभूतं जलंधरम्।।\nप्रयाति शिवसायुज्यं नात्र कार्या विचारणा।। ७६.४७ ।।"
  },
  {
    "text": "सुदर्शनप्रदं देवं साक्षात्पूर्वोक्तलक्षणम्।।\nअर्चमानेन देवेन चार्चितं नेत्रपूजया।। ७६.४८ ।।"
  },
  {
    "text": "कृत्वा भक्त्या प्रतिष्ठाप्य शिवलोके महीयते।।\nतिष्ठतोथ निकुंभस्य पृष्ठतश्चरणांबुजम्।। ७६.४९ ।।"
  },
  {
    "text": "वामेतां सुविन्यस्य वामे चालिंग्य चाद्रिजाम्।।\nशूलाग्रे कूर्परं स्थाप्य किंकिणी कृतपन्नगम्।। ७६.५० ।।"
  },
  {
    "text": "संप्रेक्ष्य चांधकं पार्श्वे कृतांजलिपुटं स्थितम्।।\nरूपं कृत्वा यथान्यायं शिवसायुज्यमाप्नुयात्।। ७६.५१ ।।"
  },
  {
    "text": "यः कुर्याद्देवदेवेशं त्रिपुरांतकमीश्वरम्।।\nधनुर्बाणसमायुक्तं सोमं सोमार्धभूषणम्।। ७६.५२ ।।"
  },
  {
    "text": "रथे सुसंस्थितं देवं चतुराननसारथिम्।।\nतदाकारतया सोपि गत्वा शिवपुरं सुखी।। ७६.५३ ।।"
  },
  {
    "text": "क्रीडते नात्र संदेहो द्वितीय इव शंकरः।।\nतत्र भुक्त्वा महाभोगान्यावदिच्छ द्विजोत्तमाः।। ७६.५४ ।।"
  },
  {
    "text": "ज्ञानं विचारितं लब्ध्वा तत्रैव स विमुच्यते ।।\nगंगाधरं सुखासीनं चंद्रशेखरमेव च।। ७६.५५ ।।"
  },
  {
    "text": "गंगया सहितं चैव वामोत्संगेंबिकान्वितम्।।\nविनायकं तथा स्कंदं ज्येष्ठं दुर्गां सुशोभनाम्।। ७६.५६ ।।"
  },
  {
    "text": "भास्करं च तथा सोमं ब्रह्माणीं च महेश्वरीम्।।\nकौमारीं वैष्णवीं देवीं वाराहीं वारदां तथा।। ७६.५७ ।।"
  },
  {
    "text": "इंद्राणीं चैव चामुंडां वीरभद्रसमन्विताम्।।\nविघ्नेशेन च यो धीमान् शिवसायुज्यमाप्नुयात्।। ७६.५८ ।।"
  },
  {
    "text": "लिंगमूर्तिं महाज्वालमालासंवृतमव्ययम्।।\nलिंगस्य मध्ये वै कृत्वा चंद्रशेखरमीश्वरम्।। ७६.५९ ।।"
  },
  {
    "text": "व्योम्निकुर्यात्तथा लिंगं ब्रह्माणं हंसरूपिणम्।।\nविष्णुं वराहरूपेण लिंगस्याधस्त्वधोमुखम्।। ७६.६० ।।"
  },
  {
    "text": "ब्रह्माणं दक्षिणे तस्य कृतांजलिपुटं स्थितम्।।\nमध्ये लिंगं महाघोरं महाम्भसि च संस्थितम्।। ७६.६१ ।।"
  },
  {
    "text": "कृत्वा भक्त्या प्रतिष्ठाप्य शिवसायुज्यमाप्नुयात्।।\nक्षेत्रसंरक्षकं देवं तथा पाशुपतं प्रभुम्।। ७६.६२ ।।"
  },
  {
    "text": "कृत्वा भक्त्या यथान्यायं शिवलोके महीयते।। ७६.६३ ।।\nइति श्रीलिंगमहापुराणे पूर्वभागे शिवमूर्तिप्रतिष्ठाफलकथनं नाम षट्सप्ततितमोऽध्यायः।। ७६ ।।"
  }
]
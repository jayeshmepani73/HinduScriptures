[
  {
    "text": "शैलादिरुवाच।।\nस्मरणादेव रुद्रस्य संप्राप्ताश्च गणेश्वराः।।\nसर्वे सहस्रहस्ताश्च सहस्रायुधपाणयः।। ४४.१ ।।"
  },
  {
    "text": "त्रिनेत्राश्च महात्मानस्त्रिदशैरपि वंदिताः।।\nकोटिकालाग्निसंकाशा जटामुकुटधारिणः।। ४४.२ ।।"
  },
  {
    "text": "दंष्ट्राकरालवदना नित्या बुद्धाश्च निर्मलाः।।\nकोटिकोटि गणैस्तुल्यैरात्मना च गणेश्वराः।।\nअसंख्याता महात्मानस्तत्राजग्मुर्मुदायुताः।। ४४.३ ।।"
  },
  {
    "text": "गायंतश्च द्रवंतश्च नृत्यंतश्च महाबलाः।।\nमुखाडंबरवाद्यानि वादयंतस्तथैव च।। ४४.४ ।।"
  },
  {
    "text": "रथैर्नागैर्हयैश्चैव सिंहमर्कटवाहनाः।।\nविमानेषु तथारूढा हेमचित्रेषु वै गणाः।। ४४.५ ।।"
  },
  {
    "text": "भेरीमृदंगकाद्यैश्च पणवानकगोमुखैः।।\nवादित्रैर्विविधैश्चान्यैः पटहैरेकपुष्करैः।। ४४.६ ।।"
  },
  {
    "text": "भेरीमुरजसंनादैराडंबरकडिंडिमैः।।\nमर्दलैर्वेणुवीणाभिर्विविधैस्तालनिःस्वनैः।। ४४.७ ।।"
  },
  {
    "text": "दर्दुरैस्तलघातैश्च कच्छपैः पणवैरपि।।\nवाद्यमानैर्महायोगा आजग्मुर्देवसंसदम्।। ४४.८ ।।"
  },
  {
    "text": "ते गणेशा महासत्त्वाः सर्वदेवेश्वरेश्वराः।।\nप्रणम्य देवं देवीं च इदं वचनमबुवन्।। ४४.९ ।।"
  },
  {
    "text": "भगवन्देवदेवेश त्रियंबक वृषध्वज।।\nकिमर्थं च स्मृता देव आज्ञापय महाद्युते।। ४४.१೦ ।।"
  },
  {
    "text": "किं सागराञ्शोषयामो यमं वा सह किंकरैः।।\nहन्मो मृत्युसुतां मृत्युं पशुवद्धन्म पद्मजम्।। ४४.११ ।।"
  },
  {
    "text": "बद्ध्वेन्द्रं सह देवैश्च सह विष्णुं च वायुना।।\nआनयामः सुसंक्रुद्धा दैत्यान्वा सह दानवैः।। ४४.१२ ।।"
  },
  {
    "text": "कस्याद्य व्यसनं घोरं करिष्यामस्तवाज्ञया।।\nकस्य वाद्योत्सवो देव सर्वकामसमृद्धये।। ४४.१३ ।।"
  },
  {
    "text": "तांस्तथावादिनः सर्वान् गणेशान् सर्वसंमतान्।।\nउवाच देवः संपूज्य कोटिकोटिशतान्प्रभुः।। ४४.१४ ।।"
  },
  {
    "text": "श्रृणुध्वं यत्कृते यूयमिहाहूता जगद्धिताः।।\nश्रुत्वा च प्रयतात्मानः कुरुध्वं तदशंकिताः।। ४४.१५ ।।"
  },
  {
    "text": "नंदीश्वरोऽयं पुत्रो नः सर्वेषामीश्वरेश्वरः।।\nविप्रोयं नायकश्चैव सेनानीर्वः समृद्धिमान्।। ४४.१६ ।।"
  },
  {
    "text": "तमिमं मम संदेशाद्यूयं सर्वेपि संमताः।।\nसेनान्यमभिषिंचध्वं महायोगपतिं पतिम्।। ४४.१७ ।।"
  },
  {
    "text": "एवमुक्ता भगवता गणपाः सर्व एव ते।।\nएवमस्त्विति संमंत्र्य संभारानाहरंस्ततः।। ४४.१८ ।।"
  },
  {
    "text": "तस्य सर्वाश्रयं दिव्यं जांबूनदमयं शुभम्।।\nआसनं मेरुसंकाशं मनोहरमुपाहरन्।। ४४.१९ ।।"
  },
  {
    "text": "नैकस्तंभमयं चापि चामीकरवरप्रभम्।।\nमुक्तादामावलंबं च मणिरत्नावभासितम्।। ४४.२೦ ।।"
  },
  {
    "text": "स्तंभैश्च वैडुर्यमयैः किंकिणी जालसंवृतम्।।\nचारुरत्नकसंयुक्तं मंडपं विश्वतोमुखम्।। ४४.२१ ।।"
  },
  {
    "text": "कृत्वा विन्यस्य तन्मध्ये तदासनवरं शुभम्।।\nतस्याग्रतः पादपीठं नीलवज्रावभासितम्।। ४४.२२ ।।"
  },
  {
    "text": "चक्रुः पादप्रतिष्ठार्थं कलशौ चास्य पार्श्वगौ।।\nसंपूर्णौ परमाम्भोभिररविंदावृताननौ।। ४४.२३ ।।"
  },
  {
    "text": "कलशानां सहस्रं तु सौवर्णं राजतं तथा।।\nताम्रजं मृन्मयं चैव सर्वतीर्थाबुपूरितम्।। ४४.२४ ।।"
  },
  {
    "text": "वासोयुगं तथा दिव्यं गंधं दिव्यं तथैव च।।\nकेयूरे कुंडले चैव मुकुटं हारमेव च।। ४४.२५ ।।"
  },
  {
    "text": "छत्रं शतशलाकं च वालव्यजनमेव च।।\nदत्तं महात्मना तेन ब्रह्मणा परमेष्ठिना।। ४४.२६ ।।"
  },
  {
    "text": "शंखहारांगगौरेण पृष्ठेनापि विराजितम्।।\nव्यजनं चंद्रशुभ्रं च हेमदंडं सुचामरम्।। ४४.२७ ।।"
  },
  {
    "text": "ऐरावतः सुप्रतीको गजावेतौ सुपूजितौ।।\nमुकुटं कांचनं चैव निर्मितं विश्वकर्मणा।। ४४.२८ ।।"
  },
  {
    "text": "कुंडले चामले दिव्ये वज्रं चैव वरायुधम्।।\nजांबूनदमयं सूत्रं केयूरद्वयमेव च।। ४४.२९ ।।"
  },
  {
    "text": "संभाराणि तथान्यानि विविधानि बहून्यपि।।\nसमंतान्निन्युव्यग्रा गणपा देवसंमताः।। ४४.३೦ ।।"
  },
  {
    "text": "ततो देवाश्च सेंद्राश्च नारायणमुखास्तथा।।\nमुनयो भगवान्ब्रह्मा नवब्रह्माण एव च।। ४४.३१ ।।"
  },
  {
    "text": "देवैश्च लोकाः सर्वे ते ततो जग्मुर्मुदा युताः।।\nतेष्वागतेषु सर्वेषु भगवान्परमेश्वरः।। ४४.३२ ।।"
  },
  {
    "text": "सर्वकार्यविधिं कर्तुमादिदेश पितामहम्।।\nपितामहोपि भगवान् नियोगादेव तस्य तु।। ४४.३३ ।।"
  },
  {
    "text": "चकार सर्वं भगवानभिषेकं समाहितः।।\nअर्चयित्वा ततो ब्रह्मा स्वयमेवाभ्यषेचयत्।। ४४.३४ ।।"
  },
  {
    "text": "ततो विष्णुस्ततः शक्रो लोकपालास्तथैव च।।\nअभ्यषिंचंत विधिवद्गणेन्द्रं शिवशासनात्।। ४४.३५ ।।"
  },
  {
    "text": "ऋषयस्तुष्टुवुश्चैव पितामहपुरोगमाः।।\nस्तुतवत्सु ततस्तेषु विष्णुः सर्वजगत्पतिः।। ४४.३६ ।।"
  },
  {
    "text": "शिरस्यंजलिमादाय तुष्टाव च समाहितः।।\nप्रांजलिः प्रणतो भूत्वा जयशब्दं चकार च।। ४४.३७ ।।"
  },
  {
    "text": "ततो गणाधिपाः सर्वे ततो देवास्ततोऽसुराः।।\nएवं स्तुतश्चाभिषिक्तो देवैः सब्रह्मकैस्तदा।। ४४.३८ ।।"
  },
  {
    "text": "उद्वाहश्च कृतस्तत्र नियोगात्परमेष्ठिनः।।\nमरुतां च सुता देवी सुयशाख्या बभूव या।। ४४.३९ ।।"
  },
  {
    "text": "लब्धं शशिप्रभं छत्रं तया तत्र विभूषितम्।।\nचामरे चामरासक्तहस्ताग्रैः स्त्रीगणैर्युता।। ४४.४೦ ।।"
  },
  {
    "text": "सिंहासनं च परमं तया चाधिष्ठितं मया।।\nअलंकृता महालक्ष्म्या मुकुटाद्यैः सुभूषणैः।। ४४.४१ ।।"
  },
  {
    "text": "लब्धो हारश्च परमो देव्याः कंठगतस्तथा।।\nवृषेन्द्रश्च सितो नागः सिंहः सिंहध्वजस्तथा।। ४४.४२ ।।"
  },
  {
    "text": "रथश्च हेमच्छत्रं च चंद्रबिंबसमप्रभम्।।\nअद्यापि सदृशः कश्चिन्मया नास्ति विभुः क्वचित्।। ४४.४३ ।।"
  },
  {
    "text": "सान्वयं च गृहीत्वेशस्तथा संबंधिबांधवैः।।\nआरुह्य वृषमीशानो मया देव्या गतः शिवः।। ४४.४४ ।।"
  },
  {
    "text": "तदा देवीं भवं दृष्ट्वा मया च प्रार्थयन् गणैः।।\nमुनिदेवर्षयः सिद्धा आज्ञां पाशुपतीं द्विजाः।। ४४.४५ ।।"
  },
  {
    "text": "अथाज्ञां प्रददौ तेषामर्हाणामज्ञया विभोः।।\nनंदिको नगजाभर्तुस्तेषां पाशुपतीं शुभाम्।। ४४.४६ ।।"
  },
  {
    "text": "तस्माद्धि मुनयो लब्ध्वा तदाज्ञां मुनिपुंगवात्।।\nभवभक्तास्तदा चासंस्तस्मादेवं समर्चयेत्।। ४४.४७ ।।"
  },
  {
    "text": "नमस्कारविहीनस्तु नाम उद्गिरयेद्भवे।।\nब्रह्मघ्नदशसंतुल्यं तस्य पापं गरीयसम्।। ४४.४८ ।।"
  },
  {
    "text": "तस्मात्सर्वप्रकारेण नमस्कारादिमुच्चरेत्।।\nआदौ कुर्यान्नमस्कारं तदंते शिवतां व्रजेत्।। ४४.४९ ।।"
  },
  {
    "text": "इति श्रीलिंगमहापुराणे पूर्वभागे नंदिकेश्वराभिषेको नाम चतुश्चत्वारिंशोध्यायः।। ४४ ।।"
  }
]
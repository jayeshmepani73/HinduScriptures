[
  {
    "text": "सूत उवाच।।\nअलिंगो लिंगमूलं तु अव्यक्तं लिंगमुच्यते।।\nअलिंगः शिव इत्युक्तो लिंगं शैवमिति स्मृतम्।। ३.१ ।।"
  },
  {
    "text": "प्रधानं प्रकृतिश्चेति यदाहुर्लिंगमुत्तमम्।।\nगंधवर्णरसैर्हीनं शब्दस्पर्शादिवर्जितम्।। ३.२।।"
  },
  {
    "text": "अगुणं ध्रुवमक्षय्यमलिंगं शिवलक्षणम्।।\nगंधवर्णरसैर्युक्तं शब्दस्पर्शादिलक्षणम्।। ३.३ ।।"
  },
  {
    "text": "जगद्योनिं महाभूतं स्थूलं सूक्ष्मं द्विजोत्तमाः।।\nविग्रहो जगतां लिंगमालिंगादभवत्स्वयम्।। ३.४ ।।"
  },
  {
    "text": "सप्तधाचाष्टधा चैव तथैकादशधा पुनः।।\nलिंगान्यलिंगस्य तथा मायया विततानि तु।। ३.५ ।।"
  },
  {
    "text": "तेभ्यः प्रधानदेवानां त्रयमासीच्छिवात्मकम्।।\nएकस्मात्त्रिष्वभूद्विश्वमेकेन परिरक्षितम्।। ३.६ ।।"
  },
  {
    "text": "एकेनैव हृतं विश्वं व्याप्तं त्वेवं शिवेन तु।।\nअलिंगं चैव लिंगं च लिंगालिंगानि मूर्तयः।। ३.७ ।।"
  },
  {
    "text": "यथावत्कथिताश्चैव तस्माद्ब्रह्म स्वयं जगत्।।\nअलिंगी भगवान् बीजी स एव परमेश्वरः।। ३.८ ।।"
  },
  {
    "text": "बीजं योनिश्च निर्बीजं निर्बीजो बीजमुच्यते।।\nबीजयोनिप्रधानानामात्माख्या वर्तते त्विह।। ३.९ ।।"
  },
  {
    "text": "परमात्मा मुनिर्ब्रह्म नित्यबुद्धस्वभावतः।।\nविशुद्धोयं तथा रुद्रः पुराणे शिव उच्यते।। ३.१० ।।"
  },
  {
    "text": "शिवेन दृष्टा प्रकृतिः शैवी समभवद्द्विजाः।।\nसर्गादौ सा गुणैर्युक्ता पुराव्यक्ता स्वभावतः।। ३.११ ।।"
  },
  {
    "text": "अव्यक्तादिविशेषांतं विश्वं तस्याः समुच्छ्रितम्।।\nविश्वधात्री त्वजाख्या च शैवी सा प्रकृतिः स्मृता।। ३.१२ ।।"
  },
  {
    "text": "तामजां लोहितां शुक्लां कृष्णामेका बहुप्रजाम्।।\nजनित्रीमनुशेते स्म जुषमाणः स्वरूपिणीम्।। ३.१३ ।।"
  },
  {
    "text": "तामेवाजामजोऽन्यस्तु भुक्तभोगां जहाति च।।\nअजा जनित्री जगतां साजेन समधिष्ठिता।। ३.१४ ।।"
  },
  {
    "text": "प्रादुर्बभूव स महान् पुरुषाधिष्ठितस्य च।।\nअजाज्ञया प्रधानस्य सर्गकाले गुणैस्त्रिभिः।। ३.१५ ।।"
  },
  {
    "text": "सिसृक्षया चोद्यमानः प्रविश्याव्यक्तमव्ययम्।।\nव्यक्तसृष्टिं विकुरुते चात्म नाधिष्ठितो महान्।। ३.१६ ।।"
  },
  {
    "text": "महतस्तु तथा वृत्तिः संकल्पाध्यवसायिका।।\nमहतस्त्रिगुणस्तस्मादहंकारो रजोधिकः।। ३.१७ ।।"
  },
  {
    "text": "तेनैव चावृतः सम्यगहंकारस्तमोधिकः।।\nमहतो भूततन्मात्रं सर्गकृद्वै बभूव च।। ३.१८ ।।"
  },
  {
    "text": "अहंकाराच्छब्दमात्रं तस्मादाकाशमव्ययम्।।\nसशब्दमावृणोत्पश्चादाकाशं शब्दकारणम्।। ३.१९ ।।"
  },
  {
    "text": "तन्मात्राद्भूतसर्गश्च द्विजास्त्वेवं प्रकीर्तितः।।\nस्पर्शमात्रं तथाकाशात्तस्माद्वायुर्महान्मुने।। ३.२० ।।"
  },
  {
    "text": "तस्माच्च रूपमात्रं तु ततोग्निश्च रसस्ततः।।\nरसादापः शुभास्ताभ्यो गंधमात्रं धरा ततः।। ३.२१ ।।"
  },
  {
    "text": "आवृणोद्धि तथाकाशं स्पर्शमात्रं द्विजोत्तमाः।।\nआवृणोद्रूपमात्रं तु वायुर्वाति क्रियात्मकः।। ३.२२ ।।"
  },
  {
    "text": "आवृणोद्रसमात्रं वै देवः साक्षाद्विभावसुः।।\nआवृण्वाना गंधमात्रमापः सर्वरसात्मिकाः।। ३.२३ ।।"
  },
  {
    "text": "क्ष्मा सा पंचगुणा तस्मादेकोना रससंभवाः।।\nत्रिगुणो भगवान्वह्निर्द्विगुणः स्पर्श संभवः।। ३.२४ ।।"
  },
  {
    "text": "अवकाशस्ततो देव एकमात्रस्तु निष्कलः।।\nतन्मात्राद्भूतसर्गश्च विज्ञेयश्च परस्परम्।। ३.२५ ।।"
  },
  {
    "text": "वैकारिकः सात्त्विको वै युगपत्संप्रवर्तते।।\nसर्गस्तथाप्यहंकरादेवमात्र प्रकीर्तिंतः।। ३.२६ ।।"
  },
  {
    "text": "पंच बुद्धींद्रियाण्यस्य पंच कर्मेद्रियाणि तु।।\nशब्दादीनामवाप्त्यर्थं मनश्चैवोभयात्मकम्।। ३.२७ ।।"
  },
  {
    "text": "महदादिविशेषांता ह्यंडमुत्पादयंति च।।\nजलबुद्बुदवत्तस्मादवतीर्णः पितामहः।। ३.२८ ।।"
  },
  {
    "text": "स एव भगवान् रुद्रो विष्णुर्विश्वगतः प्रभुः।।\nतस्मिन्नंडे त्विमे लोका अंतर्विश्वमिदं जगत्।। ३.२९ ।।"
  },
  {
    "text": "अंडं दशगुणेनैव वारिणा प्रावृतं बहिः।।\nआपो दशगुणेनैव तद्ब्राह्ये तेजसा वृताः।। ३.३० ।।"
  },
  {
    "text": "तेजो दशगुणेनैव बाह्यतो वायुना वृतम्।।\nवायुर्दशगुणेनैव बाह्यतो नभसा वृतः।। ३.३१ ।।"
  },
  {
    "text": "आकाशेनावृतो वायुरहंकारेण शब्दजः।।\nमहताशब्दहेतुर्वै प्रधानेनावृतः स्वयम्।। ३.३२ ।।"
  },
  {
    "text": "सप्तांडावरणान्याहुस्तस्यात्मा कमलासनः।।\nकोटिकोटियुतान्यत्र चांडानि कथितानि तु।। ३.३३ ।।"
  },
  {
    "text": "तत्रतत्र चतुर्वक्त्रा ब्रह्माणो हरयो भवाः।।\nसृष्टाः प्रधानेन तदा लब्ध्वा शंभोस्तु संनिधिम्।। ३.३४ ।।"
  },
  {
    "text": "लयश्चैव तथान्योन्यमांद्यतमिति कीर्तितम्।।\nसर्गस्य प्रतिसर्गस्य स्थितेः कर्ता महेश्वरः।। ३.३५ ।।"
  },
  {
    "text": "सर्गे च रजसा युक्तः सत्त्वस्थः प्रतिपालने।।\nप्रतिसर्गे तमोद्रिक्तः स एव त्रिविधः क्रमात्।। ३.३६ ।।"
  },
  {
    "text": "आदिकर्ता च भूतानां संहर्ता परिपालकः।।\nतस्मान्महेश्वरो देवो ब्रह्मणोधिपतिः शिवः।। ३.३७ ।।"
  },
  {
    "text": "सदाशिवो भवो विष्णुर्ब्रह्मा सर्वात्मको यतः।।\nएकदंडे तथा लोका इमे कर्ता पितामहः।। ३.३८ ।।"
  },
  {
    "text": "प्राकृतः कथितस्त्वेष पुरुषाधिष्ठितो मया।।\nसर्गश्चाबुद्धिपूर्वस्तु द्विजाः प्राथमिकः शुभः।। ३.३९ ।।"
  },
  {
    "text": "इति श्रीलिंगमहापुराणे पूर्वभागे प्राकृतप्राथमिकसर्गकथनं नाम तृतीयोऽध्यायः।। ३ ।।"
  }
]
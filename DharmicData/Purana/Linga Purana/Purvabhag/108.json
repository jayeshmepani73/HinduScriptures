[
  {
    "text": "ऋषय ऊचुः।।\nदृष्टोऽसौ वासुदेवेन कृष्णेनाक्लिष्टकर्मणा।।\nधौम्याग्रजस्ततो लब्धं दिव्यं पाशुपतं व्रतम्।। १०८.१ ।।"
  },
  {
    "text": "कथं लब्धं तदा ज्ञानं तस्मात्कृष्णेन धीमता।।\nवक्तुमर्हसि तां सूत कथां पातकनाशिनीम्।। १०८.२ ।।"
  },
  {
    "text": "सूत उवाच।।\nस्वेच्छया ह्यवतीर्णोपि वासुदेवः सनातनः।।\nनिंदयन्नेव मानुष्यं देहशुद्धिं चकार सः।। १०८.३ ।।"
  },
  {
    "text": "पुत्रार्थं भगवांस्तत्र तपस्तप्तुं जगाम च।।\nआश्रमं चोपमन्योर्वै दृष्टवांस्तत्र तं मुनिम्।। १०८.४ ।।"
  },
  {
    "text": "नमश्चकार तं दृष्ट्वा धौम्याग्रजमहो द्विजाः।।\nबहुमानेन वै कृष्णस्त्रिः कृत्वावै प्रदक्षिणम्।। १०८.५ ।।"
  },
  {
    "text": "तस्यावलोकनादेव मुनेः कृष्णस्य धीमतः।।\nनष्टमेव मलं सर्वं कायजं कर्म्मजं तथा।। १०८.६ ।।"
  },
  {
    "text": "भस्मनोद्धूलनं कृत्वा उपमन्युर्महाद्युतिः।।\nतमग्निरिति विप्रेंद्रा वायुरित्यादिभिः क्रमात्।। १०८.७ ।।"
  },
  {
    "text": "दिव्यं पाशुपतं ज्ञानं प्रददौ प्रीतमानसः।।\nमुनेः प्रसादान्मान्योऽसौ कृष्णः पाशुपते द्विजाः।। १०८.८ ।।"
  },
  {
    "text": "तपसा त्वेकवर्षान्ते दृष्ट्वा देवं महेश्वरम्।।\nसांबं सगणमव्यग्रं लब्धवान्पुत्रमात्मनः।। १०८.९ ।।"
  },
  {
    "text": "तदाप्रभृति तं कृष्णं मुनयः संशितव्रताः।।\nदिव्याः पाशुपताः सर्वे तस्थुः संवृत्य सर्वदा।। १०८.१० ।।"
  },
  {
    "text": "अन्यं च कथयिष्यामि मुक्त्यर्थं प्राणिनां सदा।।\nसौवर्णीं मेखलां कृत्वा आधारं दंडधारणम्।। १०८.११ ।।"
  },
  {
    "text": "सौवर्णं पिंडिकं चापि व्यजनं दंडमेव च।।\nनरैः स्त्रियाथ वा कार्यं मषीभाजनलेखनीम्।। १०८.१२ ।।"
  },
  {
    "text": "क्षुराकर्त्तरिका चापि अथ पात्रमथापि वा।।\nपाशुपताय दातव्यं भस्मोद्धूलितविग्रहैः।। १०८.१३ ।।"
  },
  {
    "text": "सौवर्णं राजतं वापि ताम्रंवाथ निवेदयेत्।।\nआत्मवित्तानुसारेण योगिनं पूजयेद्बुधः।। १०८.१४ ।।"
  },
  {
    "text": "ते सर्वे पापनिर्मुक्ताः समस्तकुलसंयुताः।।\nयांति रुद्रपदं दिव्यं नात्र कार्या विचारणा।। १०८.१५ ।।"
  },
  {
    "text": "तस्मादनेन दानेन गृहस्थो मुच्यते भवात्।।\nयोगिनां संप्रदानेन शिवः क्षिप्रं प्रसीदति।। १०८.१६ ।।"
  },
  {
    "text": "राज्यं पुत्रं धनं भव्यमश्वं यानमथापि वा।।\nसर्वस्वं वापि दातव्यं यदीच्छेन्मोक्षमुत्तमम्।। १०८.१७ ।।"
  },
  {
    "text": "अध्रुवेण शरीरेण ध्रुवं साध्यं प्रयत्नतः।।\nभव्यं पाशुपतं नित्यं संसारार्णवतारकम्।। १०८.१८ ।।"
  },
  {
    "text": "एतद्वः कथितं सर्वं संक्षेपान्न च संशयः।।\nयः पठेच्छृणुयाद्वापि विष्णुलोकं स गच्छति।। १०८.१९ ।।"
  },
  {
    "text": "इति श्रीलिंगमहापुराणे पूर्वभागेऽष्टोत्तरशततमोऽध्यायः।। १०८ ।।"
  },
  {
    "text": "।।समाप्तश्चायं पूर्वभागः।। श्रीशंकरार्पणमस्तु ।।"
  },
  {
    "text": "इति श्रीसटीकलिंगमहापुराणपूर्वभागः समाप्तः।।"
  }
]
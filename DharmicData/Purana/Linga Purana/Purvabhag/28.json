[
  {
    "text": "शैलादिरुवाच।।\nआग्नेयं सौरममृतं बिंबं भाव्यं ततोपरि।।\nगुणत्रयं च हृदये तथा चात्मत्रयं क्रमात्।। २८.१ ।।"
  },
  {
    "text": "तस्योपरि महादेवं निष्कलं सकलाकृतिम्।।\nकांतार्धरूढदेहं च पूजयेद्ध्यानविद्यया।। २८.२ ।।"
  },
  {
    "text": "ततो बहुविधं प्रोक्तं चिंत्यं तत्रास्ति चेद्यतः।।\nचिंतकस्य ततश्चिंता अन्यथा नोपपद्यते।। २८.३ ।।"
  },
  {
    "text": "तस्माद्ध्येयं तथा ध्यानं यजमानः प्रयोजनम्।।\nस्मरेत्तन्नान्यथा जातु बुद्ध्यते पुरुषस्य ह।। २८.४ ।।"
  },
  {
    "text": "पुरे शेते पुरं देहं तस्मात्पुरुष उच्यते।।\nयाज्यं यज्ञेन यजते यजमानस्तु स स्मृतः।। २८.५ ।।"
  },
  {
    "text": "ध्येयो महेश्वरो ध्यानं चिंतनं निर्वृतिः फलम्।।\nप्रधानपुरुषेशानं याथातथ्यं प्रपद्यते।। २८.६ ।।"
  },
  {
    "text": "इह षड्विंशको ध्येयो ध्याता वै पंचविंशकः।।\nचतुर्विंशकमव्यक्तं महदाद्यास्तु सप्त च।। २८.७ ।।"
  },
  {
    "text": "महांस्तथा त्वहंकारं तन्मात्रं पंचकं पुनः।।\nकर्मेद्रियाणि पञ्चैव तथा बुद्धींद्रियाणि च।। २८.८ ।।"
  },
  {
    "text": "मनश्च पंच भूतानि शिवः षड्विंशकस्ततः।।\nस एव भर्ता कर्ता च विघेरपि महेश्वरः।। २८.९ ।।"
  },
  {
    "text": "हिरण्यगर्भं रुद्रोसौ जनयामास शंकरः।।\nविश्वाधिकश्च विश्वात्मा विश्वरूप इति स्मृतः।। २८.१೦ ।।"
  },
  {
    "text": "विना यथा हि पितरं मातरं तनयास्त्विह।।\nन जायंते तथा सोमं विना नास्ति जगत्त्रयम्।। २८.११ ।।"
  },
  {
    "text": "सनत्कुमार उवाच।।\nकर्ता यदि महादेवः परमात्मा महेश्वरः।।\nतथा कारयिता चैव कुर्वतोल्पात्मनस्तथा।। २८.१२ ।।"
  },
  {
    "text": "नित्यो विशुद्धो बुद्धश्च निष्कलः परमेश्वरः।।\nत्वयोक्तो मुक्तिदः किं वा निष्कलश्चेत्करोति किम्।। २८.१३ ।।"
  },
  {
    "text": "शैलादिरूवाच।।\nकालः करोति सकलं कालं कलयते सदा।।\nनिष्कलं च मनः सर्वं मन्यते सोपि निष्कलः।। २८.१४ ।।"
  },
  {
    "text": "कर्मण तस्य चैवेह जगत्सर्वं प्रतिष्ठितम्।।\nकिमत्र देवदेवस्य मूर्त्यष्टकमिदं जगत्।। २८.१५ ।।"
  },
  {
    "text": "विनाकाशं जगन्नैव विना वायुना विना।।\nतेजसा वारिणा चैव यजमानं तथा विना।। २८.१६ ।।"
  },
  {
    "text": "भानुना शाशिना लोकस्तस्यैतास्तनवः प्रभोः।।\nविचारतस्तु रुद्रस्य स्थूलमेतच्चराचरम्।। २८.१७ ।।"
  },
  {
    "text": "सूक्ष्मं वदंति ऋषयो यन्न वाच्यं द्विजोत्तमाः।।\nयतो वाचो निवर्तंते अप्राप्य मनसा सह।। २८.१८ ।।"
  },
  {
    "text": "आनंदं ब्रह्मणो विद्वान्न बिभेति कुतश्चन।।\nन भेतव्यं तथा तस्माज्ज्ञात्वानंदं पिनाकिनः।। २८.१९ ।।"
  },
  {
    "text": "विभूतयश्च रुद्रस्य मत्वा सर्वत्र भावतः।।\nसर्वं रुद्र इति प्राहुर्मुनयस्तत्त्वदर्शिनः।। २८.२೦ ।।"
  },
  {
    "text": "नमस्कारेण सततं गौरवात्परमेष्ठिनः।।\nसर्वं तु खल्विदं ब्रह्म सर्वो वै रुद्र ईश्वरः।। २८.२१ ।।"
  },
  {
    "text": "पुरुषो वै महादेवो महेशानः परः शिवः।।\nएवं  विभुर्विनिर्दिष्टो ध्यानं तत्रैव चिंतनम्।। २८.२२ ।।"
  },
  {
    "text": "चतुर्व्यूहेण मार्गेण विचार्यालोक्य सुव्रत।।\nसंसारहेतुः संसारो मोक्षहेतुश्च निर्वृतिः।। २८.२३ ।।"
  },
  {
    "text": "चतुर्व्यूहः समाख्यातश्चिन्तकस्येह योगिनः।।\nचिंता बहुविधा ख्याता सैकत्र परमेष्ठिना।। २८.२४ ।।"
  },
  {
    "text": "सुनिष्ठेत्यत्र कथिता रुद्रं रोद्री न संशयः।।\nएन्द्री चैन्द्रे तथा सौम्या सोमे नारायणे तथा।। २८.२५ ।।"
  },
  {
    "text": "सूर्यो वह्नौ च सर्वेषां सर्वत्रैवं विचारतः।।\nसैवाहं सोहमित्येवं द्विधा संस्थाप्य भावतः।। २८.२६ ।।"
  },
  {
    "text": "भक्तोसौ नास्ति यस्तस्माच्चिंता ब्राह्मी न संशयः।।\nएवं ब्रह्ममयं ध्यायेत्पूर्वे विप्र चराचरम्।। २८.२७ ।।"
  },
  {
    "text": "चराचरविभागं च त्यजेदभिमतं स्मरन्।।\nत्याज्यं ग्राह्यमलभ्यं च कृत्यं चाकृत्यमेव च।। २८.२८ ।।"
  },
  {
    "text": "यस्य नास्ति सुतृप्तस्य तस्य ब्राह्मी न चान्यथा।।\nआभ्यंतंरं समाख्यातमेवमभ्यर्चनं क्रमात्।। २८.२९ ।।"
  },
  {
    "text": "आभ्यंतरार्चकाः पूज्या नमस्कारादिभिस्तथा।।\nविरूपा विकृतास्चापि न निंद्या ब्रह्म वादिनः।। २८.३೦ ।।"
  },
  {
    "text": "आभ्यंतरार्चकाः सर्वे न परीक्ष्या विजानता।।\nनिंदका एव दुःखार्ता भविष्यंत्यल्पचेतसः।। २८.३१ ।।"
  },
  {
    "text": "यथा दारुवने रुद्रं विनिंद्य मुनयः पुरा।।\nतस्मात्सेव्या नमस्कार्याः सदा ब्रह्मविदस्तथा।। २८.३२ ।।"
  },
  {
    "text": "वर्णाश्रमविनिर्मुक्ता वर्णाश्रमपरायणैः।। २८.३३ ।।\nइति श्रीलिंगमहापुराणे पूर्वभागे शिवार्चनतत्त्वसंख्यादिवर्णनं नामाऽष्टाविंशोध्यायः।। २८ ।।"
  }
]
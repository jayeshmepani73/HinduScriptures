[
  {
    "text": "शैलादिरुवाच।।\nगते महेश्वरे देवे तमुद्दिश्य जनार्दनः।।\nप्रणम्य भगवान्प्राह पद्मयोनिमजोद्भवः।। ३८.१ ।।"
  },
  {
    "text": "श्रीविष्णुरुवाच।।\nपरमेशो जगन्नाथः शंकरस्त्वेष सर्वगः।।\nआवयोरखिलस्येशः शरणं च महेश्वरः।। ३८.२ ।।"
  },
  {
    "text": "अहं वामांगजो ब्रह्मन् शंकरस्य महात्मनः।।\nभवान् भवस्य देवस्य दक्षिणांगभवः स्वयम्।। ३८.३ ।।"
  },
  {
    "text": "मामाहुर्ऋषयः प्रेक्ष्य प्रधानं प्रकृतिं तथा।।\nअव्यक्तमजमित्येवं भवंतं पुरुषस्त्विति।। ३८.४ ।।"
  },
  {
    "text": "एवमाहुर्महादेवमावयोरपि कारणम्।।\nइशं सर्वस्य जगतः प्रभुमव्ययमीश्वरम्।। ३८.५ ।।"
  },
  {
    "text": "सोपि तस्यामरेशस्य वचनाद्वारिजोद्भवः।।\nवरेण्यं वरदं रुद्रमस्तुवत्प्रणनाम च।। ३८.६ ।।"
  },
  {
    "text": "अथाम्भसा प्लुतां भूमीं समाधाय जनार्दनः।।\nपूर्ववत्स्थापयामास वाराहं रूपमास्थितः।। ३८.७ ।।"
  },
  {
    "text": "नदीनदसमुद्रांश्च पूर्ववच्चाकरोत्प्रभुः।।\nकृत्वा चोर्वी प्रयत्नेन निम्नोन्नतविवर्जिताम्।। ३८.८ ।।"
  },
  {
    "text": "धरायां सोचिनोत्सर्वान् भूधरान् भूधराकृतिः।।\nभूराद्यांश्चतुरो लोकान् कल्पयामास पूर्ववत्।। ३८.९ ।।"
  },
  {
    "text": "स्रष्टुं च भगवाँश्चक्रे मतिं मतिमतां वरः।।\nमुख्यं च तैर्यग्योन्यं चं दैविकं मानुषं तथा।। ३८.१೦ ।।"
  },
  {
    "text": "विभुश्चानुग्रहं तत्र कौमारकमदीनधीः।।\nपुरस्तादसृजद्देवः सनन्दं सनकं तथा।। ३८.११ ।।"
  },
  {
    "text": "सनातनं सतां श्रेष्ठं नैष्कर्म्येण गताः परम्।।\nमरीचिभृग्वंगिरसं पुलस्त्यं पुलहं क्रतुम्।। ३८.१२ ।।"
  },
  {
    "text": "दक्षमत्रिं वसिष्ठं च सोसृजद्योगविद्यया।।\nसंकल्पं चैव धर्मं च ह्यधर्मं भगवान्प्रभुः।। ३८.१३ ।।"
  },
  {
    "text": "द्वादशैव प्रजास्त्वेता ब्रह्मणोऽव्यक्तजन्मनः।।\nऋभुं सनत्कुमारं च ससर्जादौ सनातनः।। ३८.१४ ।।"
  },
  {
    "text": "तौ चोर्ध्वरेतसौ दिव्यौ चाग्रजो ब्रह्मवादिनौ।।\nकुमारौ ब्रह्मणस्तुल्यौ सर्वज्ञौ सर्वभाविनौ।। ३८.१५ ।।"
  },
  {
    "text": "एवं मुख्यादिकान् सृष्ट्वा पद्मयोनिः शिलाशन।।\nयुगधर्मानशेषांश्च कल्पयामास विश्वसृक्।। ३८.१६ ।।"
  },
  {
    "text": "इति श्रीलिंगमहापुराणे पूर्वभागे वैष्णवकथनं नामाष्टत्रिंशोऽध्यायः।। ३८ ।।"
  }
]
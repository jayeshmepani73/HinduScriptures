[
  {
    "text": "शैलादिरुवाच।।\nएवमुक्तास्तदा तेन ब्रह्मणा ब्राह्मणर्षभाः।।\nश्वेतस्य च कथां पुण्यामपृच्छन्परमर्षयः।। ३೦.१ ।।"
  },
  {
    "text": "पितामह उवाच।।\nश्वेतो नाम मुनिः श्रीमान् गतायुर्गिरिगह्वरे।।\nसक्तो ह्यभ्यर्च्य यद्भक्त्या तुष्टाव च महेश्वरम्।। ३೦.२ ।।"
  },
  {
    "text": "रुद्राध्यायेन पुण्येन नमस्तेत्यादिना द्विजाः।।\nततः कालो महातेजाः कालप्राप्तं द्विजोत्तमम्।। ३೦.३ ।।"
  },
  {
    "text": "नेतुं संचित्य विप्रेंद्रास्सान्निध्यमकरोन्मुनेः।।\nश्वेतोपि दृष्ट्वा तं कालं कालप्राप्तोपि शंकरम्।। ३೦.४ ।।"
  },
  {
    "text": "पूजयामास पुण्यात्मा त्रियंबकमनुस्मरन्।।\nत्रियंबकं यजेदेवं सुगंधिं पुष्टिवर्धनम्।। ३೦.५ ।।"
  },
  {
    "text": "किं करिष्यति मे मृत्युर्मृत्योर्मृत्युरहं यतः।।\nतं दृष्ट्वा सस्मितं प्राह श्वेतं लोकभयंकरः।। ३೦.६ ।।"
  },
  {
    "text": "एह्येहि श्वेता चानेन विधिना किं फलं तव।।\nरुद्रो वा भगवान् विष्णुर्ब्रह्मा वा जगदीश्वरः।। ३೦.७ ।।"
  },
  {
    "text": "कः समर्थः परित्रातुं मया ग्रस्तं द्विजोत्तम।।\nअनेन मम किं विप्र रौद्रेण विधिना प्रभोः।। ३೦.८ ।।"
  },
  {
    "text": "नेतुं यस्योत्थितश्चाहं यमलोकं क्षणेन वै।।\nयस्माद्गतायुस्त्वं तस्मान्मुने नेतुमिहोद्यतः।। ३೦.९ ।।"
  },
  {
    "text": "तस्य तद्वचनं श्रुत्वा भैरवं धर्ममिश्रितम्।।\nहा रुद्र रुद्ररुद्रेति ललाप मुनिपुंगवः।। ३೦.१೦ ।।"
  },
  {
    "text": "तं प्राह च महादेवं कालं संप्रेक्ष्य वै दृशा।।\nनेत्रेण बाष्पमिश्रेण संभ्रांतेन समाकुलः।। ३೦.११ ।।"
  },
  {
    "text": "श्वेत उवाच।।\nत्वया किं काल नो नाथश्चास्ति चेद्धि वृषध्वजः।।\nलिङ्गेऽस्मिन् शंकरो रुद्रः सर्वदेवभवोद्भवः।। ३೦.१२ ।।"
  },
  {
    "text": "अतीव भवभक्तानां मद्विधानां महात्मनाम्।।\nविधिना किं महाबाहो गच्छ गच्छ यथागतम्।। ३೦.१३ ।।"
  },
  {
    "text": "ततो निशम्य कुपितस्तीक्ष्णदंष्ट्रो भयंकरः।।\nश्रुत्वा श्वेतस्य तद्वाक्यं पाशहस्तो भयावहः।। ३೦.१४ ।।"
  },
  {
    "text": "सिंहनादं महत्कृत्वा चास्फाट्य च मुहुर्मुहुः।।\nबबंध च मुनिं कालः कालप्राप्तं तमाह च।। ३೦.१५ ।।"
  },
  {
    "text": "मया बद्धोसि विप्रर्षे श्वेतं नेतुं यमालयम्।।\nअद्य वै देवदेवेन तव रुद्रेण किं कृतम्।। ३೦.१६ ।।"
  },
  {
    "text": "क्व शर्वस्तव भक्तिश्च क्व पूजा पूजया फलम्।।\nक्व चाहं क्व च मे भीतिः श्वेत बद्धोसि वै मया।। ३೦.१७ ।।"
  },
  {
    "text": "लिंगेस्मिन् संस्थितः श्वेत तव रुद्रो महेश्वरः।।\nनिश्चेष्टोसौ महादेवः कथं पूज्यो महेश्वरः।। ३೦.१८ ।।"
  },
  {
    "text": "ततः सदाशिवः स्वयं द्विजं निहन्तुमागतम्।।\nनिहन्तुमंतकं स्मयन् स्मरारियज्ञहा हरः।। ३೦.१९ ।।"
  },
  {
    "text": "त्वरन् विनिर्गतः परः शिवः स्वयं त्रिलोचनः।।\nत्रियंबकोऽम्बया समं सनंदिना गणेश्वरैः।। ३೦.२೦ ।।"
  },
  {
    "text": "ससर्ज जीवितं क्षणाद्भवं निरिक्ष्य वै भयात्।।\nपपात चाशु वै बली मुनेस्तु सन्निधौ द्विजाः।। ३೦.२१ ।।"
  },
  {
    "text": "ननाद चोर्ध्वमुच्चधीर्निरीक्ष्य चांतकांतकम्।।\nनिरीक्षणेन वै मृतं भवस्य विप्रपुंगवाः।। ३೦.२२ ।।"
  },
  {
    "text": "विनेदुरुच्चमीश्वराः सुरेश्वरा महेश्वरम्।।\nप्रणेमुरंबिकामुमां मुनीश्वरास्तु हर्षिताः।। ३೦.२३ ।।"
  },
  {
    "text": "ससर्जुरस्य मूर्ध्नि वै मुनेर्भवस्य खेचराः।।\nसुशोभनं सुशीतलं सुपुष्पवर्षमंबरात्।। ३೦.२४ ।।"
  },
  {
    "text": "अहो निरीक्ष्य चांतकं मृतं तदा सुविस्मितः।।\nशिलाशनात्मजोऽव्ययं शिवं प्रणम्य शंकरम्।। ३೦.२५ ।।"
  },
  {
    "text": "उवाच बालधीर्मृतः प्रसीद चेति वै मुनेः।।\nमहेश्वरं महेश्वरस्यचानुगो गणेश्वरः।। ३೦.२६ ।।"
  },
  {
    "text": "ततो विवेश भगवाननुगृह्य द्विजोत्तमम्।।\nक्षणाद्गूढशरीरं हि ध्वस्त दृष्ट्वांतकं क्षणात्।। ३೦.२७ ।।"
  },
  {
    "text": "तस्मान्मृत्युंजयं चैव भक्त्या संपूजये द्विजाः।।\nमुक्तिदं भुक्तिदं चैव सर्वेषामपि शंकरम्।। ३೦.२८ ।।"
  },
  {
    "text": "बहुना किं प्रलापेन संन्यस्याभ्यर्च्य वै भवम्।।\nभक्त्या चापरया तस्मिन् विशोका वै भविष्यथ।। ३೦.२९ ।।"
  },
  {
    "text": "शैलादिरुवाच।।\nएवमुक्तास्तदा तेन ब्रह्मणा ब्रह्मवादिनः।।\nप्रसीदभक्तिर्देवेशे भवेद्रुद्रे पिनाकिनि।। ३೦.३೦ ।।"
  },
  {
    "text": "केन वा तपसा देव यज्ञेनाप्यथ केन वा।।\nव्रतैर्वा भगवद्भक्ता भविष्यंति द्विजातयः।। ३೦.३१ ।।"
  },
  {
    "text": "पितामह उवाच।।\nन दानेन मुनिश्रेष्ठास्तपसा च न विद्यया।।\nयज्ञैर्होमैर्व्रतैर्वेदैर्योगशास्त्रैर्निराधनैः।। ३೦.३२ ।।"
  },
  {
    "text": "प्रसादे नैव सा भक्तिः शिवे परमकारणे।।\nअथ तस्य वचः शुत्वा सर्वे ते परमर्षयः।। ३೦.३३ ।।"
  },
  {
    "text": "सदारतनयाः श्रांताः प्रणेमुश्च पितामहम्।।\nतस्मात्पाशुपती भक्तिर्धर्मकामार्थसिद्धिदा।। ३೦.३४ ।।"
  },
  {
    "text": "मुनोर्विजयदा चैव सर्वमृत्युजयप्रदा।।\nदधीचस्तु पुरा भक्त्या हरिं जित्वामरैर्विभुम्।। ३೦.३५ ।।"
  },
  {
    "text": "क्षयं जघान पादेन वज्रास्थित्वं च लब्धवान्।।\nमयापि निर्जितो मृत्युर्महादेवस्य कीर्तनात्।। ३೦.३६ ।।"
  },
  {
    "text": "श्वेतेनापि गतेनास्यं मृत्योर्मुनिवरेणतु।।\nमहादेवप्रसादेन जितो मृत्युर्यथा मया।। ३೦.३७ ।।"
  },
  {
    "text": "इति श्रीलिंगमहापुराणे पूर्वभागे त्रिंशोध्यायः।। ३೦ ।।"
  }
]
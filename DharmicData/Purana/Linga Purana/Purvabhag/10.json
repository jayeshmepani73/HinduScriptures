[
  {
    "text": "सूत उवाच।।\nसतां जितात्मनां साक्षाद्द्विजातीनां द्विजोत्तमाः।।\nधर्मज्ञानां च साधूनामाचार्याणां शिवत्मनाम्।। १०.१ ।।"
  },
  {
    "text": "दयावतां द्विजश्रेष्ठास्तथा चैव तपस्विनाम्।।\nसंन्यासिनां विरक्तानां ज्ञानिनां वशगात्मनाम्।। १०.२ ।।"
  },
  {
    "text": "दानिनां चैव दान्तानां त्रयाणां सत्यवदिनाम्।।\nअलुब्धानां सयोगानां श्रुति स्मृतिविदां द्विजाः।। १०.३ ।।"
  },
  {
    "text": "श्रौतस्मार्ताविरुद्धानां प्रसीदति महेश्वरः।।\nसदिति ब्रह्मणः शब्दस्तदंते ये लभंत्युत।। १०.४ ।।"
  },
  {
    "text": "सायुज्यं ब्रह्मणो याति तेन संतः प्रचक्षते।।\nदशात्मके ये विषये साधने चाष्टलक्षणे।। १०.५ ।।"
  },
  {
    "text": "न क्रुध्यांति न हृष्यंति जितात्मानस्तु ते स्मृताः।।\nसामान्येषु च द्रव्येषु तथा वैशेषिकेषु च।। १०.६ ।।"
  },
  {
    "text": "ब्रह्मक्षत्रविशे यस्माद्युक्तास्तस्माद्द्विजातयः।।\nवर्णाश्रमेषु युक्तस्य स्वर्गादिसुखकारिणः।। १०.७ ।।"
  },
  {
    "text": "श्रौतस्मार्तस्य धर्मस्य ज्ञानाद्धर्मज्ञ उच्यते।।\nविद्यायाः साधनात्साधुब्रह्मचारी गुरोर्हितः।। १०.८ ।।"
  },
  {
    "text": "क्रियाणां साधनाच्चैव गृहस्थः साधुरुच्यते।।\nसाधनात्तपसोऽरण्ये साधुर्वैखानसः स्मृतः।। १०.९ ।।"
  },
  {
    "text": "यतमानो यतिः साधुः स्मृतो योगस्य साधनात्।।\nएवमाश्रमधर्माणां साधनात्साधवः स्मृताः।। १०.१० ।।"
  },
  {
    "text": "गृहस्थो ब्रह्मचारी च वानप्रस्थो यतिस्तथा।।\nधर्माधर्माविह प्रोक्तौ शब्दावेतौ क्रियात्मकौ।। १०.११ ।।"
  },
  {
    "text": "कुशलाकुशलं कर्म धर्माधर्माविति स्मृतौ।।\nधारणार्थे महान् ह्येष धर्मशब्दः प्रकीर्तितः।। १०.१२ ।।"
  },
  {
    "text": "अधारणे महत्त्वे च अधर्म इति चोच्यते।।\nअत्रेष्टप्रापको धर्म आचार्यैरुपदिश्यते।। १०.१३ ।।"
  },
  {
    "text": "अधर्मश्चानिष्टफलो ह्याचर्यैरुपदिश्यते।।\nवृद्धाश्चालोलुपाश्चैव आत्मवंतो ह्यदांभिकाः।। १०.१४ ।।"
  },
  {
    "text": "सम्यग्विनीता ऋजवस्तानाचार्यान्प्रचक्षते।।\nस्वयमाचरते यस्मादाचारे स्थाप यत्यपि।। १०.१५ ।।"
  },
  {
    "text": "आचिनोति च शास्त्रार्थानाचार्यस्तेन चोच्यते।।\nविज्ञेयं श्रवणाच्छ्रौतं स्मरणात्स्मार्तमुच्यते।। १०.१६ ।।"
  },
  {
    "text": "इज्या वेदात्मकं श्रौतं स्मार्तं वर्णाश्रमात्मकम्।।\nदृष्ट्वानुरूपमर्थं यः पृष्टो नैवापि गूहति।। १०.१७ ।।"
  },
  {
    "text": "यथादृष्टप्रवादस्तु सत्यं लैङ्गेऽत्र पठ्यते।।\nब्रह्मचर्यं तथा मौनं निराहारत्वमेव च।। १०.१८ ।।"
  },
  {
    "text": "अहिंसा सर्वतः शान्तिस्तप इत्यभिधीयते।।\nआत्मवत्सर्वभूतेषु यो हितायाहिताय च।। १०.१९ ।।"
  },
  {
    "text": "वर्तते त्वसकृद्धृत्तिः कृत्स्ना ह्येषा दया स्मृता।।\nयद्यदिष्टतमं द्रव्यं न्यायेनैवागतं क्रमात्।। १०.२९ ।।"
  },
  {
    "text": "तत्तद्गुणवते देयं दातुस्तद्दानलक्षणम्।।\nदानं त्रिविधमित्येतत्कनिष्ठज्येष्ठमध्यमम्।। १०.२१ ।।"
  },
  {
    "text": "कारुण्यात्सर्वभूतेभ्यः संविभागस्तु मध्यमः।।\nश्रुतिस्मृतिभ्यां विहितो धर्मो वर्णाश्रमात्मकः।। १०.२२ ।।"
  },
  {
    "text": "शिष्टाचाराविरुद्धश्च स धर्मः साधुरुच्यते।।\nमायाकर्मफलत्यागी शिवात्मा परि कीर्तितः।। १०.२३ ।।"
  },
  {
    "text": "निवृत्तः सर्वसंगेभ्यो युक्तो योगी प्रकीर्तितः।।\nअसक्तो भयतो यस्तु विषयेषु विचार्य च।। १०.२४ ।।"
  },
  {
    "text": "अलुब्धः संयमी प्रोक्तः प्रर्थितोपि समंततः।।\nआत्मार्थं वा परार्थं वा इंद्रियाणीह यस्य वै।। १०.२५ ।।"
  },
  {
    "text": "न मिथ्या संप्रवर्तंते शमस्यैव तु लक्षणम्।।\nअनुद्विग्नो ह्यनिष्टेषु तथेष्टान्नाभिनंदति।। १०.२६ ।।"
  },
  {
    "text": "प्रीतितापविषादेभ्यो विनिवृत्तिर्विरक्तता।।\nसंन्यासः कर्मणां न्यासः कृतानामकृतैः सह।। १०.२७ ।।"
  },
  {
    "text": "कुशलाकुशलानां तु प्रहाणं न्यास उच्यते।।\nअव्यक्ताद्यविशेषांते विकारेऽस्मिन्नचेतने।। १०.२८ ।।"
  },
  {
    "text": "चेतनाचेतनान्यत्व विज्ञानं ज्ञानमुच्यते।।\nएवं तु ज्ञानयुक्तस्य श्रद्धायुक्तस्य शंकरः।। १०.२९ ।।"
  },
  {
    "text": "प्रसीदति न संदेहो धर्मश्चायं द्विजोत्तमाः।।\nकिं तु गुह्यतमं वक्ष्ये सर्वत्र परमेश्वरे।। १०.३० ।।"
  },
  {
    "text": "भवे भक्तिर्न संदेहस्तया युक्तो विमुच्यते।।\nअयोग्यस्यापि भगवान् भक्तस्य परमेश्वरः।। १०.३१ ।।"
  },
  {
    "text": "प्रसीदति न संदेहो निगृह्य विविधं तमः।।\nज्ञानमध्यापनं होमो ध्यानं यज्ञस्तपः श्रुतम्।। १०.३२ ।।"
  },
  {
    "text": "दानमध्ययनं सर्वं भवभक्त्यै न संशयः।।\nचांद्रायणसहस्रैश्च प्राजापत्यशतैस्तथा।। १०.३३ ।।"
  },
  {
    "text": "मासोपवासै श्चान्यैर्वा भक्तिर्मुनिवरोत्तमाः।।\nअभक्ता भगवत्यस्मिँल्लोके गिरिगुहाशये।। १०.३४ ।।"
  },
  {
    "text": "पतंति चात्मभोगार्थं भक्तो भावेन मुच्यते।।\nभक्तानां दर्शनादेव नृणां स्वर्गादयो द्विजाः।। १०.३५ ।।"
  },
  {
    "text": "न दुर्लभा न सन्देहो भक्तानां किं पुनस्तथा।।\nब्रह्मविष्णुसुरेंद्राणां तथान्येषामपि स्थितिः।। १०.३६ ।।"
  },
  {
    "text": "भक्त्या एव मुनीनां च बलसौभाग्यमेव च।।\nभवेन च तथा प्रोक्तं संप्रेक्ष्योमां पिनाकिना।। १०.३७ ।।"
  },
  {
    "text": "देव्यै देवेन मधुरं वाराणस्यां पुरा द्विजाः।।\nअविमुक्ते समासीना रुद्रेण परमात्मना।। १०.३८ ।।"
  },
  {
    "text": "रुद्राणी रुद्रमाहेदं लब्ध्वा वाराणसीं पुरीम्।।\nश्रीदेव्युवाच।।\nकेन वश्यो महादेव पूज्यो दृश्यस्त्वमीश्वरः।। १०.३९ ।।"
  },
  {
    "text": "तपसा विद्यया वापि योगेनेह वद प्रभो।।\nसूत उवाच।।\nनिशम्य वचनं तस्यास्तथा ह्यालोक्य पार्वतीम्।। १०.४० ।।"
  },
  {
    "text": "आह बालेंदुतिलकः पूर्णेन्दुवदनां हसन्।।\nस्मृत्वाथ मेनया पत्न्या गिरेर्गां कथितां पुरा।। १०.४१ ।।"
  },
  {
    "text": "चिरकालस्थितिं प्रेक्ष्य गिरौ देव्या महात्मनः।।\nदेवी लब्धा पुरी रम्या त्वया यत्प्रष्टुमर्हसि।। १०.४२ ।।"
  },
  {
    "text": "स्थानार्थं कथितं मात्रा विस्मृतेह विलासिनि।।\nपुरा पितामहेनापि पृष्टः प्रश्रवतां वरे।। १०.४३ ।।"
  },
  {
    "text": "यथा त्वयाद्य वै पृष्टो द्रष्टुं ब्रह्मात्मकं त्वहम्।।\nश्वेते श्वेतेन वर्णेन दृष्ट्वा कल्पे तु मां शुभे।। १०.४४ ।।"
  },
  {
    "text": "सद्योजातं तथा रक्ते रक्तं वामं पितामहः।।\nपीते तत्पुरुषं पीतमघोरे कृष्णमीश्वरम्।। १०.४५ ।।"
  },
  {
    "text": "ईशानं विश्वरूपाख्यो विश्वरूपं तदाह माम्।। १०.४६ ।।"
  },
  {
    "text": "पितामह उवाच।।\nवाम तत्पुरुषाघोर सद्योजात महेश्वर।।\nदृष्टो मया त्वं गायत्र्या देवदेव महेश्वर।।\nकेन वश्यो महादेव ध्येयः कुत्र घृणानिधे।। १०.४७ ।।"
  },
  {
    "text": "दृश्यः पूज्यस्तथा देव्या वक्तुमर्हसि शंकर।।\nश्रीभगवानुवाच।।\nअवोचं श्रद्धयैवेति वश्यो वारिजसंभव।। १०.४८ ।।"
  },
  {
    "text": "ध्येयो लिंगे त्वया दृष्टे विष्णुना पयसां निधौ।।\nपूज्यः पंचास्यरूपेण पवित्रैः पञ्चभि र्द्विजैः।। १०.४९ ।।"
  },
  {
    "text": "भवभक्त्याद्य दृष्टोहं त्वयांडज जगद्गुरो।।\nसोपि मामाह भावार्थं दत्तं तस्मै मया पुरा।। १०.५० ।।"
  },
  {
    "text": "भावं भावेन देवेशि दृष्टवान्मां हृदीश्वरम्।।\nतस्मात्तु श्रद्धया वश्यो दृश्यः श्रेष्ठगिरेः सुते।। १०.५१ ।।"
  },
  {
    "text": "पूज्यो लिंगे न संदेहः सर्वदा श्रद्धया द्विजैः।।\nश्रद्धा धर्मः परः सूक्ष्माः श्रद्धा ज्ञानं हुतं तपः।। १०.५२ ।।"
  },
  {
    "text": "श्रद्धा स्वर्गश्च मोक्षश्च दृश्योहं श्रद्धया सदा।। १०.५३ ।।"
  },
  {
    "text": "इति श्रीलिंगमहापुराणे पूर्वभागे भक्तिभावकथनं नाम दशमोऽध्यायः।। १० ।।"
  }
]
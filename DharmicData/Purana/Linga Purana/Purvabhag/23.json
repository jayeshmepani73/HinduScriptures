[
  {
    "text": "सूत उवाच।।\nतस्य तद्वचनं श्रुत्वा ब्रह्मणो भगवान् भवः।।\nब्रह्मरूपी प्रबोधार्थं ब्रह्माणं प्राह सस्मितम्।। २३.१ ।।"
  },
  {
    "text": "श्वेतकल्पो यदा ह्यसीदहमेव तदाभवम्।।\nश्वेतोष्णीषः श्वेतमाल्यः श्वेतांबरधरः सितः।। २३.२ ।।"
  },
  {
    "text": "श्वेतास्थिः श्वेतरोमा च श्वेतासृक् श्वेतलोहितः।।\nतेन नाम्नाच विख्यातः श्वेतकल्पस्तदा ह्यसौ।। २३.३ ।।"
  },
  {
    "text": "मत्प्रसूता च देवेशी श्वेतांगा श्वेतलोहिता।।\nश्वेतवर्णा तदा ह्यासीद्गायत्री ब्रह्मसंज्ञिता।। २३.४ ।।"
  },
  {
    "text": "तस्मादहं च देवेश त्वया गुह्येन वै पुनः।।\nविज्ञातः स्वेन तपसा सद्योजातत्वमागतः।। २३.५ ।।"
  },
  {
    "text": "सद्योजातेति ब्रह्मैतद्गुह्यं चैतत्प्रकीर्तितम्।।\nतस्माद्गुह्यत्वमापन्नं ये वेत्स्यंति द्विजातयः।। २३.६ ।।"
  },
  {
    "text": "मत्समीपं गमिष्यंति पुनरावृत्तिदुर्लभम्।।\nयदा चैव पुनस्त्वासील्लोहितो नाम नामतः।। २३.७ ।।"
  },
  {
    "text": "मत्कृतेन च वर्णेन कल्पो वै लोहितः स्मृतः।।\nतदा लोहितमांसास्थिलोहितक्षीरसंभवा।। २३.८ ।।"
  },
  {
    "text": "लोहिताक्षी स्तनवती गायत्री गौः प्रकीर्तिता।।\nततोऽस्या लोहितत्वेन वर्णस्य च विपर्ययात्।। २३.९ ।।"
  },
  {
    "text": "वामत्वाच्चैव देवस्य वामदेवत्वमागतः।।\nतत्रापि च महासत्त्व त्वयाहं नियतात्मना।। २३.१೦ ।।"
  },
  {
    "text": "विज्ञातः स्वेन योगेन तस्मिन्वर्णान्तरे स्थितः।।\nततश्च वामदेवेति ख्यातिं यातोऽस्मि भूतले।। २३.११ ।।"
  },
  {
    "text": "ये चापि वामदेव त्वां ज्ञास्यंतीह द्विजातयः।।\nरुद्रलोकं गमिष्यन्ति पुनरावृत्तिदुर्लभम्।। २३.१२ ।।"
  },
  {
    "text": "यदाहं पुनरेवेह पीतवर्णो युगक्रमात्।।\nमत्कृतेन च नाम्ना वै पीतकल्पोऽभवत्तदा।। २३.१३ ।।"
  },
  {
    "text": "मत्प्रसूता च देवेशी पीतांगी पीतलोहिता।।\nपीतवर्णा तदा ह्यसीद्गायत्री ब्रह्मसंज्ञिता।। २३.१४ ।।"
  },
  {
    "text": "तत्रापि च महासत्व योगयुक्तेन चेतसा।।\nयस्मादहं तैर्विज्ञातो योगतत्परमानसैः।। २३.१५ ।।"
  },
  {
    "text": "तत्र तत्पुरुषत्वेन विज्ञातोऽहं त्वया पुनः।।\nतस्मात्तत्पुरुषत्वं वै ममैतत्कनकांडज।। २३.१६ ।।"
  },
  {
    "text": "ये मां रुद्रं च रुद्राणीं गायत्रीं वेदमातरम्।।\nवेत्स्यंति तपसा युक्ता विमला ब्रह्मसंगताः।। २३.१७ ।।"
  },
  {
    "text": "रुद्रलोकं गमिष्यंति पुनरावृत्तिदुर्लभम्।।\nयदाहं पुनरेवासं कृष्णवर्णो भयानकः।। २३.१८ ।।"
  },
  {
    "text": "मत्कृतेन च वर्णेन संकल्पः कृष्ण उच्यते।।\nतत्राहं कालसंकाशः कालो लोकप्रकालकः।। २३.१९ ।।"
  },
  {
    "text": "विज्ञातोऽहं त्वया ब्रह्मन्घोरो घोरपराक्रमः।।\nमत्प्रसूता च गायत्री कृष्णांगी कृष्णलोहिता।। २३.२೦ ।।"
  },
  {
    "text": "कृष्णरूपा च देवेश तदासीद्ब्रह्मसंज्ञिता।।\nतस्माद्घोरत्वमापन्नं ये मां वेत्स्यंति भूतले।। २३.२१ ।।"
  },
  {
    "text": "तेषामघोरः शांतश्च भविष्याम्यहमव्ययः।।\nपुनश्च विश्वरूपत्वं यदा ब्रह्मन्ममाभवत्।। २३.२२ ।।"
  },
  {
    "text": "तदाप्यहं त्वया ज्ञातः परमेण समाधिना।।\nविश्वरूपा च संवृत्ता गायत्री लोकधारिणी।। २३.२३ ।।"
  },
  {
    "text": "तस्मिन्विश्वत्वमापन्नं ये मां वेत्स्यंति भूतले।।\nतेषां शिवश्च सौम्यश्च भविष्यामि सदैव हि।। २३.२४ ।।"
  },
  {
    "text": "यस्माच्च विश्वरूपो वै कल्पोऽयं समुदाहृतः।।\nविश्वरूपा तथा चेयं सावित्री समुदाहृता।। २३.२५।।"
  },
  {
    "text": "सर्वरूपा तथा चेमे संवृत्ता मम पुत्रकाः।।\nचत्वारस्ते मया ख्याताः पुत्र वै लोकसंमताः।। २३.२६ ।।"
  },
  {
    "text": "यस्माच्च सर्ववर्णत्वं प्रजानां च भविष्यति।।\nसर्वभक्षा च मेध्या च वर्णतश्च भविष्यति।। २३.२७ ।।"
  },
  {
    "text": "मोक्षो धर्मस्तथार्थश्च कामश्चेति चतुष्टयम्।।\nयस्माद्वेदाश्च वेद्यं च चतुर्धा वै भविष्यति।। २३.२८ ।।"
  },
  {
    "text": "भूतग्रामाश्च चत्वार आश्रमाश्च तथैव च।।\nधर्मस्य पादाश्चत्वारश्चत्वारो मम पुत्रकाः।। २३.२९ ।।"
  },
  {
    "text": "तस्माच्चतुर्युगावस्थं जगद्वै सचराचरम्।।\nचतुर्धावस्थितश्चैव चतुष्पादो भविष्यति।। २३.३೦ ।।"
  },
  {
    "text": "भूर्लोकोऽथ भुवर्लोकः स्वर्लोकश्च महस्तथा।।\nजनस्तपश्च सत्यं च विष्णुलोकस्ततः परम्।। २३.३१ ।।"
  },
  {
    "text": "अष्टाक्षरस्थितो लोकः स्थानेस्थाने तदक्षरम्।।\nभूर्भुवः स्वर्महश्चैव पादाश्चत्वार एव च।। २३.३२ ।।"
  },
  {
    "text": "भूर्लोकः प्रथमः पादो भुवर्लोकस्ततः परम्।।\nस्वर्लोको वै तृतीयश्च चतुर्थस्तु महस्तथा।। २३.३३ ।।"
  },
  {
    "text": "पंचमस्तु जनस्तत्र षष्ठश्च तप उच्यते।।\nसत्यं तु सप्तमो लोको ह्यपुनर्भवगामिनाम्।। २३.३४ ।।"
  },
  {
    "text": "विष्णुलोकः स्मृतं स्थानं पुनरावृत्तिदुर्लभम्।।\nस्कांदमौमं तथा स्थानं सर्वसिद्धिसमन्वितम्।। २३.३५ ।।"
  },
  {
    "text": "रुद्रलोकः स्मृतस्तस्मात्पदं तद्योगिनां शुभम्।।\nनिर्ममा निरहंकाराः कामक्रोध विविर्जिताः।। २३.३६ ।।"
  },
  {
    "text": "द्रक्ष्यंति तद्द्विजा युक्ता ध्यानतत्परमानसाः।।\nयस्माच्चतुष्पदा ह्येषा त्वया दृष्टा सरस्वती।। २३.३७ ।।"
  },
  {
    "text": "पादांतं विष्णु लोकं वै कौमारं शांतमुत्तमम्।।\nऔमं माहेश्वरं चैव तस्माद्दृष्टा चतुष्पदा।। २३.३८ ।।"
  },
  {
    "text": "तस्मात्तु पशवः सर्वे भविष्यंति चतुष्पदाः।।\nततश्चैषां भविष्यंति चत्वारस्ते पयोधराः।। २३.३९ ।।"
  },
  {
    "text": "सोमश्च मंत्रसंयुक्तो यस्मान्मम मुखाच्च्युतः।।\nजीवः प्राणभृतां ब्रह्मन्पुनः पीतस्तनाः स्मृताः।। २३.४೦ ।।"
  },
  {
    "text": "तस्मात्सोममयं चैव अमृतं जीवसंज्ञितम्।।\nचतुष्पादा भविष्यंति श्वेतत्वं चास्य तेन तत्।। २३.४१ ।।"
  },
  {
    "text": "यस्माच्चैव क्रिया भूत्वा द्विपदा च महेश्वरी।।\nदृष्टा पुनस्तथैवैषा सावित्री लोकभाविनी।। २३.४२ ।।"
  },
  {
    "text": "तस्माच्च द्विपदाः सर्वे द्विस्तनाश्च नराः शुभाः।।\nतस्माच्चेयमजा भूत्वा सर्ववर्णा महेश्वरी।। २३.४३ ।।"
  },
  {
    "text": "या वै दृष्टा महासत्त्वा सर्वभूतधरा त्वया।।\nतस्माच्च विश्वरूपत्वं प्रजानां वै भविष्यति।। २३.४४ ।।"
  },
  {
    "text": "अजश्चैव महातेजा विश्वरूपो भविष्यति।।\nअमोघरेताः सर्वत्र मुखे चास्य हुताशनः।। २३.४५ ।।"
  },
  {
    "text": "तस्मात्सर्वगतो मेध्यः पशुरूपी हुताशनः।।\nतपसा भावितात्मानो ये मां द्रक्ष्यंति वै द्विजाः।। २३.४६ ।।"
  },
  {
    "text": "ईशित्वे च वशित्वे च सर्वगं सर्वतः स्थितम्।।\nरजस्तमोभ्यां निर्मुक्तास्त्यक्त्वा मानुष्यकं वपुः।। २३.४७ ।।"
  },
  {
    "text": "मत्समीपमुपेष्यंति पुनरावृत्तिदुर्लभम्।।\nइत्येवमुक्तो भगवान्ब्रह्मा रुद्रेण वै द्विजाः।। २३.४८ ।।"
  },
  {
    "text": "प्रणम्य प्रयतो भूत्वा पुनराह पितामहः।।\nय एवं भगवान् विद्वान् गायत्र्या वै महेश्वरम्।। २३.४९ ।।"
  },
  {
    "text": "विश्वात्मानं हि सर्वं त्वां गायत्र्यास्तव चेश्वर।।\nतस्य देहि परं स्थानं तथास्त्विति च सोब्रवीत्।। २३.५೦ ।।"
  },
  {
    "text": "तस्माद्विद्वान् हि विश्वत्वमस्याश्चास्य महात्मनः।।\nस याति ब्रह्मसायुज्यं वचनाद्ब्रह्मणः प्रभोः।। २३.५१ ।।"
  },
  {
    "text": "इति श्रीलिंगमहापुराणे पूर्वभागे त्रयोविंशोऽध्यायः।। २३ ।।"
  }
]
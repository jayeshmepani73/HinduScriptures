[
  {
    "text": "ऋषय ऊचुः।।\nव्यपोहनस्तवं पुण्यं श्रुतमस्माभिरादरात्।।\nप्रसंगाल्लिंगदानस्य व्रतान्यपि वदस्व नः।। ८३.१ ।।"
  },
  {
    "text": "सूत उवाच।।\nव्रतानि वः प्रवक्ष्यामि शुभानि मुनिसत्तमाः।।\nनंदिना कथितानीह ब्रह्मपुत्राय धीमते।। ८३.२ ।।"
  },
  {
    "text": "तानि व्यासादुपश्रुत्य युष्माकं प्रवदाम्यहम्।।\nअष्टम्यां च चतुर्दश्यां पक्षयोरुभयोरपि।। ८३.३ ।।"
  },
  {
    "text": "वर्षमेकं तु भुंजानो नक्तं यः पूजयेच्छिवम्।।\nसर्वयज्ञफलं प्राप्य स याति परमां गतिम्।। ८३.४ ।।"
  },
  {
    "text": "पृथिवीं भाजनं कृत्वा भुक्त्वा पर्वसु मानवः।।\nअहोरात्रेण चैकेन त्रिरात्रफलमश्नुते।। ८३.५ ।।"
  },
  {
    "text": "द्वयोर्मासस्य पंचम्योर्द्वयोः प्रतिपदोर्नरः।।\nक्षीरधाराव्रतं कुर्यात्सोश्वमेधफलं लभेत्।। ८३.६ ।।"
  },
  {
    "text": "कृष्णाष्टम्यां तु नक्तेन यावत्कृष्णचतुर्दशी।।\nभुंजन्भोगानवाप्नोति ब्रह्मलोकं च गच्छति।। ८३.७ ।।"
  },
  {
    "text": "योब्दमेकं प्रकुर्वीत नक्तं पर्वसु पर्वसु।।\nब्रह्मचारी जितक्रोधः शिवध्यानपरायणः।। ८३.८ ।।"
  },
  {
    "text": "संवत्सरांते विप्रेंद्रान् भोजयेद्विधिपूर्वकम्।।\nस याति शांकरं लोकं नात्र कार्या विचारणा।। ८३.९ ।।"
  },
  {
    "text": "उपवासात् परं भैक्ष्यं भैक्ष्यात्परमयाचितम्।।\nआयाचितात्परं नक्तं तस्मान्नक्तेन वर्तयेत्।। ८३.१० ।।"
  },
  {
    "text": "देवैर्भुक्तं तु पूर्वाह्णे मध्याह्ने ऋषिभिस्तथा।।\nअपराह्णे च पितृभिः संध्यायां गुह्यकादिभिः।। ८३.११ ।।"
  },
  {
    "text": "सर्ववेलामतिक्रम्य नक्तभोजनमुत्तमम्।।\nहविष्यभोजनं स्नांन सत्यमाहारलाघवम्।। ८३.१२ ।।"
  },
  {
    "text": "अग्निकार्यमधःशय्यां नक्तभोजी समाचरेत्।।\nप्रतिमासं प्रवक्ष्यामि शिवव्रतमनुत्तमम्।। ८३.१३ ।।"
  },
  {
    "text": "धर्मकामार्थमोक्षार्थं सर्वपापविशुद्धये।।\nपुष्यमासे च संपूज्य यः कुर्यान्नक्तभोजनम्।। ८३.१४ ।।"
  },
  {
    "text": "सत्यवादी जितक्रोधः शालिगोधूमगोरसैः।।\nपक्षयोरष्टमीं यत्नादुपवासेन वर्तयेत्।। ८३.१५ ।।"
  },
  {
    "text": "भूमिशय्यां च मासांते पौर्णमास्यां घृतादिभिः।।\nस्नाप्य रुद्रं महादेवं संपूज्य विधिपूर्वकम्।। ८३.१६ ।।"
  },
  {
    "text": "यावकं चौदनं दत्त्वा सक्षीरं सघृतं द्विजाः।।\nभीजयेद्ब्राह्मणाञ्शिष्टाञ्जपेच्छांतिं विशेषतः।। ८३.१७ ।।"
  },
  {
    "text": "तथा गोमिथुनं चैव कपिलं विनिवेदयेत्।।\nभवाय देवदेवाय शिवाय परमेष्ठिने।। ८३.१८ ।।"
  },
  {
    "text": "स याति मुनिशार्दूल वाह्नेयं लोकमुत्तमम्।।\nभुक्त्वा स विपुलान् लोकान् तत्रैव स विमुच्यते।। ८३.१९ ।।"
  },
  {
    "text": "माघमासे तु संपूज्य यः कुर्यान्नक्तभोजनम्।।\nकृशरं घृतसंयुक्तं भुंजानः संयतेंद्रियः।। ८३.२० ।।"
  },
  {
    "text": "सोपवासं चतुर्दश्यां भवेदुभयपक्षयोः।।\nरुद्राय पौर्णमास्यां तु दद्याद्वै घृतकंबलम्।। ८३.२१ ।।"
  },
  {
    "text": "कृष्णं गोमिथुनं दद्यात्पूजयेच्चैव शंकरम्।।\nभोजयेद्ब्राह्मणांश्चैव यथाविभवविस्तरम्।। ८३.२२ ।।"
  },
  {
    "text": "याम्यमासाद्य वै लोकं यमेन सह मोदते।।\nफाल्गुने चैव संप्राप्ते कुर्याद्वै नक्तभोजनम्।। ८३.२३ ।।"
  },
  {
    "text": "श्यामाकान्नघृतक्षीरैर्जितक्रोधो जितेंद्रियः।।\nचतुर्दश्यामथाष्टम्यामुपवासं च कारयेत्।। ८३.२४ ।।"
  },
  {
    "text": "पौर्णमास्यां महादेवं स्नाप्य संपूज्य शंकरम्।।\nदद्याद्गोमिथुनं वापि ताम्राभं शूलपाणये।। ८३.२५ ।।"
  },
  {
    "text": "ब्राह्मणान् भोजयित्वा तु प्रार्थयेत्परमेश्वरम्।।\nस याति चंद्रेसायुज्यं नात्र कार्या विचारणा।। ८३.२६ ।।"
  },
  {
    "text": "चैत्रेपि रुद्रमभ्यर्च्य कुर्याद्वै नक्तभोजनम्।।\nशाल्यन्नं पयसा युक्तं घृतेन च यथासुखम्।। ८३.२७ ।।"
  },
  {
    "text": "गोष्ठशायी मुनिश्रेष्ठाः क्षितौ निशि भवं स्मरेत्।।\nपौर्णमास्यां शिवं स्नाप्य दद्याद्गोमिथुनं सितम्।। ८३.२८ ।।"
  },
  {
    "text": "ब्राह्मणान् भोजयेच्चैव निर्ऋतेः स्थानमाप्नुयात्।।\nवैशाखे च तथा मासे कृत्वा वै नक्तभोजनम्।। ८३.२९ ।।"
  },
  {
    "text": "पौर्णमास्यां भवं स्नाप्यं पंचगव्यघृतादिभिः।।\nश्वेतं गोमिथुनं दत्त्वा सोश्वमेधफलं लभेत्।। ८३.३० ।।"
  },
  {
    "text": "ज्येष्ठे मासे च देवेशं भवं शर्वमुमापतिम्।।\nसंपूज्य श्रद्धया भक्त्या कृत्वा वै नक्तभोजनम्।। ८३.३१ ।।"
  },
  {
    "text": "रक्तशाल्यन्नमध्वा च अद्भिः पूतं घृतादिभिः।।\nवीरासनी निशार्धं च गवां शुश्रूषणे रतः।। ८३.३२ ।।"
  },
  {
    "text": "पौर्णमास्यां तु संपूज्य देवदेवमुमापतिम्।।\nस्नाप्य शक्त्या यथान्यायं चरुं दद्याच्च शूलिने।। ८३.३३ ।।"
  },
  {
    "text": "ब्राह्मणान् भोजयित्वा च यथाविभवविस्तरम्।।\nधूम्रं गोमिथुनं दत्त्वा वायुलोके महीयते।। ८३.३४ ।।"
  },
  {
    "text": "आषाढे मासि चाप्येवं नक्तभोजनतत्परः।।\nभूरिखंडाज्यसंमिश्रं सक्तुभिश्चैव गोरसम्।। ८३.३५ ।।"
  },
  {
    "text": "पौर्णमास्यां घृताद्यैस्तु स्नाप्य पूज्य यथाविधि।।\nब्राह्मणान् भोजयित्वा च श्रोत्रियान् वेदपारगान्।। ८३.३६ ।।"
  },
  {
    "text": "दद्याद्गोमिथुनं गौरं वारुणं लोकमाप्नुयात्।।\nश्रावणेच द्विजा मासे कृत्वा वै नक्तभोजनम्।। ८३.३७ ।।"
  },
  {
    "text": "क्षीरषष्टिकभक्तेन संपूज्य वृषभध्वजम्।।\nपौर्णमास्यां घृताद्यैस्तु स्नाप्य पूज्य यथाविधि।। ८३.३८ ।।"
  },
  {
    "text": "ब्राह्मणान् भोजयित्वा च श्रोत्रियान् वेदपारगान्।।\nश्वेताग्रपादं पौड्रं च दद्याद्गोमिथुनं पुनः।। ८३.३९ ।।"
  },
  {
    "text": "स याति वायुसायुज्यं वायुवत्सर्वगो भवेत्।।\nप्राप्ते भाद्रपदे मासे कृत्वैवं नक्तभोजनम्।। ८३.४० ।।"
  },
  {
    "text": "हुतशेषं च विप्रेंद्रान्वृक्षमूलाश्रितो दिवा।।\nपौर्णमास्यां तु देवेशं स्नाप्य संपूज्य शंकरम्।। ८३.४१ ।।"
  },
  {
    "text": "नीलस्कंधं वृषं गां च दत्त्वा भक्त्या यथाविधि।।\nब्राह्मणान् भोजयित्वा च वेदवेदांगपारगान्।। ८३.४२ ।।"
  },
  {
    "text": "यक्षलोकमनुप्राप्य यक्षराजो भवेन्नरः।।\nततश्चाश्वयुजे मासि कृत्वैवं नक्तभोजनम्।। ८३.४३ ।।"
  },
  {
    "text": "सघृतं शंकरं पूज्य पौर्णमास्यां च पूर्ववत्।।\nब्राह्मणान् भोजयित्वा च शिवभक्तान् सदा शुचीन्।। ८३.४४ ।।"
  },
  {
    "text": "वृषभं नीलवर्णाभमुरोदेशसमुन्नतम्।।\nगां च दत्वा यथान्यायमैशानं लोकमाप्नुयात्।। ८३.४५ ।।"
  },
  {
    "text": "कार्तिके च तथा मासे कृत्वा वै नक्तभोजनम्।।\nक्षीरोदनेन साज्येन संपूज्य च भवं प्रभुम्।। ८३.४६ ।।"
  },
  {
    "text": "पौर्णमास्यां च विधिवत्स्नाप्य दत्त्वा चरुं पुनः।।\nब्राह्मणान्भोजयित्वा च यथाविभवविस्तरम्।। ८३.४७ ।।"
  },
  {
    "text": "दत्त्वा गोमिथुनं चैव कापिलं पूर्ववद्द्विजाः।।\nसूर्यसायुज्यमाप्नोति नात्र कार्या विचारणा।। ८३.४८ ।।"
  },
  {
    "text": "मार्गशीर्षे च मासेपि कृत्वैवं नक्तभोजनम्।।\nयवान्नेन यथान्यायमाज्यक्षीरादिभिः समम्।। ८३.४९ ।।"
  },
  {
    "text": "पौर्णमास्यां च पूर्वोक्तं कृत्वा शर्वाय शंभवे।।\nब्राह्मणान् भोजयित्त्वा च दरिद्रान्वेदपारगान्।। ८३.५० ।।"
  },
  {
    "text": "दत्त्वा गोमिथुनं चैव पांडुरं विधिपूर्वकम्।।\nसोमलोकमनुप्राप्य सोमेन सह मोदते।। ८३.५१ ।।"
  },
  {
    "text": "अहिंसा सत्यमस्तेयं ब्रह्मचर्यं क्षमा दया।।\nत्रिःस्नानं चाग्निहोत्रं च भूशय्या नक्तभोजनम्।। ८३.५२ ।।"
  },
  {
    "text": "पक्षयोरुपवासं च चतुर्दश्यष्टमीषु च ।।\nइत्येतदखिलं प्रोक्तं प्रतिमासं शिवव्रतम्।। ८३.५३ ।।"
  },
  {
    "text": "कुर्याद्वर्षं क्रमेणैव व्युत्क्रमेणापि वा द्विजाः।।\nस याति शिवसायुज्यं ज्ञानयोगमवाप्नुयात्।। ८३.५४ ।।"
  },
  {
    "text": "इति श्रीलिंगमहापुराणे पूर्वभागे शिवव्रतकथनं नाम त्र्यशीतितमोऽध्यायः।। ८३ ।।"
  }
]
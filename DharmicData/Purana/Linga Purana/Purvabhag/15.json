[
  {
    "text": "सूत उवाच\nततस्तस्मिन् गते कल्पे कृष्णवर्णे भयानके।।\nतुष्टाव देवदेवेशं ब्रह्मा तं ब्रह्मरूपिणम्।। १५.१ ।।"
  },
  {
    "text": "अनुगृह्य ततस्तुष्टो ब्रह्माणमवदद्धरः।।\nअनेनैव तु रूपेण संहरामि न संशयः।। १५.२ ।।"
  },
  {
    "text": "ब्रह्महत्यादिकान् घोरांस्तथान्यानपि पातकान्।।\nहीनांश्चैव महाभाग तथैव विविधान्यपि।। १५.३ ।।"
  },
  {
    "text": "उपपातकमप्येवं तथा पापानि सुव्रत।।\nमानसानि सुतीक्ष्णानि वाचिकानि पितामह।। १५.४ ।।"
  },
  {
    "text": "कायिकानि सुमिश्राणि तथा प्रासंगिकानि च।।\nबुद्धिपूर्वं कृतान्येव सहजागंतुकानि च।। १५.५ ।।"
  },
  {
    "text": "मातृदेहोत्थतान्येवं पितृदेहे च पातकम्।।\nसंहरामि न संदेहः सर्वं पातकजं विभो।। १५.६ ।।"
  },
  {
    "text": "लक्षं जप्त्वा ह्यघोरेभ्यो ब्रह्महा मुच्यते प्रभो।।\nतदर्धं वाचिके वत्स तदर्धं मानसे पुनः।। १५.७ ।।"
  },
  {
    "text": "चतुर्गुणं बुद्धिपूर्वे क्रोधादष्टगुणं स्मृतम्।।\nवीरहा लक्षमात्रेण भ्रूणहा कोटिमभ्यसेत्।। १५.८ ।।"
  },
  {
    "text": "मातृहा नियुतं जप्त्वा शुद्ध्यते नात्र संशयः।।\nगोघ्नश्चैव कृतघ्नश्च स्त्रीघ्नः पापयुतो नरः।। १५.९ ।।"
  },
  {
    "text": "अयुताघोरमभ्यस्य मुच्यते नात्र संशयः।।\nसुरापो लक्षमात्रेण बुद्ध्याबुद्ध्यापि वै प्रभो।। १५.१೦ ।।"
  },
  {
    "text": "मुच्यते नात्र संदेहस्तदर्धेन च वारुणीम्।।\nअस्नाताशी सहस्रेण अजपी च तथा द्विजः।। १५.११ ।।"
  },
  {
    "text": "अहुताशी सहस्रेण अदाता च विशुद्ध्यति।।\nब्राह्मणस्वापहर्ता च स्वर्णस्तेयी नराधमः।। १५.१२ ।।"
  },
  {
    "text": "नियुतं मानसं जप्त्वा मुच्यते नात्र संशयः।।\nगुरुतल्प रतो वापि मातृघ्नो वा नराधमः।। १५.१३ ।।"
  },
  {
    "text": "ब्रह्मघ्नश्च जपेदेवं मानसं वै पितामह।।\nसंपर्कात्पापिनां पापं तत्समं परिभाषितम्।। १५.१४ ।।"
  },
  {
    "text": "तथाप्ययुतमात्रेण पातकाद्वै प्रमुच्यते।।\nसंसर्गात्पातकी लक्षं जपेद्वै मानसं धिया।। १५.१५ ।।"
  },
  {
    "text": "उपांशु यच्चतुर्धा वै वाचिकं चाष्टधा जपेत्।।\nपातकादर्धमेव स्यादुपपातकिनां स्मृतम्।। १५.१६ ।।"
  },
  {
    "text": "तदर्धं केवले पापे नात्र कार्या विचारणा।।\nब्रह्महत्या सुरापानं सुवर्णस्तेयमेव च।। १५.१७ ।।"
  },
  {
    "text": "कृत्वा च गुरुतल्पं च पापकृद्ब्राह्मणो यदि।।\nरुद्रगायत्रिया ग्राह्यं गोमूत्रं कापिलं द्विजाः।। १५.१८ ।।"
  },
  {
    "text": "गंधद्वारेति तस्या वै गोमयं खस्थमाहरेत्।।\nतेजोसि शुक्तमित्याज्यं कापिलं संहरेद्बुधः।। १५.१९ ।।"
  },
  {
    "text": "आप्यायस्वेति च क्षीरं दधिक्राव्णोति चाहरेत्।।\nगव्यं दधि नवं साक्षात्कापिलं वै पितामह।। १५.२೦ ।।"
  },
  {
    "text": "देवस्यत्वेतिमंत्रेण संग्रहेद्वै कुशोदकम्।।\nएकस्थां हेमपात्रे वा कृत्वाघोरेण राजते।। १५.२१ ।।"
  },
  {
    "text": "ताम्रे वा पद्म पत्रे वा पालशे वा दले शुभे।।\nसकूर्चं सर्वरत्नाढ्यं क्षिप्त्वा तत्रैद कांचनम्।। १५.२२ ।।"
  },
  {
    "text": "जपेल्लक्षमघोराख्यं हुत्वा चैव घृतादिभिः।।\nघृतेन चरुणा चैव समिद्भिश्च तिलैस्तथा।। १५.२३ ।।"
  },
  {
    "text": "यवैश्च व्रीहिभिश्चैव जुहुयाद्वै पृथक्पृथक्।।\nप्रत्येकं सप्तवारं तु द्रव्यालाभे घृतेन तु।। १५.२४ ।।"
  },
  {
    "text": "हुत्वाघोरेण देवेशं स्नात्वाऽघोरेण वै द्विजाः।।\nअष्टद्रोणघृतेनैव स्नाप्य पश्चाद्विशोध्य च।। १५.२५ ।।"
  },
  {
    "text": "अहोरात्रोषितः स्नातः पिबेत्कूर्चं शिवाग्रतः।।\nब्राह्मं ब्रह्मजपं कुर्यादाचम्य च यथा विधि।। १५.२६ ।।"
  },
  {
    "text": "एवं कृत्वा कृतघ्नोऽपि ब्रह्महा भ्रूणहा तथा।।\nवीरहा गुरुवाती च मित्रविश्वासघातकः।। १५.२७ ।।"
  },
  {
    "text": "स्तेयी सुवर्णस्तेयी च गुरुतल्परतः सदा।।\nमद्यपो वृषलीसक्तः परदारविधर्षकः।। १५.२८ ।।"
  },
  {
    "text": "ब्रह्मस्वहा तथा गोघ्नो मातृहा पितृहा तथा।।\nदेवप्रच्यावकश्चैव लिंगप्रध्वंसकस्तथा।। १५.२९ ।।"
  },
  {
    "text": "तथान्यानि च पापानि मानसानि द्विजो यदि।।\nवाचिकानि तथान्यानि कायिकानि सहस्रशः।। १५.३೦ ।।"
  },
  {
    "text": "कृत्वा विमुच्यते तद्यो जन्मांतरशतैरपि।।\nएतद्रहस्यं कथितमघोरेशप्रसंगतः।। १५.३१ ।।"
  },
  {
    "text": "तस्माज्जपेद्द्विजो नित्यं सर्वपापविशुद्धये।। १५.३२ ।।"
  },
  {
    "text": "इति श्रीलिङ्गमहापुराणे पूर्वभागेऽघोरेशमहात्म्यं पंचदशोऽध्यायः।। १५ ।।"
  }
]
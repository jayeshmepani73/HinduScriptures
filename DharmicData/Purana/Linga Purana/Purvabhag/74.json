[
  {
    "text": "सूत उवाच।।\nलिंगानि कल्पयित्वैवं स्वाधिकारानुरूपतः।।\nविश्वकर्मा ददौ तेषां नियोगाद्ब्रह्मणः प्रभोः।। ७४.१ ।।"
  },
  {
    "text": "इन्द्रनीलमयं लिंगं विष्णुना पूजितं सदा।।\nपद्मरागमयं शक्रो हैमं विश्रवसः सुतः।। ७४.२ ।।"
  },
  {
    "text": "विश्वेदेवास्तथा रौप्यं वसवः कांतिकं शुभम्।।\nआरकूटमयं वायुरश्विनौ पार्थिवं सदा।। ७४.३ ।।"
  },
  {
    "text": "स्फाटिकं वरुणो राजा आदित्यास्ताम्रनिर्मितम्।।\nमौक्तिकं सोमराड् धीमांस्तथा लिंगमनुत्तमम्।। ७४.४ ।।"
  },
  {
    "text": "अनंताद्या महानागाः प्रवालकमयं शुभम्।।\nदैत्य ह्योयमयं लिगं राक्षसाश्च महात्मनः।। ७४.५ ।।"
  },
  {
    "text": "त्रैलोहिकं गुह्यकाश्च सर्वलोहमयं गणाः।।\nचामुंडा सैकतं साक्षान्मातरश्च द्विजोत्तमाः।। ७४.६ ।।"
  },
  {
    "text": "दारुजं नैर्ऋतिर्भक्त्या यमो मारकतं शुभम्।।\nनीलाद्याश्च तथा रुद्राः शुद्धं भस्ममयं शुभम्।। ७४.७ ।।"
  },
  {
    "text": "लक्ष्मीवृक्षमयं लक्ष्मीर्गुहो वै गोमयात्मकम्।।\nमुनयो मुनिसार्दूलाः कुशाग्रमयमुत्तमम्।। ७४.८ ।।"
  },
  {
    "text": "वामाद्याः पुष्पलिंगं तु गंधलिंगं मनोन्मनी।।\nसरस्वती च रत्नेन कृतं रुद्रस्य वाम्भसा।। ७४.९ ।।"
  },
  {
    "text": "दुर्गा हैमं महादेवं सवेदिकमनुत्तमम्।।\nउग्रा पिष्टमयं सर्वे मंत्रा ह्याज्यमयं शुभम्।। ७४.१೦ ।।"
  },
  {
    "text": "वेदाः सर्वे दधिमयं पिशाचाः सीसनिर्मितम्।।\nलेभिरे च यथायोग्यं प्रसादाद्ब्रह्मणः पदम्।। ७४.११ ।।"
  },
  {
    "text": "बहुनात्र किमुक्तेन चराचरमिदं जगत्।।\nशिवलिंगं समभ्यर्च्य स्थितमत्र न संशयः।। ७४.१२ ।।"
  },
  {
    "text": "षड्विधं लिंगमित्याहुर्द्रव्याणां च प्रभेदतः।।\nतेषां भेदाश्चतुर्युक्तचत्वारिंशदिति स्मृताः।। ७४.१३ ।।"
  },
  {
    "text": "शैलजं प्रथमं प्रोक्तं तद्धि साक्षाच्चतुर्विधम्।।\nद्वितीयं रत्नजं तच्च सप्तधा मुनिसत्तमाः।। ७४.१४ ।।"
  },
  {
    "text": "तृतीयं धातुजं लिंगमष्टधा परमेष्ठिनः।।\nतुरीयं दारुजं लिंगं तत्तु षोडशधोच्यते।। ७४.१५ ।।"
  },
  {
    "text": "मृन्मयं पंचमं लिंगं द्विधा भिन्नं द्विजोत्तमाः।।\nषष्ठं तु क्षणिकं लिंगं सप्तधा परिकीर्तितम्।। ७४.१६ ।।"
  },
  {
    "text": "श्रीप्रद रत्नजं लिंगं शैलजं सर्वसिद्धिदम्।।\nधातुजं धनदं साक्षाद्दारुजं भोगसिद्धिदम्।। ७४.१७ ।।"
  },
  {
    "text": "मृन्मयं चैव विप्रेंद्राः सर्वसिद्धिकरं शुभम्।।\nशैलजं चोत्तमं प्रोक्तं मध्यमं चैव धातुजम्।। ७४.१८ ।।"
  },
  {
    "text": "बहुधा लिंगभेजाश्च नव चैव समासतः।।\nमूले ब्रह्मा तथा मध्ये विष्णुस्त्रिभुवनेश्वरः।। ७४.१९ ।।"
  },
  {
    "text": "रुद्रोपरि महादेवः प्रमवाख्यः सदाशिवः।।\nलिंगवेदी महादेवी त्रिगुणा त्रिमयांबिका।। ७४.२೦ ।।"
  },
  {
    "text": "तया च पूजयेद्यस्तु देवी देवश्च पूजितौ।।\nशैलजं रत्नजं वापि धातुजं वापि दारुजम्।। ७४.२१ ।।"
  },
  {
    "text": "मृन्मयं क्षणिकं वापि भक्त्या स्थाप्य फलं शुभम्।।\nसुरेंद्रांभोजगर्भाग्नियमांबुपधनेश्वरैः।। ७४.२२ ।।"
  },
  {
    "text": "सिद्धविद्याधराहीन्द्रैर्यक्षदानवकिन्नरैः।।\nस्तूयमानः सुपुण्यात्मा देवदुंदुभिनिःस्वनैः।। ७४.२३ ।।"
  },
  {
    "text": "भूर्भूवःस्वर्महर्लोकान्क्रमाद्वैजनतः परम्।।\nतपः सत्यं पराक्रम्य भासयन् स्वेन तेजसा।। ७४.२४ ।।"
  },
  {
    "text": "लिंगस्थापनसन्मार्गनिहितस्वायतासिना।।\nआशु ब्रह्मांडमुद्भिद्यनिर्गच्छन्निर्विशंकया।। ७४.२५ ।।"
  },
  {
    "text": "शैलजं रत्नजं वापि धातुजं वापि दारुजम्।।\nमृन्मयं क्षणिकं त्यक्त्वा स्थापयेत्सकलं वपुः।। ७४.२६ ।।"
  },
  {
    "text": "विधिना चैव कृत्वा तु स्कंदोमासहितं शुभम्।।\nकुंदगोक्षीरसंकाशं लिंगं यः स्थापयेन्नरः।। ७४.२७ ।।"
  },
  {
    "text": "नृणां तनुं समास्थाय स्थितो रुद्रो न संशयः।।\nदर्शनात्स्पर्शनात्तस्य लभंते निर्वृतिं नराः।। ७४.२८ ।।"
  },
  {
    "text": "तस्य पुण्यं मया वक्तुं सम्यग्युगशतैरपि।।\nशक्यते नैव विप्रेंदास्तस्माद्वै स्तापयेत्तथा।। ७४.२९ ।।"
  },
  {
    "text": "सर्वेषामेव मर्त्यानां विभोर्दिव्यं वपुः शुभम्।।\nसकलं भावनायोग्यं योगिनामेव निष्कलम्।। ७४.३೦ ।।"
  },
  {
    "text": "इति श्रीलिंगमहापुराणे पूर्वभागे शिवलिंगभेदसंस्थापनादिवर्णनंनाम चतुःसप्ततितमोध्यायः।। ७४ ।।"
  }
]
[
  {
    "text": "शैलादिरुवाच।।\nवक्ष्यामि श्रृणु संक्षोपाल्लिंगार्चनविधिक्रमम्।।\nवक्तुं वर्षशतेनापि न शक्यं विस्तरेण यत्।। २७.१ ।।"
  },
  {
    "text": "एवं स्नात्वा यथान्यायं पूजास्थानं प्रविश्य च।।\nप्राणायामत्रयं कृत्वा ध्यायेद्देवं त्रियंबकम्।। २७.२ ।।"
  },
  {
    "text": "पंचवक्त्रं दश भुज शुद्धस्फटिकसन्निभम्।।\nसर्वाभरणसंयुक्तं चित्रांबरविभूषितम्।। २७.३ ।।"
  },
  {
    "text": "तस्य रूपं समाश्रित्य दाहनप्लावनादिभिः।।\nशैवीं तनुं समास्थाय पूजयेत्परमेश्वरम्।। २७.४ ।।"
  },
  {
    "text": "देहशुद्धिं च कृत्वैव मूलमंत्रं न्यसेत् क्रमात्।।\nसर्वत्र प्रणवेनैव ब्रह्माणि च यथाक्रमम्।। २७.५ ।।"
  },
  {
    "text": "सूत्रे नमः शिवायेति छंदांसि परमे शुभे।।\nमंत्राणि सूक्ष्मरूपेण संस्थितानि यतस्ततः।। २७.६ ।।"
  },
  {
    "text": "न्यग्रोधबीजे न्यग्रोधस्तथा सूत्रे तु शोभने।।\nमहत्यपि महद्ब्रह्म संस्थितं सूक्ष्मवत्स्वयम्।। २७.७ ।।"
  },
  {
    "text": "सेचयेदर्चनस्थानं गंधचंदनवारिणा।।\nद्रव्याणि शोधयेत्पश्चात्क्षालनप्रोक्षणादिभिः।। २७.८ ।।"
  },
  {
    "text": "क्षालनं प्रोक्षणं चैव प्रणवेन विधीयते।।\nप्रोक्षणी चार्घ्यपात्रं च पाद्यपात्रमनुक्रमत्।। २७.९ ।।"
  },
  {
    "text": "तथा ह्याचमनीयार्थं कल्पितं पात्रमेव च।।\nस्थापयेद्विधिना धीमानवगुंठ्य यथाविधि।। २७.१೦ ।।"
  },
  {
    "text": "दर्भैराच्छादयेच्चैव प्रोक्षयेच्छुद्धवारिणा।।\nतेषु तेष्वथ सर्वेषु क्षिपेत्तोयं सुशीतलम्।। २७.११ ।।"
  },
  {
    "text": "प्रणवेन क्षिपेत्तेषु द्रव्याण्यालोक्य बुद्धिमान्।।\nउशीरं चंदनं चैव पाद्ये तु परिकल्पयेत्।। २७.१२ ।।"
  },
  {
    "text": "जातिकंकोलकर्पूरबहुमूलतमालकम्।।\nचूर्णयित्वा यथान्यायं क्षिपेदाचमनीयके।। २७.१३ ।।"
  },
  {
    "text": "एवं सर्वेषु पात्रेषु दापयेच्चंदनं तथा।।\nकर्पूरं च यथान्यायं पुष्पाणि विविधानि च।। २७.१४ ।।"
  },
  {
    "text": "कुशाग्रमक्षतांश्चैव यवव्रीहितिलानि च।।\nआज्यसिद्धार्थपुष्पाणि भसितं चार्घ्यपात्रके।। २७.१५ ।।"
  },
  {
    "text": "कुशपुष्पयवव्रीहिबहुमूलतमालकम्।।\nदापयेत्प्रोक्षणीपात्रे भसितं प्रणवेन च।। २७.१६ ।।"
  },
  {
    "text": "न्यसेत्पंचाक्षरं चैव गायत्रीं रुद्रदेवताम्।।\nकेवलं प्रणवं वापि वेदसारमनुत्तमम्।। २७.१७ ।।"
  },
  {
    "text": "अथ संप्रोक्षयेत्पश्चाद्द्रव्याणि प्रणवेन तु।।\nप्रोक्षणीपात्रसंस्थेन ईशानाद्यैश्च पंचभिः।। २७.१८ ।।"
  },
  {
    "text": "पार्श्वतो देवदेवस्य नंदिनं मां समर्चयेत्।।\nदीप्तानलायुतप्रख्यं त्रिनेत्रं त्रिदशेश्वरम्।। २७.१९ ।।"
  },
  {
    "text": "बालेंदुमुकुटं चैव हरिवक्त्रं चतुर्भुजम्।।\nपुष्पमालाधरं सौम्यं सर्वाभरणभूषितम्।। २७.२೦ ।।"
  },
  {
    "text": "उत्तरे चात्मनः पुण्यां भार्यां च मरुतां शुभाम्।।\nसुयशां सुव्रतां चांबापादमंडनतत्पराम्।। २७.२१ ।।"
  },
  {
    "text": "एवं पूज्य प्रविश्यांतर्भवनं परमेष्ठिनः।।\nदत्त्वा पुष्पांजलिं भक्त्या पंचमूर्धसु पंचभिः।। २७.२२ ।।"
  },
  {
    "text": "गंधपुष्पैस्तथा धूपैर्विविधैः पूज्य शंकरम्।।\nस्कंदं विनायकं देवीं लिंगशुद्धिं च कारयेत्।। २७.२३ ।।"
  },
  {
    "text": "जप्त्वा सर्वाणि मंत्राणि प्रणवादिनमेंतकम्।।\nकल्पयेदासनं पश्चात्पद्माख्यं प्रणवेन तत्।। २७.२४ ।।"
  },
  {
    "text": "तस्य पूर्वदलं साक्षादणिमामयमक्षरम्।।\nलघिमा दक्षिणं चैव महिमा पश्चिमं तथा।। २७.२५ ।।"
  },
  {
    "text": "प्राप्तिस्तथोत्तरं पत्रं प्राकाम्यं पावकस्य तु।।\nईशित्वं नैऋतं पत्रं वशित्वं वायुगोचरे।। २७.२६ ।।"
  },
  {
    "text": "सर्वज्ञत्वं तथैशान्यं कर्णिका सोम उच्यते।।\nसोमस्याधस्तथा सूर्यस्तस्याधः पावकः स्वयम्।। २७.२७ ।।"
  },
  {
    "text": "धर्मादयो विदिक्ष्वेते त्वनंतं कल्पयेत्क्रमात्।।\nअव्यक्तादिचतुर्दिक्षु सोमस्यांते गुणत्रयम्।। २७.२८ ।।"
  },
  {
    "text": "आत्मत्रयं ततश्चोर्ध्वं तस्यांते शिवपीठिका।।\nसद्योजातं प्रपद्यामीत्यावाह्य परमेश्वरम्।। २७.२९ ।।"
  },
  {
    "text": "वामदेवेन मंत्रेण स्थापयेदासनोपरि।।\nसान्निध्यं रुद्रगायत्र्या अघोरेण निरुद्ध्य च।। २७.३೦ ।।"
  },
  {
    "text": "ईशानः सर्वविद्यानामिति मंत्रेण पूजयेत्।।\nपाद्यमाचमनीयं च विभोश्चार्घ्यं प्रदापयेत्।। २७.३१ ।।"
  },
  {
    "text": "स्नापयेद्विधिना रुद्रं गंधचंदनवारिणा।।\nपंचगव्य विधानेन गृह्य पात्रेभिमंत्र्य च।। २७.३२ ।।"
  },
  {
    "text": "प्रणवेनैव गव्यैस्तु स्नापयेच्च यथाविधि।।\nआज्येन मधुना चैव तथा चेक्षुरसेन च।। २७.३३ ।।"
  },
  {
    "text": "पुण्यैर्द्रव्यैर्महादेवं प्रणवेनाभिषेचयेत्।।\nजलभांडैः पवित्रैस्तु मंत्रैस्तोयं क्षिपेत्ततः।। २७.३४ ।।"
  },
  {
    "text": "शुद्धिं कृत्वा यथान्यायं सितवस्त्रेण साधकः।।\nकुशापामार्गकर्पूरजातिपुष्पकचंपकैः।। २७.३५ ।।"
  },
  {
    "text": "करवीरैः सितैश्चैव मल्लिकाकमलोत्पलैः।।\nआपूर्य पुष्पैः सुशुभैः चंदनाद्यैश्च तज्जलम्।। २७.३६ ।।"
  },
  {
    "text": "न्यसेन्मंत्राणि तत्तोये सद्योजातादिकानि तु।।\nसुवर्णकलशेनाथ तथा वै राजतेन वा।। २७.३७ ।।"
  },
  {
    "text": "ताम्रेण पद्मपत्रेण पालाशेन दलेन वा।।\nशंखेन मृन्मयेनाथ शोधितेन शुभेन वा।। २७.३८ ।।"
  },
  {
    "text": "सकूर्चेन सपुष्पेण स्नापयेन्मंत्रपूर्वकम्।।\nमंत्राणि ते प्रवक्ष्यामि श्रृणु सर्वार्थसिद्धये।। २७.३९ ।।"
  },
  {
    "text": "यैर्लिंगं सकृदप्येवं स्नाप्य मुच्येत मानवः।।\nपवमानेन मंत्रज्ञाः तथा वामीयकेन च।। २७.४೦ ।।"
  },
  {
    "text": "रुद्रेण नीलरुद्रेण श्रीसुक्तेन शुभेन च।।\nरजनीसूक्तकेनैव चमकेन शुभेन च।। २७.४१ ।।"
  },
  {
    "text": "होतारेणाथ शिरसा अर्थर्वेण शुभेन च।।\nशांत्या चाथ पुनः शान्त्या भारुंडेनारुणेन च।। २७.४२ ।।"
  },
  {
    "text": "वारुणेन च ज्येष्टेन तथा वेदव्रतेन च।।\nतथांतरेण पुण्येन सूक्तेन पुरुषेण च।। २७.४३ ।।"
  },
  {
    "text": "त्वरितेनैव रुद्रेण कपिना च कपिर्दिना।।\nआवोसजेति साम्ना तु बृहच्चंद्रेण विष्णुना।। २७.४४ ।।"
  },
  {
    "text": "विरूपाक्षेण स्कंदेन शतऋग्भिः शिवौस्तथा।।\nपंच ब्रह्मैश्च सूत्रेण केवलप्रणवेन च।। २७.४५ ।।"
  },
  {
    "text": "स्नापयेद्देवदेवेशं सर्वपापप्रशांतये।।\nवस्त्रं शिवोपवीतं च तथा ह्याचमनीयकम्।। २७.४६ ।।"
  },
  {
    "text": "गंधं पुष्पं तथा धूपं दीपमन्नं क्रमेण तु।।\nतोयं सुगंधितं चैव पुनराचमनीयकम्।। २७.४७ ।।"
  },
  {
    "text": "मुकुटं च शुभं छन्नं तथा वै भूषणानि च।।\nदापयेत्प्रणवेनैव मुखवासादिकानि च।। २७.४८ ।।"
  },
  {
    "text": "ततः स्फटिकसंकाशं देव निष्कलमक्षरम्।।\nकारणं सर्वदेवानां सर्वलोकमयं परम्।। २७.४९ ।।"
  },
  {
    "text": "ब्रह्मेंद्रविष्णुरुद्राद्यैर्ऋषिदेवैरगोचरम्।।\nवेदविद्भिर्हि वेदान्तैस्त्वगोचरमिति श्रुतिः।। २७.५೦ ।।"
  },
  {
    "text": "आदिमध्यांतरहितं भेषजं भवरोगिणाम्।।\nशिवतत्त्वमिति ख्यातं शिवलिंगे व्यवस्थितम्।। २७.५१ ।।"
  },
  {
    "text": "प्रणवेनैव मंत्रेण पूजयेल्लिंगमूर्धनि।।\nस्तोत्रं जपेच्च विधिना नमस्कारं प्रदक्षिणम्।। २७.५२ ।।"
  },
  {
    "text": "अर्घ्यां दत्त्वाथ पुष्पाणि पादयोस्तु विकीर्य च।।\nप्रणिपत्य च देवेशमात्मन्यारोपयेच्छिवम्।। २७.५३ ।।"
  },
  {
    "text": "एवं संक्षिप्य कथितं लिंगार्चनमनुत्तमम्।।\nआभ्यंतरं प्रवक्ष्यामि लिंगार्चनमिहाद्य ते।। २७.५४ ।।"
  },
  {
    "text": "इति श्रीलिंगमहापुराणे पूर्व भागे लिंगार्चनविधिर्नाम सप्तविंशोऽध्यायः।। २७ ।।"
  }
]
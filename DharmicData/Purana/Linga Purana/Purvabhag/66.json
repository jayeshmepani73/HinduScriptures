[
  {
    "text": "सूत उवाच।।\nत्रिधन्वा देवदेवस्य प्रसादात्तंडिनस्तथा।।\nअश्वमेधसहस्रस्य फलं प्राप्य प्रयत्नतः।। ६६.१ ।।"
  },
  {
    "text": "गाणपत्यं दृढं प्राप्तः सर्वदेवनमस्कृतः।।\nआसीत्त्रिधन्वनश्चापि विद्वांस्त्रय्यारुणो नृपः।। ६६.२ ।।"
  },
  {
    "text": "तस्य सत्यव्रतो नाम कुमारोऽभून्महाबलः।।\nतेन भार्या विदर्भस्य हृता हत्वामितौजसम्।। ६६.३ ।।"
  },
  {
    "text": "पाणिग्रहणमंत्रेषु निष्ठामप्रापितेष्विह।।\nतेनाधर्मेण संयुक्तं राजा त्रय्यारुणोत्यजत्।। ६६.४ ।।"
  },
  {
    "text": "पितरं सोब्रवीत्त्यक्तः क्व गच्छामीति वै द्विजाः।।\nपिता त्वेनमथोवाच श्वपाकैः सह वर्तय।। ६६.५ ।।"
  },
  {
    "text": "इत्युक्तः स विचक्राम नगराद्वचनात् पितुः।।\nस तु सत्यव्रतो धीमाञ्छ्वपाकावसथान्तिके।। ६६.६ ।।"
  },
  {
    "text": "पित्रा त्यक्तोऽवसद्वीरः पिता चास्य वनं ययौ।।\nसर्वलोकेषु विख्यातस्त्रिशंकुरिति वीर्यवान्।। ६६.७ ।।"
  },
  {
    "text": "वसिष्ठकोपात्पुण्यात्मा राजा सत्यव्रतः पुरा।।\nविश्वामित्रो महातेजा वरं दत्त्वा त्रिशंकवे।। ६६.८ ।।"
  },
  {
    "text": "राज्येऽभिषिच्य तं पित्र्ये याजयामास तं मुनिः।।\nमिषतां देवतानां च वसिष्ठस्य च कौशिकः।। ६६.९ ।।"
  },
  {
    "text": "सशरीरं तदा तं वै दिवमारोपयद्विभुः।।\nतस्य सत्य व्रता नाम भार्या कैकयवंशजा।। ६६.१೦ ।।"
  },
  {
    "text": "कुमारं जनयामास हरिश्चंद्रमकल्मषम्।।\nहरिश्चंद्रस्य च सुतो रोहितो नाम वीर्यवान्।। ६६.११ ।।"
  },
  {
    "text": "हरितो रोहितस्याथ धुंधुर्हारित उच्यते।।\nविजयश्च सुतेजाश्च धुंधुपुत्रौ बभुवतुः।। ६६.१२ ।।"
  },
  {
    "text": "जेता क्षत्त्रस्य सर्वत्र विजयस्तेन स स्मृतः।।\nरुचकस्तस्य तनयो राजा परमाधार्मिकः।। ६६.१३ ।।"
  },
  {
    "text": "रुचकस्य वृकः पुत्रस्तस्माद्बाहुश्च जज्ञिवान्।।\nसगरस्तस्य पुत्रोभूद्राजा परमधार्मिकः।। ६६.१४ ।।"
  },
  {
    "text": "द्वे भार्ये सगरस्यापि प्रभा भानुमती तथा।।\nताभ्यामाराधितः पूर्वमौर्वोग्निः पुत्रकाम्यया।। ६६.१५ ।।"
  },
  {
    "text": "और्वस्तुष्टस्तयोः प्रादाद्यथेष्टं वरमुत्तमम्।।\nएका षष्टिसहस्राणि सुतमेकं परा तथा।। ६६.१६ ।।"
  },
  {
    "text": "अगृह्णाद्वंशकर्तारं प्रभागृह्णात्सुतान्बहून्।।\nएकं भानुमतिः पुत्रमगृह्णादसमंजसम्।। ६६.१७ ।।"
  },
  {
    "text": "ततः षष्टिसहस्राणि सुषुवे सा तु वै प्रभा।।\nखनंतः पृथिवीं दग्धा विष्णुहुंकारमार्गणैः।। ६६.१८ ।।"
  },
  {
    "text": "असमंजस्य तनयः सोंशुमान्नाम विश्रुतः।।\nतस्य पुत्रो दिलीपस्तु दिलीपात्तु भगीरथः।। ६६.१९ ।।"
  },
  {
    "text": "येन भागीरथी गंगा तपः कृत्वाऽवतारिता।।\nभगीरथ सुतश्चापि श्रुतो नाम बभूव ह।। ६६.२೦ ।।"
  },
  {
    "text": "नाभागस्तस्य दायादो भवभक्तः प्रतापवान्।।\nअंबरीषः सुतस्तस्य सिंधुद्वीपस्ततोभवत्।। ६६.२१ ।।"
  },
  {
    "text": "नाभागेनांबरीषेण भुजाभ्यां परिपालिता।।\nबभूव वसुधात्यर्थं तापत्रयविवर्जिता।। ६६.२२ ।।"
  },
  {
    "text": "अयुतायुः सुतस्तस्य सिन्धुद्वीपस्य वीर्यवान्।।\nपुत्रोऽयुतायुषो धीमानृतुपर्णो महायशाः।। ६६.२३ ।।"
  },
  {
    "text": "दिव्याक्षहृदयज्ञो वै राजा नलसखो बली।।\nनलौ द्वावेव विख्यातौ पुराणेषु दृढव्रतौ।। ६६.२४ ।।"
  },
  {
    "text": "वीरसेनसुतश्चान्यो यश्चेक्ष्वाकुकुलोद्भवः।।\nऋतुपर्णस्य पुत्रोभूत्सार्वभौमः प्रजेश्वरः।। ६६.२५ ।।"
  },
  {
    "text": "सुदासस्तस्य तनयो राजा त्विन्द्रसमोभवत्।।\nसुदासस्य सुतः प्रोक्तः सौदासो नाम पार्थिवः।। ६६.२६ ।।"
  },
  {
    "text": "ख्यातः कल्माषपादो वै नाम्ना मित्रसहश्च सः।।\nवसिष्ठस्तु महा तेजाः क्षेत्रे कल्माषपादके।। ६६.२७ ।।"
  },
  {
    "text": "अश्मकं जनयामास इक्ष्वाकुकुलवर्धनम्।।\nअश्मकस्योत्तरायां तु मूलकस्तु सुतोभवत्।। ६६.२८ ।।"
  },
  {
    "text": "स हि रामभयाद्राजा स्त्रीभिः परिवृतो वने।।\nबिभर्ति त्राणमिच्छन्वै नारीकवचमुत्तमम्।। ६६.२९ ।।"
  },
  {
    "text": "मूलकस्यापि धर्मात्मा राजा शतरथः सुतः।।\nतस्माच्छतरथाज्जज्ञे राजा त्विलविलो बली।। ६६.३೦ ।।"
  },
  {
    "text": "आसीत्त्वैलविलिः श्रीमान्वृद्धशर्मा प्रतापवान्।।\nपुत्रो विश्वसहस्तस्य पितृकन्या व्यजीजनत्।। ६६.३१ ।।"
  },
  {
    "text": "दिलीपस्तस्य पुत्रोभूत्खट्वांग इति विश्रुतः।।\nयेन स्वर्गादिहागत्य मुहूर्तं प्राप्य जीवितम्।। ६६.३२ ।।"
  },
  {
    "text": "त्रयोऽग्नयस्त्रयो लोका बुद्ध्या सत्येन वै जिताः।।\nदीर्घबाहुः सुतस्तस्य रघुस्तस्मादजायत।। ६६.३३ ।।"
  },
  {
    "text": "अजः पुत्रो रघोश्चापि तस्माज्जज्ञे च वीर्यवान्।।\nराजा दशरथस्तस्माच्छ्रीमानिक्ष्वाकुवंशकृत्।। ६६.३४ ।।"
  },
  {
    "text": "रामो दशरथाद्वीरो धर्मज्ञो लोकविश्रुतः।।\nभरतो लक्ष्मणश्चैव शत्रुघ्नस्च महाबलः।। ६६.३५ ।।"
  },
  {
    "text": "तेषां श्रेष्ठो महातेजा रामः परमवीर्यवान्।।\nरावणं समरे हत्वा यज्ञैरिष्ट्वा च धर्मवित्।। ६६.३६ ।।"
  },
  {
    "text": "दशवर्षसहस्राणि रामो राज्यं चकार सः।।\nरामस्य तनयो जज्ञे कुश इत्यभिविश्रुतः।। ६६.३७ ।।"
  },
  {
    "text": "लवश्च सुमहाभागः सत्यवानभवत्सुधीः।।\nअतिथिस्तु कुशाज्जज्ञे निषधस्तस्य चात्मजः।। ६६.३८ ।।"
  },
  {
    "text": "नलस्तु निषधाज्जातो नभस्तस्मादजायत।।\nनभसः पुंडरीकाख्यः क्षेमधन्वा ततः स्मृतः।। ६६.३९ ।।"
  },
  {
    "text": "तस्य पुत्रोभवद्वीरो देवानीकः प्रतापवान्।।\nअहीनरः सुतस्तस्य सहस्राश्वस्ततः परः।। ६६.४೦ ।।"
  },
  {
    "text": "शुभश्चंद्रावलोकश्च तारापीडस्ततोभवत्।।\nतस्यात्मजश्चन्द्रगिरिर्भानुचन्द्रस्ततोभवत्।। ६६.४१ ।।"
  },
  {
    "text": "श्रुतायुरभवत्तस्माद्बृहद्बल इति स्मृतः।।\nभारते यो महातेजाः सौभद्रेण निपातितः।। ६६.४२ ।।"
  },
  {
    "text": "एते इक्ष्वाकुदायादा राजानः प्रायशः स्मृताः।।\nवंशे प्रधाना एतस्मिन्प्रादान्येन प्रकीर्तिताः।। ६६.४३ ।।"
  },
  {
    "text": "सर्वे पाशुपते ज्ञानमधीत्य परमेश्वरम्।।\nसमभ्यर्च्य यथाज्ञानमिष्ट्वा यज्ञैर्यथाविधि।। ६६.४४ ।।"
  },
  {
    "text": "दिवं गता महात्मानः केचिन्मुक्तात्मयोगिनः।।\nनृगो ब्राह्मणशापेन कृकलासत्वमागतः।। ६६.४५ ।।"
  },
  {
    "text": "धृष्टश्च धृष्टकेतुश्च यमबालश्च वीर्यवान्।\nरणधृष्टश्च ते पुत्रास्त्रयः परमधार्मिकाः।। ६६.४६ ।।"
  },
  {
    "text": "आनर्तो नाम शर्यातेः सुकन्या नाम दारिका।।\nआनर्तस्याभवत् पुत्रो रोचमानः प्रतापवान्।। ६६.४७ ।।"
  },
  {
    "text": "रोचमानस्य रेवोभूद्रेवाद्रैवत एव च।।\nककुद्मी चापरो ज्येष्ठपुत्रः पुत्रशतस्य तु।। ६६.४८ ।।"
  },
  {
    "text": "रेवती यस्य सा कन्या पत्नी रामस्य विश्रुता।।\nनरिष्यन्तस्य पुत्रोभूज्जितात्मा तु महाबली।। ६६.४९ ।।"
  },
  {
    "text": "नाभागादंबरीषस्तु विष्णुभक्तः प्रतापवान्।।\nऋतस्तस्य सुतः श्रीमान्सर्वधर्मविदांवरः।। ६६.५೦ ।।"
  },
  {
    "text": "कृतस्तस्य सुधर्माभूत्पृषितो नाम विश्रुतः।।\nकरूषस्य तु कारूषाः सर्वे प्रख्यातकीर्तयः।। ६६.५१ ।।"
  },
  {
    "text": "पृषितो हिंसयित्वा गां गुरोः प्राप सुकल्मषम्।।\nशापाच्छूद्रत्वमापन्नश्चयवनस्योति विश्रुतः।। ६६.५२ ।।"
  },
  {
    "text": "दिष्टपुत्रास्तु नाभागस्तस्मादपि भलंदनः।।\nभलंदनस्य विक्रांतो राजासीदजवाहनः।। ६६.५३ ।।"
  },
  {
    "text": "एते समासतः प्रोक्ता मनुपुत्रा महाभुजाः।।\nइक्ष्वाकोः पुत्रपौत्राद्य एलस्याथ वदामि वः।। ६६.५४ ।।"
  },
  {
    "text": "सूत उवाच।।\nऐलः पुरूरवा नाम रुद्रभक्तः प्रतापवान्।।\nचक्रे त्वकण्टकं राज्यं देशे पुण्यतमे द्विजाः।। ६६.५५ ।।"
  },
  {
    "text": "उत्तरे यमुनातीरे प्रयागे मुनिसेविते।।\nप्रतिष्ठानाधिपः श्रीमान्प्रतिष्ठाने प्रतिष्ठितः।। ६६.५६ ।।"
  },
  {
    "text": "तस्य पुत्राः सप्त भवन्सर्वे वितततेजसः।।\nगंधर्वलोकविदिता भवभक्ता महाबलाः।। ६६.५७ ।।"
  },
  {
    "text": "आयुर्मायुरमायुश्च विश्वायुश्चैव वीर्यवान्।।\nश्रुतायुश्च शतायुश्च दिव्याश्चैवोर्वशीसुताः।। ६६.५८ ।।"
  },
  {
    "text": "आयुषस्तनया वीराः पंचैवासन्महौजसः।।\nस्वर्भानुतनयायां ते प्रभायां जज्ञिरे नृपाः।। ६६.५९ ।।"
  },
  {
    "text": "नहुषः प्रथमस्तेषां धर्मज्ञो लोकविश्रुतः।।\nनहुषस्य तु दायादाः षडिन्द्रोपमतेजसः।। ६६.६೦ ।।"
  },
  {
    "text": "उत्पन्नाः पितृकन्यायं विरजायां महौजसः।।\nयतिर्ययातिः संयातिरायातिः पंचमोऽन्धकः।। ६६.६१ ।।"
  },
  {
    "text": "विजातिश्चेति षडिमे सर्वे प्रख्यातकीर्तयः।।\nयतिर्ज्येष्ठश्च तेषां वै ययातिस्तु ततोऽवरः।। ६६.६२ ।।"
  },
  {
    "text": "ज्येष्ठस्तु यतिर्मोक्षार्थो ब्रह्मभूतोऽभवत्प्रभुः।।\nतेषां ययातिः पंचानां महाबलपराक्रमः।। ६६.६३ ।।"
  },
  {
    "text": "देवयानीमुशनसः सुतां भार्यामवाप सः।।\nशर्मिष्ठामासुरीं चैव तनयां वृषपर्वणः।। ६६.६४ ।।"
  },
  {
    "text": "यदुं च तुर्वसुं चैव देवयानी व्यजायत।।\nतावुभौ शुभकर्माणौ स्तुतौ विद्याविशारदौ।। ६६.६५ ।।"
  },
  {
    "text": "द्रुह्यं चानुं च पूरुं च शर्मिष्ठा वार्षपर्वणी।।\nययातये रथं तस्मै ददौ शुक्रः प्रतापवान्।। ६६.६६ ।।"
  },
  {
    "text": "तोषितस्तेन विप्रेन्द्रः प्रीतः परमभास्वरम्।।\nसुसंगं कांचनं दिव्यमक्षये च महेषुधी।। ६६.६७ ।।"
  },
  {
    "text": "युक्तं मनोजवैरश्वैयेंन कन्यां समुद्वहन्।।\nस तेन रथमुख्येन षण्मासेनाजयन्महीम्।। ६६.६८ ।।"
  },
  {
    "text": "ययातिर्युधि दुर्धर्षो देवदानवमानुषैः।।\nभवभक्तस्तु पुण्यात्मा धर्म निष्ठः समंजसः।। ६६.६९ ।।"
  },
  {
    "text": "यज्ञयाजी जितक्रोधः सर्वभूतानुकंपनः।।\nकौरवाणां च सर्वेषां स भवद्रथ उत्तमः।। ६६.७೦ ।।"
  },
  {
    "text": "यावन्नरेन्द्रप्रवरः कौरवो जनमेजयः।।\nपूरोर्वंशस्य राज्ञस्तु राज्ञः पारिक्षितस्य तु।। ६६.७१ ।।"
  },
  {
    "text": "जगाम स रथो नाशं शापाद्गर्गस्य धीमतः।।\nगर्गस्य हि सुतं बालं स राजा जनमेजयः।। ६६.७२ ।।"
  },
  {
    "text": "अक्रूरं हिंसयामास ब्रह्महत्यामवाप सः।।\nस लोहगंधी राजर्षिः परिधावन्नितस्ततः।। ६६.७३ ।।"
  },
  {
    "text": "पौरजानपदौस्त्यक्तो न लेभे शर्म कर्हिचित्।।\nततः स दुःखसंतप्तो न लेभे संविदं क्वचित्।। ६६.७४ ।।"
  },
  {
    "text": "जगाम शौनकमृषिं शरण्यं व्यथितस्तदा।।\nइन्द्रेतिर्नाम विख्यातो योऽसौ मुनिरुदारधीः।। ६६.७५ ।।"
  },
  {
    "text": "याजयामास चेंद्रेतिस्तं नृपं जनमेजयम्।।\nअश्वमेधेन राजानं पावनार्थं द्विजोत्तमाः।। ६६.७६ ।।"
  },
  {
    "text": "स लोहगंधान्निर्मुक्त एनसा च महायशाः।।\nयज्ञस्यावभृथे मध्ये यातो दिव्यो रथः शुभः।। ६६.७७ ।।"
  },
  {
    "text": "तस्माद्वंशात्परिभ्रष्टो वसोश्चेदिपतेः पुनः।।\nदत्तः शक्रेण तुष्टेन लेभे तस्माद्बृहद्रथः।। ६६.७८ ।।"
  },
  {
    "text": "ततो हत्वा जरासंधं भीमस्तं रथमुत्तमम्।।\nप्रददौ वासुदेवाय प्रीत्या कौरवनंदनः।। ६६.७९ ।।"
  },
  {
    "text": "सूत उवाच।।\nअभ्यषिंचत्पुरुं पुत्रं ययातिर्नाहुषः प्रभुः।।\nकृतोपकारस्तेनैव पुरुणा द्विजसत्तमाः।। ६६.८೦ ।।"
  },
  {
    "text": "अभिषेक्तुकामं च नृपं पुरुं पुत्रं कनीयसम्।।\nब्राह्मणप्रमुखा वर्णा इदं वचनमब्रुवन्।। ६६.८१ ।।"
  },
  {
    "text": "कथं शुक्रस्य नप्तारं देवयान्याः सुतं प्रभो।।\nज्येष्ठं यदुमतिक्रम्य कनीयान्राज्यमर्हति।। ६६.८२ ।।"
  },
  {
    "text": "एते संबोधयामस्त्वां धर्मं च अनुपालय।। ६६.८३ ।।"
  },
  {
    "text": "इति श्रीलिंगमहापुराणे पूर्व भागे षट्षष्टितमोऽध्यायः।। ६६ ।।"
  }
]
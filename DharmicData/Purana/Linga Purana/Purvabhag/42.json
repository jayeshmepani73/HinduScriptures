[
  {
    "text": "सूत उवाच॥\nगते पुण्ये च वरदे सहस्राक्षे शिलाशनः।\nआराधयन्महादेवं तपसाऽतोषयद्भवम्॥ ४२.१ ॥\nअथ तस्यैवमनिशं तत्परस्य द्विजस्य तु।\nदिव्यं वर्षसहस्रं तु गतं क्षणमिवाद्भुतम्॥ ४२.२ ॥\nवल्मीकेनावृतांगश्च लक्ष्यः कीटगणैर्मुनिः।\nवज्रसूचीमुखैश्चान्यै रक्तकीटैश्च सर्वतः॥ ४२.३ ॥\nनिर्मांसरुधिरत्वग्वै निर्लेपः कुड्यवत्स्थितः।\nअस्थिशेषोऽभवत्पश्चात्तममन्यत शंकरः॥ ४२.४ ॥\nयदा स्पृष्टो मुनिस्तेन करेण च स्मरारिणा।\nतदैव मुनिशार्दूलश्चोत्ससर्ज क्लमं द्विजः॥ ४२.५ ॥\nतपतस्तस्य तपसा प्रभुस्तुष्टाथ शंकरः।\nतुष्टस्तवेत्यथोवाच सगणश्चोमया सह॥ ४२.६ ॥\nतपसानेन किं कार्यं भवतस्ते महामते।\nददामि पुत्रं सर्वज्ञं सर्वशास्त्रार्थपारगम्॥ ४२.७ ॥\nततः प्रणम्य देवेशं स्तुत्वोवाच शिलाशनः।\nहर्षगद्गदया वाचा सोमं सोमविभूषणम्॥ ४२.८ ॥\nशिलाद उवाच।\nभगवन्देवदेवेश त्रिपुरार्दन शंकर।\nअयोनिजं मृत्युहीनं पुत्रमिच्छामि सत्तम॥ ४२.९ ॥\nसूत उवाच।\nपूर्वमाराधितः प्राह तपसा परमेश्वरः।\nशिलादं ब्रह्मणा रुद्रः प्रीत्या परमया पुनः॥ ४२.१೦ ॥\nश्रीदेवदेव उवाच।\nपूर्वमाराधितो विप्र ब्रह्मणाहं तपोधन।\nतपसा चावतारार्थं मुनिभिश्च सुरोत्तमैः॥ ४२.११ ॥\nतव पुत्रो भविष्यामि नंदिनाम्ना त्वयोनिजः।\nपिता भविष्यसि मम पितुर्वै जगतां मुने॥ ४२.१२ ॥\nएवमुक्त्वा मुनिं प्रेक्ष्य प्रणिपत्य स्थितं घृणी।\nसोमः सोमोपमः प्रीतस्तत्रैवांतरधीयत॥ ४२.१३ ॥\nलब्धपुत्रः पिता रुद्रात्प्रीतो मम महामुने।\nयज्ञाङ्गणं महत्प्राप्य यज्ञार्थं यज्ञवित्तमः॥ ४२.१४ ॥\nतदंगणादहं शंभोस्तनुजस्तस्य चाज्ञया।\nसंजातः पूर्वमेवाहं युगांताग्निसमप्रभः॥ ४२.१५ ॥\nववर्षुस्तदा पुष्करावर्तकाद्या जगुः खेचराः किन्नराः सिद्धसाध्याः।\nशिलादात्मजत्वं गते मय्युपेन्द्रः ससर्जाथ वृष्टिं सुपुष्पौघमिश्राम्॥ ४२.१६ ॥\nमां दृष्ट्वा कालसूर्याभं जटामुकुटधारिणम्।\nत्र्यक्षं चतुर्भुजं बालं शूलटंकगदाधरम्॥ ४२.१७ ॥\nवज्रिणं वज्रदंष्ट्रं च वज्रिणाराधितं शिशुम्।\nवज्रकुंडलिनं घोरं नीरदोपमनिः स्वनम्॥ ४२.१८ ॥\nब्रह्माद्यास्तुष्टुवुः सर्वे सुरेन्द्रश्च मुनीश्वराः।\nनेदुः समंततः सर्वे ननृतुश्चाप्सरोगणाः॥ ४२.१९ ॥\nऋषयो मुनिशार्दूल ऋग्यजुःसामसंभवैः।\nमंत्रैर्माहेश्वरैः स्तुत्वा संप्रणेमुर्मुदान्विताः॥ ४२.२೦ ॥\nब्रह्मा हरिश्च रुद्रश्च शक्रः साक्षाच्छिवांबिका।\nजीवश्चेन्दुर्महातेजा भास्करः पवनोनलः॥ ४२.२१ ॥\nईशानो निर्ऋतिर्यक्षो यमो वरुण एव च।\nविश्वेदेवास्तथा रुद्रा वसवश्च महाबलाः॥ ४२.२२ ॥\nलक्ष्मीः साक्षाच्छची ज्येष्ठा देवी चैव सरस्वती।\nअदितिश्च दितिश्चैव श्रद्धा लज्जा धृतिस्तथा॥ ४२.२३ ॥\nनंदा भद्रा च सुरभी सुशीला सुमनास्तथा।\nवृषेन्द्रश्च महातेजा धर्मो धर्मात्मजस्तथा॥ ४२.२४ ॥\nआवृत्य मां तथालिंग्य तुष्टुवुर्मुनिसत्तम।\nशिलादोपि मुनिर्दृष्ट्वा पिता मे तादृशं तदा॥ ४२.२५ ॥\nप्रीत्या प्रणम्य पुण्यात्मा तुष्टावेष्टप्रदं सुतम्।\nशिलाद उवाच।\nभगवन्देवदेवेश त्रियंबक ममाव्यय॥ ४२.२६ ॥\nपुत्रोसि जगतां यस्मात्त्राता दुःखाद्धि किं पुनः।\nरक्षको जगतां यस्मात्पिता मे पुत्र सर्वग॥ ४२.२७ ॥\nअयोनिज नमस्तुभ्यं जगद्योने पितामह।\nपिता पुत्र महेशान जगतां च जगद्गुरो॥ ४२.२८ ॥\nवत्सवत्स महाभाग पाहि मां परमेश्वर।\nत्वयाऽहं नंदितो यस्मान्नंदी नाम्ना सुरेश्वर॥ ४२.२९ ॥\nतस्मान्नंदय मां नंदिन्नमामि जगदीश्वरम्॥\nप्रसीद पितरौ मेद्य रुद्रलोकं गतौ विभो॥ ४२.३೦ ॥\nपितामहाश्च भो नंदिन्नवतीर्णे महेश्वरे।\nममैव सफलं लोके जन्म वै जगतां प्रभो॥ ४२.३१ ॥\nअवतीर्णे सुते नंदीन् रक्षार्थं मह्यमीश्वर।\nतुभ्यं नमः सुरेशान नंदीश्वर नमोस्तु ते॥ ४२.३२ ॥\nपुत्र पाहि महाबाहो देवदेव जगद्गुरो।\nपुत्रत्वमेव नंदीश मत्वा यत्कीर्तितं मया॥ ४२.३३ ॥\nत्वया तत्क्षम्यतां वत्स स्तवस्तव्य सुरासुरैः।\nयः पठेच्छृणुयाद्वापि मम पुत्र प्रभाषितम्॥ ४२.३४ ॥\nश्रावयेद्वा द्विजान् भक्त्या मया सार्धं स मोदते।\nएवं स्तुत्वा सुतं बालं प्रणम्य बहुमानतः॥ ४२.३५ ॥\nमुनीश्वरांश्च संप्रेक्ष्य शिलादोवाच सुव्रतः।\nपश्यध्वं मुनयः सर्वे महाभाग्यं ममाव्ययः॥ ४२.३६ ॥\nनन्दी यज्ञाङ्गणे देवश्चावतीर्णो यतः प्रभुः।\nमत्समः कः पुमाँल्लोके देवो वा दानवोपि वा॥ ४२.३७ ॥\nएष नंदी यतो जातो यज्ञभूमौ हिताय मे॥ ४२.३८ ॥\nइति श्रीलिंगमहापुराणे पूर्वभागे नंदिकेरश्वरोत्पत्तिर्नाम द्विचत्वारिंशोऽध्यायः॥ ४२ ॥"
  }
]
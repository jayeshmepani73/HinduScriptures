[
  {
    "text": "सूत उवाच।।\nदेवकूटे गिरौ मध्ये महाकूटे सुशोभने।।\nहेमवैडूर्यमाणिक्यनीलगोमेदकांतिभिः।। ५१.१ ।।"
  },
  {
    "text": "तथान्यैर्मणिमुख्यैश्च निर्मिते निर्मले शुभे।।\nशाखाशत सहस्राढ्ये सर्वद्रुमविभूषिते।। ५१.१ ।।(५१.२)"
  },
  {
    "text": "चंपकाशोकपुंनागवकुलासनमंडिते।।\nपारिजातकसंपूर्णे नानापक्षिगणान्विते।। ५१.३ ।।"
  },
  {
    "text": "नैकधातुशतैश्चित्रे विचित्रकुसुमाकुले।।\nनितंबपुष्पसालंबे नैकसत्त्वगणान्विते।। ५१.४ ।।"
  },
  {
    "text": "विमलस्वादुपनीये नैकप्रस्रवणैर्युते।।\nनिर्झरैः कुसुमाकीर्णैरनेकैश्च विभूषिते।। ५१.५ ।।"
  },
  {
    "text": "पुष्पोडुपवहाभिश्च स्रवंतीभिरलंकृते।।\nस्निग्धवर्णं महामूलमनेकस्कंधपादपम्।। ५१.६ ।।"
  },
  {
    "text": "रम्यं ह्यविरलच्छायं दशयोजन मंडलम्।।\nतत्र भूतवनं नाम नानाभूतगणालयम्।। ५१.७ ।।"
  },
  {
    "text": "महादेवस्य देवस्य शंकरस्य महात्मनः।।\nदीप्तमायतनं तत्र महामणिविभूषितम्।। ५१.८ ।।"
  },
  {
    "text": "हेमप्राकारसंयुक्तं मणितोरणमंडितम्।।\nस्फाटिकैश्च विचित्रैस्च गोपुरैश्च समन्वितम्।। ५१.९ ।।"
  },
  {
    "text": "सिंहासनैर्मणिमयैः शुभास्तरणसंयुतैः।।\nक्षितावितस्ततः सम्यक् शर्वेणाधिष्ठितैः शुभैः।। ५१.१೦ ।।"
  },
  {
    "text": "अम्लानमालानिचितैर्नानावर्णैर्गृहोत्तमैः।।\nमंडपैः सुविचित्रैस्तु स्फाटिकस्तंभसंयुतैः।। ५१.११ ।।"
  },
  {
    "text": "संयुतं सर्वभूतेन्द्रैर्ब्रह्मेन्द्रोपेन्द्रपूजितैः।।\nवराहगज सिंहर्क्षशार्दूलकरभाननैः।। ५१.१२ ।।"
  },
  {
    "text": "गृध्रोलूकमुखैश्चान्यैर्मृगोष्ट्राजमुखैरपि।।\nप्रमथैर्विविधैः स्थूलैर्गिरिकूटोपमैः शुभैः।। ५१.१३ ।।"
  },
  {
    "text": "करालैर्हरिकेशैश्च रोमशैश्च महाभुजैः।।\nनानावर्णाकृतिधरैर्नानासंस्थानसंस्थितैः।। ५१.१४ ।।"
  },
  {
    "text": "दीप्तास्यैर्दीप्तचरितैर्नन्दीश्वरमुखैः शुभैः।।\nब्रह्मेन्द्रविष्णुसंकाशैरणिमादि गुणान्वितैः।। ५१.१५ ।।"
  },
  {
    "text": "अशून्यममरैर्नित्यं महापरिषदैस्तथा।।\nतत्र भूतपतेर्देवाः पूजां नित्यं प्रयुंजते।। ५१.१६ ।।"
  },
  {
    "text": "झर्झरैः शंखपटहैर्भेरीडिंडिम गौमुखैः।।\nललितावसितोद्गीतैर्वृत्तवल्गितगर्जितैः।। ५१.१७ ।।"
  },
  {
    "text": "पूजितो वै महादेवः प्रमथैः प्रमथेश्वरः।।\nसिद्धर्षिदेवगंधर्वैर्ब्रह्मणा च महात्मना।। ५१.१८ ।।"
  },
  {
    "text": "उपेन्द्रप्रमुखैश्चान्यैः पूजितस्तत्र शकरः।।\nविभक्तचारुशिखरं यत्र तच्छंखवर्चसम्।। ५१.१९ ।।"
  },
  {
    "text": "कैलासो यक्षराजस्य कुबेरस्य महात्मनः।।\nनिवालः कोटियक्षाणां तथान्येषां महात्मनाम्।। ५१.२೦ ।।"
  },
  {
    "text": "तत्रापि देवदेवस्य भवस्यायतनं महत्।।\nतस्मिन्नायतने सोमः सदास्ते सगणो हरः।। ५१.२१ ।।"
  },
  {
    "text": "यत्र मंदाकिनी नाम नलिनी विपुलोदका।।\nसवर्णमणिसोपाना कुबेरशिखरे शुभे।। ५१.२२ ।।"
  },
  {
    "text": "जांबूनदमयैः पद्मैर्गंधस्पर्शगुणान्वितैः।।\nनीलवैडूर्यपत्रैश्च गंधोपेतैर्महोत्पलैः।। ५१.२३ ।।"
  },
  {
    "text": "तथा कुमुदषण्डैश्च महापद्मैरलंकृता।।\nयक्षगंधर्वनारीभिरप्सरोभिश्च सेविता।। ५१.२४ ।।"
  },
  {
    "text": "देवदानवगंधर्वैर्यक्षराक्षसकिन्नरैः।।\nउपस्पृष्टजला पुण्या नदी मंदाकिनी शुभा।। ५१.२५ ।।"
  },
  {
    "text": "तस्याश्चोत्तरपार्श्वे तु भवस्यायतनं शुभम्।।\nवैडूर्यमणिसंपन्नं तत्रास्ते शंकरोऽव्ययः।। ५१.२६ ।।"
  },
  {
    "text": "द्विजाः कनकनंदायास्तीरे वै प्राचिदक्षिणे।।\nवनं द्विजसहस्राढ्यं मृगपक्षिसमाकुलम्।। ५१.२७ ।।"
  },
  {
    "text": "तत्रापि सगणः सांबः क्रीडतोद्रिसमे गृहे।।\nनंदायाः पश्चिमे तीरे किंचिद्वै दक्षिणाश्रिते।। ५१.२८ ।।"
  },
  {
    "text": "पुरं रुद्रपुरी नाम नानाप्रासादसंकुलम्।।\nतत्रापि शतधा कृत्वा ह्यात्मानं चांबया सह।। ५१.२९ ।।"
  },
  {
    "text": "क्रीडते सगणः सांबस्तच्छिवालयमुच्यते।।\nएवं शतसहस्राणि शर्वस्यायतनानि तु।। ५१.३೦ ।।"
  },
  {
    "text": "प्रतिद्वीपे मुनिश्रेष्ठः पर्वतेषु वनेषु च।।\nनदीनदतटाकानां तीरेष्वर्णवसांधिषु।। ५१.३१ ।।"
  },
  {
    "text": "इति श्रीलिंगमहापुराणे पूर्वभागे एकपञ्चशत्तमोध्यायः।। ५१ ।।"
  }
]
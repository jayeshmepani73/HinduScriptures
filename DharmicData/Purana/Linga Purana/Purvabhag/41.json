[
  {
    "text": "इन्द्र उवाच।।\nपुनः ससर्ज भगवान्प्रभ्रष्टाः पूर्ववत्प्रजाः।।\nसहस्रयुगपर्यंते प्रभाते तु पितामहः।। ४१.१ ।।"
  },
  {
    "text": "एवं परार्धे विप्रेंद्व द्विगुणे तु तथा गते।।\nतदा धराम्भसि व्याप्ता ह्यापो वह्नौ समीरणे।। ४१.२ ।।"
  },
  {
    "text": "वह्निः समीरणश्चैव व्योम्नि तन्मात्रसंयुतः।।\nइंद्रियाणि दशैकं च तन्मात्राणि द्विजोत्तम।। ४१.३ ।।"
  },
  {
    "text": "अहंकारमनुप्राप्य प्रलीनास्तत्क्षणादहो।।\nअभिमानस्तदा तत्र महान्तं व्याप्य वै क्षणात्।। ४१.४ ।।"
  },
  {
    "text": "महानपि तथा व्यक्तं प्राप्य लीनोभवद्द्विज।।\nअव्यक्तं स्वगुणैः सार्धं प्रलीनमभवद्भवे।। ४१.५ ।।"
  },
  {
    "text": "ततः सृष्टिरभूत्तस्मात्पूर्ववत्पुरुषाच्छिवात्।।\nअथ सृष्टास्तदा तस्य मनसा तेन मानसाः।। ४१.६ ।।"
  },
  {
    "text": "न व्यवर्धंत लोकेऽस्मिन्प्रजाः कमलयोनिना।।\nवृद्ध्यर्थं भगवान्ब्रह्मा पुत्रैर्वै मानसैः सह।। ४१.७ ।।"
  },
  {
    "text": "दुश्चरं विचचारेशं समुद्दिश्य तपः स्वयम्।।\nतुष्टस्तु तपसा तस्य भवो ज्ञात्वा स वाञ्छितम्।। ४१.८ ।।"
  },
  {
    "text": "ललाटमध्यं निर्भिद्य ब्रह्मणः पुरुषस्य तु।।\nपुत्रस्नेहमिति प्रोच्य स्त्रीपुंरुपोभवत्तदा।। ४१.९ ।।"
  },
  {
    "text": "तस्य पुत्रो महादेवो ह्यर्धनारीश्वरोभवत्।।\nददाह भगवान्सर्वं ब्रह्माणं च जगद्गुरुम्।। ४१.१೦ ।।"
  },
  {
    "text": "अथार्धमात्रां कल्याणीमात्मनः परमेश्वरीम्।।\nबुभुजे योगमार्गेण वृद्ध्यर्थं जगतां शिवः।। ४१.११ ।।"
  },
  {
    "text": "तस्यां हरिं च ब्रह्माणं ससर्ज परमेश्वरः।।\nविश्वेश्वरस्तु विश्वात्मा चास्त्रां पाशुपतं तथा।। ४१.१२ ।।"
  },
  {
    "text": "तस्माद्ब्रह्मा महादेव्याश्चांशजश्च हरिस्तथा।।\nअंडजः पद्मजश्चैव भवांगभव एव च।। ४१.१३ ।।"
  },
  {
    "text": "एतत्ते कथितं सर्वमितिहासं पुरातनम्।।\nपरार्धं ब्रह्मणो यावत्तावद्भूतिः समासतः।। ४१.१४ ।।"
  },
  {
    "text": "वैराग्यं ब्रह्मणो वक्ष्ये तमोद्भूतं समासतः।।\nनारायणोपि भगवान्द्विधा कृत्वात्मनस्तनुम्।। ४१.१५ ।।"
  },
  {
    "text": "ससर्ज सकलं तस्मात्स्वांगादेव चराचरम्।।\nततो ब्रह्माणमसृजद्ब्रह्मा रुद्रं पितामहः।। ४१.१६ ।।"
  },
  {
    "text": "मुने कल्पांतरे रुद्रो हरिं ब्रह्माणमीश्वरम्।।\nततो ब्रह्माणमंसृजन्मुने कल्पांतरे हरिः।। ४१.१७ ।।"
  },
  {
    "text": "नारायणं पुनर्ब्रह्मा ब्रह्माणं च पुनर्भवः।।\nतदा विचार्य वै ब्रह्मा दुःखं संसार इत्यजः।। ४१.१८ ।।"
  },
  {
    "text": "सर्गं विसृज्य चात्मानमात्मन्येव नियोज्य च।।\nसंहृत्य प्राणसञ्चारं पाषाण इव निश्चलः।। ४१.१९ ।।"
  },
  {
    "text": "दशवर्षसहस्राणि समाधिस्थोऽभवत्प्रभुः।।\nअधोमुखं तु यत्पद्मं हृदि संस्थं सुशोभनम्।। ४१.२೦ ।।"
  },
  {
    "text": "पूरितं पूरकेणैव प्रबुद्धं चाभवत्तदा।।\nतदूर्ध्ववक्त्रमभवत्कुंभकेन निरोधितम्।। ४१.२१ ।।"
  },
  {
    "text": "तत्पद्मकर्णिकामध्ये स्थापयामास चेश्वरम्।।\nतदोमिति शिवं देवमर्धमात्रापरं परम्।। ४१.२२ ।।"
  },
  {
    "text": "मृणालतन्तुभागैकशतभागे व्यवस्तितम्।।\nयमी यमविशुद्धात्मा नियम्यैवं हृदीश्वरम्।। ४१.२३ ।।"
  },
  {
    "text": "यमपुष्पादिभिः पूज्यं याज्यो ह्ययजदव्ययम्।।\nतस्य हृत्कमल स्थस्य नियोगाच्चांशजो विभुः।। ४१.२४ ।।"
  },
  {
    "text": "ललाटमस्य निर्भिद्य प्रादुरासीत्पितामहात्।।\nलोहितोऽभूतस्वयं नीलः शिवस्य हृदयोद्भवः।। ४१.२५ ।।"
  },
  {
    "text": "वह्नेश्चैव तु संयोगात्प्रकृत्य पुरुषः प्रभुः।।\nनीलश्च लोहितश्चैव यतः कालाकृतिः पुमान्।। ४१.२६ ।।"
  },
  {
    "text": "नीललोहित इत्युक्तस्तेन देवेन वै प्रभुः।।\nब्रह्मणा भगवान्कालः प्रीतात्मा चाभवद्विभुः।। ४१.२७ ।।"
  },
  {
    "text": "सुप्रीतमनसं देवं तुष्टाव च पितामहः।।\nनामाष्टकेन विश्वात्मा विश्वात्मानं महामुने।। ४१.२८ ।।"
  },
  {
    "text": "पितामह उवाच।।\nनमस्ते भगवन् रुद्र भास्करामिततेजसे।।\nनमो भवाय देवाय रसायाम्बुमयाय ते।। ४१.२९ ।।"
  },
  {
    "text": "शर्वाय क्षितिरूपाय सदा सुरभिणे नमः।।\nईशाय वायवे तुभ्यं संस्पर्शाय नमो नमः।। ४१.३೦ ।।"
  },
  {
    "text": "पशूनां पतये चैव पावकायातितेजसे।।\nभीमाय व्योमरूपाय शब्दमात्राय ते नमः।। ४१.३१ ।।"
  },
  {
    "text": "महादेवाय सोमाय अमृताय नमोस्तु ते।।\nउग्राय यजमानाय नमस्ते कर्मयोगिने।। ४१.३२ ।।"
  },
  {
    "text": "यः पठेच्छृणुयाद्वापि पैता महमिमं स्तवम्।।\nरुद्राय कथितं विप्राञ्श्रावयेद्वा समाहितः।। ४१.३३ ।।"
  },
  {
    "text": "अष्टमूर्तेस्तु सायुज्यं वर्षादेकादवाप्नुयात्।।\nएवं स्तुत्वामहादेवमवैक्षत पितामहः।। ४१.३४ ।।"
  },
  {
    "text": "तदाष्टधा महादेवः समातिष्ठत्समंततः।।\nतदा प्रकाशते भानुः कृष्णवर्त्मा निशाकरः।। ४१.३५ ।।"
  },
  {
    "text": "क्षितिर्वायुः पुमानंभः सुषिरं सर्वगं तथा।।\nतदाप्रभृति तं प्राहृरष्टमूर्तिरितीश्वरम्।। ४१.३६ ।।"
  },
  {
    "text": "अष्टमूर्तेः प्रसादेन विरंचिश्चासृजत्पुनः।।\nसृष्ट्वैतदखिलं ब्रह्मा पुनः कल्पांतरे प्रभुः।। ४१.३७ ।।"
  },
  {
    "text": "सहस्रयुगपर्यंतं संसुप्ते च चराचरे।।\nप्रजाः स्रष्टुमनास्तेपे तत उग्रं तपो महत्।। ४१.३८ ।।"
  },
  {
    "text": "तस्यैवं तप्यमानस्य न किंचित्समवर्तत।।\nततो दीर्घेण कालेन दुःखात्क्रोधो व्यजायत।। ४१.३९ ।।"
  },
  {
    "text": "क्रोधाविष्टस्य नेत्राभ्यां प्रापतन्नश्रुबिन्दवः।।\nततस्तेभ्योश्रुबिंदुभ्यो भूताः प्रेतास्तदाभवन्।। ४१.४೦ ।।"
  },
  {
    "text": "सर्वांस्तानग्रजान्दृष्ट्वा भूतप्रेतनिशाचरान्।।\nअनिंदत तदा देवो ब्रह्मात्मानमजो विभुः।। ४१.४१ ।।"
  },
  {
    "text": "जहौ प्राणांश्च भगवान् क्रोधाविष्टः प्रजापतिः।।\nततः प्राणमयो रुद्रः प्रादुरासीत्प्रभोर्मुखात्।। ४१.४२ ।।"
  },
  {
    "text": "अर्धनारीश्वरो भूत्वा बालार्कसदृशद्युतिः।।\nतदैकादशधात्मानं प्रविभज्य व्यवस्तितः।। ४१.४३ ।।"
  },
  {
    "text": "अर्धेनांशेन सर्वात्मा ससर्जासौ शिवामुमाम्।।\nसा चासृजत्तदा लक्ष्मीं दुर्गां श्रेष्ठां सरस्वतीम्।। ४१.४४ ।।"
  },
  {
    "text": "वामां रौद्रीं महामायां वैष्णवीं वारिजेक्षणाम्।।\nकलां विकरिणीं चैव कालीं कमल वासिनीम्।। ४१.४५ ।।"
  },
  {
    "text": "बलविकरिणीं देवीं बलप्रमथिनीं तथा।।\nसर्वभूतस्य दमनीं ससृजे च मनोन्मनीम्।। ४१.४६ ।।"
  },
  {
    "text": "तथान्या बहवः सृष्टा स्तया नार्यः सहस्रशः।।\nरुद्रैश्चैव महादेवस्ताभिस्त्रिभुवनेश्वरः।। ४१.४७ ।।"
  },
  {
    "text": "सर्वात्मनश्च तस्याग्रे ह्यतिष्ठत्परमेश्वरः।।\nमृतस्य तस्य देवस्य ब्रह्मणः परमेष्ठिनः।। ४१.४८ ।।"
  },
  {
    "text": "घृणी ददौ पुनः प्राणान्ब्रह्मपुत्रो महेश्वरः।।\nब्रह्मणः प्रददौ प्राणानात्मस्थांस्तु तदा प्रभुः।। ४१.४९ ।।"
  },
  {
    "text": "प्रहृष्टो भूत्ततो रुद्रः किंचित्प्रत्यागतासवम्।।\nअभ्यभाषत देवेशो ब्रह्माणं परमं वचः।। ४१.५೦ ।।"
  },
  {
    "text": "मा भैर्देव महाभाग विरिंच जगतां गुरो।।\nमयेह स्थापिताः प्राणास्तस्मादुत्तिष्ठ वै प्रभा।। ४१.५१ ।।"
  },
  {
    "text": "श्रुत्वा वचस्ततस्तस्य स्वप्नभूतं मनोगतम्।।\nपितामहः प्रसन्नात्मा नेत्रैः फुल्लांबुज प्रभैः।। ४१.५२ ।।"
  },
  {
    "text": "ततः प्रत्यागतप्राणः समुदैक्षन्महेश्वरम्।।\nस उद्वीक्ष्य चिरं कालं स्निग्धगंभीरया गिरा।। ४१.५३ ।।"
  },
  {
    "text": "उवाच भगवान् ब्रह्मा समुत्थाय कृतांजलिः।।\nभो भो वद महाभाग आनंदयसि मे मनः।। ४१.५४ ।।"
  },
  {
    "text": "को भवानष्टमूर्तिर्वै स्थित एकादशात्मकः।।\nइंद्र उवाच।।\nतस्य तद्वचनं श्रुत्वा व्याजहार महेश्वरः।। ४१.५५ ।।"
  },
  {
    "text": "स्पृशन्कराभ्यां ब्रह्माणं सुखाभ्यां स सुरारिहा।।\nश्रीशंकर उवाच।।\nमां विद्धि परमात्मानमेनां मायामजामिति।। ४१.५६ ।।"
  },
  {
    "text": "एते वै संस्थिता रुद्रास्त्वां रक्षितुमिहागताः।।\nततः प्रणम्य तं ब्रह्मा देवदेवमुवाच ह।। ४१.५७ ।।"
  },
  {
    "text": "कृतांजलिपुटो भूत्वा हर्षगद्गदया गिरा।।\nभगवन्देवदेवेश दुःखैराकुलितो ह्यहम्।। ४१.५८ ।।"
  },
  {
    "text": "संसारान्मोक्तुमीशान मामिहार्हसि शंकर।।\nततः प्रहस्य भगवान्पितामहमुमापतिः।। ४१.५९ ।।"
  },
  {
    "text": "तदा रुद्रैर्जगन्नाथस्तया चान्तर्दधे विभुः।।\nइन्द्र उवाच।।\nतस्माच्छिलाद लोकेषु दुर्लभो वै त्वयोनिजः।। ४१.६೦ ।।"
  },
  {
    "text": "मृत्युहीनः पुमान्विद्धि समृत्युः पद्मजोपि सः।।\nकिंतु देवेश्वरो रुद्रः प्रसीदति यदीश्वरः।। ४१.६१ ।।"
  },
  {
    "text": "न दुर्लभो मृत्युहीनस्तव पुत्रो ह्ययोनिजः।।\nमया च विष्णुना चैव ब्रह्मणा च महात्मना।। ४१.६२ ।।"
  },
  {
    "text": "अयोनिजं मृत्युहीनमसमर्थं निवेदितुम्।।\nशैलादिरुवाच।।"
  },
  {
    "text": "एवं व्याहृत्य विप्रेंद्रमनुगृह्य च तं घृणी।। ४१.६३ ।।"
  },
  {
    "text": "देवैर्वृतो ययौ देवः सितेनेभेन वै प्रभुः।। ४१.६४ ।।"
  },
  {
    "text": "इति श्रीलिंगमहापुराणे पूर्वभागे इन्द्रवाक्यं नामकचत्वारिंशोऽध्यायः।। ४१ ।।"
  }
]
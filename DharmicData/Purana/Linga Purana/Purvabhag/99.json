[
  {
    "text": "ऋषयः ऊचुः।।\nसंभवः सूचितो देव्यास्त्वया सूत महामते।।\nसविस्तरं वदस्वाद्य सतीत्वे च यथातथम्।। ९९.१ ।।"
  },
  {
    "text": "मेनाजत्वं महादेव्या दक्षयज्ञविमर्दनम्।।\nविष्णुना च कथं दत्ता देवदेवाय शंभवे।। ९९.२ ।।"
  },
  {
    "text": "कल्याणं वा कथं तस्य वक्तुमर्हसि सांप्रतम्।।\nतेषां तद्वचनं श्रुत्वा सूतः पौराणिकोत्तमः।। ९९.३ ।।"
  },
  {
    "text": "संभवं च महादेव्याः प्राह तेषां महात्मनाम्।।\nसूत उवाच।।\nब्रह्मणा कथितं पूर्व दंडिने तत्सुविस्तरम्।। ९९.४ ।।"
  },
  {
    "text": "युष्माभिर्वै कुमाराय तेन व्यासाय धीमते।।\nतस्मादहमुपश्रुत्य प्रवदामि सुविस्तरम्।। ९९.५ ।।"
  },
  {
    "text": "वचनाद्वो महाभागाः प्रणम्योमां तथा भवम्।।\nसा भगाख्या जगद्धात्री लिंगमूर्तेस्त्रिवेदिका।। ९९.६ ।।"
  },
  {
    "text": "लिंगस्तु भगवान्द्वाभ्यां जगत्सृष्टिर्द्विजोत्तमाः।।\nलिंगमूर्तिः शिवो ज्योतिस्तमसश्चोपरि स्थितः।। ९९.७ ।।"
  },
  {
    "text": "लिंगवेदिसमायोगादर्धनारीश्वरोभवत्।।\nब्रह्माणं विदधे देवमग्रे पुत्रं चतुर्मुखम्।। ९९.८ ।।"
  },
  {
    "text": "प्राहिणोति स्म तस्यैव ज्ञानं ज्ञानमयो हरः।।\nविश्वाधिकोसौ भगवानर्धनारीश्वरो विभुः।। ९९.९ ।।"
  },
  {
    "text": "हिरण्यगर्भं तं देवो जायमानमपश्यत।।\nसोपि रुद्रं महादेवं ब्रह्मापश्यत शंकरम्।। ९९.१० ।।"
  },
  {
    "text": "तं दृष्ट्वा संस्थितं देवमर्धनारीश्वरं प्रभुम्।।\nतुष्टाव वाग्भिरिष्टाभिर्वरदं वारिजोद्भवः।। ९९.११ ।।"
  },
  {
    "text": "विभजस्वेति विश्वेशं विश्वात्मानमजो विभुः।।\nससर्जदेवीं वामांगात्पत्नीं चैवात्मनः समाम्।। ९९.१२ ।।"
  },
  {
    "text": "श्रद्धा ह्यस्य शुभा पत्नी ततः पुंसः सुरातनी।।\nसैवाज्ञया विभोर्देवी दक्षपुत्री बभूव ह।। ९९.१३ ।।"
  },
  {
    "text": "सतीसंज्ञा तदा सा वै रुद्रमेवाश्रिता पतिम्।।\nदक्षं विनिंद्य कालेन देवी मैना ह्यभूत्पुनः।। ९९.१४ ।।"
  },
  {
    "text": "नारदस्यैव दक्षोपि शापादेवं विनिंद्यच।।\nअवज्ञादुर्मदो दक्षो देवदेवमुमापतिम्।। ९९.१५ ।।"
  },
  {
    "text": "अनादृत्य कृतिं ज्ञात्वा सती दक्षेण तत्क्षणात्।।\nभस्मीकृत्वात्मनो देहं योगमार्गेणसा पुनः।। ९९.१६ ।।"
  },
  {
    "text": "बभूव पार्वती देवी तपसा च गिरेः प्रभोः।।\nज्ञात्वैतद्भगवान् भर्गो ददाह रुषितः प्रभुः।। ९९.१७ ।।"
  },
  {
    "text": "दक्षस्य विपुलं यज्ञंध्यावनेर्वचनादपि।।\nच्यवनस्य सुतो धीमान् दधीच इति विश्रुतः।। ९९.१८ ।।"
  },
  {
    "text": "विजित्य विष्णुं समरे प्रसादात्त त्र्यंबकस्य च।।\nविष्णुना लोकपालंश्च शशाप च मुनीश्वरः।। ९९.१९ ।।"
  },
  {
    "text": "रुद्रस्य क्रोधजेनैव वह्निना हविषा सुराः।।\nविनाशोवै क्षणादेव मायया शंकरस्य वै।। ९९.२० ।।"
  },
  {
    "text": "इति श्रीलिंगमहापुराणे पूर्वभागे देवीसंभवो नाम नवनवतितमोऽध्यायः।। ९९ ।।"
  }
]
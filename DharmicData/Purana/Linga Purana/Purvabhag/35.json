[
  {
    "text": "सनत्कुमार उवाच।।\nकथं जघान राजानं <sup class=\"reference\" id=\"cite_ref-1\"><a href=\"#cite_note-1\">[१]</a></sup>क्षुपं पादेन सुव्रत।।\nदधीचः समरे जित्वा देवदेवं जनार्दनम्।। ३५.१ ।।"
  },
  {
    "text": "वज्रास्थित्वं कथं लेभे महादेवान्महातपाः।।\nवक्तुमर्हसि शैलादे जितो मृत्युस्त्वया यथा।। ३५.२ ।।"
  },
  {
    "text": "शैलादिरुवाच।।\nब्रह्मपुत्रो महातेजा राजा क्षुप इति स्मृतः।।\nअभून्मित्रो दधीचस्य मुनींद्रस्य जनेश्वरः।। ३५.३ ।।"
  },
  {
    "text": "चिरात्तयोः प्रसंगाद्वै वादः क्षुपदधीचयोः।।\nअभवत् क्षत्रियश्रेष्ठो विप्र एवेति विश्रुतः।। ३५.४ ।।"
  },
  {
    "text": "अष्टानां लोकपालानां वपुर्धारयते नृपः।।\nतस्मादिन्द्रो ह्ययं वह्निर्यमश्च निर्ऋतिस्तथा।। ३५.५ ।।"
  },
  {
    "text": "वरुणश्चैव वायुश्च सोमो धनद एव च।।\nईश्वरोहं न संदेहो नावमंतव्य एव च।। ३५.६ ।।"
  },
  {
    "text": "महती देवता या सा महतश्चापि सुव्रत।।\nतस्मात्त्वया महाभाग च्यावनेय सदा ह्यहम्।। ३५.७ ।।"
  },
  {
    "text": "नावमन्तव्य एवेह पूजनीयश्च सर्वथा।।\nश्रुत्वा तथा मतं तस्य क्षुपस्य मुनिसत्तमः।। ३५.८ ।।"
  },
  {
    "text": "दधीचश्च्यावनिश्चोग्रो गौरवादात्मनो द्विजः।।\nअताडयत्क्षुपं मूर्ध्नि दधीचो वाम मुष्टिना।।\nचिच्छेद वज्रेण च तं दधीचं बलवान् क्षुपः।। ३५.९ ।।"
  },
  {
    "text": "ब्रह्मलोके पुरासौ हि ब्रह्मणः क्षुतसंभवः।।\nलब्धं वज्रं च कार्यार्थं वज्रिमा चोदितः प्रभुः।। ३५.१೦ ।।"
  },
  {
    "text": "स्वेच्छयैव नरो भूत्वा नरपालो बभूव सः।।\nतस्माद्राजा स विप्रेन्द्रमजयद्वै महाबलः।। ३५.११ ।।"
  },
  {
    "text": "यथा वज्रधरः श्रीमान्बलवांस्तमसान्वितः।।\nपपात भूमौ निहतो वज्रेण द्विजपुंगवः।। ३५.१२ ।।"
  },
  {
    "text": "सस्मार च तदा तत्र दुःखाद्वै भार्गवं मुनिम्।।\nशुक्रोपि संधयामास ताडितं कुलिशेन तम्।। ३५.१३ ।।"
  },
  {
    "text": "योगादेत्य दधीचस्य देहं देहभृतांवरः।।\nसंधाय पूर्ववद्देहं दधीचस्याह भार्गवः।। ३५.१४ ।।"
  },
  {
    "text": "भो दधीच महाभाग देवदेवमुमापतिम्।।\nसंपूज्य पूज्यं ब्रह्माद्यैर्देवदेवं निरंजनम्।। ३५.१५ ।।"
  },
  {
    "text": "अवध्यो भव विप्रर्षे प्रसादात्त्र्यम्बकस्य तु।।\nमृत संजीवनं तस्माल्लब्धमेतन्मया द्विज।। ३५.१६ ।।"
  },
  {
    "text": "नास्ति मृत्युभयं शंभोर्भक्तानामिह सर्वतः।।\nमृतसंजीवनं चापि शैवमद्य वदामि ते।। ३५.१७ ।।"
  },
  {
    "text": "त्रियंबकं यजामहे त्रैलोक्यपितरं प्रभुम्।।\nत्रिमंडलस्य पितरं त्रिगुणस्य महेश्वरम्।। ३५.१८ ।।"
  },
  {
    "text": "त्रितत्त्वस्य त्रिवह्नेश्च त्रिधाभूतस्य सर्वतः।।\nत्रिवेदस्य महादेवं सुगांधिं पुष्टिवर्धनम्।। ३५.९ ।।(३५.१९)"
  },
  {
    "text": "सर्वभूतेषु सर्वत्र त्रिगुणे प्रकृतौ तथा।।\nइंद्रियेषु तथाऽन्येषु देवेषु च गणेषु च।। ३५.२೦ ।।"
  },
  {
    "text": "पुष्पेषु गंधवत्सूक्ष्मः सुगंधिः परमेश्वरः।।\nपुष्टिश्च प्रकृतिर्यस्मात्पुरुषस्य द्विजोत्तम।। ३५.२१ ।।"
  },
  {
    "text": "महदादिविशेषांतविकल्पस्यापि सुव्रत।।\nविष्णोः पितामहस्यापि मुनीनां च महामुने।। ३५.२२ ।।"
  },
  {
    "text": "इन्द्रस्यापि च देवानां तस्माद्वै पुष्टिवर्धनः।।\nतं देवममृतं रुद्रं कर्मणा तपसा तथा।। ३५.२३ ।।"
  },
  {
    "text": "स्वाध्यायेन च योगेन ध्यानेन च यजामहे।।\nसत्येनानेन मुक्षीयान्मृत्युपाशाद्भवः स्वयम्।। ३५.२४ ।।"
  },
  {
    "text": "बंधमोक्षकरो यस्मादुर्वारुकमिव प्रभुः।।\nमृतसंजीवनो मंत्रो मया लब्धस्तु शंकरात्।। ३५.२५ ।।"
  },
  {
    "text": "जप्त्वा हुत्वाभिमंत्र्यैवं जलं पीत्वा दिवानिशम्।।\nलिंगस्य सन्निधौ ध्यात्वा नास्ति मृत्युभयं द्विज।। ३५.२६ ।।"
  },
  {
    "text": "तस्य तद्वचनं श्रुत्वा तपसाराध्य शंकरम्।।\nवज्रास्थित्वमवध्यत्वमदीनत्वं च लब्धवान्।। ३५.२७ ।।"
  },
  {
    "text": "एवमाराध्य देवेशं दधीचो मुनिसत्तमः।।\nप्राप्यावध्यत्वमन्यैश्च वज्रस्थित्वं प्रयत्नतः।। ३५.२८ ।।"
  },
  {
    "text": "अताडयच्च राजेंद्रं पादमूलेन मूर्धनि।।\nक्षुपो दधीचं वज्रेण जघानोरसि च प्रभुः।। ३५.२९ ।।"
  },
  {
    "text": "नाभून्नाशाय तद्वज्रं दधीचस्य महात्मनः।।\nप्रभावात्परमेशस्य वज्रबद्धशरीरिणः।। ३५.३೦ ।।"
  },
  {
    "text": "दृष्ट्वाप्यवध्यत्वमदीनतां च क्षुपो दधीचस्य तदा प्रभावम्।।\nआराधयामास हरिं मुकुंदमिन्द्रानुजं प्रेक्ष्य तदांबुजाक्षम्।। ३५.३१ ।।"
  },
  {
    "text": "इति श्रीलिंगमहापुराणे पूर्वभागे क्षुपाबिधनृपपराभववर्णनं नाम पञ्चत्रिंशोऽध्यायः।। ३५ ।।"
  }
]
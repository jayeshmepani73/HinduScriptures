[
  {
    "text": "ऋषय ऊचुः।।\nकथं पूज्यो महादेवो लिंगमूर्तिर्महेश्वरः।।\nवक्तुमर्हसि चास्माकं रोमहर्षण सांप्रतम्।। २५.१ ।।"
  },
  {
    "text": "सूत उवाच।।\nदेव्या पृष्टो महादेवः कैलासे तां नगात्मजाम्।।\nअंकस्थामाह देवेशो लिंगार्चनविधिं क्रमात्।। २५.२ ।।"
  },
  {
    "text": "तदा पार्श्वे स्थितो नंदी शालंकायनकात्मजः।।\nश्रृत्वाखिलं पुरा प्राह ब्रह्मपुत्राय सुव्रताः।। २५.३ ।।"
  },
  {
    "text": "सनत्कुमाराय शुभं लिंगार्चनविधिं परम्।।\nतस्माद्व्यासो महातेजाः श्रुतवाञ्छ्रुतिसंमतिम्।। २५.४ ।।"
  },
  {
    "text": "स्नानयोगोपचारं च यथा शैलादिनो मुखात्।।\nश्रुतवान् तत्प्रवक्ष्यामि स्नानाद्यं चार्चनाविधिम्।। २५.५ ।।"
  },
  {
    "text": "शैलादिरुवाच।।\nअथ स्नानविधिं वक्ष्ये ब्राह्मणानां हिताय च।।\nसर्वपापहरं साक्षाच्छिवेन कथितं पुरा।। २५.६ ।।"
  },
  {
    "text": "अनेन विधिना स्नात्वा सकृत्पूज्य च शंकरम्।।\nब्रह्मकूर्चं च पीत्वा तु सर्वपापैः प्रमुच्यते।। २५.७ ।।"
  },
  {
    "text": "त्रिविधं स्नानमाख्यातं देवदेवेन शंभुना।।\nहिताय ब्राह्मणाद्यानां चतुर्मुखसुतोत्तम।। २५.८ ।।"
  },
  {
    "text": "वारुणं पुरतः कृत्वा ततश्चाग्नेयमुत्तमम्।।\nमंत्रस्नानं ततः कृत्वा पूजयेत्परमेश्वरम्।। २५.९ ।।"
  },
  {
    "text": "भावदुष्टोऽम्भसि स्नात्वा भस्मना च न शुद्ध्यति।।\nभावशुद्धश्चरेच्छौचमन्यथा न समाचरेत्।। २५.१೦ ।।"
  },
  {
    "text": "सरित्सरस्तडागेषु सर्वेष्वाप्रलयं नरः।।\nस्नात्वापि भावदुष्टश्चेन्न शुध्यति न संशयः।। २५.११ ।।"
  },
  {
    "text": "नृणां हि चित्तकमलं प्रबुद्धमभवद्यदा।।\nप्रसुप्तं तमसा ज्ञानभानोर्भासा तदा शुचिः।। २५.१२ ।।"
  },
  {
    "text": "मृच्छकृत्तिलपुष्पं च स्नानार्थं भसितं तथा।।\nआदाय तीरे निःक्षिप्य स्नानतीर्थे कुशानि च।। २५.१३ ।।"
  },
  {
    "text": "प्रक्षाल्याचम्य पादौ च मलं देहाद्विशोध्य च।।\nद्रव्यैस्तु तीरदेशस्थैस्ततः स्नानं समाचरेत्।। २५.१४ ।।"
  },
  {
    "text": "उद्धृतासीतिमंत्रेण पुनर्देहं विशोधयेत्।।\nमृदादाय ततश्चान्यद्वस्त्रं स्नात्वा ह्यनुल्बणम्।। २५.१५ ।।"
  },
  {
    "text": "गंधद्वारां दुराधर्षामिति मंत्रेण मंत्रवित्।।\nकपिलागोमयेनैव खस्थेनैव तु लेपयेत्।। २५.१६ ।।"
  },
  {
    "text": "पुनः स्नात्वा परित्यज्य तद्वस्त्रं मलिनं ततः।।\nशुक्लवस्त्रापरीधानो भूत्वा स्नानं समाचरेत्।। २५.१७ ।।"
  },
  {
    "text": "सर्वपापविशुद्ध्यर्थमावाह्य वरुणं तथा।।\nसंपूज्य मनसा देवं ध्यानयज्ञेन वै भवम्।। २५.१८ ।।"
  },
  {
    "text": "आचम्य त्रिस्तदा तीर्थे ह्यवगाह्य भवं स्मरन्।।\nपुनराचम्य विधिवदभिमन्त्र्य महाजलम्।। २५.१९ ।।"
  },
  {
    "text": "अवगाह्य पुनस्तस्मिन् जपेद्वै चाघमर्षणम्।।\nतत्तोये भानुसोमाग्निमंडलं च स्मरेद्वशी।। २५.२೦ ।।"
  },
  {
    "text": "आचम्य च पुनस्तस्माज्जलादुत्तीर्य मंत्रवित्।।\nप्रविश्य तीर्थमध्ये तु पुनः पुण्यविवृद्धये।। २५.२१ ।।"
  },
  {
    "text": "श्रृंगेण पर्णपुटकैः पालशैः क्षालितैस्तथा।।\nसकुशेन सपुष्पेण जलेनैवाभिषेचयेत्।। २५.२२ ।।"
  },
  {
    "text": "रुद्रेण पवमानेन त्वरिताख्येन मंत्रवित्।।\nतरत्समंदीवर्गाद्यैस्तथा शांतिद्वयेन च।। २५.२३ ।।"
  },
  {
    "text": "शांतिधर्मेण चैकेन पंचब्रह्मपवित्रकैः।।\nतत्तन्मंत्राधिदेवानां स्वरूपं च ऋषीन् स्मरन्।। २५.२४ ।।"
  },
  {
    "text": "एवं हि चाभिषिच्याथ स्वमूर्ध्नि पयसा द्विजाः।।\nध्यायेच्च त्र्यंबकं देवं हृदि पंचास्यमीश्वरम्।। २५.२५ ।।"
  },
  {
    "text": "आचम्याचमनं कुर्यात्स्वसूत्रोक्तं समीक्ष्य च।।\nपवित्रहस्तः स्वासीनः शुचौ देशे यथाविधि।। २५.२६ ।।"
  },
  {
    "text": "अभ्युक्ष्य सकुशं चापि दक्षिणेन करेण तु।\nपिबेत्प्रक्षिप्य त्रिस्तोयं चक्री भूत्वा ह्यतंद्रितः।। २५.२७ ।।"
  },
  {
    "text": "प्रदक्षिणं ततः कुर्याद् हिंसापापप्रशांतये।।\nएवं संक्षेपतः प्रोक्तं स्नानाचमनमुत्तमम्।। २५.२८ ।।"
  },
  {
    "text": "सर्वेषां ब्राह्मणानां तु हितार्थे द्विजसत्तमाः।। २५.२९ ।।\nइति श्रीलिंगमहापुराणे पूर्वभागे स्नानविधिर्नाम पंचविंशोध्यायः।। २५ ।।"
  }
]
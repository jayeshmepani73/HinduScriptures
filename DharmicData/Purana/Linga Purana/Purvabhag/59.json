[
  {
    "text": "सूत उवाच।।\nएतच्छ्रुत्वा तु मुनयः पुनस्तं संशयन्विताः।।\nपप्रच्छुरुत्तरं भूयस्तदा ते रोमहर्षणम्।। ५९.१ ।।"
  },
  {
    "text": "ऋषय ऊचुः।।\nयदेतदुक्तं भवता सूतेह वदतां वर।।\nएतद्विस्तरतो ब्रूहि ज्योतिषां च विनिर्णयम्।। ५९.२ ।।"
  },
  {
    "text": "श्रुत्वा तु वचनं तेषां तदा सूतः समाहितः।।\nउवाच परमं वाक्यं तेषां संशयनिर्णये।। ५९.३ ।।"
  },
  {
    "text": "अस्मिन्नर्थे महाप्राज्ञैर्यदुक्तं शांतबुद्धिभिः।।\nएतद्वोहं प्रवक्ष्यामि सूर्यचन्द्रमसोर्गतिम्।। ५९.४ ।।"
  },
  {
    "text": "यथा देवगृहाणीह सूर्यचंद्रादयो ग्रहाः।।\nअतः परं तु त्रिविधमग्नेर्वक्ष्ये समुद्भवम्।। ५९.५ ।।"
  },
  {
    "text": "दिव्यस्य भौतिक स्याग्नेरथोग्नेः पार्थिवस्य च।।\nव्युष्टायां तु रजन्यां च ब्रह्मणोऽव्यक्तजन्मनः।। ५९.६ ।।"
  },
  {
    "text": "अव्याकृतमिदं त्वासीन्नैशेन तमसा वृतम्।।\nचतुर्भागावशिष्टेऽस्मिन् लोके नष्टे विशेषतः।। ५९.७ ।।"
  },
  {
    "text": "स्वयंभूर्भगवांस्तत्र लोकसर्वार्थसाधकः।।\nखद्योतवत्स व्यचरदाविर्भावचिकीर्षया।। ५९.८ ।।"
  },
  {
    "text": "सोग्निं सृष्ट्वाथ लोकादौ पृथिवीजलसंश्रितः।।\nसंहृत्य तत्प्रकाशार्थं त्रिधा व्यभजदीश्वरः।। ५९.९ ।।"
  },
  {
    "text": "पवनो यस्तु लोकेस्मिन्पार्थिवो वह्निरुच्यते।।\nयश्चासौ लोकादौ सूर्ये शुचिरग्निस्तु स स्मृतः।। ५९.१೦ ।।"
  },
  {
    "text": "वैद्युतोब्जस्तु विज्ञेयस्तेषां वक्ष्ये तु लक्षणम्।।\nवैद्युतो जाठरः सौरो वारिगर्भास्त्रयोऽग्नयः।। ५९.११ ।।"
  },
  {
    "text": "तस्मादपः पिबन्सूर्यो गोभिर्दोप्यत्यसौ विभुः।।\nजले चाब्जः समाविष्टो नाद्भिराग्निः प्रशाम्यति।। ५९.१२ ।।"
  },
  {
    "text": "मानवानां च कुक्षिस्थो नाग्निः शाम्यति पावकः।।\nअर्चिष्मान्पवनः सोग्निर्निष्प्रभो जाठरः स्मृतः।। ५९.१३ ।।"
  },
  {
    "text": "यश्चायं मंडली सुक्ली निरूष्मा संप्रजायते।।\nप्रभा सौरी तु पादेन ह्यस्तं याते दिवाकरे।। ५९.१४ ।।"
  },
  {
    "text": "अग्निमाविशते रात्रौ तस्माद्दूरात्प्रकाशते।।\nउद्यंतं च पुनः सूर्यमौष्यमग्नेः समाविशेत्।। ५९.१५ ।।"
  },
  {
    "text": "पादेन पार्थिवस्याग्नेस्तस्मादग्निस्तपत्यसौ।।\nप्रकाशोष्णस्वरूपे च सौराग्नेये तु तेजसी।। ५९.१६ ।।"
  },
  {
    "text": "परस्परानुप्रवेशादाप्यायेते परस्परम्।।\nउत्तरे चैव भूम्यर्धे तथा ह्यग्निश्च दक्षिणे।। ५९.१७ ।।"
  },
  {
    "text": "उत्तिष्ठति पुनः सूर्यः पुनर्वै प्रविशत्यपः।।\nतस्मात्ताम्रा भवंत्यापो दिवारात्रिप्रवेशनात्।। ५९.१८ ।।"
  },
  {
    "text": "अस्तं याति पुनः सूर्यो अहर्वै प्रविशत्यपः।।\nतस्मान्नक्तं पुनः शुक्ला आपो दृश्यंति भास्वराः।। ५९.१९ ।।"
  },
  {
    "text": "एतेन क्रमयोगेन भूम्यर्धे दक्षिणोत्तरे।।\nउदयास्तमने नित्यमहोरात्रं विशत्यपः।। ५९.२೦ ।।"
  },
  {
    "text": "यश्चासौ तपते सूर्यः पिबन्नंभो गभस्तिभिः।।\nपार्थिवाग्निविमिश्रोऽसौ दिव्यः शुचिरिति स्मृतः।। ५९.२१ ।।"
  },
  {
    "text": "सहस्रपादसौ वह्निर्वृत्तकुंभनिभः स्मृतः।।\nआदत्ते स तु नाडीनां सहस्रेण समंततः।। ५९.२२ ।।"
  },
  {
    "text": "नादेयीश्चैव सामुद्रीः कूपाश्चैव तथा घनाः।।\nस्थावरा जंगमाश्चैव वापीकुल्यादिका अपः।। ५९.२३ ।।"
  },
  {
    "text": "तस्य रश्मिसहस्रं तच्छीतवर्षोष्ण निस्स्रवम्।।\nतासां चतुःशता नाड्यो वर्षंते चित्रमूर्तयः।। ५९.२४ ।।"
  },
  {
    "text": "भजनाश्चैव माल्याश्च केचनाः पतनास्तथा।।\nअमृता नामतः सर्वा रश्मयो वृष्टिसर्जनाः।। ५९.२५ ।।"
  },
  {
    "text": "हिमोद्वहाश्च ता नाड्यो रश्मयस्त्रिशताः पुनः।।\nरेशा मेघाश्च वात्स्याश्च ह्लादिन्यो हिमसर्जनाः।। ५९.२६ ।।"
  },
  {
    "text": "चंद्रभा नामतः सर्वा पीताभाश्च गभस्तयः।।\nशुक्लाश्च ककुभाश्चैव गावो विश्वभृतस्तथा।। ५९.२७ ।।"
  },
  {
    "text": "शुक्लास्ता नामतः सर्वास्त्रिशतीर्घर्मसर्जनाः।।\nसोमो बिभर्ति ताभिस्तु मनुष्यपितृदेवताः।। ५९.२८ ।।"
  },
  {
    "text": "मनुष्यानौषधेनेह स्वधया च पितॄनपि।।\nअमृतेन सुरान्सर्वांस्तिसृभिस्तर्पयत्यसौ।। ५९.२९ ।।"
  },
  {
    "text": "वसंते चैव ग्रीष्मे च शतैः स तपते त्रिभिः।।\nवर्षास्वथो शरदि च चतुर्भिः संप्रवर्षति।। ५९.३೦ ।।"
  },
  {
    "text": "हेमन्ते शिशिरे चैव हिममुत्सृजते त्रिभिः।।\nइंद्रो धाता भगः पूषा मित्रोथ वरुणोर्यमा।। ५९.३१ ।।"
  },
  {
    "text": "अंशुर्विवस्वांस्त्वष्टा च पर्जन्यो विष्णुरेव च।।\nवरुणो माघमासे तु सूर्य एव तु फाल्गुने।। ५९.३२ ।।"
  },
  {
    "text": "चैत्रे मासी भवेदंशुर्धाता वैशाखतापनः।।\nज्येष्ठे मासि भवेदिन्द्र आषाढे चार्यमा रविः।। ५९.३३ ।।"
  },
  {
    "text": "विवस्वान् श्रवणे मासि प्रोष्ठपादे भगः स्मृतः।।\nपर्जन्याश्वयुजे मासि त्वष्टा वै कार्तिके रविः।। ५९.३४ ।।"
  },
  {
    "text": "मार्गशीर्षे भवेन्मित्रः पौषे विष्णुः सनातनः।।\nपंचरश्मिसहस्राणि वरुणस्यार्ककर्मणि।। ५९.३५ ।।"
  },
  {
    "text": "षड्भिः सहस्रैः पूषा तु देवोंशुः सप्तभिस्तथा।।\nधाताष्टभिः सहस्रैस्तु नवभिस्तु शतक्रतुः।। ५९.३६ ।।"
  },
  {
    "text": "विवस्वान् दशभिर्याति यात्येकादशभिर्भगः।।\nसप्तभिस्तपते मित्रस्त्वष्टा चौवाष्टभिः स्मृतः।। ५९.३७ ।।"
  },
  {
    "text": "अर्यमा दशभिर्याति पर्जन्यो नवभिस्तथा।।\nषड्भी रश्मिसहस्रैस्तु विष्णुस्तपति मेदिनीम्।। ५९.३८ ।।"
  },
  {
    "text": "वसंते कपिलः सूर्यो ग्रीष्मे कांचनसप्रभः।।\nश्वेतो वर्षासु वर्णेन पांडुः शरदि भास्करः।। ५९.३९ ।।"
  },
  {
    "text": "हेमंते ताम्रवर्णस्तु शिशिरे लोहितो रविः।।\nइति वर्णाः समाख्याता मया सूर्यसमुद्भवाः।। ५९.४೦ ।।"
  },
  {
    "text": "ओषधीषु बलं धत्ते स्वधया च पितृष्वपि।।\nसूर्योऽमरेष्वप्यमृतं त्रयं त्रिषु नियच्छति।। ५९.४१ ।।"
  },
  {
    "text": "एवं रश्मिसहस्रं तत्सौरं लोकार्थसाधकम्।।\nभिद्यते लोकमासाद्य जलशीतोष्णनिस्स्रवम्।। ५९.४२ ।।"
  },
  {
    "text": "इत्येतन्मंडलं शुक्लं भास्वरं सूर्यसंज्ञितम्।।\nनक्षत्रग्रहसोमानां प्रतिष्ठायोनिरेव च।। ५९.४३ ।।"
  },
  {
    "text": "चंद्रऋक्षग्रहाः सर्वे विज्ञेयाः सूर्यसंभवाः।।\nनक्षत्राधिपतिः सोमो नयनं वाममीशितुः।। ५९.४४ ।।"
  },
  {
    "text": "नयनं चैव मीशस्य दक्षिणं भास्करः स्वयम्।।\nतेषां जनानां लोकेस्मिन्नयनं नयते यतः।। ५९.४५ ।।"
  },
  {
    "text": "इति श्रीलिंगमहापुराणे पूर्वभागे सूर्यरश्मिस्वरूप कथनं नामेकोनषष्टितमोध्यायः।। ५९ ।।"
  }
]
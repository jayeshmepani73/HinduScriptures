[
  {
    "text": "सनत्कुमार उवाच।।\nकथं भव प्रसादेन देवदारुवनौकसः।।\nप्रपन्नाः शरणं देवं वक्तुमर्हसि मे प्रभो।। ३१.१ ।।"
  },
  {
    "text": "शैलादिरुवाच।।\nतानुवाच महाभागान्भगवानात्मभूः स्वयम्।।\nदेवदारुवनस्थांस्तु तपसा पावकप्रभान्।। ३१.२ ।।"
  },
  {
    "text": "पितामह उवाच।।\nएष देवो महादेवो विज्ञेयस्तु महेश्वरः।।\nन तस्मात्परमं किंचित्पदं सम धिगम्यते।। ३१.३ ।।"
  },
  {
    "text": "देवानां च ऋषीणां च पितॄणां चैव स प्रभुः।।\nसहस्रयुगपर्यंते पुलये सर्वदेहिनः।। ३१.४ ।।"
  },
  {
    "text": "संहरत्येष भगवान् कालो भूत्वा महेश्वरः।।\nएष चैव प्रजाः सर्वाः सृजत्येकः स्वतेजसा।। ३१.५ ।।"
  },
  {
    "text": "एष चक्री च वज्री च श्रीवत्सकृतलक्षणः।।\nयोगी कृतयुगे चैव त्रेतायां क्रतु रुच्यते।। ३१.६ ।।"
  },
  {
    "text": "द्वापरे चैव कालाग्निर्धमकेतुः कलौ स्मृतः।।\nरुद्रस्य मूर्तयस्त्वेता येऽभिध्यायांति पंडिताः।। ३१.७ ।।"
  },
  {
    "text": "चतुरस्रं बहिश्चांतरष्टास्रं पिंडिकाश्रये।।\nवृत्तं सुदर्शनं योग्यमेवं लिङ्गं प्रपूजयेत्।। ३१.८ ।।"
  },
  {
    "text": "तमो ह्यग्नी रजो ब्रह्मा सत्त्वं विष्णुः प्रकाशकम्।।\nमूर्तिरेका स्थिता चास्य मूर्तयः परिकीर्तिताः।। ३१.९ ।।"
  },
  {
    "text": "यत्र तिष्ठति तद्ब्रह्म योगेन तु समन्वितम्।।\nतस्माद्धि देवदेवेशमीशानं प्रभुमव्ययम्।। ३१.१೦ ।।"
  },
  {
    "text": "आराधयंति विप्रेंद्रा जितक्रोधा जितोंद्रियाः।।\nलिंगं कृत्वा यथान्यायं सर्वलक्षणसंयुतम्।। ३१.११ ।।"
  },
  {
    "text": "अंगुष्ठमात्रं सुशुभं सुवृत्तं सर्वसंमतम्।।\nसमनाभं तथाष्टास्रं षोडशास्रमतापि वा।। ३१.१२ ।।"
  },
  {
    "text": "सुवृत्तं मंडलं दिव्यं सर्वकामफलप्रदम्।।\nवेदिका द्विगुणा तस्य समा वा सर्वसंमता।। ३१.१३ ।।"
  },
  {
    "text": "गोमुखी च त्रिभागैका वेद्या लक्षणसयुता।।\nपट्टिका च समंताद्वै यवमात्रा द्विजोत्तमाः।। ३१.१४ ।।"
  },
  {
    "text": "सौवर्णं राजतं शैलं कृत्वा ताम्रमयं तथा।।\nवेदिकायाश्च विस्तारं त्रिगुणं वै समन्ततः।। ३१.१५ ।।"
  },
  {
    "text": "वर्तुलं चतुरस्रं वा षडस्रं वा त्रिरस्रकम्।।\nसमंतान्निर्व्रणं शुभ्रं लक्षणैस्तत्सुलीक्षितम्।। ३१.१६ ।।"
  },
  {
    "text": "प्रतिष्ठाप्य यथान्यायं पूजालक्षणसंयुतम्।।\nकलशं स्थापयेत्तस्य वेदिमध्ये तथा द्विजाः।। ३१.१७ ।।"
  },
  {
    "text": "सहिरण्यं सबीजं च ब्रह्मभिश्चाभिमंत्रितम्।।\nसेचयेच्च ततो लिंगं पवित्रैः पञ्चभिः शुभैः।। ३१.१८ ।।"
  },
  {
    "text": "पूजयेच्च यथालाभं ततः सिद्धिमवाप्स्यथ।।\nसमाहिताः पूजयध्वं सपुत्राः सह बंधुभिः।। ३१.१९ ।।"
  },
  {
    "text": "सर्वे प्रांजलयो भूत्वा शूलपाणिं प्रपद्यत।।\nततो द्रक्ष्यथ देवेशं दुर्दर्शमकृतात्मभिः।। ३१.२೦ ।।"
  },
  {
    "text": "यं दृष्ट्वा सर्वमज्ञानमधर्मश्च प्रणश्यति।।\nततः प्रदक्षिणं कृत्वा ब्रह्माणममितौजसम्।। ३१.२१ ।।"
  },
  {
    "text": "संप्रस्थिता वनौकास्ते देवदारुवनं ततः।।\nआराधयितुमारब्धा ब्रह्मणा कथितं यथा।। ३१.२२ ।।"
  },
  {
    "text": "स्थंडिलेषु विचित्रेषु पर्वतानां गुहासु च।।\nनदीनां च विविक्तेषु पुलिनेषु शुभेषु च।। ३१.२३ ।।"
  },
  {
    "text": "शैवालशोभनाः केचित्केचिदंतर्जलेशयाः।।\nकेचिद्दर्भावकाशास्तु पादांगुष्ठाग्रधिष्ठिताः।। ३१.२४ ।।"
  },
  {
    "text": "दंतोलूखलिनस्त्वन्ये अश्मकुट्टास्तथा परे।।\nस्थानवीरासनास्त्वन्ये मृगचर्यारताः परे।। ३१.२५ ।।"
  },
  {
    "text": "कालं नयांति तपसा पूजया च महाधियः।।\nएवं संवत्सरे पूर्णे वसंते समुपस्थिते।। ३१.२६ ।।"
  },
  {
    "text": "ततस्तेषां प्रसादार्थं भक्तानामनुकंपया।।\nदेवः कृतयुगे तस्मिन्गिरौ हिमवतः शुभे।। ३१.२७ ।।"
  },
  {
    "text": "देवदारुवनं प्राप्तः प्रसन्नः परमेश्वरः।।\nभस्मपांसूपदिग्धांगो नग्नो विकृतलक्षणः।। ३१.२८ ।।"
  },
  {
    "text": "उल्मुकव्यग्रहस्तश्च रक्तपिंगललोचनः।।\nक्वचिच्चहसते रौद्रं क्वचिद्गायति विस्मितः।। ३१.२९ ।।"
  },
  {
    "text": "क्वचिन्नृत्यति श्रृंगारं क्वचिद्रौति मुहुर्मुहुः।।\nआश्रमे ह्यटते भैक्ष्यं याचते च पुनः पुनः।। ३१.३೦ ।।"
  },
  {
    "text": "मायां कृत्वा तथारूपां देवस्तद्वनमागतः।।\nततस्ते मुनयः सर्वे तुष्टुवुश्च समाहिताः।। ३१.३१ ।।"
  },
  {
    "text": "अद्भिर्विविधमाल्यैश्च धूपैर्गन्धैस्तथैव च।।\nसपत्नीका महाभागाः सपुत्राः सपरिच्छदाः।। ३१.३२ ।।"
  },
  {
    "text": "मुनयस्ते तथा वाग्भिरीश्वरं चेदमब्रुन्।।\nअज्ञानाद्देवदेवेश यदस्माभिरनुष्ठितम्।। ३१.३३ ।।"
  },
  {
    "text": "कर्मणा मनसा वाचा तत्सर्वं क्षंतुमर्हसि।।\nचरितानि विचित्राणी गुह्यानि गहनानि च।। ३१.३४ ।।"
  },
  {
    "text": "ब्रह्मादीनां च देवानां दुर्विज्ञे यानि ते हर।।\nअगतिं ते न जानीमो गतिं नैव च नैव च।। ३१.३५ ।।"
  },
  {
    "text": "विश्वेश्वर महादेव योसि सोसि नमोस्तु ते।।\nस्तुवंति त्वां महात्मानो देवदेवं महेश्वरम्।। ३१.३६ ।।"
  },
  {
    "text": "नमो भवाय भव्याय भावनायोद्भवाय च।।\nअनंतबलवीर्याय भूतानां पतये नमः।। ३१.३७ ।।"
  },
  {
    "text": "संहर्त्रे च पिशंगाय अव्ययाय व्ययाय च।।\nगंगासलिलधाराय आधाराय गुणात्मने।। ३१.३८ ।।"
  },
  {
    "text": "त्र्यंबकाय त्रिनेत्राय त्रिशूलवरधारिणे।।\nकंदर्पाय हुताशाय नमोस्तु परमात्मने।। ३१.३९ ।।"
  },
  {
    "text": "शंकराय वृषांकाय गणानां पतये नमः।।\nदंडहस्ताय कालाय पाशहस्ताय वै नमः।। ३१.४೦ ।।"
  },
  {
    "text": "वेदमंत्रप्रधानाय शतजिह्वाय वै नमः।।\nभूतं भव्यं भविष्यं च स्थावरं जंगमं च यत्।। ३१.४१ ।।"
  },
  {
    "text": "तव देहात्समुत्पन्नं देव सर्वमिदं जगत्।।\nपासि हंसि च भद्रं ते प्रसीद भगवंस्ततः।। ३१.४२ ।।"
  },
  {
    "text": "अज्ञानाद्यदि विज्ञानाद्यत्किंचित्कुरुते नरः।।\nतत्सर्वं भगवानेव कुरुते योगमायया।। ३१.४३ ।।"
  },
  {
    "text": "एवं स्तुत्वा तु मुनयः प्रहृष्टैरंतरात्मभिः।।\nयाचन्त तपसा युक्तः पश्यामस्त्वां यथापुरा।। ३१.४४ ।।"
  },
  {
    "text": "ततो देवः प्रसन्नात्मा स्वमेवास्थाय शंकरः।।\nरूपं त्र्यक्षं च संद्रष्टुं दिव्यं चक्षुरदात्प्रभुः।। ३१.४५ ।।"
  },
  {
    "text": "लब्धदृष्ट्या तया दृष्ट्वा देवदेवं त्रियंबकम्।।\nपुनस्तुष्टुवुरीशानं देवदारुवनौकसः।। ३१.४६ ।।"
  },
  {
    "text": "इति श्रीलिंगमहापुराणे पूर्वभागे एकत्रिंशोध्यायः।। ३१ ।।"
  }
]
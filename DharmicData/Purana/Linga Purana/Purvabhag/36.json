[
  {
    "text": "नंद्युवाच।।\nपूजया तस्य संतुष्टो भगवान्पुरुषोत्तमः।।\nश्रीभूमिसहितः श्रीमाञ्शंखचक्रगदाधरः।। ३६.१ ।।"
  },
  {
    "text": "किरीटी पद्महस्तश्च सर्वाभरण भूषितः।।\nपीतांबरश्च भगवान्देवैर्दैत्यैश्च संवृतः।। ३६.२ ।।"
  },
  {
    "text": "प्रददौ दर्शनं तस्मै दिव्यं वै गरुडध्वजः।।\nदिव्येन दर्शनेनैव दृष्ट्वा देवं जनार्दनम्।। ३६.३ ।।"
  },
  {
    "text": "तुष्टाव वाग्भिरिष्टाभिः प्रणम्य गरुडध्वजम्।।\nत्वमादिस्त्वमनादिश्च प्रकृतिस्त्वं जनार्दनः।। ३६.४ ।।"
  },
  {
    "text": "पुरुषस्त्वं जगन्नाथो विष्णुर्विश्वेश्वरो भवान्।।\nयोयं ब्रह्मासि पुरुषो विश्वमूर्तिः पितामहः।। ३६.५ ।।"
  },
  {
    "text": "तत्त्वमाद्यं भवानेव परं ज्योतिर्जनार्दन।।\nपरमात्मा परंधाम श्रीपते भूपते प्रभो।। ३६.६ ।।"
  },
  {
    "text": "त्वत्क्रोधसंभवो रुद्रस्तमसा च समावृतः।।\nत्वत्प्रसादाज्जगद्धाता रजसा च पितामहः।। ३६.७ ।।"
  },
  {
    "text": "त्वत्प्रसादात्स्वयं विष्णुः सत्त्वेन पुरुषोत्तमः।।\nकालमूर्ते हरे विष्णो नारायण जगन्मय।। ३६.८ ।।"
  },
  {
    "text": "महांस्तथा च भूतादिस्तन्मात्राणीन्द्रियाणि च।।\nत्वयैवाधिष्ठितान्येव विश्वमूर्ते महेश्वर।। ३६.९ ।।"
  },
  {
    "text": "महादेव जगन्नाथ पितामह जगद्गुरो।।\nप्रसीद देवदेवेश प्रसीद परमेश्वर।। ३६.१೦ ।।"
  },
  {
    "text": "प्रसीद त्वं जगन्नाथ शरण्यं शरणं गतः।।\nवैकुंठ शौरे सर्वज्ञ वासुदेव महाभुज।। ३६.११ ।।"
  },
  {
    "text": "संकर्षण महाभाग प्रद्युम्न पुरुषोत्तम।।\nअनिरुद्ध महाविष्णो सदा विष्णो नमोस्तु ते।। ३६.१२ ।।"
  },
  {
    "text": "विष्णो तवासनं दिव्यमव्यक्तं मध्यतो विभुः।।\nसहस्रफणसंयुक्तस्तमोमूर्तिर्धराधरः।। ३६.१३ ।।"
  },
  {
    "text": "अधश्च धर्मो देवेश ज्ञानं वैराग्यमेव च।।\nऐश्वर्यमासनस्यास्य पादरूपेण सुव्रत।। ३६.१४ ।।"
  },
  {
    "text": "सप्तपातालपादस्त्वं धराजघनमेव च।।\nवासांसि सागराः सप्त दिशश्चैव महाभुजाः।। ३६.१५ ।।"
  },
  {
    "text": "द्यौर्मूर्धा ते विभो नाभिः खं वायुर्नासिकां गतः।।\nनेत्रे सोमश्च सूर्यश्च केशा वै पुष्करादयः।। ३६.१६ ।।"
  },
  {
    "text": "नक्षत्रतारका द्यौश्च ग्रैवेयकविभूषणम्।।\nकथं स्तोष्यामि देवेशं पूज्यश्च पुरुषोत्तमः।। ३६.१७ ।।"
  },
  {
    "text": "श्रद्धया च कृतं दिव्यं यच्छ्रुतं यच्च कीर्तितम्।।\nयदिष्टं तत्क्षमस्वेश नारायण नमोस्तु ते।। ३६.१८ ।।"
  },
  {
    "text": "शैलादिरुवाच।।\nइदं तु वैष्णवं स्तोत्रं सर्वपापप्रणाशनम्।।\nयः पठेच्छृणुयाद्वापि क्षुपेण परिकीर्तितम्।। ३६.१९ ।।"
  },
  {
    "text": "श्रावयेद्वा द्विजान् भक्त्या विष्णुलोकं स गच्छति।। ३६.२೦ ।।"
  },
  {
    "text": "संपूज्य चैवं त्रिदशेश्वराद्यैः स्तुत्वा स्तुतं देवमजेयमीशम्।।\nविज्ञापयामास निरीक्ष्य भक्त्या जनार्दनाय प्रणिपत्य मूर्ध्ना।। ३६.२१ ।।"
  },
  {
    "text": "राजोवाच।।\nभगवन्ब्राह्मणः कश्चिद्दधीच इति विश्रुतः।।\nधर्मवेत्ता विनीतात्मा सखा मम पुराभवत्।। ३६.२२ ।।"
  },
  {
    "text": "अवध्यः सर्वदा सर्वैः शंकरार्चनतत्परः।।\nसावज्ञं वामपादेन स मां मूर्ध्नि सदस्यथ।। ३६.२३ ।।"
  },
  {
    "text": "ताडयामास देवेश विष्णो विश्वजगत्पते।।\nउवाच च मदाविष्टो न बिभेमीति सर्वतः।। ३६.२४ ।।"
  },
  {
    "text": "जेतुमिच्छामि तं विप्रं दधीचं जगदीश्वर।।\nयथा हितं तथा कर्तुं त्वमर्हसि जनार्दन।। ३६.२५ ।।"
  },
  {
    "text": "शैलादिरुवाच।।\nज्ञात्वा सोपि दधीचस्य ह्यवध्यत्वं महात्मनः।।\nसस्मार च महेशस्य प्रभावमतुलं हरिः।। ३६.२६ ।।"
  },
  {
    "text": "एवं स्मृत्वा हरिः प्राह ब्रह्मणः क्षुतसंभवम्।।\nविप्राणां नास्ति राजेंद्र भयमेत्य महेश्वरम्।। ३६.२७ ।।"
  },
  {
    "text": "विशेषाद्रुद्रभक्तानामभयं सर्वदा नृप।।\nनीचानामपि सर्वत्र दधीचस्यास्य किं पुनः।। ३६.२८ ।।"
  },
  {
    "text": "तस्मात्तव महाभाग विजयो नास्ति भूपते।।\nदुःखं करोमि विप्रस्य शापार्थं ससुरस्य मे।। ३६.२९ ।।"
  },
  {
    "text": "भविता तस्य शापेन दक्षयज्ञे सुरैः समम्।।\nविनाशो मम राजेंद्र पुनरुत्थानमेव च।। ३६.३೦ ।।"
  },
  {
    "text": "तस्मात्समेत्य विप्रेंद्रं सर्वयत्नेन भूपते।।\nकरोमि यत्नं राजेंद्र दधीचविजयाय ते।। ३६.३१ ।।"
  },
  {
    "text": "शैलादिरुवाच।।\nश्रुत्वा वाक्यं क्षुपः प्राह तथास्त्विति जनार्दनम्।।\nभगवानपि विप्रस्य दधीचस्याश्रमं ययौ।। ३६.३२ ।।"
  },
  {
    "text": "आस्थाय रूपं विप्रस्य भगवान् भक्तवत्सलः।।\nदधीचमाह ब्रह्मर्षिमभिवंद्य जगद्गुरुः।। ३६.३३ ।।"
  },
  {
    "text": "श्रीभगवानुवाच।।\nभोभो दधीच ब्रह्मर्षे भवार्चनरताव्यय।।\nवरमेकं वृणे त्वत्तस्तं भवान्दातुमर्हति।। ३६.३४ ।।"
  },
  {
    "text": "याचितो देवदेवेन दधीचः प्राह विष्णुना।।\nज्ञातं तवेप्सितं सर्वं न बिभेमि तवाप्यहम्।। ३६.३५ ।।"
  },
  {
    "text": "भवान् विप्रस्य रूपेण आगतोसि जनार्दन।।\nभूतं भविष्यं देवेश वर्तमानं जनार्दन।। ३६.३६ ।।"
  },
  {
    "text": "ज्ञातं प्रसादाद्रुद्रस्य द्विजत्वं त्यज सुव्रत।।\nआराधितोसि देवेश क्षुपेण मधुसूदन।। ३६.३७ ।।"
  },
  {
    "text": "जाने तवैनां भगवन्भक्तवत्सलतां हरे।।\nस्थाने तवैषा भगवन्भक्तवात्सल्यता हरे।। ३६.३८ ।।"
  },
  {
    "text": "अस्ति चेद्भगवन् भीतिर्भवार्चनरतस्य मे।।\nवक्तुमर्हसि यत्नेन वरदांबुजलोचन।। ३६.३९ ।।"
  },
  {
    "text": "वदामि न मृषा तस्मान्न बिभेमि जनार्दन।।\nन बिभेमि जगत्यस्मिन् देवदैत्यद्विजादपि।। ३६.४೦ ।।"
  },
  {
    "text": "नंद्युवाच।।\nश्रुत्वा वाक्यं दधीचस्य तदास्थाय जनार्दनः।।\nस्वरूपं सस्मितं प्राह संत्यज्य द्विजतां क्षणात्।। ३६.४१ ।।"
  },
  {
    "text": "श्रीभगवानुवाच।।\nभयं दधीच सर्वत्र नास्त्येव तव सुव्रत।।\nभवार्चनरतो यस्माद्भवान् सर्वज्ञ एव च।। ३६.४२ ।।"
  },
  {
    "text": "बिभेमीति सकृद्वक्तुं त्वमर्हसि नमस्तव।।\nनियोगान्मम विप्रेंद क्षुपं प्रति सदस्यथ।। ३६.४३ ।।"
  },
  {
    "text": "एवं श्रुत्वापि तद्वाक्यं सांत्वं विष्णोर्महामुनिः।।\nन बिभेमीति तं प्राह दधीचो देवसत्तमम्।। ३६.४४ ।।"
  },
  {
    "text": "प्रभावाद्देवदेवस्य शंभोः साक्षात्पिनाकिनः।।\nशर्वस्य शंकरस्यास्य सर्वज्ञस्य महामुनिः।। ३६.४५ ।।"
  },
  {
    "text": "ततस्तस्य मुनेः श्रुत्वा वचनं कुपितो हरिः।।\nचक्रमुद्यम्य भगवान्दिधक्षुर्मुनिसत्तमम्।। ३६.४६ ।।"
  },
  {
    "text": "अभवत्कुंठिताग्रं हि विष्णोश्चक्रं सुदर्शनम्।।\nप्रभावाद्धि दधीचस्य क्षुपस्यैव हि सन्निधौ।। ३६.४७ ।।"
  },
  {
    "text": "दृष्ट्वा तत्कुंठिताग्रं हि चक्रं चक्रिणमाह सः।।\nदधीचः सस्मितं साक्षात्सद् व्यक्तिकारणम्।। ३६.४८ ।।"
  },
  {
    "text": "भगवन् भवता लब्धं पुरातीव सुदारुणम्।।\nसुदर्शनमिति ख्यातं चक्रं विष्णो प्रयत्नतः।। ३६.४९ ।।"
  },
  {
    "text": "भवस्यैतच्छुभं चक्र न जिघांसति मामिह।।\nब्रह्मास्त्राद्यैस्तथान्यैर्हि प्रयत्नं कर्तुमर्हसि।। ३६.५೦ ।।"
  },
  {
    "text": "शैलादिरुवाच।।\nतस्य तद्वचनं श्रुत्वा दृष्ट्वा निर्वीर्यमायुधम्।।\nससर्ज च पुनस्तस्मै सर्वास्त्राणि समंततः।। ३६.५१ ।।"
  },
  {
    "text": "चक्रुर्देवास्ततस्तस्य विष्णोः साहाय्यमव्ययाः।।\nद्विजेनैकेन योद्धुं हि प्रवृत्तस्य महाबलाः।। ३६.५२ ।।"
  },
  {
    "text": "कुशमुष्टिं तदादाय दधीचः संस्मरन्भवम्।।\nससर्ज सर्वदेवेभ्यो वज्रास्थिः सर्वतो वशी।। ३६.५३ ।।"
  },
  {
    "text": "दिव्यं त्रिशुलमभवत्कालाग्निसदृशप्रभम्।।\nदग्धुं देवान्मतिं चक्रे युगांताग्निरिवापरः।। ३६.५४ ।।"
  },
  {
    "text": "इंद्रनारायणाद्यैश्च देवैस्त्यक्तानि यानि तु।।\nआयुधानि समस्तानि प्रणेमुस्त्रिशिखं मुने।। ३६.५५ ।।"
  },
  {
    "text": "देवाश्च दुद्रुवुः सर्वे ध्वस्तवीर्या द्विजोत्तम।।\nससर्ज भगवान् विष्णुः स्वदेहात्पुरुषोत्तमः।। ३६.५६ ।।"
  },
  {
    "text": "आत्मनः सदृशान्दिव्यांल्लक्षलक्षायुतान् गणान्।।\nतानि सर्वाणि सहसा ददाह मुनिसत्तमः।। ३६.५७ ।।"
  },
  {
    "text": "ततो विस्मयनार्थाय विश्वमूर्तिरभूद्धरिः।।\nतस्य देहे हरेः साक्षादपश्यद्द्विजसत्तमः।। ३६.५८ ।।"
  },
  {
    "text": "दधीचो भगवान्विप्रः देवतानां गणान् पृथक्।।\nरुद्राणां कोटयश्चैव गणानां कोटयस्तदा।। ३६.५९ ।।"
  },
  {
    "text": "अंडानां कोटयश्चैव विश्वमूर्तेस्तनौ तदा।।\nदृष्ट्वैतदखिलं तत्र च्यावनिर्विस्मितं तदा।। ३६.६೦ ।।"
  },
  {
    "text": "विष्णुमाह जगन्नाथं जगन्मयमजं विभुम्।।\nअंभसाभ्युक्ष्य तं विष्णुं विश्वरूपं महामुनिः।। ३६.६१ ।।"
  },
  {
    "text": "मायां त्यज महाबाहो प्रतिभासा विचारतः।।\nविज्ञानानां सहस्राणि दुर्विज्ञेयानि माधव।। ३६.६२ ।।"
  },
  {
    "text": "मयि पश्य जगतसर्वं त्वया सार्धमनिन्दित।।\nब्रह्माणं च तथा रुद्रं दिव्यां दृष्टिं ददामि ते।। ३६.६३ ।।"
  },
  {
    "text": "इत्युक्त्वा दर्शयामास स्वतनौ निखिलं मुनिः।।\nतं प्राह च हरिं देवं सर्वदेवभवोद्भवम्।। ३६.६४ ।।"
  },
  {
    "text": "मायया ह्यनया किं वा मंत्रशक्त्याथ वा प्रभो।।\nवस्तुशक्त्याथ वा विष्णो ध्यानशक्त्याथ वा पुनः।। ३६.६५ ।।"
  },
  {
    "text": "त्यक्त्वा मायामिमां तस्माद्योद्धुमर्हसि यत्नतः।।\nएवं तस्य वचः श्रुत्वा दृष्ट्वा माहात्म्यमद्भुतम्।। ३६.६६ ।।"
  },
  {
    "text": "देवाश्च दुद्रुवुर्भूयो देवं नारायणं च तम्।।\nवारयामास निश्चेष्टं पद्मयोनिर्जगद्गुरुः।। ३६.६७ ।।"
  },
  {
    "text": "निशम्य वचनं तस्य ब्रह्मणस्तेन निर्जितः।।\nजगाम भगवान् विष्णुः प्रणिपत्य महामुनिम्।। ३६.६८ ।।"
  },
  {
    "text": "क्षुपो दुःखातुरो भूत्वा संपूज्य च मुनीश्वरम्।।\nदधीचमभिवंद्याशु प्रार्थयामास विक्लवः।। ३६.६९ ।।"
  },
  {
    "text": "दधीच क्षम्यतां देव मयाऽज्ञानात्कृतं सखे।।\nविष्णुना हि सुरैर्वापि रुद्रभक्तस्य किं तव।। ३६.७೦ ।।"
  },
  {
    "text": "प्रसीद परमेशाने दुर्लभा दुर्जनैर्द्विज।।\nभक्तिर्भक्तिमतां श्रेष्ठ मद्विधैः क्षत्रियाधमैः।। ३६.७१ ।।"
  },
  {
    "text": "श्रुत्वानुगृह्य तं विप्रो दधीचस्तपतां वरः।।\nराजानं मुनिसार्दूलः शशाप च सुरोत्तमान्।। ३६.७२ ।।"
  },
  {
    "text": "रुद्रकोपाग्निना देवाः सदेवेन्द्रा मुनीश्वरैः।।\nध्वस्ता भवंतु देवेन विष्णुना च समन्विताः।। ३६.७३ ।।"
  },
  {
    "text": "प्रजापतेरमखे पुण्ये दक्षस्य मुमहात्मनः।।\nएवं शप्त्वा क्षुपं प्रेक्ष्य पुनराह द्विजोत्तमः।। ३६.७४ ।।"
  },
  {
    "text": "देवैश्च पूज्या राजेंद्रनृपैश्च विविधैर्गणैः।।\nब्राह्मणा एव राजेंद्र बलिनः प्रभविष्णवः।। ३६.७५ ।।"
  },
  {
    "text": "इत्युक्त्वा स्वोटजं विप्रः प्रविवेश महाद्युतिः।।\nदधीचमभिवंद्यैव जगाम स्वं नृपः क्षयम्।। ३६.७६ ।।"
  },
  {
    "text": "तदेव तीर्थमभवत्स्थानेश्वरमिति स्मृतम्।।\nस्थानेश्वरमनुप्राप्य शिवसायुज्यमाप्नुयात्।। ३६.७७ ।।"
  },
  {
    "text": "कथितस्तव संक्षेपाद्विवादः क्षुब्दधीचयोः।।\nप्रभावश्च दधीचस्य भवस्य च महामुने।। ३६.७८ ।।"
  },
  {
    "text": "य इदं कीर्तयेद्दिव्यं विवादं क्षुब्दधीचयोः।।\nजित्वापमृत्युं देहांते ब्रह्मलोकं प्रयाति सः।। ३६.७९ ।।"
  },
  {
    "text": "य इदं कीर्त्य संग्रामं प्रविशेत्तस्य सर्वदा।।\nनास्ति मृत्युभयं चैव विजयी च भविष्यति।। ३६.८೦ ।।"
  },
  {
    "text": "इति श्रीलिंगमहापुराणे पूर्वभागे क्षुपदधीचिसंवादो नाम षट्रत्रिंशोऽध्यायः।। ३६ ।।"
  }
]
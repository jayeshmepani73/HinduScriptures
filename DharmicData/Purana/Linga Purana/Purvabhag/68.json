[
  {
    "text": "सूत उवाच।।\nयदोर्वंशं प्रवक्ष्यामि ज्येष्ठस्योत्तमतेजसः।।\nसंक्षेपेणानुपूर्व्याच्च गदतो मे निबोधत।। ६८.१ ।।"
  },
  {
    "text": "यदोः पुत्रा बभूबुर्हि पञ्च देव सुतोपमाः।।\nसहस्रजित्सुतो ज्येष्ठः क्रोष्टुर्नीलोजको लघुः।। ६८.२ ।।"
  },
  {
    "text": "सहस्रजित्सुतस्तद्वच्छतजिन्नाम पार्थिवः।।\nसुताः शतजितः ख्यातास्त्रयः परमकीर्तयः।। ६८.३ ।।"
  },
  {
    "text": "हैहयश्च हयश्चैव राजा वेणुहयश्च यः।।\nहैहयस्य तु दायादो धर्म इत्यभिविश्रुतः।। ६८.४ ।।"
  },
  {
    "text": "तस्य पुत्रोभवद्विप्रा धर्म नेत्र इति श्रुतः।।\nधर्मनेत्रस्य कीर्तिस्तु संजयस्तस्य चात्मजः।। ६८.५ ।।"
  },
  {
    "text": "सञ्जयस्य तु दायादो महिष्मान्नाम धार्मिकः।।\nआसीन्माहिष्मतः पुत्रो भद्रश्रेण्यः प्रतापवान्।। ६८.६ ।।"
  },
  {
    "text": "भद्रश्रेण्यस्य दायादो दुर्दमो नाम पार्थिवः।।\nदुर्दमस्य सुतो धीमान्धनको नाम विश्रुतः।। ६८.७ ।।"
  },
  {
    "text": "धनकस्य तु दायादाश्चत्वारो लोकसंमताः।।\nकृतवीर्यः कृताग्निश्च कृतवर्मा तथैव च।। ६८.८ ।।"
  },
  {
    "text": "कृतौजाश्च चतुर्थोभूत्कार्तवीर्यस्ततोर्जुनः।।\nजज्ञे बाहुसहस्रेण सप्तद्वीपेश्वरोत्तमः।। ६८.९ ।।"
  },
  {
    "text": "तस्य रामस्तदा त्वासीन्मृत्युर्नारायणात्मकः।।\nतस्य पुत्रशतान्यासन्पंच तत्र महारथाः।। ६८.१೦ ।।"
  },
  {
    "text": "कृतास्त्रा बलिनः शूरा धर्मात्मानो मनस्विनः।।\nशूरश्च शूरसेनश्च धृष्टः कृष्णस्तथैव च।। ६८.११ ।।"
  },
  {
    "text": "जयध्वजश्च राजासीदावन्तीनां विशां पतिः।।\nजयध्वजस्य पुत्रोभूत्तालजंघो महाबलः।। ६८.१२ ।।"
  },
  {
    "text": "शतं पुत्रास्तु तस्येह तालजंघाः प्रकीर्तिताः।।\nतेषां ज्येष्ठो महावीर्यो वीतिहोत्रोऽभवन्नृपः।। ६८.१३ ।।"
  },
  {
    "text": "वृषप्रभृतयश्चान्ये तत्सुताः पुण्यकर्मणः।।\nवृषो वंशकरस्तेषां तस्य पुत्रोभवन्मधुः।। ६८.१४ ।।"
  },
  {
    "text": "मधोः पुत्रशतं चासीद्वृष्णिस्तस्य तु वंशभाक्।।\nवृष्णेस्तु वृष्णयः सर्वे माधोर्वै माधवाः स्मृताः।।"
  },
  {
    "text": "यादवा यदुवंशेन निरुच्यन्ते तु हैहयाः।। ६८.१५ ।।"
  },
  {
    "text": "तेषां पञ्च गणा ह्येते हैहयानां महात्मनाम्।। ६८.१६ ।।"
  },
  {
    "text": "वीतिहोत्राश्च हर्याता भोजाश्चावन्तयस्तथा।।\nशूरसेनास्तु विख्यातास्तालजंघास्तथैव च।। ६८.१७ ।।"
  },
  {
    "text": "शूरश्च शूरसेनश्च वृषः कृष्णस्तथैव च।।\nजयध्वजः पंचमस्तु विख्याता हैहयोत्तमाः।। ६८.१८ ।।"
  },
  {
    "text": "शूरश्च शूरवीरश्च शूरसेनस्य चानघाः।।\nशूरसेना इति ख्याता देशास्तेषां महात्मनाम्।। ६८.१९ ।।"
  },
  {
    "text": "वीतिहोत्रसुतश्चापि विश्रुतोऽनर्त इत्युत।।\nदुर्जयः कृष्णपुत्रस्तु बभूवामित्रकर्शनः।। ६८.२೦ ।।"
  },
  {
    "text": "क्रोष्टुश्च श्रृणु राजर्षे वंशमुत्तमपौरुषम्।।\nयस्यान्वये तु संभूतो विष्णुर्विष्णुकुलोद्वहः।। ६८.२१ ।।"
  },
  {
    "text": "क्रोष्टोरेकोऽभवत्पुत्रो वृजिनीवान्महायशाः।।\nतस्य पुत्रोभवत्स्वाती कुशंकुस्तत्सुतोभवत्।। ६८.२२ ।।"
  },
  {
    "text": "अथ प्रसूतिमिच्छन्वै कुशंकुः सुमहाबलः।।\nमहाक्रतुभिरीजेसौ विविधैराप्तदक्षिणैः।। ६८.२३ ।।"
  },
  {
    "text": "जज्ञे चित्ररथस्तस्य पुत्रः कर्मभिरन्वितः।।\nअथ चैत्ररथो वीरो यज्वा विपुलदक्षिमः।। ६८.२४ ।।"
  },
  {
    "text": "शशबिंदुस्तु वै राजा अन्वयाद्व्रतमुत्तमम्।।\nचक्रवर्ती महासत्त्वो महावीर्यो बहुप्रजाः।। ६८.२५ ।।"
  },
  {
    "text": "शशबिंदोस्तु पुत्राणां सहस्राणामभूच्छतम्।।\nशंसंति तस्य पुत्राणामनंतकमनुत्तमम्।। ६८.२६ ।।"
  },
  {
    "text": "अनंतकात्सुतो यज्ञो यज्ञस्य तनयो धृतिः।।\nउशनास्तस्य तनयः संप्राप्य तु महीमिमाम्।। ६८.२७ ।।"
  },
  {
    "text": "आजहाराश्वमेधानां शतमुत्तमधार्मिकः।।\nस्मृतश्चोशनसः पुत्रः सितेषुर्नाम पार्थिवः।। ६८.२८ ।।"
  },
  {
    "text": "मरुतस्तस्य तनयो राजर्षिर्वंशवर्धनः।।\nवीरः कंबलबर्हिस्तु मरुस्तस्यात्मजः स्मृतः।। ६८.२९ ।।"
  },
  {
    "text": "पुत्रस्तु रुक्मकवचो विद्वान्कंबलबर्हिषः।।\nनिहत्य रुक्मकवचो रीरान्कवचिनो रणे।। ६८.३೦ ।।"
  },
  {
    "text": "धन्विनो विशितैर्बाणैरवाप श्रियमुत्तमाम्।।\nअश्वमेधे तु धर्मात्मा ऋत्विग्भ्यः पृथिवीं ददौ।। ६८.३१ ।।"
  },
  {
    "text": "जज्ञे तु रुक्मकवचात्परावृत्परवीरहा।।\nजज्ञिरे पंच पुत्रास्तु महासत्त्वाः परावृतः।। ६८.३२ ।।"
  },
  {
    "text": "रुक्मेषुः पृथुरुक्मश्च ज्यामघः परिघं हरिः।।\nपरिघं च हरिं चैव विदेहेषु पिता न्यसत्।। ६८.३३ ।।"
  },
  {
    "text": "रुक्मेषुरभवद्राजा पृथुरुक्मस्तदाश्रयात्।।\nतैस्तु प्रव्राजितो राजा ज्यामघोऽवसदाश्रमे।। ६८.३४ ।।"
  },
  {
    "text": "प्रशांतः स वनस्थोपि ब्राह्मणैरेव बोधितः।।\nजगाम धनुरादाय देशमन्यं ध्वजी रथी।। ६८.३५ ।।"
  },
  {
    "text": "नर्मदातीरमेकाकी केवलं भार्यया युतः।।\nऋक्षवंतं गिरं गत्वा त्यक्तमन्यैरुवास सः।। ६८.३६ ।।"
  },
  {
    "text": "ज्यामघस्याभवद्भार्या शैब्या शीलवती सती।।\nसा चैव तपसोग्रेण शैब्या वै संप्रसूयत।। ६८.३७ ।।"
  },
  {
    "text": "सुतं विदर्भ सुभगा वयःपरिणता सती।।\nराजपुत्रसुतायां तु विद्वांसौ क्रथकैशिकौ।। ६८.३८ ।।"
  },
  {
    "text": "पुत्रौ विदर्भराजस्य शूरौ रणविशारदौ।।\nरोमपादस्तृतीयश्च बभ्रुस्तस्यात्मजः स्मृतः।। ६८.३९।।"
  },
  {
    "text": "सुधृतिस्तनयस्तस्य विद्वान्परमधार्मिकः।।\nकौशिकस्तनयस्तस्मात्तस्माच्चैद्यान्वयः स्मृतः।। ६८.४೦ ।।"
  },
  {
    "text": "क्रथो विदर्भस्य सुतः कुंतिस्तस्यात्मजोऽभवत्।।\nकुंतेर्वतस्ततो जज्ञे रणधृष्टः प्रतापवान्।। ६८.४१ ।।"
  },
  {
    "text": "रणधृष्टस्य च सुतो निधृतिः परवीरहा।।\nदशार्हो नैधृतो नाम्ना महारिगणसूदनः।। ६८.४२ ।।"
  },
  {
    "text": "दर्शार्हस्य सुतो व्याप्तो जीमूत इति तत्सुतः।।\nजीमूतपुत्रो विकृतिस्तस्य भीमरथः सुतः।। ६८.४३ ।।"
  },
  {
    "text": "अथ भीमरथस्यासीत्पुत्रो नवरथः किल।।\nदानधर्मरतो नित्यं सत्यशीलपरायणः।। ६८.४४ ।।"
  },
  {
    "text": "तस्य चासीद्दृढरथः शकुनिस्तस्य चात्मजः।।\nतस्मात्करंभः संभूतो देवरातोऽभवत्ततः।। ६८.४५ ।।"
  },
  {
    "text": "देवरातादभूद्राजा देवरातिर्महायशाः।।\nदेवगर्भोपमो जज्ञे यो देवक्षत्रनामकः।। ६८.४६ ।।"
  },
  {
    "text": "देवक्षत्रसुतः श्रीमान् मधुर्नाम महायशाः।।\nमधूनां वंशकृद्राजा मधोस्तु कुरुवंशकः।। ६८.४७ ।।"
  },
  {
    "text": "कुरुवंशादनुस्तस्मात्पुरुत्वात्पुरुषोत्तमः।।\nअंशुर्जज्ञे च वैदर्भ्यां भद्रवत्यां पुरुत्वतः।। ६८.४८ ।।"
  },
  {
    "text": "ऐक्ष्वाकीमवहच्चांशुः सत्त्वस्तस्मादजायत।।\nसत्त्वात्सर्वगुणोपेतः सात्त्वतः कुलवर्धनः।। ६८.४९ ।।"
  },
  {
    "text": "ज्यामघस्य मया प्रोक्ता सृष्टिर्वै विस्तरेण वः।।\nयः पठेच्छृणुयाद्वापि निसृष्टिंज्यामघस्य तु।। ६८.५೦ ।।"
  },
  {
    "text": "प्रजीवत्येति वै स्वर्गं राज्यं सौख्यं च विंदति।। ६८.५१ ।।\nइति श्रीलिंगमहापुराणे पूर्वभागे वंशानुवर्णनंनामाष्टषष्टितमोऽध्यायः।। ६८ ।।"
  }
]
[
  {
    "text": "सूत उवाच\nयदा स्रष्टुं मतिं चक्रे मोहश्चासीन्महात्मनः।।\nद्विजाश्च बुद्धिपूर्वं तु ब्रह्मणोऽव्यक्तजन्मनः।। ५.१।।"
  },
  {
    "text": "तमो मोहो महामोहस्तामिस्रश्चांधसंज्ञितः।।\nअविद्या पंचधा ह्येषा प्रादुर्भूता स्वयंभुवः।। ५.२ ।।"
  },
  {
    "text": "अविद्यया मुनेर्ग्रस्तः सर्गो मुख्य इति स्मृतः।।\nअसाधक इति स्मृत्वा सर्गो मुख्यः प्रजापतिः।। ५.३ ।।"
  },
  {
    "text": "अभ्यमन्यत सोऽन्यं वै नगा मुख्योद्भवाः स्मृताः।।\nत्रिधा कंठो मुनेस्तस्य ध्यायतो वै ह्यवर्तत।। ५.४ ।।"
  },
  {
    "text": "प्रथमं तस्य वै जज्ञे तिर्यकस्रोतो महात्मनः।।\nऊर्ध्वस्रोतः परस्तस्य सात्विकः स इति स्मृतः।। ५.५ ।।"
  },
  {
    "text": "अर्वाक्स्रोतोऽनुग्रहश्च तथा भूतादिकः पुनः।।\nब्रह्मणो महतस्त्वाद्यो द्वितीयो भौतिकस्तथा।। ५.६ ।।"
  },
  {
    "text": "सर्गस्तृतीयश्चैंद्रियस्तुरीयो मुख्य उच्यते।।\nतिर्यग्योन्यः पंचमस्तु षष्ठो दैविक उच्यते।। ५.७ ।।"
  },
  {
    "text": "सप्तमो मानुषो विप्रा अष्टमोऽनुग्रहः स्मृतः।।\nनवमश्चैव कौमारः प्राकृता वैकृतास्त्विमे।। ५.८।।"
  },
  {
    "text": "पुरस्तादसृजद्देवः सनंदं सनकं तथा।।\nसनातनं मुनिश्रेष्ठा नैष्कर्म्येण गताः परम्।। ५.९ ।।"
  },
  {
    "text": "मरीचिभृग्वंगिरसः पुलस्त्यं पुलहंक्रतुम्।।\nदक्षमत्रिं वसिष्ठं च सोऽसृजद्योगविद्यया।। ५.१० ।।"
  },
  {
    "text": "नवैते ब्रह्मणः पुत्रा ब्रह्मज्ञा ब्राह्मणोत्तमाः।।\nब्रह्मवादिन एवैते ब्रह्मणः सदृशाः स्मृताः।। ५.११ ।।"
  },
  {
    "text": "संकल्पश्चैव धर्मश्च ह्यधर्मो धर्मसंनिधिः।।\nद्वादशैव प्रजास्त्वेता ब्रह्मणोऽव्यक्तजन्मनः।। ५.१२ ।।"
  },
  {
    "text": "ऋभुं सनत्कुमारं च ससर्जादौ सनातनः।।\nतावूर्ध्वरेतसौ दिव्यौ चाग्रजौ ब्रह्मवादिनौ।। ५.१३ ।।"
  },
  {
    "text": "कुमारौ ब्रह्मणस्तुल्यौ सर्वज्ञौ सर्वभाविनौ।।\nवक्ष्ये भार्याकुलं तेषां मुनीनामग्रजन्मनाम्।। ५.१४ ।।"
  },
  {
    "text": "समासतो मुनिश्रेष्ठाः प्रजासंभूतिमेव च।।\nशतरूपां तु वै राज्ञिं विराजमसृजत्प्रभुः।। ५.१५ ।।"
  },
  {
    "text": "स्वायंभुवात्तु वै राज्ञी शतरूपा त्वयोनिजा।।\nलेभे पुत्रद्वयं पुण्या तथा कन्याद्वयं च सा।। ५.१६ ।।"
  },
  {
    "text": "उत्तानपादो ह्यवरो धीमाञ्ज्येष्ठः प्रियंव्रतः।।\nज्येष्ठा वरिष्ठा त्वाकूतिः प्रसूतिश्चानुजा स्मृता।। ५.१७ ।।"
  },
  {
    "text": "उपयेमे तदाकूतिं रुचिर्नाम प्रजापतिः।।\nप्रसूतिं भगवान्दक्षो लोकधात्रीं च योगिनीम्।। ५.१८ ।।"
  },
  {
    "text": "दक्षिणासहितं यज्ञमाकूतिः सुषुवे तथा।।\nदक्षिणा जन्यामास दिव्या द्वादश पुत्रिकाः।। ५.१९ ।।"
  },
  {
    "text": "प्रसूतिः सुषुवे दक्षाच्चतुर्विशतिकन्यकाः।।\nश्रद्धां लक्ष्मीं धृतिं पुष्टिं तुष्टिं मेधां क्रियां तथा।। ५.२० ।।"
  },
  {
    "text": "बुद्धि लज्जां वपुःशांतिं सिद्धिं कीर्ति महातपाः।।\nख्यातिं शांति च संभूतिं स्मृतिं प्रीतिं क्षमां तथा।। ५.२१ ।।"
  },
  {
    "text": "सन्नतिं चानसूयां च ऊर्जां स्वाहां सुरारणिम्।।\nस्वधां चैव महाभागां प्रददौ च यथाक्रमम्।। ५.२२ ।।"
  },
  {
    "text": "श्रद्धाद्याश्चैव कीर्त्यंतास्त्रयोदश सुदारिकाः।।\nधर्मं प्रजापतिं जग्मुः पतिं परमदुर्लभाः।। ५.२३ ।।"
  },
  {
    "text": "उपयेमे भृगुर्धीमान् ख्यातिं तां भार्गवारणिम्।।\nसंभूतिं च मरीचिस्तु स्मृतिं चैवांगिरा मुनिः।। ५.२४ ।।"
  },
  {
    "text": "प्रीतिं पुलस्त्यः पुण्यात्मा क्षमां तां पुलहो मुनिः।।\nक्रतुश्च सन्नतिं धीमानत्रिस्तां चानसूयकाम्।। ५.२५ ।।"
  },
  {
    "text": "ऊर्जां वसिष्ठो भगवान्वरिष्ठो वारिजेक्षणाम्।।\nविभावसुस्तथा स्वाहां स्वधां वै पितरस्तथा।। ५.२६ ।।"
  },
  {
    "text": "पुत्रीकृता सती या सा मानसी शिवसंभवा।।\nदक्षेम जगतां धात्री रुद्रमेवास्थिता पतिम्।। ५.२७ ।।"
  },
  {
    "text": "अर्धनारीश्वरं दृष्ट्वा सर्गादौ कनकांडजः।।\nविभजस्वेति चाहादौ यदा जाता तदाभवत्।। ५.२८ ।।"
  },
  {
    "text": "तस्याश्चैवांशजाः सर्वाः स्त्रियस्त्रिभुवने तथा।।\nएकादशाविधा रुद्रास्तस्य चांशोद्भवास्तथा।। ५.२९ ।।"
  },
  {
    "text": "स्त्रीलिंगमखिलं सा वै पुल्लिंगं नीललोहितः।।\nतं दृष्ट्वा भगवान् ब्रह्मा दक्षमालोक्य सुव्रताम्।। ५.३० ।।"
  },
  {
    "text": "भजस्व धात्रीं जगतां ममापि च तवापि च।।\nपुन्नाम्नो नरकात्त्राति इति पुत्रेत्विहोक्तितः।। ५.३१ ।।"
  },
  {
    "text": "प्रशस्ता तव कांतेयं स्यात् पुत्री विश्वमातृका।।\nतस्मात् पुत्री सती नाम्ना तवैषा च भविष्यति।। ५.३२ ।।"
  },
  {
    "text": "एवमुक्तस्तदा दक्षो नियोगाद्ब्रह्मणो मुनिः।।\nलब्ध्वा पुत्रीं ददौ साक्षात् सतीं रुद्राय सादरम्।। ५.३३ ।।"
  },
  {
    "text": "धर्मस्य पत्न्यः श्रद्धाद्याः कीर्तिता वै त्रयोदश।।\nतासु धर्मप्रजां वक्ष्ये यथाक्रममनुत्तमम्।। ५.३४ ।।"
  },
  {
    "text": "कामो दर्पोऽथ नियमः संतोषो लोभ एव च।।\nश्रुतस्तु दंडः समयो बोधश्चैव महाद्युतिः।। ५.३५ ।।"
  },
  {
    "text": "अप्रमादश्च विनयो व्यवसायो द्विजोत्तमाः।।\nक्षेमं सुखं यशश्चैव धर्मपुत्राश्च तासु वै।। ५.३६ ।।"
  },
  {
    "text": "धर्मस्य वै क्रियायां तु दंडः समय एव च।।\nअप्रमादस्तथा बोधो बुद्धेर्धर्मस्य तौ सुतौ।। ५.३७ ।।"
  },
  {
    "text": "तस्मात्पंचदशैवैते तासु धर्मात्मजास्त्विह।।\nभृगुपत्नी च सुषुवे ख्यातिर्विष्णोः प्रियां श्रियम्।। ५.३८ ।।"
  },
  {
    "text": "धातारं च विधातारं मेरोर्जामातरौ सुतौ।।\nप्रभूतिर्नाम या पत्नी मरीचेः सुषुवे सुतौ।। ५.३९ ।।"
  },
  {
    "text": "पूर्णमासं तु मारीचं ततः कन्याचतुष्टयम्।।\nतुष्टिर्ज्येष्ठा च वै दृष्टिः कृषिश्चापचितिस्तथा।। ५.४० ।।"
  },
  {
    "text": "क्षमा च सुषुवे पुत्रान् पुत्रीं च पुलहाच्छुभाम्।।\nकर्दमं च वरीयांसं सहिष्णुं मुनिसत्तमाः।। ५.४१ ।।"
  },
  {
    "text": "तथा कनकपीतां स पीवरीं पृथिवीसमाम्।।\nप्रीत्यां पुलस्त्यश्च तथा जनयामास वै सुतान्।। ५.४२ ।।"
  },
  {
    "text": "दत्तोर्णं वेदबाहुं च पुत्रीं चान्यां दृषद्वतीम्।।\nपुत्राणां षष्टिसाहस्रं सन्नतिः सुषुवे शुभा।। ५.४३ ।।"
  },
  {
    "text": "क्रतोस्तु भार्या सर्वे ते वालखिल्या इति श्रुताः।।\nसिनीवालीं कुहूं चैव राकां चानुमतिं तथा।। ५.४४ ।।"
  },
  {
    "text": "स्मृतिश्च सुषुवे पत्नी मुनेश्चांगिरसस्तथा।।\nलब्धानुभावमग्निं च कीर्तिमंतं च सुव्रता।। ५.४५ ।।"
  },
  {
    "text": "अत्रेर्भार्यानसूया वै सुषुवे षट्प्रजास्तु याः।।\nतास्वेका कन्यका नाम्ना श्रुतिः सा सूनुपंचकम्।। ५.४६ ।।"
  },
  {
    "text": "सत्यनेत्रो मुनिर्भव्यो मूर्तिरापः शनैश्चरः।।\nसोमश्च वै श्रुतिः षष्ठी पंचात्रेयास्तु सूनवः।। ५.४७ ।।"
  },
  {
    "text": "ऊर्जा वसिष्ठाद्वै लेभे सुतांश्च सुतवत्सला।।\nज्यायसी पुंडरीकाक्षान्वासिष्ठान्वरलोचना।। ५.४८ ।।"
  },
  {
    "text": "रजः सुहोत्रो बाहुश्च सवनश्चानघस्तथा।।\nसुतपाः शुक्र इत्येते मुनेर्वै सप्त सूनवः।। ५.४९ ।।"
  },
  {
    "text": "यश्चाभिमाना भगवान् भवात्मा पैतामहो वह्निरसुः प्रजानाम्।।\nस्वाहा च तस्मात्सुषुवे सुतानां त्रयं त्रयाणां जगतां हिताय।। ५.५० ।।"
  },
  {
    "text": "इति श्रीलिंगमहापुराणे पूर्वभागे प्रजासृष्टिवर्णनं नाम पंचमोऽध्यायः।। ५ ।।"
  }
]
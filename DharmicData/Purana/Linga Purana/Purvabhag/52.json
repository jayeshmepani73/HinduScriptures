[
  {
    "text": "सूत उवाच।।\nनद्यश्च बहवः प्रोक्ता सदा बहुजलाः शुभाः।।\nसरोवरेभ्यः संभूतास्त्वसंख्याता द्विजोत्तमाः।। ५२.१ ।।"
  },
  {
    "text": "प्राङ्मुखा दक्षिणास्यास्तु चोत्तरप्रभवाः शुभाः।।\nपश्चिमाग्राः पवित्राश्च प्रतिवर्षं प्रकीर्तिताः।। ५२.२ ।।"
  },
  {
    "text": "आकाशांभोनिधिर्योसौ सोम इत्यभिधीयते।।\nआधारः सर्वभूतानां देवानाममृताकरः।। ५२.३ ।।"
  },
  {
    "text": "अस्मात्प्रवृत्ता पुण्योदा नदी त्वाकाश गामिनी।।\nसप्तमेनानिलपथा प्रवृत्ता चामृतोदका।। ५२.४ ।।"
  },
  {
    "text": "सा ज्योतिंष्यनुवर्तन्ती ज्योतिर्गणनिषोविता।।\nताराकोटिसहस्राणां नभसश्च समायुता।। ५२.५ ।।"
  },
  {
    "text": "परिवर्तत्यहरहो यथा सोमस्तथैव सा।।\nचत्वार्यशीतिश्च तथा सहस्राणां समुच्छ्रितः।। ५२.६ ।।"
  },
  {
    "text": "योजनानां महामेरुः श्रीकंठाक्रीडकोमलः।।\nतत्रासीनो यतः शर्वः सांबः सह गणेश्वरैः।। ५२.७ ।।"
  },
  {
    "text": "क्रीडते सुचिरं कालं तस्मात्पुण्यजला शिवा।।\nगिरिं मेरुं नदी पुण्या सा प्रयाति प्रदक्षिणम्।। ५२.८ ।।"
  },
  {
    "text": "विभज्यमानसलिला सा जवेनानिलेन च।।\nमेरोरंतरकूटेषु निपपात चतुर्ष्वपि।। ५२.९ ।।"
  },
  {
    "text": "समंतात्समतिक्रम्य सर्वाद्रीन्प्रविभागशः।।\nनियोगाद्देवदेवस्य प्रविष्टा सा महार्णवम्।। ५२.१೦ ।।"
  },
  {
    "text": "अस्या विनिर्गता नद्यः शतशोथ सहस्रशः।।\nसर्वद्वीपाद्रिवर्षेषु बहवः परिकीर्तिताः।। ५२.११ ।।"
  },
  {
    "text": "क्षुद्रनद्यस्त्वसंख्याता गंगा यद्गां गताम्बरात्।।\nकेतुमाले नराः कालाः सर्वे पनसभोजनाः।। ५२.१२ ।।"
  },
  {
    "text": "स्त्रियश्चोत्पलवर्णाभा जीवितं चायुतं स्मृतम्।।\nभद्राश्वे शुक्लवर्णाश्च स्त्रियश्चन्द्रांशु सन्निभाः।। ५२.१३ ।।"
  },
  {
    "text": "कालाम्रभोजनाः सर्वे निरातंका रतिप्रियाः।।\nदशवर्षसहस्राणि जीवंति शिवभाविताः।। ५२.१४ ।।"
  },
  {
    "text": "हिरण्मया इवात्यर्थमीश्वरार्पितचेतसः।।\nतथा रमणके जीवा न्यग्रोधफलभोजनाः।। ५२.१५ ।।"
  },
  {
    "text": "दशवर्षसहस्राणि शतानि दशपंच च।।\nजीवंति शुक्लास्ते सर्वे शिवध्यानपरायणाः।। ५२.१६ ।।"
  },
  {
    "text": "हैरण्मया महाभागा हिरण्मयवनाश्रयाः।।\nएकादश सहस्राणि शतानि दशपंच च।। ५२.१७ ।।"
  },
  {
    "text": "वर्षाणां तत्र जीवंति अश्वत्थाशनजीवनाः।।\nहैरण्मया इवात्यर्थमीश्वरार्पितमानसाः।। ५२.१८ ।।"
  },
  {
    "text": "कुरुवर्षे तु कुरवः स्वर्गलोकात्परीच्युताः।।\nसर्वे मैथुन जाताश्च क्षीरिणः क्षीरभोजनाः।। ५२.१९ ।।"
  },
  {
    "text": "अन्योन्यमनुरक्ताश्च चक्रवाकसधर्मिणः।।\nअनामया ह्यशोकाश्च नित्यं सुखनिषेविणः।। ५२.२೦ ।।"
  },
  {
    "text": "त्रयोदश सहस्राणि शतानि दशपंच च।।\nजीवंति ते महावीर्या न चान्यस्त्रीनिषेविणः।। ५२.२१ ।।"
  },
  {
    "text": "सहैव मरणं तेषां कुरूणां स्वर्गवासिनाम्।।\nहृष्टानां सुप्रवृद्धानां सर्वान्नामृतभोजिनाम्।। ५२.२२ ।।"
  },
  {
    "text": "सदा तु चंद्रकान्तानां सदा योवनशालिनाम्।।\nश्यामांगानां सदा सर्वभूषणास्पददेहिनाम्।। ५२.२३ ।।"
  },
  {
    "text": "जंबूद्वीपे तु तत्रापि कुरुवर्षं सुशोभनम्।।\nतत्र चन्द्रप्रभं शम्भोर्विमानं चंद्रमौलिनः।। ५२.२४ ।।"
  },
  {
    "text": "वर्षे तु भारते मर्त्याः पुण्याः कर्मवशायुषः।।\nशतायुषः समाख्याता नानावर्णाल्पदेहिनः।। ५२.२५ ।।"
  },
  {
    "text": "नानादेवर्चने युक्ता नानाकर्मफलाशिनः।।\nनानाज्ञानार्थसंपन्ना दुर्बलाश्चाल्पभोगिनः।। ५२.२६ ।।"
  },
  {
    "text": "इंद्रद्वीपे तथा केचित्तथैव च कसेरुके।।\nताम्रद्वीपं गताः केचित्कोचिद्देशं गभस्तिमत्।। ५२.२७ ।।"
  },
  {
    "text": "नागद्वीपं तता सौम्यं गांधर्वं वारुणं गताः।।\nकेचिन्म्लेच्छाः पुलिंदाश्च नानाजातिसमुद्भवाः।। ५२.२८ ।।"
  },
  {
    "text": "पूर्वे किरातास्तस्यांते पश्चिमे यवनाः स्मृताः।।\nब्राह्मणाः क्षत्रिया वैश्या मध्ये शूद्राश्च सर्वशः।। ५२.२९ ।।"
  },
  {
    "text": "इज्यायुद्धवणिज्याभिर्वर्तयंतो व्यवस्थिताः।।\nतेषां संव्यवहारोयं वर्ततेऽत्र परस्परम्।। ५२.३೦ ।।"
  },
  {
    "text": "धर्मार्थकामसंयुक्तो वर्णानां तु स्वकर्मसु।।\nसंकल्पश्चाभिमानश्च आश्रमाणां यथाविधि।। ५२.३१ ।।"
  },
  {
    "text": "इह स्वर्गापवर्गार्थं प्रवृत्तिर्यत्र मानुषी।।\nतेषां च युगकर्माणि नान्यत्र मुनिपुंगवाः।। ५२.३२ ।।"
  },
  {
    "text": "दशवर्षसहस्राणि स्थितिः किंपुरुषे नृणाम्।।\nसुवर्णवर्णाश्च नरास्त्रियश्चाप्सरसोपमाः।। ५२.३३ ।।"
  },
  {
    "text": "अनामया ह्यशोकाश्च सर्वे ते शिवभाविताः।।\nशुद्धसत्त्वाश्च हेमाभाः सदाराः प्लक्षभोजनाः।। ५२.३४ ।।"
  },
  {
    "text": "महारजतसंकाशा हरिवर्षेपि मानवाः।।\nदेवलोकाच्च्युताः सर्वे देवाकाराश्च सर्वशः।। ५२.३५ ।।"
  },
  {
    "text": "हरं यजंति सर्वेशं पिबंतीक्षुरसं शुभम्।।\nन जरा बाधते तेन न च जीर्यांति ते नराः।। ५२.३६ ।।"
  },
  {
    "text": "दशवर्षसहस्राणि तत्र जीवांति मानवाः।।\nमध्यमं यन्मया प्रोक्तं नाम्ना वर्षमिलावृतम्।। ५२.३७ ।।"
  },
  {
    "text": "न तत्र सूर्यस्तपति न ते जीर्यंति मानवाः।।\nचंद्रसूर्यौ न नक्षत्रं जीवंति मानवाः।। ५२.३८ ।।"
  },
  {
    "text": "पद्मप्रभाः पद्म मुखाः पद्मपत्रनिभेक्षणाः।।\nपद्मपत्रसुगंधाश्च जायंते भवभाविताः।। ५२.३९ ।।"
  },
  {
    "text": "जंबूफलरसाहारा अनिष्पन्दाः सुगंधिनः।।\nदेवलोकागतास्तत्र जायंते ह्यजरामराः।। ५२.४೦ ।।"
  },
  {
    "text": "त्रयोदशसहस्राणि वर्षाणां ते नरोत्तमाः।।\nआयुःप्रमाणं जीवंति वर्षे दिव्ये त्विलावृते।। ५२.४१ ।।"
  },
  {
    "text": "जंबूफलरसं पीत्वा न जरा बाधते त्विमान्।।\nन क्षुधा न क्लमश्चापि न जनो मृत्यु मांस्तथा।। ५२.४२ ।।"
  },
  {
    "text": "तत्र जाम्बूनदं नाम कनकं देवभूषणम्।।\nइंद्रगोपप्रतीकाशं जायते भास्वरं तु तत्।। ५२.४३ ।।"
  },
  {
    "text": "एवं मया समाख्याता नववर्षानुवर्तिनः।।\nवर्णायुर्भोजनाद्यानि संक्षिप्य न तु विस्तरात्।। ५२.४४ ।।"
  },
  {
    "text": "हेमकूटे तु गंधर्वा विज्ञेयाश्चाप्सरोगणाः।।\nसर्वे नागाश्च निषघे शेषवासुकितक्षकाः।। ५२.४५ ।।"
  },
  {
    "text": "महाबलास्त्रयस्त्रिंशद्रमंते याज्ञिकाः सुराः।।\nनीले तु वैडूर्यमये सिद्धा ब्रह्मर्षयोऽमलाः।। ५२.४६ ।।"
  },
  {
    "text": "दैत्यानां दानवानां च श्वेतः पर्वत उच्यते।।\nश्रृंगवान् पर्वतश्चैव पितॄणां निलयः सदा।। ५२.४७ ।।"
  },
  {
    "text": "हिमवान् यक्षमुख्यानां भूतानामिश्वरस्य च।।\nसर्वाद्रिषु महादेवो हरिणा ब्रह्मणांबया।। ५२.४८ ।।"
  },
  {
    "text": "नंदिना च गणैश्चैव वर्षेषु च वनेषु च।।\nनीलश्वेतत्रिश्रृंगे च भगवान्नीललोहितः।। ५२.४९ ।।"
  },
  {
    "text": "सिद्धैर्देवैश्च पितृभिर्दृष्टो नित्यं विशेषतः।।\nनीलश्च वैडूर्यमयः श्वेतः शुक्लो हिरण्मयः।। ५२.५೦ ।।"
  },
  {
    "text": "मयूरबर्हवर्णस्तु शातकुंभस्त्रिश्रृंगवान्।।\nएते पर्वतराजानो जंबूद्वीपे व्यवस्थिताः।। ५२.५१ ।।"
  },
  {
    "text": "इति श्रीलिंगमहापुराणे पूर्वभागे भुवनकोशस्वभाववर्णनं नाम द्विपंचाशत्तमोऽध्यायः।। ५२ ।।"
  }
]
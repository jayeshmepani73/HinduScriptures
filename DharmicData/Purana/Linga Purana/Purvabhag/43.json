[
  {
    "text": "नंदीकेश्वर उवाच।\nमया सह पिता हृष्टः प्रणम्य च महेश्वरम्।\nउटजं स्वं जगामाशु निधिं लब्ध्वेव निर्धनः॥ ४३.१ ॥\nयदागतोहमुटजं शिलादस्य महामुने।\nतदा वै दैविकं रूपं त्यक्त्वा मानुष्य मास्थितः॥ ४३.२ ॥\nनष्टा चैव स्मृतिर्दिव्या येन केनापि कारणात्।\nमानुष्यमास्थितं दृष्ट्वा पिता मे लोकपूजितः॥ ४३.३ ॥\nविललापाति दुःखार्तः स्वजनैश्च समावृतः।\nजातकर्मादिकाश्चैव चकार मम सर्ववित्॥ ४३.४ ॥\nशालंकायनपुत्रो वै शिलादः पुत्रवत्सलः।\nउपदिष्टा हि तेनैव ऋक्शाखा यजुषस्तथा॥ ४३.५ ॥\nसमाशाखासहस्रं च साङ्गोपाङ्गं महामुने।\nआयुर्वेदं धनुर्वेदं गांधर्वं चाश्वलक्षणम्॥ ४३.६ ॥\nहरितनां चरितं चैव नराणां चैव लक्षणम्।\nसंपूर्णे सप्तमे वर्षे ततोथ मुनिसत्तमौ॥ ४३.७ ॥\nमित्रावरुणनामानौ तपोयोगबलान्वितौ।\nतस्याश्रमं गतौ दिव्यौ द्रष्टु मां चाज्ञया विभोः॥ ४३.८ ॥\nऊचतुश्च महात्मानौ मां निरीक्ष्य मुहुर्मुहुः।\nतात नंद्ययमल्पायुः सर्वशास्त्रार्थपारगः॥ ४३.९ ॥\nन दृष्टमेवमाश्चर्यमायुर्वर्षादतः परम्।\nइत्युक्तवति विप्रेन्द्रः शिलादः पुत्रवत्सलः॥ ४३.१೦ ॥\nसमालिंग्य च दुःखार्तो रुरोदातीव विस्वरम्।\nहा पुत्र पुत्र पुत्रेति पपात च समंततः॥ ४३.११ ॥\nअहो बलं दैवविधोर्विधातुश्चोति दुःखितः।\nतस्य चार्तस्वरं श्रुत्वा तदाश्रमनिवासिनः॥ ४३.१२ ॥\nनिपेतुर्विह्वलात्यर्थं रक्षाश्चक्रुश्च मंगलम्।\nतुष्टुवुश्च महादेव त्रियंबकमुमापतिम्॥ ४३.१३ ॥\nहुत्वा त्रियंबकेनैव मधुनैव च संप्लुताम्।\nदूर्वामयुतसंख्यातां सर्व द्रव्यसमन्विताम्॥ ४३.१४ ॥\nपिता विगतसंज्ञश्च तथा चैव पितामहः।\nविचेष्टश्च ललापासौ मृतवन्निपपात च॥ ४३.१५ ॥\nमृत्योर्भीतोहमचिराच्छिरसा चाभिवंद्य तम्।\nमृतवत्पतितं साक्षात्पितरं च पितामहम्॥ ४३.१६ ॥\nप्रदक्षिणीकृत्य च तं रुद्रजाप्यरतोऽभवम्।\nहृत्पुंडरीके सुषिरे ध्यात्वा देवं त्रियंबकम्॥ ४३.१७ ॥\nत्र्यक्षं दशभुजं शान्तं पंचवक्त्रं सदाशिवम्।\nसरितश्चांतरे पुण्ये स्थितं मां परमेश्वरः॥ ४३.१८ ॥\nतुष्टोब्रवीन्महादेवः सोमः सोमार्धभूषणः।\nवत्स नंदीन्महाबाहो मृत्योर्भीतिः कुतस्तव॥ ४३.१९ ॥\nमयैव प्रेषितौ विप्रौ मत्समस्त्वं न संशयः।\nवत्सैनत्तव देहं च लौकिकं परमार्थतः॥ ४३.२೦ ॥\nनास्त्येव दैविकं दृष्टं शिलादेन पुरा तव।\nदेवैश्च मुनिभिः सिद्धैर्गंधर्वैर्दानवोत्तमैः॥ ४३.२१ ॥\nपूजितं यत्पुरा वत्स दैविकं नंदिकेश्वर॥\nसंसारस्य श्वभावोयं सुखं दुःखं पुनः पुनः॥ ४३.२२ ॥\nनृणां योनिपरित्यागः सर्वथैव विवेकिनः।\nएवमुक्त्वा तु मां साक्षात्सर्वदेवमहेश्वरः॥ ४३.२३ ॥\nकराभ्यां सुशुभाभ्यां च उभाभ्यां परमेश्वरः।\nपस्पर्श भगवान् रुद्रः परमार्तिहरो हरः॥ ४३.२४ ॥\nउवाच च महादेवस्तुष्टात्मा वृषभध्वजः।\nनिरीक्ष्य गणपांश्चैव देवीं हिमवतः सुताम्॥ ४३.२५ ॥\nसमालोक्य च तुष्टात्मा महादेवः सुरेश्वरः।\nअजरो जरया त्यक्तो नित्यं दुःखविवर्जितः॥ ४३.२६ ॥\nअक्षयश्चाव्ययश्चैव सपिता ससुहृज्जनः।\nममेष्टो गणपश्चैव मद्वीर्यो मत्पराक्रमः॥ ४३.२७ ॥\nइष्टो मम सदा चैव मम पार्श्वगतः सदा।\nमद्ब्रलश्चैव भविता महायोगबलान्वितः ४३.२८ ॥\nएवमुक्त्वा च मां देवो भगवान् सगणस्तदा।\nकुशेशयमयीं मालां समुन्मुच्यात्मनस्तदा॥ ४३.२९ ॥\nआबबंध महातेजा मम देवो वृषध्वजः।\nतयाहं मालया जातः शुभया कण्ठसक्तया॥ ४३.३೦ ॥\nत्र्यक्षो दशभुजश्चैव द्वितीयं इव शंकरः।\nतत एव समादाय हस्तेन परमेश्वरः॥ ४३.३१ ॥\nउवाच ब्रूहि किं तेद्य ददामि वरमुत्तमम्।\nततो जटाश्रितं वारि गृहीत्वा चातिनिर्मलम्॥ ४३.३२ ॥\nउक्ता नदी भवस्वेति उत्ससर्ज वृषध्वजः।\nततः सा दिव्यतोया च पूर्णासितजला शुभा॥ ४३.३३ ॥\nपद्मोत्पलवनोपेता प्रावर्तत महानदी।\nतामाह च महादेवो नदीं परम शोभनाम्॥ ४३.३४ ॥\nयस्माज्जटोदकादेव प्रवृत्ता त्वं महानदी।\nतस्माज्जटोदका पुण्या भविष्यसि सरिद्वरा॥ ४३.३५ ॥\nत्वयि स्नात्वा नरः कश्चित्सर्वपापैः प्रमुच्यते।\nततो देव्या महादेवः शिलादतनयं प्रभुः॥ ४३.३६ ॥\nपुत्रस्तेऽयमिति प्रोच्य पादयोः संन्यपातयत्।\nसा मामाघ्राय शिरसिपाणिभ्यां परिमार्जती॥ ४३.३७ ॥\nपुत्रप्रेम्णाभ्यषिञ्चच्च स्रोतोभिस्तनयैस्त्रिभिः।\nपयसा शंखगौरेण देवदेवं निरीक्ष्य सा॥ ४३.३८ ॥\nतानि स्रोतांसि त्रीण्यस्याः स्रोतस्विन्योभवंस्तदा।\nनदीं त्रिस्रोतसं देवो भगवानवदद्भवः॥ ४३.३९ ॥\nत्रिस्रोतसं नदीं दृष्ट्वा वृषः परमहर्षितः।\nननाद नादात्तस्माच्च सरिदन्या ततोऽभवत्॥ ४३.४೦ ॥\nवृषध्वनिरिति ख्याता देवदेवेन सा नदी।\nजांबूनदमयं चित्रं सर्वरत्नमयं शुभम्॥ ४३.४१ ॥\nस्वं देवश्चाद्भुतं दिव्यं निर्मितं विश्वकर्मणा।\nमुकुटं चाबबंधेशो मम मूर्ध्नि वृषध्वजः॥ ४३.४२ ॥\nकुंडले च शुभे दिव्ये वज्रवैडूर्यभूषिते।\nआबबंध महादेवः स्वयमेव महेश्वरः॥ ४३.४३ ॥\nमां तथाभ्यर्चितं व्योम्नो दृष्ट्वा मेघैः प्रभाकरः।\nमेघांभसा चाभ्यषिंचच्छिलादनमयो मुने॥ ४३.४४ ॥\nतस्याभिषिक्तस्य तदा प्रवृत्त स्रोतसा भृशम्।\nयस्मात्सुवर्णान्निःसृत्य नद्येषा संप्रवर्तते॥ ४३.४५ ॥\nस्वर्णोदकेति तामाह देवदेवस्त्रियंबकः।\nजाम्बूनदमयाद्यस्माद्द्वितीया मुकुटाच्छुभा॥ ४३.४६ ॥\nप्रावर्तत नदी पुण्या ऊवुर्जंबूनदीति ताम्।\nएतत्पंचनदं नाम जप्येश्वरसमीपगम्॥ ४३.४७ ॥\nयः पंचनदमासाद्य स्नात्वा जप्येश्वरेश्वरम्।\nपूजयेच्छिवसायुज्यं नयात्येव न संशयः॥ ४३.४८ ॥\nअथ देवो महादेवः सर्वभूतपतिर्भवः।\nदेवीमुवाच शर्वाणीमुमां गिरिसुतामजाम्॥ ४३.४९ ॥\nदेवी नंदीश्वरं देवमभिषिंचामि भूतपम्।\nगणेन्द्रं व्याहरिष्यामि किं वा त्वं मन्यसेऽव्यये॥ ४३.५೦ ॥\nतस्य तद्वचनं श्रुत्वा भवानी हर्षितानना।\nस्मयंती वरदं प्राह भवं भूतपतिं पतिम्॥ ४३.५१ ॥\nसर्वलोकाधिपत्यं च गणेशत्वं तथैव च।\nदातुमर्हसि देवेश शैलादिस्तनयो मम॥ ४३.५२ ॥\nततः स भगवाञ्शर्वः सर्वलोकेश्वरेश्वरः।\nसस्मार गणपान् दिव्यान्देवदेवो वृषध्वजः॥ ४३.५३ ॥\nइति श्रीलिंगमहापुराणे पूर्वभागे नंदिकेश्वरप्रादुर्भावनंदिकेश्वराभिषेकमंत्रो नाम त्रिचत्वारिंशोऽध्यायः॥ ४३ ॥"
  }
]
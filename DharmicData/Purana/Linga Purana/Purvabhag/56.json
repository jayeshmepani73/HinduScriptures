[
  {
    "text": "सूत उवाच।।\nवीथ्याश्रयाणि चरति नक्षत्राणि निशाकरः।।\nत्रिचक्रोभयतोश्वश्च विज्ञेयस्तस्य वै रथः।। ५६.१ ।।"
  },
  {
    "text": "शतारैश्च त्रिभिश्चक्रैर्युक्तः शुक्लैर्हयोत्तमैः।।\nदशभिस्त्वकृशैर्दिवव्यैरसंगैस्तैर्मनोजवैः।। ५६.२ ।।"
  },
  {
    "text": "रथेनानेन देवैस्च पितृभिश्चैव गच्छति।।\nसोमो ह्यम्बुमयै र्गौभिः शुक्लैः शुक्लगभस्तिमान्।। ५६.३ ।।"
  },
  {
    "text": "क्रमते शुक्लपक्षादौ भास्करात्परमास्थितः।।\nआपूर्यते परस्यांतः सततं दिवसक्रमात्।। ५६.४ ।।"
  },
  {
    "text": "देवैः पीतं क्षये सोममाप्याययति नित्यशः।।\nपीतं पञ्चदशाहं तु रश्मिनैकेन भास्करः।। ५६.५ ।।"
  },
  {
    "text": "आपूरयन् सुषुम्नेन भागंभागमनुक्रमात्।।\nइत्येषा सूर्यवीर्येण चंद्रस्याप्यायिता तनुः।। ५६.६ ।।"
  },
  {
    "text": "स पौर्ममास्यां दृश्येत शुक्लः संपूर्णमंडलः।।\nएवमाप्यायितं सोमं शुक्लपक्षे दिनक्रमात्।। ५६.७ ।।"
  },
  {
    "text": "ततो द्वितीयाप्रभृति बहुलस्य चतुर्दशीम्।।\nपिबंत्यम्बुमयं देवा मधु सौम्यं सुधामृतम्।। ५६.८ ।।"
  },
  {
    "text": "संभृतं त्वर्धमासेन ह्यमृतं सूर्यतेजसा।।\nपानार्थममृतं सोमं पौर्णमास्यामुपासते।। ५६.९ ।।"
  },
  {
    "text": "एकरात्रिं सुराः सर्वे पितृभिस्त्वृषिभिः सह।।\nसोमस्य कृष्णपक्षादौ भास्कराभिमुखस्य च।। ५६.१೦ ।।"
  },
  {
    "text": "प्रक्षीयंते परस्यांतः पीयमानाः कलाः क्रमात्।।\nत्रयस्त्रिंशच्छताश्चैव त्रयस्त्रिंशत्तथैव च।। ५६.११ ।।"
  },
  {
    "text": "त्रयस्त्रिंशत्सहस्राणि देवाः सोमं पिबंति वै।।\nएवं दिनक्रमात्पीते विबुधैस्तु निशाकरे।। ५६.१२ ।।"
  },
  {
    "text": "पीत्वार्धमासं गच्छन्ति अमावास्यां सुरोत्तमाः।।\nपितरश्चोपतिष्ठंति अमावास्यां निशाकरम्।। ५६.१३ ।।"
  },
  {
    "text": "ततः पंचदशे भागे किंचिच्चिष्टे कलात्मके।।\nअपराह्णे पितृगणा जघन्यं पर्युपासते।। ५६.१४ ।।"
  },
  {
    "text": "पिबंति द्विकलं कालं शिष्टा तस्य कला तु या।।\nनिस्सृतं तदमावास्यां गभस्तिभ्यः स्वधामृतम्।। ५६.१५ ।।"
  },
  {
    "text": "मासतृप्तिमवाप्याग्र्यां पीत्वा गच्छंति तेऽमृतम्।।\nपितृभिः पीयमानस्य पंचदश्यां कला तु या।। ५६.१६ ।।"
  },
  {
    "text": "यावत्तु क्षीयते तस्य भागः पंचदशस्तु सः।।\nअमावास्यां ततस्तस्या अंतरा पूर्यते पुनः।। ५६.१७ ।।"
  },
  {
    "text": "वृद्धिक्षयौ वै पक्षादौ षोडश्यां शशिनः स्मृतौ।।\nएवं सूर्यनिमित्तैषा पक्षवृद्धिर्निशाकरे।। ५६.१८ ।।"
  },
  {
    "text": "इति श्रीलिंगमहापुराणे पूर्वभागे सोमवर्णनं नाम षट्पंचाशत्तमोऽध्यायः।। ५६"
  }
]
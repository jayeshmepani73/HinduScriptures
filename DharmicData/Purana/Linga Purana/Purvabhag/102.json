[
  {
    "text": "सूत उवाच।।\nतपसा च महादेव्याः पार्वत्या वृषभध्वजः।।\nप्रीतश्च भगवाच्छर्वो वचनाद्ब्रह्मणस्तदा।। १०२.१ ।।"
  },
  {
    "text": "हिताय चाश्रमाणां च क्रीडार्थं भगवान्भवः।।\nतदा हैमवतीं देवीमुपयेमे यथाविधि।। १०२.२ ।।"
  },
  {
    "text": "जगाम स स्वयं ब्रह्मा मरीच्याद्यैर्महर्षिभिः।।\nतपोवनं महादेव्याः पार्वत्याः पद्मसंभवः।। १०२.३ ।।"
  },
  {
    "text": "प्रदक्षिणीकृत्य च तां देवीं स जगतोरणीम्।।\nकीमर्थं तपसा लोकान्संतापयसि शैलजे।। १०२.४ ।।"
  },
  {
    "text": "त्वया सृष्टं जगत्सर्वं मातस्त्वं मा विमाशय।।\nत्वं हि संधारये लोकानिमान्सर्वान्स्वतेजसा।। १०२.५ ।।"
  },
  {
    "text": "सर्वदेवेश्वरः श्रीमान्सर्वलोकपतिर्भवः।।\nयस्य वै देवदेवस्य वयं किंकरवादिनः।। १०२.६ ।।"
  },
  {
    "text": "स एवं परमेशानः स्वयं च वरयिष्यति।।\nवरदे येन सृष्टासि न विना यस्त्वयांबिके।। १०२.७ ।।"
  },
  {
    "text": "वर्त्तते नात्र संदेहस्तव भर्त्ता भविष्यति।।\nइत्युक्त्वा तां नमस्कृत्य मुहुः संप्रेक्ष्य पार्वतीम्।। १०२.८ ।।"
  },
  {
    "text": "गते पितामहे देवो भगवान् परमेश्वरः।।\nजगामानुग्रहं कर्त्तुं द्विजरूपेण चाश्रमम्।। १०२.९ ।।"
  },
  {
    "text": "सा च दृष्ट्वा माहदेवं द्विजरूपेण संस्थितम्।।\nप्रतिभाद्यौः प्रभुं ज्ञात्वा ननाम वृषभध्वजम्।। १०२.१० ।।"
  },
  {
    "text": "संपूज्य वरदं देवं ब्राह्मणच्छद्मनागतम्।।\nतुष्टाव परमेशानं पार्वती परमेश्वरम्।। १०२.११ ।।"
  },
  {
    "text": "अनुगृह्य तदा देवीमुवाच प्रहसन्निव।।\nकुलधर्माश्रयं रक्षन् भूधरस्य महात्मनः।। १०२.१२ ।।"
  },
  {
    "text": "क्रीडार्थं च संतां मध्ये सर्वदेवपतिर्भवः।।\nस्वयंवरे महादेवी तव दिव्यसुशोभने।। १०२.१३ ।।"
  },
  {
    "text": "आस्थाय रूपं यत्सौम्यं समेष्येहं सह त्वया।।\nइत्युक्त्वा तां समालोक्य देवो दिव्येन चक्षुषा।। १०२.१४ ।।"
  },
  {
    "text": "जगामेष्टं तदा दिव्यं स्वपुरं प्रययौच सा।।\nदृष्ट्वा हृष्टस्तदा देवीं मेनया तुहिनाचलः।। १०२.१५ ।।"
  },
  {
    "text": "आलिंग्याघ्राय संपूज्य पुत्रीं साक्षात्तपस्विनीम्।।\nदुहितुर्देवदेवेन न जानन्नभिमंत्रितम्।। १०२.१६ ।।"
  },
  {
    "text": "स्वयंवरं तदा देव्याः सर्वलोकेष्वघोषयत्।।\nअथ ब्रह्मा च भगवान् विष्णुः साक्षाज्जनार्दनः।। १०२.१७ ।।"
  },
  {
    "text": "शक्रश्च भगवान् वह्निर्भास्करो भग एव च।।\nत्वष्टार्यमा विवस्वांश्च यमो वरुण एव च।। १०२.१८ ।।"
  },
  {
    "text": "वायुः सोमस्तथेशानो रुद्राश्च मुनयस्तथा।।\nअश्विनौ द्वादशादित्या गंधर्वा गरुडस्तथा।। १०२.१९ ।।"
  },
  {
    "text": "यक्षाः सिद्धास्तता साध्या दैत्याः किंपुरुषोरगाः।।\nसमुद्राश्च नदा वेदा मंत्राः स्तोत्रादयः क्षणाः।। १०२.२० ।।"
  },
  {
    "text": "नागाश्च पर्वताः सर्वे यज्ञाः सूर्यादयो ग्रहाः।।\nत्रयस्त्रिंशच्च देवानां त्रयश्च त्रिशतं तथा।। १०२.२१ ।।"
  },
  {
    "text": "त्रयश्च त्रिसहस्रं च तथान्ये बहवः सुरा।।\nजग्मुर्गिरिंद्रपुत्र्यास्तु स्वयंवरमनुत्तमम्।। १०२.२२ ।।"
  },
  {
    "text": "अथ शैलसुता देवी हैममारुह्य शोभनम्।।\nविमानं सर्वतोभद्रं सर्वरत्नैरलंकृतम्।। १०२.२३ ।।"
  },
  {
    "text": "अप्सरोभिः प्रनृत्ताभिः सर्वाभरणभूषितैः।।\nगंधर्वसिद्धैर्विविधैः किन्नरैश्च सुशोभनैः।। १०२.२४ ।।"
  },
  {
    "text": "बंदिभिः स्तूयमाना च स्थिता शैलसुता तदा।।\nसितातपत्रं रत्नांशुमिश्रितं चावहत्तथा।। १०२.२५ ।।"
  },
  {
    "text": "मालिनी गिरिपुत्र्यास्तु संध्यापूर्णेन्दुमंडलम्।।\nचामरासक्तहस्ताभिर्दिव्यस्त्रीभिश्च संवृता।। १०२.२६ ।।"
  },
  {
    "text": "मालां गृह्य जया तस्थौ सुरद्रुमसमुद्भवाम्।।\nविजया व्यजनं गृह्य स्थिता देव्याः समीपगा।। १०२.२७ ।।"
  },
  {
    "text": "मालां प्रहृह्य देव्यां तु स्थितायां देवसंसदि।।\nशिशुर्भूत्वा महादेवः क्रीडार्थं वृषभध्वजः।। १०२.२८ ।।"
  },
  {
    "text": "उत्संगतलसंसुप्तो बभूव भगवान्‌भवः।।\nअथ दृष्ट्वा शिशुं देवास्तस्या उत्संगवर्त्तिनम्।। १०२.२९ ।।"
  },
  {
    "text": "कोयमत्रेति संमंत्र्य चुक्षुभुश्च समागताः।।\nवज्रमाहारयत्तस्य बाहुमुद्युम्य वृत्रहा।। १०२.३० ।।"
  },
  {
    "text": "स बाहुरुद्यमस्तस्य तथैव समुपस्थितः।।\nस्तंभितः शिशुरूपेण देवदेवेन लीलया।। १०२.३१ ।।"
  },
  {
    "text": "वज्रं क्षेप्तुं न शशाक बाहुं चालयितुं तथा।।\nवह्निं शक्तिं तथा क्षेप्तं न शशाक तथा स्थितः।। १०२.३२ ।।"
  },
  {
    "text": "यमोपि दंडं खड्गं च निर्ऋतिर्मुनिपुंगवाः।।\nवरुणो नागपाशं च ध्वजयष्टिं समीरणः।। १०२.३३ ।।"
  },
  {
    "text": "सोमो गदां धनेशश्च दंडं दंडभृतां वरः।।\nईशानश्च तथा शूलं तीव्रमुद्यम्य संस्थितः।। १०२.३४ ।।"
  },
  {
    "text": "रुद्राश्च शूलमादित्या मुशलं वसवस्तथा।।\nमुद्गरं स्तंभिताः सर्वे देवेनाशु दिवौकसः।। १०२.३५ ।।"
  },
  {
    "text": "स्तंभिता देवदेवेन तथान्ये च दिवौकसः।।\nशिरःप्रकंपयन्विष्णुश्चक्रमुद्यम्य संस्थितः।। १०२.३६ ।।"
  },
  {
    "text": "तस्यापि शिरसो बालः स्थिरत्वं प्रचकार ह।।\nचक्रं क्षेप्तुं न शशाक बाहूंश्चालयितुं न च।। १०२.३७ ।।"
  },
  {
    "text": "पूषा दंतान्दशन्दंतैर्बालमैक्षत मोहितः।।\nतस्यापि दशनाः पेतुर्दृष्टमात्रस्य शंभुना।। १०२.३८ ।।"
  },
  {
    "text": "बलं तेजश्च योगं च तथैवास्तंभयद्विभुः।।\nअथ तेषु स्थितेष्वेव मन्युमत्सु सुरेष्वपि।। १०२.३९ ।।"
  },
  {
    "text": "ब्रह्मा परमसंविग्नो ध्यानमास्थाय शंकरम्।।\nबुबुधे देवमीशानमुमोत्संगे तमास्थितम्।। १०२.४० ।।"
  },
  {
    "text": "स बुद्ध्वा देवमीशानं शीघ्रमुत्थाय विस्मितः।।\nववंदे चरणौ शंभोरस्तुवच्च पितामहः।। १०२.४१ ।।"
  },
  {
    "text": "स बुद्ध्वा देवमीशानं शीघ्रमुत्थाय विस्मितः।।\nववंदे चरणौ शंभोरस्तुवच्च पितामहः।। १०२.४२ ।।"
  },
  {
    "text": "बुद्धिस्त्वं सर्वलोकानामहंकारस्त्वमीश्वरः।।\nभूतानामिंद्रियाणां च त्वमेवेश प्रवर्त्तकः।। १०२.४३ ।।"
  },
  {
    "text": "तवाहं दक्षिणाद्धस्तात्सृष्टः पूर्वं पुरातनः।।\nवामहस्तान्महा बाहो देवो नारायणः प्रभुः।। १०२.४४ ।।"
  },
  {
    "text": "इयं च प्रकृतिर्देवी सदा ते सृष्टिकारण।।\nपत्नीरूपं समास्थाय जगत्कारणमागता।। १०२.४५ ।।"
  },
  {
    "text": "नमस्तुभ्यं महादेव महादेव्यै नमोनमः।।\nप्रसादात्तव देवेश नियोगाच्च मया प्रजाः।। १०२.४६ ।।"
  },
  {
    "text": "देवाद्यास्तु इमाः सृष्टा मूढास्त्वद्योगमोहिताः।।\nकुरु प्रसादमेतेषां यथापूर्वं भवंत्विमे।। १०२.४७ ।।"
  },
  {
    "text": "सूत उवाच।।\nविज्ञाप्यैवं तदा ब्रह्मा देवदेवं महेश्वरम्।।\nसंस्तंतितांस्तदा तेन भगवानाहपद्मजः।। १०२.४८ ।।"
  },
  {
    "text": "मूढास्थ देवताः सर्वा नैव बुध्यत शंकरम्।।\nदेवदेवमिहायांतं सर्वदेवनमस्कृतम्।। १०२.४९ ।।"
  },
  {
    "text": "गच्छध्वं शरणं शीघ्रं देवाः शक्रपुरोगमाः।।\nसनारायणकाः सर्वे मुनिभिः शंकरं प्रभुम्।। १०२.५० ।।"
  },
  {
    "text": "सार्धं मयैव देवेशं परमात्मानमीश्वरम्।।\nअनया हैमवत्या च प्रकृत्या सह सत्तमम्।। १०२.५१ ।।"
  },
  {
    "text": "तत्र ते स्तंभितास्तेन तथैव सुरसत्तमाः।।\nप्रणेमुर्मनसा सर्वे सनारायणकाः प्रभुम्।। १०२.५२ ।।"
  },
  {
    "text": "अथ तेषां प्रसन्नो भूद्देवदेवस्त्रियंबकः।।\nयथापूर्वं चकाराशु वचनाद्ब्रह्मणः प्रभुः।। १०२.५३ ।।"
  },
  {
    "text": "तत एवं प्रसन्ने तु सर्वदेवनिवारणम्।।\nवपुश्चकार देवेशो दिव्यं परममद्भुतम्।। १०२.५४ ।।"
  },
  {
    "text": "तेजसा तस्य देवास्ते सेंद्रचंद्रदिवाकराः।।\nसब्रह्मकाः ससाध्याश्च सनारायणकास्तथा।। १०२.५५ ।।"
  },
  {
    "text": "सयमाश्च सरुद्राश्च चक्षुर प्राथयन्विभुम्।।\nतेभ्यश्च परमं चक्षुः सर्वदृष्टौ च शक्तिमत्।। १०२.५६ ।।"
  },
  {
    "text": "ददावंबापतिः शर्वो भवान्याश्च चलस्य च।।\nलब्ध्वा चक्षुस्तदा देवा इंद्रविष्णुपुरोगमाः।। १०२.५७ ।।"
  },
  {
    "text": "सब्रह्मकाः सशक्राश्च तमपश्यन्महेश्वरम्।।\nब्रह्माद्या नेमिरे तूर्णं भवानी च गिरीश्वरः।। १०२.५८ ।।"
  },
  {
    "text": "मुनयश्च महादेवं गणेशाः शिवसंमताः।।\nससर्जुः पुष्पवृष्टिं च खेचराः सिद्धचारणाः।। १०२.५९ ।।"
  },
  {
    "text": "देवदुंदुभयो नेदुस्तुष्टुवुर्मुनयः प्रभुम्।।\nजगुर्गंधर्वमुख्याश्च ननृतुश्चाप्सरोगणाः।। १०२.६० ।।"
  },
  {
    "text": "मुमुहुर्गणपाः सर्वं मुमोदांबा च पार्वती।।\nतस्य देवी तदा हृष्टा समक्षं त्रिदिवौकसाम्।। १०२.६१ ।।"
  },
  {
    "text": "पादयोः स्तापयामास मालां दिव्यां सुगंधिनीम्।।\nसाधुसाध्विति संप्रोच्य तया तत्रैव चार्चितम्।। १०२.६२ ।।"
  },
  {
    "text": "सह देव्या नमश्चक्रुः शिरोभिर्भूतलाश्रितैः।।\nसर्वे सब्रह्मका देवाः सयक्षोरगराक्षसाः।। १०२.६३ ।।"
  },
  {
    "text": "इति श्रीलिंगमहापुराणे पूर्वभागे उमास्वयंवरो नाम द्व्यधिकशततमोऽध्यायः।। १०२ ।।"
  }
]
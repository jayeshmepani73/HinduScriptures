[
  {
    "text": "सूत उवाच।।\nब्रह्माणमग्रतः कृत्वा ततः स गरुडध्वजः।।\nअतीतैश्च भविष्यैश्च वर्तमानैस्तथैव च।। २१.१ ।।"
  },
  {
    "text": "नामभिश्छांदसैश्चैव इदं स्तोत्रमुदीरयत्।।\nविष्णुरुवाच।।\nनमस्तुभ्यं भगवते सुव्रतानंततेजसे।। २१.२ ।।"
  },
  {
    "text": "नमः क्षेत्राधिपतये बीजिने शूलिने नमः।।\nसुमेंढ्रायार्च्यमेंढ्राय दंडिने रूक्षरेतसे।। २१.३ ।।"
  },
  {
    "text": "नमो ज्येष्ठाय श्रेष्ठाय पूर्वाय प्रथमाय च।।\nनमो मान्याय पूज्याय सद्योजाताय वै नमः।। २१.४ ।।"
  },
  {
    "text": "गह्वराय घटेशाय व्योमचीरांबराय च।।\nनमस्ते ह्यस्मदादीनां भूतानां प्रभवे नमः।। २१.५ ।।"
  },
  {
    "text": "वेदानां प्रभवे चैव स्मृतीनां प्रभवे नमः।।\nप्रभवे कर्मदानानां द्रव्याणां प्रभवे नमः।। २१.६ ।।"
  },
  {
    "text": "नमो योगस्य प्रभवे सांख्यस्य प्रभवे नमः।।\nनमो ध्रुवनिबद्धानामृषीणां प्रभवे नमः।। २१.७ ।।"
  },
  {
    "text": "ऋक्षाणां प्रभवे तुभ्यं ग्रहाणां प्रभवे नमः।।\nवैद्युताशनिमेघानां गर्जितप्रभवे नमः।। २१.८ ।।"
  },
  {
    "text": "महोदधीनां प्रभवे द्वीपानां प्रभवे नमः।।\nअद्रीणां प्रभवे चैव वर्षाणां प्रभवे नमः।। २१.९ ।।"
  },
  {
    "text": "नमो नदीनां प्रभवे नदानां प्रभवे नमः।।\nमहौषधीनां प्रभवे वृक्षाणां प्रभवे नमः।। २१.१೦ ।।"
  },
  {
    "text": "धर्मवृक्षाय धर्माय स्थितीनां प्रभवे नमः।।\nप्रभवे च परार्धस्य परस्य प्रभवे नमः।। २१.११ ।।"
  },
  {
    "text": "नमो रसानां प्रभवे रत्नानां प्रभवे नमः।।\nक्षणानां प्रभवे चैव लवानां प्रभवे नमः।। २१.१२ ।।"
  },
  {
    "text": "अहोरात्रार्धमासानां मासानां प्रभवे नमः।।\nऋतूनां प्रभवे तुभ्यं संख्यायाः प्रभवे नमः।। २१.१३ ।।"
  },
  {
    "text": "प्रभवे चापरार्धस्य परार्धप्रभवे नमः।।\nनमः पुराणप्रभवे सर्गाणां प्रभवे नमः।। २१.१४ ।।"
  },
  {
    "text": "मन्वंतराणां प्रभवे योगस्य प्रभवे नमः।।\nचतुर्विधस्य सर्गस्य प्रभवेऽनंतचक्षुषे।। २१.१५ ।।"
  },
  {
    "text": "कल्पोदयनिबंधानां वातानां प्रभवे नमः।।\nनमो विश्वस्य प्रभवे ब्रह्माधिपतये नमः।। २१.१६ ।।"
  },
  {
    "text": "विद्यानां प्रभवे चैव विद्याधिपतये नमः।।\nनमो व्रताधिपतये व्रतानां प्रभवे नमः।। २१.१७ ।।"
  },
  {
    "text": "मंत्राणां प्रभवे तुभ्यं मंत्राधिपतये नमः।।\nपितॄणां पतये चैव पशूनां पतये नमः।। २१.१८ ।।"
  },
  {
    "text": "वाग्वृषाय नमस्तुभ्यं पुराणवृषभाय च।।\nनमः पशूनां पतये गोवृषेन्द्रध्वजाय च।। २१.१९ ।।"
  },
  {
    "text": "प्रजापतीनां पतये सिद्धीनां पतये नमः।।\nदैत्यदानवसंघानां रक्षसां पतये नमः।। २१.२೦ ।।"
  },
  {
    "text": "गंधर्वाणां च पतये यक्षाणां पतये नमः।।\nगरुडोरगसर्पाणां पक्षिणां पतये नमः।। २१.२१ ।।"
  },
  {
    "text": "सर्वगुह्यपिशाचानां गुह्याधिपतये नमः।।\nगोकर्णाय च गोप्त्रे च शंकुकर्णाय वै नमः।। २१.२२ ।।"
  },
  {
    "text": "वराहायाप्रमेयाय ऋक्षाय विरजाय च।।\nनमो सुराणां पतये गणानां पतये नमः।। २१.२३ ।।"
  },
  {
    "text": "अंभसां पतये चैव ओजसां पतये नमः।।\nनमोस्तु लक्ष्मीपतये श्रीपाय क्षितिपाय च।। २१.२४ ।।"
  },
  {
    "text": "बलाबलसमूहाय अक्षोभ्यक्षोभणाय च।।\nदीप्तश्रृंगैकश्रृंगाय वृषभाय ककुद्मिने।। २१.२५ ।।"
  },
  {
    "text": "नमः स्थैर्याय वपुषे तेजसानुव्रताय च।।\nअतीताय भविष्याय वर्तमानाय वै नमः।। २१.२६ ।।"
  },
  {
    "text": "सुवर्चसे च वीर्याय शूराय ह्यजिताय च।।\nवरदाय वरेण्याय पुरुषाय महात्मने।। २१.२७ ।।"
  },
  {
    "text": "नमो भूताय भव्याय महते प्रभवाय च।।\nजनाय च नमस्तुभ्यं तपसे वरदाय च।। २१.२८ ।।"
  },
  {
    "text": "अणवे महते चैव नमः सर्वगताय च।।\nनमो बंधाय मोक्षाय स्वर्गाय नरकाय च।। २१.२९ ।।"
  },
  {
    "text": "नमो भवाय देवाय इज्याय याजकाय च।।\nप्रत्युदीर्णाय दीप्ताय तत्त्वायातिगुणाय च।। २१.३೦ ।।"
  },
  {
    "text": "नमः पाशाय शस्त्राय नमस्त्वाभरणाय च।।\nहुताय उपहूताय प्रहुतप्राशिताय च।। २१.३१ ।।"
  },
  {
    "text": "नमोस्त्विष्टाय पूर्ताय अग्निष्टोमद्विजाय च।।\nसदस्याय नमश्चैव दक्षिणावभृथाय च।। २१.३२ ।।"
  },
  {
    "text": "अहिंसायाप्रलोभाय पशुमंत्रौषधाय च।।\nनमः पुष्टिप्रदानाय सुशीलाय सुशीलिने।। २१.३३ ।।"
  },
  {
    "text": "अतीताय भविष्याय वर्तमानाय ते नमः।।\nसुवर्चसे च वीर्याय शूराय ह्यजिताय च।। २१.३४ ।।"
  },
  {
    "text": "वरदाय वरेण्याय पुरुषाय महात्मने।।\nनमो भूताय भव्याय महते चाभयाय च।। २१.३५ ।।"
  },
  {
    "text": "जरासिद्ध नमस्तुभ्यमयसे वरदाय च।।\nअधरे महते चैव नमः सस्तुपताय च।। २१.३६ ।।"
  },
  {
    "text": "नमश्चेंद्रियपत्राणां लेलिहानाय स्रग्विणे।।\nविश्वाय विश्वरूपाय विश्वतः शिरसे नमः।। २१.३७ ।।"
  },
  {
    "text": "सर्वतः पाणिपादाय रुद्रायाप्रतिमाय च।।\nनमो हव्याय कव्याय हव्यवाहाय वै नमः।। २१.३८ ।।"
  },
  {
    "text": "नमः सिद्धाय मेध्याय इष्टायेज्यापराय च।।\nसुवीराय सुघोराय अक्षोभ्यक्षोभणाय च।। २१.३९ ।।"
  },
  {
    "text": "सुप्रजाय सुमेधाय दीप्ताय भास्कराय च।।\nनमो बुद्धाय शुद्धाय विस्तृताय मताय च।। २१.४೦ ।।"
  },
  {
    "text": "नमः स्थूलाय सूक्ष्माय दृश्यादृश्याय सर्वशः।।\nवर्षते ज्वलते चैव वायवे शिशिराय च।। २१.४१ ।।"
  },
  {
    "text": "नमस्ते वक्रकेशाय ऊरुवक्षःशिखाय च।।\nनमो नमः सुवर्णाय तपनीयनिभाय च।। २१.४२ ।।"
  },
  {
    "text": "विरूपाक्षाय लिंगाय पिंगलाय महौजसे।।\nवृष्टिघ्नाय नमश्चैव नमः सौम्येक्षणाय च।। २१.४३ ।।"
  },
  {
    "text": "नमो धूम्राय श्वेताय कृष्णाय लोहिताय च।।\nपिशिताय पिशंगाय पीताय च निषंगिणे।। २१.४४ ।।"
  },
  {
    "text": "नमस्ते सविशेषाय निर्विशेषाय वै नमः।।\nनम ईज्याय पूज्याय उपजीव्याय वै नमः।। २१.४५ ।।"
  },
  {
    "text": "नमः क्षेम्याय वृद्धाय वत्सलाय नमोनमः।।\nनमो भूताय सत्याय सत्यासत्याय वै नमः।। २१.४६ ।।"
  },
  {
    "text": "नमो वै पद्मवर्णाय मृत्युघ्नाय च मृत्यवे।।\nनमो गौराय श्यामाय कद्रवे लोहिताय च।। २१.४७ ।।"
  },
  {
    "text": "महासंध्याभ्रवर्णाय चारुदीप्ताय दीक्षिणे।।\nनमः कमलहस्ताय दिग्वासाय कपर्दिने।। २१.४८ ।।"
  },
  {
    "text": "अप्रमाणाय सर्वाय अव्ययायामराय च।।\nनमो रूपाय गंधाय शाश्वतायाक्षताय च।। २१.४९ ।।"
  },
  {
    "text": "पुरस्ताद्बृंहते चैव विभ्रांताय कृताय च।।\nदुर्गमाय महेशाय क्रोधाय कपिलाय च।। २१.५೦ ।।"
  },
  {
    "text": "तर्क्यातर्क्यशरीराय बलिने रंहसाय च।।\nसिकत्याय प्रवाह्याय स्थिताय प्रसृताय च।। २१.५१ ।।"
  },
  {
    "text": "सुमेधसे कुलालाय नमस्ते शशिखंडिने।।\nचित्राय चित्रवेषाय चित्रवर्णाय मेधसे।। २१.५२ ।।"
  },
  {
    "text": "चेकितानाय तुष्टाय नमस्ते निहिताय च।।\nनमः क्षांताय दांताय वज्रसंहननाय च।। २१.५३ ।।"
  },
  {
    "text": "रक्षोघ्नाय विषघ्नाय शितिकंठोर्ध्वमन्यवे ।।\nलेलिहाय कृतांताय तिग्मायुधधराय च।। २१.५४ ।।"
  },
  {
    "text": "प्रमोदाय संमोदाय यतिवेद्याय ते नमः।।\nअनामयाय सर्वाय महाकालाय वै नमः।। २१.५५ ।।"
  },
  {
    "text": "प्रणवप्रणवेशाय भगनेत्रांतकाय च।।\nमृगव्याधाय दक्षाय दक्षयज्ञांतकाय च।। २१.५६ ।।"
  },
  {
    "text": "सर्वभूतात्मभूताय सर्वेशाति शयाय च।।\nपुरघ्नाय सुशस्त्राय धन्विनेऽथ परश्वधे।। २१.५७ ।।"
  },
  {
    "text": "पूषदंतविनाशाय भगनेत्रांतकाय च।।\nकामदाय वरिष्ठाय कामांगदहनाय च।। २१.५८ ।।"
  },
  {
    "text": "रंगे करालवक्राय नागेंद्रवदनाय च।।\nदैत्यानामंतकेशाय दैत्याक्रंदकराय च।। २१.५९ ।।"
  },
  {
    "text": "हिमघ्नाय च तीक्ष्णाय आर्द्रचर्मधराय च।।\nश्मशानरतिनित्याय नमोस्तूल्मुकधारिणे।। २१.६೦ ।।"
  },
  {
    "text": "नमस्ते प्राणपालाय मुंडमालाधराय च।।\nप्रहीणशोकैर्विविधैर्भूतैः परिवृताय च।। २१.६१ ।।"
  },
  {
    "text": "नरनारीशरीराय देव्याः प्रियकराय च।।\nजटिने मुंडिने चैव व्यालयज्ञोपवीतिने।। २१.६२ ।।"
  },
  {
    "text": "नमोऽस्तु नृत्यशीलाय उपनृत्यप्रियाय च।।\nमन्यवे गीतशीलाय मुनिभिर्गायते नमः।। २१.६३ ।।"
  },
  {
    "text": "कटकटाय तिग्माय अप्रियाय प्रियाय च।।\nविभीषणाय भीष्माय भगप्रमथनाय च।। २१.६४ ।।"
  },
  {
    "text": "सिद्धसंघानुगीताय महाभागाय वै नमः।।\nनमो मुक्ताट्टहासाय क्ष्वेडितास्फोटिताय च।। २१.६५ ।।"
  },
  {
    "text": "नर्दते कूर्दते चैव नमः प्रमुदितात्मने।।\nनमो मॄडाय श्वसते धावतेऽधिष्ठिते नमः।। २१.६६ ।।"
  },
  {
    "text": "ध्यायते जृंभते चैव रुदते द्रवते नमः।।\nवल्गते क्रीडते चैव लंबोदरशरीरिणे।। २१.६७ ।।"
  },
  {
    "text": "नमोऽकृत्याय कृत्याय मुंडाय कीकटाय च।।\nनम उन्मत्तदेहाय किंकिणीकाय वै नमः।। २१.६८ ।।"
  },
  {
    "text": "नमो विकृतवेषाय क्रूरायामर्षणाय च।।\nअप्रमेयाय गोप्त्रे च दीप्तायानिर्गुणाय च।। २१.६९ ।।"
  },
  {
    "text": "वामप्रियाय वामाय चूडामणिधराय च।।\nनमस्तोकाय तनवे गुणैरप्रमिताय च।। २१.७೦ ।।"
  },
  {
    "text": "नमो गुण्याय गुह्याय अगम्यगमनाय च।।\nलोकधात्री त्वियं भूमिः पादौ सज्जनसेवितौ।। २१.७१ ।।"
  },
  {
    "text": "सर्वेषां सिद्धियोगानामधिष्ठानं तवोदरम्।।\nमध्येऽन्तरिक्षं विस्तीर्णं तारागणविभूषितम्।। २१.७२ ।।"
  },
  {
    "text": "स्वातेः पथ इवाभाति श्रीमान् हारस्तवोरसि।।\nदिशो दशभुजास्तुभ्यं केयूरांगदभूषिताः।। २१.७३ ।।"
  },
  {
    "text": "विस्तीर्णपरिणाहश्च नीलांजनचयोपमः।।\nकंठस्ते शोभते श्रीमान् हेमसूत्रविभूषितः।। २१.७४ ।।"
  },
  {
    "text": "दंष्ट्राकरालं दुर्धर्षमनौपम्यं मुखं तथा।।\nपद्ममालाकृतोष्णीषं शिरो द्यौः शोभतेऽधिकम्।। २१.७५ ।।"
  },
  {
    "text": "दीप्तिः सूर्ये वपुश्चंद्रे स्थैर्यं शैलेऽनिले बलम्।।\nऔष्ण्यमग्नौ तथा शैत्यमप्सु शब्दोऽम्बरे तथा।। २१.७६ ।।"
  },
  {
    "text": "अक्षरांतरनिष्पंदाद्गुणानेतान्विदुर्बुधाः।।\nजपो जप्यो महादेवो महायोगोमहेश्वरः।। २१.७७ ।।"
  },
  {
    "text": "पुरेशयो गुहावासी खेचरो रजनीचरः।।\nतपोनिधिर्गुहगुरुर्नंदनो नंदवर्धनः।। २१.७८ ।।"
  },
  {
    "text": "हयशीर्षा पयोधाता विधाता भूतभावनः।।\nबोद्धव्यो बोधिता नेता दुर्धर्षो दुष्प्रकंपनः।। २१.७९ ।।"
  },
  {
    "text": "बृहद्रथो भीमकर्मा बृहत्कीर्तिर्धनंजयः।।\nघंटाप्रियो ध्वजी छत्री पिनाकी ध्वजिनीपतिः।। २१.८೦ ।।"
  },
  {
    "text": "कवची पाट्टिशी खङ्गी धनुर्हस्तः परमश्वधी।।\nअघस्मरोऽनघः शूरो देवराजोऽरिमर्दनः।। २१.८१ ।।"
  },
  {
    "text": "त्वां प्रसाद्य पुरास्माभिर्द्विषंतो निहता युधि।।\nअग्निः सदार्णवांभस्त्वं पिबन्नपि न तृप्यसे।। २१.८२ ।।"
  },
  {
    "text": "क्रोधाकारः प्रसन्नात्मा कामदः कामगः प्रियः।।\nब्रह्मचारि चागाधश्च ब्रह्मण्यः शिष्टपूजितः।। २१.८३ ।।"
  },
  {
    "text": "देवानामक्षयः कोशस्त्वया यज्ञः प्रकल्पितः।।\nहव्यं तवेदं वहति वेदोक्तं हव्यवाहनः।।\nप्रीति त्वयि महादेव वयं प्रीति भवामहे।। २१.८४ ।।"
  },
  {
    "text": "भवानीशोऽनादिमांस्त्वं च सर्वलोकानां त्वं ब्रह्मकर्तादिसर्गः।।\nसांख्याः प्रकृतेः परमं त्वां विदित्वा क्षीणध्यानास्त्वाममृत्युं विशंति।। २१.८५ ।।"
  },
  {
    "text": "योगाश्च त्वां ध्यायिनो नित्यसिद्धं ज्ञात्वा योगान् संत्यजन्ते पुनस्तान्।।\nये चाप्यन्ये त्वां प्रसन्ना विशुद्धाः स्वकर्मभिस्ते दिव्यभोगा भवंति।। २१.८६ ।।"
  },
  {
    "text": "अप्रसंख्येयतत्त्वस्य यथा विद्मः स्वशक्तितः।।\nकीर्तितं तव माहात्म्यमपारस्य महात्मनः।। २१.८७ ।।"
  },
  {
    "text": "शिवो नो भव सर्वत्र योऽसि सोऽसि नमोऽस्तु ते।।\nसूत उवाच।।\nय इदं कीर्तयेद्भक्त्या ब्रह्मनारायणस्तवम्।। २१.८८ ।।"
  },
  {
    "text": "श्रावयेद्वा द्विजान् विद्वान् श्रृणुयाद्वा समाहितः।।\nअश्वमेधायुतं कृत्वा यत्फलं तदवाप्नुयात्।। २१.८९ ।।"
  },
  {
    "text": "पापाचारोऽपि यो मर्त्यः श्रृणुयाच्छिवसन्निधौ।।\nजपेद्वापि विनिर्मुक्तो ब्रह्मलोकं स गच्छति।। २१.९೦ ।।"
  },
  {
    "text": "श्राद्धे वा दैविके कार्ये यज्ञे वावभृथांतिके।।\nकीर्तयेद्वा सतां मध्ये स याति ब्रह्मणोंतिकम्।। २१.९१ ।।"
  },
  {
    "text": "इति श्रीलिंगमहापुराणे पूर्वभागे ब्रह्मविष्णुस्तुतिर्नामैकविंशोऽध्यायः।। २१ ।।"
  }
]
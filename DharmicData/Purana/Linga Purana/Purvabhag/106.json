[
  {
    "text": "ऋषयः ऊचुः।।\nनृत्यारंभः कथं शंभोः किमर्थं वा यथातथम्।।\nवक्तुमर्हसि चास्माकं श्रुतः स्कंदाग्रजोद्भवः।। १०६.१ ।।"
  },
  {
    "text": "सूत उवाच।।\nदारुकोऽसुरसंभूतस्तपसा लब्धविक्रमः।।\nसूदयामास कालाग्निरिव देवान्द्विजोत्तमान्।। १०६.२ ।।"
  },
  {
    "text": "दारुकेण तदा देवास्ताडिताः पीडिता भृशम्।।\nब्रह्माणं च तथेशानं कुमारं विष्णुमेव च।। १०६.३ ।।"
  },
  {
    "text": "यममिंद्रमनुप्राप्य स्त्रीवध्य इति चासुरः।।\nस्त्रीरूपधारिभिः स्तुत्यैर्ब्रह्माद्यैर्युधि संस्थितैः।। १०६.४ ।।"
  },
  {
    "text": "बाधितास्तेन ते सर्वे ब्रह्माणं प्राप्य वै द्विजाः।।\nविज्ञाप्य तस्मै तत्सर्वं तेन सार्धमुमापतिम्।। १०६.५ ।।"
  },
  {
    "text": "संप्राप्य तुष्टुवुः सर्वे पितामहपुरोगमाः।।\nब्रह्मा प्राप्य च देवेशं प्रणम्य बहुधानतः।। १०६.६ ।।"
  },
  {
    "text": "दारुणो भगवान्दारुः पूर्वं तेन विनिर्जिताः।।\nनिहत्य दारुकं दैत्यं स्त्रीवध्यं त्रातुमर्हसि।। १०६.७ ।।"
  },
  {
    "text": "विज्ञप्तिं ब्रह्मणः श्रुत्वा भगवान् भगनेत्रहा।।\nदेवीमुवाच देवेशो गिरिजां प्रजसन्निव।। १०६.८ ।।"
  },
  {
    "text": "भवतीं प्रार्थयाम्यद्य हिताय जगतां शुभे।।\nवधार्थं दारुकस्यास्य स्त्रीवध्यस्य वरानने।। १०६.९ ।।"
  },
  {
    "text": "अथ सा तस्य वचनं निशम्य जगतोरणिः।।\nविवेश देहे देवस्य देवशी जन्मतत्परा।। १०६.१० ।।"
  },
  {
    "text": "एकेनांशेन देवेशं प्रविष्टा देवसत्तमम्।।\nन विवेद तदा ब्रह्मा देवाश्चेंद्रपुरोगमाः।। १०६.११ ।।"
  },
  {
    "text": "गिरिजां पूर्ववच्छंभोर्दृष्ट्वा पार्श्वस्थितां शुभाम्।।\nमायया मोहितस्तस्याः सर्वज्ञोपि चतुर्मुखः।। १०६.१२ ।।"
  },
  {
    "text": "सा प्रविष्टातनुं तस्य देवदेवस्य पार्वती।।\nकंठस्थेन विषेणास्य तनुं चक्रे तदात्मनः।। १०६.१३ ।।"
  },
  {
    "text": "तां च ज्ञात्वा तथाभूतां तृतीयेनेक्षणेन वै।।\nससर्ज कालीं कामारिः कालकंठीं कपर्दिनीम्।। १०६.१४ ।।"
  },
  {
    "text": "जाता यदा कालिमकालकंठी जाता तदानीं विपुला जयश्रीः।।\nदेवेतराणामजयस्त्वसिद्ध्या तुष्टिर्भवान्याः परमेश्वरस्य।। १०६.१५ ।।"
  },
  {
    "text": "जातां तदानीं सुरसिद्धसंघा दृष्ट्वा भयाद्दुद्रुवुरग्निकल्पाम्।।\nकालीं गरालंकृतकालकंठीमुपेंद्रपद्मोद्भवशक्रमुख्याः।। १०६.१६ ।।"
  },
  {
    "text": "तथैव जातं नयनं ललाटे सितांशुलेखा च सिरस्युदग्रा।।\nकंठे करालं निशितं त्रिशूलं करे करालं च विभूषणानि।। १०६.१७ ।।"
  },
  {
    "text": "सार्धं दिव्यांबरा देव्याः सर्वारणभूषिताः।।\nसिद्धेंद्रसिद्धाश्च तथा पिशाचा जज्ञिरे पुनः।। १०६.१८ ।।"
  },
  {
    "text": "आज्ञया दारुकं तस्याः पार्वत्याः परमेश्वरी।।\nदानवं सूदयामास सूदयन्तं सुराधिपान्।। १०६.१९ ।।"
  },
  {
    "text": "संरंभातिप्रसंगाद्वै तस्याः सर्वमिदं जगत्।।\nक्रोधाग्निना च विप्रेंद्राः संबभूव तदातुरम्।। १०६.२० ।।"
  },
  {
    "text": "भवोपि बालरूपेण श्मशाने प्रेतसंकुले।।\nरुरोद मायया तस्याः क्रोधाग्निं पातुमीश्वरः।। १०६.२१ ।।"
  },
  {
    "text": "तं दृष्ट्वा बालमीशानं मायया तस्य मोहिता।।\nउत्थाप्याघ्राय वक्षोजं स्तनं सा प्रददौ द्विजाः।। १०६.२२ ।।"
  },
  {
    "text": "स्तनजेन तदा सार्धं कोपमस्याः पपौ पुनः।।\nक्रोधेनानेन वै बालः क्षेत्राणां रक्षकोऽभवत्।। १०६.२३ ।।"
  },
  {
    "text": "मूर्तयोऽष्टौ च तस्यापि क्षेत्रपालस्य धीमतः।।\nएवं वै तेन बालेन कृता सा क्रोधमूर्च्छिता।। १०६.२४ ।।"
  },
  {
    "text": "कृतमस्याः प्रसादार्थं देवदेवेन तांडवम्।।\nसंध्यायां सर्वभूतेन्द्रैः प्रेतैः प्रीतेन शूलिना।। १०६.२५ ।।"
  },
  {
    "text": "पीत्वा नृत्तामृतं शंभोराकंठं परमेश्वरी।।\nननर्त सा च योगिन्यः प्रेतस्थाने यथासुखम्।। १०६.२६ ।।"
  },
  {
    "text": "तत्र सब्रह्मका देवाः सेंद्रोपेंद्राः समंततः।।\nप्रणेमुस्तुष्टुवुः कालीं पुनर्देवीं च पार्वतीम्।। १०६.२७ ।।"
  },
  {
    "text": "एवं संक्षेपतः प्रोक्तं तांडवं शूलिनः प्रभोः।।\nयोगानंदेन च विभोस्तांडवं चेति चापरे।। १०६.२८ ।।"
  },
  {
    "text": "इति श्रीलिंगo पूर्वo शिवतांडवकथनं नाम षडधिकशततमोऽध्यायः।। १०६ ।।"
  }
]
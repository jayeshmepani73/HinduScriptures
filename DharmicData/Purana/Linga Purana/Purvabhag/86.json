[
  {
    "text": "ऋषय ऊचुः।।\nजपाच्छ्रेष्ठतमं प्राहुर्ब्राह्मणा दग्धकिल्बिषाः।।\nविरक्तानां प्रबुद्धानां ध्यानयज्ञं सुशोभनम्।। ८६.१ ।।"
  },
  {
    "text": "तस्माद्वदस्व सूताद्य ध्यानयज्ञमशेषतः।।\nविस्तारात्सर्वयत्नेन विरक्तानां महात्मनाम्।। ८६.२ ।।"
  },
  {
    "text": "तेषां तद्वचनं श्रुत्वा मुनीनां दीर्घसत्त्रिणाम्।।\nरुद्रेण कथितं प्राह गुहां प्राप्य महात्मनाम्।। ८६.३ ।।"
  },
  {
    "text": "संहृत्य कालकूटाख्यं विषं वै विश्वकर्मणा।।\nसूत उवाच।।\nगुहां प्राप्य सुखासीनं भवान्या सह शंकरम्।। ८६.४ ।।"
  },
  {
    "text": "मुनयः संशितात्मानः प्रणेमुस्तं गुहाश्रयम्।।\nअस्तुवंश्च ततः सर्वे नीलकंठमुमापतिम्।। ८६.५ ।।"
  },
  {
    "text": "अत्युग्रं कालकूटाख्यं संहृतं भगवंस्त्वया।।\nअतः प्रतिष्ठितं सर्वं त्वया देव वृषध्वज।। ८६.६ ।।"
  },
  {
    "text": "तेषां तद्वचनं श्रुत्वा भगवान्नीललोहितः।।\nप्रहसन्प्राह विश्वात्मा सनंदनपुरोगमान्।। ८६.७ ।।"
  },
  {
    "text": "किमनेन द्विजश्रेष्ठा विषं वक्ष्ये सुदारुणम्।।\nसंहरेत्तद्विषं यस्तु स समर्थो ह्यनेन किम्।। ८६.८ ।।"
  },
  {
    "text": "न विषं कालकूटाख्यं संसारो विषमुच्यते।।\nतस्मात्सर्वप्रयत्नेन संहरेत सुदारुणम्।। ८६.९ ।।"
  },
  {
    "text": "संसारो द्विविधः प्रोक्तः स्वाधिकारानुरूपतः।।\nपुंसां संमूढचित्तानामसंक्षीणः सुदारुणः।। ८६.१० ।।"
  },
  {
    "text": "ईषणारागदोषेण सर्गो ज्ञानेन सुव्रताः।।\nतद्वशादेव सर्वेषां धर्माधर्मौ न संशयः।। ८६.११ ।।"
  },
  {
    "text": "असन्निकृष्टे त्वर्थेपि शास्त्रं तच्छ्रवणात्सताम्।।\nबुद्धिमुत्पादयत्येव संसारे विदुषां द्विजाः।। ८६.१२ ।।"
  },
  {
    "text": "तस्माद्दृष्टानुश्रविकं दुष्टमित्युभयात्मकम्।।\nसंत्यजेत्सर्वयत्नेन विरक्तः सोभिधीयते।। ८६.१३ ।।"
  },
  {
    "text": "शास्त्रमित्युच्यतेऽभागं श्रुतेः कर्मसु तद्द्विजाः।।\nमूर्धानं ब्रह्मणः सारमृषीणां कर्मणः फलम्।। ८६.१४ ।।"
  },
  {
    "text": "ननु स्वभावः सर्वेषां कामो दृष्टो न चान्यथा।।\nश्रुतुः प्रवर्तिका तेषामिति कर्मण्यताद्विदः।। ८६.१५ ।।"
  },
  {
    "text": "निवृत्तिलक्षणो धर्मः समर्थानामिहोच्यते।।\nतस्मादज्ञानमूलो हि संसारः सर्वदेहिनाम्।। ८६.१६ ।।"
  },
  {
    "text": "कला संशोषमायाति कर्मणान्यस्वभावतः।।\nसकलस्त्रिविधो जीवो ज्ञानहीनस्त्वविद्यया।। ८६.१७ ।।"
  },
  {
    "text": "नारकी पापकृत्स्वर्गी पुण्यकृत्पुण्यगैरवात्।।\nव्यतिमिश्रेण वै जीवश्चतुर्धा संव्यवस्थितः।। ८६.१८ ।।"
  },
  {
    "text": "उद्भिजः स्वेदजश्चैव अंडजो वै जरायुजः।।\nएवं व्यवस्थितो देही कर्मणाज्ञो ह्यनिर्वृतः।। ८६.१९ ।।"
  },
  {
    "text": "प्रजया कर्मणा मुक्तिर्धनेन च सतां न हि।।\nत्यागेनैकेन मुक्तिः स्यात्तदभावाद्भ्रमत्यसौ।। ८६.२० ।।"
  },
  {
    "text": "एवमज्ञानदोषेण नानाकर्मवशेन च।।\nषट्कौशिकं समुद्भूतं भजत्येष कलेवरम्।। ८६.२१ ।।"
  },
  {
    "text": "गर्भेदुःखान्यनेकानि योनिमार्गे च भूतले।।\nकौमारे यौवने चैव वार्धके मरणेपि वा।। ८६.२२ ।।"
  },
  {
    "text": "विचारतः सतां दुःखं स्त्रीसंसर्गादिभिद्विजाः।।\nदुःखेनैकेन वै दुःखं प्रशाम्यंतीह दुःखिनः।। ८६.२३ ।।"
  },
  {
    "text": "न जातु कामः कामानमुपभोगेन शाम्यति।।\nहविषा कृष्णवर्त्मेव भूय एवाभिवर्धते।। ८६.२४ ।।"
  },
  {
    "text": "तस्माद्विचारतो नास्ति संयोगादपि वै नृणाम्।।\nअर्थानामर्जनेप्येवं पालने च व्यये तथा।। ८६.२५ ।।"
  },
  {
    "text": "पैशाचे राक्षसे दुःखं याक्षे चैव विचारतः।।\nगांधर्वे च तथा चांद्रे सौम्यलोके द्विजोत्तमाः।। ८६.२६ ।।"
  },
  {
    "text": "प्राजापत्ये तथा ब्राह्मे प्राकृते पौरुषे तथा।।\nक्षयसातिशयाद्यैस्तु दुःखैर्दुःखानि सुव्रताः।। ८६.२७ ।।"
  },
  {
    "text": "तानि भाग्यान्यशुद्धानि संत्यजेच्च धनानि च।।\nतस्मादष्टगुणं भोगं तथा षोडशधा स्थितम्।। ८६.२८ ।।"
  },
  {
    "text": "चतुर्विशत्प्रकारेण संस्थितं चापि सुव्रताः।।\nद्वात्रिंशद्भेदमनघाश्चत्वारिंशद्गुणं पुनः।। ८६.२९ ।।"
  },
  {
    "text": "तथाष्टचत्वारिंश्च्च षट्पंचाशत्प्रकारतः।।\nचतुःषष्टिविधं चैव दुःखमेव विवेकिनः।। ८६.३० ।।"
  },
  {
    "text": "पार्थिवं च तथाप्यं च तैजसं च विचारतः।।\nवायव्यं च तथा व्योम मानसं च यथाक्रमम्।। ८६.३१ ।।"
  },
  {
    "text": "आभिमानिकमप्येवं बौद्धं प्राकृतमेव च।।\nदुःखमेव न संदेहो योगिनां ब्रह्मवादिनाम्।। ८६.३२ ।।"
  },
  {
    "text": "गौणं गणेश्वराणां च दुःखमेव विचारतः।।\nआदौ मध्ये तथा चांते सर्वलोकेषु सर्वदा।। ८६.३३ ।।"
  },
  {
    "text": "वर्तमानानि दुःखानि भविष्याणि यथातथम्।।\nदोषदुष्टेषु देशेषु दुःखानि विविधानि च।। ८६.३४ ।।"
  },
  {
    "text": "न भावयंत्यतीतानि ह्यज्ञाने ज्ञानमानिनः।।\nक्षुद्व्याधेः परिहारार्थं न सुखायान्नमुच्यते।। ८६.३५ ।।"
  },
  {
    "text": "यथेतरेषां रोगाणामौषधं न सुखाय तत्।।\nशीतोष्णवातवर्षाद्यैस्तत्तत्कालेषु देहिनाम्।। ८६.३६ ।।"
  },
  {
    "text": "दुःखमेव न संदेहो न जानंति ह्यपंडिताः।।\nस्वर्गेप्येवं मुनिश्रेष्ठा ह्यविशुद्धक्षयादिभिः।। ८६.३७ ।।"
  },
  {
    "text": "रोगौर्नानाविधैर्ग्रस्ता रागद्वेषभयादिभिः।।\nछिन्नमूलतरुर्यद्वदवशः पतति क्षितौ।। ८६.३८ ।।"
  },
  {
    "text": "पुण्यवृक्षक्षयात्तद्वद्गां पतंति दिवौकसः।।\nदुःखाभिलाषनिष्ठानां दुःखभोगादिसंपदाम्।। ८६.३९ ।।"
  },
  {
    "text": "अस्मात्तु पततां दुःखं कष्टं स्वर्गाद्दिवौकसाम्।।\nनरके दुःखमेवात्र नाकाणां निषेवणात्।। ८६.४०"
  },
  {
    "text": "विहिताकरणाच्चैव वर्णिनां मुनिपुंगवाः।। ८६.४१ ।।"
  },
  {
    "text": "यथा मृगो मृत्युभयस्य भीतो उच्छिन्नवासो न लभेत निद्राम्।।\nएवं यतिर्ध्यानपरो महात्मा संसारभीतो न लभेत निद्राम्।। ८६.४२ ।।"
  },
  {
    "text": "कीटपक्षिमृगाणां च पशूनां गजवाजिनाम्।।\nदृष्टमेवासुखं तस्मात्त्यजतः सुखमुत्तमम्।। ८६.४३ ।।"
  },
  {
    "text": "वैमानिकानामप्येवं दुःखं कल्पाधिकारिणाम्।।\nस्थानाभिमानिनां चैव मन्वादीनां च सुव्रताः।। ८६.४४ ।।"
  },
  {
    "text": "देवानां चैव दैत्यानामन्योन्यविजिगीषया।।\nदुःखमेव नृपाणां च राक्षसानां जगत्त्रये।। ८६.४५ ।।"
  },
  {
    "text": "श्रमार्थमाश्रमश्चापि वर्णानां परमार्थतः।।\nआश्रमैर्न च देवैश्च यज्ञः सांख्यैर्व्रतैस्तथा।। ८६.४६ ।।"
  },
  {
    "text": "उग्रैस्तपोभिर्विविधैर्दानैर्नानाविधैरपि।।\nन लभंते तथात्मानं लभंते ज्ञानिनः स्वयम्।। ८६.४७ ।।"
  },
  {
    "text": "तस्मात्सर्वप्रयत्नेन चरेत्पाशुपतव्रतम्।।\nभस्मशायी भवेन्नित्यं व्रते पाशुपते बुधः।। ८६.४८ ।।"
  },
  {
    "text": "पंचार्थज्ञानसंपन्नः शिवतत्त्वे समाहितः।।\nकैवल्यकरणं योगविधिकर्माच्छिदं बुधः।। ८६.४९ ।।"
  },
  {
    "text": "पंचार्थयोगसंपन्नो दुःखांतं व्रजते सुधीः।।\nपरया विद्यया वेद्यं विदंत्यपरया न हि।। ८६.५० ।।"
  },
  {
    "text": "द्वे विद्ये वेदितव्ये हि परा चैवापरा तथा।।\nअपरा तत्र ऋग्वेदो यजुर्वेदो द्विजोत्तमाः।। ८६.५१ ।।"
  },
  {
    "text": "सामवेदस्तथाऽथर्वो वेदः सर्वार्थसाधकः।।\nशिक्षा कल्पो व्याकरणं निरुक्तं छंद एव च।। ८६.५२ ।।"
  },
  {
    "text": "ज्योतिषं चापरा विद्या पराक्षरमिति स्थितम्।।\nतददृश्यं तदग्राह्यमगोत्रं तदवर्णकम्।। ८६.५३ ।।"
  },
  {
    "text": "तदचक्षुस्तदश्रोत्रं तदपाणि अपादकम्।।\nतदजातमभूतं च तदशब्दं द्विजोत्तमाः।। ८६.५४ ।।"
  },
  {
    "text": "अस्पर्शं तदरूपं च रसगंध विवर्जितम्।।\nअव्ययं चाप्रतिष्ठं च तन्नित्यं सर्वगं विभुम्।। ८६.५५ ।।"
  },
  {
    "text": "महांतं तद्गृहं तं च तदजं चिन्मयं द्विजाः।।\nअप्राणममनस्कं च तदस्निग्धमलोहितम्।। ८६.५६ ।।"
  },
  {
    "text": "अप्रमेयं तदस्थूलमदीर्घं तदनुल्बणम्।।\nअह्रस्वं तदपारं च तदानंदं तदच्युतम्।। ८६.५७ ।।"
  },
  {
    "text": "अनपावृतमद्वैतं तदनंतमगोचरम्।।\nअसंवृतं तदात्मैकं परा विद्या न चान्यथा।। ८६.५८ ।।"
  },
  {
    "text": "परापरेति कथिते नैवेह परमार्थतः।।\nअहमेव जगत्सर्वं मय्येव सकलं जगत्।। ८६.५९ ।।"
  },
  {
    "text": "मत्त उत्पद्यते तिष्ठन्मयि मय्येव लीयते।।\nमत्तो नान्यदितीक्षेत मनोवाक्पाणिभिस्तथा।। ८६.६० ।।"
  },
  {
    "text": "सर्वमात्मनि संपश्येत्सच्चासच्च समाहितः।।\nसर्वं ह्यात्मनि संपश्यन्नबाह्ये कुरुते मनः।। ८६.६१ ।।"
  },
  {
    "text": "अधोदृष्ट्या वितस्त्यां तु नाभ्यामुपरितिष्ठति।।\nहृदयं तद्विजानीयाद्विश्वस्यायतनं महत्।। ८६.६२ ।।"
  },
  {
    "text": "हृदयस्यास्य मध्ये तु पुंडरीकमवस्थितम्।।\nधर्मकंदसमुद्भूतं ज्ञाननालं सुशोभनम्।। ८६.६३ ।।"
  },
  {
    "text": "ऐश्वर्याष्टदलं श्वेतं परं वैराग्यकर्णिकम्।।\nछिद्राणि च दिशो यस्य प्राणाद्याश्च प्रतिष्ठिताः।। ८६.६४ ।।"
  },
  {
    "text": "प्राणाद्यैश्चैव संयुक्तः पश्यते बहुधा क्रमात्।।\nदशप्राणवहा नाड्यः प्रत्येकं मुनिपुंगवाः।। ८६.६५ ।।"
  },
  {
    "text": "द्विसप्ततिसहस्राणि नाड्यः संपरिकीर्तिताः।।\nनेत्रस्थंजाग्रतं विद्यात्कंठे स्वप्नं समादिशेत्।। ८६.६६ ।।"
  },
  {
    "text": "सुषुप्तं हृदयस्थं तु तुरीयं मूर्धनि स्थितम्।।\nजाग्रे ब्रह्मा च विष्णुश्च स्वप्ने चैव यथाक्रमात्।। ८६.६७ ।।"
  },
  {
    "text": "ईश्वरस्तु सुषुप्ते तु तुरीये च महेश्वरः।।\nवदंत्येमथान्येपि समस्तकरणैः पुमान्।। ८६.६८ ।।"
  },
  {
    "text": "वर्तमानस्तदा तस्य जाग्रदित्यभिधीयते।।\nमनोबुद्धिरहंकारं चित्तं चेति चतुष्टयम्।। ८६.६९ ।।"
  },
  {
    "text": "यदा व्यवस्थितस्त्वेतैः स्वप्न इत्यभिधीयते।।\nकरणानि विलीनानि यदा स्वात्मनि सुव्रताः।। ८६.७० ।।"
  },
  {
    "text": "सुषुप्तः करणैर्भिन्नस्तुरीयः परिकीर्त्यते।।\nपरस्तुरीयातीतोसौ शिवः परमकारणम्।। ८६.७१ ।।"
  },
  {
    "text": "जाग्रत्स्वप्नसुषुप्तिश्च तुरीयं चाधिभौतिकम्।।\nआध्यात्मिकं च विप्रेंद्राश्चाधिदैविकमुच्यते।। ८६.७२ ।।"
  },
  {
    "text": "तत्सर्वमहमेवोति वेदितव्यं विजानता।।\nबुद्धींद्रियाणि विप्रेंद्रास्तथा कर्मोंद्रियाणि च।। ८६.७३ ।।"
  },
  {
    "text": "मनोबुद्दिरहंकारश्चित्तं चेति चतुष्टयम्।।\nअध्यात्मं पृथगेवेदं चतुर्दशविधंस्मृतम्।। ८६.७४ ।।"
  },
  {
    "text": "द्रष्टव्यं चैव श्रोतव्यं घ्रातव्यं च यथाक्रमम्।।\nरसितव्यं मुनिश्रेष्ठाः स्पर्शितव्यं तथैव च।। ८६.७५ ।।"
  },
  {
    "text": "मंतव्यं चैव बोद्धव्यमहंकर्तव्यमेव च।।\nतथा चेतयितव्यं च वक्तव्यं मुनिपुंगवाः।। ८६.७६ ।।"
  },
  {
    "text": "आदातव्यं च गंतव्ये विसर्गयितमेव च।।\nआनंदितव्यमित्येते ह्यधिभूतमनुक्रमात्।। ८६.७७ ।।"
  },
  {
    "text": "आदित्योपि दिशश्चैव पृथिवी वरुणस्तथा।।\nवायुश्चंद्रस्तथा ब्रह्मा रुद्रः क्षेत्रज्ञ एव च।। ८६.७८ ।।"
  },
  {
    "text": "अग्निरिंद्रस्तथा विष्णुर्मित्रो देवः प्रजापतिः।।\nआधिदैविकमेवं हि चतुर्दशविधं क्रमात्।। ८६.७९ ।।"
  },
  {
    "text": "राज्ञी सुदर्शना चैव जिता सौम्या यथाक्रमम्।।\nमोघा रुद्रामृता सत्या मध्यमा च द्विजोत्तमाः।। ८६.८० ।।"
  },
  {
    "text": "नाडी राशिशुका चैव असुरा चैव कृत्तिका।।\nभास्वती नाडयश्चैताश्चतुर्दशनिबंधनाः।। ८६.८१ ।।"
  },
  {
    "text": "वायवो नाडिमध्यस्था वाहकाश्च चतुर्दश।।\nप्राणो व्यानस्त्वपानश्च उदानश्च समानकः।। ८६.८२ ।।"
  },
  {
    "text": "वैरंभश्च तथा मुख्यो ह्यंतर्यामः प्रभंजनः।।\nकूर्मकश्च तथा श्येनः श्वेतः कृष्मस्तथानिलः।। ८६.८३ ।।"
  },
  {
    "text": "नाग इत्येव कथिता वायवश्च चतुर्दश।।\nयश्चक्षुष्वथ द्रष्टव्ये तथादित्ये च सुव्रताः।। ८६.८४ ।।"
  },
  {
    "text": "नाड्यां प्राणे च विज्ञाने त्वानंदे च यथाक्रमम्।।\nहृद्याकाशे य एतस्मिन्सर्वस्मिन्नंतरे परः।। ८६.८५ ।।"
  },
  {
    "text": "आत्मा एकश्च चरति तमुपासीत मां प्रभुम्।।\nअजरं तमनंतं च अशोकममृतं ध्रुवम्।। ८६.८६ ।।"
  },
  {
    "text": "चतुर्दशविधेष्वेव संचरत्येक एव सः।।\nलीयंते तानि तत्रैव यदन्यं नास्ति वै द्विजाः।। ८६.८७ ।।"
  },
  {
    "text": "एक एव हि सर्वज्ञः सर्वेशस्त्वेक एव सः।।\nएष सर्वाधिपो देवस्त्वंतर्यामी महाद्युतिः।। ८६.८८ ।।"
  },
  {
    "text": "उपास्यमानः सर्वस्य सर्वसौख्यः सनातनः।।\nउपास्यति न चैवेह सर्वसौख्यं द्विजोत्तमाः।। ८६.८९ ।।"
  },
  {
    "text": "उपास्यमानो वेदैश्च शास्त्रैर्नानाविधैरपि।।\nन वैष वेदशास्त्राणि सर्वज्ञे यास्यति प्रभुः।। ८६.९० ।।"
  },
  {
    "text": "अस्यैवान्नमिदं सर्वं न सोन्नं भवति स्वयम्।।\nस्वात्मना रक्षितं चाद्यादन्नभूतं न कुत्रचित्।। ८६.९१ ।।"
  },
  {
    "text": "सर्वत्र प्राणिनामन्नं प्राणिनां ग्रंथिरस्म्यहम्।।\nप्रशास्ता नयनश्चैव पंचात्मा स विभागशः।। ८६.९२ ।।"
  },
  {
    "text": "अन्नमयोसौ भूतात्मा चाद्यते ह्यन्नमुच्यते।।\nप्राणमयश्चेंद्रियात्मा संकल्पात्मा मनोमयः।। ८६.९३ ।।"
  },
  {
    "text": "कालात्मा सोम एवेह विज्ञानमय उच्यते।।\nसदानंदमयो भूत्वा महेशः परमेश्वरः।। ८६.९४ ।।"
  },
  {
    "text": "सोहमेवं जगत्सर्वं मय्येव सकलं स्थितम्।।\nपरतंत्रं स्वतंत्रेपि तदभावाद्विचारतः।। ८६.९५ ।।"
  },
  {
    "text": "एकत्वमपि नास्त्येव द्वैतं तत्र कुतस्त्वहो।।\nएवं नास्त्यथ मर्त्यं च कुतोऽमृतमजोद्भवः।। ८६.९६ ।।"
  },
  {
    "text": "नांतःप्रज्ञोबहिः प्रज्ञो न चोभयगतस्तथा।।\nन प्रज्ञानघनस्त्वेवं न प्राज्ञो ज्ञानपूर्वकः।। ८६.९७ ।।"
  },
  {
    "text": "विदितं नास्ति वेद्यं च निर्वाणं परमार्थतः।।\nनिर्वाणं चैव कैवल्यं निःश्रेयसमनामयम्।। ८६.९८ ।।"
  },
  {
    "text": "अमृतं चाक्षरं ब्रह्म परमात्मा परापरम्।।\nनिर्विकल्पं निराभासं ज्ञानं पर्यायवाचकम्।। ८६.९९ ।।"
  },
  {
    "text": "प्रसन्नं च यदेकाग्रं तदा ज्ञानमिति स्मृतम्।।\nअज्ञानमितरत्सर्वं नात्र कार्या विचारणा।। ८६.१०० ।।"
  },
  {
    "text": "इत्थं प्रसन्नं विज्ञानं गुरुसंपर्कज ध्रुवम्।।\nरागद्वेषानृतक्रोधं कामतृष्णादिभिः सदा।। ८६.१०१ ।।"
  },
  {
    "text": "अपरामृष्टमद्यैव विज्ञेयं मुक्तिदं त्विदम्।।\nअज्ञानमलपूर्वत्वात्पुरुषो मलिनः स्मृतः।। ८६.१०२ ।।"
  },
  {
    "text": "तत्क्षयाद्धि भवेन्मुक्तिर्नान्यथा जन्मकोटिभिः।।\nज्ञानमेकं विना नास्ति पुण्यपापपरिक्षयः।। ८६.१०३ ।।"
  },
  {
    "text": "ज्ञानमेवाभ्यसत्तस्मान्मुक्त्यर्थं ब्रह्मवित्तमाः।।\nज्ञानाभ्यासाद्धि वै पुंसां बुद्धिर्भवति निर्मला।। ८६.१०४ ।।"
  },
  {
    "text": "तस्मात्सदाभ्यसेज्ज्ञानं तन्निष्ठस्तत्परायणः।।\nज्ञानेनैकेन तृप्तस्य त्यक्तसंगस्य योगिनः।। ८६.१०५ ।।"
  },
  {
    "text": "कर्तव्यं नास्ति विप्रेन्द्रा अस्ति चेत्तत्त्वविन्न च।।\nइह लोके परे चापि कर्तव्यं नास्ति तस्य वै।। ८६.१०६ ।।"
  },
  {
    "text": "जीवन्मुक्तो यतस्तस्माद्ब्रह्मवित्परमार्थतः।।\nज्ञानाभ्यासरतो नित्यं ज्ञानतत्त्वार्थवित्स्वयम्।। ८६.१०७ ।।"
  },
  {
    "text": "कर्तव्याभ्यासमुत्सृज्य ज्ञानमेवाधिगच्छति।।\nवर्णाश्रमाभिमानी यस्त्यक्तक्रोधो द्विजोत्तमाः।। ८६.१०८ ।।"
  },
  {
    "text": "अन्यत्र रमते मूढः सोऽज्ञानी नात्र संशयः।।\nसंसारहेतुरज्ञानं संसारस्तनुसंग्रहः।। ८६.१०९ ।।"
  },
  {
    "text": "मोक्षहेतुस्तथा ज्ञानं मुक्तः स्वात्मन्यवस्थितः।।\nअज्ञाने सति विप्रेंद्राः क्रोधाद्या नात्र संशयः।। ८६.११० ।।"
  },
  {
    "text": "क्रोधो हर्षस्तथा लोभो मोहोदंभो द्विजोत्तमाः।।\nधर्माधर्मौ हि तेषां च तद्वशात्तनुसंग्रहः।। ८६.१११ ।।"
  },
  {
    "text": "शरीरे सति वै क्लेशः सोविद्यां संत्यजेद्बुधः।।\nअविद्यां विद्यया हित्वा स्थितस्यैव च योगिनः।। ८६.११२ ।।"
  },
  {
    "text": "क्रोधाद्या नाशमायांति धर्माधर्मौ च वै द्विजाः।।\nतत्क्षयाच्च शरीरेण न पुनः संप्रयुज्यते।। ८६.११३ ।।"
  },
  {
    "text": "स एव मुक्तः संसाराद्दुःखत्रयविवर्जितः।।\nएवं ज्ञानं विना नास्ति ध्यानं ध्यातुर्द्विजर्षभाः।। ८६.११४ ।।"
  },
  {
    "text": "ज्ञानं गुरोर्हि संपर्कान्न वाचा परमार्थतः।।\nचतुर्व्यूहमिति ज्ञात्वा ध्याता ध्यानं समभ्यसेत्।। ८६.११५ ।।"
  },
  {
    "text": "सहजागंतुकं पापमस्थिवागुद्भवं तथा।।\nज्ञानाग्निर्दहते क्षिप्रंसुष्केंधनमिवानलः।। ८६.११६ ।।"
  },
  {
    "text": "ज्ञानात्परतरं नास्ति सर्वपापविनाशनम्।।\nअभ्यसेच्च सदा ज्ञानं सर्वसंगविवर्जितः।। ८६.११७ ।।"
  },
  {
    "text": "ज्ञानिनः सर्वपापानि जीर्यंते नात्र संशयः।।\nक्रीडन्नपि न लिप्येत पापैर्नानाविधैरपि।। ८६.११८ ।।"
  },
  {
    "text": "ज्ञानं यथा तथा ध्यानं तस्माद्ध्यानं समभ्यसेत्।।\nध्यानं निर्विष्यं प्रोक्तमादौ सविषयं तथा।। ८६.११९ ।।"
  },
  {
    "text": "षट्प्रकारं समभ्यस्य चतुःषट्दशभिस्तथा।।\nतथा द्वादशधा चैव पुनः षोडशधा क्रमात्।। ८६.१२० ।।"
  },
  {
    "text": "द्विधाभ्यस्य च योगींद्रो मुच्यते नात्र संशयः।।\nशुद्धजांबूनदाकारं वधूमांगारसन्निभम्।। ८६.१२१ ।।"
  },
  {
    "text": "पीतं रक्तं सितं विद्युत्कोटिकोटिसमप्रभम्।।\nअथवा ब्रह्मरंध्रस्थं चित्तं कृत्वा प्रयत्नतः।। ८६.१२२ ।।"
  },
  {
    "text": "न सितं वासितं पीतं न स्मरेद्ब्रह्मविद्भवेत्।।\nअहिंसकः सत्यवादी अस्तेयी सर्वयत्नतः।। ८६.१२३ ।।"
  },
  {
    "text": "परिग्रहविनिर्मुक्तो ब्रह्मचारी दृढव्रतः।।\nसंतुष्टः शौचसंपन्नः स्वाध्यायनिरतः सदा।। ८६.१२४ ।।"
  },
  {
    "text": "मद्भक्तश्चाभ्यसेद्ध्यानं गुरुसंपर्कजं ध्रुवम्।।\nन बुध्यति तथा ध्याता स्थाप्य चित्तं द्विजोत्तमाः।। ८६.१२५ ।।"
  },
  {
    "text": "न चाभिमन्यते योगी न पश्यति समंततः।।\nन घ्राति न श्रृणोत्येव लीनः स्वात्मनि यः स्वयम्।। ८६.१२६ ।।"
  },
  {
    "text": "न च स्पर्शं विजानाति स वै समरसः स्मृतः।।\nपार्थिवे पटले ब्रह्मा वारितत्त्वे हरिः स्वयम्।। ८६.१२७ ।।"
  },
  {
    "text": "वाह्नेन कालरुद्राख्यो वायुतत्त्वे महेश्वरः।।\nसुषिरे स शिवः साक्षात्क्रमादेवं विचिंतयेत्।। ८६.१२८ ।।"
  },
  {
    "text": "क्षितौ शर्वः स्मृतो देवो ह्यपरं भव इति स्मृतः।।\nरुद्र एव तथा वह्नौ उग्रो वायौ व्यवस्थितः।। ८६.१२९ ।।"
  },
  {
    "text": "भीमः सुषिनाकेऽसौ भास्करे मंडले स्थितः।।\nईशानः सोमबिंबे च महादेव इति स्मृतः।। ८६.१३० ।।"
  },
  {
    "text": "पुंसा पशुपतिर्देवश्चाष्टधाहं व्यवस्थितः।।\nकाठिन्यं यत्तनौ सर्वं पार्थिवं परिगीयते।। ८६.१३१ ।।"
  },
  {
    "text": "आप्यं द्रवमिति प्रोक्तं वर्णाक्यो वह्निरुच्यते।।\nयत्संचरति तद्वायुः सुषिरं यद्द्विजोत्तमाः।। ८६.१३२ ।।"
  },
  {
    "text": "तदाकाशं च विज्ञानं शब्दजं व्योमसंभवम्।।\nतथैव विप्रा विज्ञानं स्पर्शाख्यं वायुसंभवम्।। ८६.१३३ ।।"
  },
  {
    "text": "रूपं वाह्नेयमित्युक्तमाप्यं रसमयं द्विजाः।।\nगंधाख्यं पार्थिवं भूयश्चिंतयेद्भास्करं क्रमात्।। ८६.१३४ ।।"
  },
  {
    "text": "नेत्रे च दक्षिणे वामे सोमं हृदि विभुं द्विजाः।।\nआजानु पृथिवीतत्त्वमानाभेर्वारिमंडलम्।। ८६.१३५ ।।"
  },
  {
    "text": "आकंठं वह्नितत्त्वं स्याल्ललाटांतं द्विजोत्तमाः।।\nवायव्यं वै ललाटाद्यं व्योमाख्यं वा शिखाग्रकम्।। ८६.१३६ ।।"
  },
  {
    "text": "हंसाख्यं च ततो ब्रह्म व्योम्नश्चोर्ध्वं ततः परम्।।\nव्योमाख्यो व्योममध्यस्थो ह्ययं प्राथमिकः स्मरेत्।। ८६.१३७ ।।"
  },
  {
    "text": "न जीवः प्रकृतिः सत्त्वं रजश्चाथ तमः पुनः।।\nमहांस्तथाभिमानश्च तन्मात्राणींद्रियाणि च।। ८६.१३८ ।।"
  },
  {
    "text": "व्योमादीनि च भूतानि नैवेह परमार्थतः।।\nव्याप्य तिष्ठद्यतो विश्वं स्थाणुरित्यभिधीयते।। ८६.१३९ ।।"
  },
  {
    "text": "उदेति सूर्यो भीतश्च पवते वात एव च।।\nद्योतते चंद्रमा वह्निर्ज्वलत्यापो वहंति च।। ८६.१४० ।।"
  },
  {
    "text": "दधाति भूमिराकाशमवकाशं ददाति च।।\nतदाज्ञया ततं सर्वं तस्माद्वै चिंतयेद्द्विजाः।। ८६.१४१ ।।"
  },
  {
    "text": "तेनैवाधिष्ठितं तस्मादेतत्सर्वं द्विजोत्तमाः।।\nसर्वरूपमयः शर्व इति मत्वा स्मरेद्भवम्।। ८६.१४२ ।।"
  },
  {
    "text": "संसारविषतप्तानां ज्ञानध्यानामृतेन वै।।\nप्रतीकारः समाख्यातो नान्यथा द्विजसत्तमाः।। ८६.१४३ ।।"
  },
  {
    "text": "ज्ञानं धर्मोद्भवं साक्षज्ज्ञानाद्वैराग्यसंभवः।।\nवैराग्यात्परमं ज्ञानं परमार्थप्रकाशकम्।। ८६.१४४ ।।"
  },
  {
    "text": "ज्ञानवैराग्ययुक्तस्य योगसिद्धिर्द्विजोत्तमाः।।\nयोगसिद्ध्या विमुक्तिः स्यात्सत्त्वनिष्ठस्य नान्यथा।। ८६.१४५ ।।"
  },
  {
    "text": "तमोविद्यापदच्छन्नं चित्रं यत्पदमव्ययम्।।\nसत्त्वशक्तिं समास्थाय शिवमभ्यर्चयेद्द्विजाः।। ८६.१४६ ।।"
  },
  {
    "text": "यः सत्त्वनिष्ठो मद्भक्तो मदर्चनपरायणः।।\nसर्वतो धर्मनिष्ठश्च सदोत्साही समाहितः।। ८६.१४७ ।।"
  },
  {
    "text": "सर्वद्वंद्वसहो धीरः सर्वभूतहिते रतः।।\nऋजुस्वभावः सततं स्वस्थचित्तो मृदुः सदा।। ८६.१४८ ।।"
  },
  {
    "text": "अमानी बुद्धिमाञ्छांतस्त्यक्तस्पर्धो द्विजोत्तमाः।।\nसदा मुमुक्षुर्धर्मज्ञः स्वात्मलक्षणलक्षणः।। ८६.१४९ ।।"
  },
  {
    "text": "ऋणत्रयविनिर्मुक्तः पूर्वजन्मनि पुण्यभाक्।।\nजरायुक्तो द्विजो भूत्वा श्रद्धया च गुरोः क्रमात्।। ८६.१५० ।।"
  },
  {
    "text": "अन्यथा वापि शुश्रूषां कृत्वा कृत्रिमवर्जितः।।\nस्वर्गलोकमनुप्राप्य भुक्त्वा भोगाननुक्रमात्।। ८६.१५१ ।।"
  },
  {
    "text": "आसाद्य भारतं वर्षं ब्रह्मविज्जायते द्विजाः।।\nसंपर्काज्ज्ञानमासाद्य ज्ञानिनो योगविद्भवेत्।। ८६.१५२ ।।"
  },
  {
    "text": "क्रमोयं मलपूर्णस्य ज्ञानप्राप्तेर्द्विजोत्तमाः।।\nतस्मादनेन मार्गेण त्यक्तसंगो दृढव्रतः।। ८६.१५३ ।।"
  },
  {
    "text": "संसारकालकूटाख्यान्मुच्यते मुनिपुंगवाः।।\nएवं संक्षेपतः प्रोक्तं मया युष्माकमच्युतम्।। ८६.१५४ ।।"
  },
  {
    "text": "ज्ञानस्यैवेह माहात्म्यं प्रसंगादिह शोभनम्।।\nएवं पाशुपतं योगं कथितं त्वीश्वरेण तु।। ८६.१५५ ।।"
  },
  {
    "text": "न देयं यस्य कस्यापि शिवोक्तं मुनिपुंगवाः।।\nदातव्यं योगिने नित्यं भस्मनिष्ठाय सुप्रियम्।। ८६.१५६ ।।"
  },
  {
    "text": "यः पठेच्छृणुयाद्वापि संसारशमनं नरः।।\nस याति ब्रह्मसायुज्यं नात्र कार्या विचारणा।। ८६.१५७ ।।"
  },
  {
    "text": "इति श्रीलिंगमहापुराणे पूर्वभागे संसारविषकथनं नाम षडशीतितमोध्यायः।। ८६ ।।"
  }
]
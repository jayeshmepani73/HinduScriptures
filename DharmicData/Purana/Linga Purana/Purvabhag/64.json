[
  {
    "text": "ऋषय ऊचुः।।\nकथं हि रक्षसा सक्तिर्भक्षितः सोनुजैः सह।।\nवासिष्ठो वदतां श्रेष्ठ सूत वक्तुमिहार्हसि।। ६४.१ ।।"
  },
  {
    "text": "सूत उवाच।।\nराक्षसो रुधिरो नाम वसिष्ठस्य सुतं पुरा।।\nशक्तिं स भक्षयामास शक्तेः शापात्सहानुजैः।। ६४.२ ।।"
  },
  {
    "text": "वसिष्ठयाज्यं विप्रेन्द्रास्तदा दिश्यैव भूपतिम्।।\nकल्माषपादं रुधिरो विश्वामित्रेण चोदितः।। ६४.३ ।।"
  },
  {
    "text": "भक्षितः स इति श्रुत्वा वसिष्ठस्तेन रक्षसा।।\nशक्तिः शक्तिमतां श्रेष्ठो भ्रातृभिः सह धर्मवित्।। ६४.४ ।।"
  },
  {
    "text": "हा पुत्र पुत्र पुत्रेति क्रंदमानो मुहुर्मुहुः।।\nअरुंधत्या सह मुनिः पपात भुवि दुःखितः।। ६४.५ ।।"
  },
  {
    "text": "नष्टं कुलमिति श्रुत्वा मर्तुं चक्रे मतिं तदा।।\nस्मरन्पुत्रशतं चैव शक्तिज्येष्ठं च शक्तिमान्।। ६४.६ ।।"
  },
  {
    "text": "न तं विनाहं जीविष्ये इति निश्चित्य दुःखितः।। ६४.७ ।।"
  },
  {
    "text": "आरुह्य मूर्धानमजात्मजोसौ तयात्मवान् सर्वविदात्मविच्च।।\nधराधरस्यैव तदा धरायां पपात पत्न्या सहसाश्रृदृष्टिः।। ६४.८ ।।"
  },
  {
    "text": "धराधरात्तं पतितं धरा तदा दधार तत्रापि विचित्रकण्ठी।।\nकरांबुजाभ्यां करिखेलगामिनी रुदन्तमादाय रुरोद सा च।। ६४.९ ।।"
  },
  {
    "text": "तदा तस्य स्नुषा प्राह पत्नी शक्तेर्महामुनिम्।।\nवसिष्ठं वदतां श्रेष्ठं रुदंती भयविह्वला।। ६४.१೦ ।।"
  },
  {
    "text": "भगवन्ब्राह्मणश्रेष्ठ तव देवमिदं शुभम्।।\nपालयस्व विभो द्रष्टुं तव पौत्रं ममात्मजम्।। ६४.११ ।।"
  },
  {
    "text": "न त्याज्यं तव विप्रेन्द्र देहमेतत्सुशोभनम्।।\nगर्भस्थो मम सर्वार्थसाधकः शक्तिजो यतः।। ६४.१२ ।।"
  },
  {
    "text": "एवमुक्त्वाथ धर्मज्ञा कराभ्यां कमलेक्षणा।।\nउत्थाप्य श्वशुरं नत्वा नेत्रे संमृज्य वारिणा।। ६४.१३ ।।"
  },
  {
    "text": "दुःखितापि परित्रातुं श्वशुरं दुःखितं तदा।।\nअरुन्धतीं च कल्याणीं प्रार्थयामास दुःखिताम्।। ६४.१४ ।।"
  },
  {
    "text": "स्नुषावाक्यं ततः श्रुत्वा वसिष्ठोत्थाय भूतलात्।।\nसंज्ञामवाप्य चालिंग्य सा पपात सुदुःखिता।। ६४.१५ ।।"
  },
  {
    "text": "अंरुधती कराब्यां तां संस्पृश्यास्राकुलेक्षणाम्।।\nरुरोद मुनिशार्दूलो भार्यया सुतवत्सलः।। ६४.१६ ।।"
  },
  {
    "text": "अथ नाब्यंबुजे विष्णोर्यथा तस्याश्चतुर्मुखः।।\nआसीनो गर्भशय्यायां कुमार ऋचमाह सः।। ६४.१७ ।।"
  },
  {
    "text": "ततो निशम्य भगवान्वसिष्ठ ऋचमादरात्।।\nकेनोक्तमिति संचिंत्य तदातिष्ठत्समाहितः।। ६४.१८ ।।"
  },
  {
    "text": "व्योमांगणस्थोथ हरिः पुंडरीकनिभेक्षणः।।\nवसिष्ठमाह विश्वात्मा घृणया स घृणानिधिः।। ६४.१९ ।।"
  },
  {
    "text": "भो वत्सवत्स विप्रेन्द्र वसिष्ठ सुतवत्सल।।\nतव पौत्रमुखांभोजादृगेषाद्य विनिःसृता।। ६४.२೦ ।।"
  },
  {
    "text": "मत्समस्तव पौत्रोसौ शक्तिजः शक्तिमान्मुने।।\nतस्मादुत्तिष्ठ संत्यस्य शोकं ब्रह्मसुतोत्तम।। ६४.२१ ।।"
  },
  {
    "text": "रुद्रभक्तश्च गर्भस्थो रुद्रपूजापरायणः।।\nरुद्रदेवप्रभावेण कुलं ते संतरिष्यति।। ६४.२२ ।।"
  },
  {
    "text": "एवमुक्त्वा घृणी विप्रं भगवान् पुरुषोत्तमः।।\nवसिष्ठं मुनिशार्दूलं तत्रैवान्तरधीयत।। ६४.२३ ।।"
  },
  {
    "text": "ततः प्रणम्य शिरसा वसिष्ठो वारिजेक्षणम्।।\nअदृश्यंत्या महातेजाः पस्पर्शोदरमादरात्।। ६४.२४ ।।"
  },
  {
    "text": "हा पुत्र पुत्र पुत्रेति पपात च सुदुःखितः।।\nललापारुंधती प्रेक्ष्य तदासौ रुदतीं द्विजाः।। ६४.२५ ।।"
  },
  {
    "text": "स्वपुत्रं च स्मरन् दुःखात्पुनरेह्येहि पुत्रक।।\nतव पुत्रमिमं दृष्ट्वा भो शक्ते कुलधारणम्।। ६४.२६ ।।"
  },
  {
    "text": "तवांतिकं गमिष्यामि तव मात्रा न संशयः।।\nसूत उवाच।।\nएवमुक्त्वा रुदन्विप्र आलिंग्यारुंधतीं तदा।। ६४.२७ ।।"
  },
  {
    "text": "पपात ताडयंतीव स्वस्य कुक्षी करेण वै।।\nअदृसश्यंती जघानाथ शक्तिजस्यालयं शुभा।। ६४.२८ ।।"
  },
  {
    "text": "स्वोदरं दुःखिता भूमौ ललाप च पपात च।।\nअरुंधति तदा भीता वसिष्ठश्च महामतिः।। ६४.२९ ।।"
  },
  {
    "text": "समुत्थाप्य स्नुषां बालामूचतुर्भयविह्वलौ।। ६४.३೦ ।।"
  },
  {
    "text": "विचारमुग्धे तव गर्भमंडलं करांबुजाभ्यां विनिहत्य दुर्लभम्।।\nकुलं वसिष्ठस्य समस्तमप्यहो निहंतुमार्ये कथमुद्यता वद।। ६४.३१ ।।"
  },
  {
    "text": "तवात्मजं शक्तिसुतं च दृष्ट्वा चास्वाद्य वक्त्रामृतमार्यसूनोः।।\nत्रातुं यतो देहमिमं मुनींद्रः सुनिश्चितः पाहि ततः शरीरम्।। ६४.३२ ।।"
  },
  {
    "text": "सूत उवाच।।\nएवं स्नुषामुपालभ्य मुनिं चारुंधती स्थिता।।\nअरंधती वसिष्ठस्य प्राह चार्तेतिविह्वला।। ६४.३३ ।।"
  },
  {
    "text": "त्वय्येव जीवितं चास्य मुनेर्यत्सुव्रते मम।।\nजीवितं रक्ष देहस्य धात्री च कुरु याद्धितम्।। ६४.३४ ।।"
  },
  {
    "text": "अदृश्यंति उवाच।।\nमया यदि मुनिश्रेष्ठो त्रातुं वै निश्चितं स्वकम्।।\nममाशुभं शुभं देहं कथंचित्पालयाम्यहम्।। ६४.३५ ।।"
  },
  {
    "text": "प्रियदुःखमहं प्राप्त ह्यसती नात्र संशयः।।\nमुने दुःखादहं दग्धा यतः पुत्री मुने तव।। ६४.३६ ।।"
  },
  {
    "text": "अहोद्भुतं मया दृष्टं दुःखपात्री ह्यहं विभो।\nदुःखत्राता भव ब्रह्मन्ब्रह्मसूनो जगद्गुरो।। ६४.३७ ।।"
  },
  {
    "text": "तथापि भर्तृरहिता दीना नारि भवेदिह।।\nपाहि मां तत आर्येन्द्र परिभूता भविष्यति।। ६४.३८ ।।"
  },
  {
    "text": "पिता माता च पुत्रास्च पौत्राः श्वशुर एव च।।\nएते न बांधवाः स्त्रीणां भर्ता बंधुः परा गतिः।। ६४.३९ ।।"
  },
  {
    "text": "आत्मनो यद्धि कथितमप्यर्धमिति पंडितैः।।\nतदप्यत्र मृषा ह्याससीद्गतः शक्तिरहं स्थिता।। ६४.४೦ ।।"
  },
  {
    "text": "अहो ममात्र काठिन्यं मनसो मुनिपुंगव।।\nपतिं प्राणसमं त्यक्त्वा स्थिता यत्र क्षणं यतः।। ६४.४१ ।।"
  },
  {
    "text": "वसिष्ठाश्वत्थमाश्रित्य ह्यमृता तु यथा लता।।\nनिर्मूलाप्यमृता भर्त्रात्यक्ता दीना स्थिताप्यहम्।। ६४.४२ ।।"
  },
  {
    "text": "स्नुषा वाक्यं निशम्यैव वसिष्ठो भार्यया सह।।\nतदा चक्रे मतिं धीमान् यातुं स्वाश्रममाश्रमी।। ६४.४३ ।।"
  },
  {
    "text": "कृच्छ्रात्सभार्यो भगवान्वासिष्ठः स्वाश्रमं क्षणात्।।\nअदृश्यंत्या च पुण्यात्मा संविवेश स चिंतयन्।। ६४.४४ ।।"
  },
  {
    "text": "सा गर्भं पालयामास कथंचिन्मुनिपुंगवाः।।\nकुलसंधारणार्थाय शक्ति पत्नी पतिव्रता।। ६४.४५ ।।"
  },
  {
    "text": "ततः सासूत तनयं दशमे मासि सुप्रभम्।।\nशक्तिपत्नी यथा शक्तिं शक्तिमंतमरुंधती।। ६४.४६ ।।"
  },
  {
    "text": "असूत सा दितिर्विष्णुं यता स्वाहा गुहं सुतम्।।\nअग्निं यथारणिः पत्नी शक्तेः साक्षात्पराशरम्।। ६४.४७ ।।"
  },
  {
    "text": "यदा तदा शक्तिसूजुरवतीर्णो महीतले।।\nशक्तिस्त्यक्त्वा तदा दुःखं पितॄणां समतां ययौ।। ६४.४८ ।।"
  },
  {
    "text": "भ्रातृभिः सह पुण्यात्मा आदित्यैरिव भास्करः।।\nरराज पितृलोकस्थो वासिष्ठो मुनिपुंगवाः।। ६४.४९ ।।"
  },
  {
    "text": "जगुस्तदा च पितरो ननृतुश्च पितामहाः।।\nप्रपितामहाश्च विप्रेन्द्रा ह्यवतीर्णे पराशरे।। ६४.५೦ ।।"
  },
  {
    "text": "ये ब्रह्मवादिनो भूमौननृतुर्दिवि देवताः।।\nपुष्कराद्याश्च ससृजुः पुष्पवर्षं च खेचराः।। ६४.५१ ।।"
  },
  {
    "text": "पुरेषु राक्षसानां च प्रणादं विषमं द्विजाः।।\nआश्रमस्थाश्च मुनयः समूहुर्हर्षसंततिम्।। ६४.५२ ।।"
  },
  {
    "text": "अवतीर्णो यथा ह्यंडाद्भानुः सोपि पराशरः।।\nअदृश्यंत्याश्चतुर्वक्त्रो मेघजालाद्दिवाकरः।। ६४.५३ ।।"
  },
  {
    "text": "सुखं च दुःखमभवददृश्यंत्यास्तथा द्विजाः।।\nदृष्ट्वा पुत्रं पतिं स्मृत्वा अरुंधत्या मुनेस्तथा।। ६४.५४ ।।"
  },
  {
    "text": "दृष्ट्वा च तनयं बाला पराशरमतिद्युतिम्।।\nललाप विह्वला बाला सन्नकंठी पपात च।। ६४.५५ ।।"
  },
  {
    "text": "सा पराशरमहो महामतिं देवदानवगणैश्च पूजितम्।।\nजातमात्रमनघं शुचिस्मिता बुध्य साश्रुनयना ललाप च।। ६४.५६ ।।"
  },
  {
    "text": "हा वसिष्ठसुत कुत्रचिद्गतः पश्य पुत्रमनघं तवात्मजम्।।\nत्यज्य दीनवदनां वनान्तरे पुत्र दर्शनपरामिमां प्रभो।। ६४.५७ ।।"
  },
  {
    "text": "शक्ते स्वं च सुतं पश्य भ्रातृभिः सह षण्मुखम्।।\nयथा महेश्वरोपश्यत्सगणो हृषिताननः।। ६४.५८ ।।"
  },
  {
    "text": "अथ तस्यास्तदालापं वसिष्ठो मुनिसत्तमः।।\nश्रुत्वा स्नुषामुवाचेदं मारोदीरिति दुःखितः।। ६४.५९ ।।"
  },
  {
    "text": "आज्ञया तस्य सा शोकं वसिष्ठस्य कुलांगना।।\nत्यक्त्वा ह्यपालयद्बालं बाला बालमृगेक्षणा।। ६४.६೦ ।।"
  },
  {
    "text": "दृष्ट्वा तामबलां प्राह मङ्गलाभरणैर्विना।।\nआसीनामाकुलां साध्वीं बाष्पपर्याकुले क्षणाम्।। ६४.६१ ।।"
  },
  {
    "text": "शाक्तेय उवाच।।\nअंब मंगलविभूषणैर्विना देहयष्टिरनघे न शोभते।।\nवक्तुमर्हसि तवाद्य कारणं चंद्रबिंबरहितेव शर्वरी।। ६४.६२ ।।"
  },
  {
    "text": "मातर्मातः कथं त्यक्त्वा मंगलाभरणानि वै।।\nआसीना भर्तृहीनेव वक्तुमर्हसि शोभने।। ६४.६३ ।।"
  },
  {
    "text": "अदृश्यंती तदा वाक्यं श्रुत्वा तस्य सुतस्य सा।।\nन किंचिदब्रवीत्पुत्रं शुभं वा यदि वेतरत्।। ६४.६४ ।।"
  },
  {
    "text": "अदृश्यंतीं पुनः प्राह शाक्तेयो भगवान्मम।।\nमातः कुत्र महातेजाः पिता वद वदेति ताम्।। ६४.६५ ।।"
  },
  {
    "text": "श्रुत्वा रुरोद सा वाक्यं पुत्रस्यातीव विह्वला।।\nभक्षितो रक्षसा तातस्तवेति निपपात च।। ६४.६६ ।।"
  },
  {
    "text": "श्रुत्वा वसिष्ठोपि पपात भूमौ पौत्रस्य वाक्यं स रुदन्दयालुः।।\nअरुंधती चाश्रमवासिनस्तदा मुनेर्वसिष्ठस्य मुनीश्वराश्च।। ६४.६६ ।।"
  },
  {
    "text": "श्रुत्वा वसिष्ठोपि पपात भूमौ पौत्रस्य वाक्यं स रुदन्दयालुः।।\nअरुंधती चाश्रमवासिनस्तदा मुनेर्वसिष्ठस्य मुनीश्वराश्च।। ६४.६७ ।।"
  },
  {
    "text": "भक्षितो रक्षसा मातुः पिता तव मुकादिति।।\nश्रुत्वा पराशरो धीमान्प्राह चास्राविलेक्षणः।। ६४.६८ ।।"
  },
  {
    "text": "पराशर उवाच।।\nअभ्यर्च्य देवदेवेशं त्रैलोक्यं सचराचरम्।।\nक्षणेन मातः पितरं दर्शयामीति मे मतिः।। ६४.६९ ।।"
  },
  {
    "text": "सा निशम्य वचनं तदा शुभं सस्मिता तनयमाह विस्मिता।।\nतथ्यमे तदिति तं निरीक्ष्य सा पुत्रपुत्र भवमर्चयेति च।। ६४.७೦ ।।"
  },
  {
    "text": "ज्ञात्वा शक्तिसुतस्यास्य संकल्पं मुनिपुंगवः।।\nवसिष्ठो भगवान्प्राह पौत्रं धीमान् घृणानिधिः।। ६४.७१ ।।"
  },
  {
    "text": "स्थाने पौत्रं मुनिश्रेष्ठ संकल्पस्तव सुव्रत।।\nतथापि श्रृणु लोकस्य क्षयं कर्तुं न चार्हसि।। ६४.७२ ।।"
  },
  {
    "text": "राक्षसानामभावाय कुरु सर्वेश्वरार्चनम्।।\nत्रैलोक्यं श्रृणु शाक्तेय अपराध्यति किं तव।। ६४.७३ ।।"
  },
  {
    "text": "ततस्तस्य वसिष्ठस्य नियोगाच्छक्तिनंदनः।।\nराक्षसानामभावाय मतिं चक्रे महामतिः।। ६४.७४ ।।"
  },
  {
    "text": "अदृश्यंतीं वसिष्ठं च प्रणम्यारुन्धतीं ततः।।\nकृत्वैकलिंगं क्षणिकं पांसुना मुनिसन्निधौ।। ६४.७५ ।।"
  },
  {
    "text": "संपूज्य शिवसूक्तेन त्र्यंबकेन शुभेन च।।\nजप्त्वा त्वरितरुद्रं च शिवसंकल्पमेव च।। ६४.७६ ।।"
  },
  {
    "text": "नीलरुद्रं च शाक्तेयस्तथा रुद्रं च शोभनम्।।\nवामीयं पवमानं च पंचब्रह्म तथैव च।। ६४.७७ ।।"
  },
  {
    "text": "होतारं लिंगसूक्तं च अथर्वशिर एव च।।\nअष्टांगमर्घ्यं रुद्राय दत्वाभ्यर्च्य यथाविधि।। ६४.७८ ।।"
  },
  {
    "text": "पराशर उवाच।।\nभगवन्रक्षसा रुद्र भक्षितो रुधिरेण वै।।\nपिता मम महातेजा भ्रातृभिः सह शंकर।। ६४.७९ ।।"
  },
  {
    "text": "द्रष्टुमिच्छामि भगवन् पितरं भ्रातृभिः सह।।\nएवं विज्ञापयाँल्लिङ्गं प्रणिपत्य मुहुर्मुहुः।। ६४.८೦ ।।"
  },
  {
    "text": "हा रुद्र रुद्ररुद्रेति रुरोद निपपात च।।\nतं दृष्ट्वा भगवान्नुद्रो देवीमाह च शंकरः।। ६४.८१ ।।"
  },
  {
    "text": "पश्य बालं महाभागे बाष्पपर्याकुलेक्षणम्।।\nममानुस्मरणे युक्तं मदाराधनतत्परम्।। ६४.८२ ।।"
  },
  {
    "text": "सा च दृष्ट्वा महादेवी पराशरमनिन्दिता।।\nदुःखात्संक्लिन्नसर्वाङ्गमस्राकुलविलोचनम्।। ६४.८३ ।।"
  },
  {
    "text": "लिंगार्चनविधौ सक्तं हर रुद्रेति वादिनम्।।\nप्राह भर्तारमीशानं शंकरं जगतामुमा।। ६४.८४ ।।"
  },
  {
    "text": "ईप्सितं यच्छ सकलं प्रसीद परमेश्वर।।\nनिशम्य वचनं तस्याः शंकरः परमेश्वरः।। ६४.८५ ।।"
  },
  {
    "text": "भार्यामार्यामुमां प्राह ततो हालाहलाशनः।।\nरक्षाम्येनं द्विजं बालं फुल्लेन्दीवरलोचनम्।। ६४.८६ ।।"
  },
  {
    "text": "ददामि दृष्टिं मद्रूपदर्शनक्षम एष वै।।\nएवमुक्त्वा गणैर्दिव्यैर्भगवान्नीललोहितः।। ६४.८७ ।।"
  },
  {
    "text": "ब्रह्मेन्द्रविष्णुरुद्राद्यैः संवृतः परमेश्वरः।।\nददौ च दर्शनं तस्मै मुनिपुत्राय धीमते।। ६४.८८ ।।"
  },
  {
    "text": "सोपि दृष्ट्वा महादेवमानन्दास्राविलेक्षणः।।\nनिपपात च हृष्टात्मा पादयोस्तस्य सादरम्।। ६४.८९ ।।"
  },
  {
    "text": "पुनर्भवान्याः पादौ च नंदिनश्च महात्मनः।।\nसफलं जीवितं मेद्य ब्रह्माद्यांस्तांस्तदाह सः।। ६४.९೦ ।।"
  },
  {
    "text": "रक्षार्थमागतस्त्वद्य मम वालेन्दुभूषणः।।\nकोन्यः समो मया लोके देवो वा दानवोपि वा।। ६४.९१ ।।"
  },
  {
    "text": "अथ तस्मिन्क्षणादेव ददर्श दिवि संस्थितम्।।\nपितरं भ्रातृभिः सार्ध शाक्तेयस्तु पराशरः।। ६४.९२ ।।"
  },
  {
    "text": "सूर्यमंडलसंकाशे विमाने विश्वतो मुखे।।\nभ्रातृभिः सहितं दृष्ट्वा ननाम च जहर्ष च।। ६४.९३ ।।"
  },
  {
    "text": "तदा वृषध्वजो देवः सभार्यः सगणेश्वरः।।\nवसिष्ठपुत्रं प्राहेदं पुत्रदर्शनतत्परम्।। ६४.९४ ।।"
  },
  {
    "text": "श्रीदेव उवाच।।\nशक्ते पश्य सुतं बालमानन्दास्राविलेक्षणम्।।\nअदृश्यन्तीं च विप्रेन्द्र वसिष्ठं पितरं तव।। ६४.९५ ।।"
  },
  {
    "text": "अरुंधतीं महाभागां कल्याणीं देवतोपमाम्।।\nमातरं पितरं चोभौ नमस्कुरु महामते।। ६४.९६ ।।"
  },
  {
    "text": "तदा हरं प्रणम्याशु देवदेवमुमां तथा।।\nवसिष्ठं च तदा श्रेष्ठंशक्तिर्वै शंकराज्ञया।। ६४.९७ ।।"
  },
  {
    "text": "मातरं च महाभागां कल्याणीं पतिदेवताम्।।\nअरुंधतीं जगन्नाथनियोगात्प्राह शक्तिमान्।। ६४.९८ ।।"
  },
  {
    "text": "वासिष्ठ उवाच।।\nभो वत्सवत्स विप्रेन्द्र पराशर महाद्युते।।\nरक्षितोहं त्वया तात गर्भस्थेन महात्मना।। ६४.९९ ।।"
  },
  {
    "text": "अणिमादिगुणैश्वर्यं मया वत्स पराशर।।\nलब्धमद्याननं दृष्टं तव बाल ममाज्ञया।। ६४.१೦೦ ।।"
  },
  {
    "text": "अदृश्यन्तीं महाभागां रक्ष वत्स महामते।।\nअरुंधतीं च पितरं वसिष्ठं मम सर्वदा।। ६४.१೦१ ।।"
  },
  {
    "text": "अन्वयः सकलो वत्स मम संतारितस्त्वया।।\nपुत्रेण लोकाञ्जयतीत्युक्तं सद्भिः सदैव हि।। ६४.१೦२ ।।"
  },
  {
    "text": "ईप्सितं वरयेशानं जगतां प्रभवं प्रभुम्।।\nगमिष्याम्यभिवंद्येशं भ्रातृभिः सह शंकरम्।। ६४.१೦३ ।।"
  },
  {
    "text": "एवं पुत्रमुपामंत्र्य प्रणम्य च महेश्वरम्।।\nनिरीक्ष्य भार्यां सदसि जगाम पितरं वशी।। ६४.१೦४ ।।"
  },
  {
    "text": "गतं दृष्ट्वाथ पितरं तदाभ्यर्च्यैव शंकरम्।।\nतुष्टाव वाग्भिरिष्टाभिः शाक्तेयः शशिभूषणम्।। ६४.१೦५ ।।"
  },
  {
    "text": "ततस्तुष्टो महादेवो मन्मथांधकमर्दनः।।\nअनुगृह्याथ शाक्तेयं तत्रैवांतरधीयत।। ६४.१೦६ ।।"
  },
  {
    "text": "गते महेश्वरे सांबे प्रणम्य च महेश्वरम्।।\nददाह राक्षसानां तु कुलं मंत्रेण मंत्रवित्।। ६४.१೦७ ।।"
  },
  {
    "text": "तदाह पौत्रं धर्मज्ञो वसिष्ठो मुनिभिर्वृतः।।\nअलमत्यंतकोपेन तात मन्युमिमं जहि।। ६४.१೦८ ।।"
  },
  {
    "text": "राक्षसा नापराध्यन्ति पितुस्ते विहितं तथा।।\nमूढानामेव भवति क्रोधो बुद्धिमतां न हि।। ६४.१೦९ ।।"
  },
  {
    "text": "हन्यते तात कः केन यतः स्वकृतभुक्पुमान्।।\nसंचितस्यातिमहता वत्स क्लेशेन मानवैः।। ६४.११೦ ।।"
  },
  {
    "text": "यशसस्तपसश्चैव क्रोधो नाशकरः स्मृतः।।\nअलं हि राक्षसैर्दग्धैर्दीनैरनपराधिभिः।। ६४.१११ ।।"
  },
  {
    "text": "सत्रं ते विरमत्वेतत्क्षमासारा हि साधवः।।\nएवं वसिष्ठवाक्येन शाक्तेयो मुनिपुंगवः।। ६४.११२ ।।"
  },
  {
    "text": "उपसंहृतवान् सत्रं सद्यस्तद्वाक्यगौरवात्।।\nततः प्रीतश्च भगवान्वसिष्ठो मुनिसत्तमः।। ६४.११३ ।।"
  },
  {
    "text": "संप्राप्तश्च तदा सत्रं पुलस्त्यो ब्रह्मणः सुतः।।\nवसिष्ठेन तु दत्तार्घ्यः कृतासनपरिग्रहः।। ६४.११४ ।।"
  },
  {
    "text": "पराशरमुवाचेदं प्रणिपत्य स्थितं मुनिः।।\nवैरे महति यद्वाक्याद्गुरोरद्याश्रिताक्षमा।। ६४.११५ ।।"
  },
  {
    "text": "त्वया तस्मात्समस्तानि भवाञ्छास्त्राणि वेत्स्यति।।\nसंततेर्मम न च्छेदः क्रुद्धेनापि यतः कृतः।। ६४.११६ ।।"
  },
  {
    "text": "त्वया तस्मान्महाभाग ददम्यन्यं महावरम्।।\nपुराणसंहिताकर्ता भवान्वत्स भविष्यति।। ६४.११७ ।।"
  },
  {
    "text": "देवतापरमार्थं च यथावद्वेत्स्यते भवान्।।\nप्रवृत्तौ वा निवृत्तौ वा कर्मणस्तेऽमला मतिः।। ६४.११८ ।।"
  },
  {
    "text": "मत्प्रसादादसंदिग्धा तव वत्स भविष्यति।।\nततश्च प्राह भगवान्वसिष्ठो वदतां वरः।। ६४.११९ ।।"
  },
  {
    "text": "पुलस्त्येन यदुक्तं ते सर्वमेतद्भविष्यति।।\nअथ तस्य पुलस्त्यस्य वसिष्ठस्य च धीमतः।। ६४.१२೦ ।।"
  },
  {
    "text": "प्रसादाद्वैष्णवं चक्रे पुराणं वै पराशरः।।\nषट्प्रकारं समस्तार्थसाधकं ज्ञानसंचयम्।। ६४.१२१ ।।"
  },
  {
    "text": "षट्साहस्रमितं सर्वं वेदार्थेन च संयुतम्।।\nचतुर्थं हि पुराणानां संहितासु सुशोभनम्।। ६४.१२२ ।।"
  },
  {
    "text": "एष वः कथितः सर्वे वासिष्ठानां समासतः।।\nप्रभवः शक्तिसूनोश्च प्रभावो मुनिपुंगवाः।। ६४.१२३ ।।"
  },
  {
    "text": "इति श्रीलिंगमहापुराणे पूर्वभागे वासिष्ठकथनं नाम चतुःषष्टिमोऽध्यायः।। ६४ ।।"
  }
]
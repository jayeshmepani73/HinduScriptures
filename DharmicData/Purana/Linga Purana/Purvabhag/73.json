[
  {
    "text": "सूत उवाच।।\nगते महेश्वरे देवे दग्ध्वा च त्रिपुरं क्षणात्।।\nसदस्याह सुरेंद्राणां भगवान्पद्मसंभवः।। ७३.१ ।।"
  },
  {
    "text": "पितामह उवाच।।\nसंत्यज्य देव देवेशं लिंगमूर्ति महेश्वरम्।।\nतारपौत्रो महातेजास्तारकस्य सुतो बली।। ७३.२ ।।"
  },
  {
    "text": "तारकाक्षोपि दितिजः कमलाक्षश्च वीर्यवान्।।\nविद्युन्माली च दैत्येशः अन्ये चापि सबांधवाः।। ७३.३ ।।"
  },
  {
    "text": "त्यक्त्वा देवं महादेवं मायया च हरेः प्रभोः।।\nसर्वे विनष्टाः प्रध्वस्ताः स्वपुरैः पुरसंभवैः।। ७३.४ ।।"
  },
  {
    "text": "तस्मात्सदा पूजनीयो लिंगमूर्तिः सदाशिवः।।\nयावत्पूजा सुरेशानां तावदेव स्थितिर्यतः।। ७३.५ ।।"
  },
  {
    "text": "पूजनीयः शिवो नित्यं श्रद्धया देवपुंगवैः।।\nसर्वलिंगमयो लोकः सर्वं लिंगे प्रतिष्ठितम्।। ७३.६ ।।"
  },
  {
    "text": "तस्मात्संपूजयेल्लिंगं य इच्छेत्सिद्धिमात्मनः।।\nसर्वे लिंगार्चनादेव देवा दैत्याश्च दानवाः।। ७३.७ ।।"
  },
  {
    "text": "यक्षा विद्याधराः सिद्धा राक्षसाः पिशिताशनाः।।\nपितरो मुनयश्चापि पिशाचाः किन्नरादयः।। ७३.८ ।।"
  },
  {
    "text": "अर्चयित्वा लिंगमूर्ति संसिद्धा नात्र संशयः।।\nतस्माल्लिंगं यजेन्नित्यं येन केनापि वा सुराः।। ७३.९ ।।"
  },
  {
    "text": "पशवश्च वयं तस्य देवदेवस्य धीमतः।।\nपशुत्वं च परित्यज्य कृत्वा पाशुपतं ततः।। ७३.१೦ ।।"
  },
  {
    "text": "पूजनीयो महादेवो लिंगमूर्तिः सनातनः।।\nविशोध्य चैव भूतानि पंचभिः प्रणवैः समम्।। ७३.११ ।।"
  },
  {
    "text": "प्राणायामैः समायुक्तैः पंचभिः सुरपुंगवाः।।\nचतुर्भिः प्रणवैश्चैव प्राणायामपरायणैः।। ७३.१२ ।।"
  },
  {
    "text": "त्रिभिश्च प्रणवैर्देवाः प्राणायामैस्तथाविधैः।।\nद्विधा न्यस्य तथोंकारं प्राणायामपरायणः।। ७३.१३ ।।"
  },
  {
    "text": "ततश्चोंकारमुच्चार्य प्राणापानौ नियम्य च।।\nज्ञानामृतेन सर्वांगान्यापूर्य प्रणवेन च।। ७३.१४ ।।"
  },
  {
    "text": "गुणत्रयं चतुर्धाख्यमहंकारं च सुव्रताः।।\nतन्मात्राणि च भूतानि तथा बुद्धींद्रियाणि च।। ७३.१५ ।।"
  },
  {
    "text": "कर्मेंद्रियाणि संशोध्य पुरुषं युगलं तथा।।\nचिदात्मानं तनुं कृत्वा चाग्निर्भस्मेति संस्पृशेत्।। ७३.१६ ।।"
  },
  {
    "text": "वायुर्भस्मेति च व्योम तथांभो पृथिवी तथा।।\nत्रियायुषं त्रिसंध्यं च धूलयेद्भसितेन यः।। ७३.१७ ।।"
  },
  {
    "text": "स योगी सर्वतत्त्वज्ञो व्रतं पाशुपतं त्विदम्।।\nभवेन पाशमोक्षार्थं कथितं देवसत्तमाः।। ७३.१८ ।।"
  },
  {
    "text": "एवं पाशुपतं कृत्वा संपूज्य परमेश्वरम्।।\nलिंगे पुरा मया दृष्टे विष्णुना च महात्मना।। ७३.१९ ।।"
  },
  {
    "text": "पशवो नैव जायंते वर्षमात्रेण देवताः।।\nअस्माभिः सर्वकार्याणां देवमभ्यर्च्य यत्नतः।। ७३.२೦ ।।"
  },
  {
    "text": "बाह्ये चाभ्यंतरे चैव मन्ये कर्तव्यमीश्वरम्।।\nप्रतिज्ञा मम विष्णोश्च दिव्यैषा सुरसत्तमाः।। ७३.२१ ।।"
  },
  {
    "text": "मुनीनां च न संदेहस्तस्मात्संपूजयेच्छिवम्।।\nसा हानिस्तन्महच्छिद्रं स मोहः सा च मूकता।। ७३.२२ ।।"
  },
  {
    "text": "यत्क्षणं वा मुहूर्तं वा शिवमेकं न चिंतयेत्।।\nभवभक्तिपरा ये च भवप्रणतचेतसः।। ७३.२३ ।।"
  },
  {
    "text": "भवसंस्मरणोद्युक्ता न ते दुःखस्य भाजनम्।।\nभवनानि मनोज्ञानि दिव्यमाभरणं स्त्रियः।। ७३.२४ ।।"
  },
  {
    "text": "धनं वा तुष्टिपर्यंतं शिवपूजाविधेः फलम्।।\nये वांछंति महाभोगान् राज्यं च त्रिदशालये।।"
  },
  {
    "text": "तेऽर्चयंतु सदा कालं लिंगमूर्तिं महेश्वरम्।। ७३.२५ ।।\nहत्वा भित्त्वा च भूतानि दग्ध्वा सर्वमिदं जगत्।। ७३.२६ ।।"
  },
  {
    "text": "यजेदेकं विरूपाक्षं न पापैः स प्रलिप्यते।।\nशैलं लिंगं मदीयं हि सर्वदेवनमस्कृतम्।। ७३.२७ ।।"
  },
  {
    "text": "इत्युक्त्वा पूर्वमभ्यर्च्य रुद्रं त्रिभुवनेश्वरम्।।\nतुष्टाव वाग्भिरिष्टाभि र्देवदेवं त्रियंबकम्।। ७३.२८ ।।"
  },
  {
    "text": "तदाप्रभृति शक्राद्याः पूजयामासुरीश्वरम्।।\nसाक्षात्पाशुपतं कृत्वा भस्मोद्धूलितविग्रहाः।। ७३.२९ ।।"
  },
  {
    "text": "इति श्रीलिंगमहापुराणे पूर्वभागे ब्रह्मप्रोक्तलिंगार्चनविधिर्नाम त्रिसप्ततितमोध्यायः।। ७३ ।।"
  }
]
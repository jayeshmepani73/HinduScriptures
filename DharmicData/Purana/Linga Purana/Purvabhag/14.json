[
  {
    "text": "सूत उवाच।।\nततस्तस्मिन्गते कल्पे पीतवर्णे स्वयंभुवः।।\nपुनरन्यः प्रवृत्तस्तु कल्पो नाम्नाऽसितस्तु सः।। १४.१ ।।"
  },
  {
    "text": "एकार्णवे तदा वृत्ते द्विव्ये वर्षसहस्रके।।\nस्रष्टुकामः प्रजा ब्रह्मा चिंतयामास दुःखितः।। १४.२ ।।"
  },
  {
    "text": "तस्य चिंतयमानस्य पुत्रकामस्य वै प्रभोः।।\nकृष्णः समभवद्वर्णो ध्यायतः परमेष्ठिनः।। १४.३ ।।"
  },
  {
    "text": "अथापश्यन्महातेजाः प्रादुर्भूतं कुमारकम्।।\nकृष्णवर्णं महावीर्यं दीप्यमानं स्वतेजसा।। १४.४ ।।"
  },
  {
    "text": "कृष्णांबरधरोष्णीषं कृष्णयज्ञोपवीतिनम्।।\nकृष्णेन मौलिना युक्तां कृष्णस्रगनुलेपनम्।। १४.५ ।।"
  },
  {
    "text": "स तं दृष्ट्वा महात्मानमघोरं घोरविक्रमम्।।\nववंदे देवदेवेशमद्भुतं कृष्णपिंगलम्।। १४.६ ।।"
  },
  {
    "text": "प्राणायामपरः श्रीमान् हृदि कृत्वा महेश्वरम्।।\nमनसा ध्यानुयुक्तेन प्रपन्नस्तुतमीश्वरम्।। १४.७ ।।"
  },
  {
    "text": "अघोरं तु ततो ब्रह्मा ब्रह्मरूपं व्यचिंतयत्।।\nतथा वै ध्यायमानस्य ब्रह्मणः परमेष्ठिनः।। १४.८ ।।"
  },
  {
    "text": "प्रददौ दर्शनं देवो ह्यघोरो घोरविक्रमः।।\nअथास्य पार्श्वतः कृष्णाः कृष्णस्रगनुलेपनाः।। १४.९ ।।"
  },
  {
    "text": "चत्वारस्तु महात्मानः संबभूवुः कुमारकाः।।\nकृष्णः कृष्णशिखश्चैव कृष्णास्यः कृष्णवस्त्रधृक्।। १४.१೦ ।।"
  },
  {
    "text": "ततो वर्षसहस्रं तु योगतः परमेश्वरम्।।\nउपासित्वा महायोगं शिष्येभ्यः प्रददुः पुनः।। १४.११ ।।"
  },
  {
    "text": "योगेन योगसंपन्नाः प्रविश्य मनसा शिवम्।।\nअमलं निर्गुणं स्यानं प्रविष्टा विश्वमीश्वरम्।। १४.१२ ।।"
  },
  {
    "text": "एवमेतेन योगेन येपि चान्ये मनीषिणः।।\nचिंतयंति महादेवं गंतारो रुद्रमव्ययम्।। १४.१३ ।।"
  },
  {
    "text": "इति श्रीलिंगमहापुराणे पूर्वभागे अघोरोत्पत्तिवर्णनं नाम चतुर्दशोऽध्यायः।। १४ ।।"
  }
]
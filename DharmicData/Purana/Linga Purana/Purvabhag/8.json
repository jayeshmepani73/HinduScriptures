[
  {
    "text": "सूत उवाच।।\nसंक्षेपतः प्रवक्ष्यामि योगस्थानानि सांप्रतम्।।\nकल्पितानि शिवेनैव हिताय जगतां द्विजाः।। ८.१ ।।"
  },
  {
    "text": "गलादधो वितस्त्यायन्नाभेरुपरि चोत्तमम्।।\nयोगस्थनमधो नाभेरावर्तं मध्यमं भ्रुवोः।। ८.२ ।।"
  },
  {
    "text": "सर्वार्थज्ञाननिष्पत्तिरात्मनो योग उच्यते।।\nएकाग्रता भवेच्चैव सर्वदा तत्प्रसादतः।। ८.३ ।।"
  },
  {
    "text": "प्रसादस्य स्वरूपं यत्स्वसंवेद्यं द्विजोत्तमाः।।\nवक्तुं न शक्यं ब्रह्माद्यैः क्रमशो जायते नृणाम्।। ८.४ ।।"
  },
  {
    "text": "योगशब्देन निर्वाणं माहेशं पदमुच्यते।।\nतस्य हेतुर्ऋषेर्ज्ञानं ज्ञानं तस्य प्रसादतः।। ८.५ ।।"
  },
  {
    "text": "ज्ञानेन निर्दहेत्पापं निरुध्य विषयान् सदा।।\nनिरुद्धेंद्रियवृत्तेस्तु योगसिद्धिर्भविष्यति।। ८.६ ।।"
  },
  {
    "text": "योगो निरोधो वृत्तेषु चित्तस्य द्विजसत्तमाः।।\nसाधनान्यष्टधा चास्य कथितानीह सिद्धये।। ८.७ ।।"
  },
  {
    "text": "यमस्तु प्रथमः प्रोक्तो द्वितीयो नियमस्तथा।।\nतृतीयमासनं प्रोक्तं प्राणायामस्ततः परम्।। ८.८ ।।"
  },
  {
    "text": "प्रत्याहारं पंचमो वै धारणा च ततः परा।।\nध्यानं सप्तममित्युक्तं समाधिस्त्वष्टमः स्मृतः।। ८.९ ।।"
  },
  {
    "text": "तपस्युपरमश्चैव यम इत्यभिधीयते।।\nअहिंसा प्रथमो हेतुर्यमस्य यमिनां वराः।। ८.१० ।।"
  },
  {
    "text": "सत्यमस्तेयमपरं ब्रह्मचर्यापरिग्रहौ।।\nनियमस्यापि वै मूलं यम एव न संशयः।। ८.११ ।।"
  },
  {
    "text": "आत्मवत्सर्वभूतानां हितायैव प्रवर्तनम्।।\nअहिंसैषा समाख्याता या चात्मज्ञानसिद्धिदा।। ८.१२ ।।"
  },
  {
    "text": "दृष्टं श्रुतं चानुभितं स्वानुभूतं यथार्थतः।।\nकथनं सत्यमित्युक्तं परपीडाविवर्जितम्।। ८.१३ ।।"
  },
  {
    "text": "नाश्लीलं कीर्तयेदेवं ब्राह्मणानामिति श्रुतिः।।\nपरदोषान् परिज्ञाय न वदेदिति चापरम्।। ८.१४ ।।"
  },
  {
    "text": "अनादानं परस्वानामापद्यपि विचारतः।।\nमनसा कर्मणा वाचा तदस्तेयं समासतः।। ८.१५ ।।"
  },
  {
    "text": "मैथुनस्याप्रवृत्तिर्हि मनोवाक्कायकर्मणा।।\nब्रह्मचर्यमिति प्रोक्तं यतीनां ब्रह्मचारिणाम्।। ८.१६ ।।"
  },
  {
    "text": "इह वैखानसानां च विदाराणां विशेषतः।।\nसदाराणां गृहस्थनां तथैव च वदामि वः।। ८.१७ ।।"
  },
  {
    "text": "स्वदारे विधिवत्कृत्वा निवृत्तिश्चान्यतः सदा।।\nमनसा कर्मणा वाचा ब्रह्मचर्यमिति स्मृतम्।। ८.१८ ।।"
  },
  {
    "text": "मेध्या स्वनारा संभोगं कृत्वा स्नानं समाचरेत्।।\nएवं गृहस्थो युक्तात्मा ब्रह्मचारी न संशयः।। ८.१९ ।।"
  },
  {
    "text": "अहिंसाप्येवमेवैषा द्विजगुर्वग्निपूजने।।\nविधिना यादृशी हिंसा सात्व हिंसा इति स्मृता।। ८.२० ।।"
  },
  {
    "text": "स्त्रियः सदा परित्याज्याः संगं नैव च कारयेत्।\nकुणपेषु यथा चित्त तथा कुर्याद्विचक्षणः।। ८.२१ ।।"
  },
  {
    "text": "विण्मूत्रोत्सर्गकालेषु बहिर्भूमौ यथा मतिः।।\nतथा कार्या रतौ चापि स्वदारे चान्यतः कुतः।। ८.२२ ।।"
  },
  {
    "text": "अंगारसदृशी नारी घृतकुंभसमः पुमान्।।\nतस्मान्नरिषु संसर्गं दूरतः परिवर्जयेत्।। ८.२३ ।।"
  },
  {
    "text": "भोगेन तृप्तिर्नैवास्ति विषयाणां विचारतः।।\nतस्माद्विरागः कर्तव्यो मनसा कर्मणा गिरा।। ८.२४ ।।"
  },
  {
    "text": "न जातु कामः कामानामुपभोगेन शाम्यति।।\nहविषा कृष्णवर्त्मेव भूय एवाभिवर्धते।। ८.२५ ।।"
  },
  {
    "text": "तस्मात्त्यागः सदा कार्यस्त्वमृतत्वाय योगिना।।\nअविरक्तो यतो मर्त्यो नानायोनिषु वर्तते।। ८.२६ ।।"
  },
  {
    "text": "त्यागेनैवामृतत्वं हि श्रुतिस्मृतिविदां वराः।।\nकर्मणा प्रजया नास्ति द्रव्येण द्विजसत्तमाः।। ८.२७ ।।"
  },
  {
    "text": "तस्माद्विरागः कर्तव्यो मनोवाक्कायकर्मणा।।\nऋतौ ऋतौ निवृत्तिस्तु ब्रह्मचर्यमिति स्मृतम्।। ८.२८ ।।"
  },
  {
    "text": "यमाः संक्षेपतः प्रोक्ता नियमांश्च वदामि वः।।\nशौचमिज्या तपो दानं स्वाध्यायोपस्थनिग्रहः।। ८.२९ ।।"
  },
  {
    "text": "व्रतोपवासमौनं च स्नानं च नियमा दश।।\nनियमः स्यादनीहा च शौचं तुष्टिस्तपस्तथा।। ८.३० ।।"
  },
  {
    "text": "जपः शिवप्रणीधानं पद्मकाद्यं तथासनम्।।\nबाह्यमाभ्यंतरं प्रोक्तं शौचमाभ्यंतरं वरम्।। ८.३१ ।।"
  },
  {
    "text": "बाह्यशौचेन युक्तः संस्तथा चाभ्यंतरं चरेत्।।\nआग्नेयं वारुणं ब्राह्मं कर्तव्यं शिवपूजकैः।। ८.३२ ।।"
  },
  {
    "text": "स्नानं विधानतः सम्यक् पश्चादाभ्यंतरं चरेत्।।\nआदेहांतं मृदालिप्य तीर्थतोयेषु सर्वदा।। ८.३३ ।।"
  },
  {
    "text": "अवगाद्यापि मलिनो ह्यंतश्शौचविवर्जितः।।\nशैवला झषका मत्स्याः सत्त्वा मत्स्योपजीविनः।। ८.३४ ।।"
  },
  {
    "text": "सदावगाद्यः सलिले विशुद्धाः किं द्विजोत्तमाः।।\nतस्मादाभ्यंतरं शौचं सदा कार्यं विधानतः।। ८.३५ ।।"
  },
  {
    "text": "आत्मज्ञानांभसि स्नात्वा सकृदालिप्य भावतः।।\nसुवैराग्यमृदा शुद्धः शौचमेवं प्रकीर्तितम्।। ८.३६ ।।"
  },
  {
    "text": "शुद्धस्य सिद्धयो दृष्टा नैवाशुद्धस्य सिद्धयः।।\nन्यायेनागतया वृत्त्या संतुष्टो यस्तु सुव्रतः।। ८.३७ ।।"
  },
  {
    "text": "संतोषस्तस्य सततमतीतार्थस्य चास्मृतिः।।\nचांद्रायणादिनिपुणस्य पांसि सुशुभानि च।। ८.३८ ।।"
  },
  {
    "text": "स्वाध्यायस्तु जपः प्रोक्तः प्रणवस्य त्रिधा स्मृतः।।\nवाचिकश्चाधमो मुख्य उपांशुश्चोत्तमोत्तमः।। ८.३९ ।।"
  },
  {
    "text": "मानसो विस्तरेणैव कल्पे पंचाक्षरे स्मृतः।।\nतथा शिवप्रणीधानं मनोवाक्कायकर्मणा।। ८.४० ।।"
  },
  {
    "text": "शिवज्ञानं गुरोर्भक्तिरचला सुप्रतिष्ठिता।।\nनिग्रहो ह्यपहृत्याशु प्रसक्तानींद्रियाणि च।। ८.४१ ।।"
  },
  {
    "text": "विषयेषु समासेन प्रत्याहारः प्रकीर्तितः।।\nचित्तस्य धारणा प्रोक्ता स्थानबंधः समासतः।। ८.४२ ।।"
  },
  {
    "text": "तस्याः स्वास्थ्येन ध्यानं च समाधिश्च विचारतः।।\nतत्रैकचित्तता ध्यानं प्रत्ययांतरवर्जितम्।। ८.४३ ।।"
  },
  {
    "text": "चिद्भासमर्थमात्रस्य देहशून्यमिव स्थितम्।।\nसमाधिः सर्वहेतुश्च प्राणायाम इति स्मृतः।। ८.४४ ।।"
  },
  {
    "text": "प्राणः स्वदेहजो वायुर्यमस्तस्य निरोधनम्।।\nत्रिधा द्विजैर्यमः प्रोक्तो मंदो मध्योत्तमस्तथा।। ८.४५ ।।"
  },
  {
    "text": "प्राणापाननिरोधस्तु प्राणायामः प्रकीर्तितः।।\nप्राणायामस्य मानं तु मात्राद्वादशकं स्मृतम्।। ८.४६ ।।"
  },
  {
    "text": "नीचो द्वादशमात्रस्तु उद्धातो द्वादशः स्मृतः।।\nमध्यमस्तु द्विरुद्वातश्चतुर्विंशतिमात्रकः।। ८.४७ ।।"
  },
  {
    "text": "मुख्यस्तु यस्त्रिरुद्धातः षट्त्रिंशन्मात्र उच्यते।।\nप्रस्वेदकंपनोत्थानजनकश्च यथाक्रमम्।। ८.४८ ।।"
  },
  {
    "text": "आनंदोद्भवयोगार्थं निद्राघूर्णिस्तथैव च।।\nरोमांचध्वनिसंविद्धस्वांगमो टनकंपनम्।। ८.४९ ।।"
  },
  {
    "text": "भ्रमणं स्वेदजन्या सा संविन्मूर्च्छा भवेद्यदा।।\nतदोत्तमोत्तमः प्रोक्तः प्राणायामः सुशोभनः।। ८.५० ।।"
  },
  {
    "text": "सगर्भोऽगर्भ इत्युक्तः सजपो विजपः क्रमात्।।\nइभो वा शरभो वापि दुराधर्षोऽथ केसरी।। ८.५१ ।।"
  },
  {
    "text": "गृहीतो दम्यमानस्तु यथास्वस्थस्तु जायते।।\nतथा समरिणोऽस्वस्थो दुराधर्षश्च योगिनाम्।। ८.५२ ।।"
  },
  {
    "text": "न्यायतः सेव्यमानस्तु स एवं स्वस्थतां व्रजेत्।।\nयथैव मृगराड् नागः शरभो वापि दुर्मदः।। ८.५३ ।।"
  },
  {
    "text": "कालांतरवशाद्योगाद्दम्यते परमादरात्।।\nतथा परिचयात्स्वास्थ्यं समत्वं चाधिगच्छति।। ८.५४ ।।"
  },
  {
    "text": "योगादभ्यसते यस्तु व्यसनं नैव जायते।।\nएवमभ्यस्यमानस्तु मुनेः प्राणो विनिर्दहेत्।। ८.५५ ।।"
  },
  {
    "text": "मनोवाक्कायजान् दोषान् कर्तुर्देहं च रक्षति।।\nसंयुक्तस्य तथा सम्यक्प्राणायामेन धीमतः।। ८.५६ ।।"
  },
  {
    "text": "दोषात्तस्माच्च नश्यंति निश्वासस्तेन जीर्यते।।\nप्राणायामेन सिध्यंति दिव्याः शांत्यादयः क्रमात्।। ८.५७ ।।"
  },
  {
    "text": "शांतिः प्रशांतिर्दीप्तिश्च प्रसादश्च तथा क्रमात्।।\nआदौ चतुष्टयस्येह प्रोक्ता शांतिरिह द्विजाः।। ८.५८ ।।"
  },
  {
    "text": "सहजागंतुकानां च पापानां शांतिरुच्यते।।\nप्रशांतिः संयमः सम्यग्वचसामिति संस्मृता।। ८.५९ ।।"
  },
  {
    "text": "प्रकाशो दीप्तिरित्युक्तः सर्वतः सर्वदा द्विजाः।।\nसर्वेंद्रियप्रसादस्तु वुद्धेर्वै मरुतामपि।। ८.६० ।।"
  },
  {
    "text": "प्रसाद इति संप्रोक्तः स्वांते त्विह चतुष्टये।।\nप्राणोऽपानः समानश्च उदानो व्यान एव च।। ८.६१ ।।"
  },
  {
    "text": "नागः कूर्मस्तु कृकलो देवदत्तो धनंजयः।।\nएतेषां यः प्रसादस्तु मरुतामिति संस्मृतः।। ८.६२ ।।"
  },
  {
    "text": "प्रयाणं कुरुते तस्माद्वायुः प्राण इति स्मृतः।।\nअपानयत्यपानस्तु आहारादीन् क्रमेण च।। ८.६३ ।।"
  },
  {
    "text": "व्यानो व्यानामयत्यंगं व्याध्यादीनां प्रकोपकः।।\nउद्वेजयति मर्माणि उदानोऽयं प्रकीर्तितः।। ८.६४ ।।"
  },
  {
    "text": "समं नयति गात्राणि समानः पंच वायवः।।\nउद्गारे नाग आख्यातः कूर्म उन्मीलने तु सः।। ८.६५ ।।"
  },
  {
    "text": "कृकलः क्षुतकायैव देवदत्तो विजृंभणे।।\nधनंजयो महाघोषः सर्वगः स मृतेऽपि हि।। ८.६६ ।।"
  },
  {
    "text": "इति यो दशवायूनां प्राणायामेन सिध्यति।।\nप्रसादोऽस्य तुरीया तु संज्ञा विप्राश्चतुष्टये।। ८.६७ ।।"
  },
  {
    "text": "विस्वरस्तु महान् प्रज्ञा मनो ब्रह्माचितिः स्मृतिः।।\nख्यातिः संवीत्ततः पश्चादीश्वरो मतिरेव च।। ८.६८ ।।"
  },
  {
    "text": "बुद्धेरेताः द्विजाः संज्ञा महतः परिकीर्तिताः।।\nअस्या बुद्धेः प्रसादस्तु प्राणायामेन सिद्ध्यति।। ८.६९ ।।"
  },
  {
    "text": "विस्वरो विस्वरीभावो द्वंद्वानां मुनिसत्तमाः।।\nअग्रजः सर्व तत्त्वानां महान्यः परिमाणतः।। ८.७० ।।"
  },
  {
    "text": "यत्प्रमाणगुहा प्रज्ञा मनस्तु मनुते यतः।।\nबृहत्वाद्बृंहणत्वाच्च ब्रह्मा ब्रह्मविदांवराः।। ८.७१ ।।"
  },
  {
    "text": "सर्वकर्माणि भोगार्थं यच्चिनोति चितिः स्मृता।।\nस्मरते यत्स्मृतिः सर्वं संविद्वै विंदते यतः।। ८.७२ ।।"
  },
  {
    "text": "ख्यायते यत्त्विति ख्यातिर्ज्ञानादिभिरनेकशः।।\nसर्वतत्त्वाधिपः सर्वं विजानाति यदीश्वरः।। ८.७३ ।।"
  },
  {
    "text": "मनुते मन्यते यस्मान्मतिर्मतिमतांवराः।।\nअर्थं बोधयते यच्च बुद्ध्यते बुद्धिरुच्यते।। ८.७४ ।।"
  },
  {
    "text": "अस्या बुद्धेः प्रसादस्तु प्राणायामेन सिद्ध्यति।।\nदोषान्विनिर्दहेत्सर्वान् प्राणायामादसौ यमी।। ८.७५ ।।"
  },
  {
    "text": "पातकं धारणाभिस्तु प्रत्याहारेण निर्दहेत्।।\nविषयान्विषवद्ध्यात्वा ध्यानेनानीश्वरान् गुणान्।। ८.७६ ।।"
  },
  {
    "text": "समाधिना यतिश्रेष्ठाः प्रज्ञावृद्धिं विवर्धयेत्।।\nस्थानं लब्ध्वैव कुर्वीत योगाष्टांगानि वै क्रमात्।। ८.७७ ।।"
  },
  {
    "text": "लब्ध्वासनानि विधिवद्योगसिद्ध्यर्थमात्मवित्।।\nआदेशकाले योगस्य दर्शनं हि न विद्यते।। ८.७८ ।।"
  },
  {
    "text": "अग्नयभ्यासे जले वापि शुष्कपर्णचये तथा।।\nजंतुव्याप्ते श्मशाने च जीर्णगोष्टे चतुष्पथे।। ८.७९ ।।"
  },
  {
    "text": "सशब्दे सभये वापि चैत्यवल्मीकसंचये।।\nअशुभे दुर्जनाक्रांते मशकादिसमन्विते।। ८.८० ।।"
  },
  {
    "text": "नाचरेद्देहबाधायां दौर्मनस्यादिसंभवे।।\nसुगुप्ते तु शुभे रम्ये गुहायां पर्वतस्य तु।। ८.८१ ।।"
  },
  {
    "text": "भवक्षेत्रे सुगुप्ते वा भवारामे वनेपि वा।।\nगृहे तु सुशुभे देशे विजने जंतुवर्जिते।। ८.८२ ।।"
  },
  {
    "text": "अत्यंतनिर्मले सम्यक् सुप्रलिप्ते विचित्रिते।।\nदर्पणोदरसंकाशे कृष्णागरुसुधूपिते।। ८.८३ ।।"
  },
  {
    "text": "नानापुष्पसमाकीर्णे वितानोपरि शोभिते।।\nफलपल्लवमूलाढ्ये कुशपुष्पसमन्विते।। ८.८४ ।।"
  },
  {
    "text": "समासनस्थो योगांगान्यभ्यसेद्धृषितः स्वयम्।।\nप्रणिपत्य गुरुं पश्चाद्भवं देवीं विनायकम्।। ८.८५ ।।"
  },
  {
    "text": "योगीश्वरान् सशिष्यांश्च योगं युंजीत योगवित्।।\nआसनं स्वस्तिकं बध्वा पद्ममर्धासनं तु वा।। ८.८६ ।।"
  },
  {
    "text": "समजानुस्तथा धीमानेकजानुरथापिवा।।\nसमं दृढासनो भूत्वा संहृत्य चरणावुभौ।। ८.८७ ।।"
  },
  {
    "text": "संवृतास्योपबद्धाक्ष उरो विष्टभ्य चाग्रतः।।\nपार्ष्णिभ्यां वृषणौ रक्षंस्तथा प्रजननं पुनः।। ८.८८ ।।"
  },
  {
    "text": "किंचिदुन्नामितशिर दंतैर्दंतान्न संस्पृशेत्।।\nसंप्रेक्ष्य नासिकाग्रां स्वं दिशश्चानवलोकयन्।। ८.८९ ।।"
  },
  {
    "text": "तमः प्रच्छाद्य रजसा रजः सत्त्वेन छादयेत्।।\nततः सत्त्वस्थितो भूत्वा शिवध्यानं समभ्यसेत्।। ८.९० ।।"
  },
  {
    "text": "ॐकारवाच्यं परमं शुद्धं दीपशिखाकृतिम्।।\nध्यायेद्वै पुंडरीकस्य कर्णिकायां समाहितः।। ८.९१ ।।"
  },
  {
    "text": "नाभेरधस्ताद्वा विद्वान् ध्यात्वा कमलमुत्तमम्।।\nत्र्यंगुले चाष्टकोणं वा पंचकोणमथापि वा।। ८.९२ ।।"
  },
  {
    "text": "त्रिकोणं च तथाग्नेयं सौम्यं सौरं स्वशक्तिभिः।।\nसौरं सौम्य तथाग्नेयमथ वानुक्रमेण तु।। ८.९३ ।।"
  },
  {
    "text": "आग्नेयं च ततः सौरं सौम्यमेवं विधानतः।।\nअग्नेरधः प्रकल्प्यैवं धर्मादीनां चतुष्टयम्।। ८.९४ ।।"
  },
  {
    "text": "गुणत्रयं क्रमेणैव मंडलोपरि भावयेत्।।\nसत्त्वस्थं चिंतयेद्रुद्रं स्वशक्त्या परिमंडितम्।। ८.९५ ।।"
  },
  {
    "text": "नाभौ वाथ गले वापि भ्रूमध्ये वा यथाविधि।।\nललाट फलिकायां वा मूर्ध्नि ध्यानं समाचरेत्।। ८.९६ ।।"
  },
  {
    "text": "द्विदले षोडशारे वा द्वादशारे क्रमेण तु।।\nदशारे वा ष़डस्रे वा चतुरस्रे स्मरेच्छिवम्।। ८.९७ ।।"
  },
  {
    "text": "कनकाभे तथागारसन्निभे सुसितेऽपि वा।।\nद्वादशादित्यसंकाशे चंद्रबिंबसमेऽपि वा।। ८.९८ ।।"
  },
  {
    "text": "विद्युत्कोटिनिभे स्थाने चिंतयेत्परमेश्वरम्।।\nआग्निवर्णेऽथ वा विद्युद्वलयाभे समाहितः।। ८.९९ ।।"
  },
  {
    "text": "वज्रकोटिप्रभे स्थाने पद्मरागनिभेऽपि वा।।\nनीललोहितबिंबे वा योगी ध्यानं समभ्यसेत्।। ८.१०० ।।"
  },
  {
    "text": "महेश्वरं हृदि ध्यायेन्नाभिपद्मे सदाशिवम्।।\nचंद्रचूडं ललाटे तु भ्रूमध्ये शंकरं स्वयम्।। ८.१०१ ।।"
  },
  {
    "text": "दिव्ये च शाश्वतस्थाने शिवध्यानं समभ्यसेत्।।\nनिर्मलं निष्कलं ब्रह्म सुशांतं ज्ञानरूपिणम्।। ८.१०२ ।।"
  },
  {
    "text": "अलक्षणमनिर्देश्यमणोरल्पतरं शुभम्।।\nनिरालंबमतर्क्यं च विनाशोत्पत्तिवर्जितम्।। ८.१०३ ।।"
  },
  {
    "text": "कैवल्यं चैव निर्वाणं निःश्रेयसमनूपमम्।।\nअमृतं चाक्षरं ब्रह्म ह्यपुनर्भव मद्भुतम्।। ८.१०४ ।।"
  },
  {
    "text": "महानंदं परानंदं योगानंदमनामयम्।\nहेयोपादेयरहितं सूक्ष्मात्सूक्ष्मतरं शिवम्।। ८.१०५ ।।"
  },
  {
    "text": "स्वयंवेद्यमवेद्यं तच्छिवं ज्ञानमयं परम्।।\nअतींद्रियमनाभासं परं तत्त्वं परात्परम्।। ८.१०६ ।।"
  },
  {
    "text": "सर्वोपाधिविनिर्मुकं ध्यानगम्यं विचारतः।।\nअद्वयं तमसश्चैव परस्तात्संस्थितं परम्।। ८.१०७ ।।"
  },
  {
    "text": "मनस्येवं महादेवं हृत्पद्मे वापि चिंतयेत्।।\nनाभौ सदाशिवं चापि सर्वदेवात्मकं विभुम्।। ८.१०८ ।।"
  },
  {
    "text": "देहमध्ये शिवं देवं शुद्धज्ञानमयं विभुम्।।\nकन्यसेनैव मार्गेण चोद्घातेनापि शंकरम्।। ८.१०९ ।।"
  },
  {
    "text": "क्रमशः कन्यसेनैव मध्यमेनापि सुव्रतः।।\nउत्तमेनापि वै विद्वान् कुंभकेन समभ्यसेत्।। ८.११० ।।"
  },
  {
    "text": "द्वात्रींशद्रेचयेद्धीमान् हृदि नाभौ समाहितः।।\nरेचकं पूरकं त्यक्त्वा कुंभकं च द्विजोत्तमाः।। ८.१११ ।।"
  },
  {
    "text": "साक्षात्समरसेनैव देहमध्ये स्मरेच्छिवम्।।\nएकीभावं समेत्यैवं तत्र यद्रससंभवम्।। ८.११२ ।।"
  },
  {
    "text": "आनंदं ब्रह्मणो विद्वान् साक्षात्समरसे स्थितः।।\nधारणा द्वादशायामा ध्यानं द्वादश धारणम्।। ८.११३ ।।"
  },
  {
    "text": "ध्यानं द्वादशकं यावत्समाधि रभिधीयते।।\nअथवा ज्ञानिनां विप्राः संपर्कादेव जायते।। ८.११४ ।।"
  },
  {
    "text": "प्रयत्नाद्वा तयोस्तुल्य चिराद्वा ह्यचिराद्द्विजाः।।\nयोगांतरायास्तस्याथ जायंते युंजतः पुनः।। ८.११५ ।।"
  },
  {
    "text": "नश्यंत्यभ्यासतस्तेऽपि प्रणिधानेन वै गुरोः।। ११६ ।।\nइति श्रीलिंगमहापुराणे पूर्वभागेऽष्टांगयोगनिरूपणं नामाऽष्टमोध्यायः।। ८ ।।"
  }
]
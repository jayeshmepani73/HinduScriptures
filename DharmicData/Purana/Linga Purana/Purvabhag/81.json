[
  {
    "text": "ऋषय ऊचुः।।\nव्रतमेतत्त्वया प्रोक्तं पशुपाशविमोक्षणम्।।\nपूर्वभागे पाशुपतव्रतमाहात्म्यं नामाशीतितमोध्यायः।। ८१.१ ।।"
  },
  {
    "text": "वक्तुमर्हसि चास्माकं यथापूर्वं त्वया श्रुतम्।।\nसूत उवाच।।\nपुरा सनत्कुमारेण पृष्टः शैलादिरादरात्।। ८१.२ ।।"
  },
  {
    "text": "नंदी प्राह वचस्तस्मै प्रवदामि समासतः।।\nदेवैर्दैत्यैस्तथा सिद्धैर्गंधर्वैः सिद्धचारणैः।। ८१.३ ।।"
  },
  {
    "text": "मुनिभिश्च महाभागैरनुष्ठितमनुत्तमम्।।\nव्रतं द्वादशलिंगाख्यं पशुपाशविमोक्षणम्।। ८१.४ ।।"
  },
  {
    "text": "भोगदं योगदं चैव कामदं मुक्तिदं शुभम्।।\nअवियोगकरं पुण्यं भक्तानां भयनाशनम्।। ८१.५ ।।"
  },
  {
    "text": "षडंगसहितान् वेदान्मथित्वा तेन निर्मितम्।।\nसर्वदानोत्तमं पुण्यमश्वमेधायुताधिकम्।। ८१.६ ।।"
  },
  {
    "text": "सर्वमंगलदं पुण्यं सर्वशत्रुविनाशनम्।।\nसंसारार्णवमग्नानां जंतूनामपि मोक्षदम्।। ८१.७ ।।"
  },
  {
    "text": "सर्वव्याधिहरं चैव सर्वज्वरविनाशनम्।।\nदेवैरनुष्ठितं पूर्वं ब्रह्मणा विष्णुना तथा।। ८१.८ ।।"
  },
  {
    "text": "कृत्वाऽकनीयसं लिंगंस्नाप्य चंदनवारिणा।।\nचैत्रमासादि विप्रेंद्राः शिवलिंगव्रतं चरेत्।। ८१.९ ।।"
  },
  {
    "text": "कृत्वा हैमं शुभं पद्मं कर्णिकाकेसरान्वितम्।।\nनवरत्नैश्च खचितमष्टपत्रं यथाविधि।। ८१.१० ।।"
  },
  {
    "text": "कर्णिकायां न्यसेल्लिंगं स्फाटिकं पीठसंयुतम्।।\nतत्र भक्त्या यथान्यायमर्चयेद्बिल्वपत्रकैः।। ८१.११ ।।"
  },
  {
    "text": "सितैः सहस्रकमलै रक्तैर्नीलोत्पलैरपि।।\nश्वेतार्ककर्णिकारैश्च करवीरैर्बकैरपि।। ८१.१२ ।।"
  },
  {
    "text": "एतैरन्यैर्यथालाभं गायत्र्या तस्य सुव्रताः।।\nसंपूज्य चैव गंधाद्यैर्धूपैर्दीपैश्च मंगलैः।। ८१.१३ ।।"
  },
  {
    "text": "नीराजनाद्यैश्चान्यैश्च लिंगमूर्ति महेश्वरम्।।\nअगरुं दक्षिणे दद्यादघोरेण द्विजोत्तमाः।। ८१.१४ ।।"
  },
  {
    "text": "पश्चिमे सद्यमंत्रेण दिव्यां चैव मनःशिलाम्।।\nउत्तरे वामदेवेन चंदनं वापि दापयेत्।। ८१.१५ ।।"
  },
  {
    "text": "पुरुषेण मुनिश्रेष्ठा हरितालं च पूर्वतः।।\nसितागरूद्भवं विप्रास्तथा कृष्णागरूद्भवम्।। ८१.१६ ।।"
  },
  {
    "text": "तथा गुग्गुलुधूपं च सौगंधिकमनुत्तमम्।।\nसितारं नाम धूपं च दद्यदीशाय भक्तितः।। ८१.१७ ।।"
  },
  {
    "text": "महाचरुर्निवेद्यः स्यादाढकान्नमथापि वा।।\nएतद्वः कथितं पुण्यं शिवलिंगमहाव्रतम्।। ८१.१८ ।।"
  },
  {
    "text": "सर्वमासेषु सामान्यं विशेषोपि च कीर्त्यते।।\nवैशाखे वज्रलिंगं च ज्येष्ठे मारकतं तथा।। ८१.१९ ।।"
  },
  {
    "text": "आषाढं मौक्तिकं लिंगं श्रावणे नीलनिर्मितम्।।\nमासि भाद्रपदे लिंगं पद्मरागमयं शुभम्।। ८१.२० ।।"
  },
  {
    "text": "आश्विने चैव विप्रेंद्राः गोमेदकमयं शुभम्।।\nप्रवलेनैव कार्तिक्यां तथा वै मार्गशीर्षके।। ८१.२१ ।।"
  },
  {
    "text": "वैडूर्यनिर्मितंलिंगं पुष्परागेण पुष्यके।।\nमाघे च सूर्यकांतेन फाल्गुने स्फाटिकेन च।। ८१.२२ ।।"
  },
  {
    "text": "सर्वमासेषु कमलं हैममेकं विधीयते।।\nअलाभे राजतं वापि केवलं कमलं तु वा।। ८१.२३ ।।"
  },
  {
    "text": "रत्नानामप्यलाभे तु हेम्ना वा राजतेन वा।।\nरजतस्याप्यलाभे तु ताम्रलोहेन कारयेत्।। ८१.२४ ।।"
  },
  {
    "text": "शैलं वा दारुजं वापि मृन्मयं वा सवेदिकम्।।\nसर्वगंधमयं वापि क्षाणिकं परिकल्पयेत्।। ८१.२५ ।।"
  },
  {
    "text": "हैमंतिके महादेवं श्रीपत्रेणैव पूजयेत्।।\nसर्वमासेषु कमलं हैममेकमथापि वा।। ८१.२६ ।।"
  },
  {
    "text": "राजतं वापि कमलं हैमकर्णिकमुत्तमम्।।\nराजतस्याप्यभावे तु बिल्वपत्रैः समर्चयेत्।। ८१.२७ ।।"
  },
  {
    "text": "सहस्रकमलालाभेतदर्धेनापि पूजयेत्।।\nतदर्धार्धेन वा रुद्रमष्टोत्तरशतेन वा।। ८१.२८ ।।"
  },
  {
    "text": "बिल्वपत्रे स्थिता लक्ष्मीर्देवी लक्षणसंयुता।।\nनीलोत्पलेंबिका साक्षादुत्पले षण्मुखः स्वयम्।। ८१.२९ ।।"
  },
  {
    "text": "पद्माश्रिता महादेवः सर्वदेवपतिः शिवः।।\nतस्मात्सर्वप्रयत्नेन श्रीपत्रं न त्यजेद्बुधः।। ८१.३० ।।"
  },
  {
    "text": "नीलोत्पलं चोत्पलं च कमलं च विशेषतः।।\nसर्ववश्यकरं पद्मं शिला सर्वार्थसिद्धिदा।। ८१.३१ ।।"
  },
  {
    "text": "कृष्णागरुसमुद्भूतं सर्वपापनिकृंतनम्।।\nगुग्गुलु प्रभृतीनां च दीपानां च निवेदनम्।। ८१.३२ ।।"
  },
  {
    "text": "सर्वरोगक्षयं चैव चंदनं सर्वसिद्धिदम्।।\nसौगंधिकं तथा धूपं सर्वकामार्थसाधकम्।। ८१.३३ ।।"
  },
  {
    "text": "श्वेतागरूद्भवं चैव तथा कृष्णागरूद्भवम्।।\nसौम्यं सीतारिधूपं च साक्षान्निर्वाणसिद्धिदम्।। ८१.३४ ।।"
  },
  {
    "text": "श्वेतार्ककुसुमे साक्षाच्चतुर्वक्त्रः प्रजापतिः।।\nकर्णिकारस्य कुसुमे मेधा साक्षाद्व्यवस्थिता।। ८१.३५ ।।"
  },
  {
    "text": "करवीरे गणाध्यक्षो बके नारायणः स्वयम्।।\nसुगंधिषु च सर्वेषु कुसुमेषु नगात्मजा।। ८१.३६ ।।"
  },
  {
    "text": "तस्मादेतैर्यथालाभं पुष्पधूपादिभिः शुभैः।।\nपूजयेद्देवदेवेशं भक्त्या वित्तानुसारतः।। ८१.३७ ।।"
  },
  {
    "text": "निवेदयेत्ततो भक्त्या पायसं च महाचरुम्।।\nसघृतं सोपदंशं च सर्वद्रव्यसमन्वितम्।। ८१.३८ ।।"
  },
  {
    "text": "शुद्धान्नं वापि मुद्गान्नमाढकं चार्धकं तु वा।।\nचामरं तालवृंतं च तस्मै भक्त्या निवेदयेत्।। ८१.३९ ।।"
  },
  {
    "text": "उपहाराणि पुण्यानि न्यायेनैवार्जितान्यपि।।\nनानाविधानि चार्हाणि प्रोक्षितान्यंभसा पुनः।। ८१.४० ।।"
  },
  {
    "text": "निवेदयेच्चरुद्राय भक्तियुक्तेन चेतसा।।\nक्षीराद्वै सर्वदेवानां स्थित्यर्थममृतं ध्रुवम्।। ८१.४१ ।।"
  },
  {
    "text": "विष्णुना जिष्णुना साक्षादन्ने सर्वं प्रतिष्ठितम्।।\nभूतानामन्नदानेन प्रीतिर्भवति शंकरे।। ८१.४२ ।।"
  },
  {
    "text": "तस्मात्संपूजयेद्देवमन्ने प्राणाः प्रतिष्ठिताः।।\nउपहारे तथा तुष्टिर्व्यंजने पवनः स्वयम्।। ८१.४३ ।।"
  },
  {
    "text": "सर्वात्मको महादेवो गंधतोये ह्यपांपतिः।।\nपीठे वै प्रकृतिः साक्षान्महदाद्यैर्व्यवस्थिता।। ८१.४४ ।।"
  },
  {
    "text": "तस्माद्देवं यजेद्भक्त्या प्रतिमासं यथाविधि।।\nपौर्णमास्यांव्रतं कार्यं सर्वकामार्थसिद्धये।। ८१.४५ ।।"
  },
  {
    "text": "सत्यं शौचं दया शांतिः संतोषो दानमेव च।।\nपौर्णमास्याममावास्यामुपवासं च कारयेत्।। ८१.४६ ।।"
  },
  {
    "text": "संवत्सरांते गोदानं वृषोत्सर्गं विशेषतः।।\nभोजयेद्ब्राह्मणान्भक्त्या श्रोत्रियान् वेदपारगान्।। ८१.४७ ।।"
  },
  {
    "text": "तल्लिंगं पूजितं तेन सर्वद्रव्यसमन्वितम्।।\nस्थापयेद्वा शिवक्षेत्रे दापयेद्ब्राह्मणाय वा।। ८१.४८ ।।"
  },
  {
    "text": "य एवं सर्वमासेषु शिवलिंगमहाव्रतम्।।\nकुर्याद्भक्त्या मुनिश्रेष्ठाः स एव तपतां वरः।। ८१.४९ ।।"
  },
  {
    "text": "सूर्यकोटिप्रतीकाशैर्विमानै रत्नभूषितैः।।\nगत्वा शिवपुरं दिव्यं नेहायाति कदाचन।। ८१.५० ।।"
  },
  {
    "text": "अथवा ह्येकमासं वा चरेदेवं व्रतोत्तमम्।।\nशिवलोकमवाप्नोति नात्र कार्या विचारणा।। ८१.५१ ।।"
  },
  {
    "text": "अथवा सक्तचित्तश्चेद्यान्यान् संचिंतयेद्वरान्।।\nवर्षमेकं चरेदेवं तांस्तान्प्राप्य शिवंव्रजेत्।। ८१.५२ ।।"
  },
  {
    "text": "देवत्वं वा पितृत्वं वा देवराजत्वमेव च।।\nगाणपत्यपदं वापि सक्तोपि लभते नरः।। ८१.५३ ।।"
  },
  {
    "text": "विद्यार्थी लभते विद्यां भोगार्थि भोगमाप्नुयात्।।\nद्रव्यार्थी च निधिं पश्येदायुःकामश्चिरायुषम्।। ८१.५४ ।।"
  },
  {
    "text": "यान्यांश्चिंतयते कामांस्तांस्तान्प्राप्येह मोदते।।\nएकमासव्रतादेव सोंते रुद्रत्वमाप्नुयात्।। ८१.५५ ।।"
  },
  {
    "text": "इदं पवित्रं परमं रहस्यं व्रतोत्तमं विश्वसृजापि सृष्टम्।।\nहिताय देवासुरसिद्धमर्त्यविद्याधराणां परमं शिवेन।। ८१.५६ ।।"
  },
  {
    "text": "संपूज्य पूज्यं विधिनैवमीशं प्रणम्य मूर्ध्ना सह भृत्यपुत्रैः।।\nव्यपोहनं नाम जपेत्स्तवं च प्रदक्षिणं कृत्य शिवं प्रयत्नात्।। ८१.५७ ।।"
  },
  {
    "text": "पुराकृतं विश्वसृजा स्तवं च हिताय देवेन जगत्त्रयस्य।।\nपितामहेनैव सुरैश्व सार्धं महानुभावेन महार्घ्यमेतत्।। ८१.५८ ।।"
  },
  {
    "text": "इति श्रीलिंगमहापुराणे पूर्वभागे पशुपाशविमोचनलिंगपूजादिकथनं नामैकाशीतितमोध्यायः।। ८१ ।।"
  }
]
[
  {
    "text": "ऋषय ऊचुः।।\nकथं हिमवतः पुत्री बभूवांबा सती शुभा।।\nकथं वा देवदेवेशमवाप पतिमीश्वरम्।। १०१.१ ।।"
  },
  {
    "text": "सूत उवाच।।\nसा मेनानुमाश्रित्य स्वेच्छयैव वरांगना।।\nतदा हैमवती जज्ञे तपसा च द्विजोत्तमाः।। १०१.२ ।।"
  },
  {
    "text": "जातकर्मादिकाः सर्वाश्चकार च गिरिश्वरः।।\nद्वादशे च तदा वर्षे पूर्णे हैमवती शुभा।। १०१.३ ।।"
  },
  {
    "text": "तपस्तेपे तया सार्धमनुजा च शुभानना।।\nअन्या च देवी ह्यनुजा सर्वलोके नमस्कृता।। १०१.४ ।।"
  },
  {
    "text": "ऋषयश्च तदा सर्वे सर्वलोकमहेश्वरीम्।।\nतुष्टुस्तपसा देवीं समावृत्य समंततः।। १०१.५ ।।"
  },
  {
    "text": "ज्येष्ठा ह्यपर्णा ह्यनुजा चैकपर्णा शभानना।।\nतृतीया च वारारोहा तथा चैवैकपाटला।। १०१.६ ।।"
  },
  {
    "text": "तपसा च महादेव्याः पर्वात्याः परमेश्वरः।।\nवशीकृतो महादेवः सर्वभूतपतिर्भवः।। १०१.७ ।।"
  },
  {
    "text": "एतस्मिन्नेव काले तु तारको नाम दानवः।।\nतारात्मजो महातेजा बभूव दितिनंदनः।। १०१.८ ।।"
  },
  {
    "text": "तस्य पुत्रास्त्रयश्चापि तारकाक्षो महासुरः।।\nविद्युन्माली च भगवान् कमलाक्षश्च वीर्यवान्।। १०१.९ ।।"
  },
  {
    "text": "पितामहस्तथा चैषां तारो नाम महाबलः।।\nतपसा लब्धवीर्यश्च प्रसादाद्ब्रह्मणः प्रभोः।। १०१.१० ।।"
  },
  {
    "text": "सोपि तारो महातेजास्त्रैलोक्यं सचराचरम्।।\nविजित्य समरे पूर्वं विष्णुं च जितवानसौ।। १०१.११ ।।"
  },
  {
    "text": "तयोः समभवद्युद्धं सुघोरं रोमहर्षणम्।।\nदिव्यं वर्षसहस्रं तु दिवारात्रमविश्रमम्।। १०१.१२ ।।"
  },
  {
    "text": "सरथं विष्णुमादाय चिक्षेप शतयोजनम्।।\nतारेण विजितः संख्ये दुद्राव गरुडध्वजः।। १०१.१३ ।।"
  },
  {
    "text": "तारो वराञ्छतगुणं लब्ध्वा शतगुणं बलम्।।\nपितामहाज्जगत्सर्वमवाप दितिनंदनः।। १०१.१४ ।।"
  },
  {
    "text": "देवेंद्रप्रमुखाञ्जित्वा देवान्देवेश्वरेश्वरः।।\nवारयामास तैर्देवान्सर्वलोकेषु मायया।। १०१.१५ ।।"
  },
  {
    "text": "देवताश्च सहेंद्रेण तारकाद्भयपीडिताः।।\nन शांतिं लेभिरे शूराः शरणं वा भयार्दिताः।। १०१.१६ ।।"
  },
  {
    "text": "तदामरपतिः श्रीमान् सन्निपत्यमरप्रभुः।।\nउवाचांगिरसं देवो देवानामपि सन्निधौ।। १०१.१७ ।।"
  },
  {
    "text": "भगवंस्तारको नाम तारजो दानवोत्तमः।।\nतेन सन्निहता युद्धे वत्सा गोपतिना यता।। १०१.१८ ।।"
  },
  {
    "text": "भयात्तस्मान्महाभाग बृहद्युद्धे बृहस्पते।।\nअनिकेता भ्रमंत्येते शकुंता इव पंजरे।। १०१.१९ ।।"
  },
  {
    "text": "अस्माकं यान्यमोघानि आयुधान्यंगिरोवर।।\nतानि मोघानि जायंते प्रभावादमरद्विषः।। १०१.२० ।।"
  },
  {
    "text": "दशवर्षसहस्राणि द्विगुणानि बृहस्पते।।\nविष्णुना योधितो युद्धे तेनापि न च सूदितः।। १०१.२१ ।।"
  },
  {
    "text": "यस्तेनानिर्जितो युद्धे विष्णुना प्रभविष्णुना।।\nकथमस्मद्विधस्तस्य स्थास्यते समरेऽग्रतः।। १०१.२२ ।।"
  },
  {
    "text": "एवमुक्त्स्तु शक्रेण जीवः सार्धं सुराधिपैः।।\nसहस्राक्षेण च विभुं संप्राप्याह कुशध्वजम्।। १०१.२३ ।।"
  },
  {
    "text": "सोपि तस्य मुखाच्छ्रुत्वा प्रणयात्प्रणतार्तिहा।।\nदेवैरशेषैः सेंद्रैस्तु जीवमाह पितामहः।। १०१.२४ ।।"
  },
  {
    "text": "जाने वोर्तिं सुरेंद्राणां तथापि श्रृणु सांप्रतम्।।\nविनिंद्यदक्ष या देवी सती रुद्रांगसंभवा।। १०१.२५ ।।"
  },
  {
    "text": "उमा हैमवती जज्ञे सर्वलोकनमस्कृता।।\nतस्याश्चैवेह रूपेण यूयं देवाः सुरोत्तमाः।। १०१.२६ ।।"
  },
  {
    "text": "विभोर्यतध्वमाक्रष्टुं रुद्रस्यास्य मनो महत्।।\nतयोर्योगेन संभूतः स्कंदः शक्तिधरः प्रभुः।। १०१.२७ ।।"
  },
  {
    "text": "षडास्यो द्वादशभुजः सेनानीः पावकिः प्रभुः।।\nस्वाहेयः कार्तिकेयश्च गांगेयः शरधामजः।। १०१.२८ ।।"
  },
  {
    "text": "देवः शाखो विशाखश्च नैगमेशश्च वीर्यवान्।।\nसेनापतिः कुमाराख्यः सर्वलोकनमस्कृतः।। १०१.२९ ।।"
  },
  {
    "text": "लीलयैव महासेनः प्रबलं तारकासुरम्।।\nबालोपि विनहत्यैको देवान् संतारयिष्यति।। १०१.३० ।।"
  },
  {
    "text": "एवमुक्तास्तदातेन ब्रह्मणा परमेष्ठिना।।\nबृहस्पतिस्तथा सेंद्रैर्देवैर्देवं प्रणम्य तम्।। १०१.३१ ।।"
  },
  {
    "text": "मेरो शिखरमासाद्य स्मरं सस्मार सुव्रतः।।\nस्मरणाद्देवदेवस्य स्मरोपि सह भार्यया।। १०१.३२ ।।"
  },
  {
    "text": "रत्या समं समागम्य नमस्कृत्य कृतांजलिः।।\nसशक्रमाह तं जीवं जगज्जीवो द्विजोत्तमाः।। १०१.३३ ।।"
  },
  {
    "text": "स्मृतो यद्भवता जीव संप्राप्तोहं तवांतिकम्।।\nब्रूहि यन्मे विधातव्यं तमाह सुरपुजितः।। १०१.३४ ।।"
  },
  {
    "text": "तमाह भगवाञ्छक्रः संभाव्य मकरध्वजम्।।\nशंकरेणांबिकामद्य संयोजय यथासुखम्।। १०१.३५ ।।"
  },
  {
    "text": "तया स रमते येन भगवान् वृषभध्वजः।।\nतेन मार्गेण मार्गस्व पत्न्या रत्याऽनया सह।। १०१.३६ ।।"
  },
  {
    "text": "सोपि तुष्टो महादेवः प्रदास्यति शुभां गतिम्।।\nविप्रयुक्तस्तया पूर्वं लब्द्वा तां गिरिजामुमाम्।। १०१.३७ ।।"
  },
  {
    "text": "एवमुक्तो नमस्कृत्य देवदेवं शचीपतिम्।।\nदेवदेवाश्रमं गंतुं मतिं चक्रे तया सह।। १०१.३८ ।।"
  },
  {
    "text": "गत्वा तदश्रये शंभोः सह रत्या महाबलः।।\nवसंतेन सहायेन देवं योक्तुमनाभवत्।। १०१.३९ ।।"
  },
  {
    "text": "ततः संप्रेक्ष्य मदनं हसन् देवस्त्रियंवकः।।\nनयनेन तृतीयेन सावज्ञं तमेवैक्षत।। १०१.४० ।।"
  },
  {
    "text": "ततोस्य नेत्रजो वह्निर्मदनं पार्श्वतः स्थितम्।।\nअदहत्तत्क्षणादेव ललाप करुणं रतिः।। १०१.४१ ।।"
  },
  {
    "text": "रत्याः प्रलापमाकर्ण्य देवदेवो वृपध्वजः।।\nकृपया परया प्राह कामपत्नीं निरीभ्य च।। १०१.४२ ।।"
  },
  {
    "text": "अमूर्त्तोपि ध्रुपं भद्र कार्यं सर्वं पतिस्तव।।\nरतिकाले ध्रुवे भद्रे करिष्यति न संशयः।। १०१.४३ ।।"
  },
  {
    "text": "यदा विष्णुश्च भविता वासुदेवो महायशाः।।\nशापाद्भृगोर्महातेजाः सर्वलोकहितायवै।। १०१.४४ ।।"
  },
  {
    "text": "तदा तस्य सुतो यश्च स पतिस्ते भविष्यति।।\nसा प्रणम्य तदा रुद्रं कामपत्नी शुचिस्मिता।। १०१.४५ ।।"
  },
  {
    "text": "जगाम भवनं लब्ध्वा वसंतेन समन्विता।। १०१.४६ ।।"
  },
  {
    "text": "इति श्रीलिंगमहापुराणे पूर्वभागे मदनदाहोनामैकाधिकशततमोध्यायः।। १०१ ।।"
  }
]
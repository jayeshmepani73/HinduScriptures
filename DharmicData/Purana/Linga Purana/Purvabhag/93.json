[
  {
    "text": "ऋषय ऊचुः।।\nअंधको नाम दैत्येंद्रो मंदरे चारुकंदरे।।\nदमितस्तु कथं लेभे गाणपत्यं महेश्वरात्।। ९३.१ ।।"
  },
  {
    "text": "वक्तुमर्हसि चास्माकं यथावृत्तं यथाश्रुतम्।।\nसूत उवाच।।\nअंदकानुग्रहं चैव मंदरे शोषणं तथा।। ९३.२ ।।"
  },
  {
    "text": "वरलाभमशेषं च प्रवदामि समासतः।।\nहिरण्याक्षस्य तनयो हिरण्यनयनोपमः।। ९३.३ ।।"
  },
  {
    "text": "पुरांधक इति ख्यातस्तपसा लब्धविक्रमः।।\nप्रसादाद्‌ब्रह्मणः साक्षादवध्यत्वमवाप्य च।। ९३.४ ।।"
  },
  {
    "text": "त्रैलोक्यमखिलं भुक्त्वा जित्वा चेंद्रपुरं पुरा।।\nलीलया चाप्रयत्नेन त्रासयामास वासवम्।। ९३.५ ।।"
  },
  {
    "text": "बाधितास्ताडिता बद्धाः पातितास्तेन ते सुराः।।\nविविशुर्मंदरं भीता नारायणपुरोगमाः।। ९३.६ ।।"
  },
  {
    "text": "एवं संपीड्य वै देवानंधकोपि महासुरः।।\nयदृच्छया गिरिंप्राप्तो मंदरं चारुकंदरम्।। ९३.७ ।।"
  },
  {
    "text": "ततस्ते समास्ताः सुरेंद्राः ससाध्याः सुरेश महेशं पुरेत्याहुरेवम्।।\nद्रुतं चाल्पवीर्यप्रभिन्नांगभिन्ना वयं दैत्यराजस्य शस्त्रैर्निकृत्ताः।। ९३.८ ।।"
  },
  {
    "text": "इतीदमखिलं श्रुत्वा दैत्यागममनौपमम्।।\nगणेश्वरैश्च भगवानंधकाभिमुखं ययौ।। ९३.९ ।।"
  },
  {
    "text": "तत्रेंद्रपद्मोद्भव विष्णुमुख्याः सुरेश्वरा विप्रवराश्च सर्वे।।\nजयेति वाचा भगवंतमूचूः किरीटबद्धांजलयः समंतात्।। ९३.१० ।।"
  },
  {
    "text": "अथाशेषासुरांस्तस्य कोटिकोटिसतैस्ततः।।\nभस्मीकृत्य महादेवो निर्बिभेदांधकं तदा।। ९३.११ ।।"
  },
  {
    "text": "शूलेन शूलिना प्रोतं दग्धकल्पमषकंचुकम्।।\nदृष्ट्वांधकं ननादेशं प्रणम्य स पितामहः।। ९३.१२ ।।"
  },
  {
    "text": "तन्नादश्रवणान्नेदुर्देवा देवं प्रणम्य तम्।।\nननृतुर्मुनयः सर्वे मुमुदुर्गणपुंगवाः।। ९३.१३ ।।"
  },
  {
    "text": "ससृजुः पुष्पवर्षाणि देवाः शंभोस्तदोपरि।।\nत्रैलोक्यमखिलं हर्षान्ननंद च ननाद च।। ९३.१४ ।।"
  },
  {
    "text": "दग्धोग्निना च शूलेन प्रोतः प्रेत इवांधकः।।\nसात्त्विकं भावमास्थाय चिंतयामास चेतसा।। ९३.१५ ।।"
  },
  {
    "text": "जन्मांतरेपि देवेन दग्धो यस्माच्छिवेन वै।।\nआराधितो मया शंभुः पुरा साक्षान्महेश्वरः।। ९३.१६ ।।"
  },
  {
    "text": "तस्मादेतन्मया लब्धमन्यथा नोपपद्यते।।\nयः स्मरेन्मनसा रुद्रं प्राणांते सकृदेव वा।। ९३.१७ ।।"
  },
  {
    "text": "स याति शिवसायुज्यं किं पुनर्बहुशः स्मरन्।।\nब्रह्मा च भगवान्विष्णुः सर्वे देवाः सवासवाः।। ९३.१८ ।।"
  },
  {
    "text": "शरणं प्राप्य तिष्ठंति तमेव शरणं व्रजेत्।।\nएवं संचिंत्य तुष्टात्मा सोंधकश्चांधकार्दनम्।। ९३.१९ ।।"
  },
  {
    "text": "सगणं शिवमीशानमस्तुवत्पुण्यगौरवात्।।\nप्रार्थितस्तेन भगवान् परमार्तिहरो हरः।। ९३.२० ।।"
  },
  {
    "text": "हिरण्यनेत्रतनयं शूलाग्रस्थं सुरेश्वरः।।\nप्रोवाच दानवं प्रेक्ष्य घृणया नीललोहितः।। ९३.२१ ।।"
  },
  {
    "text": "तुष्टोस्मि वत्स भद्रं ते कामं किं करवाणि ते।।\nवरान्वरय दैत्येंद्र वरदोहं तवांधक।। ९३.२२ ।।"
  },
  {
    "text": "श्रुत्वा वाक्यं तदा शंभोर्हिरण्यनयनात्मजः।।\nहर्षगद्गदया वाचा प्रोवाचेदं महेश्वरम्।। ९३.२३ ।।"
  },
  {
    "text": "भगवन्देवदेवेश भक्तार्तिहर शंकर।।\nत्वयि भक्तिः प्रसीदेश यदि देयो वरश्च मे।। ९३.२४ ।।"
  },
  {
    "text": "श्रुत्वा भवोपि वचनमंधकस्य महात्मनः।।\nप्रददौ दुर्लभां श्रद्धां दैत्येंद्राय महाद्युतिः।। ९३.२५ ।।"
  },
  {
    "text": "गाणपत्यं च दैत्याय प्रददौ चावरोप्यतम्।।\nप्रणेमुस्तं सुरेंद्राद्या गाणपत्ये प्रतिष्ठितम्।। ९३.२६ ।।"
  },
  {
    "text": "इति श्रीलिंगमहापुराणे पूर्वेभागे अंधकगाणपत्यात्मको नाम त्रिनवतितमोध्यायः।। ९३ ।।"
  }
]
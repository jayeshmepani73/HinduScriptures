[
  {
    "text": "सनत्कुमार उवाच।।\nभवान्कथमनुप्राप्तो महादेवमुमापतिम्।।\nश्रोतुमिच्छामि तत्सर्वं वक्तुमर्हसि मे प्रभो।। ३७.१ ।।"
  },
  {
    "text": "शैलादिरुवाच।।\nप्रजाकामः शिलादोभूत्पिता मम महामुने।।\nसोप्यंधः सुचिरं कालं तपस्तेपे सुदुश्चरम्।। ३७.२ ।।"
  },
  {
    "text": "तपतस्तस्य तपसा संतुष्टो वज्रधृक् प्रभुः।।\nशिलादमाह तुष्टोस्मि वरयस्व वरानिति।। ३७.३ ।।"
  },
  {
    "text": "ततः प्रणम्य देवेशं सहस्राक्षं सहामरैः।।\nप्रोवाच मुनिशार्दूल कृतांजलिपुटो हरिम्।। ३७.४ ।।"
  },
  {
    "text": "शिलाद उवाच।।\nभगवन्देवतारिघ्न सहस्राक्ष वरप्रद।।\nअयोनिजं मृत्युहीनं पुत्रमिच्छामि सुव्रत।। ३७.५ ।।"
  },
  {
    "text": "शक्र उवाच।।\nपुत्रं दास्यामि विप्रर्षे योनिजं मृत्युसंयुतम्।।\nअन्यता ते न दास्यामि मृत्युहीना न संति वै।। ३७.६ ।।"
  },
  {
    "text": "न दास्यति सुतं तेऽत्र मृत्युहीनमयोनिजम्।।\nपितामहोपि भगवान्किमुतान्ये महामुने।। ३७.७ ।।"
  },
  {
    "text": "सोपि देवः स्वयं ब्रह्मा मृत्युहीनो न चेश्वरः।।\nयोनिजश्च महा तेजाश्चाण्डजः पद्मसंभवः।। ३७.८ ।।"
  },
  {
    "text": "महेश्वरांगजश्चैव भवान्यास्तनयः प्रभुः।।\nतस्याप्यायुः समाख्यातं परार्धद्वयसंमितम्।। ३७.९ ।।"
  },
  {
    "text": "कोटिकोटिसहस्राणि अहर्भूतानि यानि वै।।\nसमतीतानि कल्पानां तावच्छेषा परत्र ये।। ३७.१೦ ।।"
  },
  {
    "text": "तस्मादयोनिजे पुत्रे मृत्युहीने प्रयत्नतः।।\nपरित्यजाशां विप्रेंद्र गृहाणात्मसमं सुतम्।। ३७.११ ।।"
  },
  {
    "text": "शैलादिरुवाच।।\nतस्य तद्वचनं श्रुत्वा पिता मे लोकविश्रुतः।।\nशिलाद इति पुण्यात्मा पुनः प्राह शचीपतिम्।। ३७.१२ ।।"
  },
  {
    "text": "शिलाद उवाच।।\nभगवन्नंडयोनित्वं पद्मयोनित्वमेव च।।\nमहेश्वरांगयोनित्वं श्रुतं वै ब्रह्मणो मया।। ३७.१३ ।।"
  },
  {
    "text": "पुरा महेंद्रदायादाद्गदतश्चास्य पूर्वजात्।।\nनारदाद्वै महाबाहो कथमत्राशु नो वद।। ३७.१४।।"
  },
  {
    "text": "दाक्षायणी सा दक्षोपि देवः पद्मोद्भवात्मजः।।\nपौजी कनकगर्भस्य कथं तस्याः सुतो विभुः।। ३७.१५ ।।"
  },
  {
    "text": "शक्र उवाच।।\nस्थाने संशयितुं विप्र तव वक्ष्यामि कारणम्।।\nकल्पे तत्पुरुषे वृत्तं ब्रह्मणः परमेष्ठिनः।। ३७.१६ ।।"
  },
  {
    "text": "ससर्ज सकलं ध्यात्वा ब्रह्माणं परमेश्वरः।।\nजनार्दनो जगन्नाथः कल्पे वै मेघवाहने।। ३७.१७ ।।"
  },
  {
    "text": "दिव्यं वर्षसहस्रं तु मेघो भूत्वावहद्धरम्।।\nनारायणो महादेवं बहुमानेन सादरम्।। ३७.१८ ।।"
  },
  {
    "text": "दृष्ट्वा भावं महादेवो हरेः स्वात्मनि शंकरः।।\nप्रददौ तस्य सकलं स्रष्टुं वै ब्रह्मणा सह।। ३७.१९ ।।"
  },
  {
    "text": "तदा तं कल्पमाहुर्वै मेघवाहनसंज्ञया।।\nहिरण्यगर्भस्तं दृष्ट्वा तस्य देहोद्भवस्तदा।। ३७.२೦ ।।"
  },
  {
    "text": "जनार्दनसुतः प्राह तपसा प्राप्य शंकरम्।।\nतव वामांगजो विष्णुर्दक्षिणांगभवो ह्यहम्।। ३७.२१ ।।"
  },
  {
    "text": "मया सह जगत्सर्वं तथाप्यसृजदच्युतः।।\nजगन्मयोवहद्यस्मान्मेघो भूत्वा दिवानिशम्।। ३७.२२ ।।"
  },
  {
    "text": "भवंतमवहद्विष्णुर्देवदेवं जगद्गुरुम्।।\nनारायणादपि विभो भक्तोहं तव शंकर।। ३७.२३ ।।"
  },
  {
    "text": "प्रसीद देहि मे सर्वं सर्वात्मत्वं तव प्रभो।।\nतदाथ लब्ध्वा भगवान् भवात्सर्वात्मतां क्षणात्।। ३७.२४ ।।"
  },
  {
    "text": "त्वरमाणोथ संगम्य ददर्श पुरुषोत्तमम्।।\nएकार्णवालये शुभ्रे त्वन्धकारे सुदारुणे।। ३७.२५ ।।"
  },
  {
    "text": "हेमरत्नचिते दिव्ये मनसा च विनिर्मिते।।\nदुष्प्राप्ये दुर्जनैः पुण्यैः सनकाद्यैरगोचरे।। ३७.२६ ।।"
  },
  {
    "text": "जगदावासहृदयं ददर्श पुरुषं त्वजः।।\nअनंत भोगशय्यायां शायिनं पंकजेक्षणम्।। ३७.२७ ।।"
  },
  {
    "text": "शंखचक्रगदापद्मं धारयन्तं चतुर्भुजम्।।\nसर्वाभरणसंयुक्तं शशिमंडलसन्निभम्।। ३७.२८ ।।"
  },
  {
    "text": "श्रीवत्स लक्षणं देवं प्रसन्नास्यं जनार्दनम्।।\nरमामृदुकरांभोजस्पर्शरक्तपदांबुजम्।। ३७.२९ ।।"
  },
  {
    "text": "परमात्मानमीशानं तमसा कालरूपिणम्।।\nरजसा सर्वलोकानां सर्गलीलाप्रवर्तकम्।। ३७.३೦ ।।"
  },
  {
    "text": "सत्त्वेन सर्वभूतानां स्थापकं परमेश्वरम्।।\nसर्वात्मानं महात्मानं परमात्मानमीश्वरम्।। ३७.३१ ।।"
  },
  {
    "text": "क्षीरार्णवेऽमृतमये शायिनं योगनिद्रया।।\nतं दृष्ट्वा प्राह वै ब्रह्मा भगवन्तं जनार्दनम्।। ३७.३२ ।।"
  },
  {
    "text": "ग्रसामि त्वां प्रसादेन यथापूर्वं भवानहम्।।\nस्मयमानस्तु भगवान् प्रतिबुध्य पितामहम्।। ३७.३३ ।।"
  },
  {
    "text": "उदैक्षत महाबाहुः स्मितमीषच्चकार सः।।\nविवेश चांडजं तं तु ग्रस्तस्तेन महात्मना।। ३७.३४ ।।"
  },
  {
    "text": "ततस्तं चासृजद्ब्रह्म भ्रुवोर्मध्येन चाच्युतम्।।\nसृष्टस्तेन हरिः प्रेक्ष्य स्थितस्तस्याथ सन्निधौ।। ३७.३५ ।।"
  },
  {
    "text": "एतस्मिन्नंतरे रुद्रः सर्वदेवभवोद्भवः।।\nविकृतं रूपमास्थाय पुरा दत्तवरस्तयोः।। ३७.३६ ।।"
  },
  {
    "text": "आगच्छद्यत्र वै विष्णुर्विश्वात्मा परमेश्वरः।।\nप्रसादमतुलं कर्तुं ब्रह्मणश्च हरेः प्रभुः।। ३७.३७ ।।"
  },
  {
    "text": "ततः समेत्य तौ देवौ सर्वदेवभवोद्भवम्।।\nअपश्यतां भवं देवं कालाग्निसदृशं प्रभुम्।। ३७.३८ ।।"
  },
  {
    "text": "तौ तं तुष्टुवतुश्चैव शर्वमुग्रं कपर्दिनम्।।\nप्रणेमतुश्च वरदं बहुमानेन दूरतः।। ३७.३९ ।।"
  },
  {
    "text": "भवोपि भगवान् देवमनुगृह्य पितामहम्।।\nजनार्दनं जगन्नाथस्तत्रैवांतरधीयत।। ३७.४೦ ।।"
  },
  {
    "text": "इति श्रीलिंगमहापुराणे पूर्वभागे ब्रह्मणो वरप्रदानं नाम सप्तत्रिंशोऽध्यायः।। ३७ ।।"
  }
]
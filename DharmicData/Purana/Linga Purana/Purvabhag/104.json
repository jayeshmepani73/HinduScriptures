[
  {
    "text": "ऋषय ऊचुः।।\nकथं विनायको जातो गजवक्त्रो गणेश्वरः।।\nकथंप्रभावस्तस्यैवं सूत वक्तुमिहार्हसि।। १०४.१ ।।"
  },
  {
    "text": "सूत उवाच।।\nएतस्मिन्नंतरे देवाः सेंद्रोपेंद्राः समेत्य ते।।\nधर्मविघ्नं तदा कर्त्तुं दैत्यानामभवन्द्विजाः।। १०४.२ ।।"
  },
  {
    "text": "असुरा यातुधानाश्च राक्षसाः क्रूरकर्मिणः।।\nतामसाश्च तथा चान्ये राजसाश्च तथा भुवि।। १०४.३ ।।"
  },
  {
    "text": "अविघ्नं यज्ञदानाद्यौः समभ्यर्च्य महेश्वरम्।।\nब्रह्माणं च हरिं विप्रा लब्धेप्सितवरा यतः।। १०४.४ ।।"
  },
  {
    "text": "ततोऽस्माकं सुरश्रेष्ठाः गणपं विजयसंभवः।।\nतेषां ततस्तु विघ्नार्थमविघ्नाय दिवौकसाम्।। १०४.५ ।।"
  },
  {
    "text": "पुत्रार्थं चैव नारीणां नराणां कर्मसिद्धये।।\nविघ्नेशं शंकरं स्रष्टुं गणपं स्तोतुमर्हथ।। १०४.६ ।।"
  },
  {
    "text": "इत्युक्त्वान्योन्यमनघं तुष्टुवुः शिवमीश्वरम्।।\nनमः सर्वात्मने तुभ्यं सर्वज्ञाय पिनाकिने।। १०४.७ ।।"
  },
  {
    "text": "अनघायविरिंचाय देव्याः कार्यार्थदायिने।।\nअकायायार्थकायाय हरेः कायापहारिणे।। १०४.८ ।।"
  },
  {
    "text": "कायांतस्थामृताधारमंडलावस्थिताय ते।।\nकृतादिभेदकालाय कालवेगाय ते नमः।। १०४.९ ।।"
  },
  {
    "text": "कालाग्निरुद्ररुपाय धर्माद्यष्टपदाय च।।\nकालीविशुद्धदेहाय कालिकाकारणाय ते।। १०४.१० ।।"
  },
  {
    "text": "कालकंठाय मुख्याय वाहनाय वराय ते।।\nअंबिकापतये तुभ्यं हिरण्यपतये नमः।। १०४.११ ।।"
  },
  {
    "text": "हिरण्यरेतसे चैव नमः शर्वाय शूलिने।।\nकपालदंडपाशासिचर्मांकुशधरायच।। १०४.१२ ।।"
  },
  {
    "text": "पतये हैमवत्याश्च हेमशुक्लाय ते नमः।।\nपीतशुक्लाय रक्षार्थं सुराणां कृष्णवर्त्मने।। १०४.१३ ।।"
  },
  {
    "text": "पंचमाय महापंचयज्ञिनां फलदाय च।।\nपंचास्यफणिहाराय पंचाक्षरमयाय ते।। १०४.१४ ।।"
  },
  {
    "text": "पंचधा पंचकैवल्यदेवैरर्चितमूर्तये।।\nपंचाक्षरदृशे तुभ्यं परात्परतराय ते।। १०४.१५ ।।"
  },
  {
    "text": "षोडशस्वरवज्रांगवक्त्रायाक्षयरूपिणे।।\nकादिपंचकहस्ताय चादिहस्ताय ते नमः।। १०४.१६ ।।"
  },
  {
    "text": "टादिपादाय रुद्राय तादिपादाय ते नमः।।\nपादिमेंढ्राय यद्यंगधातुसप्तकधारिणे।। १०४.१७ ।।"
  },
  {
    "text": "शांतात्मरूपिणे साक्षात्क्षदंतक्रोधिने नमः।।\nलवरेफहळांगाय निरंगाय च ते नमः।। १०४.१८ ।।"
  },
  {
    "text": "सर्वेषामेव भूतानां हृदि निःस्वनकारिणे।।\nभ्रुवेरंते सदा सद्भिर्दृष्टायात्यंतभानवे।। १०४.१९ ।।"
  },
  {
    "text": "भानुसोमाग्निनेत्राय परमात्मस्वरूपिणे।।\nगुणत्रयोपरिस्थाय तीर्थपादाय ते नमः।। १०४.२० ।।"
  },
  {
    "text": "तीर्थतत्त्वाय साराय तस्मादपि पराय ते।।\nऋग्जयुः सामवेदाय ओंकाराय नमोनमः।। १०४.२१ ।।"
  },
  {
    "text": "ओंकारे त्रिविधं रूपमास्थायोपरिवासिने।।\nपीताय कृष्णवर्णाय रक्तायात्यंततेजसे।। १०४.२२ ।।"
  },
  {
    "text": "स्थानपंचकसंस्थाय पंचधांडबहिः क्रमात्।।\nब्रह्मणे विष्णवे तुभ्यं कुमाराय नमोनमः।। १०४.२३ ।।"
  },
  {
    "text": "अंबायाः परमेशाय सर्वोपरिचारय ते।।\nमूलसूक्ष्मस्वरूपाय स्थूलसूक्ष्माय ते नमः।। १०४.२४ ।।"
  },
  {
    "text": "सर्वसंकल्पशून्याय सर्वस्माद्रक्षिताय ते।।\nआदिमध्यांतशून्याय चित्संस्थाय नमोनमः।। १०४.२५ ।।"
  },
  {
    "text": "यमाग्निवायुरुद्रांबुसोमशक्रनिशाचरैः।।\nदिङ्मुखोदिङ्मुखे नित्यं सगणैः पूजिताय ते।। १०४.२६ ।।"
  },
  {
    "text": "सर्वेषु सर्वदा सर्वमार्गे संपूजिताय ते।।\nरुद्राय रुद्रनीलाय कद्रुद्राय प्रचेतसे।।\nमहेश्वराय धीराय नमः साक्षाच्छिवाय ते।। १०४.२७ ।।"
  },
  {
    "text": "अथ श्रृणु भगवन् स्तवच्छलेन कथितमजेंद्रमुखैः सुरासुरेशैः।।\nमखमदनयमाग्निदक्षयज्ञक्षपणविचित्रविचेष्टितं क्षमस्व।। १०४.२८ ।।"
  },
  {
    "text": "सूत उवाच।।\nयः पठेत्तु स्तवं भक्या शक्राग्निप्रमुखैः सुरैः।।\nकीर्तितं श्रावयेद्विद्वान् स याति परमां गतिम्।। १०४.२९ ।।"
  },
  {
    "text": "इति श्रीलिंगमहापुराणे पूर्वभागे देवस्तुतिर्नाम चतुरधिकशततमोऽध्यायः।। १०४ ।।"
  }
]
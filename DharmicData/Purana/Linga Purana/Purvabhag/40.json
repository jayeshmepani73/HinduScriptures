[
  {
    "text": "शक्र उवाच।।\nतिष्ये मायामसूयां च वधं चैव तपस्विनाम्।।\nसाधयंति नरास्तत्र तमसा व्याकुलेन्द्रियाः।। ४೦.१ ।।"
  },
  {
    "text": "कलौ प्रमादको रोगः सततं क्षुद्भयानि च।।\nअनावृष्टिभयं घोरं देशानां च विपर्ययः।। ४೦.२ ।।"
  },
  {
    "text": "न प्रामाण्यं श्रुतेरस्ति नृणां चाधर्मसेवनम्।।\nअधार्मिकास्त्वनाचारा महाकोपाल्पचेतसः।। ४೦.३ ।।"
  },
  {
    "text": "अनृतं ब्रुवते लुब्धास्तिष्ये जाताश्च दुष्प्रजाः।।\nदुरिष्टैर्दुरधीतैश्च दुराचारैर्दुरागमैः।। ४೦.४ ।।"
  },
  {
    "text": "विप्राणां कर्म दोषेण प्रजानां जायते भयम्।।\nनाधीयन्ते तदा वेदान्न यजंति द्विजातयः।। ४೦.५ ।।"
  },
  {
    "text": "उत्सीदंति नराश्चैव क्षत्रियाश्च विशः क्रमात्।।\nशूद्राणां मंत्रयोगेन संबंधो ब्राह्मणैः सह।। ४೦.६ ।।"
  },
  {
    "text": "भवतीह कलौ तस्मिञ्शयनासनभोजनैः।।\nराजानः शूद्रभूयिष्ठा ब्राह्मणान् बाधयंति ते।। ४೦.७ ।।"
  },
  {
    "text": "भ्रूणहत्या वीरहत्या प्रजायंते प्रजासु वै।।\nशूद्राश्च ब्राह्मणाचाराः शूद्राचाराश्च ब्राह्मणाः।। ४೦.८ ।।"
  },
  {
    "text": "राजवृत्तिस्थिताश्चौराश्चौराचाराश्च पार्थिवाः।।\nएकपत्न्यो न शिष्यंति वर्धिष्यंत्यभिसारिकाः।। ४೦.९ ।।"
  },
  {
    "text": "वर्णाश्रमप्रतिष्ठानो जायते नृषु सर्वतः।।\nतदा स्वल्पफला भूमिः क्वचिच्चापि महाफला।। ४೦.१೦ ।।"
  },
  {
    "text": "अरक्षितारो हर्तारः पार्थिवाश्च शिलशन।।\nशूद्रा वै ज्ञानिनः सर्वे ब्राह्मणैरभिवंदिताः।। ४೦.११ ।।"
  },
  {
    "text": "अक्षत्रियाश्च राजानो विप्राः शुद्रोपजीविनः।।\nआसनस्था द्विजान्दृष्ट्वा न चलंत्यल्पबुद्धयः।। ४೦.१२ ।।"
  },
  {
    "text": "ताडयंति द्विजेन्द्रांस्च शूद्रा वै स्वल्पबुद्धयः।।\nआस्ये निधाय वै हस्तं कर्णं शूद्रस्य वै द्विजाः।। ४೦.१३ ।।"
  },
  {
    "text": "नीचस्येव तदा वाक्यं वदंति विनयेन तम्।।\nउच्चासनस्थान् शूद्रांश्च द्विजमध्ये द्विजर्षभ।। ४೦.१४ ।।"
  },
  {
    "text": "ज्ञात्वा न हिंसते राजा कलौ कालवशेन तु।।\nपुष्पैश्च वासितैश्चैव तथान्यैर्मगलैः शुभैः।। ४೦.१५ ।।"
  },
  {
    "text": "शूद्रानभ्यर्चयंत्यल्प श्रुतभाग्यबलान्विताः।।\nन प्रेक्षंते गर्विताश्च शूद्रा द्विजवरान् द्विज।। ४೦.१६ ।।"
  },
  {
    "text": "सेवावसरमालेक्य द्वारे तिष्ठंति वै द्विजाः।।\nवाहनस्थान् समावृत्य शुद्राञ्शूद्रोपजीविनः।। ४೦.१७ ।।"
  },
  {
    "text": "सेवंते ब्राह्मणास्तत्र स्तुवंति स्तुतिभिः कलौ।।\nतपोयज्ञफलानां च विक्रेतारो द्विजोत्तमाः।। ४೦.१८ ।।"
  },
  {
    "text": "यतयश्च भविष्यंति बहवोस्मिन्कलौ युगे।।\nपुरुषाल्पं बहुस्त्रीकं युगांते समुपस्थिते।। ४೦.१९ ।।"
  },
  {
    "text": "निन्दन्ति वेदविद्यां च द्विजाः कर्माणि वै कलौ।।\nकलौ देवो महादेवः शंकरो नीललोहितः।। ४೦.२೦ ।।"
  },
  {
    "text": "प्रकाशते प्रतिष्ठार्थं धर्मस्य विकृताकृतिः।।\nये तं विप्रा निषेवंते येन केनापि शंकरम्।। ४೦.२१ ।।"
  },
  {
    "text": "कलिदोषान् विनिर्जित्य प्रयांति परमं पदम्।।\nश्वापदप्रबलत्वं च गवां चैव परिक्षयः।। ४೦.२२ ।।"
  },
  {
    "text": "साधूनां विनिवृत्तिश्च वेद्या तस्मिन्युगक्षये।।\nतदा सूक्ष्मो महोदर्को दुर्लभो दानमूलवान्।। ४೦.२३ ।।"
  },
  {
    "text": "चातुराश्रमशौथिल्ये धर्मः प्रतिचलिष्यति।।\nअरक्षितारो हर्तारो बलिभागस्य पार्थिवाः।। ४೦.२४ ।।"
  },
  {
    "text": "युगान्तेषु भविष्यंति स्वरक्षणपरायणाः।।\nअट्टशूला जनपदाः शिवशूलाश्चतुष्पथाः।। ४೦.२५ ।।"
  },
  {
    "text": "प्रमदाः केशशूलिन्यो भविष्यंति कलौ युगे।।\nचित्रवर्षी तदा देवो यदा प्राहुर्युगक्षयम्।। ४೦.२६ ।।"
  },
  {
    "text": "सर्वे वणिग्जनाश्चापि भविष्यंत्यधमे युगे।।\nकुशीलचर्याः पाषण्डैर्वृथारूपैः समावृताः।। ४೦.२७ ।।"
  },
  {
    "text": "बहुयाजनको लोको भविष्यति परस्परम्।।\nनाव्याहृतक्रूरवाक्यो नार्जवी नानसूयकः।। ४೦.२८ ।।"
  },
  {
    "text": "न कृते प्रतिकर्ता च युगक्षीणे भविष्यति।।\nनिंदकाश्चैव पतिता युगांतस्य च लक्षमण्।। ४೦.२९ ।।"
  },
  {
    "text": "नृपशून्या वसुमती न च धान्यधनावृता।।\nमंडलानि भविष्यंति देशेषु नगरेषु च।। ४೦.३೦ ।।"
  },
  {
    "text": "अल्पोदका चाल्पफला भविष्यति वसुंधरा।।\nगोप्तारश्चाप्यगोप्तारः संभविष्यंत्यशासनाः।। ४೦.३१ ।।"
  },
  {
    "text": "हर्तारः परवित्तानां परदारप्रधर्षकाः।।\nकामात्मानो दुरात्मानो ह्यधमाः साहसप्रियाः।। ४೦.३२ ।।"
  },
  {
    "text": "प्रनष्टचेष्टनाः पुंसो मुक्तकेशाश्च शूलिनः।।\nजनाः षोडशवर्षाश्च प्रजायंते युगक्षये।। ४೦.३३ ।।"
  },
  {
    "text": "शुक्लदंताजिनाक्षाश्च मुंडाः काषायवाससः।।\nशूद्रा धर्मं चरिष्यांति युगांते समुपस्तिते।। ४೦.३४ ।।"
  },
  {
    "text": "सस्यचौरा भविष्यंति दृढचैलाभि लाषिणः।।\nचौराश्चोरस्वहर्तारो हर्तुर्हर्ता तथापरः।। ४೦.३५ ।।"
  },
  {
    "text": "योग्यकर्मण्युपरते लोके निष्क्रियतां गते।।\nकटिमूषकसर्पाश्च धर्षयिष्यंति मानवान्।। ४೦.३६ ।।"
  },
  {
    "text": "सुभिक्षं क्षेममारोग्यं सामर्थ्यं दुर्लभं तदा।।\nकौशिकीं प्रतिपत्स्यंते देशान्क्षुद्भयपीडिताः।। ४೦.३७ ।।"
  },
  {
    "text": "दुःखेनाभिप्लुतानां च परमायुः शतं तदा।।\nदृश्यंते न च दृश्यंते वेदाः कलियुगेऽखिलाः।। ४೦.३८ ।।"
  },
  {
    "text": "उत्सीदंति तदा यज्ञा केवलाधर्मपीडिताः।।\nकाषायिणोप्य निर्ग्रन्थाः कापालीबहुलास्त्विह।। ४೦.३९ ।।"
  },
  {
    "text": "वेदविक्रयिणश्चान्ये तीर्थविक्रयिणः परे।।\nवर्णाश्रमाणां ये चान्ये पाषण्डाः परिपन्थिनः।। ४೦.४೦ ।।"
  },
  {
    "text": "उत्पद्यंते तदा ते वै संप्राप्ते तु कलौ युगे।।\nअधीयंते तदा वेदाञ्शूद्रा धर्मार्थकोविदाः।। ४೦.४१ ।।"
  },
  {
    "text": "यजंते चाश्वमेधेन राजानः शूद्रयोनयः।।\nस्त्रीबालगोवधं कृत्वा हत्वा चैव परस्परम्।। ४೦.४२ ।।"
  },
  {
    "text": "उपद्रवांस्तथान्योन्यं साधयन्ति तदा प्रजाः।।\nदुःखप्रभूतमल्पायुर्देहोत्सादः सरोगता।। ४೦.४३ ।।"
  },
  {
    "text": "अधर्माभिनिवेशित्वात्तमोवृत्तं कलौ स्मृतम्।।\nप्रजासु ब्रह्महत्यादि तदा वै संप्रवर्तते।। ४೦.४४ ।।"
  },
  {
    "text": "तस्मादायुर्बलं रूपं किलं प्राप्य प्रहीयते।।\nतदा त्वल्पेन कालेन सिद्धिं गच्छंति मानवाः।। ४೦.४५ ।।"
  },
  {
    "text": "धन्या धर्मं चरिष्यंति युगांते द्विजसत्तमाः।।\nश्रुतिस्मृत्युदितं धर्मं ये चरन्त्यनसूयकाः।। ४೦.४६ ।।"
  },
  {
    "text": "त्रेतायां वार्षिको धर्मो द्वापरे मासिकः स्मृतः।।\nयथाक्लेशं चरन्प्राज्ञस्तदह्ना प्राप्नुते कलौ ४೦.४७ ।।"
  },
  {
    "text": "एषा कलियुगावस्था संध्यांशं तु निबोध मे।।\nयुगेयुगे च हीयंते त्रींस्त्रीन्पादांस्तु सिद्धयः।। ४೦.४८ ।।"
  },
  {
    "text": "युगस्वभावाः संध्यास्तु तिष्ठन्तीह तु पादशः।।\nसंध्यास्वभावाः स्वांशेषु पादशस्ते प्रतिष्ठिताः।। ४೦.४९ ।।"
  },
  {
    "text": "एवं सन्ध्यांशके काले संप्राप्ते तु युगांतिके।।\nतेषां शास्ता ह्यसाधूनां भूतानां निदनोत्थितः।। ४೦.५೦ ।।"
  },
  {
    "text": "गोत्रेऽस्मिन्वै चन्द्रमसो नाम्ना प्रमितिरुच्यते।।\nमानवस्य तु सेंशेन पूर्वं स्वायंभुवेन्तरे।। ४೦.५१ ।।"
  },
  {
    "text": "समाः स विंशतिः पूर्णाः पर्यटन्वै वसुंधराम्।।\nअनुकर्षन् स वै सेनां सवाजिरथकुंजराम्।। ४೦.५२ ।।"
  },
  {
    "text": "प्रगृहीतायुधैर्विप्रैः शतशोथ सहस्रशः।।\nस तदा तैः परिवृतो म्लेच्छान् हंति सहस्रशः।। ४೦.५३ ।।"
  },
  {
    "text": "स हत्वा सर्वशश्चैव राज्ञस्ताञ्शूद्रयोनिजान्।।\nपाखंडांस्तु ततः सर्वान्निःशेषं कृतवान् प्रभुः।। ४೦.५४ ।।"
  },
  {
    "text": "नात्यर्थं धार्मिका ये च तान् सर्वान् हन्ति सर्वतः।।\nवर्णव्यत्यासजाताश्च ये च ताननुजीविनः।। ४೦.५५ ।।"
  },
  {
    "text": "प्रवृत्तचक्रो बलवान् म्लेच्छानामंतकृत्स तु।।\nअधृष्यः सर्वभूतानां चचाराथ वसुंधराम्।। ४೦.५६ ।।"
  },
  {
    "text": "मानवस्य तु सोंशेन देवस्येह विजज्ञिवान्।।\nपूर्वजन्मनि विष्णोस्तु प्रमितिर्नाम वीर्यवान्।। ४೦.५७ ।।"
  },
  {
    "text": "गोत्रतो वै चन्द्रमसः पूर्णे कलियुगे प्रभुः।।\nद्वात्रिंशेऽभ्युदिते वर्षे प्रक्रांतो विंशतिः समाः।। ४೦.५८ ।।"
  },
  {
    "text": "विनिघ्नन्सर्वभूतानि शतशोथसहस्रशः।।\nकृत्वा बीजावशेषां तु पृथिवीं क्रूरकर्मणः।। ४೦.५९ ।।"
  },
  {
    "text": "परस्परनिमित्तेन कोपेनाकस्मिकेन तु।।\nस साधयित्वा वृषलान् प्रायशस्तानधार्मिकान्।। ४೦.६೦ ।।"
  },
  {
    "text": "गंगायमुनयोर्मध्ये स्थितिं प्राप्तः सहानुगः।।\nततो व्यतीते काले तु सामात्यः सहसैनिकः।। ४೦.६१ ।।"
  },
  {
    "text": "उत्साद्य पार्थिवान् सर्वान् म्लेच्छांश्चैव सहस्रशः।।\nतत्र संध्यांशके काले संप्राप्ते तु युगांतिके।। ४೦.६२ ।।"
  },
  {
    "text": "स्थितास्वल्पावशिष्टासु प्रजास्विह क्वचित्क्वचित्।।\nअप्रग्रहास्ततस्ता वै लोभाविष्टास्तु कृत्स्नशः।। ४೦.६३ ।।"
  },
  {
    "text": "उपहिंसन्ति चान्योन्यं प्रणिपत्य परस्परम्।।\nअराजके युगवशात्संशये समुपस्थिते।। ४೦.६४ ।।"
  },
  {
    "text": "प्रजास्ता वै ततः सर्वाः परस्परभयार्दिताः।।\nव्याकुलाश्च परिभ्रांतास्त्यक्त्वा दारान् गृहाणि च।। ४೦.६५ ।।"
  },
  {
    "text": "स्वान्प्राणाननपेक्षन्तो निष्कारुण्याः सुदुः खिताः।।\nनष्टे श्रौते स्मार्तधर्मे परस्परहतास्तदा।। ४೦.६६ ।।"
  },
  {
    "text": "निर्मर्यादा निराक्रांता निःस्नेहा निरपत्रपाः।।\nनष्टे धर्मे प्रतिहताः ह्रस्वकाः पंचविंशकाः।। ४೦.६७ ।।"
  },
  {
    "text": "हित्वा पुत्रांश्च दारांश्च विवादव्याकुलेन्द्रियाः।।\nअनावृष्टिहताश्चैव वार्तामुत्सृज्य दूरतः।। ४೦.६८ ।।"
  },
  {
    "text": "प्रत्यंतानुपसेवंते हित्वा जनपदान् स्वकान्।।\nसरित्सागरकूपांस्ते सेवंते पर्वतांस्तथा।। ४೦.६९ ।।"
  },
  {
    "text": "मधुमांसैर्मूलफलैर्वर्तयंति सुदुःखिताः।।\nचरिपत्राजिनधरा निष्क्रिया निष्परिग्रहाः।। ४೦.७೦ ।।"
  },
  {
    "text": "वर्णाश्रमपरिभ्रष्टाः संकटं घोरमास्तिताः।।\nएवं कष्टमनुप्राप्ता अल्पशेषाः प्रजास्तदा।। ४೦.७१ ।।"
  },
  {
    "text": "जराव्याधिक्षुधाविष्टा दुःखान्निर्वेदमानसाः।।\nविचारणा तु निर्वेदात्साम्यावस्था विचारणा।। ४೦.७२ ।।"
  },
  {
    "text": "साम्यावस्थात्मको बोधः संबोधाद्धर्मशीलता।।\nअरूपशमयुक्तास्तु कलिशिष्टा हि वै स्वयम्।। ४೦.७३ ।।"
  },
  {
    "text": "अहोरात्रात्तदा तासां युगं तु परिवर्तते।।\nचित्तसंमोहनं कृत्वा तासां वै सुप्तमत्तवत्।। ४೦.७४ ।।"
  },
  {
    "text": "भाविनोर्थस्य च बलात्ततः कृतमवर्तत।।\nप्रवृत्ते तु ततस्तस्मिन्पुनः कृतयुगे तु वै।। ४೦.७५ ।।"
  },
  {
    "text": "उत्पन्नाः कलिशिष्टास्तु प्रजाः कार्तयुगास्तदा।।\nतिष्ठंति चेह ये सिद्धा अदृष्टा विचरंति च।। ४೦.७६ ।।"
  },
  {
    "text": "सप्त सप्तर्षिभिश्चैव तत्र ते तु व्यवस्तिताः।।\nब्रह्मक्षत्रविशः शूद्रा बीजार्थं ये स्मृता इह।। ४೦.७७ ।।"
  },
  {
    "text": "कलिजैः सह ते सर्वे निर्विशेषास्तदाऽभवन्।।\nतेषां सप्तर्षयो धर्मं कथयंतीतरेपि च।। ४೦.७८ ।।"
  },
  {
    "text": "वर्णाश्रमाचारयुतं श्रैतं स्मार्तं द्विधा तु यम्।।\nततस्तेषु क्रियावत्सु वर्दन्ते वै प्रजाः कृते।। ४೦.७९ ।।"
  },
  {
    "text": "श्रौतस्मार्तकृतानां च धर्मे सप्तर्षिदर्शिते।।\nकेचिद्धर्मव्यवस्तार्थ तिष्ठन्तीह युगक्षये।। ४೦.८೦ ।।"
  },
  {
    "text": "मन्वंतराधिकारेषु तिष्ठंति मुनयस्तु वै।।\nयथा दावप्रदग्धेषु तृणोष्विह ततः क्षितौ।। ४೦.८१ ।।"
  },
  {
    "text": "वनानां प्रथमं वृष्ट्या तेषां मूलेषु संभवः।।\nतथा कार्तयुगानां तु कलिजेष्विह संभवः।। ४೦.८२ ।।"
  },
  {
    "text": "एवं युगाद्युगस्येह संतानं तु परस्परम्।।\nवर्तते हव्यवच्छेदाद्यावन्मन्वंतरक्षयः।। ४೦.८३ ।।"
  },
  {
    "text": "सुखमायुर्बलं रूपं धर्मोऽर्थः काम एव च।।\nयुगेष्वेतानि हीयंते त्रींस्त्रीन्पादान्क्रमेण तु।। ४೦.८४ ।।"
  },
  {
    "text": "ससंध्यांशेषु हीयन्ते युगानां धर्मसिद्धयः।।\nइत्येषा प्रतिसिद्धिर्वै कीर्तितैषा क्रमेणु तु।। ४೦.८५ ।।"
  },
  {
    "text": "चतुर्युगानां सर्वेषामनेनैव तु साधनम्।।\nएषा चतुर्युगावृत्तिरासहस्राद्गुणीकृता।। ४೦.८६ ।।"
  },
  {
    "text": "ब्रह्मणस्तदहः प्रोक्तं रात्रिश्चैतावती स्मृता।।\nअनार्जवं जडीभावो भूतानामयुगक्षयात्।। ४೦.८७ ।।"
  },
  {
    "text": "एतदेव तु सर्वेषां युगानां लक्षणं स्मृतम्।।\nएषां चतुर्युगाणां च गुणिता ह्येकसप्ततिः।। ४೦.८८ ।।"
  },
  {
    "text": "क्रमेण परिवृत्ता तु मनोरन्तरमुच्यते।।\nचतुर्युगे यथैकास्मिन्भवतीह यदा तु यत्।। ४೦.८९ ।।"
  },
  {
    "text": "तथा चान्येषु भवति पुनस्तद्वै यताक्रमम्।।\nसर्गेसर्गे यथा भेदा उत्पद्यंते तथैव तु।। ४೦.९೦ ।।"
  },
  {
    "text": "पंचविंशत्परिमिता न न्यूना नाधिकास्तथा।।\nतथा कल्पा युगैः सार्धं भवंति सह सक्षणैः।। ४೦.९१ ।।"
  },
  {
    "text": "मन्वन्तराणां सर्वेषामेतदेव तु लक्षणम्।। ४೦.९२ ।।"
  },
  {
    "text": "यता युगानां परिवर्तनानि चिरप्रवृत्तानि युगस्वभावात्।।\nतथा तु संतिष्ठति जीवलोकः क्षयोदयाभ्यां परिवर्तमानः।। ४೦.९३ ।।"
  },
  {
    "text": "इत्येतल्लक्षणं प्रोक्तं युगानां वै समासतः।।\nअतीतानागतानां हि सर्वमन्वन्तरेषु वै।। ४೦.९४ ।।"
  },
  {
    "text": "मन्वंतरेण चैकेन सर्वाण्येवान्तराणि च।।\nव्याख्यातानि न संदेहः कल्पः कल्पेन चैव हि।। ४೦.९५ ।।"
  },
  {
    "text": "अनागतेषु तद्वच्च तकः कार्यो विजानता।।\nमन्वंतरेषु सर्वेषु अतीतानागतेष्विह।। ४೦.९६ ।।"
  },
  {
    "text": "तुल्याभिमानिनः सर्वे नामरूपैर्भवंत्युत।।\nदेवा ह्यष्टविधा ये च ये च मन्वंतरेश्वराः।। ४೦.९७ ।।"
  },
  {
    "text": "ऋषयो मनवश्चैव सर्वे तुल्यप्रयोजनाः।।\nएवं वर्णाश्रमाणां तु प्रविभागो युगेयुगे।। ४೦.९८ ।।"
  },
  {
    "text": "युगस्वभावश्च तथा विधत्ते वै तदा प्रभुः।।\nवर्णाश्रमविभागाश्च युगानि युगसिद्धयः।। ४೦.९९ ।।"
  },
  {
    "text": "युगानां परिमाणं ते कथितं हि प्रसङ्गतः।।\nवदामि देविपुत्रत्वं पद्मयोनेः समासतः।। ४೦.१೦೦ ।।"
  },
  {
    "text": "इति श्रीलिंगमहापुराणे पूर्वभागे चतुर्युगपरिमाणं नाम चत्वारिंशोऽध्यायः।। ४೦ ।।"
  }
]
[
  {
    "text": "श्रीगणेशाय नमः।।\nॐनमः शिवाय।।\nनमो रुद्राय हरये ब्रह्मणे परमात्मने।।\nप्रधानपुरुषेशाय सर्गस्थित्यंतकारिणे।। १.१ ।।"
  },
  {
    "text": "नारदोऽभ्यर्च्य शैलेशे शंकरं संगमेश्वरे।।\nहिरण्यगर्भे स्वर्लीने ह्यविमुक्ते महालये।। १.२ ।।"
  },
  {
    "text": "रौद्रो गोप्रक्षके चैव श्रेष्ठे पाशुपते तथा।।\nविघ्नेश्वरे च केदारे तथा गोमायुकेश्वरे।। १.३ ।।"
  },
  {
    "text": "हिरण्यगर्भे चंद्रेशे ईशान्ये च त्रिविष्टप।।\nशुक्रेश्वरे यथान्यायं नैमिषं प्रययौ मुनिः।। १.४ ।।"
  },
  {
    "text": "नैमिषेयास्तदा दृष्ट्वा नारदं हृष्टमानसाः।।\nसमभ्यर्च्यासनं तस्मै तद्योग्यं समकल्पयन्।। १.५ ।।"
  },
  {
    "text": "सोपि हृष्टो मुनिवरैर्दत्तं भेजे तदासनम्।।\nसंपूज्यमानो मुनिभिः सुखासीनो वरासने।। १.६ ।।"
  },
  {
    "text": "चक्रे कथां विचित्रार्थे लिंगमाहात्म्यामाश्रिताम्।।\nएतस्मिन्नेव काले तु सूतः पौराणिकः स्वयम्।। १.७ ।।"
  },
  {
    "text": "जगाम नैमिषं धीमान् प्रणामार्थ तपस्विनाम्।।\nतस्मै साम च पूजां च यथावच्चक्रिरे तदा।। १.८ ।।"
  },
  {
    "text": "नैमिषेयास्तु शिष्याय कृष्णद्वैपायनस्य तु।।\nअथ तेषां पुराणस्य शुश्रूषा समपद्यत।। १.९ ।।"
  },
  {
    "text": "दृष्ट्वा तमतिविश्वस्तं विद्वांसं रोमहर्षणम्।।\nअपृच्छश्च ततः सूतमृषिं सर्वे तपोधनाः।। १.१० ।।"
  },
  {
    "text": "पुराणसंहितां पुण्यां लिंगमाहात्म्यसंयुताम्।।\nनैमिषेया ऊचुः।।\nत्वयासूत महाबुद्धे कृष्णद्वैपायनो मुनिः।। १.११ ।।\nउपासितः पुराणार्थं लब्धा तस्माच्च संहिता।।\nतस्माद्भवंतं पृच्छामः सूत पौराणिकोत्तम।। १.१२ ।।"
  },
  {
    "text": "पुराणसंहितां दिव्यां लिंगमाहात्म्यसंयुताम्।।\nनारदोप्यस्य देवस्य रुद्रस्य परमात्मनः।। १.१३ ।।"
  },
  {
    "text": "क्षेत्राण्यासाद्य चाभ्यर्च्य लिंगानि मुनिपुंगवः।।\nइह सन्निहितः श्रीमान् नारदो ब्रह्मणः सुतः।। १.१४।।"
  },
  {
    "text": "भवभक्तो भवांश्चैव वयं वै नारदस्तथा।।\nअस्याग्रतो मुनेः पुण्यं पुराणं वक्तुमर्हसि।। १.१५ ।।"
  },
  {
    "text": "सफलं साधितं सर्वं भवता विदितं भवेत्।।\nएवमुक्तः स हृष्टात्मा सूतः पौराणिकोत्तमः।। १.१६ ।।"
  },
  {
    "text": "अभिवाद्याग्रतो धीमान्नारदं ब्रह्मणः सुतम्।।\nनैमिषेयांश्च पुण्यात्मा पुराणं व्याजहार सः।। १.१७ ।।"
  },
  {
    "text": "सूत उवाच।।\nनमस्कृत्य महादेवं ब्रह्माणं च जनार्दनम्।।\nमुनीश्वरं तथा व्यासं वक्तुं लिंगं स्मराम्यहम्।। १.१८ ।।"
  },
  {
    "text": "शब्दब्रह्मतनुं साक्षाच्छब्दब्रह्मप्रकाशकम्।।\nवर्णावयमव्यक्तलक्षणं बहुधा स्थितम्।। १.१९ ।।"
  },
  {
    "text": "अकारोकारमकारं स्थूलं सूक्ष्मं परात्परम्।।\nओंकाररूपमृग्वक्त्रं सामजिह्वासमन्वितम्।। १.२० ।।"
  },
  {
    "text": "यजुर्वेदमहाग्रीवमथर्वहृदयं विभुम्।।\nप्रधानपुरुषातीतं प्रलयोत्पत्तिवर्जितम्।। १.२१ ।।"
  },
  {
    "text": "तमसा कालरुद्राख्यं रजसा कनकांडजम्।।\nसत्त्वेन सर्वगं विष्णुं निर्गुणत्वे महेश्वरम्।। १.२२ ।।"
  },
  {
    "text": "प्रधानावयवं व्याप्य सप्तधाधिष्ठितं क्रमात्।।\nपुनः षोडशधा चैव षड्विंशकमजोद्भवम्।। १.२३ ।।"
  },
  {
    "text": "सर्गप्रतिष्ठासंहार लीलार्थं लिंगरूपिणम्।\nप्रणम्य च यथान्यायं वक्ष्ये लिंगोद्भवं शुभम्।। १.२४।।"
  },
  {
    "text": "इति श्रीलिंगमहापुराणे पूर्वभागे लिङ्गोद्भवप्रतिज्ञावर्णनं नाम प्रथमोऽध्यायः।। १ ।।"
  }
]
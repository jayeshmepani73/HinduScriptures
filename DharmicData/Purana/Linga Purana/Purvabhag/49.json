[
  {
    "text": "सूत उवाच।।\nशतमेकं सहस्राणां योजनानां स तु स्मृतः।।\nअनुद्वीपं सहस्राणां द्विगुणं द्विगुणोत्तरम्।। १ ।।\nपंचाशत्कोटिविस्तीर्णा ससमुद्रा धरा स्मृता।।\nद्वीपैश्च सप्तभिर्युक्ता लोकालोकावृता शुभा।। २ ।।\nनीलस्तथोत्तरे मेरोः श्वेतस्तस्योत्तरे पुनः।।\nश्रृंगी तस्योत्तरे विप्रास्त्रयस्ते वर्षपर्वताः।। ३ ।।\nजठरो देवकूटश्च पूर्वस्यां दिशि पर्वतौ।।\nनिषधो दक्षिणे मेरोस्तस्य दक्षिणतो गिरिः।।\nहेमकूट इति ख्यातो हिमवांस्तस्य दक्षिणे।। ४ ।।\nमेरोः पश्चिमतश्चैव पर्वतौ द्वौ धराधरौ।।\nमाल्यवान्गंधमादश्च द्वावेतावुद गायतौ।। ५ ।।\nएते पर्वतराजानः सिद्धचारणसेविताः।।\nतेषामंतरविष्कंभो नवसाहस्रमेकशः।। ६ ।।\nइदं हैमवतं वर्षं भारतं नाम विश्रुतम्।।\nहेमकूटं परं तस्मान्नाम्ना किंपुरुषं स्मृतम्।। ७ ।।\nनैषधं हेमकूटात्तु हरिवर्षं तदुच्यते।।\nहरिवर्षात्परं चैव मेरोः शुभमिलावृतम्।। ८ ।।\nइलावृतात्परं नीलं रम्यकं नाम विश्रुतम्।।\nरम्यात्परतरं श्वेतं विख्यातं तद्धिरण्मयम्।। ९ ।।\nहिरण्मयात्परं चापि श्रृंगी चैव कुरुः स्मृतः।।\nधनुः संस्थे तु विज्ञेये द्वे वर्षे दक्षिणोत्तरे।। १೦ ।।\nदीर्घाणि तत्र चत्वारी मध्यतस्तदिलावृतम्।।\nमेरोः पश्चिमपूर्वेण द्वे तु दीर्घे तरे स्मृते।। ११ ।।\nअर्वाक्तु निषधस्याथ वेद्यर्धं चोत्तरं स्मृतम्।।\nवेद्यर्धे दक्षिणे त्रीणि वर्षाणि त्रीणि चोत्तरे।। १२ ।।\nतयोर्मध्ये च विज्ञेयं मेरुमध्यमिलावृतम्।।\nदक्षिणेन तु नीलस्य निषधस्योत्तरेण तु।। १३ ।।\nउदगायतो महाशैलो माल्यवान्नाम पर्वतः।।\nयोजनानां सहस्रे द्वे उपरिष्टात्तु विस्तृतः।। १४ ।।\nआयामतश्चतुस्त्रिंशत्सहस्राणि प्रकीर्तितः।।\nतस्य प्रतीच्यां विज्ञेयः पर्वतो गंधमादनः।। १५ ।।\nआयामतः स विज्ञेयो माल्यवानिव विस्तृतः।।\nजबूंद्वीपस्य विस्तारात्समेन तु समंततः।। १६ ।।\nप्रागायताः सुपर्वाणः षडेते वर्षपर्वताः।।\nअवगाढाश्चोभयतः समुद्रौ पूर्वपश्चिमौ।। १७ ।।\nहिमप्रायस्तु हिमवान् हेमकूटस्तु हेमवान्।।\nतरुणादित्यसंकाशो हौरण्यो निषधः स्मृतः।। १८ ।।\nचतुर्वर्णः ससौवर्णो मेरुश्चोर्ध्वायतः स्मृतः।।\nवृत्ताकृतिपरीणाहश्चातुरस्रः समुत्थितः।। १९ ।।\nनीलश्च वैडूर्यमयः श्वेतः शुक्लो हिरण्मयः।।\nमयूरबर्हवर्णस्तु शातकुंभस्त्रिश्रृंगवान्।। २೦ ।।\nएवं संक्षेपतः प्रोक्ताः पुनः श्रृणु गिरीश्वरान्।।\nमंदरो देवकूटश्च पूर्वस्यां दिशि पर्वतौ।। २१ ।।\nकैलासो गंधमादश्च हेमवांश्चैव पर्वतौ।।\nपूर्वतश्चायतावेतावर्णवांतर्व्यवस्थितौ।। २२ ।।\nनिषधः पारियात्रश्च द्वावेतौ वरपर्वतौ।।\nयथा पूर्वौ तथा याम्यावेतौ पश्चिमतः श्रितौ।। २३ ।।\nत्रिश्रृंगो जारुचिश्चैव उत्तरौ वरपर्वतौ।।\nपूर्वतश्चायतावेतावर्णवांतर्व्यवस्थितौ।। २४ ।।\nमर्यादापर्वतानेतानष्टावाहुर्मनीषिणः।।\nयोसौ मेरुर्द्विजश्रेष्ठाः प्रांशुः कनकपर्वतः।। २५ ।।\nतस्य पादास्तु चत्वारश्चतुर्दिक्षु नगोत्तमाः।।\nयैर्विष्टब्धा न चलति सप्तद्वीपवती मही।। २६ ।।\nदशयोजनसाहस्रमायामस्तेषु पठ्यते।।\nपूर्वे तु मंदरो नाम दक्षिणे गंधमादनः।। २७ ।।\nविपुलः पश्चिमे पार्श्वे सुपार्श्वश्चोत्तरे स्मृतः।।\nमहावृक्षाः समुत्पन्नाश्चत्वारो द्वीपकेतवः।। २८ ।।\nमंदरस्य गिरेः श्रृंगे महावृक्षः सकेतुराट्।।\nप्रलंबशाखाशिखरः कदंबश्चैत्यपादपः।। २९ ।।\nदक्षिणस्यापि शैलस्य शिखरे देवसेविता।।\nजंबूः सदा पुण्यफला सदा माल्योप शोभिता।। ३೦ ।।\nसकेतुर्दक्षिणे द्वीपे जंबूर्लोकेषु विश्रुता।।\nविपुलस्यापि शैलस्य पश्चिमे च महात्मनः।। ३१ ।।\nसंजातः शिखरेऽश्वत्थः स महान् चैत्यपादपः।।\nसुपार्श्वस्योत्तरस्यापि श्रृंगे जातो महाद्रुमः।। ३२ ।।\nन्यग्रोधो विपुलस्कंधोऽनेकयोजनमंडलः।।\nतेषां चतुर्णां वक्ष्यामि शैलेन्द्राणां यताक्रमम्।। ३३ ।।\nअमानुष्याणि रम्याणि सर्वकालर्तुकानि च।।\nमनोहराणि चत्वारि देवक्रीडनकानि च।। ३४ ।।\nवनानि वै चतुर्दिक्षु नामतस्तु निबोधत।।\nपूर्वे चैत्ररथं नाम दक्षिणे गंधमादनम्।। ३५ ।।\nवैभ्राजं पश्चिमे विद्यादुत्तरे सवितुर्वनम्।।\nमित्रेश्वरं तु पूर्वे तु षष्ठेश्वरमतः परम्।। ३६ ।।\nवर्येश्वरं पश्चिमे तु उत्तरे चाम्रकेश्वरम्।।\nमहा सरांसि च तथा चत्वारी मुनिपुंगवाः।। ३७ ।।\nयत्र क्रीडंति मुनयः पर्वतेषु वनेषु च।।\nअरुणोदं सरः पूर्वं दक्षिणं मानसं स्मृतम्।। ३८ ।।\nसितोदं पश्चिमसरो महाभद्रं तथोत्तरम्।।\nशाखस्य दक्षिणे क्षेत्रं विशाखस्य च पश्चिमे।। ३९ ।।\nउत्तरे नैगमेयस्य कुमारस्य च पूर्वतः।।\nअरुणोदस्य पूर्वेण शैलेंद्रा नामतः स्मृताः।। ४೦ ।।\nतांस्तु संक्षेपतो वक्ष्ये न शक्यं विस्तरेण तु।।\nसितांतश्च कुरंडश्च कुररश्चाचलोत्तमः।। ४१ ।।\nविकरो मणिशैलश्च वृक्षवांश्चाचलोत्तमः।।\nमहानीलोथ रुचकः सबिन्दुर्दर्दुरस्तथा।। ४२ ।।\nवेणुमांश्च समेघश्च निषधो देवपर्वतः।।\nइत्येते पर्वतवरा ह्यन्ये च गिरयस्तथा।। ४३ ।।\nपूर्वेण मंदरस्यैते सिद्धावासा उदाहृताः।।\nतेषुतेषु गिरींद्रेषु गुहासु च वनेषु च।। ४४ ।।\nरुद्रक्षेत्राणि दिव्यानि विष्णोर्नारायणस्य च।।\nसरसो मानसस्येह दक्षिणेन महाचलाः।। ४५ ।।\nये कीर्त्यमानास्तान्सर्वान् संक्षिप्य प्रवदाम्यहम्।।\nशैलश्च विशिराश्चैव शिखरश्चाचलोत्तमः।। ४६ ।।\nएकश्रृंगो महाशूलो गजशैलः पिशाचकः।।\nपंचशैलोथ कैलासो हिमवांश्चाचलोत्तमः।। ४७ ।।\nइत्येते देवचरिता उत्कटाः पर्वतोत्तमाः।।\nतेषुतेषु च सर्वेषु पर्वतेषु वनेषु च।। ४८ ।।\nरुद्रक्षेत्राणि दिव्यानि स्थापितानि सुरोत्तमैः।।\nदिग्भागे दक्षिणे प्रोक्ताः पश्चिमे च वदामि वः।। ४९ ।।\nअपरेण सितोदश्च सुरपश्च महाबलः।।\nकुमुदो मधुमांश्चैव ह्यंजनो मुकुटस्तथा।। ५೦ ।।\nकृष्णश्च पांडुरश्चैव सहस्रशिखरश्च यः।।\nपारिजातश्च शैलेंद्रः श्रीश्रृंगश्चाचलोत्तमः।। ५१ ।।\nइत्येते देवचरिता उत्कटाः पर्वतोत्तमाः।।\nसर्वे पश्चिमदिग्भागे रुद्रक्षेत्रसमन्विताः।। ५२ ।।\nमहाभद्रस्य सरसश्चोत्तरे च महाबलाः।।\nये स्थिताः कीर्त्यमानांस्तान्संक्षिप्येह निबोधत।। ५३ ।।\nशंखकूटो महाशैलो वृषभो हंसपर्वतः।।\nनागश्च कपिलश्चैव इंद्र शैलश्च सानुमान्।। ५४ ।।\nनीलः कंटकश्रृंगश्च शतश्रृंगश्च पर्वतः।।\nपुष्पकोशः प्रशैलश्च विरजश्चाचलोत्तमः।। ५५ ।।\nवराहपर्वतश्चैव मयूरश्चाचलोत्तमः।।\nजारुधिश्चैव शैलेंद्र एत उत्तरसंस्थिताः।। ५६ ।।\nतेषु शैलेषु दिव्येषु देवदेवस्य शूलिनः।।\nअसंख्यातानि दिव्यानि विमानानि सहस्रशः।। ५७ ।।\nएतेषां शैलमुख्यानामंतरेषु यथाक्रमम्।।\nसंति चैवांतरद्रोण्यः सरांस्युपवनानि च।। ५८ ।।\nवसंति देवा मुनयः सिद्धाश्च शिवभाविताः।।\nकृतवासाः सपत्नीकाः प्रसादात्परमेष्ठिनः।। ५९ ।।\nलक्ष्म्याद्यानां बिल्ववने ककुभे कश्यपादयः।।\nतथा तालवने प्रोक्तमिंद्रोपेंद्रोरगात्मनाम्।। ६೦ ।।\nउदुंबरे कर्दमस्य तथान्येषां महात्मनाम्।।\nविद्याधराणां सिद्धानां पुण्ये त्वाम्रवने शुभे।। ६१ ।।\nनागानां सिद्धसंघानां तथा निंबवने स्थितिः।।\nसूर्यस्य किंशुकवने तथा रुद्रगणस्य च।। ६२ ।।\nबीजपूरवने पुण्ये देवाचर्यो व्यवस्थितः।।\nकौमुदे तु वने विष्णुप्रमुखानां महात्मनाम्।। ६३ ।।\nस्थलपद्मवनांतस्थन्यग्रोधेऽशेषभोगिनः।।\nशेषस्त्वशेषजगतां पतिरास्तेऽतिगर्वितः।। ६४ ।।\nस एव जगतां कालः पाताले च व्यवस्थितः।।\nविष्णोर्विश्वगुरोर्मूर्तिर्दिव्यः साक्षाद्धलायुधः।। ६५ ।।\nशयनं देवदेवस्य स हरेः कंकणं विभोः।।\nवने पनसवृक्षाणां सशुक्रा दानवादयः।। ६६ ।।\nकिन्नरैरुरगाश्चैव विशाखकवने स्थिताः।।\nमनोहरवने वृक्षाः सर्व कोटिसमन्विताः।। ६७ ।।\nनंदीश्वरो गणवरैः स्तूयमानो व्यवस्थितः।।\nसंतानकस्थलीमध्ये साक्षाद्देवी सरस्वती।। ६८ ।।\nएवं संक्षेपतः प्रोक्ता वनेषु वनवासिनः।।\nअसंख्याता मयाप्यत्र वक्तुं नो विस्तरेण तु।। ६९ ।।\nइति श्रीलिंगमहापुराणे पूर्वभागे एकोनपंचाशत्तमोऽध्यायः।। ४९ ।।"
  }
]
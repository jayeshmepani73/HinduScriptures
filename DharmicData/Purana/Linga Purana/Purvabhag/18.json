[
  {
    "text": "विष्णुरुवाच।।\nएकाक्षराय रुद्राय अकारायात्मरूपिणे।।\nउकारायादिदेवाय विद्यादेहाय वै नमः।। १८.१ ।।"
  },
  {
    "text": "तृतीयाय मकाराय शिवाय परमात्मने।।\nसूर्याग्निसोमवर्णाय यजमानाय वै नमः।। १८.२ ।।"
  },
  {
    "text": "अग्नये रुद्ररूपाय रुद्राणां पतये नमः।।\nशिवाय शिवमंत्राय सद्योजाताय वेधसे।। १८.३ ।।"
  },
  {
    "text": "वामाय वामदेवाय वरदायामृताय ते।।\nअघोरायातिघोराय सद्योजाताय रंहसे।। १८.४ ।।"
  },
  {
    "text": "ईशानाय श्मशानाय अतिवेगाय वेगिने।।\nनमोस्तु श्रुतिपादाय ऊर्ध्वलिंगाय लिंगिने।। १८.५ ।।"
  },
  {
    "text": "हेमलिंगाय हेमाय वारिलिंगाय चांभसे।।\nशिवाय शिव लिंगाय व्यापिने व्योमव्यापिने।। १८.६ ।।"
  },
  {
    "text": "वायवे वायुवेगाय नमस्ते वायुव्यापिने।।\nतेजसे तेजसां भर्त्रे नमस्तेजोधिव्यापिने।। १८.७ ।।"
  },
  {
    "text": "जलाय जलभूताय नमस्ते जलव्यापिने।।\nपृथिव्यै चांतरिक्षाय पृथिवीव्यापिने नमः।। १८.८ ।।"
  },
  {
    "text": "शब्दस्पर्शस्वरूपाय रसगंधाय गंधिने।।\nगणाधिपतये तुभ्यं गुह्यद्गुह्यतमाय ते।। १८.९ ।।"
  },
  {
    "text": "अनंताय विरुपाय अनंतानामयाय च।।\nशाश्वताय वरिष्ठाय वारिगर्भाय योगिने।। १८.१೦ ।।"
  },
  {
    "text": "संस्थिता याम्भसां मध्ये आवयोर्मध्यवर्चसे।।\nगोप्त्रे हर्त्रे सदा कर्त्रे निधनायेश्वराय च।। १८.११ ।।"
  },
  {
    "text": "अचेतनाय चिंत्याय चेतनायासहारिणे।।\nअरूपाय सुरूपाय अनंगायाङ्गहारिणे।। १८.१२ ।।"
  },
  {
    "text": "भस्मदिग्धशरीराय भानुसोमाग्निहेतवे।।\nश्वेताय श्वेतवर्णाय तुहिनाद्रिचराय च।। १८.१३ ।।"
  },
  {
    "text": "सुश्वेताय सुवक्त्राय नमः श्वेतशिखाय च।।\nश्वेतास्याय महास्याय नमस्ते श्वेतलोहित।। १८.१४ ।।"
  },
  {
    "text": "सुताराय विशिष्टाय नमो दुंदुभिने हर।।\nशतरूप विरुपाय नमः केतुमते सदा।। १८.१५ ।।"
  },
  {
    "text": "ऋद्धिशोकविशोकाय पिनाकाय कपर्दिने।।\nविपाशाय सुपाशाय नमस्ते पाशनाशिने।। १८.१६ ।।"
  },
  {
    "text": "सुहोत्राय हविष्याय सुब्रह्मण्याय सूरिणे।।\nसुमुखाय सुवक्त्राय दुर्दमाय दमाय च।। १८.१७ ।।"
  },
  {
    "text": "कंकाय कंकरूपाय कंकणीकृतपन्नग।।\nसनकाय नमस्तुभ्यं सनातन सनंदन।। १८.१८ ।।"
  },
  {
    "text": "सनत्कुमार सारंगमारणाय महात्मने।।\nलोकाक्षिणे त्रिधामाय नमो विरजसे सदा।। १८.१९ ।।"
  },
  {
    "text": "शंखपालाय शंखाय रजसे तमसे नमः।।\nसारस्वताय मेघाय मेघवाहन ते नमः।। १८.२೦ ।।"
  },
  {
    "text": "सुवाहाय विवाहाय विवादवरदाय च।।\nनमः शिवाय रुद्राय प्रधानाय नमोनमः।। १८.२१ ।।"
  },
  {
    "text": "त्रिगुणाय नमस्तुभ्यं चतुर्व्यूहात्मने नमः।।\nसंसाराय नमस्तुभ्यं नमः संसारहेतवे।। १८.२२ ।।"
  },
  {
    "text": "मोक्षाय मोक्षरूपाय मोक्षकर्त्रे नमोनमः।।\nआत्मने ऋषये तुभ्यं स्वामिने विष्णवे नमः।। १८.२३ ।।"
  },
  {
    "text": "नमो भगवते तुभ्यं नागानां पतये नमः।।\nओंकाराय नमस्तुभ्यं सर्वज्ञाय नमो नमः।। १८.२४ ।।"
  },
  {
    "text": "सर्वाय च नमस्तुभ्यं नमो नारायणाय च।।\nनमो हिरण्यगर्भाय आदिदेवाय ते नमः।। १८.२५ ।।"
  },
  {
    "text": "नमोस्त्वजाय पतये प्रजानां व्यूहहेतवे।।\nमहादेवाय देवानामीश्वराय नमो नमः।। १८.२६ ।।"
  },
  {
    "text": "शर्वाय च नमस्तुभ्यं सत्याय शमनाय च।।\nब्रह्मणे चैव भूतानां सर्वज्ञाय नमो नमः।। १८.२७ ।।"
  },
  {
    "text": "महात्मने नमस्तुभ्यं प्रज्ञारूपाय वै नमः।।\nचितये चितिरूपाय स्मृतिरूपाय वै नमः।। १८.२८ ।।"
  },
  {
    "text": "ज्ञानाय ज्ञानगम्याय नमस्ते संविदे सदा।।\nशिखराय नमस्तुभ्यं नीलकंठाय वै नमः।। १८.२९ ।।"
  },
  {
    "text": "अर्धनारीशरीराय अव्यक्ताय नमोनमः।।\nएकादशविभेदाय स्थाणवे ते नमः सदा।। १८.३೦ ।।"
  },
  {
    "text": "नमः सोमाय सूर्याय भवाय भवहारिणे।।\nयशस्कराय देवाय शंकरायेश्वराय च।। १८.३१ ।।"
  },
  {
    "text": "नमोंबिकाधिपतये उमायाः पतये नमः।।\nहिरण्यबाहवे तुभ्यं नमस्ते हेमरेतसे।। १८.३२ ।।"
  },
  {
    "text": "नीलकेशाय वित्ताय शितिकंठाय वै नमः।।\nकपर्दिने नमस्तुभ्यं नागांगाभरणाय च।। १८.३३ ।।"
  },
  {
    "text": "वृषारूढाय सर्वस्य हर्त्रे कर्त्रे नमोनमः।।\nवीररामातिरामाय रामनाथाय ते विभो।। १८.३४ ।।"
  },
  {
    "text": "नमो राजाधिराजाय राज्ञामधिगताय ते।।\nनमः पालाधिपतये पालाशाकृंतते नमः।। १८.३५ ।।"
  },
  {
    "text": "नमः केयूरभूषाय गोपते ते नमोनमः।।\nनमः श्रीकंठनाथाय नमो लिकुचपाणये।। १८.३६ ।।"
  },
  {
    "text": "भुवनेशाय देवाय वेदशास्त्र नमोस्तु ते।।\nसारंगाय नमस्तुभ्यं राजहंसाय ते नमः।। १८.३७ ।।"
  },
  {
    "text": "कनकांगदहाराय नमः सर्पोपवीतिने।।\nसर्पकुंडलमालाय कटिसूत्रीकृताहिने।। १८.३८ ।।"
  },
  {
    "text": "वेदगर्भाय गर्भाय विश्वगर्भाय ते शिव।।\nब्रह्मोवाच।।\nविररामेति संस्तुत्वा ब्रह्मणा सहितो हरिः।। १८.३९ ।।"
  },
  {
    "text": "एतत्स्तोत्रवरं पुण्यं सर्वपापप्रणाशनम्।।\nयः पठेच्छ्रावयेद्वापि ब्राह्मणान् वेदपारगान्।। १८.४೦ ।।"
  },
  {
    "text": "स याति ब्रह्मणो लोके पापकर्मरतोपि वै।।\nतस्माज्जपेत्पठेन्नित्यं श्रावयेद्ब्राह्मणाञ्छुभान्।। १८.४१ ।।"
  },
  {
    "text": "सर्वपापविशुद्ध्यर्थं विष्णुना परिभाषितम्।। १८.४२ ।।\nइति लिंगमहापुराणे पूर्वभागे विष्णुस्तवो नामाष्टादशोऽध्यायः।। १८ ।।"
  }
]
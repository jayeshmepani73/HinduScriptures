[
  {
    "text": "ऋषय ऊचुः।।\nकथमस्य पिता दैत्यो हिरण्याक्षः सुदारुणः।।\nविष्णुना सूदितो विष्णुर्वाराहत्वं कथं गतः।। ९४.१ ।।"
  },
  {
    "text": "तस्य श्रृंगं महेशस्य भूषणत्वं कथं गतम्।।\nएतत्सर्वं विशेषेण सूत वक्तुमिहार्हसि।। ९४.२ ।।"
  },
  {
    "text": "सूत उवाच।।\nहिरण्यकशिपोर्भ्राता हिरण्याक्ष इति स्मृतः।।\nपुरांधकासुरेशस्य पिता कालांतकोपमः।। ९४.३ ।।"
  },
  {
    "text": "देवाञ्जित्वाथ दैत्येंद्रो बद्ध्वा च धरणीमिमाम्।।\nनीत्वा रसातलं चक्रे बंदीमिन्दीवरप्रभाम्।। ९४.४ ।।"
  },
  {
    "text": "ततः सब्रह्मका देवाः परिम्लानमुखश्रियः।।\nबाधितास्ताडिता बद्ध्वा हिरण्याक्षेण तेन वै।। ९४.५ ।।"
  },
  {
    "text": "बलिना दैत्यमुख्येन क्रूरेम सुदुरात्मना।।\nप्रणम्य शिरसा विष्णुं दैत्यकोटिविमर्दनम्।। ९४.६ ।।"
  },
  {
    "text": "सर्वे विज्ञापयामासुर्धरणीबंधनं हरेः।।\nश्रुत्वैतद्भगवान् विष्णुर्धरणीबंधनं हरिः।। ९४.७ ।।"
  },
  {
    "text": "भूत्वा यज्ञवराहोसौ यथा लिंगोद्भवे तथा।।\nदैत्यैश्च सार्धं दैत्येंद्रं हिरण्याक्षं महाबलम्।। ९४.८ ।।"
  },
  {
    "text": "दंष्ट्राग्रकोट्या हत्वैनं रेजे दैत्यान्तकृत्प्रभुः।।\nकल्पादिषु यथापूर्वं प्रविश्य च रसातलम्।। ९४.९ ।।"
  },
  {
    "text": "आनीय वसुधां देवीमंकस्थामकरोद्बहिः।।\nततस्तुष्टावदेवेशं देवदेवः पितामहः।। ९४.१० ।।"
  },
  {
    "text": "शक्राद्यैः सहितो भूत्वा हर्षगद्गदया गिरा।।\nशाश्वताय वराहाय दंष्ट्रिणे दंडिने नमः।। ९४.११ ।।"
  },
  {
    "text": "नारायणाय सर्वाय ब्रह्मणे परमात्मने।।\nकर्त्रे धर्त्रे धरायास्तु हर्त्रे देवारिणां स्वयम्।।\nकर्त्रे नेत्रे सुरेंद्राणां शास्त्रे च सकलस्य च।। ९४.१२ ।।"
  },
  {
    "text": "त्वमष्टमूर्तिस्त्वमनंतमूर्तिस्त्वमादिदेवस्त्वमनंतवेदितः।।\nतव्या कृतं सर्वमिदं प्रसीद सुरेश लोकेश वराह विष्णो।। ९४.१३ ।।"
  },
  {
    "text": "तथैकदंष्ट्राग्रमुखाग्रकोटिभागैकभागार्धतमेन विष्णो।।\nहताः क्षणात्कामददैत्यमुख्याः स्वदंष्ट्रकोट्या सह पुत्रभृत्यैः।। ९४.१४ ।।"
  },
  {
    "text": "त्वयोद्धृता देव धरा धरेशधराधराकार धृताग्रदंष्ट्रे।।\nधराधरैः सर्वजनैः समुद्रैः सुरासुरैः सेवितचंद्रवक्त्र।। ९४.१५ ।।"
  },
  {
    "text": "त्वयैव देवेश विभो कृतश्च जयः सुराणामसुरेश्वणाम्।।\nअहो वसुंधरा तव पृष्ठतः सकलतारकादयः।। ९४.१६ ।।"
  },
  {
    "text": "तव रोम्णि सकलामरेश्वरा नयनद्वये शशिरवी पदद्वये।।\nनिहिता रसातलगता वसुंधरा तव पृष्ठतः सकलतारकादयः।। ९४.१७ ।।"
  },
  {
    "text": "जगतां हिताय भवता वसुंधरा भगवान् रसातलसपुटंगता तदा।।\nअबलोद्धृता च भगवंस्तवैव सकलं त्वयैव हि धृतं जगद्गुरो।। ९४.१८ ।।"
  },
  {
    "text": "इति वाक्पतिर्बहुविधैस्तवार्चनैः प्रणिपत्य विष्णुममरैः प्रजापतिः।।\nविविधान्वरान् हरिमुखात्तु लब्धवान् हरिनाभिवारिजदेहभृत्स्वयम्।। ९४.१९ ।।"
  },
  {
    "text": "अथ तामुद्धृतां तेन धरां देवा मुनीश्वराः।।\nमूर्ध्न्यारोप्य नमश्चक्रुश्चक्रिणः सन्निधौ तदा।। ९४.२० ।।"
  },
  {
    "text": "अनेनैव वराहेण चोद्धृतासि वरप्रदे।।\nकृष्णेनाक्लिष्टकार्येण शतहस्तेन विष्णुना।। ९४.२१ ।।"
  },
  {
    "text": "धरणि त्वं महाभोगे भूमिस्त्वं धेनुरव्यये।।\nलोकानां धारिणी त्वं हि मृत्तिके हर पातकम्।। ९४.२२ ।।"
  },
  {
    "text": "मनसा कर्मणा वाचावरदे वारिजेक्षणे।।\nत्वया हतेन पापेन जीवामस्त्वत्प्रसादतः।। ९४.२३ ।।"
  },
  {
    "text": "इत्युक्ता सा तदा देवी धरा देवैरधाब्रवीत्।।\nवराहदंष्ट्राभिन्नायां धरायां मृत्तिकां द्विजाः।। ९४.२४ ।।"
  },
  {
    "text": "मंत्रेणानेन योऽबिभ्रत् मूर्ध्नि पापात्प्रमुच्यते।।\nआयुष्मान्बलवान्धन्यः पुत्रपौत्रसमन्वितः।। ९४.२५ ।।"
  },
  {
    "text": "क्रमाद्भुवि दिवं प्राप्य कर्मांते मोदते सुरैः।।\nअथ देव गते त्वक्त्वा वराहे क्षीरसागरम्।। ९४.२६ ।।"
  },
  {
    "text": "वाराहरूपमनघं चचाल च धरा पुनः।।\nतस्य दंष्ट्राभराक्रांता देवदेवस्य धीमतः।। ९४.२७ ।।"
  },
  {
    "text": "यदृच्छया भवः पश्यन् जगामजगदीश्वरः।।\nदंष्ट्रां जग्राह दृष्ट्वा तां भूषणार्थमथात्मनः।। ९४.२८ ।।"
  },
  {
    "text": "दधार च महादेवः कूर्चांते वै महोरसि।।\nदेवाश्च तुष्टुवुः सेंद्रा देवदेवस्य वैभवम्।। ९४.२९ ।।"
  },
  {
    "text": "धरा प्रतिष्ठिता ह्येवं देवदेवेन लीलया।।\nभूतानां संप्लवे चापि विष्णोश्चैव कलेवरम्।। ९४.३० ।।"
  },
  {
    "text": "ब्रह्मणश्च तथान्येषां देवानामपि लीलया।।\nविभुरंगविभागेन भूषितो न यदि प्रभुः।। ९४.३१ ।।"
  },
  {
    "text": "कथं विमुक्तिर्विप्राणां तस्माद्दंष्ट्री महेश्वरः।। ९४.३२ ।।"
  },
  {
    "text": "इति श्रीलिंगमहापुराणे पूर्वभागे वराहप्रादुर्भावो नाम चतुर्नवतितमोध्यायः।। ९४ ।।"
  }
]
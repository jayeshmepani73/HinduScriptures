[
  {
    "text": "सूत उवाच।।\nअथ प्राथमिकस्येह यः कालस्तदहः स्मृतम्।।\nसर्गस्य तादृशी रात्रिः प्राकृतस्य समासनः।। ४.१ ।।"
  },
  {
    "text": "दिवा सृष्टिं विकुरुते रजन्यां प्रलयं विभुः।।\nऔपचारिकमस्यैतदहोरात्रं न विद्यते।। ४.२ ।।"
  },
  {
    "text": "दिवा विकृतयः सर्वे विकारा विश्वदेवताः।।\nप्रजानां पतयः सर्वे तिष्ठंत्यन्ये महर्षयः।। ४.३ ।।"
  },
  {
    "text": "रात्रौ सर्वे प्रलीयंते निशांते संभवंति च।।\nअहस्तु तस्य वैकल्पो रात्रिस्तादृग्विधा स्मृता।। ४.४ ।।"
  },
  {
    "text": "चतुर्युगसहस्रांते मनवस्तु चतुर्दश।।\nचत्वारि तु सहस्राणि वत्सराणां कृतं द्विजाः।। ४.५ ।।"
  },
  {
    "text": "तावच्छती च वै संध्या संध्यांशश्च कृतस्य तु।।\nत्रिशर्ता द्विशती संध्या तथा चैकशती क्रमात्।। ४.६ ।।"
  },
  {
    "text": "अंशकः षट्शतं तस्मात्कृतसंध्यांशकं विना।।\nत्रिद्व्येकसाहस्रमितौ विना संध्यांशके न तु।। ४.७ ।।"
  },
  {
    "text": "त्रेताद्वापरतिष्याणां कृतस्य कथयामि वः।।\nनिमेषपंचदशका काष्ठा स्वस्थास्य सुव्रताः।। ४.८ ।।"
  },
  {
    "text": "मर्त्यस्य चाक्ष्णोस्तस्याश्च ततस्त्रिंशतिका कला।।\nकलात्रिंशतिको विप्रा मुहूर्त इति कल्पितः।। ४.९ ।।"
  },
  {
    "text": "मुहूर्तपंचदशिका रजनी तादृशं त्वहः।।\nपित्र्ये रात्र्यहनी मासः प्रविभागस्तयोः पुनः।। ४.१० ।।"
  },
  {
    "text": "कृष्णपक्षस्त्वहस्तेषां शुक्लः स्वप्नाय शर्वरी।।\nत्रिंशद्ये मानुषा मासाः पित्र्यो मासस्तु स स्मृतः।। ४.११ ।।"
  },
  {
    "text": "शतानि त्रीणि मासानां षष्ट्या चाप्यधिकानि वै।।\nपित्र्यः संवत्सरो ह्येष मानुषेण विभाव्यते।। ४.१२ ।।"
  },
  {
    "text": "मानुषेणैव मानेन वर्षाणां यच्छतं भवेत्।।\nपितॄणां त्रीणि वर्षाणि संख्यातानीह तानि वै।। ४.१३ ।।"
  },
  {
    "text": "दश वै द्व्यधिका मासाः पितृसंख्येह संस्मृता।।\nलौकिकेनैव मानेन अब्दो यो मानुषः स्मृतः।। ४.१४ ।।"
  },
  {
    "text": "एतद्दिव्यमहोरात्रमिति लौंगेऽत्र पठ्यते।।\nदिव्ये रात्र्यहनी वर्षं प्रविभागस्तयोः पुनः।। ४.१५ ।।"
  },
  {
    "text": "अहस्तत्रोदगयनं रात्रिः स्याद्दक्षिणायनम्।।\nएते रात्र्यहनी दिव्ये प्रसंख्याते विशेषतः।। ४.१६ ।।"
  },
  {
    "text": "त्रिंशद्यानि तु वर्षाणि दिव्यो मासस्तु स स्मृतः।।\nमानुषं तु शतं विप्रा दिव्यमासास्त्रयस्तु ते।। ४.१७ ।।"
  },
  {
    "text": "दश चैव तथाहानि दिव्यो ह्येष विधिः स्मृतः।।\nत्रीणि वर्षशतन्येन षष्टिवर्षाणि यानि तु।। ४.१८ ।।"
  },
  {
    "text": "दिव्यः संवत्सरो ह्येष मानुषेण प्रकीर्तितः।।\nत्रिणि वर्षसहस्राणि मानुषाणि प्रमाणतः।। ४.१९ ।।"
  },
  {
    "text": "त्रिंशदन्यानि वर्षाणि मतः सप्तर्षिवत्सरः।।\nनव यानि सहस्राणि वर्षाणां मानुषाणि तु।। ४.२० ।।"
  },
  {
    "text": "अन्यानि नवतीश्चैव ध्रौवः संवत्सरस्तु सः।।\nषट्त्रिशत्तु सहस्राणि वर्षाणां मानुषाणि तु।। ४.२१ ।।"
  },
  {
    "text": "वर्षाणां तच्छतं ज्ञेयं दिव्यो ह्येष विधिः स्मृतः।।\nत्रीण्येव नियुतान्याहुर्वर्षाणां मानुषाणि तु।। ४.२२ ।।"
  },
  {
    "text": "षष्टिश्चैव सहस्राणि संख्यातानि तु संख्यया।।\nदिव्यं वर्षसहस्रं तु प्राहुः संख्याविदो जनाः।। ४.२३ ।।"
  },
  {
    "text": "दिव्येनैव प्रमाणेन युगसंख्याप्रकल्पनम्।।\nपूर्वं कृतयुगं नाम ततस्त्रेता विधीयते।। ४.२४ ।।"
  },
  {
    "text": "द्वारपश्च कलिश्चैव युगान्येतानि सुव्रताः।।\nअथ संवत्सरा दृष्टा मानुषेण प्रमाणतः।। ४.२५ ।।"
  },
  {
    "text": "कृतस्याद्यस्य विप्रेंद्रा दिव्यमानेन कीर्तितम्।।\nसहस्राणां शतान्यासंश्चतुर्दश च संख्यया।। ४.२६ ।।"
  },
  {
    "text": "चत्वारिंशत्सहस्राणि तथान्यानि कृतं युगम्।।\nतथा दशसहस्राणां वर्षाणां शतसंख्यया।। ४.२७ ।।"
  },
  {
    "text": "अशीतिश्च सहस्राणि कालस्रेतायुगस्य च।।\nसप्तैव नियुतान्याहुर्वर्षाणां मानुषाणि तु।। ४.२८ ।।"
  },
  {
    "text": "विंशतिश्च सहस्राणि कालस्तु द्वापरस्य च।।\nतथा शतसहस्राणि वर्षाणां त्रीणि संख्यया।। ४.२९ ।।"
  },
  {
    "text": "षष्ठिश्चैव सहस्राणि कालः कलियुगस्य तु।।\nएवं चतुर्युगः काल ऋते संध्यांशकात्स्मृतः।। ४.३० ।।"
  },
  {
    "text": "नियुतान्येव षट्त्रिंशन्निरंशानि तु तानि वै।।\nचत्वारिंशत्तथा त्रीणी नियुतानीह संख्यया।। ४.३१ ।।"
  },
  {
    "text": "विंशतिश्च सहस्राणि संध्यांशश्च चतुर्युगः।।\nएवं चतुर्युगाख्यानां साधिका ह्येकसप्ततिः।। ४.३२ ।।"
  },
  {
    "text": "कृतत्रेतादियुक्तानां मनोरंतरमुच्यते।।\nमन्वन्तरस्य संख्या च वर्षाग्रेण प्रकीर्तिता।। ४.३३ ।।"
  },
  {
    "text": "त्रिंशत्कोट्यस्तु वर्षाणां मानुषेण द्विजोत्तमाः।।\nसप्तषष्टिस्तथान्यानि नियुतान्यधिकानि तु।। ४.३४ ।।"
  },
  {
    "text": "विंशतिश्च सहस्राणि कालोयमधिकं विना।।\nमन्वंतरस्य संख्यैषा लैंगेस्मिन्कीर्तिता द्विजाः।। ४.३५ ।।"
  },
  {
    "text": "चतुर्युगस्य च तथा वर्षसंख्याप्रकीर्तिता।।\nचतुर्युगसहस्रं वै कल्पश्चैको द्विजोत्तमाः।। ४.३६ ।।"
  },
  {
    "text": "निशांते सृजते लोकान् नश्यंते निशि जंतवः।।\nतत्र वैमानिकानां तु अष्टाविंशतिकोटयः।। ४.३७ ।।"
  },
  {
    "text": "मन्वंतरेषु वै संख्या सांतरेषु यथातथा।।\nत्रीणि कोटिशतान्यासन् कोट्यो द्विनवतिस्तथा।। ४.३८ ।।"
  },
  {
    "text": "कल्पेतीऽते तु वै विप्राः सहस्राणां तु सप्ततिः।।\nपुनस्तथाष्टसाहस्रं सर्वत्रैव समासतः।। ४.३९ ।।"
  },
  {
    "text": "कल्पावसानिकांस्त्यक्त्वा प्रलये समुपस्थिते।।\nमहर्लोकात् प्रयांत्येते जनलोकं जनास्ततः।। ४.४० ।।"
  },
  {
    "text": "कोटीनां द्वे सहस्रे तु अष्टौ कोटिशतानि तु।।\nद्विषष्टिश्च तथा कोट्यो नियुतानि च सप्ततिः।। ४.४१ ।।"
  },
  {
    "text": "कल्पार्धसंख्या दिव्या वै कल्पमेवं तु कल्पयेत्।।\nकल्पानां वै सहस्रं तु वर्षमेकमजस्य तु।। ४.४२ ।।"
  },
  {
    "text": "वर्षाणामष्टसाहस्रं ब्राह्मं वै ब्रह्मणो युगम्।।\nसवनं युगसाहस्रं सर्व देवोद्भवस्य तु।। ४.४३ ।।"
  },
  {
    "text": "सवनानां सहस्रं तु त्रिविधं त्रिगुणं तथा।।\nब्रह्मणस्तु तथा प्रोक्तः कालः कालात्मनः प्रभो।। ४.४४ ।।"
  },
  {
    "text": "भवोद्भवस्तपश्चैव भव्यो रंभः क्रतुः पुनः।।\nऋतुर्वह्निर्हव्यवाहः सावित्रः शुद्ध एव च।। ४.४५ ।।"
  },
  {
    "text": "उशिकः कुशिकश्चैव गांधारो मुनि सत्तमाः।।\nऋषभश्च तथा षड्जो मज्जालीयश्च मध्यमः।। ४.४६ ।।"
  },
  {
    "text": "वैराजोवै निषादश्च मुख्यो वै मेघवाहनः।।\nपंचमाश्चित्रकश्चैव आकूतिर्ज्ञान एव च।। ४.४७ ।।"
  },
  {
    "text": "मनः सुदर्शो बृंहश्च तथा वै श्वेतलोहितः।।\nरक्तश्च पीतवासाश्च असितः सर्वरूपकः।। ४.४८ ।।"
  },
  {
    "text": "एवं कल्पास्तु संख्याता ब्रह्मणोऽव्यक्तजन्मनः।।\nकोटिकोटिसहस्राणि कल्पानां मुनिसत्तमाः।। ४.४९ ।।"
  },
  {
    "text": "गतानि तावच्छेषाणि अहर्निश्यानि वै पुनः।।\nपरांते वै विकाराणि विकारं यांति विश्वतः।। ४.५० ।।"
  },
  {
    "text": "विकारस्य शिवस्याज्ञावशेनैव तु संहृतिः।।\nसंहृते तु विकारे च प्रधाने चात्मनि स्थिते।। ४.५१ ।।"
  },
  {
    "text": "साधर्म्येणावतिष्ठेते प्रधानपुरुषावुभौ।।\nगुणानां चैव वैषम्ये विप्राः सृष्टिरिति स्मृता।। ४.५२ ।।"
  },
  {
    "text": "साम्ये लयो गुणानां तु तयोर्हेतुर्महेश्वरः।।\nलीलया देवदेवेन सर्गास्त्वीदृग्विधाः कृताः।। ४.५३ ।।"
  },
  {
    "text": "असंख्याताश्च संक्षेपात् प्रधानादन्वधिष्ठितात्।।\nअसंख्याताश्च कल्पाख्या ह्यसंख्यताः पितामहाः।। ४.५४ ।।"
  },
  {
    "text": "हरयश्चाप्यसंख्यातास्त्वेक एव महेश्वरः।।\nप्रधानादिप्रवृत्तानि लीलया प्राकृतानि तु।। ४.५५ ।।"
  },
  {
    "text": "गुणात्मिका च तद्वृत्तिस्तस्य देवस्य वै त्रिधा।।\nअप्राकृतस्य तस्यादिर्मध्यांतं नास्ति चात्मनः।। ४.५६ ।।"
  },
  {
    "text": "पितामहस्याथ परः परार्धद्वयसंमितः।।\nदिवा सृष्टं तु यत्सर्वं निशि नश्यति चास्य तत्।। ४.५७ ।।"
  },
  {
    "text": "भूर्भुवःस्वर्महस्तत्र नश्यते चोर्ध्वतो न च।।\nरात्रौ चैकार्णवे ब्रह्म नष्टे स्थावरजंगमे।। ४.५८ ।।"
  },
  {
    "text": "सुष्वापांभासि यस्तस्मान्नारायण इति स्मृतः।।\nशर्वर्यंते प्रबुद्धो वै दृष्ट्वा शून्यं चराचरम्।। ४.५९ ।।"
  },
  {
    "text": "स्रष्टुं तदा मतिं चक्रे ब्रह्मा ब्रह्मविदां वरः।।\nउदकैराप्लुतां क्ष्मां तां समादाय सनातनः।। ४.६० ।।"
  },
  {
    "text": "पूर्ववत्स्थापयामास वाराहं रूपमास्थितः।।\nनदीनदसमुद्रांश्च पूर्ववच्चाकरोत्प्रभुः।। ४.६१।।"
  },
  {
    "text": "कृत्वा धरां प्रयत्नेन निम्नोन्नतिविवर्जिताम्।।\nधरायां सोचिनोत्सर्वान् गिरीन् दग्धान् पुराग्निना।। ४.६२ ।।"
  },
  {
    "text": "भूराद्यांश्चतुरो लोकान् कल्पयामास पूर्ववत्।।\nस्रष्टुं च भगवांश्चक्रे तदा स्रष्टा पुनर्मतिम्।। ४.६३ ।।"
  },
  {
    "text": "इति श्रीलिङ्गमहापुराणे पूर्वभागे सृष्टिप्रारंभवर्णनं नाम चतुर्थोऽध्यायः।। ४ ।।"
  }
]
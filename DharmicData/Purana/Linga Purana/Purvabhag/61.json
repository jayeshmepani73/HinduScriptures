[
  {
    "text": "सूत उवाच।।\nक्षेत्राण्येतानि सर्वाणि आतपंति गभस्तिभिः।।\nतेषां क्षेत्राण्यथादत्ते सूर्यो नक्षत्र तारकाः।। ६१.१ ।।"
  },
  {
    "text": "चीर्णेन सुकृतेनेह सुकृतांते ग्रहाश्रयाः।।\nतारणात्तारका ह्येताः शुक्लत्वाच्चैव तारकाः।। ६१.२ ।।"
  },
  {
    "text": "दिव्यानां पार्थिवानां च नैशानां चैव सर्वशः।।\nआदानान्नित्यमादित्यस्तेजसां तमसामपि।। ६१.३ ।।"
  },
  {
    "text": "सवने स्यंदनेऽर्थे च धातुरेष विभाष्यते।।\nसवनात्तेजसोऽपां च तेनासौ सविता मतः।। ६१.४ ।।"
  },
  {
    "text": "बहुलश्चंद्र हित्येष ह्लादने धातुरुच्यते।।\nशुक्लत्वे चामृतत्वे च शीतत्वे च विभाव्यते।। ६१.५ ।।"
  },
  {
    "text": "सूर्याचंद्रमसोर्दिव्ये मंडले भास्वरे खगे।।\nजलतेजोमये शुक्ले वृत्तकुंभनिभे शुभे।। ६१.६ ।।"
  },
  {
    "text": "घनतोयात्मकं तत्र मंडलं शशिनः स्मृतम्।।\nघनतेजोमयं शुक्लं मंडलं भास्करस्य तु।। ६१.७ ।।"
  },
  {
    "text": "वसंति सर्वदेवाश्च स्थानान्येतानि सर्वशः।।\nमन्वंतरेषु सर्वेषु ऋक्षसूर्यग्रहाश्रयाः।। ६१.८ ।।"
  },
  {
    "text": "तेन ग्रहागृहाण्येव तदाख्यास्ते भवंति च।।\nसौरं सूर्योऽविशत्स्थानं सौम्यं सोमस्तथैव च।। ६१.९ ।।"
  },
  {
    "text": "शौक्रं शुक्रोऽविशत्स्थानं षोडशार्चिः प्रतापवान्।।\nबृहद्ब्रृहस्पतिश्चैव लोहितश्चैव लोहितम्।। ६१.१೦ ।।"
  },
  {
    "text": "शनैश्चरं तथा स्थानं देवश्चापि शनैश्चरः।।\nबौधं बुधस्तु स्वर्भानुः स्वर्भानुस्थानमाश्रितः।। ६१.११ ।।"
  },
  {
    "text": "नक्षत्राणि च सर्वाणि नक्षत्राणि विशंति च।।\nगृहाण्येतानि सर्वाणि ज्योतींषि सुकृतात्मनाम्।। ६१.१२ ।।"
  },
  {
    "text": "कल्पादौ संप्रवृत्तानि निर्मितानि स्वयंभुवा।।\nस्थानान्येतानि तिष्ठंति यावदाभूतसंप्लवम्।। ६१.१३ ।।"
  },
  {
    "text": "मन्वंतरेषु सर्वेषु देवस्थानानि तानि वै।।\nअभिमानिनोऽवतिष्ठंते देवाः स्थानं पुनः पुनः।। ६१.१४ ।।"
  },
  {
    "text": "अतितैस्तु सहैतानि भाव्याभाव्यैः सुरैः सह।।\nवर्तंते वर्तमानैश्च स्थानिभिस्तैः सुरैः सह।। ६१.१५ ।।"
  },
  {
    "text": "अस्मिन्मन्वंतरे चैव ग्रहा वैमानिकाः स्मृताः।।\nविवस्वानदितेः पुत्रः सूर्यो वैवस्वतेंतरे।। ६१.१६ ।।"
  },
  {
    "text": "द्युतिमानृषिपुत्रस्तु सोमो देवो वसुः स्मृतः।।\nशुक्रो देवस्तु विज्ञेयो भार्गवोऽसुरयाजकः।। ६१.१७ ।।"
  },
  {
    "text": "बृहत्तेजाः स्मृतो देवो देवाचार्योङ्गिरासुतः।।\nबुधो मनोहरश्चैव ऋषिपुत्रस्तु स स्मृतः।। ६१.१८ ।।"
  },
  {
    "text": "शनैश्चरो विरूपस्तु संज्ञापुत्रो विवस्वतः।।\nअग्निर्विकेश्यां जज्ञे तु युवाऽसौ लोहितार्चिषः।। ६१.१९ ।।"
  },
  {
    "text": "नक्षत्रऋक्षनामिन्यो दाक्षायण्यस्तु ताः स्मृताः।।\nस्वर्भानुः सिंहिकापुत्रो भूतसंतापनोऽसुरः।। ६१.२೦ ।।"
  },
  {
    "text": "सोमर्क्षग्रहसूर्येषु कीर्तितास्त्वभिमानिनः।।\nस्थानान्येतान्यथोक्तानि स्थानिन्यश्चैव देवताः।। ६१.२१ ।।"
  },
  {
    "text": "सौरमग्नि मयं स्थानं सहस्रांशोर्विवस्वतः।।\nहिमांशोस्तु स्मृतं स्थानमम्मयं शुक्लमेव च।। ६१.२२ ।।"
  },
  {
    "text": "आप्यं श्यामं मनोज्ञं च बुधरश्मिगृहं स्मृतम्।।\nशुक्लस्याप्यम्मयं शुक्लं पदं षोडशरश्मिवत्।। ६१.२३ ।।"
  },
  {
    "text": "नवरश्मि तु भौमस्य लोहितं स्तानमुत्तमम्।।\nहरिद्रभं बृहच्चापि षोडशार्चिर्बृहस्पतेः।। ६१.२४ ।।"
  },
  {
    "text": "अष्टरश्मिगृहं चापि प्रोक्तं कृष्णं शनैश्चरे।।\nस्वर्भानोस्तामसं स्थानं भूतसंतापनालयम्।। ६१.२५ ।।"
  },
  {
    "text": "विज्ञेयस्तारकाः सर्वास्त्वृषयस्त्वेकरश्मयः।।\nआश्रयाः पुण्यकीर्तिनां शुक्लाश्चापि स्ववर्णतः।। ६१.२६ ।।"
  },
  {
    "text": "घनतोयात्मिका ज्ञेयाः क्लपादावेव निर्मिताः।।\nआदित्यरश्मिसंयोगात्संप्रकाशात्मिकाः स्मृताः।। ६१.२७ ।।"
  },
  {
    "text": "नवयोजनसाहस्रो विष्कंभः सवितुः स्मृतः।।\nत्रिगुणस्तस्य विस्तारो मंडलस्य प्रमाणतः।। ६१.२८ ।।"
  },
  {
    "text": "द्विगुणः सूर्यविस्ताराद्विस्तारः शाशिनः स्मृतः।।\nतुल्यस्तयोस्तु स्वर्भानुर्भूत्वाधस्तात्प्रसर्पति।। ६१.२९ ।।"
  },
  {
    "text": "उद्धृत्य पृथिवीछायां निर्मितं मंडलाकृतिम्।।\nस्वर्भानोस्तु बृहत्स्थानं तृतीयं यत्तमोमयम्।। ६१.३೦ ।।"
  },
  {
    "text": "आदित्यात्तच्च निष्क्रम्य समं गच्छति पर्वसु।।\nआदित्यमेति सोमाच्च पुनः सौरेषु पर्वसु।। ६१.३१ ।।"
  },
  {
    "text": "स्वर्भानुं नुदते यस्मात्तस्मात्स्वर्भानुरुच्यते।।\nचन्द्रस्य षोडशो भागो भार्गवस्य विधीयते।। ६१.३२ ।।"
  },
  {
    "text": "विष्कंभान्मण्डलाच्चैव योजनाग्रात्प्रमाणतः।।\nभार्गवात्पादहीनस्तु विज्ञेयो वै बृहस्पतिः।। ६१.३३ ।।"
  },
  {
    "text": "बृहस्पतेः पादहीनौ वक्रसौरी उभौ स्मृतौ।।\nविस्तारान्मण्डलाच्चैव पादहीनस्तयोर्बुधः।। ६१.३४ ।।"
  },
  {
    "text": "तारानक्षत्ररूपाणि वपुष्मंतीह यानि वै।।\nबुधेन तानि तुल्यानि विस्तारान्मण्डलाच्च वै।। ६१.३५ ।।"
  },
  {
    "text": "प्रायशश्चन्द्रयोगीनि विद्यादृक्षाणि तत्त्ववित्।।\nतारानक्षत्ररूपाणि हीनानि तु परस्परम्।। ६१.३६ ।।"
  },
  {
    "text": "शतानि पंच चत्वारि त्रीणि द्वे चैव योजने।।\nसर्वोपरि निकृष्टानि तारका मंडलानि तु।। ६१.३७ ।।"
  },
  {
    "text": "योजनान्यर्धमात्राणि तेभ्यो ह्रस्वं न विद्यते।।\nउपरिष्टात्त्रयस्तेषां ग्रहास्ते दूरसर्पिणः।। ६१.३८ ।।"
  },
  {
    "text": "सौरोङ्गिराश्च वक्रश्च ज्ञेया मंदविचारिणः।।\nपूर्वमेव समाख्याता गतिस्तेषां यथाक्रमम्।। ६१.३९ ।।"
  },
  {
    "text": "एतेष्वेव ग्रहः सर्वे नक्षत्रेषु समुत्थिताः।।\nविवस्वानदितेः पुत्रः सूर्यो वै मुनिसत्तमाः।। ६१.४೦ ।।"
  },
  {
    "text": "विशाखासु समुत्पन्नो ग्रहाणां प्रथमो ग्रहः।।\nत्विषिमान् धर्मपुत्रस्तु सोमो देवो वसुस्तु सः।। ६१.४१ ।।"
  },
  {
    "text": "शीतरश्मिः समुत्पन्नः कृत्तिकासु निशाकरः।।\nषोडशार्चिर्भृगोः पुत्रः शुक्रः सूर्यादनंतरम्।। ६१.४२ ।।"
  },
  {
    "text": "ताराग्रहाणां प्रवरस्तिष्ये क्षेत्रे समुत्थितः।।\nग्रहश्चांगिरसः पुत्रो द्वादशार्चिर्बृहस्पतिः।। ६१.४३ ।।"
  },
  {
    "text": "फाल्गुनीषु समुत्पन्नः पूर्वाख्यासु जगद्गुरुः।।\nनवर्चिर्लोहितांगश्च प्रजापतिसुतो ग्रहः।। ६१.४४ ।।"
  },
  {
    "text": "आषाढास्विह पूर्वासु समुत्पन्न इति स्मृतः।।\nरेवतीष्वेव सप्तार्चिःस्थाने सौरिः शनैश्चरः।। ६१.४५ ।।"
  },
  {
    "text": "सौम्यो बुधो धनिष्ठासु पञ्चर्चिरुदितो ग्रहः।।\nतमोमयो मृत्युसुतः प्रजाक्षयकरः शिखी।। ६१.४६ ।।"
  },
  {
    "text": "आश्लेषासु समुत्पन्नः सर्वहारी महाग्रहः।।\nतथा स्वनामधेयेषु दाक्षायण्यः समुत्थिताः।। ६१.४७ ।।"
  },
  {
    "text": "तमोवीर्यमयो राहुः प्रकृत्या कृष्णमंडलः।।\nभरणीषु समुत्पन्नो ग्रहश्चन्द्रार्कमर्दनः।। ६१.४८ ।।"
  },
  {
    "text": "एते तारा ग्रहाश्चापि बोद्धव्या भार्गवादयः।।\nजन्मनक्षत्रपीडासु यान्ति वैगुण्यतां यतः।। ६१.४९ ।।"
  },
  {
    "text": "मुच्यते तेन दोषेण ततस्तद्ग्रहभक्तितः।।\nसर्वग्रहाणामेतेषामादिरादित्य उच्यते।। ६१.५೦ ।।"
  },
  {
    "text": "ताराग्रहाणां शुक्रस्तु केतूनां चापि धूमवान्।।\nध्रुवः किल ग्रहाणां तु विभक्तानां चतुर्दिशम्।। ६१.५१ ।।"
  },
  {
    "text": "नक्षत्राणां श्रपिष्ठा स्यादयनानां तथोत्तरम्।।\nवर्षाणां चैव पञ्चानामाद्यः संवत्सरः स्मृतः।। ६१.५२ ।।"
  },
  {
    "text": "ऋतूनां शिशिरश्चापि मासानां माघ उच्यते।।\nपक्षाणां शुक्लपक्षस्तु तिथीनां प्रतिपत्तथा।। ६१.५३ ।।"
  },
  {
    "text": "अहोरात्रविभागानामहश्चादिः प्रकीर्तितः।।\nमुहूर्तानां तथैवादिर्मुहूर्तो रुद्रदैवतः।। ६१.५४ ।।"
  },
  {
    "text": "क्षणश्चापि निमेषादिः कालः कालविदां वराः।।\nश्रवणांतं धनिष्ठादि युगं स्यात्पंचवार्षिकम्।। ६१.५५ ।।"
  },
  {
    "text": "भानोर्गतिविशेषेण चक्रवत्परिवर्तते।।\nदिवाकरः स्मृतस्तस्मात्कालकृद्विभुरीश्वरः।। ६१.५६ ।।"
  },
  {
    "text": "चतुर्विधानां भूतानां प्रवर्तकनिवर्तकः।।\nतस्यापि भगवान् रुद्रः साक्षाद्देवः प्रवर्तकः।। ६१.५७ ।।"
  },
  {
    "text": "इत्येष ज्योतिषामेवं सन्निवेशोर्थनिश्चयः।।\nलोकसंव्यवहारार्थं महादेवेन निर्मितः।। ६१.५८ ।।"
  },
  {
    "text": "बुद्धिपूर्वं भगवता कल्पादौ संप्रवर्तितः।।\nस आश्रयोभिमानी च सर्वस्य ज्योतिरात्मकः।। ६१.५९ ।।"
  },
  {
    "text": "एकरूपप्रधानस्य परिणामोयमद्भुतः।।\nनैष शक्यः प्रसंख्यातुं याथातथ्येन केनचित्।। ६१.६೦ ।।"
  },
  {
    "text": "गतागतं मनुष्येण ज्योतिषां मांसचक्षुषा।।\nआगमादनुमानाच्च प्रत्यक्षादुपपत्तितः।। ६१.६१ ।।"
  },
  {
    "text": "परीक्ष्य निपुणं बुद्ध्या श्रद्धातव्यं विपश्चिता।।\nचक्षुः शास्त्रं जलं लेख्यं गणितं मुनिसत्तमाः।। ६१.६२ ।।"
  },
  {
    "text": "पञ्चैते हेतवो ज्ञेया ज्योतिर्मानविनिर्णये।। ६१.६३ ।।"
  },
  {
    "text": "इति श्रीलिंगमहापुराणे पूर्वभागे ग्रहसंख्यावर्णनं नामैकषष्टितमोध्यायः।। ६१ ।।"
  }
]
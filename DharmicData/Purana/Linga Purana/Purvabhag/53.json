[
  {
    "text": "सूत उवाच।।\nप्लक्षद्वीपादिद्वीपेषु सप्त सप्तसु पर्वताः।।\nऋज्वायताः प्रतिदिशं निवृष्टा वर्षपर्वताः।। ५३.१ ।।"
  },
  {
    "text": "प्लक्षद्वीपे तु वक्ष्यामि सप्त दिव्यान् महाचलान्।।\nगोमेदकोत्र प्रथमो द्वितीयश्चांद्र उच्यते।। ५३.२ ।।"
  },
  {
    "text": "तृतीयो नारदो नाम चतुर्थो दुंदुभिः स्मृतः।।\nपंचमः सोमको नाम सुमनाः षष्ठ उच्यते।। ५३.३ ।।"
  },
  {
    "text": "स एव वैभवः प्रोक्तो वैभ्राजः सप्तमः स्मृतः।।\nसप्तैते गिरयः प्रोक्ताः प्लक्षद्वीपे विशेषतः।। ५३.४ ।।"
  },
  {
    "text": "सप्त वै शाल्मलिद्वीपे तांस्तु वक्ष्याम्यनुक्रमात्।।\nकुमुदश्चोत्तमश्चैव पर्वतश्च बलाहकः।। ५३.५ ।।"
  },
  {
    "text": "द्रोणः कंकश्च महिषः ककुद्मान् सप्तमः स्मृतः।।\nकुशद्वीपे तु सप्तैव द्वीपाश्च कुलपर्वताः।। ५३.६ ।।"
  },
  {
    "text": "तांस्तु संक्षेपतो वक्ष्ये नाममात्रेण वै क्रमात्।।\nविद्रुमः प्रथमः प्रोक्तो द्वितीयो हेमपर्वतः।। ५३.७ ।।"
  },
  {
    "text": "तृतीयो द्युतिमान्नाम चतुर्थः पुष्पितः स्मृतः।।\nकुशेशयः पंचमस्तु षष्ठो हरिगिरिः स्मृतः।। ५३.८ ।।"
  },
  {
    "text": "सप्तमो मंदरः श्रीमान्महादेवनिकेतनम्।।\nमंदा इति ह्यपां नाम मंदरो धारणादपाम्।। ५३.९ ।।"
  },
  {
    "text": "तत्र साक्षाद्वृषांकस्तु विश्वेशो विमलः शिवः।।\nसोमः सनंदी भगवानास्ते हेमगृहोत्तमे।। ५३.१೦ ।।"
  },
  {
    "text": "तपसा तोषितः पूर्वं मंदरेण महेश्वरः।।\nअविमुक्ते महाक्षेत्रे लेभे स परमं वरम्।। ५३.११ ।।"
  },
  {
    "text": "प्रार्थितश्च महादेवो निवासार्थं सहांबया।।\nअविमुक्तादुपागम्य चक्रे वासं स मंदरे।। ५३.१२ ।।"
  },
  {
    "text": "सनंदी सगणः सोमस्तेनासौ तन्न मुंचति।।\nक्रौञ्चद्वीपे तु सप्तेह क्रौंचाद्याः कुलपर्वताः।। ५३.१३ ।।"
  },
  {
    "text": "क्रौंचो वामनकः पश्चात्तृतीयश्चांधकारकः।।\nअंधकारात्परश्चापि दिवावृन्नाम पर्वतः।। ५३.१४ ।।"
  },
  {
    "text": "दिवावृतः परश्चापि विविंदो गिरिरुच्यते।।\nविविंदात्परतश्चापि पुंडरीको महागिरिः।। ५३.१५ ।।"
  },
  {
    "text": "पुंडरीकात्परश्चापि प्रोच्यते दुन्दुभिस्वनः।।\nएते रत्नमयाः सप्त क्रौञ्चद्वीपस्य पर्वताः।। ५३.१६ ।।"
  },
  {
    "text": "शाकद्वीपे च गिरयः सप्त तांस्तु निबोधत।।\nउदयो रैवतश्चापि श्तामको मुनिसत्तमाः।। ५३.१७ ।।"
  },
  {
    "text": "राजतश्चगिरिः श्रीमानांबिकेयः शुशोभनः।।\nआंबिकेयात्परो रम्यः सर्वौषधिसमन्वितः।। ५३.१८ ।।"
  },
  {
    "text": "तथैव केसरीत्युक्तो यतो वायुः प्रजायते।।\nपुष्करे पर्वतः श्रीमानेक एव महाशिलः।। ५३.१९ ।।"
  },
  {
    "text": "चित्रैर्मणिमयैः कूटैः शिलाजालैः समुच्छ्रितैः।।\nद्वीपस्य तस्य पूर्वर्धे चित्रसानुस्थितो महान्।। ५३.२೦ ।।"
  },
  {
    "text": "योजनानां सहस्राणि ऊर्ध्वं पंचाशदुच्छ्रितः।।\nअधश्चैव चुतस्त्रिंशत्सहस्राणि महाचलः।। ५३.२१ ।।"
  },
  {
    "text": "द्वीपस्यार्धे परिक्षिप्तः पर्वतो मानसोत्तरः।।\nस्थितो वेलासमीपे तु नवचंद्र इवोदितः।। ५३.२२ ।।"
  },
  {
    "text": "योजनानां सहस्राणि ऊर्ध्वं पंचाशदुच्छ्रितः।।\nतावदेव तु विस्तीर्णः पार्श्वतः परिमंडलः।। ५३.२३ ।।"
  },
  {
    "text": "स एव द्वीपपश्चार्धे मानसः पृथिवीधरः।।\nएक एव महासानुः सन्निवेशाद्द्विधा कृतः।। ५३.२४ ।।"
  },
  {
    "text": "तस्मिन्द्वीपे स्मृतौ द्वौ तु पुण्यौ जनपदौ शुभौ।।\nराजतौ मानसस्ताथ पर्वतस्यानुमंडलौ।। ५३.२५ ।।"
  },
  {
    "text": "महावीतं तु यद्वर्षं बाह्यतो मानसस्य तु।।\nतस्यैवाभ्यंतरो यस्तु धातकीखण्ड उच्यते।। ५३.२६ ।।"
  },
  {
    "text": "स्वादूदकेनोदधिना पुष्करः परिवारितः।।\nपुष्करद्वीपविस्तारविस्तीर्णौसौ समंततः।। ५३.२७ ।।"
  },
  {
    "text": "विस्तारान्मंडलाच्चैव पुष्करस्य समेन तु।।\nएवं द्वीपाः समुद्रैस्तु सप्तसप्तभिरावृताः।। ५३.२८ ।।"
  },
  {
    "text": "द्वीपस्यानंतरो यस्तु समुद्रः सप्तमस्तु वै।।\nएवं द्वीपसमुद्राणां वृद्धिर्ज्ञेया परस्परम्।। ५३.२९ ।।"
  },
  {
    "text": "परेण पुष्करस्याथ अनुवृत्य स्थितो महान्।।\nस्वादूदकसमुद्रस्तु समंतात्परिवेष्ट्य च।। ५३.३೦ ।।"
  },
  {
    "text": "परेण तस्य महती दृश्यते लोकसंस्थितिः।।\nकांचनी द्विगुणा भूमिः सर्वा चैकशिलोपमा।। ५३.३१ ।।"
  },
  {
    "text": "तस्याः परेण शैलस्तु मर्यादापारमंडलः।।\nप्रकाशश्चाप्रकाशश्च लोकालोकः स उच्यते।। ५३.३२ ।।"
  },
  {
    "text": "दृश्यादृश्यगिरिर्यावत्तावदेषा धरा द्विजाः।।\nयोजनानां सरस्राणि दश तस्योच्छ्रयः स्मृतः।। ५३.३३ ।।"
  },
  {
    "text": "तावांश्च विस्तरस्तस्य लोकालोकमहागिरेः।।\nअर्वाचीने तु तस्यार्धे चरंति रविरश्मयः।। ५३.३४ ।।"
  },
  {
    "text": "परार्धे तु तमो नित्यं लोकालोकस्ततः स्मृतः।।\nएवं संक्षेपतः प्रोक्तो भूर्लोकस्य च विस्तरः।। ५३.३५ ।।"
  },
  {
    "text": "आभानोर्वै भुवः स्वस्तु आध्रुवान्मुनिसत्तमाः।।\nआवहाद्य निविष्टास्तु वायोर्वै सप्त नेमयः।। ५३.३६ ।।"
  },
  {
    "text": "आवहः प्रवहश्चैव ततश्चानुवहस्तथा।।\nसंवहो विवहश्चाथ ततश्चोर्ध्वं परावहः।। ५३.३७ ।।"
  },
  {
    "text": "द्विजाः परिवहश्चेति वायोर्वै सप्त नेमयः।।\nबलाहकास्तथा भानुश्चंद्रो नक्षत्र राशयः।। ५३.३८ ।।"
  },
  {
    "text": "ग्रहाणि ऋषयः सप्त ध्रुवो विप्राः क्रमादिह।।\nयोजनानां महीपृष्ठादूर्ध्वं पंचदशाध्रुवात्।। ५३.३९ ।।"
  },
  {
    "text": "नियुतान्येकनियुतं भूपृष्ठाद्भानुमंडलम्।।\nरथः षोडशसाहस्रो भास्करस्य तथोपरिः।। ५३.४೦ ।।"
  },
  {
    "text": "चतुराशीतिसाहस्रो मेरुश्चोपरि भूतलात्।।\nकोटियोजनमाक्रम्य महर्लोको ध्रुवाद्ध्रुवः।। ५३.४१ ।।"
  },
  {
    "text": "जनलोको महर्लोकात्तथा कोटिद्वयं द्विजाः।।\nजनलोकात्तपोलोकश्चतस्रः कोटयो मतः।। ५३.४२ ।।"
  },
  {
    "text": "प्राजापत्याद्ब्रह्मलोकः कोटिषट्कं विसृज्य तु।।\nपुण्यलोकास्तु सप्तैते ह्यंडोस्मिन्कथिता द्विजाः।। ५३.४३ ।।"
  },
  {
    "text": "अधः सप्ततलानां तु नरकाणां हि कोटयः।।\nमायान्ताश्चैव घोराद्या अष्टाविंशतिरेव तु।। ५३.४४ ।।"
  },
  {
    "text": "पापिनस्तेषु पच्यंते स्वस्वकर्मानुरूपतः।।\nअवीच्यंतानि सर्वाणि रौरवाद्यानि तेषु च।। ५३.४५ ।।"
  },
  {
    "text": "प्रत्येकं पंचकान्याहुर्नरकाणि विशेषतः।।\nअंडमादौ मया प्रोक्तमंडस्यावरणानि च।। ५३.४६ ।।"
  },
  {
    "text": "हिरण्यगर्भसर्गश्च प्रसंगाद्बहुविस्तरात्।।\nअंडानामीदृशानां तु कोट्यो ज्ञेयाः सहस्रशः।। ५३.४७ ।।"
  },
  {
    "text": "सर्वगत्वात्प्रधानस्य तिर्यगूर्ध्वमधस्तथा।।\nअंडेष्वेतेषु सर्वेषु भुवनानि चतुर्दश।। ५३.४८ ।।"
  },
  {
    "text": "प्रत्यंडं द्विजशार्दूलास्तेषां हेतुर्महेश्चरः।।\nअंडेषु चांडबाह्येषु तथांडावरणेषु च।। ५३.४९ ।।"
  },
  {
    "text": "तमोऽन्ते च तमःपारे चाष्टमूर्तिर्व्यवस्थितः।।\nअस्यात्मनो महेशस्य महादेवस्य धीमतः।। ५३.५೦ ।।"
  },
  {
    "text": "अदेहिनस्त्वहो देहमखिलं परमात्मनः।।\nअस्याष्टमूर्तेः शर्वस्य शिवस्य गृहमेधिनः।। ५३.५१ ।।"
  },
  {
    "text": "गृहिणी प्रकृतिर्दिव्या प्रजाश्च महदादयः।।\nपशवः किंकरस्तस्य सर्वे देहाभिमानिनः।। ५३.५२ ।।"
  },
  {
    "text": "आद्यंतहीनो भगवाननंतः पुमान्प्रधानप्रमुखाश्च सप्त।।\nप्रधानमूर्तिस्त्वथ षोडशांगो महेश्वरश्चाष्टतनुः स एव।। ५३.५३ ।।"
  },
  {
    "text": "आज्ञाबलात्तस्य धरा स्थितेह धराधरा वारिधराः समुद्राः।।\nज्योतिर्गणः शक्रमुखाः सुराश्च वैमानिकाः स्थावरजंगमाश्च।। ५३.५४ ।।"
  },
  {
    "text": "दृष्ट्वा यक्षं लक्षणैर्हीनमीशं दृष्ट्वा सेन्द्रास्ते किमेतत्त्विहेति।।\nयक्षं गत्वा निश्चयात्पावकाद्याः शक्तिक्षीणाश्चाभवन्यत्ततोपि।। ५३.५५ ।।"
  },
  {
    "text": "दग्धुं तृणं वापि समक्षमस्य यक्षस्य वह्निर्न शशाक विप्राः।।\nवायुस्तृणं चालयितुं तथान्ये स्वान्स्वान्प्रभावान् सकलामरेन्द्राः।। ५३.५६ ।।"
  },
  {
    "text": "तदा स्वयं वृत्ररिपुः सुरेन्द्रैः सुरेश्वरः सर्वसमृद्धिहेतुः।।\nसुरेश्वरं यक्षमुवाच को वा भवानितीत्थं स कुतूहलात्मा।। ५३.५७ ।।"
  },
  {
    "text": "तदा ह्यदृश्यं गत एव यक्षस्तदांबिका हैमवती शुभास्या।।\nउमा शुभैराभरणैरनेकैः सुशोभमाना त्वनु चाविरासीत्।। ५३.५८ ।।"
  },
  {
    "text": "तां शक्र मुख्या बहुशोभमानामुमामजां हैमवतीमपृच्छन्।।\nकिमेतदीशे बहुशोभमाने वांबिके यक्षवपुश्चकास्ति।। ५३.५९ ।।"
  },
  {
    "text": "निशम्य तद्यक्षमुमाम्बिकाह त्वगोचरश्चेति सुराः सशक्राः।।\nप्रणेमुरेनां मृगराजगामिनीमुमामजां लोहितशुक्लकृष्णाम्।। ५३.६೦ ।।"
  },
  {
    "text": "संभाविता सा सकलामरेन्द्रैः सर्वप्रवृत्तिस्तु सुरासुराणाम्।।\nअहं पुरासं प्रकृतिश्च पुंसो यक्षस्य चाज्ञावशगेत्यथाह।। ५३.६१ ।।"
  },
  {
    "text": "तस्माद्द्विजाः सर्वमजस्य तस्य नियोगतश्चांडमभूदजाद्वै।।\nअजश्च अंडादखिलं च तस्माज्ज्योतिर्गणैर्लोकमजात्मकं तत्।। ५३.६२ ।।"
  },
  {
    "text": "इति श्रीलिंगमहापुराणे पूर्वभागे भुवनकोशविन्यासनिर्णयो नाम त्रिपंचाशत्तमोऽध्यायः ५३ ।।"
  }
]
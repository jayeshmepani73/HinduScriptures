[
  {
    "text": "ऋषय ऊचुः।।\nजलंधरं जटामौलिः पुरा जंभरिविक्रमम्।।\nकथं जघान भगवान् भगनेत्रहरो हरः।। ९७.१ ।।"
  },
  {
    "text": "वक्तुमर्हसि चास्माकं रोमहर्षणसुव्रत।।\nसूत उवाच।।\nजलंधर इति ख्यातो जलमंडलसंभवः।। ९७.२ ।।"
  },
  {
    "text": "आसीदंतकसंकाशस्तपसा लब्धविक्रमः।।\nतेन देवाः सगंधर्वाः सयक्षोरगराक्षसाः।। ९७.३ ।।"
  },
  {
    "text": "निर्जिताः समरे सर्वे ब्रह्मा च भगवानजः।।\nजित्वैव देवसंघातं ब्रह्माणं वै जलंधरः।। ९७.४ ।।"
  },
  {
    "text": "जगाम देवदेवशं विष्णुं विश्वहरं गुरुम्।।\nतयोः समभवद्युद्धं दिवारत्रमविश्रमम्।। ९७.५ ।।"
  },
  {
    "text": "जलंधरेशयोस्तेन निर्जितो मधुसूदनः।।\nजलंधरोपि तं जित्वा देवदेवंजनार्दनम्।। ९७.६ ।।"
  },
  {
    "text": "प्रोवाचेदं दितेः पुत्रान् न्यायधीर्जेतुमीश्वरम्।।\nसर्वे जिता मया युद्धे शंकरो ह्यजितो रणे।। ९७.७ ।।"
  },
  {
    "text": "तं जित्वा सर्वमीशानं गणपैर्नदिना क्षणात्।।\nअहमेव भवत्वं च ब्रह्मत्वं वैष्णवं तथा।। ९७.८ ।।"
  },
  {
    "text": "वासवत्वं च युष्माकं दास्ये दानवपुंगवाः।।\nजलंधरवचः श्रुत्वा सर्वे ते दानवाधमाः।। ९७.९ ।।"
  },
  {
    "text": "जगर्जुरुच्चैः पापिष्ठा मृत्युदर्शनतत्पराः।।\nदैत्यैरेतैस्तथान्यैश्च रथनागतुरंगमैः।। ९७.१० ।।"
  },
  {
    "text": "सन्नद्धैः सह सन्नह्य शर्वं प्रति ययौ बली।।\nभवोपि दृष्ट्वा दैत्येंद्रं मेरुकूटमिव स्थितम्।। ९७.११ ।।"
  },
  {
    "text": "अवध्यत्वमपि श्रुत्वा तथान्यैर्भगनेत्रहा।।\nब्रह्मणो वचनं रक्षन् रक्षको जगतां प्रभुः।। ९७.१२ ।।"
  },
  {
    "text": "सांबः सनंदी सगमः प्रोवाच प्रहसन्निव।।\nकिं कृत्यमसुरेशान युद्धेनानेन सांप्रतम्।। ९७.१३ ।।"
  },
  {
    "text": "मद्बाणैर्भिन्नसर्वांगो मर्तुमभ्युद्यते मुदा।।\nजलंधरोपि तद्वाक्यं श्रुत्वा श्रोत्रविदारणम्।। ९७.१४ ।।"
  },
  {
    "text": "सुरेश्वरमुवाचेदं सुरेतरबलेश्वरः।।\nवाक्येनालं महाबाहो देवदेव वृषध्वज।। ९७.१५ ।।"
  },
  {
    "text": "चंद्रांशुसन्निभैः शस्त्रैर्हर योद्धुमिहागतः।।\nनिशम्यास्यवचः शूली पादांगुष्ठेन लीलया।।\nमहांभसि चकाराशु रथांगं रौद्रमायुधम्।। ९७.१६ ।।"
  },
  {
    "text": "कृत्वार्णवांभसि सितं भगवान् रथांगं स्मृत्वा जगत्त्रयमनेन हताः सुराश्च।।\nदक्षांधकांतकपुरत्रययज्ञहर्ता लोकत्रयांतककरः प्रहसंतदाह।। ९७.१७ ।।"
  },
  {
    "text": "पादेन निर्मितं दैत्य जलंधर महार्णवे।।\nबलवान् यदि चोद्धर्तुं तिष्ठ योद्धुं न चान्यथा।। ९७.१८ ।।"
  },
  {
    "text": "तस्य तद्वचनं श्रुत्वा क्रोधेनादीप्तलोचनः।।\nप्रदहन्निव नेत्राभ्यां प्राहालोक्य जगत्त्रयम्।। ९७.१९ ।।"
  },
  {
    "text": "जलंधर उवाच।।\nगदामुद्धृत्य हत्वा च नंदिनं त्वां च शंकर।।\nहत्वा लोकान्सुरैः सार्धं डुंडुभान् गरुडो यथा।। ९७.२० ।।"
  },
  {
    "text": "हंतुं चराचरं सर्वं समर्थोहं सवासवम्।।\nको महेश्वर मद्बाणैरच्छेद्यो भुवनत्रये।। ९७.२१ ।।"
  },
  {
    "text": "बालभावे च भगवान् तपसैव विनिर्जितः।।\nब्रह्मा बलीयौवने वै मुनयः सुरपुंगवैः।। ९७.२२ ।।"
  },
  {
    "text": "दग्धं क्षणेन सकलं त्रैलोक्यं सचराचरम्।।\nतपसा किं त्वयया रुद्र निर्जितो भगवानपि।। ९७.२३ ।।"
  },
  {
    "text": "इंद्राग्नियमवित्तेशवायुवारीश्वरादयः।।\nन सेहिरे यथा नागा गंधं पक्षिपतेरिव।। ९७.२४ ।।"
  },
  {
    "text": "न लब्ध्वा दिवि भूमौ च बाहवो मम शंकर।।\nसमस्तान्पर्वतान्प्राप्य घर्षिताश्च गणेश्वर।। ९७.२५ ।।"
  },
  {
    "text": "गिरींद्रो मंदरः श्रीमान्नलो मेरुः सुशोभनः।।\nघर्षितो बाहुदंडेन कंडूनोदार्थमापतत्।। ९७.२६ ।।"
  },
  {
    "text": "गंगा निरुद्धा बाहुभ्यां लीलार्थं हिमवद्गिरौ।।\nनारीणां मम भृत्यैश्च वज्रो बद्धो दिवौकसाम्।। ९७.२७ ।।"
  },
  {
    "text": "वडवाया मुखं भग्नं गृहीत्वा वै करेण तु।।\nतत्क्षणादेव सकलं चैकार्णवमभूदिदम्।। ९७.२८ ।।"
  },
  {
    "text": "ऐरावतादयो नागाः क्षिप्तः सिंधुजलोपरि।।\nसरथो भगवानिंद्रः क्षिप्तश्च शतयोजनम्।। ९७.२९ ।।"
  },
  {
    "text": "गरुडोपि मया बद्धो नागपाशेन विष्णुना।।\nउर्वश्याद्या मया नीता नार्यः कारागृहांतरम्।। ९७.३० ।।"
  },
  {
    "text": "कथंचिल्लब्धवान् शक्रः शचीमेकां प्रणम्य माम्।।\nमां न जानासि दैत्येंद्रं जलंधरमुमापते।। ९७.३१ ।।"
  },
  {
    "text": "सूत उवाच।।\nएवमुक्तो महादेवः प्रादहद्वै रथं तदा।।\nतस्य नेत्राग्निभागैककलाधाधन चाकुलम्।। ९७.३२ ।।"
  },
  {
    "text": "दैत्यानामतुलबलैर्हयैश्च नागैर्दैत्येंद्रास्त्रिपुररिपोर्निरीक्षणेन।।\nनागाद्वैशसमनुसंवृतश्च नागैर्देवेशं वचनमुवाच चाल्पबुद्धिः।। ९७.३३ ।।"
  },
  {
    "text": "किं कार्यं मम युधि देवदैत्यसंघैर्हंतुं यत्सकलमिदं क्षणात्समर्थः।।\nयत्तस्माद्भयमिहनास्ति योद्धमीश वांछैषा विपुलतरा न संशयोत्रः।। ९७.३४ ।।"
  },
  {
    "text": "तस्मात्त्वं मम मदनारिदक्षशत्रो यज्ञारे त्रिपुररिपो ममैव वीरैः।।\nभूतेंद्रैर्हरिवदनेन देवसंघैर्योद्धुं ते बलमिह चास्ति चेद्धि तिष्ठ।। ९७.३५ ।।"
  },
  {
    "text": "इत्युक्त्वाथ महादेवं महादेवारिनंदनः।।\nन चचाल न सस्मार निहतान्बांधवान्युधि।। ९७.३६ ।।"
  },
  {
    "text": "दुर्मदेनाविनीतात्मा दोर्भ्यामास्फोट्य दोर्बलात्।।\nसुदर्शनाख्यं यच्चक्रंतेन हंतुं समुद्यतः।। ९७.३७ ।।"
  },
  {
    "text": "दुर्धरेण रथांगेन कुच्छ्रेणापि द्विजोत्तमाः।।\nस्थापयामास वै स्कंधे द्विधाभूतश्च तेन वै।। ९७.३८ ।।"
  },
  {
    "text": "कुलिशेन यथा छिन्नो द्विधा गिरिवरोद्विजाः।।\nपपात दैत्यो बलवानंजनाद्रिरिवापरः।। ९७.३९ ।।"
  },
  {
    "text": "तस्य रक्तेन रौद्रेण संपूर्णमभवत्क्षणात्।।\nतद्रक्तमखिलं रुद्रनियोगान्मांसमेव च।। ९७.४० ।।"
  },
  {
    "text": "महारौरवमासाद्य रक्तकुंडमभूदहो।।\nजलंधरं हतं दृष्ट्वा देवगंधर्वपार्षदाः।। ९७.४१ ।।"
  },
  {
    "text": "सिंहनादं महत्कृत्वा साधु देवेति चाब्रुवन्।।\nयः पठेच्छृणुयाद्वापि जलंधरविमर्दनम्।। ९७.४२ ।।"
  },
  {
    "text": "श्रावयेद्वा यथान्यायं गाणपत्यमवाप्नुयात्।। ९७.४३ ।।"
  },
  {
    "text": "इति श्रीलिंगमहापुराणे पूर्वभागे जलंधरवधो नाम सप्तनवितितमोऽध्यायः।। ९७ ।।"
  }
]
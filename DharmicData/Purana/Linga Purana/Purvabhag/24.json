[
  {
    "text": "सूत उवाच।।\nश्रुत्वैवमखिलं ब्रह्मा रुद्रेण परिभाषितम्।।\nपुनः प्रणम्य देवेशं रुद्रमाह प्रजापतिः।। २४.१ ।।"
  },
  {
    "text": "भगवन्देवदेवेश विश्वरूपं महेश्वर।।\nउमाधव महादेव नमो लोकाभिवंदित।। २४.२ ।।"
  },
  {
    "text": "विश्वरूप महाभाग कस्मिन्काले महेश्वर।।\nया इमास्ते महादेव तनवो लोकवंदिताः।। २४.३ ।।"
  },
  {
    "text": "कस्यां वा युगसंभूत्यां द्रक्ष्यंतीह द्विजातयः।।\nकेन वा तपसा देव ध्यानयोगेन केन वा।। २४.४ ।।"
  },
  {
    "text": "नमस्ते वै महादेव शक्यो द्रष्टुं द्विजातिभिः।।\nतस्य तद्वचनं श्रुत्वा शर्वः संप्रेक्ष्य तं पुरः।। २४.५ ।।"
  },
  {
    "text": "स्मयन्प्राह महादेवो ऋग्यजुःसामसंभवः।।\nश्रीभगवानुवाच।।\nतपसा नैव वृत्तेन दानधर्मफलेन च।। २४.६ ।।"
  },
  {
    "text": "न तीर्थफलयोगेन क्रतुभिर्वाप्तदक्षिणैः।।\nन वेदाध्ययनैर्वापि न वित्तेन न वेदनैः।। २४.७ ।।"
  },
  {
    "text": "न शक्यं मानवैर्द्रष्टुमृते ध्यानादहं त्विह।।\nसप्तमे चैव वाराहे ततस्तस्मिन्पितामह।। २४.८ ।।"
  },
  {
    "text": "कल्पेश्वरोऽथ भगवान् सर्वलोकप्रकाशनः।।\nमनुर्वैवस्वतश्चैव तव पौत्रो भविष्यति।। २४.९ ।।"
  },
  {
    "text": "तदा चतुर्युगावस्थे तस्मिन्कल्पे युगांतिके।।\nअनुग्रहार्थं लोकानां ब्राह्मणानां हिताय च।। २४.१೦ ।।"
  },
  {
    "text": "उत्पत्स्यामि तदा ब्रह्मन्पुनरस्मिन्युगांतिके।।\nयुगप्रवृत्त्या च तदा तस्मिंश्च प्रथमे युगे।। २४.११ ।।"
  },
  {
    "text": "द्वापरे प्रथमे ब्रह्मन्यदा व्यासः स्वयं प्रभुः।।\nतदाहं ब्राह्मणार्थाय कलौ तस्मिन् युगांतिके।। २४.१२ ।।"
  },
  {
    "text": "भविष्यामि शिखायुक्तः श्वेतो नाम महामुनिः।।\nहिमवच्छिखरे रम्ये छागले पर्वतोत्तमे।। २४.१३ ।।"
  },
  {
    "text": "तत्र शिष्याः शिखायुक्ता भविष्यंति तदा मम।।\nश्वेतः श्वेतशिखश्चैव श्वेतास्यः श्वेतलोहितः।। २४.१४ ।।"
  },
  {
    "text": "चत्वारस्तु महात्मानो ब्राह्मणा वेदपारगाः।।\nततस्ते ब्रह्मभूयिष्ठा दृष्ट्वा ब्रह्मगतिं पराम्।। २४.१५ ।।"
  },
  {
    "text": "मत्समीपं गमिष्यंति ध्यानयोगपरायणाः।।\nततः पुनर्यदा ब्रह्मन् द्वितीये द्वापरे प्रभुः।। २४.१६ ।।"
  },
  {
    "text": "प्रजापतिर्यदा व्यसः सद्यो नाम भविष्यति।।\nतदा लोकहितार्थाय सुतारो नाम नामतः।। २४.१७ ।।"
  },
  {
    "text": "भविष्यामि कलौ तस्मिन् शिष्यानुग्रहकाम्यया।।\nतत्रापि मम ते शिष्या नामतः परिकीर्तिताः।। २४.१८ ।।"
  },
  {
    "text": "दुंदुभिः शतरूपश्च ऋचीकः केतुमांस्तदा।।\nप्राप्य योगं तथा ध्यानं स्थाप्य ब्रह्म च भूतले।। २४.१९ ।।"
  },
  {
    "text": "रुद्रलोकं गमिष्यंति सहचारित्वमेव च।।\nतृतीये द्वापरे चैव यदा व्यासस्तु भार्गवः।। २४.२೦ ।।"
  },
  {
    "text": "तदाप्यहं भविष्यामि दमनस्तु युगांतिके।।\nतत्रापि च भविष्यंति चत्वारो मम पुत्रकाः।। २४.२१ ।।"
  },
  {
    "text": "विकोशश्च विकेशश्च विपाशः शापनाशनः।।\nतेपि तेनैव मार्गेण योगोक्तेन महौजसः।। २४.२२ ।।"
  },
  {
    "text": "रुद्रलोकं गमिष्यंति पुनरावृत्तिदुर्लभम्।।\nचतुर्थे द्वापरे चैव यदा व्यासोऽङ्गिराः स्मृतः।। २४.२३ ।।"
  },
  {
    "text": "तदाप्यहं भविष्यामि सुहोत्रो नाम नामतः।।\nतत्रापि मम ते पुत्राश्चत्वारोपि तपोधनाः।। २४.२४ ।।"
  },
  {
    "text": "द्विजश्रेष्ठा भविष्यंति योगात्मानो दृढव्रताः।\nसुमुखो दुर्मुखश्चैव दुर्दरो दुरतिक्रमः।। २४.२५ ।।"
  },
  {
    "text": "प्राप्य योगगतिं सूक्ष्मां विमला दग्ध किल्बिषाः।।\nतेपि तेनैव मार्गेण योगयुक्ता महौजसः।। २४.२६ ।।"
  },
  {
    "text": "रुद्रलोकं गमिष्यंति पुनरावृत्तिदुर्लभम्।।\nपंचमे द्वापरे चैव व्यासस्तु सविता यदा।। २४.२७ ।।"
  },
  {
    "text": "तदा चापि भविष्यामि कंको नाम महातपाः।।\nअनुग्रहार्थं लोकानां योगात्मैककलागतिः।। २४.२८ ।।"
  },
  {
    "text": "चत्वारस्तु महाभागा विमलाः शुद्धयोनयः।।\nशिष्या मम भविष्यंति योगात्मानो दृढव्रताः।। २४.२९ ।।"
  },
  {
    "text": "सनकः सनंदनश्चैव प्रभुर्यश्च सनातनः।।\nविभुः सनत्कुमारश्च निर्ममा निरहंकृताः।। २४.३೦ ।।"
  },
  {
    "text": "मत्समीपमुपेष्यंति पुनरावृत्तिदुर्लभम्।।\nपरिवर्ते पुनः षष्ठे मृत्युर्व्यासो यदा विभुः।। २४.३१ ।।"
  },
  {
    "text": "तदाप्यहं भविष्यामि लोगाक्षीर्नाम नामतः।।\nतत्रापि मम ते शिष्या योगात्मानो दृढव्रताः।। २४.३२ ।।"
  },
  {
    "text": "भविष्यंति महाभागाश्चत्वारो लोकसंमताः।।\nसुधामा विरजाश्चैव शंखपाद्रज एव च।। २४.३३ ।।"
  },
  {
    "text": "योगात्मानो महात्मानः सर्वे वै दग्धकिल्बिषाः।।\nतेपि तेनैव मार्गेण ध्यानयोगसमन्विताः।। २४.३४ ।।"
  },
  {
    "text": "मत्समीपं गमिष्यंति पुनरावृत्तिदुर्लभम्।।\nसप्तमे परिवर्ते तु यदा व्यासः शतक्रतुः।। २४.३५ ।।"
  },
  {
    "text": "विभुनामा महातेजाः प्रथितः पूर्वजन्मनि।।\nतदाप्यहं भविष्यामि कलौ तस्मिन् युगांतिके।। २४.३६ ।।"
  },
  {
    "text": "जैगीषव्यो विभुः ख्यातः सर्वेषां योगिनां वरः।।\nतत्रापि मम ते पुत्रा भविष्यंति युगे तथा।। २४.३७ ।।"
  },
  {
    "text": "सारस्वतश्च मेघश्च मेघवाहः सुवाहनः।।\nतेपि तेनैव मार्गेण ध्यानयोगपरायणाः।। २४.३८ ।।"
  },
  {
    "text": "गमिष्यंति महात्मानो रुद्रलोकं निरामयम्।।\nवसिष्ठश्चाष्टमे व्यासः परिवर्ते भविष्यति।। २४.३९ ।।"
  },
  {
    "text": "यदा तदा भविष्यामि नाम्नाहं दधिवाहनः।।\nतत्रापि मम ते पुत्रा योगात्मानो दृढव्रताः।। २४.४೦ ।।"
  },
  {
    "text": "भविष्यंति महायोगा येषां नास्ति समो भुवि।।\nकपिलश्चासुरिश्चैव तथा पंचशिखो मुनिः।। २४.४१ ।।"
  },
  {
    "text": "बाष्कलश्च महायोगी धर्मात्मानो महौजसः।।\nप्राप्य माहेश्वरं योगं ज्ञानिनो दग्धकिल्बिषाः।। २४.४२ ।।"
  },
  {
    "text": "मत्समीपं गमिष्यंति पुनरावृत्ति दुर्लभम्।।\nपरिवर्ते तु नवमे व्यासः सारस्वतो यदा।। २४.४३ ।।"
  },
  {
    "text": "तदाप्यहं भविष्यामि ऋषभो नाम नामतः।।\nतत्रापि मम ते पुत्रा भविष्यंति महौजसः।। २४.४४ ।।"
  },
  {
    "text": "पराशरश्च गर्गश्च भार्गवांगिरसौ तदा।।\nभविष्यंति महात्मानो ब्राह्मणा वेदपारगाः।। २४.४५ ।।"
  },
  {
    "text": "ध्यानमार्गं समासाद्य गमिष्यंति तथैव ते।।\nसर्वे तपोबलोत्कृष्टाः शापानुग्रहकोविदाः।। २४.४६ ।।"
  },
  {
    "text": "तेपि तेनैव मार्गेण योगोक्तेन तपस्विनः।।\nरुद्रलोकं गमिष्यंति पुनरावृत्तिदुर्लभम्।। २४.४७ ।।"
  },
  {
    "text": "दशमे द्वापरे व्यासः त्रिपाद्वै नाम नामतः।।\nयदा भविष्यते विप्रस्तदाहं भविता मुनिः।। २४.४८ ।।"
  },
  {
    "text": "हिमवच्छिखरे रम्ये भृगुतुङ्गे नगोत्तमे।।\nनाम्ना भृगोस्तु शिखरं प्रथितं देवपूजितम्।। २४.४९ ।।"
  },
  {
    "text": "तत्रापि मम ते पुत्रा भविष्यन्ति दृढव्रताः।।\nबलबंधुर्निरामित्रः केतुश्रृंगस्तपोधनः।। २४.५೦ ।।"
  },
  {
    "text": "योगात्मानो महात्मानस्तपोयोगसमन्विताः।।\nरुद्रलोकं गमिष्यंति तपसा दग्धकिल्बिषाः।। २४.५१ ।।"
  },
  {
    "text": "एकादशे द्वापरे तु व्यासस्तु त्रिव्रतो यदा।।\nतदाप्यहं भविष्यामि गंगाद्वारे कलौ तथा।। २४.५२ ।।"
  },
  {
    "text": "उग्रो नाम महातेजाः सर्वलोकेषु विश्रुतः।।\nतत्रापि मम ते पुत्रा भविष्यंति महौजसः।। २४.५३ ।।"
  },
  {
    "text": "लंबोदरश्च लंबाक्षो लंबकेशः प्रलंबकः।।\nप्राप्य माहेश्वरं योगं रुद्रलोकं गता हि ते।। २४.५४ ।।"
  },
  {
    "text": "द्वादशे परिवर्ते तु शततेजा यदा मुनिः।।\nभविष्यति महातेजा व्यासस्तु कविसत्तमः।। २४.५५ ।।"
  },
  {
    "text": "तदाप्यहं भविष्यामि कलाविह युगांतिके।।\nहैतुकं वनमासाद्य अत्रिर्नाम्ना परिश्रुतः।। २४.५६ ।।"
  },
  {
    "text": "तत्रापि मम ते पुत्रा भस्मस्नानानुलेपनाः।।\nभविष्यंति महायोगा रुद्रलोकपरायणाः।। २४.५७ ।।"
  },
  {
    "text": "सर्वज्ञः समबुद्धिश्च साध्यः सर्वस्तथैव च।।\nप्राप्य माहेश्वरं योगं रुद्रलोकं गता हि ते।। २४.५८ ।।"
  },
  {
    "text": "त्रयोदशे पुनः प्राप्ते परिवर्ते क्रमेण तु।।\nधर्मो नारायणो नाम व्यासस्तु भविता यदा।। २४.५९ ।।"
  },
  {
    "text": "तदाप्यहं भविष्यामि वालिर्नाम महामुनिः।।\nवालखिल्याश्रमे पुण्ये पर्वते गंधमादने।। २४.६೦ ।।"
  },
  {
    "text": "तत्रापि मम ते पुत्रा भविष्यंति तपोधनाः।।\nसुधामा काश्यपश्चैव वासिष्ठो विरजास्तथा।। २४.६१ ।।"
  },
  {
    "text": "महायोगबलोपेता विमला ऊर्ध्वरेतसः।।\nप्राप्य माहेश्वरं योगं रुद्रलोकं गता हि ते।। २४.६२ ।।"
  },
  {
    "text": "यदा व्यासस्तरक्षुस्तु पर्याये तु चतुर्दशे।।\nतत्रापि पुनरेवाहं भविष्यामि युगांतिके।। २४.६३ ।।"
  },
  {
    "text": "वंशे त्वंगिरसां श्रेष्ठे गौतमो नाम नामतः।।\nभविष्यति महापुण्यं गौतमं नाम तद्वनम्।। २४.६४ ।।"
  },
  {
    "text": "तत्रापि मम ते पुत्रा भविष्यंति कलौ तदा।।\nअत्रिर्देवसदश्चैव श्रवणोऽथ श्रविष्ठकः।। २४.६५ ।।"
  },
  {
    "text": "योगात्मानो महात्मानः सर्वे योगसमन्विताः।।\nप्राप्य माहेश्वरं योगं रुद्रलोकाय ते गताः।। २४.६६ ।।"
  },
  {
    "text": "ततः पंचदशे प्राप्ते परिवर्ते क्रमागते।।\nत्रैय्यारुणिर्यदा व्यासो द्वापरे समपद्यत।। २४.६७ ।।"
  },
  {
    "text": "तदाप्यहं भविष्यामि नाम्ना वेदशिरा द्विजः।।\nतत्र वेदशिरो नाम अस्त्रं तत्पारमेश्वरम्।। २४.६८ ।।"
  },
  {
    "text": "भविष्यति महावीर्यं वेदशीर्षश्च पर्वतः।।\nहिमवत्पृष्ठमासाद्य सरस्वत्यां नगोत्तमे।। २४.६९ ।।"
  },
  {
    "text": "तत्रापि मम ते पुत्रा भविष्यंति तपोधनाः।।\nकुणिश्च कुणिबाहुश्च कुशरीरः कुनेत्रकः।। २४.७೦ ।।"
  },
  {
    "text": "योगात्मानो महात्मानः सर्वे ते द्यूर्ध्वरेतसः।।\nप्राप्य माहेश्वरं योगं रुद्रलोकाय ते गताः।। २४.७१ ।।"
  },
  {
    "text": "व्यासो युगे षोडशे तु यदा देवो भविष्यति।।\nतत्र योगप्रदानाय भक्तानां च यतात्मनाम्।। २४.७२ ।।"
  },
  {
    "text": "तदाप्यहं भविष्यामि गोकर्णो नाम नामतः।।\nभविष्यति सुपुण्यं च गोकर्णं नाम तद्वनम्।। २४.७३ ।।"
  },
  {
    "text": "तत्रापि मम ते पुत्रा भविष्यंति च योगिनः।।\nकाश्यपो ह्युशनाश्चैव च्यवनोथ बृहस्पतिः।। २४.७४ ।।"
  },
  {
    "text": "तेपि तेनैव मार्गेण ध्यानयोगसमन्विताः।।\nप्राप्य माहेश्वरं योगं गंतारो रुद्रमेव हि।। २४.७५ ।।"
  },
  {
    "text": "ततः सप्तदशे चैव परिवर्ते क्रमागते।।\nयदा भविष्यति व्यासो नाम्ना देवकृतं जयः।। २४.७६ ।।"
  },
  {
    "text": "तदाप्यहं भविष्यामि गुहावासीति नामतः।।\nहिमवच्छिखरे रम्ये महोत्तुंगे महालये।। २४.७७ ।।"
  },
  {
    "text": "सिद्धक्षेत्रं महापुण्यं भविष्यति महालयम्।।\nतत्रापि मम ते पुत्रा योगज्ञा ब्रह्मवादिनः।। २४.७८ ।।"
  },
  {
    "text": "भविष्यंति महात्मानो निर्ममा निरहंकृताः।।\nउतथ्यो वामदेवश्च महायोगो महाबलः।। २४.७९ ।।"
  },
  {
    "text": "तेषां शतसहस्रं तु शिष्याणां ध्यानयोगिनाम्।।\nभविष्यन्ति तदा काले सर्वे ते ध्यानयुंजकाः।। २४.८೦ ।।"
  },
  {
    "text": "योगाभ्यासरताश्चैव हृदि कृत्वा महेश्वरम्।।\nमहालये पदं न्यस्तं दृष्ट्वा यांति शिवं पदम्।। २४.८१ ।।"
  },
  {
    "text": "ये चान्येपि महात्मानः कलौ तस्मिन् युगांतिके।।\nध्याने मनः समाधाय विमलाः शुद्धबुद्धयः।। २४.८२ ।।"
  },
  {
    "text": "मम प्रसादाद्यास्यंति रुद्रलोकं गतज्वराः।।\nगत्वा महालयं पुण्यं दृष्ट्वा माहेश्वरं पदम्।। २४.८३ ।।"
  },
  {
    "text": "तीर्णस्तारयते जंतुर्दश पूर्वान्दशोत्तरान्।।\nआत्मानमेकविंशं तु तारयित्वा महालये।। २४.८४ ।।"
  },
  {
    "text": "मम प्रसादाद्यास्यंति रुद्रलोकं गतज्वराः।।\nततोष्टादशमे चैव परिवर्ते यदा विभो।। २४.८५ ।।"
  },
  {
    "text": "तदा ऋतंजयो नाम व्यासस्तु भविता मुनिः।।\nतदाप्यहं भविष्यामि शिखंडी नाम नामतः।। २४.८६ ।।"
  },
  {
    "text": "सिद्धक्षेत्रे महापुण्ये देवदानवपूजिते।।\nहिमवच्छिखरे रम्ये शिखंडी नाम पर्वतः।। २४.८७ ।।"
  },
  {
    "text": "शिखंडिनो वनं चापि यत्र सिद्धनिषेवितम्।।\nतत्रापि मम ते पुत्रा भविष्यंति तपोधनाः।। २४.८८ ।।"
  },
  {
    "text": "वाचश्रवा ऋचीकश्च श्यावाश्वश्च यतीश्वरः।।\nयोगात्मानो महात्मानः सर्वे ते वेदपारगाः।। २४.८९ ।।"
  },
  {
    "text": "प्रप्य माहेश्वरं योगं रुद्रलोकाय संवृताः।।\nअथ एकोनविंशे तु परिवर्त्ते क्रमागते।। २४.९೦ ।।"
  },
  {
    "text": "व्यासस्तु भविता नाम्ना भरद्वाजो महामुनिः।।\nतदाप्यहं भविष्यामि जटामाली च नामतः।। २४.९१ ।।"
  },
  {
    "text": "हिमवच्छिखरे रम्ये जटायुर्यत्र पर्वतः।।\nतत्रापि मम ते पुत्रा भविष्यंति महौजसः।। २४.९२ ।।"
  },
  {
    "text": "हिरण्यनाभः कौशल्यो लोकाक्षी कुथुमिस्तथा।।\nईश्वरा योगधर्माणः सर्वे ते ह्यूर्ध्वरेतसः।। २४.९३ ।।"
  },
  {
    "text": "प्राप्य माहेश्वरं योगं रुद्रलोकाय संस्थिताः।।\nततो विंशतिमश्चैव परिवर्तो यदा तदा।। २४.९४ ।।"
  },
  {
    "text": "गौतमस्तु तदा व्यासो भविष्यति महामुनिः।।\nतदाप्यहं भविष्यामि अट्टहासस्तु नामतः।। २४.९५ ।।"
  },
  {
    "text": "अट्टहासप्रियाश्चैव भविष्यंति तदा नराः।।\nतत्रैव हिमवत्पृष्ठे अट्टहासो महागिरिः।। २४.९६ ।।"
  },
  {
    "text": "देवदानव यक्षेन्द्रसिद्धचारणसेवितः।।\nतत्रापि मम ते पुत्रा भविष्यंति महौजसः।। २४.९७ ।।"
  },
  {
    "text": "योगात्मानो महात्मानो ध्यायिनो नियतव्रताः।।\nसुमंतुर्बर्बरी विद्वान् कबंधः कुशिकंधरः।। २४.९८ ।।"
  },
  {
    "text": "प्राप्य माहेश्वरं योगं रुद्रलोकाय ते गताः।।\nएकविंशे पुनः प्राप्ते परिवर्ते क्रमागते।। २४.९९ ।।"
  },
  {
    "text": "वाचश्रवाः स्मृतो व्यासो यदा स ऋषिसत्तमः।।\nतदाप्यहं भविष्यामि दारुको नाम नामतः।। २४.१೦೦ ।।"
  },
  {
    "text": "तस्माद्भविष्यते पुण्यं देवदारु वनं शुभम्।।\nतत्रापि मम ते पुत्रा भवष्यंति महौजसः।। २४.१೦१ ।।"
  },
  {
    "text": "प्लक्षो दार्भायणिश्चैव केतुमान् गौतमस्तथा।।\nयोगात्मानो महात्मानो नियता ऊर्ध्वरेतसः।। २४.१೦२ ।।"
  },
  {
    "text": "नैष्ठिकं व्रतमास्थाय रुद्रलोकाय ते गताः।।\nद्वाविंशे परिवर्ते तु व्यासः शुष्मायणो यदा।। २४.१೦३ ।।"
  },
  {
    "text": "तदाप्यहं भविष्यामि वाराणस्यां महामुनिः।।\nनाम्ना वै लांगली भीमो यत्र देवाः सवासवाः।। २४.१೦४ ।।"
  },
  {
    "text": "द्रक्ष्यंति मां कलौ तस्मिन् भवं चैव हलायुधम्।।\nतत्रापि मम ते पुत्रा भविष्यंति सुधार्मिकाः।। २४.१೦५ ।।"
  },
  {
    "text": "भल्लवी मधुपिंगश्च श्वेतकेतुः कुशस्तथा।।\nप्राप्य माहेश्वरं योगं तेपि ध्यानपरायणाः।। २४.१೦६ ।।"
  },
  {
    "text": "विमला ब्रह्मभूयिष्ठा रुद्रलोकाय संस्थिताः।।\nपरिवर्ते त्रयोविंशे तृणबिंदुर्यदा मुनिः।। २४.१೦७ ।।"
  },
  {
    "text": "व्यासो हि भविता ब्रह्मंस्तदाहं भविता पुनः।।\nश्वेतो नाम महाकायो मुनिपुत्रस्तु धार्मिकः।। २४.१೦८ ।।"
  },
  {
    "text": "तत्र कालं जरिष्यामि तदा गिरिवरोत्तमे।।\nतेन कालंजरो नाम भविष्यति स पर्वतः।। २४.१೦९ ।।"
  },
  {
    "text": "तत्रापि मम ते शिष्याः भविष्यंति तपस्विनः।।\nउशिको बृहदश्वश्च देवलः कविरेव च।। २४.११೦ ।।"
  },
  {
    "text": "प्राप्य माहेश्वरं योगं रुद्रलोकाय ते गतः।।\nपरिवर्ते चतुर्विंशे व्यासो ऋक्षो यदा विभो।। २४.१११ ।।"
  },
  {
    "text": "तदाप्यहं भविष्यामि कलौ तस्मिन् युगांतिके।।\nशूली नाम महायोगी नैमिषे देववंदिते।। २४.११२ ।।"
  },
  {
    "text": "तत्रापि मम ते शिष्या भविष्यंति तपोधनाः।।\nशालिहोत्रोग्निवेशश्च युवनाश्वः शरद्वसुः।। २४.११३ ।।"
  },
  {
    "text": "तेऽपि तेनैव मार्गेण रुद्रलोकाय संस्थिताः।।\nपंचविंशे पुनः प्राप्ते परिवर्ते क्रमागते।। २४.११४ ।।"
  },
  {
    "text": "वासिष्ठस्तु यदा व्यासः शक्तिर्नाम्ना भविष्यति।।\nतदाप्यहं भविष्यामि दंडी मुंडीश्वरः प्रभुः।। २४.११५ ।।"
  },
  {
    "text": "तत्रापि मम ते पुत्रा भविष्यंति तपोधनाः।।\nछगलः कुंडकर्णश्च कुभांडश्च प्रवाहकः।। २४.११६ ।।"
  },
  {
    "text": "प्राप्य माहेश्वरं योगममृतत्वाय ते गताः।।\nषड्विंशे परिवर्ते तु यदा व्यासः पराशरः।। २४.११७ ।।"
  },
  {
    "text": "तदाप्यहं भविष्यामि सहिष्णुर्नाम नामतः।।\nपुरं भद्रवटं प्राप्य कलौ तस्मिन् युगांतिके।। २४.११८ ।।"
  },
  {
    "text": "तत्रापि मम ते पुत्रा भविष्यंति सुधार्मिकाः।।\nउलूको विद्युतश्चैव शंबूको ह्याश्वलायनः।। २४.११९ ।।"
  },
  {
    "text": "प्राप्य माहेश्वरं योगं रुद्रलोकाय ते गताः।।\nसप्तविंशे पुनः प्राप्ते परिवर्ते क्रमागते।। २४.१२೦ ।।"
  },
  {
    "text": "जातूकर्ण्यो यदा व्यासो भविष्यति तपोधनः।।\nतदाप्यहं भविष्यामि सोमशर्मा द्विजोत्तमः।। २४.१२१ ।।"
  },
  {
    "text": "प्रभासतीर्थमासाद्य योगात्मा योगविश्रुतः।।\nतत्रापि मम ते शिष्या भविष्यंति तपोधनाः।। २४.१२२ ।।"
  },
  {
    "text": "अक्षपादः कुमारश्च उलूको वत्स एव च।।\nयोगात्मानो महात्मानो विमलाः शुद्धबुद्धयः।। २४.१२३ ।।"
  },
  {
    "text": "प्राप्य माहेश्वरं योगं रुद्रलोकं ततो गताः।।\nअष्टाविंशे पुनः प्राप्ते परिवर्ते क्रमागते।। २४.१२४ ।।"
  },
  {
    "text": "पराशरसुतः श्रीमान् विष्णुर्लोकपितामहः।।\nयदा भविष्यति व्यासो नाम्ना द्वैपायनः प्रभुः।। २४.१२५ ।।"
  },
  {
    "text": "तदा षष्ठेन चांशेन कृष्णः पुरुषसत्तमः।।\nवसुदेवाद्यदुश्रेष्ठो वासुदेवो भविष्यति।। २४.१२६ ।।"
  },
  {
    "text": "तदाप्यहं भविष्यामि योगात्मा योगमायया।।\nलोकविस्मयनार्थाय ब्रह्मचारिशरीरकः।। २४.१२७ ।।"
  },
  {
    "text": "श्मशाने मृतमुत्सृष्टं दृष्ट्वा कायमनाथकम्।।\nब्राह्मणानां हितार्थाय प्रविष्टो योगमायया।। २४.१२८ ।।"
  },
  {
    "text": "दिव्यां मेरुगुहां पुण्यां त्वया सार्धं च विष्णुना।।\nभविष्यामि तदा ब्रह्मँल्लकुली नाम नामतः।। २४.१२९ ।।"
  },
  {
    "text": "कायावतार इत्येवं सिद्धक्षेत्रं च वै तदा।।\nभविष्यति सुविख्यातं यावद्भूमिर्धरिष्यति।। २४.१३೦ ।।"
  },
  {
    "text": "तत्रापि मम ते पुत्रा भविष्यंति तपस्विनः।।\nकुशिकश्चैव गर्गश्च मित्रः कौरुष्य एव च।। २४.१३१ ।।"
  },
  {
    "text": "योगात्मानो महात्मानो ब्राह्मणा वेदपारगाः।।\nप्राप्य माहेश्वरं योगं विमला ह्यूर्ध्वरेतसः।। २४.१३२ ।।"
  },
  {
    "text": "रुद्रलोकं गमिष्यंति पुनरावृत्तिदुर्लभम्।।\nएते पाशुपताः सिद्धा भस्मोद्दूलितविग्रहाः।। २४.१३३ ।।"
  },
  {
    "text": "लिंगार्चनरता नित्यं बाह्याभ्यंतरतः स्थिताः।।\nभक्त्या मयि च योगेन ध्यान निष्ठा जितेंद्रियाः।। २४.१३४ ।।"
  },
  {
    "text": "संसारबंधच्छेदार्थं ज्ञानमार्गप्रकाशकम्।।\nस्वरूपज्ञानसिद्ध्यर्थं योगं पाशुपतं महत्।। २४.१३५ ।।"
  },
  {
    "text": "योगमार्गा अनेकाश्च ज्ञानमार्गास्त्वनेकशः।।\nन निवृत्तिमुपायांति विना पंचाक्षरीं क्वचित्।। २४.१३६ ।।"
  },
  {
    "text": "यदाचरेत्तपश्चायं सर्वद्वंद्वविवर्जितम्।।\nतदा स मुक्तो मंतव्यः पक्वं फलमिव स्थितः।। २४.१३७ ।।"
  },
  {
    "text": "एकाहं यः पुमान्सम्यक् चरेत्पाशुपतव्रतम्।।\nन सांख्ये पंचरात्रे वा न प्राप्नोति गतिं कदा।। २४.१३८ ।।"
  },
  {
    "text": "इत्येतद्वै मया प्रोक्तमवतारेषु लक्षणम्।।\nमन्वादिकृष्णपर्यंतमष्टाविशंद्युगक्रमात्।। २४.१३९ ।।"
  },
  {
    "text": "तत्र श्रुतिसमूहानां विभागो धर्मलक्षणः।।\nभविष्यति तदा कल्पे कृष्णद्वैपायनो यदा।। २४.१४೦ ।।"
  },
  {
    "text": "सूत उवाच।।\nनिशम्यैवं महातेजा महादेवेन कीर्तितम्।।\nरुद्रावतारं भगवान् प्रणिपत्य महेश्वरम्।। २४.१४१ ।।"
  },
  {
    "text": "तुष्टाव वाग्भिरिष्टाभिः पुनः प्राह च शंकरम्।।\nपितामह उवाच।।\nसर्वे विष्णुमया देवाः सर्वे विष्णुमया गणाः।। २४.१४२ ।।"
  },
  {
    "text": "न हि विष्णुसमा काचिद्गतिरन्या विधीयते।।\nइत्येवं सततं वेदा गायंति नात्र संशयः।। २४.१४३ ।।"
  },
  {
    "text": "स देवदेवो भगवांस्तव लिंगार्चने रतः।।\nतव प्रणामपरमः कथं देवो ह्यभूत्प्रभुः।। २४.१४४ ।।"
  },
  {
    "text": "सूत उवाच।।\nनिशम्य वचनं तस्य ब्रह्मणः परमेष्ठिनः।।\nप्रपिबन्निव चक्षुर्भ्यां प्रीतस्तत्प्रश्नगौरवात्।। २४.१४५ ।।"
  },
  {
    "text": "पूजाप्रकरणं तस्मै तमालोक्याह शंकरः।।\nभवान्नारायणश्चैव शक्रः साक्षात्सुरोत्तमः।। २४.१४६ ।।"
  },
  {
    "text": "मुनयश्च सदा लिंगं संपूज्य विधिपूर्वकम्।।\nस्वंस्वं पदं विभो प्राप्तास्तस्मात्संपूजयंति ते।। २४.१४७ ।।"
  },
  {
    "text": "लिंगार्चनं विना निष्ठा नास्ति तस्माज्जनार्दनः।।\nआत्मनो यजते नित्यं श्रद्धया भगवान्प्रभुः।। २४.१४८ ।।"
  },
  {
    "text": "इत्येवमुक्त्वा ब्रह्माणमनुगृह्य महेश्वरः।।\nपुनः संप्रेक्ष्य देवेशं तत्रैवांतरधीयत।। २४.१४९ ।।"
  },
  {
    "text": "तमुद्दिश्य तदा ब्रह्मा नमस्कृत्य कृतांजलिः।।\nस्रष्टुं त्वशेषं भगवाँल्लब्धसंज्ञस्तु शंकरात्।। २४.१५೦ ।।"
  },
  {
    "text": "इति श्रीलिंगमहापुराणे पूर्वभागे चतुर्विंशतितमोऽध्यायः।। २४ ।।"
  }
]
[
  {
    "text": "ऋषयः ऊचुः।।\nविजित्य विष्णुना सार्धं भगवान्परमेश्वरः।।\nसर्वान्दधीचवचनात्कथं भेजे महेश्वरः।। १००.१ ।।"
  },
  {
    "text": "सूत उवाच।।\nदक्षयज्ञे सुविपुले देवान् विष्णुपुरोगमान्।।\nददाह सार्धं भगवान् रुद्रः सर्वान्मुनिगणानपि।। १००.२ ।।"
  },
  {
    "text": "भद्रो नाम गणस्तेन प्रेषितः परमेष्ठिना।।\nविप्रयोगेन देव्या वै दुःसहेनैव सुव्रताः।। १००.३ ।।"
  },
  {
    "text": "सोसृजद्वीरभद्रश्च गणेशान्रोमजाञ्छुभान्।।\nगणेश्वरैः समारुह्य रथं भद्रः प्रतावान्।। १००.४ ।।"
  },
  {
    "text": "गंतुं चक्रे मतिं यस्य सारथिर्भगवानजः।।\nगणेश्वराश्च ते सर्वे विविधायुधपामयः।। १००.५ ।।"
  },
  {
    "text": "विमानैर्विश्वतो भद्रैस्तमन्वयुरथो सुराः।।\nहिमवच्छिखरे रम्ये हेमश्रृंगे सुशोभने।। १००.६ ।।"
  },
  {
    "text": "यज्ञवाटस्तथा तस्य गंगाद्वारसमीपतः।।\nतद्देशे चैव विख्यातं शुभं कनखलं द्विजाः।। १००.७ ।।"
  },
  {
    "text": "दग्धुं वै प्रेषितश्चासौ भगवान् परमेष्ठिना।।\nतदोत्पातो बभूवाथ लोकानां भयशंसनः।। १००.८ ।।"
  },
  {
    "text": "पर्वताश्च व्यशीर्यंत प्रचकंपे वसुंधरा।।\nमरुतश्चाप्यघूर्णंत चुक्षुभे मकरालयः।। १००.९ ।।"
  },
  {
    "text": "अग्नयो नैव दीप्यंति न च दीप्यति भास्करः।।\nग्रहाश्च न प्रकाश्यंते न देवा न च दानवाः।। १००.१० ।।"
  },
  {
    "text": "ततः क्षणात् प्रविश्यैव यज्ञवाटं महात्मनः।।\nरोमजैः सहितो भद्रः कालाग्निरिवचापरः।। १००.११ ।।"
  },
  {
    "text": "उवाच भद्रो भगवान् दक्षं चामिततेजसम्।।\nसंपर्कादेव दक्षाद्यमुनीन्देवान् पिनाकिना।। १००.१२ ।।"
  },
  {
    "text": "दग्धुं संप्रोषितश्चाहं भवंतं समुनीश्वरैः।।\nइत्युक्त्वा यज्ञशालां तां ददाह गणपुंगवः।। १००.१३ ।।"
  },
  {
    "text": "गणेश्वराश्च संक्रुद्धा यूपानुत्पाट्य चिक्षिपुः।।\nप्रस्तोत्रा सह होत्रा च दग्धं चैव गणेश्वरैः।। १००.१४ ।।"
  },
  {
    "text": "गृहीत्वा गणपाः सर्वान् गंगास्रोतसि चिक्षिपुः।।\nवीरभद्रो महातेजाः शक्रस्योद्यच्छतः करम्।। १००.१५ ।।"
  },
  {
    "text": "व्यष्टंभयददीनात्मा तथान्येषां दिवौकसाम्।।\nभगस्य नेत्रे चोत्पाट्य करजाग्रेण लीलया।। १००.१६ ।।"
  },
  {
    "text": "निहत्य मुष्टिना दंतान् पूष्णश्चैवं न्यपातयत्।।\nतथा चंद्रमसंदेवं पादांगुष्ठेन लीलया।। १००.१७ ।।"
  },
  {
    "text": "घर्षयामास भगवान् वीरभद्रः प्रतापवान्।।\nचिच्छेद च शिरस्तस्य शक्रस्य भगवान्प्रभोः।। १००.१८ ।।"
  },
  {
    "text": "वह्नेर्हस्तद्वयं छित्त्वा जिह्वामुत्पाट्य लीलया।।\nजघान मूर्ध्नि पादेन वीरभद्रो महाबलः।। १००.१९ ।।"
  },
  {
    "text": "यमस्य दंडं भगवान् प्रचिच्छेद स्वयं प्रभुः।।\nजघान देवमीशानं त्रिशूलेन महाबलम्।। १००.२० ।।"
  },
  {
    "text": "त्रयस्त्रिंशत्सुरानेवं विनिहत्याप्रयत्नतः।।\nत्रयश्च त्रिशतं तेषां त्रिसाहस्रं च लीलया।। १००.२१ ।।"
  },
  {
    "text": "त्रयं चैव सुरेंद्राणां जघान च मुनीश्वरान्।।\nअन्यांश्च देवान्देवोसौ सर्वान्युद्धाय संस्थितान्।। १००.२२ ।।"
  },
  {
    "text": "जघान भगवान्नुद्रः खड्गमुष्ट्यादिसायकैः।।\nअथ विष्णुर्महातेजाश्चक्रमुद्यम्य मूर्च्छितः।। १००.२३ ।।"
  },
  {
    "text": "युयोध भगवांस्तेन रुद्रेण सह माधवः।।\nतयोः समभवद्युद्धं सुघोरं रोमहर्षणम्।। १००.२४ ।।"
  },
  {
    "text": "विष्णोर्योगबलात्तस्य दिव्यदेहाः सुदारुणाः।। १००.२५ ।।"
  },
  {
    "text": "शंखचक्रगदाहस्ता असंख्याताश्च जज्ञिरे।।\nतान्सर्वानपि देवोसौनारायणसमप्रभ्रान्।। १००.२६ ।।"
  },
  {
    "text": "निहत्य गदया विष्णुं ताडयामास मूर्धनि।।\nततश्चोरसि तं देवं लीलयैव रणाजिरे।। १००.२७ ।।"
  },
  {
    "text": "पपात च तदा भूमौ विसंज्ञः पुरुषोत्तमः।।\nपुनरुत्थाय तं हंतुं चक्रमुद्यम्य स प्रभुः।। १००.२८ ।।"
  },
  {
    "text": "क्रोधरक्तेक्षमः श्रीमानतिष्ठत्पुरुषर्षभः।।\nतस्य चक्रं च यद्रौद्रं कालादित्यसमप्रभम्।। १००.२९ ।।"
  },
  {
    "text": "व्यष्टंभयददीनात्मा करस्थं न चचाल सः।।\nअतिष्ठत्स्तंभितस्तेन श्रृंगवानिव निश्चलः।। १००.३० ।।"
  },
  {
    "text": "त्रिभिश्च धर्षितं शार्ङ्गं त्रिधाभूतं प्रभोस्तदा।।\nशार्ङ्गंकोटिप्रसंगाद्वै चिच्छेद च शिरः प्रभोः।। १००.३१ ।।"
  },
  {
    "text": "छिन्नं च निपपातासु शिरस्तस्य रसातले।।\nवायुना प्रेरितं चैव प्राणजेन पिनाकिना।। १००.३२ ।।"
  },
  {
    "text": "प्रविवेश तदा चैव तदीयाहवनीयकम्।।\nतत्प्रतिध्वस्तकलशं भग्नयूपं सतोरणम्।। १००.३३ ।।"
  },
  {
    "text": "प्रदीपितमहाशालं दृष्ट्वा यज्ञोपि दुद्रुवे।।\nते तदा मृगरूपेण धावंतं गगनं प्रति।। १००.३४ ।।"
  },
  {
    "text": "वीरभद्रः समाधाय विशिरस्कमथाकरोत्।।\nततः प्रजापतिं धर्मं कश्यपं च जगद्गुरुम्।। १००.३५ ।।"
  },
  {
    "text": "अरिष्टनेमिनं वीरो बहुपुत्रं मुनीश्वरम्।।\nमुनीमंगिरसं चैव कृष्णाश्वं च महाबलः।। १००.३६ ।।"
  },
  {
    "text": "जघान मूर्ध्नि पादेन दक्षं चैव यशस्विनम्।।\nचिच्छेद च शिरस्तस्य ददाहाग्नौ द्विजोत्तमाः।। १००.३७ ।।"
  },
  {
    "text": "सरस्वत्यश्च नासाग्रं देवमातुस्तथैव च।।\nनिकृत्य करजाग्रेण वरिभद्रः प्रतापवान्।। १००.३८ ।।"
  },
  {
    "text": "तस्थौ श्रिया वृतो मध्ये प्रेतस्थाने यथा भवः।।\nएतस्मिन्नेव काले तु भगवान्पद्मसंभवः।। १००.३९ ।।"
  },
  {
    "text": "भद्रमाह महातेजाः प्रार्थयन्प्रणतः प्रभुः।।\nअलं क्रोधेन वै भद्र नष्टाश्चैव दिवौकसः।। १००.४० ।।"
  },
  {
    "text": "प्रसीद क्षम्यतां सर्वं रोमजैः सह सुव्रत।।\nसोपि भद्रः प्रभावेण ब्रह्मणः परमेष्ठिनः।। १००.४१ ।।"
  },
  {
    "text": "शमं जगाम शनकैः शांतस्तस्थौ तदाज्ञया।।\nदेवोपि तत्र भगवानंरिक्षे वृषध्वजः।। १००.४२।।"
  },
  {
    "text": "सगणः सर्वदः शर्वः सर्वलोकमहेश्वरः।।\nप्रार्थितश्चैव देवेन ब्रह्मणा भगवान् भवः।। १००.४३ ।।"
  },
  {
    "text": "हतानां च तदा तेषां प्रददौ पूर्ववत्तनुम्।।\nइंद्रस्य च शिरस्तस्य विष्णोश्चैव महात्मनः।। १००.४४ ।।"
  },
  {
    "text": "दक्षस्य च मुनीन्द्रस्य तथान्येषां महेश्वरः।।\nवागीश्याश्चैव नासाग्रं देवमातुस्तथैव च।। १००.४५ ।।"
  },
  {
    "text": "नष्टानां जीवितं चैव वराणि विविधानि च।।\nदक्षस्य ध्वस्त वक्त्रस्य शिरसा भगवान्प्रभुः।। १००.४६ ।।"
  },
  {
    "text": "कल्पयामास वै वक्त्रं लीलया च महान् भवः।।\nदक्षोपि लब्धसंज्ञश्च समुत्थाय कृतांजलिः।। १००.४७ ।।"
  },
  {
    "text": "तुष्टाव देवदेवेशं शंकरं वृषभध्वजम्।।\nस्तुतस्तेन महातेजाः प्रदाय विविधान्वरान्।। १००.४८ ।।"
  },
  {
    "text": "गाणपत्यं ददौ तस्मै दक्षायाक्लिष्टकर्मणे।।\nदेवाश्च सर्वे देवेशं तुष्टुवुः परमेश्वरम्।। १००.४९ ।।"
  },
  {
    "text": "नारायणश्च भगवान् तुष्टाव च कृतांजलिः।।\nब्रह्मा च मुनयः सर्वे पृथक्पृथगजोद्भवम्।। १००.५० ।।"
  },
  {
    "text": "तुष्टुवुर्देवर्देवेशं नीलकंठं वृषध्वजम्।।\nतान्दोवाननुगृह्यैव भवोप्यंतरधीयत।। १००.५१ ।।"
  },
  {
    "text": "इति श्रीलिंगमहापुराणे पूर्वभागे शिवकृद्दक्षयज्ञविध्वंसनो नाम शततमोऽध्यायः।। १०० ।।"
  }
]
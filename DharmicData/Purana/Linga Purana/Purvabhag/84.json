[
  {
    "text": "सूत उवाच।।\nउमामहेश्वरं वक्ष्ये व्रतमीश्वरभाषितम्।।\nनरनार्यादिजंतूनां हिताय मुनिसत्तमाः।। ८४.१ ।।"
  },
  {
    "text": "पौर्णमास्याममावास्यां चतुर्दस्यष्टमीषु च।।\nनक्तमब्दं प्रकुर्वीत हविष्यं पूजयेद्भवम्।। ८४.२ ।।"
  },
  {
    "text": "उमामहेशप्रतिमां हेम्ना कृत्वा सुशोभनाम्।।\nराजतीं वाथ वर्षांते प्रतिष्ठाप्य यथाविधि।। ८४.३ ।।"
  },
  {
    "text": "ब्राह्मणान् भोजयित्वा च दत्त्वा शक्त्या च दक्षिणाम्।।\nरथाद्यैर्वापि देवेशं नीत्वा रुद्रालयं प्रति।। ८४.४ ।।"
  },
  {
    "text": "सर्वातिशयसंयुक्तैश्छत्रचामरभूषणैः।।\nनिवेदयेद्व्रतं चैव शिवाय परमेष्ठिने।। ८४.५ ।।"
  },
  {
    "text": "स याति शिवासायुज्यं नारी देव्या यदि प्रभो।।\nअष्टम्यां च चतुर्दश्यां नियता ब्रह्मचारिणी।। ८४.६ ।।"
  },
  {
    "text": "वर्षमेकं न भुंजीत कन्या वा विधवापि वा।।\nवर्षांते प्रतिमां कृत्वा पूर्वोक्तविधिना ततः।। ८४.७ ।।"
  },
  {
    "text": "प्रतिष्ठाप्य यथान्यायं दत्त्वा रुद्रालये पुनः।।\nब्राह्मणान् भोजयित्वा च भवान्या सह मोदते।। ८४.८ ।।"
  },
  {
    "text": "या नार्येवं चरेदब्दं कृष्णामेकां चतुर्दशीम्।।\nवर्षांते प्रतिमां कृत्वा येन केनापि वा द्विजाः।। ८४.९ ।।"
  },
  {
    "text": "पूर्वोक्तमखिलं कृत्वा भवान्या सह मोदते।।\nअमावास्यां निराहारा भवेदब्दं सुयंत्रिता।। ८४.१० ।।"
  },
  {
    "text": "शूलं च विधिना कृत्वा वर्षांते विनिवेदयेत्।।\nस्नाप्येशानं यजेद्भक्त्या सहस्रैः कमलैः सितैः।। ८४.११ ।।"
  },
  {
    "text": "राजतं कमलं चैव जांबूनदसुकर्णिकम्।।\nदत्त्वा भवाय विप्रेभ्यः प्रदद्याद्दक्षिणामपि।। ८४.१२ ।।"
  },
  {
    "text": "कामतोपि कृतं पापं भ्रूणहत्यादिकं च यत्।।\nतत्सर्वं शूलदानेन भिंद्यान्नारी न संशयः।। ८४.१३ ।।"
  },
  {
    "text": "सायुज्यं चैवमाप्नोति भवान्या द्विजसत्तमाः।।\nकुर्याद्यद्वा नरः सोपि रुद्रसायुज्यमाप्नुयात्।। ८४.१४ ।।"
  },
  {
    "text": "पौर्णमास्याममावास्यां वर्षमेकमतंद्रिता।।\nउपवासरता नारी नरोपि द्विजसत्तमाः।। ८४.१५ ।।"
  },
  {
    "text": "नियोगादेव तत्कार्यं भर्तॄणां द्विजसत्तमाः।।\nजपं दानं तपः सर्वमस्वतंत्रा यतः स्त्रियः।। ८४.१६ ।।"
  },
  {
    "text": "वर्षांते सर्वगंधाढ्यां प्रतिमां संनिवेदयेत्।।\nसा भवान्याश्च सायुज्यं सारूयं चापि सुव्रता।। ८४.१७ ।।"
  },
  {
    "text": "लभते नात्र संदेहः सत्यंसत्यं वदाम्यहम्।।\nकार्तिक्यां वा तु या नारी एकभक्तेन वर्तते।। ८४.१८ ।।"
  },
  {
    "text": "क्षमाहिंसादिनियमैः संयुक्ता ब्रह्मचारिणी।।\nदद्यात्कृष्णतिलानां च भारमेकमतंद्रिया।। ८४.१९ ।।"
  },
  {
    "text": "सघृतं सगुडं चैव ओदनं परमेष्ठिने।।\nदत्त्वा च ब्राह्मणेभ्यश्च यथाविभवविस्तरम्।। ८४.२० ।।"
  },
  {
    "text": "अष्टम्यां च चतुर्दश्यामुपवासरता च सा।।\nभवान्या मोदते सार्धं सारूप्यं प्राप्य सुव्रता।। ८४.२१ ।।"
  },
  {
    "text": "क्षमा सत्यं दया दानं शौचमिंद्रियनिग्रहः।।\nसर्वव्रतेष्वयं धर्मः सामान्यो रुद्रपूजनम्।। ८४.२२ ।।"
  },
  {
    "text": "समासाद्वः प्रवक्ष्यामि प्रतिमासमनुक्रमात्।।\nमार्गशीर्षकमासादि कार्तिक्यांतं यताक्रमम्।। ८४.२३ ।।"
  },
  {
    "text": "व्रतं सुविपुलं पुण्यं नंदिना परिभाषितम्।।\nमार्गशीर्षकमासेथ वृषं पूर्णांगमुत्तमम्।। ८४.२४ ।।"
  },
  {
    "text": "अलंकृत्य यथान्यायं शिवाय विनिवेदयेत्।।\nसा च सार्धं भवान्या वै मोदते नात्र संशयः।। ८४.२५ ।।"
  },
  {
    "text": "पुष्यमासे तु वै शूलं प्रतिष्ठाप्य निवेदयेत्।।\nपूर्वोक्तमखिलं कृत्वा भवान्या सह मोदते।। ८४.२६ ।।"
  },
  {
    "text": "माघमासे रथं कृत्वा सर्वलक्षणलक्षितम्।।\nदद्यात्संपूज्य देवेशं ब्राह्मणांश्चैव भोजयेत्।। ८४.२७ ।।"
  },
  {
    "text": "सा च देव्या महाभाग मोदते नात्र संशयः।।\nफाल्गुने प्रतिमां कृत्वा हिरण्येन यथाविधि।। ८४.२८ ।।"
  },
  {
    "text": "राजतेनापि ताम्रेण यथाविभवविस्तरम्।।\nप्रतिष्ठाप्य समभ्यर्च्य स्थापयेच्छंकरालये।। ८४.२९ ।।"
  },
  {
    "text": "सा च सार्धं महादेव्या मोदते नात्र संशयः।।\nचैत्रे भवं कुमारं च भवानीं च यथाविधि।। ८४.३० ।।"
  },
  {
    "text": "ताम्राद्यैर्विधिवत्कृत्वा प्रतिष्ठाप्य यथाविधि।।\nभवान्या मोदते सार्धं दत्त्वा रुद्राय शंभवे।। ८४.३१ ।।"
  },
  {
    "text": "कृत्वालयं हि कौबेरं राजतं रजतेन वै।।\nईश्वरोमासमायुक्तं गणेशैश्च समंततः।। ८४.३२ ।।"
  },
  {
    "text": "सर्वरत्नसमायुक्तं प्रतिष्ठाप्य यथाविधि।।\nस्थापयेत्परमेशस्य भवस्यायतने शुभे।। ८४.३३ ।।"
  },
  {
    "text": "वैशाखे वै चरेदेवं कैलासाख्यं व्रतोत्तमम्।।\nकैलासपर्वतं प्राप्य भवान्या सह मोदते।। ८४.३४ ।।"
  },
  {
    "text": "ज्येष्ठे मासि महादेवं लिंगमूर्तिमुमापतिम्।।\nकृतांजलि पुटेनैव ब्रह्मणा विष्णुना तथा।। ८४.३५ ।।"
  },
  {
    "text": "मध्ये भवेन संयुक्तं लिंगमूर्ति द्विजोत्तमाः।।\nहंसेन च वराहेण कृत्वा ताम्रादिभिः शुभाम्।। ८४.३६ ।।"
  },
  {
    "text": "प्रतिष्ठाप्य यथान्यायं ब्राह्मणान् भोजयेत्ततः।।\nशिवाय शिवमासाद्य शिवस्थाने यथाविधि।। ८४.३७ ।।"
  },
  {
    "text": "ब्राह्मणैः सहितां स्थाप्य देव्याः सायुज्यमाप्नुयात्।।\nआषाढे  च शुभे मासे गृहं कृत्वा सुशोभनम्।। ८४.३८ ।।"
  },
  {
    "text": "पक्वेष्टकाभिर्विधिवद्यथाविभवविस्तरम्।।\nसर्वबीजरसैश्चापि संपूर्णं सर्वशोभनैः।। ८४.३९ ।।"
  },
  {
    "text": "गृहोपकरणैश्चैव मुसलोलूखलादिभिः।।\nदासीदासादिभिश्चैव शयनैरशनादिभिः।। ८४.४० ।।"
  },
  {
    "text": "संपूर्णैश्च गृहं वस्त्रैराच्छाद्य च समंततः।।\nदेवं घृतादिभिः स्नाप्य महादेवमुमापतिम्।। ८४.४१ ।।"
  },
  {
    "text": "ब्राह्मणानां सहस्रं च भोजयित्वा यथाविधि।।\nविद्याविनयसंपन्नं ब्राह्मणं वेदपारगम्।। ८४.४२ ।।"
  },
  {
    "text": "प्रथमाश्रमिणं भक्त्या संपूज्य च यथाविधि।।\nकन्यां सुमध्यमां यावत्कालजीवनसंयुताम्।। ८४.४३ ।।"
  },
  {
    "text": "क्षेत्रं गोमिथुनं चैव तद्गृहे च निवेदयेत्।।\nसायनैर्विविधैर्दिव्यैर्मेरुपर्वतसन्निभैः।। ८४.४४ ।।"
  },
  {
    "text": "गोलोकं समनुप्राप्य भवान्या सह मोदते।।\nभवान्या सदृशीभूत्वा सर्वकल्पेषु साव्यया।। ८४.४५ ।।"
  },
  {
    "text": "भवान्याश्चैव सायुज्यं लभते नात्र संशयः।।\nसर्वधातुसमाकीर्णं विचित्रध्वजशोभितम्।। ८४.४६ ।।"
  },
  {
    "text": "निवेदयीत शर्वाय श्रावणे तिलपर्वतम्।।\nवितानध्वजवस्त्राद्यैर्धातुभिश्च निवेदयेत्।। ८४.४७ ।।"
  },
  {
    "text": "ब्राह्मणान् भोजयित्वा च पूर्वोक्तमखिलं भवेत्।।\nकृत्वा भाद्रपदे मासि शोभनं शालिपर्वतम्।। ८४.४८ ।।"
  },
  {
    "text": "वितानध्वजवस्त्राद्यैर्धातुभिश्च निवेदयेत्।।\nब्राह्मणान् भोजयित्वा च दापयेच्च यथाविधि।। ८४.४९"
  },
  {
    "text": "सा च सूर्यांशुसंकाशा भवान्या सह मोदते।।\nकृत्वा चाश्वयुजे मासि विपुलं धान्यपर्वतम्।। ८४.५० ।।"
  },
  {
    "text": "सुवर्णवस्त्रसंयुक्तं दत्त्वा संपूज्य शंकरम्।।\nब्राह्मणान् भोजयित्वा च पूर्वोक्तमखिलं भवेत्।। ८४.५१ ।।"
  },
  {
    "text": "सर्वधान्यसमायुक्तं सर्वबीजरसादिभिः।।\nसर्वधातुसमायुक्तं सर्वरत्नोपशोभितम्।। ८४.५२ ।।"
  },
  {
    "text": "श्रृंगैश्चतुर्भिः संयुक्तं वितानच्छत्रशोभितम्।।\nगंधमाल्यैस्तथा धूपैश्चित्रैश्चापि सुशोभितम्।। ८४.५३ ।।"
  },
  {
    "text": "विचित्रैर्नृत्यगेयैश्च शंखवीणादिभिस्तथा।।\nब्रह्मघोषैर्महापुण्यं मंगलैश्च विशेषतः।। ८४.५४ ।।"
  },
  {
    "text": "महाध्वजाष्टसंयुक्तं विचित्रकुसुमोज्जवलम्।।\nनगेन्द्रं मेरुनामानं त्रैलोक्याधारमुत्तमम्।। ८४.५५ ।।"
  },
  {
    "text": "तस्य मूर्ध्नि शिवं कुर्यान्मध्यतो धातुनैव तु।।\nदक्षिणे च यथान्यायं ब्रह्माणं च चतुर्मुखम्।। ८४.५६ ।।"
  },
  {
    "text": "उत्तरे देवदेवेशं नारायणमनामयम्।।\nइंद्रादिलोकपालांश्च कृत्वा भक्त्या यथाविधि।। ८४.५७ ।।"
  },
  {
    "text": "प्रतिष्ठाप्य ततः स्नाप्य समभ्यर्च्य महेश्वरम्।।\nदेवस्य दक्षिणे हस्ते शूलं त्रिदशपूजितम्।। ८४.५८ ।।"
  },
  {
    "text": "वामे पाशं भवान्याश्च कमलं हेमभूषितम्।।\nविष्णोश्च शंखं चक्रं च गदामब्जं प्रयत्नतः।। ८४.५९ ।।"
  },
  {
    "text": "ब्रह्मणश्चाक्षसूत्रं च कमंडलुमनुत्तमम्।।\nइंद्रस्य वज्रमग्नेश्चशक्त्याख्यं परमायुधम्।। ८४.६० ।।"
  },
  {
    "text": "यमस्य दंडं निर्ऋतेः खड्गं निशिचरस्य तु।।\nवरुणस्य महापाशं नागाख्यं रुद्रमद्भुतम्।। ८४.६१ ।।"
  },
  {
    "text": "वायोर्यष्टिं कुबेरस्य गदां लोकप्रपूजिताम्।।\nटंकं चेशानदेवस्य निवेद्यैवं क्रमेण च।। ८४.६२ ।।"
  },
  {
    "text": "शिवस्य महतीं पूजां कृत्वा चरुसमन्विताम्।।\nपूजयेत्सर्वदेवांश्च यथाविभवविस्तरम्।। ८४.६३ ।।"
  },
  {
    "text": "ब्राह्मणान्भोजयित्वा च पूजां कृत्वा प्रयत्नतः।।\nमहामेरुव्रतं कृत्वा महादेवाय दापयेत्।। ८४.६४ ।।"
  },
  {
    "text": "महामेरुमनुप्राप्य महा देव्या प्रमोदते।।\nचिरं सायुच्यमाप्नोति महादेव्या न संशयः।। ८४.६५ ।।"
  },
  {
    "text": "कार्तिक्यामपि या नारी कृत्वा देवीमुमां शुभाम्।।\nसर्वाभरण संपूर्णां सर्वलक्षणलक्षिताम्।। ८४.६६ ।।"
  },
  {
    "text": "हेमताम्रादिभिश्चैव प्रतिष्ठाप्य विधानतः।।\nदेवं च कृत्वा देवेशं सर्वलक्षणसंयुतम्।। ८४.६७ ।।"
  },
  {
    "text": "तयोरग्रेहुताशं च स्रुवहस्तं पितामहम्।।\nनारायणं च दातारं सर्वाभरणभूषितम्।। ८४.६८ ।।"
  },
  {
    "text": "लोकपालैस्तथा सिद्धैः संवृतं स्थाप्य यत्नतः।।\nरुद्रालये व्रतं तस्मै दापयेद्भक्तिपूर्वकम्।। ८४.६९ ।।"
  },
  {
    "text": "सा भवान्यास्तनुं गत्वा भवेन सह मोदते।।\nएकभक्तव्रतं पुण्यं प्रतिमासमनुक्रमात्।। ८४.७० ।।"
  },
  {
    "text": "मार्गशीर्षकमासादिकार्तिकांतं प्रवर्तितम्।।\nनरनार्यादिजंतूनां हिताय मुनिसत्तमाः।। ८४.७१ ।।"
  },
  {
    "text": "नरः कृत्वा व्रतं चैव शिवसायुज्यमाप्नुयात्।।\nनारी देव्या न संदेहः शिवेन परिभाषितम्।। ८४.७२ ।।"
  },
  {
    "text": "इति श्रीलिंगमहापुराणे पूर्वभागे उमामहेश्वरव्रतं नाम चतुरशीतितमोध्यायः।। ८४ ।।"
  }
]
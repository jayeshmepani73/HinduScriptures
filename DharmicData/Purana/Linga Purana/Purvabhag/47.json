[
  {
    "text": "सुत उवाच।।\nआग्नीध्रं ज्येष्ठदायाहं काम्यपुत्रं महाबलम्।।\nप्रियव्रतोऽभ्यषिंचद्वै जंबूद्वीपेश्वरं नृपः।। ४७.१ ।।"
  },
  {
    "text": "सोतीव भवभक्तश्च तपस्वी तरुणः सदा।।\nभवार्चनरतः श्रीमान्गोमान्धीमान्द्विजर्षभाः।। ४७.२ ।।"
  },
  {
    "text": "तस्य पुत्रा बभूवुस्ते प्रजापतिसमा नव।।\nसर्वे माहेश्वराश्चैव महादेवपरायणाः।। ४७.३ ।।"
  },
  {
    "text": "ज्येष्ठो नाभिरिति ख्यातस्तस्य किंपुरुषोऽनुजः।।\nहरिवर्षस्तृतीयस्तु चतुर्थो वै त्विलावृतः।। ४७.४ ।।"
  },
  {
    "text": "रम्यस्तु पंचमस्तत्र हिरण्मान् षष्ठ उच्यते।।\nकुरुस्तु सप्तमस्तेषां भद्राश्वस्त्वष्टमः स्मृतः।। ४७.५ ।।"
  },
  {
    "text": "नवमः केतुमालस्तु तेषां देशान्निबोधत।।\nनाभेस्तु दक्षिणं वर्षं हेमाख्यं तु पिता ददौ।। ४७.६ ।।"
  },
  {
    "text": "हेमकूटं तु यद्वर्षं ददौ किंपुरुषाय सः।।\nनैषयं यत्स्मृतं वर्षं हरये तत्पिता ददौ।। ४७.७ ।।"
  },
  {
    "text": "इलावृताय प्रददौ मेरुर्यत्र तु मध्यमः।।\nनीलाचलाश्रितं वर्षं रम्याय प्रददौ पिता।। ४७.८ ।।"
  },
  {
    "text": "श्वेतं यदुत्तरं तस्मात्पित्रा दत्तं हिरण्मते।।\nयदुत्तरं श्रृंगवर्षं पिता तत्कुरवे ददौ।। ४७.९ ।।"
  },
  {
    "text": "वर्षं माल्यवतं चापि भद्राश्वस्य न्यवेदयत्।।\nगंधमादनवर्षं तु केतुमालाय दत्तवान्।। ४७.१೦ ।।"
  },
  {
    "text": "इत्येतानि महान्तीह नव वर्षाणि भागशः।।\nआग्नीध्रस्तेषु वर्षेषु पुत्रांस्तानभिषिच्य वै।। ४७.११ ।।"
  },
  {
    "text": "यथाक्रमं स धर्मात्मा ततस्तु तपसिस्तितः।।\nतपसा भावितश्चैव स्वाध्याय निरतस्त्वभूत्।। ४७.१२ ।।"
  },
  {
    "text": "स्वाध्यायनिरतः पश्चाच्छिवध्यानरतस्त्वभूत्।।\nयानि किंपुरुषाद्यानि वर्षाण्यष्टौ शुभानि च।। ४७.१३ ।।"
  },
  {
    "text": "तेषां स्वभावतः सिद्धिः सुखप्राया ह्ययत्नतः।।\nविपर्ययो न तेष्वस्ति जरामृत्युभयं न च।। ४७.१४ ।।"
  },
  {
    "text": "धर्माधर्मौ न तेष्वास्तां नोत्तमाधममध्यमाः।।\nन तेष्वस्ति युगावस्था क्षेत्रेष्वष्टसु सर्वतः।। ४७.१५ ।।"
  },
  {
    "text": "रुद्रक्षेत्रे मृताश्चैव जंगमाः स्थावरास्तथा।।\nभक्ताः प्रासंगिकाश्चापि तेषु क्षेत्रेषु यांति ते।। ४७.१६ ।।"
  },
  {
    "text": "तेषां हिताय रुद्रेण चाष्टक्षेत्रं विनिर्मितम्।।\nतत्र तेषां महादेवः सान्निध्यं कुरुते सदा।। ४७.१७ ।।"
  },
  {
    "text": "दृष्ट्वा हृदि महादेवमष्टक्षेत्र निवासिनः।।\nसुखिनः सर्वदा तेषां स एवेह परा गतिः।। ४७.१८ ।।"
  },
  {
    "text": "नाभेर्निसर्गं वक्ष्यामि हिमांकेऽस्मिन्निबोधत।।\nनाभिस्त्वजनयत्पुत्रं मेरुदेव्यां महामतिः।। ४७.१९ ।।"
  },
  {
    "text": "ऋषभं पार्थिवश्रेष्ठं सर्वक्षत्रस्य पूजितम्।।\nऋषभाद्भरतो जज्ञे वीरः पुत्रशताग्रजः।। ४७.२೦ ।।"
  },
  {
    "text": "सोभिषिच्याथ ऋषभो भरतं पुत्रवत्सलः।।\nज्ञानवैराग्यमाश्रित्य जित्वेन्द्रियमहोरगान्।। ४७.२१ ।।"
  },
  {
    "text": "सर्वात्मनात्मनि स्थाप्य परमात्मानमीश्वरम्।।\nनग्नो जटी निराहारो चीरी ध्वांतगतो हि सः।। ४७.२२ ।।"
  },
  {
    "text": "निराशस्त्यक्तसंदेहः शैवमाप परं पदम्।।\nहिमाद्रेर्दक्षिणं वर्षं भरताय न्यवेदयत्।। ४७.२३ ।।"
  },
  {
    "text": "तस्मात्तु भारतं वर्षं तस्य नाम्ना विदुर्बुधाः।।\nभरतस्यात्मजो विद्वान्सुमतिर्नामधार्मिकः।। ४७.२४ ।।"
  },
  {
    "text": "बभूव तस्मिंस्तद्राज्यं भरतः संन्यवेशयत्।।\nपुत्रसंक्रामितश्रीको वनं राजा विवेश सः।। ४७.२५ ।।"
  },
  {
    "text": "इति श्रीलिंगमहापुराणे पूर्वभागे भरतवर्षकथनं नाम सप्तचत्वारिंशोऽध्यायः।। ४७ ।।"
  }
]
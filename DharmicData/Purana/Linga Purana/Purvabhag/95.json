[
  {
    "text": "ऋषय ऊचुः।।\nनृसिंहेन हतः पूर्वं हिरण्याक्षाग्रजः श्रुतम्।।\nकथं निषूदितस्तेने हिरण्यकशिपुर्वद।। ९५.१ ।।"
  },
  {
    "text": "सूत उवाच।।\nहिरण्यकशिपोः पुत्रः प्रह्राद इति विश्रुतः।।\nधर्मज्ञः सत्यसंपन्नस्तपस्वी चाभवत्सुधीः।। ९५.२ ।।"
  },
  {
    "text": "जन्मप्रभृति देवेशं पूजयामास चाव्ययम्।।\nसर्वज्ञं सर्वगं विष्णुं सर्वदेवभवोद्भवम्।। ९५.३ ।।"
  },
  {
    "text": "तमादिपुरुषं भक्त्या परब्रह्मस्वरूपिणम्।।\nब्रह्मणोधिपतिं सृष्टिस्थितिसंहारकारणम्।। ९५.४ ।।"
  },
  {
    "text": "सोपि विष्णोस्तथाभूतं दृष्ट्वा पुत्रं समाहितम्।।\nनमो नारायणायेति गोविंदेति मुहुर्मुहुः।। ९५.५ ।।"
  },
  {
    "text": "स्तुवंतं प्राह देवारीः प्रदहन्निव पापधीः।।\nन मां जानासि दुर्बुद्धे सर्वदैत्यामरेश्वरम्।। ९५.६ ।।"
  },
  {
    "text": "प्रह्राद वरिदुष्पुत्र द्विजदेवार्तिकारणम्।।\nको विष्णुः पद्मजो वापि शक्रश्च वरुणोथवा।। ९५.७ ।।"
  },
  {
    "text": "वायुः सोमस्तथेशानः पावको मम यः समः।।\nमामेवार्चय भक्त्या च स्वल्पं नारायणं सदा।। ९५.८ ।।"
  },
  {
    "text": "प्रह्राद जीविते वांछा तवैषा श्रृणु चास्ति चेत्।।\nश्रुत्वापि तस्य वचनं हिरण्यकशिपोः सुधीः।। ९५.९ ।।"
  },
  {
    "text": "प्रह्रादः पूजयामास नमो नारायणेति च।।\nनमो नारायणायेति सर्वदैत्यकुमारकान्।। ९५.१० ।।"
  },
  {
    "text": "अध्यापयामास च तां ब्रह्मविद्यां सुशोभनाम्।।\nदुर्लंघ्यां चात्मनो दृष्ट्वा शक्रादिभिरपि स्वयम्।। ९५.११ ।।"
  },
  {
    "text": "पुत्रेण लंघितामाज्ञां हिरण्यः प्राहदानवान्।।\nएतं नानाविधैर्वध्यं दुष्पुत्रं हंतुमर्हथ।। ९५.१२ ।।"
  },
  {
    "text": "एवमुक्तास्तदा तेन दैत्येन सुदुरात्मना।।\nनिजघ्नुर्देवदेवस्य भृत्यं प्रह्रादमव्ययम्।। ९५.१३ ।।"
  },
  {
    "text": "तत्र तत्प्रतिकृतं तदा सुरैर्दैत्यराजतनयं द्विजोत्तमाः।।\nक्षीरवारिनिधिशायिनः प्रभोर्निष्फलं त्वथ बभूव तेजसा।। ९५.१४ ।।"
  },
  {
    "text": "तदार्थ गर्वभिन्नस्य हिरण्यकशिपोः प्रभुः।।\nतत्रैवाविरभूद्धंतुं नृसिंहाकृतिमास्थितः।। ९५.१५ ।।"
  },
  {
    "text": "जघान च सुतं प्रेक्ष्य पितरं दानवाधमम्।।\nबिभेद तत्क्षणादेव करजौर्निशितैः शतैः।। ९५.१६ ।।"
  },
  {
    "text": "ततो निहत्य तं दैत्यं सबांधवमघापहः।।\nपीडयामास दैत्येन्द्रं युगांताग्निरिवापरः।। ९५.१७ ।।"
  },
  {
    "text": "नादैस्तस्य नृसिंहस्य घोरैर्वित्रासितं जगत्।।\nआब्रह्मभुवनाद्विप्रा प्रचचाल च सुव्रताः।। ९५.१८ ।।"
  },
  {
    "text": "दृष्ट्वा सुरासुरमहोरगसिद्धसाध्यास्तस्मिन् क्षणे हरिविरिंचिमुखा नृसिंहम्।।\nधैर्यं बलं च समवाप्य ययुर्विसृज्य आदिङ्मुखांतमसुराक्षणतत्पराश्च।। ९५.१९ ।।"
  },
  {
    "text": "ततस्तैर्गतैः सैष देवोनृसिंहः सहस्राकृतिः सर्वपात्सर्वबाहुः।।\nसहस्रेक्षणः सोमसूर्याग्निनेत्रस्तदा संस्थितः सर्वमावृत्य मायी।। ९५.२० ।।"
  },
  {
    "text": "तं तुष्टुवुः सुरश्रेष्ठा लोका लोकाचले स्तिताः।।\nसब्रह्मकाः ससाध्याश्च सयमाः समरूद्गणाः।। ९५.२१ ।।"
  },
  {
    "text": "परात्परतरं ब्रह्म तत्त्वात्तत्त्वतमं भवान्।।\nज्योतिषां तु परंज्योतिः परमात्मा जगन्मयः।। ९५.२२ ।।"
  },
  {
    "text": "स्थूलं सूक्ष्मं सुसूक्ष्मं च शब्दब्रह्मयः शुभः।।\nवागतीतो निरालंबो निर्द्धंद्वो निरुपप्लवः।। ९५.२३ ।।"
  },
  {
    "text": "यज्ञभुग्यज्ञमूर्तिस्त्वं यज्ञिनां फलदः प्रभुः।।\nभवान्मत्स्याकृतिः कौर्ममास्थाय जगति स्थितः।। ९५.२४ ।।"
  },
  {
    "text": "वाराहिं चैव तां सैंहीमास्थायेहव्यवस्थितः।।\nदेवानां देवरक्षार्थं निहत्य दितिजेश्वरम्।। ९५.२५ ।।"
  },
  {
    "text": "द्विजशापच्छलेनैवमवतीर्णोसि लीलया।।\nन दृष्टं यत्त्वदन्यं हि भवान्सर्वंचराचरम्।।। ९५.२६ ।।"
  },
  {
    "text": "भवान्विष्णुर्भवान् रुद्रो भवानेव पितामहः।।\nभवानादिर्भवानंतो भवानेव वयं विभो।। ९५.२७ ।।"
  },
  {
    "text": "भवानेव जगत्सर्वं प्रलापेन किमीश्वर।।\nमायया बहुधा संस्थमद्वितीयमयं प्रभो।। ९५.२८ ।।"
  },
  {
    "text": "स्तोष्यामस्त्वां कथं भासि देवदेव मृगाधिप।।\nस्तुतोपि विविधैः स्तुत्यैर्भावैर्नानाविधैः प्रभुः।। ९५.२९ ।।"
  },
  {
    "text": "न जगाम द्विजाः शांतिं मानयन्योनिमात्मनः।।\nयो नृसिंहस्तवं भक्त्या पठेद्वार्थं विचारयेत्।। ९५.३० ।।"
  },
  {
    "text": "श्रावयेद्वा द्विजान्सर्वान् विष्णुलोके महीयते।।\nतदंतरे शिवं देवाः सेंद्राः सब्रह्मकाः प्रभुम्।। ९५.३१ ।।"
  },
  {
    "text": "संप्राप्य तुष्टवुः सर्वं विज्ञाप्य मृगरूपिणः।।\nततो ब्रह्मादयस्तूर्णं संस्तूय परमेश्वरम्।। ९५.३२ ।।"
  },
  {
    "text": "आत्मत्राणाय शरणं जग्मुः परमकारणम्।।\nमंदरस्थं महादेवं क्रीडमानं सहोमया।। ९५.३३ ।।"
  },
  {
    "text": "सेवितं गणगंधर्वैः सिद्धैरप्सरसां गणैः।।\nदेवताभिः सह ब्रह्मा भीतभीतः सगद्गदम्।।\nप्रणम्य दंडवद्भूमौ तुष्टाव परमेश्वरम्।। ९५.३४ ।।"
  },
  {
    "text": "ब्रह्मोवाच।।\nनमस्ते कालकालाय नमस्ते रुद्र मन्यवे।।\nनमः शिवाय रुद्राय शंकराय शिवाय ते।। ९५.३५ ।।"
  },
  {
    "text": "उग्रोसि सर्वभूतानां नियंतासि शिवोसि नः।।\nनमः शिवाय शर्वाय शंकरायार्त्तिहारिणे।। ९५.३६ ।।"
  },
  {
    "text": "मयस्कराय विश्वाय विष्णवे ब्रह्मणे नमः।।\nअंतकाय नमस्तुभ्यमुमायाः पतये नमः।। ९५.३७ ।।"
  },
  {
    "text": "हिरण्यबाहवे साक्षाद्धिरण्यपतये नमः।।\nशर्वाय सर्वरूपाय पुरुषाय नमोनमः।। ९५.३८ ।।"
  },
  {
    "text": "सदसद्व्यक्तिहीनाय महतः कारणाय ते।।\nनित्याय विश्वरूपाय जायमानाय ते नमः।। ९५.३९ ।।"
  },
  {
    "text": "जाताय बहुधा लोके प्रभूताय नमोनमः।।\nरुद्राय नीलरुद्राय कद्रुद्राय प्रचेतसे।। ९५.४० ।।"
  },
  {
    "text": "कालाय कालपूपाय नमः कालांगहारिणे।।\nमीढुष्टमाय देवाय शितिकंठाय ते नमः।। ९५.४१ ।।"
  },
  {
    "text": "महीयसे नमस्तुभ्यं हंत्रे देवारिणां सदा।।\nताराय च सुताराय तारणाय नमोनमः।। ९५.४२ ।।"
  },
  {
    "text": "हरिकेशाय देवाय शंभवे परमात्मने।।\nदेवानां शंभवे तुभ्यं भूतानां शंभवे नमः।। ९५.४३ ।।"
  },
  {
    "text": "शंभवे हैमवत्याश्च मन्यवे रुद्ररूपिणे।।\nकपर्दिने नमस्तुभ्यं कालकंठाय ते नमः।। ९५.४४ ।।"
  },
  {
    "text": "हिरण्याय महेशाय श्रीकंठाय नमोनमः।।\nभस्मदिग्धशरीराय दंडमुंडीश्वराय च।। ९५.४५ ।।"
  },
  {
    "text": "नमो ह्रस्वाय दीर्घाय वामनाय नमोनमः।।\nनमउग्रत्रिशूलाय उग्राय च नमोनमः।। ९५.४६ ।।"
  },
  {
    "text": "भीमाय भीमरूपाय भीमकर्मरताय ते।।\nअग्रेवधाय वै भूत्वा नमो दूरेवधाय च।। ९५.४७ ।।"
  },
  {
    "text": "धन्विने शूलिने तुभ्यं गदिने हलिने नमः।।\nचक्रिणे वर्मिणे नित्यं दैत्यानां कर्मभेदिने।। ९५.४८ ।।"
  },
  {
    "text": "सद्याय सद्यरूपाय सद्योजाताय ते नमः।।\nवामाय वामरूपाय वामनेत्राय ते नमः।। ९५.४९ ।।"
  },
  {
    "text": "अघोररूपाय विकटाय विकटशरीराय ते नामः।।\nपुरुषरूपाय पुरुषैकतत्पुरुषाय वै नमः।। ९५.५० ।।"
  },
  {
    "text": "पुरुषार्थप्रदानाय पतये परमेष्ठिने।।\nईशानाय नमस्तुभ्यमीश्वराय नमोनमः।। ९५.५१ ।।"
  },
  {
    "text": "ब्रह्मणे ब्रह्मरूपाय नमः साक्षाच्छिवाय ते।।\nसर्वविष्णुर्नृसिंहस्य रूपमास्थाय विश्वकृत्।। ९५.५२ ।।"
  },
  {
    "text": "हिरण्यकशिपुं हत्वा करजैर्निशितैः स्वयम्।।\nदैत्येंद्रैर्बहुभिः सार्धं हितार्थं जगतां प्रभुः।। ९५.५३ ।।"
  },
  {
    "text": "सैंहीं समानयन्योनिं बाधते निखिलं जगत्।।\nयत्कृत्यमत्र देवेश तत्कुरुष्व भवानिह।। ९५.५४ ।।"
  },
  {
    "text": "उग्रोसि सर्वदुष्टानां नियंतासि शिवोसि नः।।\nकालकूटादिवपुषा त्राहि नः शरणागतान्।। ९५.५५ ।।"
  },
  {
    "text": "शुक्रं तु वृत्तं विश्वेशक्रीडा वै केवलं वयम्।।\nतवोन्मेषनिमेषाभ्यामस्माकं प्रलयोदयौ।। ९५.५६ ।।"
  },
  {
    "text": "उन्मीलयेत्त्वयि ब्रह्मन्विनाशोस्ति न ते शिव।।\nसंतप्तास्मोवयं देव हरिणामिततेजसा।। ९५.५७ ।।"
  },
  {
    "text": "सर्वलोकहितायैनं तत्त्वं संहर्त्तुमिच्छसि।।\nसूत उवाच।।\nविज्ञापितस्तथा देवः प्रहसन्प्राह तान् सुरान्।। ९५.५८ ।।"
  },
  {
    "text": "अभयं च ददौ तेषां हनिष्यामिति तं प्रभुः।।\nसोपि शक्रः सुरैः सार्धं प्रणिपत्य यथागतम्।। ९५.५९ ।।"
  },
  {
    "text": "जगाम भगवान् ब्रह्मा तथान्ये च सुरोत्तमाः।।\nअथोत्थाय महादेवः शारभं रूपमास्थितः।। ९५.६० ।।"
  },
  {
    "text": "ययौ प्रांते नृसिंहस्य गर्वितस्य मृगाशिनः।।\nअपहृत्य तदा प्राणान्शरभः सुरपूजितः।। ९५.६१ ।।"
  },
  {
    "text": "सिंहात्ततो नरो भूत्वा जगाम च यथाक्रमम्।।\nएवं स्तुतस्तदा देवैर्जगाम स यथाक्रमम्।। ९५.६२ ।।"
  },
  {
    "text": "यः पठेच्छृणुयद्वापि संस्तवं शार्वमुत्तमम्।।\nरुद्रलोकमनुप्राप्य रुद्रेण सह मोदते।। ९५.६३ ।।"
  },
  {
    "text": "इति श्रीलिंगमहापुराणे पूर्वभागे नारसिंहे पंचनवतितमोऽध्यायः।। ९५ ।।"
  }
]
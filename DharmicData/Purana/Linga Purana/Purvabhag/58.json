[
  {
    "text": "ऋषय ऊचुः।।\nअभ्यषिंचत्कथं ब्रह्मा चाधिपत्ये प्रजापतिः।।\nदेवदैत्यमुखान् सर्वान् सर्वात्मा वद सांप्रतम्।। ५८.१ ।।"
  },
  {
    "text": "सूत उवाच।।\nग्रहाधिपत्ये भगवानभ्यषिंचद्दिवाकरम्।।\nऋक्षाणामोषधीनां च सोमं ब्रह्मा प्रजापतिः।। ५८.२ ।।"
  },
  {
    "text": "अपां च वरुणं देव धनानां यक्षपुंगवम्।।\nआदित्यानां तथा विष्णुं वसूनां पावकं तथा।। ५८.३ ।।"
  },
  {
    "text": "प्रजापतीनां दक्षं च मरुतां शकमेव च।।\nदैत्यानां दानवानां च प्रह्लाद दैत्यपुंगवम्।। ५८.४ ।।"
  },
  {
    "text": "धर्मं पितॄणामधिपं निर्ऋतिं पिशितासिनाम्।।\nरुद्रं पशूनां भूतानां नंदीनां गणनायकम्।। ५८.५ ।।"
  },
  {
    "text": "वीराणां वीरभद्रं च पिशाचानां भयंकरम्।।\nमातॄणां चैव चामुण्डां सर्वदेवनमस्कृताम्।। ५८.६ ।।"
  },
  {
    "text": "रुद्राणां देवदेवशं नीललोहितमीश्वरम्।।\nविघ्नानां व्योमजं देवं गजस्यं तु विनायकम्।। ५८.७ ।।"
  },
  {
    "text": "स्त्रीणां देवीमुमादेवीं वचसां च सरस्वतीम्।।\nविष्णुं मायाविनां चैव स्वत्मानं जगतां तथा।। ५८.८ ।।"
  },
  {
    "text": "हिमवंतं गिरीणां तु नदीनां चैव जाह्नवीम्।।\nसमुद्राणां च सर्वेषामधिपं पयसां निधिम्।। ५८.९ ।।"
  },
  {
    "text": "वृक्षाणां चैव चाश्वत्थं प्लक्षं च प्रपितामहः।। ५८.१೦ ।।"
  },
  {
    "text": "गंघर्वविद्याधरकिन्नराणामीशं पुनाश्चित्ररथं चकार।।\nनागाधिपं वासुकिमुग्रवीर्यं सर्पाधिपं तक्षकमुग्रवीर्यम्।। ५८.११ ।।"
  },
  {
    "text": "दिग्वारणानामधिपं चकार गजेन्द्रमैरावतमुग्रवीर्यम्।।\nसुपर्णमीशं पततामथाश्वराजानमुच्चैःश्रवसं चकार।। ५८.१२ ।।"
  },
  {
    "text": "सिंहं मृगाणां वृषभं गावां च मृगाधिपानां शरभं चकार।।\nसेनाधिपानां गुहमप्रमेयं श्रुतीस्मृतीनां लकुलीशमीशम्।। ५८.१३ ।।"
  },
  {
    "text": "अभ्यषिंचत्सुधर्माणं तथा शंखपदं दिशाम्।।\nकेतुमंतं क्रमेणैव हेमरोमाणमेव च।। ५८.१४ ।।"
  },
  {
    "text": "पृथिव्यां पृथुमीशानं सर्वेषां तु महेश्वरम्।।\nचतुर्मूर्तिषु सर्वज्ञं शंकरं वृषभध्वजम्।। ५८.१५ ।।"
  },
  {
    "text": "प्रसादाद्भगवाञ्छम्भोश्चाभ्यषिंचद्यथाक्रमम्।।\nपुराभिषिच्य पुण्यात्मा रराज भुवनेश्वरः।। ५८.१६ ।।"
  },
  {
    "text": "एतद्वो विस्तरेणैव कथितं मुनिपुंगवाः।।\nअभिषिक्तास्ततस्त्वेते विशिष्टा विश्वयोनिना।। ५८.१७ ।।"
  },
  {
    "text": "इति श्रीलिंगमहापुराणे सूर्याद्यभिषेककथनं नामाष्टपंचाशत्तमोऽध्यायः।। ५८ ।।"
  }
]
[
  {
    "text": "सूत उवाच।।\nएकत्रिंशत्तमः कल्पः पीतवासा इति स्मृतः।।\nब्रह्म यत्र महाभागः पीतवासा बभूव ह।। १३.१ ।।"
  },
  {
    "text": "ध्यायतः पुत्रकामस्य ब्रह्मणः परमेष्ठिनः।।\nप्रादुर्भूतो महातेजाः कुमारः पीतवस्त्रधृक्।। १३.२ ।।"
  },
  {
    "text": "पीतगंधानुलिप्तांगः पीतमाल्यांबरो युवा।।\nहेमयज्ञोपवीतश्च पीतोष्णीषो महाभुजः।। १३.३ ।।"
  },
  {
    "text": "तं दृष्ट्वा ध्यानसंयुक्तो ब्रह्मा लोकमहेश्वरम्।।\nमनसा लोकधातारं प्रपेदे शरणं विभुम्।। १३.४ ।।"
  },
  {
    "text": "ततो ध्यानगतस्तत्र ब्रह्मा माहेश्वरीं वराम्।।\nगां विश्वरूपां ददृशे महेश्वरमुखाच्च्युताम्।। १३.५ ।।"
  },
  {
    "text": "चतुष्पदां चतुर्वक्त्रां चतुर्हस्तां चतुःस्तनीम्।।\nचतुर्नेत्रां चतुःश्रृंगीं चतुर्दंष्ट्रां चतुर्मखीम्।। १३.६ ।।"
  },
  {
    "text": "द्वात्रिंशद्गुणसंयुक्तामीश्वरीं सर्वतोमुखाम्।।\nस तां दृष्ट्वा महातेजा महादेवीं महेश्वरीम्।। १३.७ ।।"
  },
  {
    "text": "पुनराह महादेवः सर्वदेवनमस्कृतः।।\nमतीः स्मृतिर्बुद्धिरिति गायमानः पुनः पुनः।। १३.८ ।।"
  },
  {
    "text": "एह्येहीति महादेवी सातिष्ठत्प्रांजलिर्विभुम्।।\nविश्वमावृत्य योगेन जगत्सर्वं वशीकुरु।। १३.९ ।।"
  },
  {
    "text": "अथ तामाह देवेशो रुद्राणी त्वं भविष्यसि।।\nब्राह्मणानां हितार्थाय परमार्थाय भविष्यसि।। १३.१० ।।"
  },
  {
    "text": "तथैनां पुत्रकामस्य ध्यायतः परमेष्ठिनः।।\nप्रददौ देवदेवेशः चतुष्पादां जगद्गुरुः।। १३.११ ।।\nततस्तां ध्यानयोगेन विदित्वा परमेश्वरीम्।।\nब्रह्मा लोकगुरोः सोथ प्रतिपेदे महेश्वरीम्।। १३.१२ ।।"
  },
  {
    "text": "गायत्रीं तु ततो रौद्रीं ध्यात्वा ब्रह्मानुयंत्रितः।।\nइत्येतां वैदीकीं विद्यां रौद्रीं गायत्रिमीरिताम्।। १३.१३ ।।"
  },
  {
    "text": "जपित्वा तु महादेवीं ब्रह्मा लोकनमस्कृताम्।।\nप्रपन्नस्तु महादेवं ध्यानयुक्तेन चेतसा।। १३.१४ ।।"
  },
  {
    "text": "ततस्तस्य महादेवो दिव्ययोगं बहुश्रुतम्।।\nऐश्वर्यं ज्ञानसंपत्तिं वैराग्यं च ददौ प्रभुः।। १३.१५ ।।"
  },
  {
    "text": "ततोस्य पार्श्वतो दिव्याः प्रदुर्भूताः कुमारकाः।।\nपीतमाल्यांबरधराः पीतस्रगनुलेपनाः।। १३.१६ ।।"
  },
  {
    "text": "पीताभोष्णीषशिरसः पीतास्याः पीतमूर्धजाः।\nततो वर्षसहस्रांत उषित्वा विमलौजसः।। १३.१७ ।।"
  },
  {
    "text": "योगात्मानस्तपोह्लादाः ब्राह्मणानां हितैषिणः।।\nधर्मयोगबलोपेता मुनीनां दीर्घसत्त्रणाम्।। १३.१८ ।।"
  },
  {
    "text": "उपदिश्य महायोगं प्रविष्टास्ते महेश्वरम्।।\nएवमेतेन विधिना ये प्रपन्ना महेश्वरम्।। १३.१९ ।।"
  },
  {
    "text": "अन्येपि नियतात्मानो ध्यानयुक्ता जितेंद्रियाः।।\nते सर्वे पापमुत्सृज्य विमला ब्रह्मवर्चसः।। १३.२० ।।"
  },
  {
    "text": "प्रविशन्ति महादेवं रुद्रं ते त्वपुनर्भवाः।। १३.२१ ।।"
  },
  {
    "text": "इति श्रीलिङ्गमहापुराणे पूर्वभागे तत्पुरुषमाहात्म्यं नाम त्रयोदशोध्यायः।। १३ ।।"
  }
]
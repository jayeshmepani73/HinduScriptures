[
  {
    "text": "ऋषय ऊचुः।।\nलिंगप्रतिष्ठापुण्यं च लिंगस्थापनमेव च।।\nलिंगानां चैव भेदाश्च श्रुतं तव मुखादिह।। ७७.१ ।।"
  },
  {
    "text": "मृदादिरत्नपर्यंतैर्द्रव्यैः कृत्वा शिवालयम्।।\nयत्फलं लभते मर्त्यस्तत्फलं वक्तुमर्हसि।। ७७.२ ।।"
  },
  {
    "text": "सूत उवाच।।\nयस्य भक्तोपि लोकेस्मिन्पुत्र दारगृहादिभिः।।\nबध्यते ज्ञानयुक्तश्चेन्न च तस्य गृहैस्तु किम्।। ७७.३ ।।"
  },
  {
    "text": "तथापि भक्ताः परमेश्वरस्य कृत्वेष्टलोष्टैरपि रुद्रलोकम्।।\nप्रयांति दिव्यं हि विमानवर्यं सुरेंद्रपद्मोद्भववंदितस्य।। ७७.४ ।।"
  },
  {
    "text": "बाल्यात्तु लोष्टेन शिवं च कृत्वा मृदापि वा पांसुभिरादिदेवम्।।\nगृहं च तादृग्विधमस्य शंभोः संपूज्य रुद्रत्वमवाप्नुवंति। ७७.५ ।।"
  },
  {
    "text": "तस्मात्सर्वप्रयत्नेन भक्त्या भक्तैः शिवालयम्।।\nकर्तव्यं सर्वयत्नेन धर्मकामार्थसिद्धये।। ७७.६ ।।"
  },
  {
    "text": "केसरं नागरं वापि द्राविडं वा तथापरम्।।\nकृत्वा रुद्रालयं भक्त्या शिवलोके महीयते।। ७७.७ ।।"
  },
  {
    "text": "कैलासाख्यं च यः कुर्यात्प्रासादं परमेष्ठिनः।।\nकैलासशिखराकारैर्विमानैर्मोदते सुखी।। ७७.८ ।।"
  },
  {
    "text": "मंदरं वा प्रकुर्वीत शिवाय विधिपूर्वकम्।।\nभक्त्या वित्तानुसारेण उत्तमाधममध्यमम्।। ७७.९ ।।"
  },
  {
    "text": "मंदराद्रिप्रतीकाशैर्विमानैर्विश्वतोमुखैः।।\nअप्सरोगणसंकीर्णैर्देवदानवदुर्लभैः।। ७७.१० ।।"
  },
  {
    "text": "गत्वा शिवपुरं रम्यं भुक्त्वा भोगान् यथेप्सितान्।।\nज्ञानयोगं समासाद्य गाणपत्यं लभेन्नरः।। ७७.११ ।।"
  },
  {
    "text": "यः कुर्यान्मेरुनामानं प्रासादं परमेष्ठिनः।।\nस यत्फलमवाप्नोति न तत्सर्वैर्महामखैः।। ७७.१२ ।।"
  },
  {
    "text": "सर्वयज्ञतपोदानतीर्थवेदेषु यत्फलम्।।\nतत्फलं सकलं लब्ध्वा शिववन्मोदते चिरम्।। ७७.१३ ।।"
  },
  {
    "text": "निषधं नाम यः कुर्यात्प्रासादं भक्तितः सुधीः।।\nशिवलोकमनुप्राप्य शिववन्मोदते चिरम्।। ७७.१४ ।।"
  },
  {
    "text": "कुर्याद्वा यः शुभं विप्रा हिमशैलमनुत्तमम्।।\nहिमशैलोपमैर्यानैर्गत्वा शिवपुरं शुभम्।। ७७.१५ ।।"
  },
  {
    "text": "ज्ञानयोगं समासाद्य गाणपत्यमवाप्नुयात्।।\nनीलाद्रिशिखराख्यं वा प्रासादं यः सुशोभनम्।। ७७.१६ ।।"
  },
  {
    "text": "कृत्वा वित्तानुसारेण भक्त्या रुद्राय शंभवे।।\nयत्फलं लभते मर्त्यस्तत्फलं प्रवदाम्यहम्।। ७७.१७ ।।"
  },
  {
    "text": "हिमशैले कृते भक्त्या यत्फलं प्राक्तवोदितम्।।\nतत्फलं सकलं लब्ध्वा सर्वदेवनमस्कृतः।। ७७.१८ ।।"
  },
  {
    "text": "रुद्रलोकमनुप्राप्य रुद्रैः सार्धं प्रमोदते।।\nमहेंद्रशैलनामानं प्रासादं रुद्रसंमतम्।। ७७.१९ ।।"
  },
  {
    "text": "कृत्वा यत्फलमाप्नोति तत्फलं प्रवदाम्यहम्।।\nमहेंद्रपर्वताकारैर्विमानैर्वृषसंयुतैः।। ७७.२० ।।"
  },
  {
    "text": "गत्वा शिवपुरं दिव्यं भुक्त्वा भोगान्यथेप्सितान्।।\nज्ञानं विचारितं रुद्रैः संप्राप्य मुनिपुंगवाः।। ७७.२१ ।।"
  },
  {
    "text": "विषयान् विषवत्त्यक्त्वा शिवसायुज्यमाप्नुयात्।।\nहेम्ना यस्तु प्रकृर्वीत प्रासादं रत्नशोभितम्।। ७७.२२ ।।"
  },
  {
    "text": "द्रविडं नागरं वापि केसरं वा विधानतः।।\nकूटं वा मंडपं वापि समं वा दीर्घमेव च।। ७७.२३ ।।"
  },
  {
    "text": "न तस्य शक्यते वक्तुं पुण्यं शतयुगैरपि।।\nजीर्णं वा पतितं वापि खंडितं स्फुटितं तथा।। ७७.२४ ।।"
  },
  {
    "text": "पूर्ववत्कारयेद्यस्तु द्वाराद्यैः सुशुभं द्विजाः।।\nप्रसादं मंडपं वापि प्राकारं गोपुरं तु वा।। ७७.२५ ।।"
  },
  {
    "text": "कर्तुरप्यधिकं पुण्यं लभते नात्र संशयः।।\nवृत्त्यर्थं वा प्रकुर्वीत नरः कर्म शिवालये।। ७७.२६ ।।"
  },
  {
    "text": "यः स याति न संदेहः स्वर्गलोकं सबांधवः।।\nयश्चात्मभोगसिद्ध्यर्थमपि रुद्रालये सकृत्।। ७७.२७ ।।"
  },
  {
    "text": "कर्म कुर्याद्यदि सुखं लब्ध्वा चापि प्रमोदते।।\nतस्मादायतनं भक्त्या यः कुर्यान्मुनिसत्तमाः।। ७७.२८ ।।"
  },
  {
    "text": "काष्ठेष्टकादिभिर्मर्त्यः शिवलोके महीयते।।\nप्रसादार्थ महेशस्य प्रासादे मुनिपुंगवाः।। ७७.२९ ।।"
  },
  {
    "text": "कर्तव्यः सर्वयत्नेन धर्मकामार्थमुक्तये।।\nअशक्तश्चेन्मुनिश्रेष्ठाः प्रासादं कर्तुमुत्तमम्।। ७७.३० ।।"
  },
  {
    "text": "संमार्जना दिभिर्वापि सर्वान्कामानवाप्नुयात्।।\nसंमार्जनं तु यः कुर्यान्मार्जन्या मृदुसूक्ष्मया।। ७७.३१ ।।"
  },
  {
    "text": "चान्द्रायणसहस्रस्य फलं मासेन लभ्यते।।\nयः कुर्याद्वस्त्रपूतेन गंधगोमयवारिणा।। ७७.३२ ।।"
  },
  {
    "text": "आलेपनं यथान्यायं वर्षचांद्रायणं लभेत्।।\nअर्धक्रोशं शिवक्षेत्रं शिवलिंगात्समंततः।। ७७.३३ ।।"
  },
  {
    "text": "यस्त्यजेद्दुस्त्यजान्प्राणाञ्शिवसायुज्यमाप्नुयात्।।\nस्वायंभुवस्य मानं हि तथा बाणस्य सुव्रताः।। ७७.३४ ।।"
  },
  {
    "text": "स्वायंभुवे तदर्धं स्यात्स्यादार्षे च तदर्धकम्।।\nमानुषे च तदर्धं स्यात्क्षेत्रमानं द्विजोत्तमाः।। ७७.३५ ।।"
  },
  {
    "text": "एवं यतीनामावासे क्षेत्रमानं द्विजोत्तमाः।।\nरुद्रावतारे चाद्यं यच्छिष्ये चैव प्रशिष्यके।। ७७.३६ ।।"
  },
  {
    "text": "नरावतारे तच्चिष्ये तच्छिष्ये च प्रशिष्यके।।\nश्रीपर्वते महापुण्ये तस्य प्रांते च वा द्विजाः।। ७७.३७ ।।"
  },
  {
    "text": "तस्मिन्वा यस्त्यजेत्प्राणाञ्छिवसायुज्यमाप्नुयात्।।\nवाराणस्यां तथाप्येवमविमुक्ते विशेषतः।। ७७.३८ ।।"
  },
  {
    "text": "केदारे च महाक्षेत्रे प्रयागे च विशेषतः।।\nकुरुक्षेत्र च यः प्राणान्संत्यजेद्याति निर्वृतिम्।। ७७.३९ ।।"
  },
  {
    "text": "प्रभासे पुष्करेऽवंत्यां तथा चैवामरेश्वरे।।\nवणीशेलाकुले चैव मृतो याति शिवात्मताम्।। ७७.४० ।।"
  },
  {
    "text": "वाराणस्यां मृतो जंतुर्न जातु जंतुतां व्रजेत्।।\nत्रिविष्टपे विमुक्ते च केदारे संगमेश्वरे।। ७७.४१ ।।"
  },
  {
    "text": "शालके वा त्यजेत्प्राणांस्तथा वै जंबुकेश्वरे।।\nशुक्रेश्वरे वा गोकर्णे भास्करेशे गुहेश्वरे।। ७७.४२ ।।"
  },
  {
    "text": "हिरण्यगर्भे नंदीशे स याति परमां गतिम् ।।\nनियमैः शोष्य यो देहं त्यजेत्क्षेत्रे शिवस्य तु।। ७७.४३ ।।"
  },
  {
    "text": "स याति शिवतां योगी मानुषे दैविकेपि वा।।\nआर्षे वापि मुनिश्रेष्ठास्तथा स्वायंभुवेपि वा।। ७७.४४ ।।"
  },
  {
    "text": "स्वयंभूते तथा देवे नात्र कार्या विचारणा।।\nआधायाग्निं शिवक्षेत्रे संपूज्य परमेश्वरम्।। ७७.४५ ।।"
  },
  {
    "text": "स्वदेह पिंडं जुहुयाद्यः स याति परां गतिम्।।\nयावत्तावन्निराहारो भूत्वा प्राणान्परित्यजेत्।। ७७.४६ ।।"
  },
  {
    "text": "शिवक्षेत्रे मुनिश्रेष्ठाः शिवसायुज्यमाप्नुयात्।।\nछित्त्वा पादद्वयं चापि शिवक्षेत्रे वसेत्तु यः।। ७७.४७ ।।"
  },
  {
    "text": "स याति शिवतां चैव नात्र कार्या विचारणा।।\nक्षेत्रस्य दर्शनं पुण्यं प्रवेशस्तच्छ ताधिकः।। ७७.४८ ।।"
  },
  {
    "text": "तस्माच्छतगुणं पुण्यं स्पर्शनं च प्रदक्षिणम्।।\nतस्माच्छतगुणं पुण्यं जलस्नानमतः परम्।। ७७.४९ ।।"
  },
  {
    "text": "क्षीरस्नानं ततो विप्राः शताधिकमनुत्तमम्।।\nदध्ना सहस्रमाख्यातं मधुना तच्छताधिकम्।। ७७.५० ।।"
  },
  {
    "text": "घृतस्नानेन चानंतं शार्करे तच्छताधिकम्।।\nशिवक्षेत्रसमीपस्थां नदीं प्राप्यावगाह्य च।। ७७.५१ ।।"
  },
  {
    "text": "त्यजेद्देहं विहायान्नं शिवलोके महीयते।।\nशिवक्षेत्रसमीपस्था नद्यः सर्वाः सुशोभनाः।। ७७.५२ ।।"
  },
  {
    "text": "वापीकूपतडागाश्च शिवतीर्था इति स्मृताः।।\nस्नात्वा तेषु नरो भक्त्या तीर्थेषु द्विजसत्तमाः।। ७७.५३ ।।"
  },
  {
    "text": "ब्रह्महत्यादिभिः पापैर्मुच्यते नात्र संशयः।।\nप्रातः स्नात्वा मुनिश्रेष्ठाः शिवतीर्थेषु मानवः।। ७७.५४ ।।"
  },
  {
    "text": "अश्वमेधफलं प्राप्य रुद्रलोकं स गच्छति।।\nमध्याह्ने शिवतीर्थेषु स्नात्वा भक्त्या सकृन्नरः।। ७७.५५ ।।"
  },
  {
    "text": "गंगास्नानसमं पुण्यं लभते नात्र संशयः।।\nअस्तं गते तथा चार्के स्नात्वा गच्छेच्चिवं पदम्।। ७७.५६ ।।"
  },
  {
    "text": "पापकंचुकमुत्सृज्य शिवतीर्थेषु मानवः।।\nद्विजास्त्रिषवणं स्नात्वा शिवतीर्थे सकृन्नरः।। ७७.५७ ।।"
  },
  {
    "text": "शिवसायुज्यमाप्नोति नात्र कार्या विचारणा।।\nपुराथ सूकरः कश्चित् श्वानं दृष्ट्वा भयात्पथि।। ७७.५८ ।।"
  },
  {
    "text": "प्रसंगाद्वारमेकं तु शिवतीर्थेऽवगाह्य च।।\nमृतः स्वयं द्विजश्रेष्ठा गाणपत्यमवाप्तवान्।। ७७.५९ ।।"
  },
  {
    "text": "यः प्रातर्देवदेवेशं शिवं लिंगस्वरूपिणम्।।\nपश्येत्स याति सर्वस्मादधिकां गतिमेव च।। ७७.६० ।।"
  },
  {
    "text": "मध्याह्ने च महादेवं दृष्ट्वा यज्ञफलं लभेत्।।\nसायाह्ने सर्वयज्ञानां फलं प्राप्य विमुच्यते।। ७७.६१ ।।"
  },
  {
    "text": "मानसैर्वाचिकैः पापैः कायिकैश्च महत्तरैः।।\nतथोपपातकैश्चैव पापैश्चैवानुपातकैः।। ७७.६२ ।।"
  },
  {
    "text": "संक्रमे देवमीशानं दृष्ट्वा लिंगाकृतिं प्रभुम्।।\nमासेन यत्कृतं पापं त्यक्त्वा याति शिवं पदम्।। ७७.६३ ।।"
  },
  {
    "text": "अयने चार्धमासेन दक्षिणे चोत्तरायणे।।\nविषुवे चैव संपूज्य प्रयाति परमां गतिम्।। ७७.६४ ।।"
  },
  {
    "text": "प्रदक्षिणात्रयं कुर्याद्यः प्रासादं समंततः।।\nसव्यापसव्यन्यायेन मृदुगत्या शुचिर्नरः।। ७७.६५ ।।"
  },
  {
    "text": "पदेपदेऽश्वमेधस्य यज्ञस्य फलमाप्नुयात्।।\nवाचा यस्तु शिवं नित्यं संरौति परमेश्वरम्।। ७७.६६ ।।"
  },
  {
    "text": "सोपि याति शिवं स्थानं प्राप्य किं पुनरेव च।।\nकृत्वा मंडलकं क्षेत्रं गंधगोमयवारिणा।। ७७.६७ ।।"
  },
  {
    "text": "मुक्ताफलमयैश्चूर्णैरिंद्रनीलमयैस्तथा।।\nपद्मरागमयैश्चैव स्फाटिकैश्च सुशोभनैः।। ७७.६८ ।।"
  },
  {
    "text": "तथा मारकतैश्चैव सौवर्णै राजतैस्तथा।।\nतद्वर्णैर्लौकिकैश्चैव चूर्णैर्वित्तविवर्जितैः।। ७७.६९ ।।"
  },
  {
    "text": "आलिख्या कमलं भद्रंदशहस्तप्रमाणतः।।\nसकर्णिकं महाभागा महादेवसमीपतः।। ७७.७० ।।"
  },
  {
    "text": "तत्रावाह्य महादेवं नवशक्तिसमन्वितम्।।\nपंचभिच्च तथा षड्‌भिरष्टाभिश्चेष्टदं परम्।। ७७.७१ ।।"
  },
  {
    "text": "पुनरष्टाभिरीशानं दशारे दशभिस्तथा।।\nपुनर्बाह्ये च दशभिः संपूज्य प्रणिपत्य च।। ७७.७२ ।।"
  },
  {
    "text": "निवेद्य देवदेवाय क्षितिदानफलं लभेत्।।\nशालिपिष्टादिभिर्वापि पद्ममालिख्य निर्धनः।। ७७.७३ ।।"
  },
  {
    "text": "पूर्वोक्तमखिलं पुण्यं लभते नात्र संशयः।।\nद्वादशारं तथालिख्य मंडलं पदमुत्तमम्।। ७७.७४ ।।"
  },
  {
    "text": "रत्नचूर्णादिभिश्चूर्णैस्तथा द्वादशमूर्तिभिः।।\nमंडलस्य च मध्ये तु भास्करं स्थाप्य पूजयेत्।। ७७.७५ ।।"
  },
  {
    "text": "ग्रहैश्च संवृतं वापि सूर्यसायुज्यमुत्तमम्।।\nएवं प्राकृतमप्यार्यां षडस्रं परिकल्प्य च।। ७७.७६ ।।"
  },
  {
    "text": "मध्यदेशे च देवेशीं प्रकृतिं ब्रह्मरूपिणीम्।।\nदक्षिणे सत्त्वमूर्तिं च वामतश्च रजोगुणम्।। ७७.७७ ।।"
  },
  {
    "text": "अग्रतस्तु तमोमूर्तिं मध्ये देवीं तथांबिकाम्।।\nपंचभूतानि तन्मात्रापंचकं चैव दक्षिणे।। ७७.७८ ।।"
  },
  {
    "text": "कर्मेंद्रियाणि पंचैव तथा बुद्धींद्रियाणि च।।\nउत्तरे विधिवत्पूज्य ष़डस्रे चैव पूजयेत्।। ७७.७९ ।।"
  },
  {
    "text": "आत्मानं चांतरात्मानं युगलं बुद्धिमेव च।।\nअहंकारं च महता सर्वयज्ञफलं लभेत्।। ७७.८० ।।"
  },
  {
    "text": "एवं वः कथितं सर्वं प्राकृतं मंडलं परम्।।\nअतो वक्ष्यामि विप्रेंद्राः सर्वकामार्थसाधनम्।। ७७.८१"
  },
  {
    "text": "गोचर्ममात्रमालिख्य मंडलं गोमयेन तु।।\nचतुरस्रं विधानेन चाद्भिरभ्युक्ष्य मंत्रवित्।। ७७.८२ ।।"
  },
  {
    "text": "अलंकृत्य वितानाद्यैश्छत्रैर्वापि मनोरमैः।।\nबुद्बुदैरर्धचंद्रैश्च हैमैरश्वत्थपत्रकैः।। ७७.८३ ।।"
  },
  {
    "text": "सितैर्विकसितैः पद्मै रक्तैर्निलोत्पलैस्तथा।।\nमुक्तादामैर्वितानांते लंबितस्तु सितैर्ध्वजैः।। ७७.८४ ।।"
  },
  {
    "text": "सितमृत्पात्रकैश्चैव सुश्लक्ष्णैः पूर्णकुंभकैः।।\nफलपल्लवमालाभिर्वैजयंतीभिरंशुकैः।। ७७.८५ ।।"
  },
  {
    "text": "पंचाशद्दीपमालाभिर्धूपैः पंचविधैस्तथा।।\nपंचाशद्दलसंयुक्तमालिखेत्पद्ममुत्तमम्।। ७७.८६ ।।"
  },
  {
    "text": "तत्तद्वर्णैस्तथा चूर्णैः श्वेतचूर्णैरथापि वा।।\nएकहस्तप्रमाणेन कृत्वा पद्मं विधानतः।। ७७.८७ ।।"
  },
  {
    "text": "कर्णिकायांन्यसेद्देवं देव्या देवेश्वरं भवम्।।\nवर्णानि च न्यसेत्पत्रे रुद्रैः प्रागाद्यनुक्रमात्।। ७७.८८ ।।"
  },
  {
    "text": "प्रणवादिनमोंतानि सर्ववर्णानि सुव्रताः।।\nसंपूज्यैवं मुनिश्रेष्ठा गंधपुष्पादिभिः क्रमात्।। ७७.८९ ।।"
  },
  {
    "text": "ब्राह्मणान् भोजयेत्तत्र पंचाशद्विधिपूर्वकम्।।\nअक्षमालोपवीतं च कुंडलं च कमंडलुम्।। ७७.९० ।।"
  },
  {
    "text": "आसनं च तथा दंडमुष्णीषं वस्त्रमेव च।।\nदत्वा तेषां मुनींद्राणां देवदेवाय शंभवे।। ७७.९१ ।।"
  },
  {
    "text": "महाचरुं निवेद्यैवं कृष्णं गोमिथुनं तथा।।\nअंते च देवदेवाय दापयेच्चूर्णमण्डलम्।। ७७.९२ ।।"
  },
  {
    "text": "यागोपयोगद्रव्याणि शिवाय विनिवेदयेत्।।\nओंकाराद्यं जपेद्धीमान्प्रतिवर्णमनुक्रमात्।। ७७.९२ ।।(७७.९३)"
  },
  {
    "text": "एवमालिख्य यो भक्त्या सर्वमंडलमुत्तमम्।।\nयत्फलं लभते मर्त्यस्तद्वदामि समासतः।। ७७.९४ ।।"
  },
  {
    "text": "सांगान्वेदान्यथान्यायमधीत्य विधिपूर्वकम्।।\nइष्ट्वा यज्ञैर्यथान्यायं ज्योतिष्टोमादिभिः क्रमात्।। ७७.९५ ।।"
  },
  {
    "text": "ततो विश्वजिदंतैश्च पुत्रानुत्पाद्य तादृशान्।।\nवानप्रस्थाश्रमं गत्वा सदारः साग्निरेव च।। ७७.९६ ।।"
  },
  {
    "text": "चांद्रायणादिकाः सर्वाः कृत्वा न्यस्य क्रिया द्विजाः।।\nब्रह्मविद्यामधीत्यैव ज्ञानमासाद्य यत्नतः।। ७७.९७ ।।"
  },
  {
    "text": "ज्ञानेन ज्ञेयमालोक्य योगी यत्काममाप्नुयात्।।\nतत्फलं लभते सर्वं वर्णमंडलदर्शनात्।। ७७.९८ ।।"
  },
  {
    "text": "येन केनापि वा मर्त्यः प्रलिप्यायतनाग्रतः।।\nउत्तरे दक्षिणे वापि पृष्ठतो वा द्विजोत्तमा।। ७७.९९ ।।"
  },
  {
    "text": "चतुष्कोणं तु वा चूर्णैरलंकृत्य समंतत।।\nपुष्पाक्षतादिभिः पूज्य सर्वपापैः प्रमुच्यते।। ७७.१०० ।।"
  },
  {
    "text": "यस्तु गर्भगृहं भक्त्या सकृदालिप्य सर्वतः।।\nचंदनाद्यैः सकर्पूरैर्गंधद्रव्यैः समंततः।। ७७.१०१ ।।"
  },
  {
    "text": "विकीर्य गंधकुसुमैर्धूपैर्धूप्य चतुर्विधैः।।\nप्रार्थयेद्देवमीशानं शिवलोकं स गच्छति।। ७७.१०२ ।।"
  },
  {
    "text": "तत्र भुक्त्वा महाभोगान्कल्पकोटिशतं नरः।।\nस्वदेहगंधकुसुमैः पूरयञ्छिवमंदिरम्।। ७७.१०३ ।।"
  },
  {
    "text": "क्रमाद्गांधर्वमासाद्य गंधर्वैश्च सुपूजितः।।\nक्रमादागत्य लोकेऽस्मिन् राजा भवति वीर्यवान्।। ७७.१०४ ।।"
  },
  {
    "text": "आदिदेवो महादेवः प्रलयस्थितिकारकः।।\nसर्गश्च भुवनाधीशः शर्वव्यापी सदाशिवः।।\nशिवब्रह्मामृतं ग्राह्यं मोक्षसाधनमुत्तमम्।। ७७.१०५ ।।"
  },
  {
    "text": "व्यक्ताव्यक्तं सदा नित्यमचिंत्यमर्चयेत्प्रभुम्।। ७७.१०६ ।।"
  },
  {
    "text": "इति श्रीलिंगमहापुराणे पूर्वभागे उपलेपनादिकथनं नाम सप्तसप्ततितमोध्यायः।। ७७ ।।"
  }
]
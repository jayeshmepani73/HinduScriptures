[
  {
    "text": "ऋषय ऊचुः।।\nकेन योगेन वै सूत गुणप्राप्तिः सतामिह।।\nअणिमादिगुणोपेता भवंत्येवेह योगिनः।।\nतत्सर्वं विस्तरात्सूत वक्तुमर्हसि सांप्रतम्।। ८८.१ ।।"
  },
  {
    "text": "सूत उवाच।।\nअत ऊर्ध्वं प्रवक्ष्यामि योगं परमदुर्लभम्।।\nपंचधा संस्मरेदादौ स्थाप्य चित्ते सनातनम्।। ८८.२ ।।"
  },
  {
    "text": "कल्पयेच्चासनं पद्मं सोमसूर्याग्निसंयुतम्।।\nषड्विंशच्छक्तिसंयुक्तमष्टधा च द्विजोत्तमाः।। ८८.३ ।।"
  },
  {
    "text": "ततः षोडशधा चैव पुनर्द्वादशधा द्विजाः।।\nस्मरेच्च तत्तथा मध्ये देव्या देवमुमापतिम्।। ८८.४ ।।"
  },
  {
    "text": "अष्टशक्तिसमायुक्तमष्टमूर्तिमजं प्रभुम्।।\nताभिश्चाष्टविधा रुद्राश्चतुःषष्टिविधाः पुनः।। ८८.५ ।।"
  },
  {
    "text": "शक्तयश्च तथा सर्वा गुणाष्टकसमन्विताः।।\nएवं स्मरेत्क्रमेणैव लब्ध्वा ज्ञानमनुत्तमम्।। ८८.६ ।।"
  },
  {
    "text": "एवं पाशुपतं योगं मोक्षसिद्धिप्रदायकम्।।\nतस्याणिमादयो विप्रा नान्यथा कर्मकोटिभिः।। ८८.७ ।।"
  },
  {
    "text": "तत्राष्टगुणमैश्वर्यं योगिनां समुदाहृतम्।।\nतत्सर्वं क्रमयोगेन ह्युच्यमानं निबोधत।। ८८.८ ।।"
  },
  {
    "text": "अणिमा लघिमा चैव महिमा प्राप्तिरेव च।।\nप्राकाम्यं चैव सर्वत्र ईशित्वं चैव सर्वतः।। ८८.९ ।।"
  },
  {
    "text": "वशित्वमथ सर्वत्र यत्र कामावसायिता।।\nतच्चापि त्रिविधं ज्ञेयमैश्वर्यं सार्वकामिकम्।। ८८.१० ।।"
  },
  {
    "text": "सावद्यं निरवद्यं च सूक्ष्मं चैव प्रवर्तते।।\nसावद्यं नाम यत्तत्र पंचभूतात्मकं स्मृतम्।। ८८.११ ।।"
  },
  {
    "text": "इंद्रियाणि मनश्चैव अहंकारश्च यः स्मृतः।।\nतत्र सूक्ष्मप्रवृत्तिस्तु पंचभूतात्मिका पुनः।। ८८.१२ ।।"
  },
  {
    "text": "इंद्रियाणि मनश्चित्तबुद्ध्यहंकारसंज्ञितम्।।\nतथा सर्वमयं चैव आत्मस्था ख्यातिरेव च।। ८८.१३ ।।"
  },
  {
    "text": "संयोग एव त्रिविधः सूक्ष्मेष्वेव प्रवर्तते।।\nपुनरष्टगुणश्चापि सूक्ष्मेष्वेव विधीयते।। ८८.१४ ।।"
  },
  {
    "text": "तस्य रूपं प्रवक्ष्यामि यथाह भगवान्प्रभुः।।\nत्रैलोक्ये सर्वभूतेषु यथास्य नियमः स्मृतः।। ८८.१५ ।।"
  },
  {
    "text": "अणिमाद्यं तथाव्यक्तं सर्वत्रैव प्रतिष्ठितम्।।\nत्रैलोक्ये सर्वभूतानां दुष्प्राप्यं समुदाहृतम्।। ८८.१६ ।।"
  },
  {
    "text": "ततस्य भवति प्राप्यं प्रथमं योगिनां बलम्।।\nलंघनं प्लवनं लोके रूपमस्य सदा भवेत्।। ८८.१७ ।।"
  },
  {
    "text": "शीघ्रत्वं सर्वभूतेषु द्वितीयं तु पदं स्मृतम्।।\nत्रैलोक्ये सर्वभूतानां महिम्ना चैव वंदितम्।। ८८.१८ ।।"
  },
  {
    "text": "महित्वं चापि लोकेस्मिंस्तृतीयो योग उच्यते।।\nत्रैलोक्ये सर्वभूतेषु यथेष्टगमनं स्मृतम्।। ८८.१९ ।।"
  },
  {
    "text": "प्राकामान् विषयान् भुंक्ते तथाप्रतिहतः क्वचित्।।\nत्रैलोक्ये सर्वभूतानां सुखदुःखं प्रवर्तते।। ८८.२० ।।"
  },
  {
    "text": "ईशो भवति सर्वत्र प्रविभागेन योगवित्।।\nवश्यानि चास्य भूतानि त्रैलोक्ये सचराचरे।। ८८.२१ ।।"
  },
  {
    "text": "इच्छया तस्य रूपाणि भवंति न भवन्ति च।।\nयत्र कामावसायित्वं त्रैलोक्ये सचराचरे।। ८८.२२ ।।"
  },
  {
    "text": "शब्दः स्पर्शो रसो गंधो रूपं चैव मनस्तथा।।\nप्रवर्तंतेऽस्य चेच्छातो न भवंति यथेच्छया।। ८८.२३ ।।"
  },
  {
    "text": "न जायते न म्रियते छिद्यते न च भिद्यते।।\nन दह्यते न मुह्येत लीयते न च लिप्यते।। ८८.२४ ।।"
  },
  {
    "text": "न क्षीयते न क्षरति खिद्यते न कदाचन।।\nक्रियते वा न सर्वत्र तथा विक्रीयते न च।। ८८.२५ ।।"
  },
  {
    "text": "अगंधरसरूपस्तु अस्पर्शः शब्दवर्जितः।।\nअवर्णो ह्यस्वरश्चैव असवर्णस्तु कर्हिचित्।। ८८.२६ ।।"
  },
  {
    "text": "स भुक्ते विषयांश्चैव विषयैर्न च युज्यते।।\nअणुत्वात्तु परः सूक्ष्मः सूक्ष्मत्वादपवर्गिकः।। ८८.२७ ।।"
  },
  {
    "text": "व्यापकस्त्वपवर्गाच्च व्यापकात्पुरुषः स्मृतः।।\nपुरुषः सूक्ष्मभावात्तु ऐश्वर्ये परमे स्थितः।। ८८.२८ ।।"
  },
  {
    "text": "गुणोत्तरमथैश्वर्ये सर्वतः सूक्ष्ममुच्यते।।\nऐश्वर्यं चाप्रतीघातं प्राप्य योगमनुत्तमम्।। ८८.२९ ।।"
  },
  {
    "text": "अपवर्गं ततो गच्छेत्सूक्ष्मं तत्परमं पदम्।।\nएवं पाशुपतं योगं ज्ञातव्यं मुनिपुंगवाः।। ८८.३० ।।"
  },
  {
    "text": "स्वर्गापवर्गफलदं शिवसायुज्यकारणम्।।\nअथवा गतविज्ञानो रागात्कर्म समाचरेत्।। ८८.३१ ।।"
  },
  {
    "text": "राजसं तामसं वापि भुक्त्वा तत्रैव मुच्यते।।\nतथा सुकृतकर्मा तु फलं स्वर्गे समश्नुते।। ८८.३२ ।।"
  },
  {
    "text": "तस्मात्स्थानात्पुनः श्रेष्ठो मानुष्यमुपपद्यते।।\nतस्माद्ब्रह्म परं सौख्यं ब्रह्मशाश्वतमुत्तमम्।। ८८.३३ ।।"
  },
  {
    "text": "ब्रह्म एव हि सेवेत ब्रह्मैव हि परं सुखम्।।\nपरिश्रमो हि यज्ञानां महतार्थेन वर्तते।। ८८.३४ ।।"
  },
  {
    "text": "भूयो मृत्युवशं याति तस्मान्मोक्षः परं सुखम्।।\nअथवा ध्यानसंयुक्तो ब्रह्मतत्त्वपरायणः।। ८८.३५ ।।"
  },
  {
    "text": "न तु च्‌यावयितुं शक्यो मन्वंतरशतैरपि।।\nदृष्ट्वा तु पुरुषं दिव्यं विश्वाख्यं विश्वतोमुखम्।। ८८.३६ ।।"
  },
  {
    "text": "विश्वपादशिरोग्रीवं विश्वेशं विश्वरूपिणम्।।\nविश्वगंधं विश्वमाल्यं विश्वांबरधरं प्रभुम्।। ८८.३७ ।।"
  },
  {
    "text": "गोभिर्महीं संपतते पतत्त्रिणो नैवं भूयो जनयत्येवमेव।।\nकविं पुराणमनुसासितारं सूक्ष्माच्च सूक्ष्मं महतो महांतम्।। ८८.३८ ।।"
  },
  {
    "text": "योगेन पश्येन्न च चक्षुषा पुनर्निरिंद्रियं पुरुषं रुक्मवर्णम्।।\nअलिंगिनं निर्गुणं चेतनं च नित्यं सदा सर्वगं सर्वसारम्।। ८८.३९ ।।"
  },
  {
    "text": "पश्यंति युक्त्या ह्यचलप्रकाशं तद्भावितास्तेजसा दीप्यमानम्।।\nअपाणिपादोदरपार्श्वजिह्वो ह्यतींद्रियो वापि सुसूक्ष्म एकः।। ८८.४० ।।"
  },
  {
    "text": "पश्यत्यचक्षुः स श्रृणोत्यकर्णो न चास्त्यबुद्धं न च बुद्धिरस्ति।।\nस वेद सर्वं न च सर्ववेद्यं तमाहुरग्र्यं पुरुषं महांतम्।। ८८.४१ ।।"
  },
  {
    "text": "अचेतनां सर्वगतां सूक्ष्मां प्रसवधर्मिणीम्।।\nप्रकृतिं सर्वभूतानां युक्ताः पश्यंति योगिनः।। ८८.४२ ।।"
  },
  {
    "text": "सर्वतः पाणिपादं तत्सर्वतोक्षिशिरोमुखम्।।\nसर्वतः श्रुतिमँल्लोके सर्वमावृत्य तिष्ठति।। ८८.४३ ।।"
  },
  {
    "text": "युक्तो योगेन चेशानं सर्वतश्च सनातनम्।।\nपुरुषं सर्वभूतानां तं विद्वान्न विमुह्यति।। ८८.४४ ।।"
  },
  {
    "text": "भूतात्मानं महात्मानं परमात्मानमव्ययम्।।\nसर्वात्मानं परं ब्रह्म तद्वै ध्याता न मुह्यति।। ८८.४५ ।।"
  },
  {
    "text": "पवनो हि यथा ग्राह्यो विचरन्सर्वमूर्तिषु।।\nपुरि शेते सुदुर्ग्राह्यस्तस्मात्पुरुष उच्यते।। ८८.४६ ।।"
  },
  {
    "text": "अथ चेल्लुप्तधर्मा तु सावशेषैः स्वकर्मभिः।।\nततस्तु ब्रह्मगर्भे वै शुक्रशोणितसंयुते।। ८८.४७ ।।"
  },
  {
    "text": "स्त्रीपुंसोः संप्रयोगे हि जायते हि ततः प्रभुः।।\nततस्तु गर्भकालेन कललं नाम जायते।। ८८.४८ ।।"
  },
  {
    "text": "कालेन कललं चापि बुद्वुदं संप्रजायते।।\nमृत्पिंडस्तु यथा चक्रे चक्रावर्तेन पीडितः।। ८८.४९ ।।"
  },
  {
    "text": "हस्ताभ्यां क्रियमाणस्तु बिंबत्वमनुगच्छति।।\nएवमाध्यात्मिकैर्युक्ता वायुना संप्रपूरितः।। ८८.५० ।।"
  },
  {
    "text": "यदि योनिं विमुंचामि तत्प्रपद्ये महेश्वरम्।।\nयावद्धि वैष्णवो वायुर्जातमात्रं न संस्पृशेत्।। ८८.५१ ।।"
  },
  {
    "text": "तावत्कालं महादेवमर्चयामीति चिंतयेत्।।\nजायते मानुषस्तत्र यथारूपं यथावयः।। ८८.५२ ।।"
  },
  {
    "text": "वायुः संभवते खात्तु वाताद्भवति वै जलम्।।\nजलात्संभवति प्राणः प्राणाच्छुक्रं विवर्धते।। ८८.५३ ।।"
  },
  {
    "text": "रक्तभागास्त्रयस्त्रिंशद्रेतोभागाश्चतुर्दश।।\nभागतोर्धफलं कृत्वा ततो गर्भो निषिच्यते।। ८८.५४ ।।"
  },
  {
    "text": "ततस्तु गर्भसंयुक्तः पंचभिर्वायुभिर्वृतः।।\nपितुः शरीरात्प्रत्यंगं रूपमस्योपजायते।। ८८.५५ ।।"
  },
  {
    "text": "ततोस्य मातुराहारात्पीतलीढप्रवेशनात्।।\nनाभिदेशेन वै प्राणास्ते ह्याधारा हि देहिनाम्।। ८८.५६ ।।"
  },
  {
    "text": "नवमासात्परिक्लिष्टः संवेष्टितशिरोधरः।।\nवेष्टितः सर्वगात्रैश्च अपर्याप्त प्रवेशनः।। ८८.५७ ।।"
  },
  {
    "text": "नवमासोषितश्चापि योनिच्छिद्रादवाङ्मुखः।।\nततः स्वकर्मभिः पापैर्निरयं संप्रपद्यते।। ८८.५८ ।।"
  },
  {
    "text": "असिपत्रवनं चैव शाल्मलिच्छेदनं तथा।।\nताडनं भक्षणं चैव पूयशोणितभक्षणम्।। ८८.५९ ।।"
  },
  {
    "text": "यथा ह्यापस्तु संछिन्नाः संश्लेष्ममुपयांति वै।।\nतथा छिन्नाश्च भिन्नाश्चयातनास्थानमागताः।। ८८.६० ।।"
  },
  {
    "text": "एवं जीवास्तु तैः पापैस्तप्यमानाः स्वयंकृतैः।।\nप्राप्नुयुः कर्मभिः शेषैर्दुःखं वा यदि वेतरत्।। ८८.६१ ।।"
  },
  {
    "text": "एकेनैव तु गंतव्यं सर्वमुत्सृज्य वै जनम्।।\nएकेनाव तु भोक्तव्यं तस्मात्सुकृतमाचरेत्।। ८८.६२ ।।"
  },
  {
    "text": "न ह्येनं प्रस्तितं कश्चिद्गच्छंतमनुगच्चति।।\nयदनेन कृतं कर्म तदेनमनुगच्छति।। ८८.६३ ।।"
  },
  {
    "text": "ते नित्यं यमविष्येषु संप्रवृत्ताः क्रोशंतः सततमनिष्टसंप्रयोगैः।।\nशुष्यंते परिगतवेदनाशरीराबह्वीभिः सुभृशमनंतयातनाभिः।। ८८.६४ ।।"
  },
  {
    "text": "कर्मण मनसा वाचा यदभीक्ष्णं निषेवते।।\nतदभ्यासो हरत्येनं तस्मात्कल्याणमाचरेत्।। ८८.६५ ।।"
  },
  {
    "text": "अनादिमान्प्रबंधः स्यात्पूर्वकर्मणि देहिनः।।\nसंसारं तामसं घोर षड्विधं प्रतिपद्यते।। ८८.६६ ।।"
  },
  {
    "text": "मानुष्यात्पशुभावश्च पशुभावान्मृगो भवेत्।।\nमृगत्वात्पक्षिभावश्च तस्माच्चैव सरीसृपः।। ८८.६७ ।।"
  },
  {
    "text": "सरीसृपत्वाद्गच्छेद्वै स्थावरत्वं न संशयः।।\nस्थावरत्वे पुनः प्राप्ते यावदुन्मिलते जनः।। ८८.६८ ।।"
  },
  {
    "text": "कुलालचक्रवद्भ्रांतस्तत्रैव परिवर्तते।।\nइत्येवं हि मनुष्यादिः संसारः स्थावरातिकः।। ८८.६९ ।।"
  },
  {
    "text": "विज्ञेयस्तामसो नाम तत्रैव परिवर्तते।।\nसात्त्विकश्चापि संसारो ब्रह्मादिः परिकीर्तितः।। ८८.७० ।।"
  },
  {
    "text": "पिशाचांतः स विज्ञेयः स्वर्गस्थानेषु देहिनाम्।।\nब्राह्मे तु केवलं सत्त्वं स्थावरे केवलं तमः।। ८८.७१ ।।"
  },
  {
    "text": "चतुर्दशानां स्थानानां मध्ये विष्टंभकंरजः।।\nमर्मसु च्छिद्यमानेषु वेदनार्तस्य देहिनः।। ८८.७२ ।।"
  },
  {
    "text": "ततस्तत्परमं ब्रह्म कथं विप्रः स्मरिष्यति।।\nसंसारः पूर्वधर्मस्य भावनाभिः प्रणोदितः।। ८८.७३ ।।"
  },
  {
    "text": "मानुषं भजते नित्यं तस्माद्ध्यानं समाचरेत्।।\nचतुर्दशविधं ह्येतद्बुद्ध्वा संसारमंडलम्।। ८८.७४ ।।"
  },
  {
    "text": "नित्यं समारभेद्धर्मं संसारभयपीडितः।।\nततस्तरति संसारं क्रमेण परिवर्तितः।। ८८.७५ ।।"
  },
  {
    "text": "तस्माच्च सततं युक्तो ध्यानतत्परयुंजकः।।\nतथा समारभेद्योगं यथात्मानं स पश्यति।। ८८.७६ ।।"
  },
  {
    "text": "एष आपः परं ज्योतिरेष सेतुरनुत्तमः।।\nविवृत्या ह्येष संभेदाद्भूतानां चैव शाश्वतः।। ८८.७७ ।।"
  },
  {
    "text": "तदेनं सेतुमात्मानमग्निं वै विश्वतोमुखम्।।\nहृदिस्थं सर्वभूतानामुपासीत महेश्वरम्।। ८८.७८ ।।"
  },
  {
    "text": "तथांतः संस्थितं देवं स्वशक्त्या परिमंडितम्।।\nअष्टधा चाष्टधा चैव तथा चाष्टविधेन च।। ८८.७९ ।।"
  },
  {
    "text": "सृष्ट्यर्थं संस्थितं वह्निं संक्षिप्य च हृदि स्थितम्।।\nध्यात्वा यथावद्देवेशं रुद्रं भुवननायकम्।। ८८.८० ।।"
  },
  {
    "text": "हुत्वा पंचाहुतीः सम्यक् तच्चिंतागतमानसः।।\nवैश्वानरं हृदिस्थं तु यथावदनुपूर्वशः।। ८८.८१ ।।"
  },
  {
    "text": "आपः पूताः सकृत्प्राश्य तूष्णीं हुत्वा ह्युपाविशन्।।\nप्राणायेति ततस्तस्य प्रथमा ह्याहुतिः स्मृताः।। ८८.८२ ।।"
  },
  {
    "text": "अपानाय द्वितीया च व्यानायेति तथा परा।।\nउदानाय चतुर्थि स्यात्समानायेति पंचमी।। ८८.८३ ।।"
  },
  {
    "text": "स्वाहाकारैः पृथग् हुत्वा शेषं भुंजीत कामतः।।\nअपः पुनः सकृत्प्राश्य आचम्य हृदयं स्पृशेत्।। ८८.८४ ।।"
  },
  {
    "text": "प्राणानां ग्रंथिरस्यात्मा रुद्रो ह्यात्मा विशांतकः।।\nरुद्रो वै ह्यात्मनः प्राण एवमाप्याययेत्स्वयम्।। ८८.८५ ।।"
  },
  {
    "text": "प्राणे निविष्टो वै रुद्रस्तस्मात्प्राणमयः स्वयम्।।\nप्राणाय चैव रुद्राय जुहोत्यमृतमुत्तमम्।। ८८.८६ ।।"
  },
  {
    "text": "शिवाविशेह मामीश स्वाहा ब्रह्मात्मने स्वयम्।।\nएवं पंचाहुतीश्चैव श्राद्धे कुर्वीत शासनात्।।८८.८७"
  },
  {
    "text": "पुरुषोसि पिरे शेषे त्वमंगुष्टप्रमाणतः।।\nआश्रिताश्चैव चांगुष्टमीशः परमकारणम्।।८८.८८"
  },
  {
    "text": "सवस्य जगतश्चैव प्रभुः प्रणातु शाश्वतः।\nत्वं देवानामसि ज्येष्ठो रुद्रस्त्वं च पुरो वृषा।। ८८.८९"
  },
  {
    "text": "मृदुस्त्वमन्नमस्मभ्यमेतदस्तु हुतं तव।।\nइत्येवं कथितं सर्वं गुणप्राप्तिविशेषतः।। ८८.९० ।।"
  },
  {
    "text": "योगाचारः स्वयं तेन ब्रह्मणा कथितःपुरा।।\nएवं पाशुपतं ज्ञानं ज्ञातव्यं च प्रयत्नतः।। ८८.९१ ।।"
  },
  {
    "text": "भस्मस्नायी भवेन्नित्यं भस्मलिप्तः सदा भवेत्।।\nयः पठेच्छृणुयाद्वापि श्रावयेद्वा द्विजोत्तमान्।। ८८.९२ ।।"
  },
  {
    "text": "दैवे कर्मणि पित्र्ये वा स याति परमां गतिम्।। ८८.९३ ।।"
  },
  {
    "text": "इति श्रीलिंगमहापुराणे पूर्वभागेऽणिमाद्यष्टसिद्धित्रिगुणसंसारप्राग्नौ होमादिवर्णनं नामाष्टाशीतितमोऽध्यायः।। ८८ ।।"
  }
]
[
  {
    "text": "सूत उवाच।।\nसर्वव्रतेषु संपूज्य देवदेवमुमापतिम्।।\nजपेत्पंचाक्षरीं विद्यां विधिनैव द्विजोत्तमाः।। ८५.१ ।।\nजपादेव न संदेहो व्रतानां वै विशेषतः।।\nसमाप्तिर्नान्यथा तस्माज्जपेत्पंचाक्षरीं शुभाम्।। ८५.२ ।।\nऋषय ऊचुः।।\nकथं पंचाक्षरी विद्या प्रभावो वा कथं वद।।\nक्रमोपायं महाभाग श्रोतुं कौतूहलं हि नः।। ८५.३ ।।\nसूत उवाच।।\nपुरा देवेन रुद्रेण देवदेवेन शंभुना।।\nपार्वत्याः कथितं पुण्यं प्रवदामि समासतः।। ८५.४ ।।\nश्रीदेव्युवाच।।\nभगवन्देवदेवेश सर्वलोकमहेश्वर।।\nपंचाक्षरस्य महात्म्यं श्रोतुमिच्छामि तत्त्वतः।। ८५.५ ।।\nश्रीभगवानुवाच।।\nपंचाक्षरस्य महात्म्यं वर्षकोटिशतैरपि।।\nन शक्यं कथितुं देवि तस्मात्संक्षेपतः श्रृणु।। ८५.६ ।।\nप्रलये समनु प्राप्ते नष्टे स्थावरजंगमे।।\nनष्टे देवासुरे चैव नष्टे चोरगराक्षसे।। ८५.७ ।।\nसर्वं प्रकृतिमापन्नं त्वया प्रलयमेष्यति।।\nएकोहं संस्थितो देवि न द्वितीयोस्ति कुत्रचित्।। ८५.८ ।।\nतस्मिन्वेदाश्च शास्त्राणि मंत्रे पंचाक्षरे स्थिताः।।\nते नाशं नैव संप्राप्ता मच्छक्त्या ह्यनुपालिताः।। ८५.९ ।।\nअहमेको द्विधाप्यासं प्रकृत्यात्मप्रभेदतः।।\nस तु नारायणः शेते मायामयीं तनुम्।। ८५.१० ।।\nआस्थाय योगपर्यंकशयने तोयमध्यगः।।\nतन्नाभिपंकजाज्जातः पंचवक्त्रः पितामहः।। ८५.११ ।।\nसिसृक्षमाणो लोकान्वै त्रीनशक्तोऽसहायवान्।।\nदश ब्रह्मा ससर्जादौ मानसानमितौजसः।। ८५.१२ ।।\nतेषां सृष्टिप्रसिद्ध्यर्थं मां प्रोवाच पितामहः।।\nमत्पुत्राणां महादेव शक्तिं देहि महेश्वर।। ८५.१३ ।।\nइति तेन समादिष्टः पंचवक्त्रधरो ह्यहम्।।\nपंचाक्षरान्पंचमुखैः प्रोक्तवान् पद्मयोनये।। ८५.१४ ।।\nतान्पंचवदनैर्गृह्णन् ब्रह्मा लोकपितामहः।।\nवाच्यवाचकभावेन ज्ञातवान्परमेश्वरम्।। ८५.१५ ।।\nवाच्यः पंचाक्षरैर्देवि शिवस्त्रैलोक्यपूजितः।।\nवाचकः परमो मंत्रस्तस्य पंचाक्षरः स्थितः।। ८५.१६ ।।\nज्ञात्वा प्रयोगं विधिना च सिद्धिं लब्ध्वा तथा पंचमुखो महात्मा।।\nप्रोवाच पुत्रेषु जगद्धिताय मंत्रं महार्थं किल पंचवर्णम्।। ८५.१७ ।।\nते लब्ध्वा मंत्ररत्नं तु साक्षाल्लोकपितामहात्।।\nतमाराधयितुं देवं परात्परतरं शिवम्।। ८५.१८ ।।\nततस्तुतोष भगवान् त्रिमूर्तीनां परः शिवः।।\nदत्तवानखिलं ज्ञानमणिमादिगुणाष्टकम्।। ८५.१९ ।।\nतेपि लब्ध्वा वरान्विप्रास्तदाराधनकांक्षिणः।।\nमेसोस्तु शिखरे रम्ये मुंजवान्नाम पर्वतः।। ८५.२० ।।\nमत्प्रियः सततं श्रीमान्मद्भूतैः परिरक्षितः।।\nतस्याभ्याशे तपस्तीव्रं लोकसृष्टिसमुत्सुकाः।। ८५.२१ ।।\nदिव्यवर्षसहस्रं तु वायुभक्षाः समाचरन्।।\nतिष्ठंतोनुग्रहार्थाय देवि ते ऋषयः पुरा।। ८५.२२ ।।\nतेषां भक्तिमहं दृष्ट्वा सद्यः प्रत्यक्षतामियाम्।।\nपंचाक्षरमृषिच्छन्दौ दैवतं शक्तिबीजवत्।। ८५.२३ ।।\nन्यासं षडंगं दिग्बंधं विनियोगमशेषतः।।\nप्रोक्तवानहमार्याणां लोकानां हितकाम्यया।। ८५.२४ ।।\nतच्छ्रुत्वा मंत्रमाहात्म्यमृषयस्ते तपोधनाः।।\nमंत्रस्य विनियोगं च कृत्वा सर्वमनुष्ठिताः।। ८५.२५ ।।\nतन्माहात्यात्तदालोकान्सदेवासुरमानुषान्।।\nवर्णान्वर्णविभागांश्च सर्वधर्मांश्च शोभनान्।। ८५.२६ ।।\nपूर्वकल्पसमुद्भूताञ्छ्रुतवंतो यथा पुरा।।\nपंचाक्षरप्रभावाच्च लोका वेदा महर्षयः।। ८५.२७ ।।\nतिष्ठंति शाश्वता धर्मा देवाः सर्वमिदं जगत्।।\nतदिदानीं प्रवक्ष्यामि श्रृणु चावहिताखिलम्।। ८५.२८ ।।\nअल्पाक्षरं महार्थं च वेदसारं विमुक्तिदम्।।\nआज्ञासिद्धमसंदिग्धं वाक्यमेतच्छिवात्मकम्।। ८५.२९ ।।\nनानासिद्धियुतं दिव्यं लोकचित्तानुरंजकम्।।\nसुनिश्चितार्थं गंभीरं वाक्यं मे पारमेश्वरम्।। ८५.३० ।।\nमंत्रं मुखसुखोच्चार्यमशेषार्थप्रसाधकम्।।\nतद्बीजं सर्वविद्यानां मंत्रमाद्यं सुशोभनम्।। ८५.३१ ।।\nअतिसूक्ष्मं महार्थं च ज्ञेयं तद्वटबीजवत्।।\nवेदः स त्रिगुणातीतः सर्वज्ञः सर्वकृत्प्रभुः।। ८५.३२ ।।\nओमित्येकाक्षरं मंत्रं स्थितः सर्वगतः शिवः।।\nमंत्रेषडक्षरे सूक्ष्मे पंचाक्षरतनुः शिवः।। ८५.३३ ।।\nवाच्यवाचकभावेन स्थितः साक्षात्स्वभावतः।।\nवाच्यः शिवः प्रमेयत्वान्मंत्रस्तद्वाचकः स्मृतः।। ८५.३४ ।।\nवाच्यवाचकभावोयमनादिः संस्थितस्तयोः।।\nवेदे शिवागमे वापि यत्रयत्र ष़डक्षरः।। ८५.३५ ।।\nमंत्रः स्थितः सदा मुख्यो लोके पंचाक्षरो मतः।।\nकिं तस्य बहुभिर्मंत्रैः शास्त्रैर्वा बहुविस्तृतैः।। ८५.३६ ।।\nयस्यैवं हृदि संस्थोयं मंत्रः स्यात्पारमेश्वरः।।\nतेनाधीतं श्रुतं तेन तेन सर्वमनुष्ठितम्।। ८५.३७ ।।\nयो विद्वान्वै जपेत्सम्यगधीत्यैव विधानतः।।\nएतावद्धि शिवज्ञानमेतावत्परमं पदम्।। ८५.३८ ।।\nएतावद्ब्रह्मविद्याच तस्मान्नित्यं जपेद्बुधः।।\nपंचाक्षरैः सप्रणवो मंत्रोयं हृदयं मम।। ८५.३९ ।।\nगुह्याद्गुह्यतरं साक्षान्मोक्षज्ञानमनुक्तमम्।।\nअस्य मंत्रस्य वक्ष्यामि ऋषिच्छंदोधिदैवतम्।। ८५.४० ।।\nबीजं शक्तिं स्वरं वर्णं स्थानं चैवाक्षरं प्रति।।\nवामदेवो नाम ऋषिः पंक्तिश्छंद उदाहृतः।। ८५.४१ ।।\nदेवता शिव एवाहं मंत्रस्यास्य वरानने।।\nनकारादीनि बीजानि पंचभूतात्मकानि च।। ८५.४२ ।।\nआत्मानं प्रणवं विद्धि सर्वव्यापिनमव्ययम्।।\nशक्तिस्त्वमेव देवेशि सर्वदेवनमस्कृते।। ८५.४३ ।।\nत्वदीयं प्रणवं किंचिन्मदीयं प्रणवं तथा।।\nत्वदीयं देवि मंत्राणां शक्तिभूतं न संशयः।। ८५.४४ ।।\nअकारोकारमकारा मदीये प्रणवे स्थिताः।।\nउकारं च मकारं च अकारं च क्रमेण वै।। ८५.४५ ।।\nत्वदीयं प्रणवं विद्धि त्रिमात्रं प्लुतमुत्तमम्।।\nओंकारस्य स्वरोदात्त ऋषिर्ब्रह्म सितं वपुः।। ८५.४६ ।।\nछंदो देवी च गायत्री परमात्माधिदेवता।।\nउदात्तः प्रथमस्तद्वच्चतुर्थश्च द्वितीयकः।। ८५.४७ ।।\nपंचमः स्वरितश्चैव मध्यमो निषधः स्मृताः।।\nनकारः पीतवर्णश्च स्थानं पूर्वमुखं स्मृतम्।। ८५.४८ ।।\nइंद्रोधिदैवतं छंदो गायत्री गौतमो ऋषिः।।\nमकारः कृष्णवर्णोस्य स्थानं वै दाक्षिणामुखम्।। ८५.४९ ।।\nछंदोनुष्टुप् ऋषिश्चात्री रुद्रो दैवतमुच्यते।।\nशिकारो धूम्रवर्णोस्य स्थानं वै पश्चिमं मुखम्।। ८५.५० ।।\nविश्वामित्र ऋषिस्त्रिष्टुप् छंदो विष्णुस्तु दैवतम्।।\nवाकारो हेमवर्णोस्य स्थानं चैवोत्तरं मुखम्।। ८५.५१ ।।\nब्रह्माधिदैवतं छंदो बृहती चांगिरा ऋषिः।।\nयकारो रक्तवर्णश्च स्थानमूर्ध्वं मुखंविराट्।। ८५.५२ ।।\nछंदो ऋषिर्भरद्वाजः स्कंदो दैवतमुच्यते।।\nन्यासमस्य प्रवक्ष्यामि सर्वसिद्धिकरं शुभम्।। ८५.५३ ।।\nसर्वपापहरं चैव त्रिविधोन्यास उच्यते।।\nउत्पत्तिस्थितिसंहारभेदतस्त्रिविधः स्मृतः।। ८५.५४ ।।\nब्रह्मचारिगृहस्थानां यतीनां क्रमशो भवेत्।।\nउत्पत्तिर्ब्रह्मचारीणां गृहस्थानां स्थितिः सदा।। ८५.५५ ।।\nयतीनां संहृतिन्यासः सिद्धिर्भवति नान्यथा।।\nअंगन्यासः करन्यासो देहन्यास इति त्रिधा।। ८५.५६ ।।\nउत्पत्त्यादि त्रिभेदेन वक्ष्यते ते वरानने।।\nन्यसेत्पूर्वं करन्यासं देहन्यासमनंतरम्।। ८५.५७ ।।\nअंगन्यासं ततः पश्चादक्षराणां विधिक्रमात्।।\nमूर्धादिपादपर्यंतमुत्पत्तिन्यास उच्यते।। ८५.५८ ।।\nपादादिमूर्धपर्यंतं संहारो भवति प्रिये।।\nहृदयास्यगलन्यासः स्थितिन्यास उदाहृतः।। ८५.५९ ।।\nब्रह्मचारिगृहस्थानां यतीनां चैव शोभने।।\nसशिरस्कं ततो देहं सर्वमंत्रेण संस्पृशेत्।। ८५.६० ।।\nस देहन्यास इत्युक्तः सर्वेषां सम एव स।।\nदक्षिणांगुष्ठमारभ्य वामांगुष्ठांत एव हि।। ८५.६१ ।।\nन्यस्यते यत्तदुत्पत्तिर्विपरीतं तु संहृतिः।।\nअंगुष्ठादिकनिष्ठांतं न्यस्यते हस्तयोर्द्वियोः।। ८५.६२ ।।\nअतीव भोगदो देवी स्थितिन्यासः कुटुंबिनाम्।।\nकरन्यासं पुरा कृत्त्वा देहन्यासमनं तरम्।। ८५.६३ ।।\nअंगन्यासं न्यसेत्पश्चादेष साधारणो विधिः।।\nओंकारं संपुटीकृत्य सर्वांगेषु च विन्यसेत्।। ८५.६४ ।।\nकरयोरुभयोश्चैव दशाग्रां गुलिषु क्रमात्।।\nप्रक्षाल्य पादावाचम्य शुचिर्भूत्वा समाहितः।। ८५.६५ ।।\nप्राङ्मुखोदङ्मुखो वापि न्यासकर्म समाचरेत्।।\nस्मरेत्पूर्वमृषिंछंदो दैवतं बीजमेव च।। ८५.६६ ।।\nशक्तिं च परमात्मानं गुरुं चैव वरानने।।\nमंत्रेण पाणी संमृज्य तलयोः प्रणवं न्यसेत्।। ८५.६७ ।।\nअंगुलीनां च सर्वेषां तथा चाद्यंतपर्वसु।।\nसबिंदुकानि बीजानि पंच मध्यमपर्वसु।। ८५.६८ ।।\nउत्पत्त्यादित्रिभेदेन न्यसेदाश्रमतः क्रमात्।।\nउभाभ्यामेव पाणिभ्यामापादतलमस्तकम्।। ८५.६९ ।।\nमंत्रेण संस्पृशेद्देहं प्रणवेनैव संपुटम्।।\nमूर्ध्नि वक्त्रे च कंठे च हृदये गुह्यके तथा।। ८५.७० ।।\nपादयो रुभयोश्चैव गुह्ये च हृदये तथा।।\nकंठे च मुखमध्ये च मूर्ध्नि च प्रणवादिकम्।। ८५.७१ ।।\nहृदये गुह्यके चैव पादयोर्मूर्ध्नि वाचि वा।।\nकंठे चैव न्यसेदेव प्रणवादित्रिभेदतः।। ८५.७२ ।।\nकृत्वांगन्यासमेवं हि मुखानि परिकल्पयेत्।।\nपूर्वादि चोर्ध्वपर्यंतं नकारादि यथाक्रमम्।। ८५.७३ ।।\nषडंगानि न्यसेत्पश्चाद्यथास्थानं च शोभनम्।।\nनमः स्वाहा वषड्ढुं च वैषट्फट्कारकैः सह।। ८५.७४ ।।\nप्रणवं हृदयं विद्यान्नकारः शिरउच्यते।।\nशिखा मकार आख्यातः शिकारः कवचं तथा।। ८५.७५ ।।\nवाकारो नेत्रमस्त्रं तु यकारः परिकीर्तितः।।\nइत्थमंगानि विन्यस्य ततो वै बंधयेद्दिशः।। ८५.७६ ।।\nविघ्नेशो मातरो दुर्गा क्षेत्रज्ञो देवता दिशः।।\nआग्नेयादिषु कोणेषु चतुर्ष्वपि यथाक्रमम्।। ८५.७७ ।।\nअंगुष्ठतर्जन्यग्राभ्यां संस्थाप्य सुमुखं शुभम्।।\nरक्षध्वमिति चोक्त्वा तु नमस्कुर्यात्पृथक्पृथक्।। ८५.७८ ।।\nगले मध्ये तथांगुष्ठे तर्जन्याद्यांगुलीषु च।।\nअंगुष्ठेन करन्यासं कुर्यादेव विचक्षणः।। ८५.७९ ।।\nएवं न्यासमिमं प्रोक्तं सर्वपापहरं शुभम्।।\nसर्वसिद्धिकरं पुण्यं सर्वरक्षाकरं शिवम्।। ८५.८० ।।\nन्यस्ते मंत्रेऽथ सुभगे शंकरप्रतिमो भवेत्।।\nजन्मांतरकृतं पापमपि नश्यति तत्क्षणात्।। ८५.८१ ।।\nएवं विन्यस्य मेधावी शुद्धकायो दृढव्रतः।।\nजपेत्पंचाक्षरं मंत्रं लब्ध्वाचार्यप्रसादतः।। ८५.८२ ।।\nअतः परं प्रवक्ष्यामि मंत्रसंग्रहणं शुभे।।\nयं विना निष्फलं नित्यं येन वा सफलं भवेत्।। ८५.८३ ।।\nआज्ञाहीनं क्रियाहीनं श्रद्धाहीनममानसम्।।\nआज्ञप्तं दक्षिणाहीनं सदा जप्तं च निष्फलम्।। ८५.८४ ।।\nआज्ञासिद्धं क्रियासिद्धं श्रद्धासिद्धं सुमानसम्।।\nएवं च दक्षिणासिद्धं मंत्रं सिद्धं यतस्ततः।। ८५.८५ ।।\nउपागम्य गुरुं विप्रं मंत्रतत्त्वार्थवेदिनम्।।\nज्ञानिनं सद्गुणोपेतं ध्यानयोगपरायणम्।। ८५.८६ ।।\nतोषयेत्तं प्रयत्नेन भावशुद्धिसमन्वितः।।\nवाचा च मनसा चैव कायेन द्रविणेन च।। ८५.८७ ।।\nआचार्यं पूजयेच्छिष्यः सर्वदातिप्रयत्नतः।।\nहस्त्यश्वरथरत्नानि क्षेत्राणि च गृहाणि च।। ८५.८८ ।।\nभूषणानिं च वासांसि धान्यानि विविधानि च।।\nएतानि गुरवे दद्याद्बक्त्या च विभवे सति।। ८५.८९ ।।\nवित्तशाठ्यं न कुर्वीत यदीच्छेत्सिद्धिमात्मनः।।\nपश्चान्निवेदयेद्देवि आत्मानं सपरिच्छदम्।। ८५.९० ।।\nएवं संपूज्य विधिवद्यथाशक्ति त्ववंचयन्।।\nआददीत गुरोर्मंत्रं ज्ञानं चैव क्रमेण तु।। ८५.९१ ।।\nएवं तुष्टो गुरुः शिष्यं पूजितं वत्सरोषितम्।।\nशुश्रूषुमनहंकारमुपवासकृशं शुचिम्।। ८५.९२ ।।\nस्नापयित्वा तु शिष्याय ब्राह्मणानपि पूज्य च।।\nसमुद्रतीरे नद्यां च गोष्ठे देवालयेपि वा।। ८५.९३ ।।\nशुचौ देशे गृहे वापि काले सिद्धिकरे तिथौ।।\nनक्षत्रे शुभयोगे च सर्वदा दोषवर्जिते।। ८५.९४ ।।\nअनुगृह्य ततो दद्याच्चिवज्ञानमनुत्तमम्।।\nस्वरेणोच्चारयेत्सम्यगेकांतेपि प्रसन्नधीः।। ८५.९५ ।।\nउच्चर्योच्चारयित्वा तु आचार्यः सिद्धिदः स्वयम्।।\nशिवं चास्तु शुभं चास्तु शोभनोस्तु प्रियोस्त्विति।। ८५.९६ ।।\nएवं लब्ध्वा परं मंत्रं ज्ञानं चैव गुरोस्ततः।।\nजपेन्नित्यं ससंकल्पं पुरश्चरणमेव च।। ८५.९७ ।।\nयावज्जीवं जपेन्नित्यमष्टोत्तरसहस्रकम्।।\nअनश्नस्तत्परो भूत्वा स याति परमां गतिम्।। ८५.९८ ।।\nजपेदक्षरलक्षं वै चतुर्गुणितमादरात्।।\nनक्तासी संयमी यश्च पौरश्चरणिकः स्मृतः।। ८५.९९ ।।\nपुरश्चरणजापी वा अपि वा नित्यजापकः।।\nअचिरात्सिद्धिकांक्षी तु तयोरन्यतरो भवेत्।। ८५.१०० ।।\nयः पुरश्चरणं कृत्वा नित्यजापी भवेन्नरः।।\nतस्य नास्ति समो लोके स सिद्धः सिद्धिदो वशी।। ८५.१०१ ।।\nआसनं रुचिरं बद्ध्वा मौनी चैकाग्रमानसः।।\nप्राङ्मुखोदङ्मुखो वापि जपेन्मंत्रमनुत्तमम्।। ८५.१०२ ।।\nआद्यांतयोर्जपस्यापि कुर्याद्वै प्राणसंयमान्।।\nतथा चांते जपेद्बीजं शतमष्टोत्तरं शुभम्।। ८५.१०३ ।।\nचत्वारिंशत्समावृत्ति प्राणानायम्य संस्मरेत्।।\nपंचाक्षरस्य मंत्रस्य प्राणायाम उदाहृतः।। ८५.१०४ ।।\nप्राणायामाद्भवेत्क्षिप्रं सर्वपापपरिक्षयः।।\nइंद्रियाणां वशित्वं च तस्मात्प्राणांश्च संयमेत्।। ८५.१०५ ।।\nगृहे जपः समं विद्याद्गोष्ठे शतगुणं भवेत्।।\nनद्यां शतसहस्रं तु अनंतः शिवसन्निधौ।। ८५.१०६ ।।\nसमुद्रतीरे देवह्रदे गिरौ देवालयेषु च।।\nपुण्याश्रमेषु सर्वेषु जपः कोटिगुणो भवेत्।। ८५.१०७ ।।\nशिवस्य सन्निधाने च सूर्यस्याग्रे गुरोरपि।।\nदीपस्य गोर्जलस्यापि जपकर्म प्रशस्तये।। ८५.१०८ ।।\nअंगुलीजपसंख्यानमेकमेकं शुभानने।।\nरेखैरष्टगुणं प्रोक्तं पुत्रजीवफलैर्दश।। ८५.१०९ ।।\nशतं वै शंखमणिभिः प्रवलैश्च सहस्रकम्।।\nस्फाटिकैर्दशसाहस्रं मौक्तिकैर्लक्षमुच्यते।। ८५.११० ।।\nपद्माक्षैर्दशलक्षं तु सौवर्णैः कोटिरुच्यते।।\nकुशग्रंथ्या च रुद्राक्षैरनंतगुणमुच्यते।। ८५.१११ ।।\nपंचविंशति मोक्षार्थं सप्तविंशति पौष्टिकम्।।\nत्रिंशच्च धनसंपत्त्यै पंचाशच्चाभिचारिकम्।। ८५.११२ ।।"
  }
]
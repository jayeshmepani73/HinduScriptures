[
  {
    "text": "ऋषय ऊचुः।।\nकथं देवेन वै सूत देवदेवान्महेश्वरात्।।\nसुदर्शनाख्यं वै लब्धं वक्तुमर्हसि विष्णुना।। ९८.१ ।।"
  },
  {
    "text": "सूत उवाच।।\nदेवानामसुरेंद्राणामभवच्च सुदारुणः।।\nसर्वेषामेव भूतानां विनाशकरणो महान्।। ९८.२ ।।"
  },
  {
    "text": "ते देवाः शक्तिमुशलैः सायकैर्नतपर्वभिः।।\nप्रभिद्यमानाः कुंतैश्च दुद्रुवुर्भयविह्वलाः।। ९८.३ ।।"
  },
  {
    "text": "पराजितास्तदा देवा देवदेवेश्वरं हरिम्।।\nप्रणेमुस्तं सुरेशानं शोकसंविग्नमानसाः।। ९८.४ ।।"
  },
  {
    "text": "तान् समीक्ष्याथ भगवान् देवदेवेश्वरो हरिः।।\nप्रणिपत्य स्थितान्देवानिदं वचनमब्रवीत्।। ९८.५ ।।"
  },
  {
    "text": "वत्साः किमिति वै देवाश्चयुतालंकारविक्रमाः।।\nसमागताः ससंतापा वक्तुमर्हथ सुव्रताः।। ९८.६ ।।"
  },
  {
    "text": "तस्य तद्वचनं श्रुत्वा तथाभूताः सुरोत्तमाः।।\nप्रणम्याहुर्यथावृत्तं देवदेवाय विष्णवे।। ९८.७ ।।"
  },
  {
    "text": "भगवन्देवदेवेश विष्णो जिष्णो जनार्दन।।\nदानवैः पीडिताः सर्वे वयं शरणमागताः।। ९८.८ ।।"
  },
  {
    "text": "त्वमेव देवदेवेश गतिर्नः पुरुषोत्तम।।\nत्वमेव परमात्मा हि त्वं पिता जगतामपि।। ९८.९ ।।"
  },
  {
    "text": "त्वमेव भर्ता हर्ता च भोक्ता दाता जनार्दन।।\nहंतुमर्हसि तस्मात्त्वं दानवान्दानवार्दन।।\nदैत्याश्च वैष्णवैर्ब्राह्मै रौद्रैर्याम्यैः सुदारुणैः।।\nकौबेरैश्चैव सौम्यैश्च नैर्ऋत्यैर्वारुणैर्दृढैः।। ९८.११ ।।"
  },
  {
    "text": "वायव्यैश्च तथाग्नेयैरैशानैर्वार्षिकैः शुभैः।।\nसौरै रौद्रौस्तथा भीमैः कंपनैर्जृंभणैर्दृढैः।। ९८.१२ ।।"
  },
  {
    "text": "अवध्या वरलाभात्ते सर्वे वारिजलोचन।।\nसूर्यमंडलसंभूतं त्वदीयं चक्रमुद्युतम्।। ९८.१३ ।।"
  },
  {
    "text": "कुंठितं हि दधीचेन च्यावनेन जगद्गुरो।।\nदंडंशार्ङ्गं तवास्त्रं च लब्धं दैत्यैः प्रसादतः।। ९८.१४ ।।"
  },
  {
    "text": "पुरा जलंधरं हंतुं निर्मितं त्रिपुरारिणा।।\nरथांगं सुशितं घोरं ते तान् हंतुमर्हसि।। ९८.१५ ।।"
  },
  {
    "text": "तस्मात्तेन निहंतव्या नान्यैः शस्त्रशतैरपि।।\nततो निशम्य तेषां वै वचनं वारिजेक्षणः।। ९८.१६ ।।"
  },
  {
    "text": "वाचस्पतिमुखानाह स हरिश्चक्रभृत् स्वयम्।।\nश्रिविष्णुरुवाच।।\nभोभो देवा महादेवं सर्वै र्देवैः सनातनैः।। ९८.१७ ।।"
  },
  {
    "text": "संप्राप्य सांप्रतं सर्वं करिष्यामि दिवौकसाम्।।\nदेवा जलंधरं हंतुं निर्मितंहि पुरारिणा।।\nलब्ध्वा रथांगं तेनैव निहत्य च महासुरान्।।\nसर्वान्धुन्धुमुखान्दैत्यानष्टषष्टिशतान् सुरान्।। ९८.१९ ।।"
  },
  {
    "text": "सबांधवान्क्षणादेव युष्मान् संतारयाम्यहम्।।\nसूत उवाच।।\nएवमुक्ता सुरश्रेष्ठान् सुरश्रेष्ठमनुस्मरन्।। ९८.२० ।।"
  },
  {
    "text": "सुश्रेष्ठस्तदा श्रेष्ठं पूजयामास शंकरम्।।\nलिंगं स्थाप्य यथान्यायं हिमवच्छिखरे शुभे।। ९८.२१ ।।"
  },
  {
    "text": "मेरुपर्वतसंकाशं निर्मितं विश्वकर्मणा।।\nत्वरिताख्येन रुद्रेण रौद्रेण च जनार्दनः।। ९८.२२ ।।"
  },
  {
    "text": "स्नाप्य संपूज्य गंधाद्यैर्ज्वालाकारं मनोरमम्।।\nतुष्टाव च तदा रुद्रं संपूज्याग्नौ प्रणम्य च।। ९८.२३ ।।"
  },
  {
    "text": "देवं नाम्नां सहस्रेण भवाद्येन यथाक्रमम्।।\nपूजयामास च शिवं प्रणवाद्यं नमोंतकम्।। ९८.२४ ।।"
  },
  {
    "text": "देवं नाम्नां सहस्रेण भवाद्येन महेश्वरम्।।\nप्रतिनाम सपद्मेन पूजयामास शंकरम्।। ९८.२५ ।।"
  },
  {
    "text": "अग्नौ च नामभिर्देवं भवाद्यैः समिदादिभिः।।\nस्वाहांतैर्विधिवद्धृत्वा प्रत्येकमयुतं प्रभुम्।। ९८.२६ ।।"
  },
  {
    "text": "तुष्टाव च पुनः शंभुं भवाद्यैर्भवमीश्वरम्।।\nश्रीविष्णुरुवाच।।\nभवः शिवो हरो रुद्रः पुरुषः पद्मलोचनः।। ९८.२७ ।।"
  },
  {
    "text": "अर्थितव्यः सदाचार सर्वशंभुर्महेश्वरः।।\nईश्वरः स्थाणुरीशानः सहस्राक्षः सहस्रपात्।। ९८.२८ ।।"
  },
  {
    "text": "वरीयान् वरदो वंध्यः शंकरः परमेश्वरः।।\nगंगाधरः शूलधरः परार्थैकप्रयोजनः।। ९८.२९ ।।"
  },
  {
    "text": "सर्वज्ञः सर्वदेवादिगिरिधन्वा जटाधरः।।\nचंद्रापीडश्चंद्रमौलिर्विद्वान्विश्वामरेश्वरः।। ९८.३० ।।"
  },
  {
    "text": "वेदांतसारसंदोहः कपाली नीललोहितः।।\nध्यानाधारोपरिच्छेद्यो गौरीभर्ता गणेश्वरः।। ९८.३१ ।।"
  },
  {
    "text": "अष्टमूर्तिर्विश्वमूर्तिस्त्रिवर्गः स्वर्गसाधनः।।\nज्ञानगम्यो दृढप्रज्ञो देवदेवस्त्रिलोचनः।। ९८.३२ ।।"
  },
  {
    "text": "वामदेवो महादेवः पांडुः परिदृढो दृढः।।\nविश्वरूपो विरूपाक्षो वागीशः शुचिरंतरः।। ९८.३३ ।।"
  },
  {
    "text": "सर्वप्रणयसंवादी वृषांको वृषवाहनः।।\nईशः पिनाकी खट्वांगी चित्रवेषश्चिरंतनः।। ९८.३४ ।।"
  },
  {
    "text": "तमोहरो महायोगी गोप्ता ब्रह्मांगहृज्जटि।।\nकालकालः कृत्तिवासाः सुभगः प्रणवात्मकः।। ९८.३५ ।।"
  },
  {
    "text": "उन्मत्तवेषश्चश्रुष्यो दुर्वासाः स्मरशासनः।।\nदृढायुधः स्कंदगुरुः परमेष्ठी परायणः।। ९८.३६ ।।"
  },
  {
    "text": "अनादिमध्यनिधनो गिरिशो गिरिबांधवः।।\nकुबेरबंधुः श्रीकंठो लोकवर्णोत्तमोत्तमः।। ९८.३७ ।।"
  },
  {
    "text": "सामान्यदेवः कोदंडी नीलकंठः परश्वधी।।\nविशालाक्षो मृगव्याधः सुरेशः सूर्यतापनः।। ९८.३८ ।।"
  },
  {
    "text": "धर्मकर्माक्षमः क्षेत्रं भगवान् भगनेत्रभित्।।\nउग्रः पशुपतिस्तार्क्ष्यप्रियभक्तः प्रियंवदः।। ९८.३९ ।।"
  },
  {
    "text": "दाता दयाकरो दक्षः कपर्दी कामशासनः।।\nश्मशाननिलयः सूक्ष्मः श्मशानस्थो महेश्वरः।। ९८.४० ।।"
  },
  {
    "text": "लोककर्ता भूतपतिर्महाकर्ता महौषधी।।\nउत्तरो गोपतिर्गोप्ता ज्ञानगम्यः पुरातनः।। ९८.४१ ।।"
  },
  {
    "text": "नीतिः सुनीतिः शुद्धात्मा सोमसोमरतः सुखी।।\nसोमपोमृतपः सोमो महानीतिर्महामतिः।। ९८.४२ ।।"
  },
  {
    "text": "अजातशत्रुरालोकः संभाव्यो हव्यवाहनः।।\nलोककारो वेदकारः सूत्रकारः सनातनः।। ९८.४३ ।।"
  },
  {
    "text": "महर्षिः कपिलाचार्यो विश्वदीप्तिस्त्रिलोचनः।।\nपिनाकपाणिभूर्देवः स्वस्तिदः स्वस्तिकृत्सदा।। ९८.४४ ।।"
  },
  {
    "text": "त्रिधामा सौभगः शर्वः सवज्ञः सर्वगोचरः।।\nब्रह्मधृग्विश्वसृक्‌स्वर्गः कर्णिकारः प्रियः कविः।। ९८.४५ ।।"
  },
  {
    "text": "शाखो विशाखो गोशाखः शिवो नैकः क्रतुः समः।।\nगंगाप्लवोदको भावः सकलस्थपतिस्थिरः।। ९८.४६ ।।"
  },
  {
    "text": "विजितात्मा विधेयात्मा भूतवाहनसारथिः।।\nसगणो गणकार्यश्च सुकीर्ति श्छिन्नसंशयः।। ९८.४७ ।।"
  },
  {
    "text": "कामदेवः कामपालो भस्मोद्धूलितविग्रहः।।\nभस्मप्रियो भस्मशायी कामी कांतः कृतागमः।। ९८.४८ ।।"
  },
  {
    "text": "समायुक्तो निवृत्तात्मा धर्मयुक्तः सदाशिवः।।\nचतुर्मुखश्चतुर्बाहुर्दुरावासो दुरासदः।। ९८.४९ ।।"
  },
  {
    "text": "दुर्गमो दुर्लभो दुर्गः सर्वायुधविशारदः।।\nअध्यात्मयोगनिलयः सुतंतुस्तंतुवर्धनः।। ९८.५० ।।"
  },
  {
    "text": "सुभांगो लोकसारंगो जगदीशोऽमृताशनः।।\nभस्मशुद्धिकरो मेरुरोजस्वी शुद्धविग्रहः।। ९८.५१ ।।"
  },
  {
    "text": "हिरण्यरेतास्तरणिर्मरीचिर्महिमालयः।।\nमहाह्रदो महागर्भः सिद्धवृंदारवंदितः।। ९८.५२ ।।"
  },
  {
    "text": "व्याघ्रचर्मधरो व्याली महाभूतो महानिधिः।।\nअमृतांगोऽमृतवपुः पंचयज्ञः प्रभंजनः।। ९८.५३ ।।"
  },
  {
    "text": "पंच विंशतितत्त्वज्ञः पारिजातः परावरः।।\nसुलभः सुव्रतः शुरो वाङ्मयैकनिधिर्निधिः।। ९८.५४ ।।"
  },
  {
    "text": "वर्णाश्रमगुरुर्वर्णी शत्रुजिच्छत्रुतापनः।।\nआश्रमः क्षपणः क्षामो ज्ञानवानचलाचलः।। ९८.५५ ।।"
  },
  {
    "text": "प्रमाणभूतो दुर्ज्ञेयः सुपर्णो वायुवाहनः।।\nधनुर्धरो धनुर्वेदो गुणराशिर्गुणाकरः।। ९८.५६ ।।"
  },
  {
    "text": "अनंतदृष्टिरानंदो दंडो दमयिता दमः।।\nअभिवाद्यो महाचार्यो विश्वकर्मा विशारदः।। ९८.५७ ।।"
  },
  {
    "text": "वीतरागो विनीतात्मा तपस्वी भूतभावनः।।\nउन्मत्तवेषः प्रच्छन्नो जितकामो जितप्रियः।। ९८.५८ ।।"
  },
  {
    "text": "कल्याणप्रकृतिः कल्पः सर्वलोकप्रजापतिः।।\nतपस्स्वी तारको धीमान् प्रधान प्रभुरव्ययः।। ९८.५९ ।।"
  },
  {
    "text": "लोकपालोऽन्तर्हितात्मा कल्पादिः कमलेक्षणः।।\nवेदशास्त्रार्थतत्त्वज्ञो नियमो नियमाश्रयः।। ९८.६० ।।"
  },
  {
    "text": "चंद्रः सूर्यः शनिः केतुर्विरामो विद्रुमच्छविः।।\nभक्तिगस्यः परंब्रह्ममृगबाणार्पणोऽनघः।। ९८.६१ ।।"
  },
  {
    "text": "अद्रिराजालयः कांतः परमात्मा जगद्गुरुः।।\nसर्वकर्माचलस्त्वष्टा मंगल्यो मंगलावृतः।। ९८.६२ ।।"
  },
  {
    "text": "महातपा दीर्घतपाः स्थविष्ठः स्थविरो ध्रुवः।।\nअहः संवत्सरो व्याप्तिः प्रमाणं परम तपः।। ९८.६३ ।।"
  },
  {
    "text": "संवत्सरकरो मंत्रः प्रत्ययः सर्वदर्शनः।।\nअजः सर्वेश्वरः स्निग्धो महोरेता महाबलः।। ९८.६४ ।।"
  },
  {
    "text": "योगी योग्यो महोरेताः सिद्धः सर्वदिरग्निदः।।\nवसुर्वसुमनाः सत्यः सर्वपापहरो हरः।। ९८.६५ ।।"
  },
  {
    "text": "अमृतः शाश्वतः शांतो बाणहस्तः प्रतापवान्।।\nकमंडलुधरो धन्वी वेदांगो वेदविन्मुनिः।। ९८.६६ ।।"
  },
  {
    "text": "भ्रजिष्णुर्भोजनं भोक्ता लोकनेता दुराधरः।।\nअतींद्रियो महामायः सर्वावासश्चतुष्पथः।।\nकालयोगी महानादो महोत्साहो महाबलः।।\nमहाबुद्धिर्महावीर्यो भूतचारी पुरंदरः।। ९८.६८ ।।"
  },
  {
    "text": "निशाचरः प्रेतचारिमहाशक्तिर्महाद्युतिः।।\nअनिर्देश्यवपुः श्रीमान् सर्वहार्यमितो गतिः।। ९८.६९ ।।"
  },
  {
    "text": "बहुश्रुतो बहुमयो नियतात्मा भवोद्भवः।।\nओजस्तेजो द्युतिकरो नर्तकः सर्वकामकः।। ९८.७० ।।"
  },
  {
    "text": "नृत्यप्रियो नृत्यनृत्यः प्रकाशात्मा प्रतापनः।।\nबुद्धस्पष्टाक्षरो मंत्रः सन्मानः सारसंप्लवः।। ९८.७१ ।।"
  },
  {
    "text": "युगादिकृद्युगावर्तो गंभीरो वृषवाहनः।।\nइष्टो विशिष्टः शिष्टेष्टः शरभः शरभो धनुः।। ९८.७२ ।।"
  },
  {
    "text": "अपां निधिरधिष्ठानं विजयो जयकालवित्।।\nप्रतिष्ठितः प्रमाणज्ञो हिरण्यकवचो हरिः।। ९८.७३ ।।"
  },
  {
    "text": "विरोचनः सुरगणो विद्येशो विबुधाश्रयः।।\nबालरूपो बलोन्माथी विवर्तो गहनो गुरुः।। ९८.७४ ।।"
  },
  {
    "text": "करणं कारणं कर्ता सर्वबंधविमोचनः।।\nविद्वत्तमो वीतभयो विश्वभर्ता निशाकरः।। ९८.७५ ।।"
  },
  {
    "text": "व्यवसायो व्यवस्थानः स्थानदो जगदादिजः।।\nदुंदुभो ललितो विश्वो भवात्मात्मनि संस्थितः।। ९८.७६ ।।"
  },
  {
    "text": "वीरेश्वरो वीरभद्रो वीरहा वीरभृद्विराट्।।\nवीरचूडामणिर्वेत्ता तीव्रनादो नदीधरः।। ९८.७७ ।।"
  },
  {
    "text": "आज्ञाधरस्त्रिशूली च शिपिविष्टः शिवालयः।।\nवालखिल्यो महाचापस्तिग्मांशुर्निधिरव्ययः।। ९८.७८ ।।"
  },
  {
    "text": "अभिरामः सुशरणः सुब्रह्मण्यः सुधापतिः।।\nमघवान्कौशिको गोमान् विश्रामः सर्वशासनः।। ९८.७९ ।।"
  },
  {
    "text": "ललाटाक्षो विश्वदेहः सराः संसारचक्रभृत्।।\nअमोघदंडी मध्यस्थो हिरण्यो ब्रह्मवर्चसी।। ९८.८० ।।"
  },
  {
    "text": "परमार्थः परमयः शंबरो व्याघ्रकोऽनलः।।\nरुचिर्वररुचिर्वंद्यो वाचस्पतिरहर्पतिः।। ९८.८१ ।।"
  },
  {
    "text": "रविर्विरोचनः स्कंधः शास्ता वैवस्वतो जनः।।\nयुक्तिरुन्नतकीर्तिश्च शांतरागः पराजयः।। ९८.८२ ।।"
  },
  {
    "text": "कैलासपतिकामारिः सविता रविलोचनः।।\nविद्वत्तमो वीतभयो विश्वहर्ता निवारितः।। ९८.८३ ।।"
  },
  {
    "text": "नित्यो नियतकल्याणः पुण्यश्रवणकीर्तनः।।\nदूरश्रवा विश्वसहो ध्येयो दुःस्वप्ननाशनः।। ९८.८४ ।।"
  },
  {
    "text": "उत्तारको दुष्कृतिहा दुर्धर्षो दुःसहोऽभयः।।\nअनादिर्भूर्भुवोलक्ष्मीः किरीटित्रिदशाधिपः।। ९८.८५ ।।"
  },
  {
    "text": "विश्वगोप्ता विश्वभर्ता सुधीरो रुचिरांगदः।।\nजननो जनजन्मादिः प्रीतिमान्नीतिमान्नयः।। ९८.८६ ।।"
  },
  {
    "text": "विशिष्टः काश्यपो भानुर्भीमो भीमपराक्रमः।।\nप्रणवः सप्तधाचारो महाकायो महाधनुः।। ९८.८७ ।।"
  },
  {
    "text": "जन्माधिपो महादेवः सकलागमपारगः।।\nतत्त्वातत्त्वविवेकात्मा विभूष्णुर्भूतिभूषणः।। ९८.८८ ।।"
  },
  {
    "text": "ऋषिर्ब्राह्मणविज्जिष्णुर्जन्ममृत्युजरातिगः।।\nयज्ञो यज्ञपतिर्यज्वा यज्ञांतोऽमोघविक्रमः।। ९८.८९ ।।"
  },
  {
    "text": "महेंद्रो दुर्भरः सेनी यज्ञांगो यज्ञवाहनः।।\nपंचब्रह्मसमुत्पत्तिर्विश्वेशो विमलोदयः।। ९८.९० ।।"
  },
  {
    "text": "आत्मयोनिरनाद्यंतो षड्विंशत्सप्तलोकधृक्।।\nगायत्रीविल्लभः प्रांशुर्विश्वावासः प्रभाकरः।। ९८.९१ ।।"
  },
  {
    "text": "शिशुर्गिरिरतः साम्राट्सुषेणः सुरशत्रुहा।।\nअमोघरिष्टमथनो मुकुंदो विगतज्वरः।। ९८.९२ ।।"
  },
  {
    "text": "स्वयंज्योतिरनुज्योतिरात्मज्योतिरचंचलः।।\nपिंगलः कपिलश्मश्रुः शास्त्रनेत्रस्त्रयीतनुः।। ९८.९३ ।।"
  },
  {
    "text": "ज्ञानस्कंधो महाज्ञानी निरुत्पत्तिरुपप्लवः।।\nभगो विवस्वानादित्यो योगाचार्यो बृहस्पतिः।। ९८.९४ ।।"
  },
  {
    "text": "उदारकीर्तिरुद्योगी सद्योगी सदसन्मयः।।\nनक्षत्रमाली राकेशः साधिष्ठानः षडाश्रयः।। ९८.९५ ।।"
  },
  {
    "text": "पवित्रपाणिः पापारिर्मणिपूरो मनोगतिः।।\nहृत्पुंडरीकमासीनः शुक्लः शांतो वृषाकपिः।। ९८.९६ ।।"
  },
  {
    "text": "विष्णुर्ग्रहपतिः कृष्णः समर्थोऽनर्थनाशनः।।\nअधर्मशत्रुरक्षय्यः पुरुहूतः पुरुष्टुतः।। ९८.९७ ।।"
  },
  {
    "text": "ब्रह्मगर्भो बृहद्गर्भो धर्मधेनुर्धनागमः।।\nजगद्धितैपिसुगतः कुमारः कुशलागमः।। ९८.९८ ।।"
  },
  {
    "text": "हिरण्यवर्णो ज्योतिष्मान्नानाभूतधरो ध्वनिः।।\nअरोगो नियमाध्यक्षो विश्वामित्रो द्विजोत्तमः।। ९८.९९ ।।"
  },
  {
    "text": "बृहज्ज्योतिः सुधामा च महाज्योतिरनुत्तमः।।\nमातामहो मातरिश्वा नभस्वान्नागहारधृक्।। ९८.१०० ।।"
  },
  {
    "text": "पुलस्त्यः पुलहोऽगस्त्यो जातूकर्ण्यः पराशरः।।\nनिरावरणधर्मज्ञो विरिंचो विष्टरश्रवाः।। ९८.१०१ ।।"
  },
  {
    "text": "आत्मभूरनिरुद्धोत्रिज्ञानमूर्तिर्महायशाः।।\nलोकचूडामणिर्वीरः चंडसत्यपराक्रमः।। ९८.१०२ ।।"
  },
  {
    "text": "व्यालकल्पो महाकल्पो महावृक्षः कलाधरः।।\nअलंकरिष्णुस्त्वचलो रोचिष्णुर्विक्रमोत्तमः।। ९८.१०३ ।।"
  },
  {
    "text": "आशुशब्दपतिर्वेगी पुलवनः शिखिसारथिः।।\nअसंसृष्टोऽतिथि शक्रः प्रमाथी पापनाशनः।। ९८.१०४ ।।"
  },
  {
    "text": "वसुश्रवाः कव्यवाहः प्रतप्तो विश्वभोजनः।।\nजर्यो रजाधिशमनो लोहितश्च तनूनपात्।। ९८.१०५ ।।"
  },
  {
    "text": "पृषदश्वो नभोयोनिः सुप्रतीकस्तमिस्त्रहा।।\nनिदाघस्तपनो मेघः पक्षः परपुरंजयः।। ९८.१०६ ।।"
  },
  {
    "text": "मुखानिलः सुनिष्पन्नः सुरभिः शिशिरात्मकः।।\nवसंतो माधवो ग्रीष्मो नभस्यो बीजवाहनः।। ९८.१०७ ।।"
  },
  {
    "text": "अंगिरामुनिरात्रेयो विमलो विश्ववाहनः।।\nपावनः पुरुजिच्छक्रस्त्रिविद्यो नरवाहनः।। ९८.१०८ ।।"
  },
  {
    "text": "मनो बुद्धिरहंकारः क्षेत्रज्ञः क्षेत्रपालकः।।\nतेजोनिधिर्ज्ञाननिधिर्विपाको विघ्नकारकः।। ९८.१०९ ।।"
  },
  {
    "text": "अधरोऽनुत्तरो ज्ञेयो ज्येष्ठो निःश्रेयसालयः।।\nशैलो नगस्तनुर्देहो दानवारिररिंदमः।। ९८.११० ।।"
  },
  {
    "text": "चारुधिर्जनकश्चारुविशल्यो लोकशल्यकृत्।।\nचतुर्वेदश्चतुर्भावश्चतुरश्चतुरप्रियः।। ९८.१११ ।।"
  },
  {
    "text": "आम्नायोथ समाम्नायस्तीर्थदेवशिवालयः।।\nबहुरूपो महारूपः सर्वरूपश्चराचरः।। ९८.११२ ।।"
  },
  {
    "text": "न्यायनिर्वाहको न्यायो न्यायगम्यो निरंजनः।।\nसहस्रमूर्धा देवेंद्राः सर्वशस्त्रप्रभंजनः।। ९८.११३ ।।"
  },
  {
    "text": "मुंडो विरूपो विकृतो दंडी दांतो गुणोत्तमः।।\nपिंगलाक्षोथ हर्यक्षो नीलग्रीवो निरामयः।। ९८.११४ ।।"
  },
  {
    "text": "सहस्रबाहुः सर्वेशः शरण्यः सर्वलोकभृत्।।\nपद्मासनः परंज्योतिः परावरंपरंफलः।। ९८.११५ ।।"
  },
  {
    "text": "पद्मगर्भो महागर्भो विश्वगर्भो विचक्षणः।।\nपरावरज्ञो बीजेशः सुमुखः सुमहास्वनः।। ९८.११६ ।।"
  },
  {
    "text": "देवासुरगुरुर्देवो देवासुरनमस्कृतः।।\nदेवासुरमहामात्रो देवासुरमहाश्रयः।। ९८.११७ ।।"
  },
  {
    "text": "देवादिदेवो देवर्षिदेवासुरवरप्रदः।।\nदेवासुरेश्वरो दिव्यो देवासुरमहेश्वरः।। ९८.११८ ।।"
  },
  {
    "text": "सर्वदेवमयोचिंत्यो देवतात्मात्मसंभवः।।\nईड्योऽनीशः सुख्याघ्रो देवसिंहो दिवाकरः।। ९८.११९ ।।"
  },
  {
    "text": "विबुधाग्रवरश्रेष्ठः सर्वदेवोत्तमोत्तमः।।\nशिवज्ञानरतः श्रीमान् शिखिश्रीपर्वतप्रियः।। ९८.१२० ।।"
  },
  {
    "text": "जयस्तंभो विशिष्टंभो नरसिंहनिपातनः।।\nब्रह्मचारी लोकचारी धर्मचारी धनाधिपः।। ९८.१२१ ।।"
  },
  {
    "text": "नंदी नंदीश्वरो नग्नो नग्नव्रतधरः शुचिः।।\nलिंगाध्यक्षः सुराध्यक्षो युगाध्यक्षो युगावहः।। ९८.१२२ ।।"
  },
  {
    "text": "स्ववशः सवशः स्वर्गः स्वरः स्वरमयस्वनः।।\nबीजाध्यक्षो बीजकर्ता धनकृद्धर्मवर्धनः।। ९८.१२३ ।।"
  },
  {
    "text": "दंभोऽदंभो महादंभः सर्वभूतमहेश्वरः।।\nश्मशाननिलयस्तिष्यः सेतुरप्रतिमाकृतिः।। ९८.१२४ ।।"
  },
  {
    "text": "लोकोत्तरस्फुटालोकस्त्र्यंबको नागभूषणः।।\nअंधकारिर्मखद्वेषी विष्णुकंधरपातनः।। ९८.१२५ ।।"
  },
  {
    "text": "वीतदोषोऽक्षयगुणो दक्षारिः पूषदंतहृत्।।\nधूर्जटिः खंडपरशुः सकलो निष्कलोऽनघः।। ९८.१२६ ।।"
  },
  {
    "text": "आधारः सकलाधारः पांडुराभो मृडो नटः।।\nपूर्णः पूरयिता पुण्यः सुकुमारः सुलोचनः।। ९८.१२७ ।।"
  },
  {
    "text": "सामगेयः प्रियकरः पुण्यकीर्तिरनामयः।।\nमनोजवस्तीर्थकरो जटिलो जीवतेश्वरः।। ९८.१२८ ।।"
  },
  {
    "text": "जीवितांतकरो नित्यो वसुरेता वसुप्रियः।।\nसद्गतिः सत्कृतिः सक्तः कालकंठः कलाधरः।। ९८.१२९ ।।"
  },
  {
    "text": "मानी मान्यो महाकालः सद्भूतिः सत्परायणः।।\nचंद्रसंजीवनः शास्ता लोकगूढोमराधिपः।। ९८.१३० ।।"
  },
  {
    "text": "लोकबंधुर्लोकनाथः कृतज्ञः कृतिभूषणः।।\nअनपाय्यक्षरः कांतः सर्वशास्त्रभृतां वरः।। ९८.१३१ ।।"
  },
  {
    "text": "तेजोमयो द्युतिधरो लोकमायोग्रणीरणुः।।\nशुचिस्मितः प्रसन्नात्मा दुर्जयो दुरतिक्रमः।। ९८.१३२ ।।"
  },
  {
    "text": "ज्योतिर्मयो निराकारो जगन्नाथो जलेश्वरः।।\nतुंबवीणी महाकायो विशोकः शोकनाशनः।। ९८.१३३ ।।"
  },
  {
    "text": "त्रिलोकात्मा त्रिलोकेशः शुद्धः शुद्धी रथाक्षजः।।\nअव्यक्तलक्षणो व्यक्तो व्यक्ताव्यक्तो विशांपतिः।। ९८.१३४ ।।"
  },
  {
    "text": "वरशीलो वरतुलो मानो मानधनो मयः।।\nब्रह्मा विष्णुः प्रजापालो हंसो हंसगतिर्यमः।। ९८.१३५ ।।"
  },
  {
    "text": "वेधा धाता विधाता च अत्ता हर्ता चतुर्मुखः।।\nकैलासशिखरावासी सर्वावासी सतां गतिः।। ९८.१३६ ।।"
  },
  {
    "text": "हिरण्यगर्भो हरिणः पुरुषः पूर्वजः पिता ।।\nभूतालयो भूतपतिर्भूतिदो भुवनेश्वरः।। ९८.१३७ ।।"
  },
  {
    "text": "संयोगी योगविद्ब्रह्म ब्रह्मण्यो ब्राह्मणप्रियः।।\nदेवप्रियो देवनाथो देवज्ञो देवचिंतकः।। ९८.१३८ ।।"
  },
  {
    "text": "विषमाक्षः कलाध्यक्षो वृषांको वृषवर्धनः।।\nनिर्मदो निरहंकारो निर्मोहो निरुपद्रवः।। ९८.१३९ ।।"
  },
  {
    "text": "दर्पहा दर्पितो दृप्तः सर्वर्तुपरिवर्तकः।।\nसप्तजिह्वः सहस्रर्चिः स्रिग्धः प्रकृतिदक्षिणः।। ९८.१४० ।।"
  },
  {
    "text": "भूतभव्यभवन्नाथः प्रभवो भ्रांतिनाशनः।।\nअर्थोनर्थो महाकोशः परकार्यैकपंडितः।। ९८.१४१ ।।"
  },
  {
    "text": "निष्कंटकः कृतानंदो निर्व्याजो व्याजमर्दनः।।\nसत्त्ववान् सात्त्विकः सत्यकीर्तिस्तंभकृतागमः।। ९८.१४२ ।।"
  },
  {
    "text": "अकंपितो गुणग्राही नैकात्मा नैककर्मकृत्।।\nसुप्रीतः सुमुखः सूक्ष्मः सुकरो दक्षिणोऽनलः।। ९८.१४३ ।।"
  },
  {
    "text": "स्कंधः स्कंधधरो धुर्यः प्रकटः प्रीतिवर्धनः।।\nअपराजितः सर्वसहो विदग्धः सर्ववाहनः।। ९८.१४४ ।।"
  },
  {
    "text": "अधृतः स्वधृतः साध्यः पूर्वमूर्तिर्यशोधरः।।\nवराहश्रृंगधृग्वायुर्बलवानेकनायकः।। ९८.१४५ ।।"
  },
  {
    "text": "श्रुतिप्रकाशः श्रुतिमानेकबंधुरनेकधृक्।।\nश्रीवल्लभशिवारंभः शांतभद्रः समंजसः।। ९८.१४६ ।।"
  },
  {
    "text": "भूशयो भूतिकृद्भूतिर्भूषणो भूतवाहनः।।\nअकायो भक्तकायस्थः कालज्ञानी कलावपुः।। ९८.१४७ ।।"
  },
  {
    "text": "सत्यव्रतमहात्यागी निष्ठाशांतिपरायणः।।\nपरार्थवृत्तिर्वरदो विविक्तः श्रुतिसागरः।। ९८.१४८ ।।"
  },
  {
    "text": "अनिर्विण्णो गुणग्राही कलंकांलः कलंकहा।।\nस्वभावरुद्रो मध्यस्थः शत्रुघ्नो मध्यनाशकः।। ९८.१४९ ।।"
  },
  {
    "text": "शिखंडी कवची शूली चंदी मुंडी च कुंडली।।\nमेखली कवची खड्गी मायी संसारसारथिः।। ९८.१५० ।।"
  },
  {
    "text": "अमृत्युः सर्वदृक् सिंहस्तेजोराशिर्महामणिः।।\nअसंख्येयोप्रमेयात्मा वीर्यवान् कार्यकोविदः।। ९८.१५१ ।।"
  },
  {
    "text": "वेद्यो वेदार्थविद्गोप्ता सर्वाचारो मुनीश्वरः।।\nअनुत्तमो दुराधर्षो मधुरः प्रियदर्शनः।। ९८.१५२ ।।"
  },
  {
    "text": "सुरेशः शरणं सर्वः शब्दब्रह्मसतांगतिः।।\nकालभक्षः कलंकारिः कंकणीकृतवासुकिः।। ९८.१५३ ।।"
  },
  {
    "text": "महेष्वासो महीभर्ता निष्कलंको विश्रृंखलः।।\nद्युणमिस्तरणिर्धन्यः सिद्धिदः सिद्धिसाधनः।। ९८.१५४ ।।"
  },
  {
    "text": "निवृत्तः संवृतः शिल्पो व्यूढोरस्को महाभुजः।।\nएकज्योतिर्निरातंको नरो नारायणप्रियः।। ९८.१५५ ।।"
  },
  {
    "text": "निर्लेपो निष्प्रपंचात्मा निर्व्यग्रो व्यग्रनाशनः।।\nस्तव्यस्तवप्रियः स्तोता व्यासमूर्तिरनाकुलः।। ९८.१५६ ।।"
  },
  {
    "text": "निरवद्यपदोपायो विद्याराशिरविक्रमः।।\nप्रशांतबुद्धिरक्षुद्रः क्षुद्रहानित्यसुंदरः।। ९८.१५७ ।।"
  },
  {
    "text": "धैर्याग्र्यधुर्यो धात्रीशः शाकल्यः शर्वरीपतिः।।\nपरमार्थगुरुर्दृष्टिर्गुरुराश्रितवत्सलः।। ९८.१५८ ।।"
  },
  {
    "text": "रसो रसज्ञः सर्वज्ञः सर्वसत्त्वावलंबनः।।\nसूत उवाच।।\nएवं नाम्नां सहस्रेण तुष्टाव वृषभध्वजम्।। ९८.१५९ ।।"
  },
  {
    "text": "स्नापयामास च विभुः पूजयामास पंकजैः।।\nपरीक्षार्थं हरेः पूजाकमलेषु महेश्वरः।। ९८.१६० ।।"
  },
  {
    "text": "गोपयामास कमलं तदैकं भुवनेश्वरः।।\nहृतपुष्पो हरिस्तत्र किमिदंत्वभ्यचिंतयन्।। ९८.१६१ ।।"
  },
  {
    "text": "ज्ञात्वा स्वनेत्रमुद्धृत्य सर्वसत्त्वाबलंबनम्।।\nपूजयामास भावेन नाम्ना तेन जगद्गुरुम्।। ९८.१६२ ।।"
  },
  {
    "text": "ततस्तत्र विभुर्दृष्ट्वा तथाभूतं हरो हरिम्।।\nतस्मादवतताराशु मंडलात्पावकस्य च।। ९८.१६३ ।।"
  },
  {
    "text": "कोटिभास्करसंकाशं जटामुकुटमंडितम्।।\nज्वालामालावृतं दिव्यं तीक्ष्णंदंष्ट्रं भयंकरम्।। ९८.१६४ ।।"
  },
  {
    "text": "शूलटंकगदाचक्रकुंतपाशधरं हरम्।।\nवरादभयहस्तं च दीपिचर्मोत्तरीयकम्।। ९८.१६५ ।।"
  },
  {
    "text": "इत्थंभूतं तदा दृष्ट्वा भवं भस्मविभूषितम्।।\nहृष्टो नमश्चकाराशु देवदेवं जनार्दनः।। ९८.१६६ ।।"
  },
  {
    "text": "दुद्रुवुस्तं परिक्रम्य सेंद्रा देवास्त्रिलोचनम्।।\nचचाल ब्रह्मभुवनं चकंपे च वसुंधरा।। ९८.१६७ ।।"
  },
  {
    "text": "ददाह तेजस्तच्छंभोः प्रांतं वै शतयोजनम्।।\nअधस्ताच्चोर्ध्वतश्चैव हाहेत्यकृत भूतले।। ९८.१६८ ।।"
  },
  {
    "text": "तदा प्राह महादेवः प्रहसन्निव शंकरः।।\nसंप्रेक्ष्य प्रणयाद्विष्णुं कृतांजलिपुटं स्थितम्।। ९८.१६९ ।।"
  },
  {
    "text": "ज्ञातं मयेदमधुना देवकार्यं जनार्दन।।\nसुदर्शनाख्यं चक्रं च ददामि तव शोभनम्।। ९८.१७० ।।"
  },
  {
    "text": "यद्रूपं भवता दृष्टं सर्वलोकभयंकरम्।।\nहिताय तव यत्नेन तव भावाय सुव्रत।। ९८.१७१ ।।"
  },
  {
    "text": "शांतं रणाजिरे विष्णो देवानां दुःखसाधनम्।।\nशांतस्य चास्त्रं शांतस्याच्छांतेनास्त्रेण किं फलम्।। ९८.१७२ ।।"
  },
  {
    "text": "शांतस्य समरे चास्त्रं शांतिरेव तपस्विनम्।।\nयोद्धुः शांत्या बलच्छेदः परस्य बलवृद्धिदः।। ९८.१७३ ।।"
  },
  {
    "text": "देवैरशांतैर्यद्रूपं मदीयं भावयाव्ययम्।।\nकिमायुधेन कार्यं वै योद्धुं देवारिसूदन।। ९८.१७४ ।।"
  },
  {
    "text": "क्षमा युधि न कार्यं वै योद्धुं देवारिसूदन।।\nअनागते व्यतीते च दौर्बल्ये स्वजनोत्करे।। ९८.१७५ ।।"
  },
  {
    "text": "अकालिके त्वधर्मे च अनर्थे वारिसूदन।।\nएवमुक्त्वा ददौ चक्रं सूर्यायुतसमप्रभम्।। ९८.१७६ ।।"
  },
  {
    "text": "नेत्रं च नेता जगतां प्रभुर्वै पद्मसन्निभम्।।\nतदाप्रभृति तं प्राहुः पद्माक्षमिति सुव्रतम्।। ९८.१७७ ।।"
  },
  {
    "text": "दत्त्वैनं नयनं चक्रं विष्णवे नीललोहितः।।\nपस्पर्श च कराभ्यां वै सुशुभाभ्यामुवाच ह।। ९८.१७८ ।।"
  },
  {
    "text": "वरदोहं वरश्रेष्ठ वरान्वरय चेप्सितान्।।\nभक्त्या वशीकृतो नूनं त्वयाहं पुरुषोत्तम।। ९८.१७९ ।।"
  },
  {
    "text": "इत्युक्तो देवदेवेन देवदेवं प्रणम्य तम्।।\nत्वयि भक्तिर्महादेव प्रसीद वरमुत्तमम्।। ९८.१८० ।।"
  },
  {
    "text": "नान्यमिच्छामि भक्तानामार्तयो नास्ति यत्प्रभो।।\nतच्छ्रुत्वा वचनं तस्य दयावान् सुतरां भवः।। ९८.१८१ ।।"
  },
  {
    "text": "पस्पर्श च ददौ तस्मै श्रद्धां शीतांशुभूषणः।।\nप्राह चैवं महादेवः परमात्मानमच्युतम्।। ९८.१८२ ।।"
  },
  {
    "text": "मयि भक्तश्च वंद्यश्च पूज्यश्चैव सुरासुरैः।।\nभविष्यसि न संदेहो मत्प्रसादात्सुरोत्तम।। ९८.१८३ ।।"
  },
  {
    "text": "यदा सती दक्षपुत्री विनिंद्यैव सुलोचना।।\nमातरं पितरं दक्षं भविष्यति सुरेश्वरी।। ९८.१८४ ।।"
  },
  {
    "text": "दिव्या हैमवती विष्णो तदा त्वमपि सुव्रत।।\nभगिनीं तव कल्याणीं देवीं हैमवतीमुमाम्।। ९८.१८५ ।।"
  },
  {
    "text": "नियोगाद्ब्रह्मणः साध्वीं प्रदास्यसि ममैव ताम्।।\nमत्संबंधी च लोकानां मध्ये पूज्यो भविष्यसि।। ९८.१८६ ।।"
  },
  {
    "text": "मां दिव्येन च भावेन तदाप्रभृति शंकरम्।।\nद्रक्ष्यसे च प्रसन्नेन मित्रभूतमिवात्मना।। ९८.१८७ ।।"
  },
  {
    "text": "इत्युक्त्वांतर्दधे रुद्रो भगवान्नीललोहितः।।\nजनार्दनोपि भगवान् देवानामपि सन्निधौ।। ९८.१८८ ।।"
  },
  {
    "text": "अयाचत महादेवं ब्रह्माणं मुनिभिः समम्।।\nमया प्रोक्तं स्तवं दिव्यं पद्मयोने सुशोभनम्।। ९८.१८९ ।।"
  },
  {
    "text": "यः पठेच्छृणुयाद्वापि श्रावयेद्वा द्विजोत्तमान्।।\nप्रतिनाम्नि हिरण्यस्य दत्तस्य फलमाप्नुयात्।। ९८.१९० ।।"
  },
  {
    "text": "अश्वमेधसहस्रेण फलं भवति तस्य वै।।\nघृताद्यौ स्नापयेद्रुद्रं स्ताल्या वै कलशैः शुभैः।। ९८.१९१ ।।"
  },
  {
    "text": "नाम्नां सहस्रेणानेन श्रद्धया शिवमीश्वरम्।।\nसोपि यज्ञसहस्रस्य फलं लब्ध्वासुरेश्वरैः।। ९८.१९२ ।।"
  },
  {
    "text": "पूज्यो भवति रुद्रस्य प्रीतिर्भवति तस्य वै।।\nतथास्त्वति तथा प्राह पद्मयोनेर्जनार्दनम्।। ९८.१९३ ।।"
  },
  {
    "text": "जग्मतुः प्रणिपत्यैनं देवदेवं जगद्गुरुम्।।\nतस्मान्नाम्नां सहस्रेण पूजयेनदघो द्विजाः।। ९८.१९४ ।।"
  },
  {
    "text": "जपेन्नाम्नां सहस्रं च स याति परमां गतिम्।। ९८.१९५ ।।"
  },
  {
    "text": "इति श्रीलिंगमहापुराणे पूर्वभागे सहस्रनामभिः पूजनाद्विष्णुचक्रलाभो नामाष्टनवतितमोऽध्यायः।। ९८ ।।"
  }
]
[
  {
    "text": "ऋषय ऊचुः।।\nसूत सुव्यक्तमखिलं कथितं शंकरस्य तु।।\nसर्वात्मभावं रुद्रस्य स्वुरूपं वक्तुमर्हसि।। ४५.१ ।।"
  },
  {
    "text": "सूत उवाच।।\nभूर्भुवः स्वर्महश्चैव जनः साक्षात्तपस्तथा।।\nसत्यलोकश्च पातालं नरकार्णवकोटयः।। ४५.२ ।।"
  },
  {
    "text": "तारकाग्रहसोमार्का ध्रुवः सप्तर्षयस्तथा।।\nवैमानिकास्तथान्ये च तिष्ठंत्यस्य प्रसादतः।। ४५.३ ।।"
  },
  {
    "text": "अनेन निर्मितास्त्वेवं तदात्मानो द्विजर्षभाः।।\nसमाष्टिरूपः सर्वात्मा संस्थितः सर्वदा शिवः।। ४५.४ ।।"
  },
  {
    "text": "सर्वात्मानं महात्मानं महादेवं महेश्वरम्।।\nन विजानंति संमूढा मायया तस्य मोहिताः।। ४५.५ ।।"
  },
  {
    "text": "तस्य देवस्य रुद्रस्य शरीरं वै जगत्त्रयम्।।\nतस्मात्प्रणम्य तं वक्ष्ये जगतां निर्णयं शुभम्।। ४५.६ ।।"
  },
  {
    "text": "पुरा वः कथितं सर्वं मयाण्डस्य यथा कृतिः।।\nभुवनानां स्वरूपं च ब्रह्माण्डे कथयाम्यहम्।। ४५.७ ।।"
  },
  {
    "text": "पृथिवीचांतरिक्षं च स्वर्महर्जन एव च।।\nतपः सत्यं च सप्तैते लोकास्त्वंडोद्भवाः शुभाः।। ४५.८ ।।"
  },
  {
    "text": "अधस्तादत्र चैतेषां द्विजाः सप्त तलानि तु।।\nमहातलादयस्तेषां अधस्तान्नरकाः क्रमात्।। ४५.९ ।।"
  },
  {
    "text": "महातलं हेमतलं सर्वरत्नोपशोभितम्।।\nप्रासादैश्च विचित्रैश्च भवस्यायतनैस्तथा।। ४५.१೦ ।।"
  },
  {
    "text": "अनंतेन च संयुक्तं मुचुकुंदेन धीमता।।\nनृपेण बलिना चैव पातालस्वर्गवासिना।। ४५.११ ।।"
  },
  {
    "text": "शैलं रसातलं विप्राः शार्करं हि तलातलम्।।\nपीतं सुतलमित्युक्तं वितलं विद्रुमप्रभम्।। ४५.१२ ।।"
  },
  {
    "text": "सितं हि अतलं तच्च तलं यच्च सितेतरम्।।\nक्ष्मायास्तु यावद्विस्तारो ह्यधस्तेषां च सुव्रताः।। ४५.१३ ।।"
  },
  {
    "text": "तलानां चैव सर्वेषां तावत्संख्या समाहिता।।\nसहस्रयोजनं व्योम दशसाहस्रमेव च।। ४५.१४ ।।"
  },
  {
    "text": "लक्षं सप्तसहस्रं हि तलानां सघनस्य तु।।\nव्योम्नः प्रमाणं मूलं तु त्रिंशत्साहस्रकेण तु।। ४५.१५ ।।"
  },
  {
    "text": "सुवर्णेन मुनिश्रेष्ठास्तथा वासुकिना शुभम्।।\nरसातलमति ख्यातं तथान्यैश्च निषोवितम्।। ४५.१६ ।।"
  },
  {
    "text": "विरोचनहिरण्याक्षनरकाद्यैश्च सेवितम्।।\nतलातलमिति ख्यातं सर्वशोभासमन्वितम्।। ४५.१७ ।।"
  },
  {
    "text": "वैनावकादिभिश्चैव कालनेमिपुरोगमैः।।\nपूर्वदेवैः समाकीर्णं सुतलं च तथापरैः।। ४५.१८ ।।"
  },
  {
    "text": "वितलं दानवाद्यैश्च तारकाग्निमुखैस्तथा।।\nमहांत काद्यैर्नागैश्च प्रह्लादेनासुरेण च।। ४५.१९ ।।"
  },
  {
    "text": "वितलं चात्र विख्यातं कंबलाश्वनिषेवितम्।।\nमहाकुंभेन वीरेण हयग्रीवेण धीमता।। ४५.२೦ ।।"
  },
  {
    "text": "शंकुकर्णेन संभिन्नं तथा नमुचिपूर्वकैः।।\nतथान्यैर्विविधैर्वीरैस्तलं चैव सुशोभितम्।। ४५.२१ ।।"
  },
  {
    "text": "तलेषु तेषु सर्वेषु चांबया परमेश्वरः।।\nस्कन्देन नंदिना सार्धं गणपैः सर्वतो वृतः।। ४५.२२ ।।"
  },
  {
    "text": "तलानां चैव सर्वेषामूर्ध्वतः सप्तसप्तमाः।।\nक्ष्मातलानि धरा चापि सप्तधा कथयामि वः।। ४५.२३ ।।"
  },
  {
    "text": "इति श्रीलिंगमहापुराणे पूर्वभागे पातालवर्णनं नाम पंचचत्वारिंशोऽध्यायः।। ४५ ।।"
  }
]
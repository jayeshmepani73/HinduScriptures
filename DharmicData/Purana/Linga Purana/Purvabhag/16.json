[
  {
    "text": "सूत उवाच।।\nअथान्यो ब्रह्मणः कल्पो वर्तते मुनिपुंगवाः।।\nविश्वरूप इति ख्यातो नामतः परमाद्भुतः।। १६.१ ।।\nविनिवृत्ते तु संहारे पुनः सृष्टे चराचरे।।\nब्रह्मणः पुत्रकामस्य ध्यायतः परमेष्ठिनः।। १६.२ ।।\nप्रादुर्भूता महानादा विश्वरूपा सरस्वती।।\nविश्वमाल्यांबरधरा विश्वयज्ञोपवीतिनी।। १६.३ ।।\nविश्वोष्णीषा विश्वगंधा विश्वमाता महोष्ठिका।।\nतथाविधं स भगवानीशानं परमेश्वरम्।। १६.४ ।।\nशुद्धस्फटिकसंकाशं सर्वाभरणभूषितम्।।\nअथ तं मनसा ध्यात्वा युक्तात्मा वै पितामहः।। १६.५ ।।\nववंदे देवमीशानं सर्वेशं सर्वगं प्रभुम्।।\nओमीशान नमस्तेऽस्तु महादेव नमोस्तु ते।। १६.६ ।।\nनमोस्तु सर्वविद्यानामीशान परमेश्वर।।\nनमोस्तु सर्वभूतानामीशान वृषवाहन।। १६.७ ।।\nब्रह्मणोधिपते तुभ्यं ब्रह्मणे ब्रह्मरूपिणे।।\nनमो ब्रह्माधिपतये शिवं मेऽस्तु सदाशिव।। १६.८ ।।\nओंकारमूर्ते देवेश सद्योजात नमोनमः।।\nप्रपद्ये त्वां प्रपन्नोऽस्मि सद्योजाताय वै नमः।। १६.९ ।।\nअभवे च भवे तुभ्यं तथा नातिभवे नमः।।\nभवोद्भव भवेशान मां भजस्व महाद्युते।। १६.१೦ ।।\nवामदेव नमस्तुभ्यं ज्येष्ठाय वरदाय च।।\nनमो रुद्राय कालाय कलनाय नमो नमः।। १६.११ ।।\nनमो विकरणायैव कालवर्णाय वर्णिने।।\nबलाय बलिनां नित्यं सदा विकरणाय ते।। १६.१२ ।।\nबलप्रमथनायैव बलिने ब्रह्मरूपिणे।।\nसर्वभूतेश्वरेशाय भूतानां दमनाय च।। १६.१३ ।।\nमनोन्मनाय देवाय नमस्तुभ्यं महाद्युते।।\nवामदेवाय वामाय नमस्तुभ्यं महात्मने।। १६.१४ ।।\nज्येष्ठाय चैव श्रेष्ठाय रुद्राय वरदाय च।।\nकालहंत्रे नमस्तुभ्यं नमस्तुभ्यं महात्मने।। १६.१५ ।।\nइति स्तवेन देवेशं ननाम वृषभध्वजम्।।\nयः पठेत् सकृदेवेह ब्रह्मलोकं गमिष्यति।। १६.१६ ।।\nश्रावयेद्वा द्विजान् श्राद्धे स याति परमां गतिम्।।\nएवं ध्यानगतं तत्र प्रणमंतं पितामहम्।। १६.१७ ।।\nउवाच भगवानीशः प्रीतोहं ते किमिच्छसि।।\nततस्तु प्रणतो भूत्वा वाग्विशुद्धं महेश्वरम्।। १६.१८ ।।\nउवाच भगवान् रुद्रं प्रीतं प्रीतेन चेतसा।।\nयदिदं विश्वरूपं ते विश्वगौः श्रेयसीश्वरी।। १६.१९ ।।\nएतद्वेदितुमिच्छामि यथेयं परमेश्वर।।\nकैषा भगवती देवी चतुष्पादा चतुर्मुखी।। १६.२೦ ।।\nचतुःश्रृंगी चतुर्वक्रा चतुर्दंष्ट्रा चतुःस्तनी।।\nचतुर्हस्ता चतुर्नेत्रा विश्वरूपा कथं स्मृता।। १६.२१ ।।\nकिंनामगोत्रा कस्येयं किंवीर्या चापि कर्मतः।।\nतस्य तद्वचनं श्रुत्वा देवदेवो वृषध्वजः।। १६.२२ ।।\nप्राह देववृषं ब्रह्मा ब्रह्माणं चात्मसंभवम्।।\nरहस्यं सर्वमंत्राणां पावनं पुष्टिवर्धनम्।। १६.२३ ।।\nश्रृणुष्वैतत्परं गुह्यमादिसर्गे यथा तथा।।\nएवं यो वर्तते कल्पो विश्वरूपस्त्वसौ मतः।। १६.२४ ।।\nब्रह्मस्थानमिदं चापि यत्र प्राप्तं त्वया प्रभो।।\nत्वत्तः परतरं देव विष्णुना तत्पदं शुभम्।। १६.२५ ।।\nवैकुंठेन विशुद्धेन मम वामांगजेन वा।।\nतदाप्रभृति कल्पश्च त्रयस्त्रिंशत्तमो ह्ययम्।। १६.२६ ।।\nशतं शतसहस्राणामतीता ये स्वयंभुवः।।\nपुरस्तात्तव देवेश तच्छृणुष्व महामते।। १६.२७ ।।\nआनंदस्तु स विज्ञेय आनंदत्वे व्यवस्थितः।।\nमांडव्यगोत्रस्तपसा मम पुत्रत्वमागतः।। १६.२८ ।।\nत्वयि योगं च सांख्यं च तपोविद्याविधिक्रियाः।।\nऋतं सत्यं दया ब्रह्म अहिंसा सन्मतिः क्षमा।। १६.२९ ।।\nध्यानं ध्येयं दमः शांतिर्विद्याऽविद्या मतिर्धृतिः।।\nकांतिर्नीतिः प्रथा मेधा लज्जा दृष्टिः सरस्वती।। १६.३೦ ।।\nतुष्टिः पुष्टिः क्रिया चैव प्रसादश्च प्रतिष्ठिताः।।\nद्वात्रिंशत्सुगुणा ह्येषा द्वात्रिंशाक्षरसंज्ञया।। १६.३१ ।।\nप्रकृतिर्विहिता ब्रह्मंस्त्वत्प्रसूतिर्महेश्वरी।।\nविष्णोर्भगवतश्चापि तथान्येषामपि प्रभो।। १६.३२ ।।\nसैषा भगवती देवी मत्प्रसूतिः प्रतिष्ठिता।।\nचतुर्मुखी जगद्योनिः प्रकृतिर्गौः प्रतिष्ठिता।। १६.३३ ।।\nगौरी माया च विद्या च कृष्णा हैमवतीति च।।\nप्रधानं प्रकृतिश्चैव यामाहुस्तत्त्वचिंतकाः।। १६.३४ ।।\nअजामेकां लोहितां शुक्लकृष्णां विश्वप्रजां सृजमानां सरूपाम्।।\nअजोहं मां विद्धि तां विश्वरूपं गायत्रीं गां विश्वरूपां हि बुद्ध्या।। १६.३५ ।।\nएवमुक्त्वा महादेवः ससर्ज परमेश्वरः।।\nततश्च पार्श्वगा देव्याः सर्वरूपकुमारकाः।। १६.३६ ।।\nजटी मुंडी शिखंडी च अर्धमुंडश्च जज्ञिरे।।\nततस्तेन यथोक्तेन योगेन सुमहौजसः।। १६.३७ ।।\nदिव्यवर्षसहस्रांते उपासित्वा महेश्वरम्।।\nधर्मोपदेशमखिलं कृत्वा योगमयं दृढम्।। १६.३८ ।।\nशिष्टाश्च नियतात्मानः प्रविष्टा रुद्रमीश्वरम्।। १६.३९ ।।\nइति श्रीलिंगमहापुराणे पूर्वभागे ईशानमाहात्म्यकथनं नाम षोडशोऽध्यायः।। १६ ।।"
  }
]
[
  {
    "text": "नंद्युवाच।।\nआवाहयेत्ततो देवीं गायत्रीं वेदमातरम्।।\nआयातु वरदा देवीत्यनेनैव महेश्वरीम्।। २६.१ ।।\nपाद्यमाचमनीयं च तस्याश्चार्घ्यं प्रदापयेत्।।\nप्राणायामत्रयं कृत्वा समासीनः स्थितेपि वा।। २६.२ ।।\nसहस्रं वा तदर्धं वा शतमष्टोत्तरं तु वा।।\nगायत्रीं प्रणवेनैव त्रिविधेष्वेकमाचरत्।। २६.३ ।।\nअर्घ्यं दत्वा समभ्यर्च्य प्रणम्य शिरसा स्वयम्।।\nउत्तमे शिखरे देवीत्युक्त्वोद्वास्य च मातरम्।। २६.४ ।।\nप्राच्यालोक्याभिवंद्येशां गायत्रीं वेदमातरम्।।\nकृतांजलिपुटो भूत्वा प्रार्थयेद्भास्करं तथा।। २६.५ ।।\nउदुत्यं च तथा चित्रं जातवेदसमेव च।।\nअभिवंद्य पुनः सूर्यं ब्रह्माणं च विधानतः।। २६.६ ।।\nतथा सौराणि सूक्तानि ऋग्यजुःसामजानि च।।\nजप्त्वा प्रदक्षिणं पश्चात्त्रिः कृत्वा च विभावसोः।। २६.७ ।।\nआत्मानं चांतरात्मानं परमात्मानमेव च।।\nअभिवंद्य पुनः सूर्यं ब्रह्माणं च विभावसुम्।। २६.८ ।।\nमुनीन्पितॄन् यथान्यायं स्वनाम्नावाहयेत्ततः।।\nसर्वानावाहयामीति देवानावाह्य सर्वतः।। २६.९ ।।\nतर्पयेद्विधिना पश्चात्प्राङ्मुखो वा ह्युदङ्मुखः।।\nध्यात्वा स्वरूपं तत्तत्त्वमभिवंद्य यथाक्रमम्।। २६.१० ।।\nदेवानां पुष्पतोयेन ऋषीणां तु कुशांभसा।।\nपितॄणां तिलतोयेन गंधयुक्तेन सर्वतः।। २६.११ ।।\nयज्ञोपवीति देवानां निवीती ऋषितर्पणम्।।\nप्राचीनावीति विप्रेद्र पितॄणां तर्पयेत् क्रमात्।। २६.१२ ।।\nअंगुल्यग्रेण वै धीमांस्तर्पयेद्देवतर्पणम्।।\nऋषीन् कनिष्ठांगुलिना श्रोत्रियः सर्वसिद्धये।। २६.१३ ।।\nपितॄंस्तु तर्पयेद्विद्वान्दाक्षिणांगुष्ठकेन तु।।\nतथैवं मुनिशार्दूल ब्रह्मयज्ञ यजेद्द्विजः।। २६.१४ ।।\nदेवयज्ञं च मानुष्यं भूतयज्ञं तथैव च।।\nपितृयज्ञं च पूतात्मा यज्ञकर्मपरायणः।। २६.१५ ।।\nस्वशाखाध्ययनं विप्र ब्रह्मयज्ञ इति स्मृतः।।\nअग्नौ जुहोति यच्चान्नं देवयज्ञ इति स्मृतः।। २६.१६ ।।\nसर्वेषामेव भूतानां बलिदानं विधानतः।।\nभूतयज्ञ इति प्रोक्तो भूतिदः सर्वदेहिनाम्।। २६.१७ ।।\nसदारान्सर्वतत्त्वज्ञान्ब्राह्मणान्वेदपारगान्।।\nप्रणम्य तेभ्यो यद्दत्तमन्नं मानुष उच्यते।। २६.१८ ।।\nपितॄनुद्दिश्य यद्दत्तं पितृयज्ञः स उच्यते।।\nएवं पंच महायज्ञान्कुर्यात् सर्वार्थसिद्धये।। २६.१९ ।।\nसर्वेषां श्रृणु यज्ञानां ब्रह्मयज्ञः परः स्मृतः।।\nब्रह्मयज्ञरतो मर्त्यो ब्रह्मलोके महीयते।। २६.२० ।।\nब्रह्मयज्ञेन तुष्यंति सर्वे देवाः सवासवाः।।\nब्रह्मा च भगवान्विष्णुः शंकरो नीललोहितः।। २६.२१ ।।\nवेदाश्च पितरः सर्वे नात्र कार्या विचारणा।।\nग्रामाद्बहिर्गतो भूत्वा ब्राह्मणो ब्रह्मयज्ञवित्।। २६.२२ ।।\nयावत्त्वदृष्टमभवदुटजानां छदं नरः।।\nप्राच्यामुदीच्यां च तथा प्रागुदीच्यामथापि वा।। २६.२३ ।।\nपुण्यमाचमनं कुर्याद्ब्रह्मयज्ञार्थमेव तत्।।\nप्रीत्यर्थं च ऋचां विप्राः त्रिः पीत्वा प्लाव्यप्लाव्य च।। २६.२४ ।।\nयजुषां परिमृज्यैवं द्विः प्रक्षाल्य च वारिणा।।\nप्रीत्यर्थं सामवेदानामुपस्पृश्य च मूर्धानि।। २६.२५ ।।\nस्पृशेदथर्व वेदानां नेत्रे चांगिरसां तथा।।\nनासिके ब्राह्मणोऽङ्गानां क्षाल्यक्षाल्य च वारिणा।। २६.२६ ।।\nअष्टादशपुराणानां ब्रह्माद्यानां तथैव च।।\nतथा चोपपुराणानां सौरादीनां यथाक्रमम्।। २६.२७ ।।\nपुण्यानामितिहासानां शैवादीनां तथैव च।।\nश्रोत्रे स्पृशेद्धि तुष्ट्यर्थं हृद्देश्यं तु ततः स्पृशेत्।। २६.२८ ।।\nकल्पादीनां तु सर्वेषां कल्पवित्कल्पवित्तमाः।।\nएवमाचम्य चास्तीर्य दर्भपिंजूलमात्मनः।। २६.२९ ।।\nकृत्वा पाणितले धीमानात्मनो दक्षिणोत्तरम्।।\nहेमांगुलीयसंयुक्तो ब्रह्मबंधयुतोपि वा।। २६.३० ।।\nविधिवद्ब्रह्मयज्ञं च कुर्यात्सूत्री समाहितः।।\nअकृत्वा च मुनिः पंच महायज्ञान्द्विजोत्तमः।। २६.३१ ।।\nभुक्त्वा च सूकराणां तु योनौ वै जायते नरः।।\nतस्मात्सर्वप्रयत्नेन कर्तव्याः शुभमिच्छता।। २६.३२ ।।\nब्रह्मयज्ञादथ स्नानं कृत्वादौ सर्वथात्मनः।।\nतीर्थं संगृह्य विधिवत्प्रविशेच्छिबिरं वशी।। २६.३३ ।।\nबहिरेव गृहात्पादौ हस्तौ प्रक्षाल्य वारिणा।।\nभस्मस्नानं ततः कुर्याद्विधिवद्देहशुद्धये।। २६.३४ ।।\nशोध्य भस्म यथान्यायं प्रणवेनाग्निहोत्रजम्।।\nज्योतिः सूर्य इति प्रातर्जुहुयादुदिते यतः।। २६.३५ ।।\nज्योतिरग्निस्तथा सायं सम्यक् चानुदिते मृषा।।\nतस्मादुदितहोमस्थं भसितं पावनं शुभम्।। २६.३६ ।।\nनास्ति सत्यसमं यस्मादसत्यं पातकं च यत्।।\nईशानेन शिरोदेशं मुखं तत्पुरुषेण च।। २६.३७ ।।\nउरोदेशमघोरेण गुह्यं वामेव सुव्रताः।।\nसद्येन पादौ सर्वांगं प्रणवेनाभिषेचयेत्।। २६.३८ ।।\nततः प्रक्षालयेत्पादं हस्तं ब्रह्मविदां वरः।।\nव्यपोद्य भस्म चादाय देवदेवमनुस्मरन्।। २६.३९ ।।\nमंत्रस्नानं ततः कुर्यादापोहिष्ठादिभिः क्रमात्।।\nपुण्यैश्चैव तथा मंत्रैर्ऋग्यजुः सामसंभवैः।। २६.४० ।।\nद्विजानां तु हितायैवं कथितं स्नानमद्य ते।।\nसंक्षिप्य यः सकृत्कुर्यात्स याति परमं पदम्।। २६.४१ ।।\nइति श्रीलिंगमहापुराणे पूर्वभागे पञ्चयज्ञविधानं नाम षड्विंशोध्यायः।। २६ ।।"
  }
]
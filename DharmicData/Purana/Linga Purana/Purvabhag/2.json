[
  {
    "text": "सूत उवाच।।\nईशानकल्पवृत्तांतमधिकृत्य महात्मना।।\nब्रह्मणा कल्पितं पूर्वं पुराणं लौंगमुत्तमम्।। २.१ ।।"
  },
  {
    "text": "ग्रंथकोटिप्रमाणं तु शतकोटि प्रवीस्तरे।।\nचतुर्लक्षेण संक्षिप्ते व्यासैः सर्वांतरेषु वै।। २.२ ।।"
  },
  {
    "text": "व्यस्तेष्टादशधा चैव ब्रह्मादौ द्वापरादिषु।।\nलिंगमेकादशं प्रोक्तं मया व्यासाच्छ्रुतं च तत्।। २.३ ।।"
  },
  {
    "text": "अस्यैकादशसाहस्रे ग्रंथमानमिह द्विजाः।।\nतस्मात्संक्षेपतो वक्ष्ये न श्रुतं विस्तरेण यत्।। २.४।।"
  },
  {
    "text": "चतुर्लक्षेण संक्षिप्ते कृष्णद्वैपायनेन तु।।\nअत्रैकादशसाहस्रैः कथितो लिंगसंभवः।। २.५ ।।"
  },
  {
    "text": "सर्गः प्राधानिकः पश्चात् प्राकृतो वैकृतानि च।।\nअंडस्यास्य च संभूतिरंडस्यावरणाष्टकम्।। २.६ ।।"
  },
  {
    "text": "अंडोद्भवत्वं शर्वस्य रजोगुणसमाश्रयात्।।\nविष्णुत्वं कालरुद्रत्वं शयनं चाप्सु तस्य च।। २.७ ।।"
  },
  {
    "text": "प्रजापतीनां सर्गश्च पृथिव्युद्धरणं तथा।।\nब्रह्मणश्च दिवारात्रमायुषो गणनं पुनः।। २.८ ।।"
  },
  {
    "text": "सवनं ब्रह्मणश्चैव युगकल्पश्च तस्य तु।।\nदिव्यं च मानुषं वर्षमार्षं वै ध्रौव्यमेव च।। २.९।।\nपित्र्यं पितॄणांसंभूतिधर्मश्चाश्रमिणां तथा।।\nअवृद्धिर्जगतो भूयो देव्याः शक्त्युद्भवस्तथा।। २.१० ।।"
  },
  {
    "text": "स्त्रीपुंभावो विरिंचस्य सर्गो मिथुनसंभवः।।\nआख्याष्टकं हि रुद्रस्य कथितं रोदनांतरे।। २.११ ।।"
  },
  {
    "text": "ब्रह्मविष्णुविवादश्च पुनर्लिंगस्य संभवः।।\nशिलादस्य तपश्चैव वृत्रारेर्दर्शनं तथा।। २.१२ ।।"
  },
  {
    "text": "प्रार्थनायोनिजस्याथ दुर्लभत्वं सुतस्य तु।।\nशिलादशक्रसंवादः पद्मयोनित्वमेव च।। २.१३।।"
  },
  {
    "text": "भवस्य दर्शनं चैव तिष्येष्वाचार्यशिष्ययोः।।\nव्यासावताराश्च तथा कल्पमन्वंतराणि च।। २.१४ ।।"
  },
  {
    "text": "कल्पत्वं चैव कल्पानामाख्याभेदेष्वनुक्रमात्।।\nकल्पेषु कल्पे वाराहे वाराहत्वं हरेस्तथा।। २.१५ ।।"
  },
  {
    "text": "मेघवाहनकल्पस्य वृत्तांतं रुद्र गौरवम्।।\nपुनर्लिंगोद्भवश्चैव ऋषिमध्ये पिनाकिनः।। २.१६ ।।"
  },
  {
    "text": "लिंगस्याराधनं स्नानविधानं शौचलक्षणम्।।\nवाराणस्याश्च महात्म्यं क्षेत्रमाहात्म्यवर्णनम्।। २.१७ ।।"
  },
  {
    "text": "भुवि रुद्रालयानां तु संख्या विष्णोर्गृहस्य च।।\nअंतरिक्षे तथांडेऽस्मिन् देवायतनवर्णनम्।। २.१८ ।।"
  },
  {
    "text": "दक्षस्य पतनं भूमौ पुनः स्वारोचिषेऽन्तरे।।\nदक्षशापश्च दक्षस्य शापमोक्षस्तथैव च।। २.१९ ।।"
  },
  {
    "text": "कैलासवर्णनं चैव योगः पाशुपतस्तथा।।\nचतुर्युगप्रमाणं च युगधर्मः सुविस्तरः।। २.२० ।।"
  },
  {
    "text": "संध्यांशकप्रमाणं च संध्यावृत्तं भवस्य च।।\nश्मशाननिलयश्चैव चंद्ररेखासमुद्भवः।। २.२१ ।।"
  },
  {
    "text": "उद्वाहः शंकरस्याथ पुत्रोत्पादनमेव च।।\nमैथुनातिग्रसंगेन विनाशो जगतां भयम्।। २.२२ ।।"
  },
  {
    "text": "शापः सत्या कृतो देवान्पुरा विष्णुं च पालितम्।।\nशुक्रोत्सर्गस्तु रुद्रस्य गांगेयोद्भव एव च।। २.२३ ।।"
  },
  {
    "text": "ग्रहणादिषु कालेषु स्नाप्य लिंगं फलं तथा।।\nक्षुब्दधीचविवादश्च दधी चोपेंद्रयोस्तथा।। २.२४ ।।"
  },
  {
    "text": "उत्पत्तिर्नंदिनाम्ना तु देवदेवस्य शूलिनः।।\nपतिव्रतायाश्चाख्यानं पशुपाशविचारणा।। २.२५ ।।"
  },
  {
    "text": "प्रवृत्तिलक्षणं ज्ञानं निवृत्त्यधिकृता तथा।।\nवसिष्ठतनयोत्पत्तिर्वासिष्ठानां महात्मनाम्।। २.२६ ।।"
  },
  {
    "text": "मुनीनां वंशविस्तारो राज्ञां शक्तेर्विनाशनम्।।\nदौरात्म्यं कौशिकस्याथ सुरभेर्बंधनं तथा।। २.२७ ।।"
  },
  {
    "text": "सुतशोको वसिष्ठस्य अरुंधत्याः प्रलापनम्।।\nस्नुषायाः प्रेषणं चैव गर्भस्थस्य वचस्तथा।। २.२८ ।।"
  },
  {
    "text": "पराशरस्यावतारो व्यासस्य च शुकस्य च।।\nविनाशो राक्षसानां च कृतो वै शक्तिसूनुना।। २.२९ ।।"
  },
  {
    "text": "देवतापरमार्थं तु विज्ञानं च प्रसादतः।।\nपुराणकरणं चैव पुलस्त्यस्याज्ञया गुरोः।। २.३० ।।"
  },
  {
    "text": "भुवनानां प्रमाणं च ग्रहाणां ज्योतिषां गतिः।।\nजीवच्छ्राद्धविधानं च श्राद्धार्हाः श्राद्धमेव च।। २.३१।।"
  },
  {
    "text": "नांदीश्राद्धविधानं च तथाध्ययन लक्षणम्।।\nपंचयज्ञप्रभावश्च पंचयज्ञविधिस्तथा।। २.३२ ।।"
  },
  {
    "text": "रजस्वलानां वृत्तिश्च वृत्त्या पुत्रविशिष्टता।।\nमैथुनस्य विधिश्चैव प्रतिवर्णमनुक्रमात्।। २.३३ ।।"
  },
  {
    "text": "भोज्याभोज्यविधानं च सर्वेषामेव वर्णिनाम्।।\nप्रायश्चित्तमशेषस्य प्रत्येकं चैव विस्तरात्।। २.३४ ।।"
  },
  {
    "text": "नरकाणां स्वरूपं च दंडः कर्मानुरूपतः।।\nस्वर्गिनारकिणां पुंसां चिह्नं जन्मांतरेषु च।। २.३५।।"
  },
  {
    "text": "नानाविधानि दानानि प्रेतराजपुरं तथा।।\nकल्पं पंचाक्षरस्याथ रुद्रमाहात्म्यमेव च।। २.३६ ।।"
  },
  {
    "text": "वृत्रेंद्रयोर्महायुद्धं विश्वरूपविमर्दनम्।।\nश्वेतस्य मृत्योः संवादः श्वेतार्थे कालनाशनम्।। २.३७ ।।"
  },
  {
    "text": "देवदारुवने शंभोः प्रवेशः शंकरस्य तु।।\nसुदर्शनस्य चाख्यानं क्रमसंन्यासलक्षणम्।। २.३८ ।।"
  },
  {
    "text": "श्रद्धासाद्ध्योथ रुद्रस्तु कथितं ब्रह्मणा तदा।।\nमधुना कैटभेनैव पुरा हृतगतेर्विभोः।। २.३९।।"
  },
  {
    "text": "ब्रह्मणः परमं ज्ञानमादातुं मीनता हरेः।।\nसर्वावस्थासु विष्णोश्च जननं लीलयैव तु।। २.४०।।"
  },
  {
    "text": "रुद्रप्रसादाद्विष्णोश्च जिष्णोश्चैव तु संभवः।।\nमंथानधारणार्थाय हरेः कूर्मत्वमेवच।। २.४१ ।।"
  },
  {
    "text": "संकर्षणस्य चोत्पत्तिः कौशिक्याश्च पुनर्भवः।।\nयद्वनां चैव संभूतिर्यादवत्वं हरेः स्वयम्।। २.४२ ।।"
  },
  {
    "text": "भोजराजस्य दौरात्म्यं मातुलस्य हरेर्विभोः।।\nबालभावे हरेः क्रीडा पुत्रार्थं शंकरार्चनम्।। २.४३ ।।"
  },
  {
    "text": "नारस्य च तथोत्पत्तिः कपाले वैष्णवाद्धरात्।।\nभूभारनिग्रहार्थे तु रुद्रस्याराधनं हरेः।। २.४४।।"
  },
  {
    "text": "वैन्येन पृथुना भूमेः पुरा दोहप्रवर्तनम्।।\nदेवासुरे पुरा लब्धो भृगुशापश्च विष्णुना।। २.४५ ।।"
  },
  {
    "text": "कृष्णत्वे द्वारकायांतु निलयो माधवस्य तु।।\nलब्धो हिताय शापस्तु दुर्वासस्याननाद्धरेः।। २.४६ ।।"
  },
  {
    "text": "वृष्ण्यंधकविनाशाय शापः पिंडारवासिनाम्।।\nएरकस्य तथोत्पत्तिस्तोमरस्योद्भवस्तथा।। २.४७ ।।"
  },
  {
    "text": "एरकालाभतोऽन्योन्यं विवादे वृष्णिविग्रहः।।\nलीलया चैव कृष्णेन स्वकुलस्य च संहृतिः।। २.४८ ।।"
  },
  {
    "text": "एरकास्त्रबलेनैव गमनं स्वेच्छयैव तु।।\nब्रह्मणश्चैव मोक्षस्य विज्ञानं तु सुविस्तरम्।। २.४९ ।।"
  },
  {
    "text": "पुरांधकाग्निदक्षाणां शक्रेभमृगरूपिणाम्।।\nमदनस्यादिदेवस्य ब्रह्मणश्चामरारिणाम्।। २.५० ।।"
  },
  {
    "text": "हलाहलस्य दैत्यस्य कृतावज्ञा पिनाकिना।।\nजालंधरवधश्चैव सुदर्शनसमुद्भवः।। २.५१ ।।"
  },
  {
    "text": "विष्णोर्वरायुधावाप्तिस्तथा रुद्रस्य चेष्टितम्।।\nतथान्यानि च रुद्रस्य चरितानि सहस्रशः।। २.५२ ।।"
  },
  {
    "text": "हरेः पितामहस्याथ शक्रस्य च महात्मनः।।\nप्रभावानुभवश्चैव शिवलोकस्य वर्णनम्।। २.५३ ।।"
  },
  {
    "text": "भूमौ रुद्रस्य लोकं च पाताले हाटकेश्वरम्।।\nतपसां लक्षणं चैव द्विजानां वैभवं तथा।। २.५४ ।।"
  },
  {
    "text": "आधिक्यं सर्वमूर्तीनां लिंगमूर्तेर्विशेषतः।।\nलिंगस्मिन्नानुपूर्व्येण विस्तरेणानुकीर्त्यते।। २.५५ ।।"
  },
  {
    "text": "एतज्ज्ञात्वा पुराणस्य संक्षेपं कीर्तयेत्तु यः।।\nसर्वपापविनिर्मुक्तो ब्रह्मलोकं स गच्छति।। २.५६ ।।"
  },
  {
    "text": "इति श्रीलिङ्गमहापुराणे पूर्वभागेऽनुक्रमणिकावर्णनं नाम द्वितीयोऽध्यायः।। २ ।।"
  }
]
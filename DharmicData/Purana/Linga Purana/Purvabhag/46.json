[
  {
    "text": "सूत उवाच।।\nसप्तद्वीपा तथा पृथ्वी नदीपर्वतसंकुला।।\nसमुद्रैः सप्तभिश्चैव सर्वतः समलंकृता।। ४६.१ ।।"
  },
  {
    "text": "जंबूः प्लक्षः शाल्मलिश्च कुशः क्रौञ्चस्तथैव च।।\nशाकः पुष्करनामा च द्वीपास्त्वभ्यन्तरे क्रमात्।। ४६.२ ।।"
  },
  {
    "text": "सप्तद्वीपेषु सर्वेषु सांबः सर्वगणैर्वृतः।।\nनानावेषधरो भूत्वा सान्निध्यं कुरुते हरः।। ४६.३ ।।"
  },
  {
    "text": "क्षारोदेक्षुरसोदश्च सुरोदश्च घृतोदधिः।।\nदध्यर्णवश्च क्षीरोदः स्वादूदश्चाप्यनुक्रमात्।। ४६.४ ।।"
  },
  {
    "text": "समुद्रेष्विह सर्वेषु सर्वदा सगणः शिवः।।\nजलरूपी भवः श्रीमान् क्रीडते चोर्मिबाहुभिः।। ४६.५ ।।"
  },
  {
    "text": "क्षीरार्णवामृतमिव सदा क्षीरार्णवे हरिः।।\nशेते शिवज्ञानाधिया साक्षाद्वै योगनिद्रया।। ४६.६ ।।"
  },
  {
    "text": "यदा प्रबुद्धो भगवान्प्रबुद्धमखिलं जगत्।।\nयदा सुप्तस्तदा सुप्तं तन्मयं च चराचरम्।। ४६.७ ।।"
  },
  {
    "text": "तेनैव सृष्टमखिलं धृतं रक्षितमेव च।।\nसंहृतं देवदेवस्य प्रसादात्परमेष्ठिनः।। ४६.८ ।।"
  },
  {
    "text": "सुषेणा इति विख्याता यजंते पुरुषर्षभम्।।\nअनिरुद्धं मुनिश्रेष्ठाः शंखचक्रगदाधरम्।। ४६.९ ।।"
  },
  {
    "text": "ये चानिरुद्धं पुरुषं ध्यायंत्यात्मविदां वराः।।\nनारायणसमाः सर्वे सर्वसंपत्समन्विताः।। ४६.१೦ ।।"
  },
  {
    "text": "सनंदनश्च भगवान् सनकश्च सनातनः।।\nवालखिल्याश्च सिद्धाश्च मित्रावरुणकौ तथा।। ४६.११ ।।"
  },
  {
    "text": "यजंति सततं तत्र विश्वस्य प्रभवं हरिम्।।\nसप्तद्वीपेषु तिष्ठंति नानाश्रृंगा महोदयाः।। ४६.१२ ।।"
  },
  {
    "text": "आसमुद्रायताः केचिद्गिरयो गह्वरैस्तथा।।\nधरायाः पतयश्चासन् बहवः कालगौरवात्।। ४६.१३ ।।"
  },
  {
    "text": "सामर्थ्यात्परमेशानाः क्रौञ्चारेर्जनकात्प्रभोः।।\nमन्वन्तरेषु सर्वेषु अतीतानागतेष्विह।। ४६.१४ ।।"
  },
  {
    "text": "प्रवक्ष्यामि धरेशान् वो वक्ष्ये स्वायंभुवेन्तरे।।\nमन्वंतरेषु सर्वेषु अतीतानागतेषु च।। ४६.१५ ।।"
  },
  {
    "text": "तुल्याभिमानिनश्चैव सर्वे तुल्यप्रयोजनाः।।\nस्वायंभुवस्य च मनोः पौत्रास्त्वासन्महा बलाः।। ४६.१६ ।।"
  },
  {
    "text": "प्रियव्रतात्मजा वीरास्ते दशेह प्रकीर्तिताः।।\nआग्नीध्रश्चाग्निबाहुश्च मेधा मेधातिथिर्वसुः।। ४६.१७ ।।"
  },
  {
    "text": "ज्योतिष्मान्द्युतिमान् हव्यः सवनः पुत्र एव च।।\nप्रियव्रतोऽभ्यषिंचत्तान् सप्त सप्तसु पार्थिवान्।। ४६.१८ ।।"
  },
  {
    "text": "जंबूद्वीपेश्वरं चक्रे आग्नीध्रं सुमहाबलम्।।\nप्लक्षद्वीपेश्वरश्चापि तेन मेधातिथिः कृतः।। ४६.१९ ।।"
  },
  {
    "text": "शाल्मलेश्च वपुष्मंतं राजानमभिषिक्तवान्।।\nज्योतिष्मंतं कुशद्वीपे राजानं कृतवान्नृपः।। ४६.२೦ ।।"
  },
  {
    "text": "द्युतिमंतं च राजानं क्रौंचद्वीपे समादिशत्।।\nशाकद्वीपेश्वरं चापि हव्यं चक्रे प्रियव्रतः।। ४६.२१ ।।"
  },
  {
    "text": "पुष्कराधिपतिं चक्रे सवनं चापि सुव्रताः।।\nपुष्करे सवनस्यापि महावीतः सुतोऽभवत्।। ४६.२२ ।।"
  },
  {
    "text": "धातकी चैव द्वावेतौ पुत्रौ पुत्रवतां वरौ।।\nमहावीतं स्मृतं वर्षं तस्य नाम्ना महात्मनः।। ४६.२३ ।।"
  },
  {
    "text": "नाम्ना तु धातकेश्चैव धातकीखंडमुच्यते।।\nहव्योप्यजनयत्पुत्राञ्छाकद्वीपेश्वरः प्रभुः।। ४६.२४ ।।"
  },
  {
    "text": "जलदं च कुमारं च सुकुमारं मणीचकम्।।\nकुसुमोत्तरमोदाकी सप्तमस्तु महाद्रुमः।। ४६.२५ ।।"
  },
  {
    "text": "अलदं जलदस्याथ वर्षं प्रथममुच्यते।।\nकुमारस्य तु कौमारं द्वितीयं परिकीर्तितम्।। ४६.२६ ।।"
  },
  {
    "text": "सुकुमारं तृतीयं तु सुकुमारस्य कीर्त्यते।।\nमणीचकं चतुर्थं तु माणचिकमिहोच्यते।। ४६.२७ ।।"
  },
  {
    "text": "कुसुमोत्तरस्य वै वर्षं पंचमं कुसुमोत्तरम्।।\nमोदकं चापि मोदाकेर्वर्षं षष्ठं प्रकीर्तितम्।। ४६.२८ ।।"
  },
  {
    "text": "महाद्रुमस्य नाम्ना तु सप्तमं तन्महाद्रुमम्।।\nतेषां तु नामभि स्तानि सप्त वर्षाणि तत्र वै।। ४६.२९ ।।"
  },
  {
    "text": "क्रौंचद्वीपेश्वरस्यापि पुत्रा द्युतिमतस्तु वै।।\nकुशलो मनुगश्चोष्णः पीवरश्चांधकारकः।। ४६.३೦ ।।"
  },
  {
    "text": "मुनिश्चदुंदुभिश्चैव सुता द्युतिमतस्तु वै।।\nतेषां स्वनामभिर्देशाः क्रौंचद्वीपाश्रयाः शुभाः।। ४६.३१ ।।"
  },
  {
    "text": "कुशलदेशः कुशले मनुगस्य मनोनुगः।।\nउष्णस्योष्णः स्मृतो देशः पीवरः पीवरस्य च।। ४६.३२ ।।"
  },
  {
    "text": "अंधकारस्य कथितो देशो नाम्नांध कारकः।।\nमुनेर्देशो मुनिः प्रोक्तो दुंदुभेर्दुंदुभिः स्मृतः।। ४६.३३ ।।"
  },
  {
    "text": "एते जनपदाः सप्त क्रौंचद्वीपेषु भास्वराः।।\nज्योतिष्मंतः कुशद्वीपे सप्त चासन्महौजसः।। ४६.३४ ।।"
  },
  {
    "text": "उद्भिदो वेणुमांश्चैव द्वैरथो लवणो धृतिः।।\nषष्ठः प्रभाकरश्चापि सप्तमः कपिलः स्मृतः।। ४६.३५ ।।"
  },
  {
    "text": "उद्भिदं प्रथमं वर्षं द्वितीयं वेणुमंडलम्।।\nतृतीयं द्वैरथं चैव चतुर्थं लवणं स्मृतम्।। ४६.३६ ।।"
  },
  {
    "text": "पंचमं धृतिमत्षष्ठं प्रभाकरमनुत्तमम्।।\nसप्तमं कपिलं नाम कपिलस्य प्रकीर्तितम्।। ४६.३७ ।।"
  },
  {
    "text": "शाल्मलस्येश्वराः सप्त सुतास्ते वै वपुष्मतः।।\nश्वेतश्च हरितश्चैव जीमूतो रोहितस्तथा।। ४६.३८ ।।"
  },
  {
    "text": "वैद्युतो मानसश्चैव सुप्रभः सप्तमस्तथा।।\nश्वेतस्य देशः श्वेतस्तु हरितस्य च हारितः।। ४६.३९ ।।"
  },
  {
    "text": "जीमूतस्य च जीमूतो रोहितस्य च रोहितः।।\nवैद्युतो वैद्युतस्यापि मानसस्य च मानसः।। ४६.४೦ ।।"
  },
  {
    "text": "सुप्रभः सुप्रभस्यापि सप्त वै देशलांछकाः।।\nप्लक्षद्वीपे तु वक्ष्यामि जंबूद्वीपादनंतरम्।। ४६.४१ ।।"
  },
  {
    "text": "सप्त मेधातिथेः पुत्राः प्लक्षद्वीपेश्वरा नृपाः।।\nज्येष्ठ शांतभयस्तेषां सप्तवर्षाणि तानि वै।। ४६.४२ ।।"
  },
  {
    "text": "तस्माच्छांतभयाच्चैव शिशिरस्तु सुखोदयः।।\nआनंदश्च शिवश्चैव क्षेमकस्च ध्रुवस्तथा।। ४६.४३ ।।"
  },
  {
    "text": "तानि तेषां तु नामानि सप्तवर्षाणि भागशः।।\nनिवेशितानि तैस्तानि पूर्वं स्वायंभुवेन्तरे।। ४६.४४ ।।"
  },
  {
    "text": "मेधातिथेस्तु पुत्रैस्तैः प्लक्षद्वीपनिवासिभिः।।\nवर्णाश्रमाचारयुताः प्रजास्तत्रच निवेशिताः।। ४६.४५ ।।"
  },
  {
    "text": "प्लक्षद्वीपादिवर्षेषु शाकद्वीपांतिकेषु वै।।\nज्ञेयः पंचसु धर्मो वै वर्णाश्रमविभागशः।। ४६.४६ ।।"
  },
  {
    "text": "सुखमायुः स्वरूपं च बलं धर्मो द्विजोत्तमाः।।\nपंचस्वेतेषु द्वीपेषु सर्वसाधारणं स्मृतम्।। ४६.४७ ।।"
  },
  {
    "text": "रुद्रार्चनरता नित्यं महेश्वरपरायणाः।।\nअन्ये च पुष्करद्वीपे प्रजाताश्च प्रजेश्वराः।। ४६.४८ ।।"
  },
  {
    "text": "प्रजापतेश्च रुद्रस्य भावामृतसुखोत्कटाः।। ४६.४९ ।।"
  },
  {
    "text": "इति श्रीलिंगमहापुराणे पूर्वभागे भुवनकोशे द्वीपद्वीपेश्वरकथनं नाम षट्चत्वारिंशोध्यायः।। ४६ ।।"
  }
]
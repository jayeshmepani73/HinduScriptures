[
  {
    "text": "ऋषय ऊचुः।।\nकथं देवो महादेवो विश्वसंहारकारकः।।\nशरभाख्यं महाघोरं विकृतं रूपमास्थितः।। ९६.१ ।।"
  },
  {
    "text": "किंकिं धैर्यं कृतं तेन ब्रूहि सर्वलमशेषतः।।\nसूत उवाच।।\nएवमभ्यर्थितो देवैर्मतिं चक्रे कृपालयः।। ९६.२ ।।"
  },
  {
    "text": "यत्तेजस्तु नृसिंहाख्यं संहर्त्तु परमेश्वरः।।\nतदर्थं स्मृतवान् रुद्रोवीरभद्रं महाबलम्।। ९६.३ ।।"
  },
  {
    "text": "आत्मनो भैरवं रूपं महाप्रलयकारकम्।।\nआजगाम पुरा सद्यो गणानामग्रतो हसन्।। ९६.४ ।।"
  },
  {
    "text": "साट्टहासैर्गणवरैरुत्पतद्भिरितस्ततः।।\nनृसिंहरूपैरत्युग्रैः कोटिभिः परिवारितः।। ९६.५ ।।"
  },
  {
    "text": "तावद्बिरभितो वीरैर्नृत्यद्भिश्च मुदान्वितैः।।\nक्रीडद्भिश्च महाधीरैर्ब्रह्माद्यैः कुंदुकैरिव।। ९६.६ ।।"
  },
  {
    "text": "अदृष्टपूर्वैरन्यैश्च वेष्टितो वीरवंदितः।।\nकल्पांतज्वलनज्वालो विलसल्लोचनत्रयः।। ९६.७ ।।"
  },
  {
    "text": "आत्तशस्त्रो जटाजूटे ज्वलद्बालेन्दुमंडितः।।\nबालेंदुद्वितयाकारतीक्ष्णदंष्ट्रांकुरद्वयः।। ९६.८ ।।"
  },
  {
    "text": "आखंडलधनुःखंडसंनिभभ्रूलतायुतः।।\nमहाप्रचंडहुंकारबधिरीकृतदिङ्मुखः।। ९६.९ ।।"
  },
  {
    "text": "नीलमेघांजनाकारभीषणश्मश्रुरद्भुतः।।\nवादखंडमखंडाभ्यां भ्रामयंस्त्रिशिखं मुहुः।। ९६.१० ।।"
  },
  {
    "text": "वीरभद्रोपि भगवान् वीरशक्तिविजृंभितः।।\nस्वयं विज्ञापयामास किमत्र स्मृतिकारणम्।। ९६.११ ।।"
  },
  {
    "text": "आज्ञापय जगत्स्वामिन् प्रसादः क्रियतां मयि।।\nश्रीभगवानुवाच।।\nअकाले भयमुत्पन्नं देवानामपि भैरव।। ९६.१२ ।।"
  },
  {
    "text": "ज्वलितः स नृसिंहाग्निः शमयैनं दुरासदम्।।\nसांत्वयन् बोधयादौ तं तेन किं नोपशाम्यति।। ९६.१३ ।।"
  },
  {
    "text": "ततो मत्परमं भावं भैरवं संप्रदर्शय।।\nसूक्ष्मं सूक्ष्मेण संहृत्य स्थूलं स्थूलेन तेजसा।। ९६.१४ ।।"
  },
  {
    "text": "वक्त्रमानय कृत्तिं च वीरभद्र ममाज्ञया।।\nइत्यादिष्टो गणाध्यक्षः प्रशांतवपुरास्थितः।। ९६.१५ ।।"
  },
  {
    "text": "जगाम रंहसा तत्र यत्रास्ते नरकेसरी।।\nततस्तं बोधयामास वीरभद्रो हरो हरिम्।। ९६.१६ ।।"
  },
  {
    "text": "उवाच वाक्यमीशानः पितापुत्रमिवौरसम्।।\nश्रीवीरभद्र उवाच।।\nजगत्सुखाय भगवन्नवतीर्णोसि माधव।। ९६.१७ ।।"
  },
  {
    "text": "स्थित्यर्थेन च युक्तेसिपरेण परमेष्ठिना।।\nजंतुचक्रं भगवता रक्षितं मत्स्यरूपिणा।। ९६.१८ ।।"
  },
  {
    "text": "पुच्छेनैव समाबध्य भ्रमन्नेकार्णवे पुरा।।\nबिभर्षि कूर्मरूपेण वाराहेणोद्धृता मही।। ९६.१९ ।।"
  },
  {
    "text": "अनेन हरिरूपेण हिरण्यकशिपुर्हतः।।\nवामनेन बलिर्बद्धस्त्वया विक्रमता पुनः।। ९६.२० ।।"
  },
  {
    "text": "त्वमेव सर्वभूतानां प्रभावः प्रभुरव्ययः।।\nयदायदा हि लोकस्य दुःखं किंचित्प्रजायते।। ९६.२१ ।।"
  },
  {
    "text": "तदातदावतीर्णस्त्वं करिष्यसि निरामयम्।।\nनाधिकस्त्वत्समोप्यस्तिहरे शिवपरायण।। ९६.२२ ।।"
  },
  {
    "text": "त्वया धर्माश्च वेदाश्च शुभे मार्गे प्रतिष्ठिताः।।\nयदर्थमवतारोयं निहतः सोपि केशव।। ९६.२३ ।।"
  },
  {
    "text": "अत्यंतघोरं भगवन्नरसिंह वपुस्तव।।\nउपसंहर विश्वात्मंस्त्वमेव मम सन्निधौ।। ९६.२४ ।।"
  },
  {
    "text": "सूत उवाच।।\nइत्युक्तो वीरभद्रेण नृसिंहः शांतया गिरा।।\nततोधिकं महाघोरं कोपं प्रज्वालयद्धरिः।। ९६.२५ ।।"
  },
  {
    "text": "श्रीनृसिंह उवाच।।\nआगतोसि यतस्तत्र गच्छ त्वं मा हितं वद।।\nइदानीं संहरिष्यामि जगदेतच्चराचरम्।। ९६.२६ ।।"
  },
  {
    "text": "संहर्त्तुर्न हि संहारः स्वतो वा परतोपि वा।।\nशासितं मम सर्वत्र शास्ता कोपि न विद्यते।। ९६.२७ ।।"
  },
  {
    "text": "मत्प्रसादेन सकलं समर्यादं प्रवर्तते।।\nअहं हि सर्वशक्तीनां प्रवर्तकनिवर्त्तकः।। ९६.२८ ।।"
  },
  {
    "text": "यद्यद्विभूतिमत्सत्त्वं श्रीमदूर्जितमेव वा ।।\nतत्तद्विद्धि गणाध्यक्ष मम तेजोविजृंभितम्।। ९६.२९ ।।"
  },
  {
    "text": "देवतापरमार्थज्ञा ममैव परमं विदुः।।\nमदंशाः शक्तिसंपन्ना ब्रह्मशक्रादयः सुराः।। ९६.३० ।।"
  },
  {
    "text": "मन्नाभिपंकजाज्जातः पुरा ब्रह्मा चतुर्मुखः।।\nतल्ललाटसमुत्पन्नो भगवान्वृषभध्वजः।। ९६.३१ ।।"
  },
  {
    "text": "रजसाधिष्ठितः स्रष्टा रुद्रस्तामस उच्यते।।\nअहं नियंता सर्वस्य मत्परं नास्ति दैवतम्।। ९६.३२ ।।"
  },
  {
    "text": "विश्वाधिकः स्वतंत्रश्च कर्ता हर्ताखिलेश्वरः।।\nइदं तु मत्परं तेजः कः पुनः श्रोतुमिच्छति।। ९६.३३ ।।"
  },
  {
    "text": "अतो मां शरणं प्राप्य गच्छ त्वं विगतज्वरः।।\nअवेहि परमं भावमिदं भूतमहेश्वरः।। ९६.३४ ।।"
  },
  {
    "text": "कालेस्म्यहं कालविनाशहेतुर्लोकान् समाहर्त्तुमहं प्रवृत्तः।।\nमृत्योर्मृत्युं विद्धि मां वीरभद्र जीवंत्येते मत्प्रसादेन देवाः।। ९६.३५ ।।"
  },
  {
    "text": "सूत उवाच।।\nसाहंकारमिदं श्रुत्वा हरेरमितविक्रमः।।\nविहस्योवाच सावज्ञं ततो विस्फुरिताधरः।। ९६.३६ ।।"
  },
  {
    "text": "श्रीवीरभद्र उवाच।।\nकिं न जानासि विश्वेशं संहर्तारं पिनाकिनम्।।\nअसद्वादो विवादश्च विनाशस्त्वयि केवलः।। ९६.३७ ।।"
  },
  {
    "text": "तवान्योन्यावताराणि कानि शेषाणि सांप्रतम्।।\nकृतानियेन केनापि कथाशेषो भविष्यति।। ९६.३८ ।।"
  },
  {
    "text": "दोषं त्वं पश्य एतत्त्वमवस्थामीदृशीं गतः।।\nतेन संहारदक्षेण क्षणात्संक्षयमेष्यसि।। ९६.३९ ।।"
  },
  {
    "text": "प्रकृतिस्त्वं पुमान् रुद्रस्त्वयि वीर्यं समाहितम्।।\nत्वन्नाभिपंकजाज्जातः पंचवक्त्रः पितामहः।। ९६.४० ।।"
  },
  {
    "text": "सृष्ट्यर्थेन जगत्पूर्वं शंकरं नीललोहितम्।।\nललाटे चिंतयामास तपस्युग्रे व्यवस्थितः।। ९६.४१ ।।"
  },
  {
    "text": "तल्ललाटादभूच्छंभोः सृष्ट्यर्थं तन्न दूषणम्।।\nअंशोहं देवदेवस्य महाभैरवरूपिणः।। ९६.४२ ।।"
  },
  {
    "text": "त्वत्संहारे नियुक्तोस्मि विनयेन बलेन च।।\nएवं रक्षो विदार्यैव त्वं शक्तिकलया युतः।। ९६.४३ ।।"
  },
  {
    "text": "अहंकारावलेपेन गर्जसि त्वमतंद्रितः।।\nउपकारो ह्यसाधूनामपकाराय केवलम्।। ९६.४४ ।।"
  },
  {
    "text": "यदि सिंह महेशानं स्वपुनर्भूत मन्यसे।।\nन त्वं स्रष्टा न संहर्ता न स्वतंत्रो हि कुत्रचित्।। ९६.४५ ।।"
  },
  {
    "text": "कुलालचक्रवच्छक्त्या प्रेरितोसि पिनाकिना।।\nअद्यापि तव निक्षिप्तं कपालं कूर्मरूपिणः।। ९६.४६ ।।"
  },
  {
    "text": "हरहारलतामध्ये मुग्ध कस्मान्न बुध्यसे।।\nविस्मृतं किं तदंशेन दंष्ट्रोत्पातनपीडितः।। ९६.४७ ।।"
  },
  {
    "text": "वाराहविग्रहस्तेऽद्य साक्रोशं तारकारिणा।।\nदग्धोसि यस्य शूलाग्रे विष्वक्सेनच्छलाद्भवान्।। ९६.४८ ।।"
  },
  {
    "text": "दक्षयज्ञे शिरश्छिन्नं मया ते यज्ञरूपिणः।।\nअद्यापि तव पुत्रस्य ब्रह्मणः पंचमंशिरः।। ९६.४९ ।।"
  },
  {
    "text": "छिन्नं तमेनाभिसंधं तदंशं तस्य तद्वलम्।।\nनिर्जितस्त्वं दधीचेन संग्रामे समरुद्गणः।। ९६.५० ।।"
  },
  {
    "text": "कंडूयमाने शिरसि कथं तद्विस्मृतं त्वया।।\nचक्रं विक्रमतो यस्य चक्रपाणे तव प्रियम्।। ९६.५१ ।।"
  },
  {
    "text": "कुतः प्राप्तं कृतं केन त्वया तदपि विस्मृतम्।।\nते मया सकला लोका गृहीतास्त्वं पयोनिधौ।। ९६.५२ ।।"
  },
  {
    "text": "निद्रापरवशः शेषे स कथं सात्त्विको भवान्।।\nत्वदादिस्तंबपर्यंतं रुद्रशक्तिविजृंभितम्।। ९६.५३ ।।"
  },
  {
    "text": "शक्तिमानभितस्त्वं च ह्यनलस्त्वं च मोहितः।।\nतत्तेजसोपि महात्म्यं युवां द्रष्टुं न हि क्षमौ।। ९६.५४ ।।"
  },
  {
    "text": "स्थूला ये हि प्रपश्यंति तद्विष्णोः परमं पदम्।।\nद्यावापृथिव्या इंद्राग्नियमस्य वरुणस्य च।। ९६.५५ ।।"
  },
  {
    "text": "ध्वांतोदरे शशांकस्य जनित्वा परमेश्वरः।।\nकालोसि त्वं महाकालः कालकालो महेश्वरः।। ९६.५६ ।।"
  },
  {
    "text": "अतस्त्वमुग्रकलया मृत्योर्मृत्युर्भविष्यसि।।\nस्थिरधन्वा क्षयो वीरो वीरो विश्वाधिकः प्रभुः।। ९६.५७ ।।"
  },
  {
    "text": "उपहस्ता ज्वरं भीमो मृगपक्षिहिरण्मयः।।\nशास्ताशेषस्य जगतो न त्वं नैवचतुर्मुखः।। ९६.५८ ।।"
  },
  {
    "text": "इत्थं सर्वं समालोक्य संहारात्मानमात्मना।।\nनो चेदिदानीं क्रोधस्य महाभैरवरूपिणः।। ९६.५९ ।।"
  },
  {
    "text": "वज्राशनिरिव स्थाणोस्त्वेवं मृत्युः पतिष्यति।।\nसूत उवाच।।\nइत्युक्तो वीरभद्रेण नृसिंहः क्रोधविह्वलः।। ९६.६० ।।"
  },
  {
    "text": "ननाद तनुवेगेन तं गृहीतुं प्रचक्रमे।।\nअत्रांतरे महाघोरं विपक्षभयकारणम्।। ९६.६१ ।।"
  },
  {
    "text": "गगनव्यापि दुर्धर्षशैववतेजः समुद्भवम्।।\nवीरभद्रस्य तद्रूपं तत्क्षणादेव दृश्यते।। ९६.६२ ।।"
  },
  {
    "text": "न तद्धिरण्मयं सौम्यं न सौरं नाग्निसंभवम्।।\nन तडिच्चंद्रसदृशमनौपम्यं महेश्वरम्।। ९६ ६३ ।।"
  },
  {
    "text": "तदा तेजांसि सर्वाणि तस्मिन् लीनानि शांकरे।।\nततोव्यक्तो महातेजा व्यक्ते संभवतस्ततः।। ९६.६४ ।।"
  },
  {
    "text": "रुद्रसाधारणं चैव चिह्नित विकृताकृति।।\nततः संहारूपेण सुव्यक्तः परमेश्वरः।। ९६.६५ ।।"
  },
  {
    "text": "पश्यतां सर्वदेवानां जयशब्दादिमंगलैः।।\nसहस्रबाहुर्जटिलश्चंद्रार्धकृतशेखरः।। ९६.६६ ।।"
  },
  {
    "text": "स मृगार्धशरीरेण पक्षाभ्यां चंचुना द्विजाः।।\nअतितीक्ष्णमहादंष्ट्रो वज्रतुल्यनखायुधः।। ९६.६७ ।।"
  },
  {
    "text": "कंठे कालो महाबाहुश्चतुष्पाद्वह्निसंभवः।।\nयुगांतोद्यतजीमूतभीमगंभीरनिःस्वनः।। ९६.६८ ।।"
  },
  {
    "text": "समं कुपितवृत्ताग्निव्यावृत्तनयनत्रयः।।\nस्पष्टदंष्ट्रोधरोष्ठश्च हुंकारेण युतो हरः।। ९६.६९ ।।"
  },
  {
    "text": "हरिस्तद्दर्शनादेव विनष्टबलविक्रमः।।\nबिभ्रदौर्म्यं सहस्रांशोरधः खद्योतविभ्रमम्।। ९६.७० ।।"
  },
  {
    "text": "अथ विभ्रम्य पक्षाभ्यां नाभिपादेभ्युदारयन्।।\nपादावाबध्य पुच्छेन बाहुभ्यां बाहुमंडलम्।। ९६.७१ ।।"
  },
  {
    "text": "भिन्दन्नुरसि बाहुभ्यां निजग्राह हरो हरिम्।।\nततो जगाम गगनं देवैः सह महर्षिभिः।। ९६.७२ ।।"
  },
  {
    "text": "सहसैव भयाद्विष्णुं विहगश्च यथोरगम्।।\nउत्क्षिप्योत्क्षिप्य संगृह्य निपात्य च निपात्य च।। ९६.७३ ।।"
  },
  {
    "text": "उड्डीयोड्डीय भगवान् पक्षाघातविमोहितम्।।\nहरिं हरन्तं वृषभं विश्वेशानं तमीश्वरम्।। ९६.७४ ।।"
  },
  {
    "text": "अनुयांति सुराः सर्वे नमोवाक्येन तुष्टुवुः।।\nनीयमानः परवशो दीनवक्त्रः कृतांजलिः।। ९६.७५ ।।"
  },
  {
    "text": "तुष्टाव परमेशानं हरिस्तं ललिताक्षरैः।।\nश्रीनृसिंह उवाच।।\nनमोरुद्राय शर्वाय महाग्रासाय विष्णवे।। ९६.७६ ।।"
  },
  {
    "text": "नम उग्राय भीमाय नमः क्रोधाय मन्यवे।।\nनमो भवाय शर्वाय शंकराय शिवाय ते।। ९६.७७ ।।"
  },
  {
    "text": "कालकालाय कालाय महाकालाय मृत्यवे।।\nवीराय वीरभद्राय क्षयद्वीराय शूलिने।। ९६.७८ ।।"
  },
  {
    "text": "महादेवाय महते पशूनां पतये नमः।।\nएकाय नीलकंठाय श्रीकण्ठाय पिनाकिने।। ९६.७९ ।।"
  },
  {
    "text": "नमोनंताय सूक्ष्माय नमस्ते मृत्युमन्यवे।।\nपराय परमेशाय परात्परतराय ते।। ९६.८० ।।"
  },
  {
    "text": "परात्पराय विश्वाय नमस्ते विश्वमूर्त्तये।।\nनमो विष्णुकलत्राय विष्णुक्षेत्राय भानवे।। ९६.८१ ।।"
  },
  {
    "text": "कैवर्ताय किराताय महाव्याधाय शाश्वते।।\nभैरवाय शरण्याय महाबैरवरूपिणे।। ९६.८२ ।।"
  },
  {
    "text": "नमो नृसिंहसंहर्त्रे कामकालपुरारये।।\nमहापाशौघसंहर्त्रे विष्णुमायांतकारिणे।। ९६.८३ ।।"
  },
  {
    "text": "त्र्यंबकाय त्र्यक्षराय शिपिविष्टाय मीढुषे।।\nमृत्युंजयाय शर्वाय सर्वज्ञाय मखारये।। ९६.८४ ।।"
  },
  {
    "text": "मखेशाय वरेण्याय नमस्ते वह्निरूपिणे।।\nमहाघ्राणाय जिह्वाय प्राणापानप्रवर्त्तिने।। ९६.८५ ।।"
  },
  {
    "text": "त्रिगुणाय त्रिशूलाय गुणातीताय योगिने।।\nसंसाराय प्रवाहाय महायंत्रप्रवर्तिने।। ९६.८६ ।।"
  },
  {
    "text": "नमश्चंद्राग्निसूर्याय मुक्तिवैचित्र्यहेतवे।।\nवरदायावताराय सर्वकारणहेतवे।। ९६.८७ ।।"
  },
  {
    "text": "कपालिने करालाय पतये पुण्यकीर्त्तये।।\nअमोघायाग्निनेत्राय लकुलीशाय शंभवे।। ९६.८८ ।।"
  },
  {
    "text": "भिषक्तमाय मुंडाय दंडिने योगरूपिणे।।\nमेघवाहाय देवाय पार्वतीपतये नमः।। ९६.८९ ।।"
  },
  {
    "text": "अव्यक्ताय विशोकाय स्थिराय स्थिरधन्विने।।\nस्थाणवे कृत्तिवासाय नमः पंचार्थहेतवे।। ९६.९० ।।"
  },
  {
    "text": "वरदायैकपादाय नमश्चंद्रार्धमौलिने।।\nनमस्तेऽध्वरराजाय वयसां पतये नमः।। ९६.९१ ।।"
  },
  {
    "text": "योगीश्वराय नित्याय सत्याय परमेष्ठिने।।\nसर्वात्मने नमस्तुभ्यं नमः सर्वेश्वराय ते।। ९६.९२ ।।"
  },
  {
    "text": "एकद्वित्रिचतुः पंचकृत्वस्तेऽस्तु नमोनमः।।\nदशकृत्वस्तु साहस्रकृत्वस्ते च नमोनमः।। ९६.९३ ।।"
  },
  {
    "text": "नमोपरिमितं कृत्वानंतकृत्वो नमोनमः।।\nनमोनमो नमो भूयः पुनर्भूयो नमोनमः।। ९६.९४ ।।"
  },
  {
    "text": "सूत उवाच।।\nनाम्नामष्टशतेनैवं स्तुत्वामृतमयेन तु।।\nपुनस्तु पार्थयामास नृसिंहः शरभेश्वरम्।। ९६.९५ ।।"
  },
  {
    "text": "यदायदा ममाज्ञानमत्यहंकारदूषितम्।।\nतदातदापनेतव्यं त्वयैव परमेश्वरः।। ९६.९६ ।।"
  },
  {
    "text": "एवं विज्ञापयन्प्रीतः शंकरं नरकेसरी।।\nनन्वशक्तो भवान् विष्णो जीवितांतं पराजितः।। ९६.९७ ।।"
  },
  {
    "text": "तद्वक्त्रशेषमात्रांतं कृत्वा सर्वस्य विग्रहम्।।\nशुक्तिशित्यं तदा मंगं वीरभद्रः क्षणात्ततः।। ९६.९८ ।।"
  },
  {
    "text": "देवा ऊचुः।।\nअथ ब्रह्मादयः सर्वे वीरभद्रत्वया दृशा।।\nजीविताः स्मो वयं देवाः पर्जन्येनेव पादपाः।। ९६.९९ ।।"
  },
  {
    "text": "यस्य भीषा दहत्याग्निरुदेति च रविः स्वयम्।।\nवातो वाति च सोसित्वं मृत्युर्धावति पंचमः।। ९६.१०० ।।"
  },
  {
    "text": "यदव्यक्तं परं व्योम कलातीतं सदाशिवम्।।\nभगवंस्त्वामेव भवं वदंति ब्रह्मवादिनः।। ९६.१०१ ।।"
  },
  {
    "text": "के वयमेव धातुक्ये वेदने परमेश्वरः।।\nन विद्धि परमं धाम रूपलावण्यवर्णने।। ९६.१०२ ।।"
  },
  {
    "text": "उपसर्गेषु सर्वेषु त्रायस्वास्मान् गणाधिप।।\nएकादशात्मन् भगवान्वर्तते रूपवान् हरः।। ९६.१०३ ।।"
  },
  {
    "text": "ईदृशान् तेऽवताराणि दृष्ट्वा शिव बहूंस्तमः।।\nकदाचित्संदिहेन्नास्मांस्त्वच्चिन्तास्तमया तथा।। ९६.१०४ ।।"
  },
  {
    "text": "गुंजागिरिवरतटामितरूपाणि सर्वशः।।\nअभ्यसंहर गम्यं ते न नीतव्यं परापरा।। ९६.१०५ ।।"
  },
  {
    "text": "द्वे तनू तव रुद्रस्य वेदज्ञा ब्राह्मणा विदुः।।\nघोराप्यन्या शिवाप्यन्या ते प्रत्येकमनेकधा।। ९६.१०६ ।।"
  },
  {
    "text": "इहास्मान्पाहि भगवन्नित्याहतमहाबलः।।\nभवता हि जगत्सर्वं व्याप्तं स्वेनैव तेजसा।। ९६.१०७ ।।"
  },
  {
    "text": "ब्रह्मविष्ण्वींद्रचंद्रादि वयं च प्रमुखाः सुराः।।\nसुरासुराः संप्रसूतास्त्वत्तः सर्वे महेश्वर।। ९६.१०८ ।।"
  },
  {
    "text": "ब्रह्मा च इंद्रो विष्णुश्च यमाद्या न सुरासुरान्।।\nततो निगृह्य च हरिं सिंह इत्युपचेतसम्।। ९६.१०९ ।।"
  },
  {
    "text": "यतो बिभर्षि सकलं विभज्य तनुमष्टधा।।\nअतोस्मान्पाहि भगवन्सुरादानैरभीप्सितैः।। ९६.११० ।।"
  },
  {
    "text": "उवाच तान् सुरान्देवो महर्षिश्च पुरातनान्।।\nयथा जलं जलं क्षिप्तं क्षीरं क्षीरे घृतं घृते।। ९६.१११ ।।"
  },
  {
    "text": "एक एव तदा विष्णुः शिवलीनो न चान्यथा।।\nएष एव नृसिंहात्मा सदर्पश्च महाबलः।। ९६.११२ ।।"
  },
  {
    "text": "जगत्संहारकारेण प्रवृत्तो नरकेसरी।।\nयाजनीयो नमस्तस्मै मद्भक्तिसिद्धिकांक्षिभिः।। ९६.११३ ।।"
  },
  {
    "text": "एतावदुक्त्वा भगवान्वीरभद्रो महाबलः।।\nअपश्यन् सर्वभूतानां तत्रैवांतरधीयत।। ९६.११४ ।।"
  },
  {
    "text": "नृसिंहकृत्तिवसनस्तदाप्रभृति शंकरः।।\nवक्त्रं तन्मुण्डमालायां नायकत्वेन कल्पितम्।। ९६.११५ ।।"
  },
  {
    "text": "ततो देवा निरातंकाः कीर्तयंतः कथामिमाम्।।\nविस्मयोत्फुल्लनयना जम्मुः सर्वे यथागतम्।। ९६.११६ ।।"
  },
  {
    "text": "य इदं परमाख्यानं पुण्यं वेदैः समन्वितम्।।\nपठित्वा श्रृणुते चैव सर्वदुःखविनाशनम्।। ९६.११७ ।।"
  },
  {
    "text": "धन्यं यशस्यमायुष्मारोग्यं पुष्टिवर्धनम्।।\nसर्वविघ्नप्रशमनं सर्वव्याधिविनाशनम्।। ९६.११८ ।।"
  },
  {
    "text": "अपमृत्युप्रशमनं महाशांतिकरं शुभम्।।\nअरिचक्रप्रशमनं सर्वाधिप्रविनाशनम्।। ९६.११९ ।।"
  },
  {
    "text": "ततो दुःस्वप्नशमनं सर्वभूतनिवारणम्।।\nविषग्रहक्षयकरं पुत्रपौत्रादिवर्धनम्।। ९६.१२० ।।"
  },
  {
    "text": "योगसिद्धिप्रदं सम्यक्‌ शिवज्ञानप्रकाशकम्।।\nशेषलोकस्य सोपानं वांछितार्थैकसाधनम्।। ९६.१२१ ।।"
  },
  {
    "text": "विष्णुमायानिरसनं देवतापरमार्थदम्।।\nवांछसिद्धिप्रदं चैव ऋद्धिप्रज्ञादिसाधनम्।। ९६.१२२ ।।"
  },
  {
    "text": "इदं तु शरभाकारं परं रूपं पिनाकिनः।।\nप्रकाशीतव्यं भक्तेषु चिरेषुद्यमितेषु च।। ९६.१२३ ।।"
  },
  {
    "text": "तैरेव पठितव्यं च श्रोतव्यं च शिवात्मभिः।।\nशिवोत्सवेषु सर्वेषु चतुर्दश्यष्टमीषु च।। ९६.१२४ ।।"
  },
  {
    "text": "पठेत्प्रतिष्ठाकालेषु शिवसन्निधिकारणम्।।\nचोरव्याघ्राहिसिंहांतकृतो राजभयेषु च।। ९६.१२५ ।।"
  },
  {
    "text": "अत्रान्योत्पातभूकंपदावाग्निपांसुवृष्टिषु।।\nउल्कापाते महावाते विना वृष्ट्यातिवृष्टिषु।। ९६.१२६ ।।"
  },
  {
    "text": "अतस्तत्र पठेद्विद्वाञ्छिवभक्तो दृढव्रतः।।\nयः पठेच्छृणुयाद्वापि स्तवं सर्वमनुत्तमम्।। ९६.१२७ ।।"
  },
  {
    "text": "स रुद्रत्वं समासाद्य रुद्रस्यानुचरो भवेत्।। ९६.१२८ ।।"
  },
  {
    "text": "इति श्रीलिंगमहापुराणे पूर्वभागे शरभप्रादुर्भावो नाम षण्णवतितमोऽध्यायः।। ९६ ।।"
  }
]
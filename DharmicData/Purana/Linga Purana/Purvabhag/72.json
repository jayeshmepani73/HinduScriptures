[
  {
    "text": "सूत उवाच।।\nअथ रुद्रस्य देवस्य निर्मितो विश्वकर्मणा।।\nसर्वलोकमयो दिव्यो रथो यत्नेन सादरम्।। ७२.१ ।।"
  },
  {
    "text": "सर्वभूतमयश्चैव सर्वदेवनमस्कृतः।।\nसर्वदेवमयश्चैव सौवर्णः सर्वसंमतः।। ७२.२ ।।"
  },
  {
    "text": "रथांगं दक्षिणं सूर्यो वामांगं सोम एव च।।\nदक्षिणं द्वादशारं हि षोडशारं तथोत्तरम्।। ७२.३ ।।"
  },
  {
    "text": "अरेषु तेषु विप्रेंद्राश्चादित्या द्वादशैव तु।।\nशशिनः षोडशारेषु कला वामस्य सुव्रताः।। ७२.४ ।।"
  },
  {
    "text": "ऋक्षाणि च तदा तस्य वामस्यैव तु भूषणम्।।\nनेम्यः षडृतवश्चैव तयोर्वै विप्रपुंगवाः।। ७२.५ ।।"
  },
  {
    "text": "पुष्करं चांतरिक्षं वै रथनीडश्च मंदरः।।\nअस्ताद्रिरुदयाद्रिश्च उभौ तौ कूबरौ स्मृतौ।। ७२.६ ।।"
  },
  {
    "text": "अधिष्ठानं महामेरुराश्रयाः केसराचलाः।।\nवेगः संवत्सरस्तस्य अयने चक्रसंगमौ।। ७२.७ ।।"
  },
  {
    "text": "मुहूर्ता बंधुरास्तस्य शम्याश्चैव कलाः स्मृताः।।\nतस्य काष्ठाः स्मृता घोणा चाक्षदंडा क्षणाश्च वै।। ७२.८ ।।"
  },
  {
    "text": "निमेषाश्चानुकर्षाश्च ईषा चास्य लवाः स्मृताः।।\nदायौर्वरूथं रथस्यास्य स्वर्गमो क्षावुभौ ध्वजौ।। ७२.९ ।।"
  },
  {
    "text": "धर्मो विरागो दंडोस्य यज्ञां दंडाश्रयाः स्मृताः।।\nदक्षिणाः संधयस्तस्य लोहाः पंचाशदग्नयः।। ७२.१೦ ।।"
  },
  {
    "text": "युगांतकोटी तौ तस्य धर्मकामावुभौ स्मृतौ।।\nईषादंडस्तथाव्यक्तं बुद्धिस्तस्यैव नड्वलः।। ७२.११ ।।"
  },
  {
    "text": "कोणस्तथा ह्यहंकारो भूतानि च बलं स्मृतम्।।\nइंद्रियाणि च तस्यैव भूषणानि समंततः।। ७२.१२ ।।"
  },
  {
    "text": "क्षद्धा च गतिरस्यैव वेदास्तस्य हयाः स्मृताः।।\nपदानि भूषणान्येव षडंगान्युपभूषणम्।। ७२.१३ ।।"
  },
  {
    "text": "पुराणन्यायमीमांसाधर्मशास्त्राणि सुव्रताः।।\nवालाश्रयाः पटाश्चैव सर्वलक्षणसंयुताः।। ७२.१४ ।।"
  },
  {
    "text": "मंत्रा घंटाः स्मृतास्तेषां वर्णाः पादास्तथाश्रमाः।।\nअवच्छेदो ह्यनंतस्तु सहस्रफणभूषितः।। ७२.१५ ।।"
  },
  {
    "text": "दिशः पादा रथस्यास्य तथा चोपदिशश्च ह।।\nपुष्कराद्याः पताकाश्च सौवर्णा रत्नभूषिताः।। ७२.१६ ।।"
  },
  {
    "text": "समुद्रास्तस्य चत्वारो रधकंबलिकाः स्मृताः।।\nगंगाद्याः सरितः श्रेष्ठाः सर्वाभरणभूषिताः।। ७२.१७ ।।"
  },
  {
    "text": "चामरासक्तहस्ताग्राः सरावः स्त्रीरूपशोभिताः।।\nतत्रतत्र कृतस्थानाः शोभयांचक्रिरे रथम्।। ७२.१८ ।।"
  },
  {
    "text": "आवहाद्यास्तथा सप्त सोपानं हैममुत्तमम्।।\nसारथिर्भगवान्ब्रह्मा देवाभीषुधराः स्मृताः।। ७२.१९ ।।"
  },
  {
    "text": "प्रतोदो ब्रह्मणस्तस्य प्रणवो ब्रह्मदैवतम्।।\nलोकालोका चलस्तस्य ससोपानः समंततः।। ७२.२೦ ।।"
  },
  {
    "text": "विषमश्च तदाबाह्यो मानसाद्रिः सुशोभनः।।\nनासाः समंततस्तस्य सर्व एवाचलाः स्मृताः।। ७२.२१ ।।"
  },
  {
    "text": "तलाः कपोताः कापोताः सर्वे तलनिवासिनः।।\nमेरुरेव महाछत्रं मंदरः पार्श्वडिंडिमः।। ७२.२२ ।।"
  },
  {
    "text": "शैलेंद्रः कार्मुकं चैव ज्या भुजंगाधिपः स्वयम्।।\nकालरात्र्या तथैवेह तथेन्द्रधनुषा पुनः।। ७२.२३ ।।"
  },
  {
    "text": "घंटा सरस्वती देवी धनुषः श्रुतिरूपिणी।।\nइषुर्विष्णुर्महातेजाः शल्यं सोमः शरस्य च।। ७२.२४ ।।"
  },
  {
    "text": "कालाग्निस्तच्छरस्यैव साक्षात्तीक्ष्णः सुदारुणः।।\nअनीकं विषसंभूतं वायवो वाजकाः स्मृताः।। ७२.२५ ।।"
  },
  {
    "text": "एवं कृत्वा रथं दिव्यं कार्मुकं च शरं तथा।।\nसारथिं जगतां चैव ब्रह्माणं प्रभुमीश्वरम्।। ७२.२६ ।।"
  },
  {
    "text": "आरुरोह रथं दिव्यं रणमंडनधृग्भवः।।\nसर्वदेवगणैर्युक्तं कंपयन्निव रोहसी।। ७२.२७ ।।"
  },
  {
    "text": "ऋषिभिः स्तूयमानश्च वंद्यमानश्च वंदिभिः।।\nउपनृत्यश्चाप्सरसां गणैर्नृत्यविशारदैः।। ७२.२८ ।।"
  },
  {
    "text": "सुशोभमानो वरदः संप्रेक्ष्यैव च सारथिम्।।\nतस्मिन्नारोहति रथं कल्पितं लोकसंभृतम्।। ७२.२९ ।।"
  },
  {
    "text": "शिरोभिः पतिता भूमिं तुरगा वेदसंभवाः।।\nअथाधस्ताद्रथस्यास्य भगवान् धरणीधरः।। ७२.३೦ ।।"
  },
  {
    "text": "वृषेन्द्ररूपी चोत्थाप्य स्थापयामास वै क्षणम्।।\nक्षणांतरे वृषेंद्रोपि जानुभ्यामगमद्धराम्।। ७२.३१ ।।"
  },
  {
    "text": "अभीषुहस्तो भगवानुद्यम्य च हयान् विभुः।।\nस्थापयामास देवस्य वचनाद्वै रथं शुभम्।। ७२.३२ ।।"
  },
  {
    "text": "ततोश्वांश्चोदयामास मनोमारुतरंहसः।।\nपुराण्युद्दिश्य खस्थानि दानवानां तरस्विनाम्।। ७२.३३ ।।"
  },
  {
    "text": "अथाह भगवान् रुद्रो देवानालोक्य शंकरः।।\nपशूनामाधिपत्यं मे दत्तं हन्मि ततोऽसुरान्।। ७२.३४ ।।"
  },
  {
    "text": "पृथक्पशुत्वं देवानां तथान्येषां सुरोत्तमाः।।\nकल्पयित्वैव वध्यास्ते नान्यथा नैव सत्तमाः।। ७२.३५ ।।"
  },
  {
    "text": "इति श्रुत्वा वचः सर्वं देवदेवस्य धीमतः।।\nविषादमगमन् सर्वे पशुत्वं प्रति शंकिताः।। ७२.३६ ।।"
  },
  {
    "text": "तेषां भावं ततो ज्ञात्वा देवस्तानिदमब्रवीत्।।\nमा वोस्तु पशुभावेस्मिन् भयं विबुधसत्तमाः।। ७२.३७ ।।"
  },
  {
    "text": "श्रूयतां पशुभावस्य विमोक्षः क्रियतां च सः।।\nयो वै पशुपतं दिव्यं चरिष्यति स मोक्ष्यति।। ७२.३८ ।।"
  },
  {
    "text": "पशुत्वादिति सत्यं च प्रतिज्ञातं समाहिताः।।\nये चाप्यन्ये चरिष्यंति व्रतं पाशुपतं मम।। ७२.३९ ।।"
  },
  {
    "text": "मोक्ष्यंति ते न संदेहः पशुत्वात्सुरसत्तमाः।।\nनैष्ठिकं द्वादशाब्दंवा तदर्धं वर्षकत्रयम्।। ७२.४೦ ।।"
  },
  {
    "text": "शुश्रूषां कारयेद्यस्तु स पशुत्वाद्विमुच्यते।।\nतस्मात्परमिदं दिव्यं चरिष्यथ सुरोत्तमाः।। ७२.४१ ।।"
  },
  {
    "text": "तथेति चाब्रुवन्देवाः शिवे लोकनमस्कृते।।\nतस्माद्वै पशवः सर्वे देवासुरनराः प्रभोः।। ७२.४२ ।।"
  },
  {
    "text": "रुद्रः पशुपतिश्चैव पशुपाशविमोचकः।।\nयः पशुस्तत्पशुत्वं च व्रतेनानेन संत्यजेत्।। ७२.४३ ।।"
  },
  {
    "text": "तत्कृत्वा न च पापीयानिति शास्त्रस्य निश्चयः।।\nततो विनायकः साक्षाद्बालोऽबालपराक्रमः।। ७२.४४ ।।"
  },
  {
    "text": "अपूजितस्तदा देवैः प्राह देवान्निवारयन्।।\nश्रीविनायक उवाच।।\nमामपूज्य जगत्यस्मिन् भक्ष्यभोज्यादिभिः शुभैः।। ७२.४५ ।।"
  },
  {
    "text": "कः पुमान्सिद्धिमाप्नोति देवो वा दानवोपि वा।।\nततस्तस्मिन् क्षणादेव देवकार्ये सुरेश्वराः।। ७२.४६ ।।"
  },
  {
    "text": "विघ्नं करिष्ये देवेश कथं कर्त्तुं समुद्यताः।।\nततः सेंद्राः सुराः सर्वे भीताः संपूज्य तं प्रभुम्।। ७२.४७ ।।"
  },
  {
    "text": "भक्ष्यभोज्यदिभिश्चैव उंडरैश्चैव मोदकैः।।\nअब्रुवंस्ते गणेशानं निर्विघ्नं चास्तु नः सदा।। ७२.४८ ।।"
  },
  {
    "text": "भवोप्यनेकैः कुसुमैर्गणेशं भक्ष्यैश्च भोज्यैः सुरसैः सुगंधैः।।\nआलिंग्य चाघ्राय सुतं तदानीमपूजयत्सर्वसुरेन्द्रमुख्यः।। ७२.४९ ।।"
  },
  {
    "text": "संपूज्य पूज्यं सह देवसंघैर्विनायकं नायकमीश्वराणाम्।।\nगणेश्वरैरेव नगेंद्रधन्वा पुरत्रयं दग्धुमसौ जगाम।। ७२.५೦ ।।"
  },
  {
    "text": "तं देवदेवं सुरसिद्धसंघा महेश्वरं भूतगणाश्च सर्वे।।\nगणेश्वरा नंदिमुखास्तदानीं स्ववाहनैरन्वयुरीशमीशाः।। ७२.५१ ।।"
  },
  {
    "text": "अग्रे सुराणां च गणेश्वराणां तदाथ नंदी गिरिराजकल्पम्।।\nविमानमारुह्य पुरं प्रहर्तुं जगाम मृत्युं भगवानिवेशः।। ७२.५२ ।।"
  },
  {
    "text": "यान्तं तदानीं तु शिलादपुत्रमारुह्य नागेंद्रवृषाश्ववर्यान्।।\nदेवास्तदानीं गणपाश्च सर्वे गणा ययुः स्वायुधचिह्नहस्ताः।। ७२.५३ ।।"
  },
  {
    "text": "खगेंद्रमारुह्य नगेंद्रकल्पं खगध्वजो वामत एव शंभोः।।\nजगाम जगतां हिताय पुरत्रयं दग्धुमलुप्तशक्तिः।। ७२.५४ ।।"
  },
  {
    "text": "तं सर्वदेवाः सुरलोकनाथं समंततश्चान्वयुरप्रमेयम्।।\nसुरासुरेशं शितशक्तिटंकगदात्रिशूलासिवरायधैश्च।। ७२.५५ ।।"
  },
  {
    "text": "रराज मध्ये भगवान्सुराणां विवाहनो वारिजपत्रवर्णः।।\nयथा सुमेरोः शिखराधिरूढः सहस्ररश्मिर्भगवान्सुतीक्ष्णः।। ७२.५६ ।।"
  },
  {
    "text": "सहस्रनेत्रः प्रथमः सुराणां गजेन्द्रमारुह्य च दक्षिणेऽस्य।।\nजगाम रुद्रस्य पुरं निहंतुं यथोरगांस्तत्र तु वैनतेयः।। ७२.५७ ।।"
  },
  {
    "text": "तं सिद्धगंधर्वसुरेंद्रवीराः सुरेंद्रवृंदाधिपमिंद्रमीशम्।।\nसमंततस्तुष्टुवुरिष्टदं ते जयेति शक्रं वरपुष्पवृष्ट्या।। ७२.५८ ।।"
  },
  {
    "text": "तदा ह्यहल्योपपतिं सुरेशं जगत्पतिं देवपतिं दिविष्ठाः।।\nप्रणेमुरालोक्य सहस्रनेत्रं सलीलमंबा तनयं यथेंद्रम्।। ७२.५९ ।।"
  },
  {
    "text": "यमपावकवित्तेशा वायुर्निर्ऋतिरेव च।।\nअपां पतिस्तथेशानो भवं चानुसमागताः।। ७२.६೦ ।।"
  },
  {
    "text": "वीरभद्रो रणे भद्रो नैर्ऋत्यां वै रथस्य तु।।\nवृषभेंद्रं समारुह्य रोमजैश्च समावृतः।। ७२.६१ ।।"
  },
  {
    "text": "सेवां चक्रे पुरं हंतुं देवदेवं त्रियंबकम्।।\nमहाकालो महातेजा महादेव इवापरः।। ७२.६२ ।।"
  },
  {
    "text": "वायव्यां सगणैः सार्धं सेवांचक्रे रथस्य तु।। ७२.६३ ।।"
  },
  {
    "text": "षण्मुखोपि सह सिद्धचारणैः सेनया च गिरिराज सन्निभः।।\nदेवनाथगणवृंदसंवृतो वारणेन च तथाग्निसंभवः।। ७२.६४ ।।"
  },
  {
    "text": "विघ्नं गणेशोप्यसुरेश्वराणां कृत्वा सुराणां भगवानविघ्नम्।।\nविघ्नेश्वरो विघ्नगणैश्च सार्धं तं देशमीशानपदं जगाम।। ७२.६५ ।।"
  },
  {
    "text": "काली तदा कालनिशाप्रकाशं शूलं कपालाभरणा करेण।।\nप्रकंपयंती च तदा सुरेंद्रान्महासुरासृङ्मधुपानमत्ता।। ७२.६६ ।।"
  },
  {
    "text": "मत्तेभगामी मदलोलनेत्रा मत्तैः पिशाचैश्च गणैश्च मत्तैः।।\nमत्तेभचर्मांबरवोष्टितांगी ययौ पुरस्ताच्च गणेश्वरस्य।। ७२.६७ ।।"
  },
  {
    "text": "तां सिद्धगंधर्वपिशाचयक्षविद्याधराहींद्रसुरेन्द्रमुख्याः।।\nप्रणेमुरुच्चैरभितुष्टुवुश्च जयेति देवीं हिमशैल पुत्रीम्।। ७२.६८ ।।"
  },
  {
    "text": "मातरः सुरवरारिसूदनाः सादरं सुरगणैः सुपूजिताः।।\nमातरं ययुरथ स्ववाहनैः स्वैर्गणैर्ध्वजधरैः समंततः।। ७२.६९ ।।"
  },
  {
    "text": "दुर्गारूढमृगाधिपा दुरतिगा दोर्दंडवृंदैः शिवा\nबिभ्राणांकुशशूलपाशपरशुं चक्रासिशंखायुधम्।।\nप्रौढादित्यसहस्रसदृशैर्नेत्रैर्दहंती पथं\nबालाबालपराक्रमा भगवती दैत्यान्प्रहर्तुं ययौ।। ७२.७೦ ।।"
  },
  {
    "text": "तं देवमीशं त्रिपुरं निहंतुं तदा तु देवेंद्ररविप्रकाशाः।।\nगजैर्हयैः सिंहवरै रथैश्च वृषैर्ययुस्ते गणराजमुख्याः।। ७२.७१ ।।"
  },
  {
    "text": "हलैश्च फालैर्मुसलैर्भुशुंर्भुशुंडैर्गिरींद्रकूटैर्गिरिसन्निभास्ते।।\nययुः पुरस्ताद्धि महेश्वरस्य सुरेश्वरा भूतगणेश्वराश्च।। ७२.७२ ।।"
  },
  {
    "text": "तथेंद्रपद्मोद्भवविष्णुमुख्याः सुरा गणेशाश्च गणेशमीशम्।।\nजयेति वाग्भिर्भगवंतमूचुः किरीटदत्तांजलयः समंतात्।। ७२.७३ ।।"
  },
  {
    "text": "ननृतुर्मुनयः सर्वे दंडहस्ता जटाधराः ।।\nववृषुः पुष्पवर्षाणि खेचराः सिद्धचारणाः।।\nपुरत्रयं च विप्रेंद्राः प्राणदत्सर्वतस्तथा।। ७२.७४ ।।"
  },
  {
    "text": "गणेश्वरै र्देवगणैश्च भृंगी सहावृतः सर्वगणेंद्रवर्यः।।\nजगाम योगी त्रिपुरं निहंतुं विमानमारुह्य यथा महेंद्रः।। ७२.७५ ।।"
  },
  {
    "text": "केशो विगतवासाश्च महाकेशो महाज्वरः।।\nसोमवल्ली सवर्णश्च सोमपः सेनकस्तथा।। ७२.७६ ।।"
  },
  {
    "text": "सोमधृक् सूर्यवाचश्च सूर्यपेषणकस्तथा।।\nसूर्याक्षः सूरिनामा च सुरः सुंदर एव च।। ७२.७७ ।।"
  },
  {
    "text": "प्रकृदः ककुदंतश्च कंपनश्च प्रकंपनः।।\nइंद्रश्चेंद्रजयश्चैव महाभीर्भीमकस्तथा।। ७२.७८ ।।"
  },
  {
    "text": "शताक्षश्चैव पंचाक्षः सहस्राक्षो महोदरः।।\nयमजिह्वः शताश्वश्च कण्ठनः कंठपूजनः।। ७२.७९ ।।"
  },
  {
    "text": "द्विशिखस्त्रिशिखश्चैव तथा पंचशिखो द्विजाः।।\nमुंडोर्धमुंडो दीर्घश्च पिशाचास्यः पिनाकधृक्।। ७२.८೦ ।।"
  },
  {
    "text": "पिप्पलायतनश्चैव तथा ह्यंगारकाशनः।।\nशिथिलः शिथिलास्यश्च अक्षपादो ह्यजः कुजः।। ७२.८१ ।।"
  },
  {
    "text": "अजवक्रो हयवक्रो गजवक्त्रोर्ध्ववक्रकः।।\nइत्याद्याः परिवार्येशं लक्ष्यलक्षणवर्जिताः।। ७२.८२ ।।"
  },
  {
    "text": "वृंदशस्तं समावृत्य जग्मुः सोमं गणैर्वृताः।।\nसहस्राणां सहस्राणि रुद्राणामूर्ध्वरेतसाम्।। ७२.८३ ।।"
  },
  {
    "text": "समावृत्य महादेवं देवदेवं महेश्वरम्।।\nदग्धुं पुरत्रयं जग्मुः कोटिकोटिगणैर्वृताः।। ७२.८४ ।।"
  },
  {
    "text": "त्रयस्त्रिंशत्सुराश्चैव त्रयश्च त्रिशतास्तथा।।\nत्रयश्च त्रिसहस्राणि जग्मुर्देवाः समंततः।। ७२.८५ ।।"
  },
  {
    "text": "मातरः सर्वलोकानां गणानां चैव मातरः।।\nभूतानां मातरश्चैव जग्मुर्देवस्य पृष्ठतः।। ७२.८६ ।।"
  },
  {
    "text": "भाति मध्ये गणानां च रथमध्ये गणेश्वरः।।\nनभस्यमलनक्षत्रे तारामध्य इवोडुराट्।। ७२.८७ ।।"
  },
  {
    "text": "रराज देवी देवस्य गिरिजा पार्श्वसंस्थिता।।\nतदा प्रभावतो गौरी भवस्येव जगन्मयी।। ७२.८८ ।।"
  },
  {
    "text": "शुभावती तदा देवी पार्श्वसंस्था विभाति सा।।\nचामरासक्तहस्ताग्रा सा हेमांबुजवर्णिका।। ७२.८९ ।।"
  },
  {
    "text": "अथ विभाति विभोर्विशदं वपुर्भसितभासितमंबिकया तया।।\nसितमिवाभ्रमहो इहविद्युता नभसि देवपतेः परमेष्ठिनः।। ७२.९೦ ।।"
  },
  {
    "text": "भातींद्रधनुषाकाशं मेरुणा च यथा जगत्।।\nहिरण्यधनुषा सौम्यं वपुः शंभोः शशिद्युति।। ७२.९१ ।।"
  },
  {
    "text": "सितातपत्रं रत्नांशुमिश्रितं परमेष्ठिनः।।\nयथोदये शशांकस्य भात्यखंडं हि मंडलम्।। ७२.९२ ।।"
  },
  {
    "text": "सदुकूला शिवे रक्ता लंबिता भाति मालिका।।\nछत्रांता रत्नजाकाशात्पतंतीव सरिद्वरा।। ७२.९३ ।।"
  },
  {
    "text": "अथ महेंद्रविरिंचिविभावसुप्रभृतिभिर्नतपादसरोरुहः।।\nसह तदा च जगाम तयांबया सकललोकहिताय पुरत्रयम्।। ७२.९४ ।।"
  },
  {
    "text": "दग्धुं समर्थो मनसा क्षणेन चराचरं सर्वमिदं त्रिशूली।।\nकिमत्र दग्धुं त्रिपुरं पिनाकी स्वयं गतश्चात्र गणैश्च सार्धम्।। ७२.९५ ।।"
  },
  {
    "text": "रथेन किं चेषुवरेण तस्य गणैश्च किं देवगणैश्च शंभोः।।\nपुरत्रयं दग्धुमलुप्तशक्तेः किमेतदित्याहुरजेंद्र मुख्याः।। ७२.९६ ।।"
  },
  {
    "text": "मन्वाम नूनं भगवान्पिनाकी लीलार्थमेतत्सकलं प्रवर्तुम्।।\nव्यवस्थितश्चेति तथान्यथा चेदाडंबरेणास्य फलं किमन्यत्।। ७२.९७ ।।"
  },
  {
    "text": "पुरत्रयस्यास्य समीपवर्ती सुरेश्वरैर्नन्दिमुखैश्च नंदी।।\nगणैर्गणेशस्तु रराज देव्या जगद्रथो मेरुरिवाष्टश्रृंगैः।। ७२.९८ ।।"
  },
  {
    "text": "अथ निरिक्ष्य सुरेश्वरमीश्वरं सगणमद्रिसुतासहितं तदा।।\nत्रिपुररंगतलोपरि संस्थितः सुरगणोनुजगाम स्वयं तथा।। ७२.९९ ।।"
  },
  {
    "text": "जगत्त्रयं सर्वमिवापरं तत् पुरत्रयं तत्र विभाति सम्यक्।।\nनरेश्वरैश्चैव गणैश्च देवैः सुरेतरैश्च त्रिविधैर्मुनींद्राः।। ७२.१೦೦ ।।"
  },
  {
    "text": "अथ सज्यं धनुः कृत्वा शर्वः संधाय तं शरम्।।\nयुक्त्वा पाशुपतास्त्रेण त्रिपुरं समचिंतयत्।। ७२.१೦१ ।।"
  },
  {
    "text": "तस्मिंस्थिते महादेवे रुद्रे विततकार्मुके।।\nपुराणि तेन कालेन जग्मुरेकत्वमाशु वै।। ७२.१೦२ ।।"
  },
  {
    "text": "एकीभावं गते चैव त्रिपुरे समुपागते।।\nबभूव तुमुलो हर्षो देवतानां महात्मनाम्।। ७२.१೦३ ।।"
  },
  {
    "text": "ततो देवगणाः सर्वे सिद्धाश्च परमर्षयः।।\nजयेति वाचो मुमुचुः संस्तुवंतोष्टमूर्तिनम्।। ७२.१೦४ ।।"
  },
  {
    "text": "अथाह भगवान्ब्रह्मा भगनेत्रनिपातनम्।।\nपुष्ययोगोपि संप्राप्ते लीलावशमुमापतिम्।। ७२.१೦५ ।।"
  },
  {
    "text": "स्थाने तव महादेव चेष्टेयं परमेश्वर।।\nपूर्वदेवाश्च देवाश्च समास्तव यतः प्रभो।। ७२.१೦६ ।।"
  },
  {
    "text": "तथापि देवा धर्मिष्ठाः पूर्वदेवाश्च पापिनः।।\nयतस्तस्माज्जगन्नाथ लीलां त्यक्तुमिहार्हसि।। ७२.१೦७ ।।"
  },
  {
    "text": "किं रथेन ध्वजेनेश तव दग्धुं पुरत्रयम्।।\nइषुणा भूतसंघैश्च विष्णुना च मया प्रभो।। ७२.१೦८ ।।"
  },
  {
    "text": "पुष्ययोगे त्वनुप्राप्ते पुरं दग्धुमिहार्हसि।।\nयावन्न यांति देवेश वियोगं तावदेव तु।। ७२.१೦९ ।।"
  },
  {
    "text": "दग्धुमर्हसि शीघ्रं त्वं त्रीण्येतानि पुराणि वै।।\nअथ देवो महादेवः सर्वज्ञस्तदवैक्षत।। ७२.११೦ ।।"
  },
  {
    "text": "पुरत्रयं विरूपाक्षस्तत्क्षणाद्भस्म वै कृतम्।।\nसोमश्च भगवान्विष्णुः कालाग्निर्वायुरेव च।। ७२.१११ ।।"
  },
  {
    "text": "शरे व्यवस्थिताः सर्वे देवमूचुः प्रणम्य तम्।।\nदग्धमप्यथ देवेश वीक्षणेन पुरत्रयम्।। ७२.११२ ।।"
  },
  {
    "text": "अस्मद्धितार्थं देवेश शरं मोक्तुमिहार्हसि।।\nअथ संमृज्य धनुपो ज्यां हसन् त्रिपुरार्दनः।। ७२.११३ ।।"
  },
  {
    "text": "मुमोच बाणं विप्रेंद्रा व्याकृष्याकर्णमीश्वरः।।\nतत्क्षणात्त्रिपुरं दग्ध्वा त्रिपुरांतकरः शरः।। ७२.११४ ।।"
  },
  {
    "text": "देवदेवं समासाद्य नमस्कृत्वा व्यवस्थितः।।\nरेजे पुरत्रयं दग्धं दैत्यकोटिशतैर्वृतम्।। ७२.११५ ।।"
  },
  {
    "text": "इषुणा तेन कल्पांते रुद्रेणेव जगत्त्रयम्।।\nये पूजयंति तत्रापि दैत्या रुद्रं सबांधवाः।। ७२.११६ ।।"
  },
  {
    "text": "गाणपत्यं तदा शंभोर्ययुः पूजाविधेर्बलात्।।\nन किंचिदब्रुवन्देवाः सेंद्रोपेंद्रा गणेश्वराः।। ७२.११७ ।।"
  },
  {
    "text": "भयाद्देवं निरीक्ष्यैव देवीं हिमवतः सुताम्।।\nदृष्ट्वा भीतं तदानीकं देवानां देवपुंगवः।। ७२.११८ ।।"
  },
  {
    "text": "किं चेत्याह तदा देवान्प्रणेमुस्तं समंततः।। ७२.११९ ।।"
  },
  {
    "text": "ववंदिरे नंदिनमिंदुभूषणं ववंदिरे पर्वतराजसंभवाम्।।\nववंदिरे चाद्रिसुतासुतं प्रभुं ववंदिरे देवगणा महेश्वरम्।। ७२.१२೦ ।।"
  },
  {
    "text": "तुष्टाव हृदये ब्रह्मा देवैः सह समाहितः।।\nविष्णुना च भवं देवं त्रिपुरारातिमीश्वरम्।। ७२.१२१ ।।"
  },
  {
    "text": "श्रीपितामह उवाच।।\nप्रसीद देवदेवेश प्रसीद परमेश्वर।।\nप्रसीद जगतां नाथ प्रसीदानंददाव्यय।। ७२.१२२ ।।"
  },
  {
    "text": "पंचास्य रुद्ररुद्राय पंचाशत्कोटिमूर्तये।।\nआत्मत्रयोपविष्टाय विद्यातत्त्वाय ते नमः।। ७२.१२३ ।।"
  },
  {
    "text": "शिवाय शिवतत्त्वाय अघोराय नमोनमः।।\nअघोराष्टकतत्त्वाय द्वादशात्मस्वरूपिणे।। ७२.१२४ ।।"
  },
  {
    "text": "विद्युत्कोटिप्रतीकाशमष्टकाशं सुशोभनम्।।\nरूपमास्थाय लोकेस्मिन् संस्थिताय शिवात्मने।। ७२.१२५ ।।"
  },
  {
    "text": "अग्निवर्णायरौद्राय अंबिकार्धशरीरिणे।।\nधवलश्यामरक्तानां मुक्तिदायामराय च।। ७२.१२६ ।।"
  },
  {
    "text": "ज्येष्ठाय रुद्ररूपाय सोमाय वरदाय च।।\nत्रिलोकाय त्रिदेवाय वषट्काराय वै नमः।। ७२.१२७ ।।"
  },
  {
    "text": "मध्ये गगनरूपाय गगनस्थाय ते नमः।।\nअष्टक्षेत्राष्टरूपाय अष्टतत्त्वाय ते नमः।। ७३.१२८ ।।"
  },
  {
    "text": "चतुर्धा च चतुर्धाच चतुर्धा संस्थिताय च।।\nपंचधा पंचधा चैव पंचमंत्रशरीरिणे।। ७२.१२९ ।।"
  },
  {
    "text": "चतुःषष्टिप्रकाराय अकाराय नमोनमः।।\nद्वात्रिंशत्तत्वरूपाय उकाराय नमोनमः।। ७२.१३೦ ।।"
  },
  {
    "text": "षोडशात्मस्वरूपाय मकाराय नमोनमः।।\nअष्टधात्मस्वरूपाय अर्धमात्रात्मने नमः।। ७२.१३१ ।।"
  },
  {
    "text": "ओंकाराय नमस्तुभ्यं चतुर्धा संस्थिताय च।।\nगगनेशाय सहस्रशिरसे स्वर्गेशाय नमोनमः।। ७२.१३२ ।।"
  },
  {
    "text": "सप्तलोकाय पातालनरकेशाय वै नमः।।\nअष्टक्षेत्राष्टरूपाय परात्परतराय च।। ७२.१३३ ।।"
  },
  {
    "text": "सहस्रशिरसे तुभ्यं सहस्राय च ते नमः।।\nसहस्रपादयुक्ताय शर्वाय परमेष्ठिने।। ७२.१३४ ।।"
  },
  {
    "text": "नवात्मतत्त्वरूपाय नवाष्टात्मात्मशक्तये।।\nपुनरष्टप्रकाशाय तथाष्टाष्टकमूर्तये।। ७२.१३५ ।।"
  },
  {
    "text": "चतुःषष्ट्यात्मतत्त्वाय पुनरष्टविधाय ते।।\nगुणाष्टकवृतायैव गुणिने निर्गुणाय ते।। ७२.१३६ ।।"
  },
  {
    "text": "मूलस्ताय नमस्तुभ्यं शास्वतस्थानवासिने।।\nनाभिमंडलसंस्थाय हृदि निस्स्वनकारिणे।। ७२.१३७ ।।"
  },
  {
    "text": "कंधरे च स्थितायैव तालुरंध्रस्थिताय च।।\nश्रूमध्ये संस्थितायैव नादमध्ये स्थिताय च।। ७२.१३८ ।।"
  },
  {
    "text": "चंद्रबिबस्थितायैव शिवाय शिवरूपिणे।।\nवह्निसोमार्करूपाय षट्त्रिंशच्छक्तिरूपिणे।। ७२.१३९ ।।"
  },
  {
    "text": "त्रिधा संवृत्य लोकान्वै प्रसुप्तभुजगात्मने।।\nत्रिप्रकारं स्तितायैव त्रेताग्निमयरूपिणे।। ७२.१४೦ ।।"
  },
  {
    "text": "सदाशिवाय शांताय महेशाय पिनाकिने।।\nसर्वज्ञाय शरण्याय सद्योजाताय वै नमः।। ७२.१४१ ।।"
  },
  {
    "text": "अघोराय नमस्तुभ्यं वामदेवाय ते नमः।।\nतत्पुरुषाय नमोस्तु ईशानाय नमोनमः।। ७२.१४२ ।।"
  },
  {
    "text": "नमस्त्रिंशत्प्रकाशाय शांतातीताय वै नमः।।\nअनंतेशाय सूक्ष्माय उत्तमाय नमोस्तु ते।। ७२.१४३ ।।"
  },
  {
    "text": "एकाक्षाय नमस्तुभ्यमेकरुद्राय ते नमः।।\nनमस्त्रिमूर्तये तुभ्यं श्रीकंठाय शिखंडिने।। ७२.१४४ ।।"
  },
  {
    "text": "अनंतासनसंस्थाय अनंतायांतकारिणे।।\nविमलाय विशालाय विमलांगाय ते नमः।। ७२.१४५ ।।"
  },
  {
    "text": "विमलासनसंस्थाय विमलार्थार्थरूपिणे।।\nयोगपीठांतरस्थाय योगिने योगदायिने।। ७२.१४६ ।।"
  },
  {
    "text": "योगिनां हृदि संस्थाय सदा नीवारशूकवत्।।\nप्रत्याहाराय ते नित्यं प्रत्याहाररताय ते।। ७२.१४७ ।।"
  },
  {
    "text": "प्रत्याहाररतानां च प्रतिस्थानस्थिताय च।।\nधारणायै नमस्तुभ्यं धारणाभिरताय ते।। ७२.१४८ ।।"
  },
  {
    "text": "धारणाभ्यासयुक्तानां पुरस्तात्संस्थिताय च।।\nध्यानाय ध्यानरूपाय ध्यानगम्याय ते नमः।। ७२.१४९ ।।"
  },
  {
    "text": "ध्येयाय ध्येयगम्याय ध्येयध्यानाय ते नमः।।\nध्येयानामपि ध्येयाय नमो ध्येयतमाय ते।। ७२.१५೦ ।।"
  },
  {
    "text": "समाधानाभिगम्याय समाधानाय ते नमः।।\nसमाधानरतानां तु निर्विकल्पार्थरूपिणे।। ७२.१५१ ।।"
  },
  {
    "text": "दग्ध्वोद्धृतं सर्वमिदं त्वयाद्य जगत्त्रयं रुद्र पुरुत्रयं हि।।\nकस्तोतुमिच्छेत्कथमीदृशं त्वां स्तेष्येह तुष्टाय शिवाय तुभ्यम्।। ७२.१५२ ।।"
  },
  {
    "text": "भक्त्या च तुष्ट्याद्भुतदर्शनाच्च मर्त्या अमर्त्या अपि देवदेव।।\nएते गणाः सिद्धगणैः प्रणामं कुर्वाति देवेश गणेश तुभ्यम्।। ७२.१५३ ।।"
  },
  {
    "text": "निरीक्षणादेव विभोसि दग्धुं पुरत्रयं चैव जगत्त्रयं च।।\nलीलालसेनांबिकया क्षणेन दग्धं किलेषुश्च तदाथ मुक्तः।। ७२.१५४ ।।"
  },
  {
    "text": "कृतो रथश्चैषुवरश्च शुभ्रं शरासनं ते त्रिपुरक्षयाय।।\nअनेकयत्नैश्च मयाथ तुभ्यं फलं न दृष्टं सुरसिद्धसंघैः।। ७२.१५५ ।।"
  },
  {
    "text": "रथो रथी देववरे हरिश्च रुद्रः स्वयं शक्रपितामहौ च।।\nत्वमेव सर्वे भगवन् कथं तु स्तोष्ये ह्यतोष्यं प्रणिपत्य मूर्ध्ना।। ७२.१५६ ।।"
  },
  {
    "text": "अनंपाद स्त्वमनंतबाहुरनंतमूर्धांतकरः शिवश्च।।\nअनंतमूर्तिः कथमीदृशं त्वां तेष्ये ह्यतोष्यं कथमीदृशं त्वाम्।। ७२.१५७ ।।"
  },
  {
    "text": "नमोनमः सर्वविदे शिवाय रुद्राय शर्वाय भवाय तुभ्यम्।।\nस्तूलाय सूक्ष्माय सुसूक्ष्मसूक्ष्मसूक्ष्माय सूक्ष्मार्थविदे विधात्रे।। ७२.१५८ ।।"
  },
  {
    "text": "स्रष्ट्रे नमः सर्वसुरासुराणां भर्त्रे च हर्त्रे जगतां विधात्रे।।\nनेत्रे सुराणामसुरेश्वराणां दात्रे प्रशास्त्रे मम सर्वशास्त्रे।। ७२.१५९ ।।"
  },
  {
    "text": "वेदांतवेद्याय सुनिर्मलाय वेदार्थविद्भिः सततं स्तुताय।।\nवेदात्मरूपाय भवाय तुभ्यमंताय मध्याय सुमध्यमाय।। ७२.१६೦ ।।"
  },
  {
    "text": "आद्यन्तशून्याय च संस्थिताय तथा त्वशून्याय च लिंगिने च।।\nअलिंगिने लिंगमयाय तुभ्यं लिगाय वेदादिमयाय साक्षात्।। ७२.१६१ ।।"
  },
  {
    "text": "रुद्राय मूर्धाननिकृंतनाय ममादि देवस्य च यज्ञमूर्तेः।।\nविध्वांतभंगं मम कर्तुमीश दृष्ट्वैव भूमौ करजाग्रकोट्या।। ७२.१६२ ।।"
  },
  {
    "text": "अहो विचित्रं तव देवदेव विचेष्टितं सर्वसुरासुरेश।।\nदेहीव देवैः सह देवकार्यं करिष्यसे निर्गुणरूपतत्व।।७२.१६३।।"
  },
  {
    "text": "एकं स्थूलं सूक्ष्ममेकं सुसूक्ष्मं सूर्तामूर्तं मूर्तमेकं ह्यमूर्तम्।।\nएकं दृष्टं वाङ्मयं चैकमीशं ध्येयं चैकं तत्त्वमत्राद्भुतं ते।। ७२.१६४ ।।"
  },
  {
    "text": "स्वप्ने दृष्टं यत्पदार्थं ह्यलक्ष्यं दृष्टं नूनं भाति मन्ये न चापि।।\nमूर्तिर्नो वै देव मीशान देवैर्लक्ष्या यत्नैरप्यलक्ष्यं कथं तु।। ७२.१६५ ।।"
  },
  {
    "text": "दिव्यः क्व देवेश भवत्प्रभावो वयं क्व भक्तिः क्व च ते स्तुतिश्च।।\nतथापि भक्त्या विलपंतमीश पितामहं मां भगवन्क्षमस्व।। ७२.१६६ ।।"
  },
  {
    "text": "सूत उवाच।।\nय इमं शृणुयाद्द्विजोत्तमा भुवि देवं प्रणिपत्य वा पठेत्।।\nस च मुंचति पापबंधनं भवभक्त्या पुरशासितुः स्तवम्।। ७२.१६७ ।।"
  },
  {
    "text": "श्रुत्वा च भक्त्या चतुराननेन स्तुतो हसञ्शैलसुतां निरीक्ष्य।।\nस्तवं तदा प्राह महानुभावं महाभुजो मंदरश्रृंगवासी।। ७२.१६८ ।।"
  },
  {
    "text": "शिव उवाच।।\nस्तवेनानेन तुष्टोस्मि तव भक्त्या च पद्मज।।\nवरान् वरय भद्रं ते देवानां च यथेप्सितान्।। ७२.१६९ ।।"
  },
  {
    "text": "सूत उवाच।।\nततः प्रणम्य देवेशं भगवान्पद्मसंभवः।।\nकृतांजलिपुटो भूत्वा प्राहेदं प्रीतमानसः।। ७२.१७೦ ।।"
  },
  {
    "text": "श्रीपितामह उवाच।।\nभगवन्देवदेवेश त्रिपुरांतक शंकर।।\nत्वयि भक्तिं परां मेऽद्य प्रसीद परमेश्वरम्।। ७२.१७१ ।।"
  },
  {
    "text": "देवानां चैव सर्वेषां त्वयी सर्वार्थदेश्वर।।\nप्रसीद भक्तियोगेन सारथ्येन च सर्वदा।। ७२.१७२ ।।"
  },
  {
    "text": "जनार्दनोपि भगवान्नमस्कृत्य महेश्वरम्।।\nकृतांजलिपुटो भूत्वा प्राह सांबं त्रियंबकम्।। ७२.१७३ ।।"
  },
  {
    "text": "वाहनत्वं तवेशान नित्यमीहे प्रसीद मे।।\nत्वयि भक्तिं च देवेश देवदेव नमोस्तु ते।। ७२.१७४ ।।"
  },
  {
    "text": "सामर्थ्यं च सदा मह्यं भवंतं वोढुमीश्वरम्।।\nसर्वज्ञत्वं च वरद सर्वगत्वं च शंकर।। ७२.१७५ ।।"
  },
  {
    "text": "सूत उवाच।।\nतयोः श्रुत्वा महादेवो विज्ञप्तिं परमेश्वरः।।\nसारथ्ये वाहनत्वे च कल्पयामास वै भवः।। ७२.१७६ ।।"
  },
  {
    "text": "दत्त्वा तस्मै ब्रह्मणे विष्णवे च दग्ध्वा दैत्यान्देवदेवो महात्मा।।\nसार्धं देव्या नंदिना भूतसंघैरंतर्धानं कारयामास शर्वः।। ७२.१७७ ।।"
  },
  {
    "text": "ततस्तदा महेश्वरे गते रणाद्गणैः सह।।\nसुरेश्वराः सुविस्मिता भवं प्रणम्य पार्वतीम्।। ७२.१७८ ।।"
  },
  {
    "text": "ययुश्च दुःखवर्जिताः स्ववाहनैर्दिवं ततः।।\nसुरेश्वरा मुनीश्वरा गणेश्वराश्च भास्कराः।। ७२.१७९ ।।"
  },
  {
    "text": "त्रिपुरारेरिमं पुण्यं निर्मितं ब्रह्मणा पुरा।।\nयः पठेच्छ्राद्धकाले वा दैवे कर्मणि च द्विजाः।। ७२.१८೦ ।।"
  },
  {
    "text": "श्रावयेद्वा द्विजान् भक्त्या ब्रह्मलोकं स गच्छति।।\nमानसैर्वाचिकैः पापैस्तथा वै कायिकैः पुनः।। ७२.१८१ ।।"
  },
  {
    "text": "स्थूलैः सूक्ष्मै सुसूक्ष्मैश्च महापातकसंभवैः।।\nपातकैश्च द्विजश्रेष्ठा उपपातकसंभवैः।। ७२.१८२ ।।"
  },
  {
    "text": "पापैश्च मुच्यते जंतुः श्रुत्वाऽध्यायमिमं शुभम्।।\nशत्रवो नाशमायांति संग्रामे विजयीभवेत्।। ७२.१८३ ।।"
  },
  {
    "text": "सर्वरोगैर्न बाध्येत आपदो न स्पृशंति तम्।।\nधनमायुर्यशो विद्यां प्रभावमतुलं लभेत्।। ७२.१८४ ।।"
  },
  {
    "text": "इति श्रीलिंगमहापुराणे पूर्वभागे त्रिपुरदाहे ब्रह्मस्तवो नाम द्विसप्तितमोऽध्यायः।। ७२ ।।"
  }
]
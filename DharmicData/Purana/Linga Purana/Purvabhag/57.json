[
  {
    "text": "सूत उवाच।।\nअष्टभिश्च हयैर्युक्तः सोमपुत्रस्य वै रथः।।\nवारितेजोमयश्चाथ पिशङ्गैश्चैव शोभनैः।। ५७.१ ।।"
  },
  {
    "text": "दशभिश्चाकृशैरश्वैर्नानावर्णै रथः स्मृतः।।\nशुक्रस्य क्ष्मामयैर्युक्तो दैत्याचार्यस्य धीमतः।। ५७.२ ।।"
  },
  {
    "text": "अष्टाश्वश्चाथ भौमस्य रथो हैमः सुशोभनः।।\nजीवस्य हैमश्चाष्टाश्वोमंदस्यायसनिर्मितः।। ५७.३ ।।"
  },
  {
    "text": "रथ आपोमयैरश्वैर्दशभिस्तु सितेतरैः।।\nस्वर्भानोर्भास्करारेश्च तथा चाष्टहयः स्मृतः।। ५७.४ ।।"
  },
  {
    "text": "सर्वे ध्रुवनिबद्धावै ग्रहास्ते वातरश्मिभिः।।\nएतेन भ्राम्यमाणाश्च यथायोगं व्रजन्ति वै।। ५७.५ ।।"
  },
  {
    "text": "यावंत्यश्चैव ताराश्च तावन्तश्चैव रश्मयः।।\nसर्वे ध्रुवनिबद्धाश्च भ्रमन्तो भ्रामयन्ति तम्।। ५७.६ ।।"
  },
  {
    "text": "अलातचक्रवद्यांति वातचक्रेरितानि तु।।\nयस्माद्वहति ज्योतींषि प्रवहस्तेन स स्मृतः।। ५७.७ ।।"
  },
  {
    "text": "नक्षत्रसूर्याश्च तथा ग्रहतारागणैः सह।।\nउन्मुकाभिमुखाः सर्वे चक्रभूताः श्रिता दिवि।। ५७.८ ।।"
  },
  {
    "text": "ध्रुवेणाधिष्ठिताश्चैव ध्रुवमेव प्रदक्षिणम्।।\nप्रयांति चेश्वरं द्रष्टुं मेढीभूतं ध्रुवं दिवि।। ५७.९ ।।"
  },
  {
    "text": "नवयोजनसाहस्रो विष्कंभः सवितुः स्मृतः।।\nत्रिगुणस्तस्य विस्तारो मंडलस्य प्रमाणतः।। ५७.१೦ ।।"
  },
  {
    "text": "द्विगुणः सूर्यविस्ताराद्विस्तारः शशिनः स्मृतः।।\nतुल्यस्तयोस्तु स्वर्भानुर्भूत्वाधस्तात्प्रसर्पति।। ५७.११ ।।"
  },
  {
    "text": "उद्धृत्य पृथिविछायां निर्मितां मंडलाकृतिम्।।\nस्वर्भानोस्तु बृहत्स्थानं तृतीयं यत्तमोमयम्।। ५७.१२ ।।"
  },
  {
    "text": "चंद्रस्य षोडशो भागो भार्गवस्य विधीयते।।\nविष्कंभान्मंडलाच्चैव योजनाच्च प्रमाणतः।। ५७.१३ ।।"
  },
  {
    "text": "भार्गवात्पादहीनस्तु विज्ञेयो वै बृहस्पतिः।।\nपादहीनौ वक्रसौरी तथाऽऽयामप्रमाणतः।। ५७.१४ ।।"
  },
  {
    "text": "विस्तारान्मंडलाच्चैव पादहीनस्तयोर्बुधः।।\nतारा नक्षत्ररूपाणि वपुष्मंतीह यानि वै।। ५७.१५ ।।"
  },
  {
    "text": "बुधेन तानि तुल्यानि विस्तारान्मंडलादपि।।\nप्रायशश्चंद्रयोगीनि विद्यादृक्षाणि तत्त्ववित्।। ५७.१६ ।।"
  },
  {
    "text": "तारानक्षत्ररूपाणि हीनानि तु परस्परम्।।\nशतानि पंच चत्वारी त्रीणि द्वे चैव योजने।। ५७.१७ ।।"
  },
  {
    "text": "सर्वोपरि निकृष्टानि तारकामंडलानि तु।।\nयोजनद्वयमात्राणि तेभ्यो ह्रस्वं न विद्यते।। ५७.१८ ।।"
  },
  {
    "text": "उपरिष्टात्त्रयस्तेषां ग्रहा ये दूरसर्पिणः।।\nसौरोङ्गिराश्च वक्रश्च ज्ञेया मंदविचारिणः।। ५७.१९ ।।"
  },
  {
    "text": "तेभ्योधस्तात्तु चत्वारः पुनरन्ये महाग्रहाः।।\nसूर्यः सोमो बुधश्चैव भार्गवश्चैव शीघ्रगाः।। ५७.२೦ ।।"
  },
  {
    "text": "तावंत्यस्तारकाः कोट्यो यावंत्युक्षाणि सर्वशः।।\nध्रुवात्त नियमाच्चैषामृक्षमार्गे व्यवस्तितिः।। ५७.२१ ।।"
  },
  {
    "text": "सप्ताश्वस्यैव सूर्यस्य नीचोच्चत्वमनुक्रमात्।।\nउत्तरायणमार्गस्थो यदा पर्वसु चंद्रमाः।। ५७.२२ ।।"
  },
  {
    "text": "उच्चत्वाद्दृश्यते शीघ्रं नातिव्यक्तैर्गभस्तिभिः।।\nतदा दक्षिणमार्गस्थो नीचां वीथिमुपाश्रितः।। ५७.२३ ।।"
  },
  {
    "text": "भूमीरेखावृतः सूर्यः पौर्णिमावास्ययोस्तदा।।\nददृशे च यथाकालं शीघ्रमस्तमुपैति च।। ५७.२४ ।।"
  },
  {
    "text": "तस्मादुत्तरमार्गस्थो ह्यमावास्यां निशाकरः।।\nददृशे दक्षिणे मार्गे नियमाद्दृश्यते न च।। ५७.२५ ।।"
  },
  {
    "text": "ज्योतिषां गतियोगेन सूर्यस्य तमसा वृतः।।\nसमानकालास्तमयौ विषुवत्सु समोदयौ।। ५७.२६ ।।"
  },
  {
    "text": "उत्तरासु च वीथीषु व्यंतरास्तमनोदयौ।।\nपौर्णिमावास्ययोर्ज्ञेयौ ज्योतिश्चक्रानुवर्तिनौ।। ५७.२७ ।।"
  },
  {
    "text": "दक्षिणायनमार्गस्थौ यदा चरति रश्मिवान्।।\nग्रहणां चैव सर्वेषां सूर्योधस्तात्प्रसर्पति।। ५७.२८ ।।"
  },
  {
    "text": "विस्तीर्णं मंडलं कृत्वा तस्योर्ध्वं चरते शशी।।\nनक्षत्रमंडलं कृत्स्रं सोमादूर्ध्वं प्रसर्पति।। ५७.२९ ।।"
  },
  {
    "text": "नक्षत्रेभ्यो बुधश्चोर्ध्वं बुधादूर्ध्वं तु भार्गवः।।\nवक्रस्तु भार्गवादूर्ध्वं वक्रादूर्ध्वं बृहस्पतिः।। ५७.३೦ ।।"
  },
  {
    "text": "तस्माच्छनैश्चरश्चोर्ध्वं तस्मात्सप्तर्षिमंडलम्।।\nऋषीणां चैव सप्तानां ध्रुवस्योर्ध्वं व्यवस्थितिः।। ५७.३१ ।।"
  },
  {
    "text": "तं विष्णुलोकं परमं ज्ञात्वा मुच्येत किल्बिषात्।।\nद्विगुणेषु सहस्रेषु योजनानां शतेषु च।। ५७.३२ ।।"
  },
  {
    "text": "ग्रहनक्षत्रतारासु उपरिष्टाद्यथाक्रमम्।।\nग्रहाश्च चंद्रसूर्यै च युतौ दिव्येन तेजसा।। ५७.३३ ।।"
  },
  {
    "text": "नित्यमृक्षेषु युज्यंते गच्छंतोहर्निशं क्रमात्।।\nग्रहनक्षत्रसूर्यास्ते नीचोच्चऋजुसंस्थिताः।। ५७.३४ ।।"
  },
  {
    "text": "समागमे च भेदे च पश्यंति युगपत्प्रजाः।।\nऋतवः षट् स्मृताः सर्वे समागच्छंति पंचधा।। ५७.३५ ।।"
  },
  {
    "text": "परस्परास्थिता ह्येते युज्यंते च परस्परम्।।\nअसंकरेण विज्ञेयस्तेषां योगस्तु वै बुधैः।। ५७.३६ ।।"
  },
  {
    "text": "एवं संक्षिप्य कथितं ग्रहाणां गमनं द्विजाः।।\nभास्करप्रमुखानां च यतादृष्टं यथाश्रुतम्।। ५७.३७ ।।"
  },
  {
    "text": "ग्रहाधिपत्ये भगवान् ब्रह्मणा पद्मयोनिना।।\nअभिषिक्तः सहस्रांशू रुद्रेण तु यथा गुहः।। ५७.३८ ।।"
  },
  {
    "text": "तस्माद्ग्रहार्चना कार्या अग्नौ चोद्यं यताविधि।।\nआदित्यग्रह पीडायां सद्भिः कार्या।र्थसिद्धये।। ५७.३९ ।।"
  },
  {
    "text": "इति श्रीलिंगमहापुराणे पूर्वभागे ज्योतिश्चक्रे ग्रहचारकथनं नाम सप्तपंचाशत्तमोऽध्यायः।। ५७ ।।"
  }
]
[
  {
    "text": "सूत उवाच।।\nअस्य द्वीपस्य मध्ये तु मेरुर्नाम महागिरिः।।\nनानारत्नमयैः श्रृंगै स्थितः स्थितिमतां वरः।। ४८.१ ।।"
  },
  {
    "text": "चतुराशीतिसाहस्रमुत्सेधेन प्रकीर्तितः।।\nप्रविष्टः षोडशाधस्ताद्विंस्तृतः षोडशैव तु।। ४८.२ ।।"
  },
  {
    "text": "शराववत्संस्थितत्वाद्वात्रिंशन्मूर्ध्नि विस्तृतः।।\nविस्तारात्त्रिगुणश्चास्य परिणाहोनुमंडलः।। ४८.३ ।।"
  },
  {
    "text": "हैमीकृतो महेशस्य शुभांगस्पर्शनेन च।।\nधत्तुरपुष्पसंकाशः सर्वदेवनिकेतनः।। ४८.४ ।।"
  },
  {
    "text": "क्रीडाभूमिश्च देवानामनेकाश्चर्यसंयुतः।।\nलक्षयोजन आयामस्तस्यैवं तु महागिरेः।। ४८.५ ।।"
  },
  {
    "text": "ततः षोडशसाहस्रं योजनानि क्षितेरधः।।\nशेषं चोपरि विप्रेन्दा धरायास्तस्य श्रृंगिणः।। ४८.६ ।।"
  },
  {
    "text": "मूलायामप्रमाणं तु विस्तारान्मूलतो गिरेः।।\nऊचुर्विस्तारमस्यैव द्विगुणं मूलतो गिरेः।। ४८.७ ।।"
  },
  {
    "text": "पूर्वतः पद्मरागाभो दक्षिणे हेमसन्निभः।।\nपश्चिमे नलिसंकाश उत्तरे विद्रुमप्रभः।। ४८.८ ।।"
  },
  {
    "text": "अमरावती पूर्वभागे नानाप्रासादसंकुला।।\nनानादेवगणैः कीर्णा मणिजालसमावृता।। ४८.९ ।।"
  },
  {
    "text": "गोपुरैर्विविधाकारैर्हेमरत्नविभूषितैः।।\nतोरणैर्हेमचित्रैस्तु मणिक्लृप्तैः पथि स्थितैः।। ४८.१೦ ।।"
  },
  {
    "text": "सँल्लापालापकुशलैः सर्वाभरणभूषितैः।।\nस्तनभारविनम्रैश्च मदघूर्णितलोचनैः।। ४८.११ ।।"
  },
  {
    "text": "स्त्रीसहस्रैः समाकीर्णा चाप्सरोभिः समंततः।।\nदीर्घिकाभिर्विचित्राभिः फुल्लांभोरुहसंकुलैः।। ४८.१२ ।।"
  },
  {
    "text": "हेमसोपानसंयुक्तैर्हेमसैकतराशिभिः।।\nनीलोत्पलैश्चोत्पलैश्च हैमैश्चापि सुगंधिभिः।। ४८.१३ ।।"
  },
  {
    "text": "एवंविधैस्तटाकैश्च नदीभिश्च नदैर्युता।।\nविराजते पुरी शुभ्रा तयासौ पर्वतः शुभः।। ४८.१४ ।।"
  },
  {
    "text": "तेजस्विनी नामपुरी आग्नेय्यां पावकस्य तु।।\nअमरावतीसमा दिव्या सर्वभोगसमन्विता।। ४८.१५ ।।"
  },
  {
    "text": "वैवस्वती दक्षिणे तु यमस्य यमिनां वराः।।\nभवनैरावृता दिव्यैर्जांबूनदमयैः शुभैः।। ४८.१६ ।।"
  },
  {
    "text": "नैर्ऋते कृष्णवर्णा च तथा शुद्धवती शुभा।।\nतादृशी गंधवंती च वायव्यां दिशि शोभना।। ४८.१७ ।।"
  },
  {
    "text": "महोदया चोत्तरे च एशान्यां तु यशोवती।।\nपर्वतस्य दिगंतेषु शोभते दिवि सर्वदा।। ४८.१८ ।।"
  },
  {
    "text": "ब्रह्मविष्णुमहेशानां तथान्योषां निकेतनम्।।\nसर्वभोगयुतं पुण्यं दीर्घिकाभिर्नगोत्तमम्।। ४८.१९ ।।"
  },
  {
    "text": "सिद्धैर्यक्षैस्तु संपूर्णं गंधर्वैर्मुनिपुंगवैः।।\nतथान्यैर्विविधाकारैर्भूतसंघैश्चतुर्विधैः।। ४८.२೦ ।।"
  },
  {
    "text": "गिरेरुपरि विप्रेन्द्राः शुद्धस्फटिकसन्निभम्।।\nसहस्रभौमं विस्तीर्णं विमानं वामनः स्थितम्।। ४८.२१ ।।"
  },
  {
    "text": "तस्मिन्महाभुजः शर्वः सोमसूर्याग्निलोचनः।।\nसिंहासने मणिमये देव्यास्ते षण्मुखेन च।। ४८.२२ ।।"
  },
  {
    "text": "हरेस्तदर्धं विस्तीर्णं विमानं तत्र सोपि च।।\nपद्मरागमयं दिव्यं पद्मजस्य च दक्षिणे।। ४८.२३ ।।"
  },
  {
    "text": "तस्मिन् शक्रस्य विपुलं पुरं रम्यं यमस्य च।।\nसोमस्य वरुणस्याथ निर्ऋतेः पावकस्य च।। ४८.२४ ।।"
  },
  {
    "text": "वायोश्चैव तु रुद्रस्य शर्वालयसमन्ततः।।\nतेषां तेषां विमानेषु दिव्येषु विविधेषु च।। ४८.२५ ।।"
  },
  {
    "text": "ईशान्यामीश्वरक्षेत्रे नित्यार्चा च व्यवस्थिता।।\nसिद्धेश्वरैश्च भगवांच्छैलादिः शिष्य संमतः।। ४८.२६ ।।"
  },
  {
    "text": "सनत्कुमारः सिद्धैस्तु सुखासीनः सुरेश्वरः।।\nसनकश्च सनंदश्च सदृशाश्च सहस्रशः।। ४८.२७ ।।"
  },
  {
    "text": "योगभूमिः क्वचित्तस्मिन् भोगभूमिः क्वचित्क्वचित्।।\nबालसूर्यप्रतीकाशं विमानं तत्र शोभनम्।। ४८.२८ ।।"
  },
  {
    "text": "शैलादिनः शुभं चास्ति तस्मिन्नास्ते गणेश्वरः।।\nषण्मुखस्य गणेशस्य गणानां तु सहस्रशः।। ४८.२९ ।।"
  },
  {
    "text": "सुयशायाः सुनेत्रायाः मातॄणां मदनस्य च।।\nतस्य जंबूनदी नाम मूलमावेष्ट्य संस्थिता।। ४८.३೦ ।।"
  },
  {
    "text": "तस्य दक्षिणपार्श्वे तु जंबूवृक्षः सुशोभनः।।\nअत्युच्छ्रितः सुविस्तीर्णः सर्वकालफलप्रदः।। ४८.३१ ।।"
  },
  {
    "text": "मेरोः समंताद्विस्तीर्णं शुभं वर्षमिलावृतम्।।\nतत्र जंबूफलाहाराः केचिच्चामृतभोजनाः।। ४८.३२ ।।"
  },
  {
    "text": "जांबूनदसमप्रख्या नानावर्णाश्च भोगिनः।।\nमेरुपादाश्रितो विप्रा द्वीपोयं मध्यमः शुभः।। ४८.३३ ।।"
  },
  {
    "text": "नववर्षान्वितश्चैव नदीनदगीरिश्वरैः।।\nनववर्षं तु वक्ष्यामि जंबूद्वीपं यतातथम्।। ४८.३४ ।।"
  },
  {
    "text": "विस्तारान्मंडलाच्चैव योजनैश्च निबोधत।। ४८.३५ ।।"
  },
  {
    "text": "इति श्रीलिंगमहापुराणे पूर्वभागेऽष्टचत्वारिंशोध्यायः।। ४८ ।।"
  }
]
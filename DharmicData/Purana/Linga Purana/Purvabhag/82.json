[
  {
    "text": "सूत उवाच।।\nव्यपोहनस्तवं वक्ष्ये सर्वसिद्धिप्रदं शुभम्।।\nनंदिनश्च मुखाच्छ्रुत्वा कुमारेण महात्मना।। ८२.१ ।।"
  },
  {
    "text": "व्यासाय कथितं तस्माद्बहुमानेन वै मया।।\nनमः शिवाय शुद्धाय निर्मलाय यशस्विने।। ८२.२ ।।"
  },
  {
    "text": "दुष्टांतकाय सर्वाय भवाय परमात्मने।।\nपंचवक्त्रो दशभुजो ह्यक्षपंचदशैर्युतः।। ८२.३ ।।"
  },
  {
    "text": "शुद्धस्फटिकसंकाशः सर्वाभरणभूषितः।।\nसर्वज्ञ सर्वगः शांतः सर्वोपरि सुसंस्थितः।। ८२.४ ।।"
  },
  {
    "text": "पद्मासनस्थः सोमेशः पापमाशु व्यपोहतु।।\nईशानः पुरुषश्चैव अघोरः सद्य एव च।। ८२.५ ।।"
  },
  {
    "text": "वामदेवश्च भगवान्पापमाशु व्यपोहतु।।\nअनंतः सर्वविद्येशः सर्वज्ञः सर्वदः प्रभुः।। ८२.६ ।।"
  },
  {
    "text": "शिवध्यानैकसंपन्नः स मे पापं व्यपोहतु।।\nसूक्ष्मः सुरासुरेशानो विश्वेशो गणपूजितः।। ८२.७ ।।"
  },
  {
    "text": "शिवध्यानैकसंपन्नः स मे पापं व्यपोहतु।।\nशिवोत्तमो महापूज्यः शिवध्यानपरायणः।। ८२.८ ।।"
  },
  {
    "text": "सर्वगः सर्वदः शांतः स मे पापं व्यपोहतु।।\nएकाश्रो भगवानीशः शिवार्चनपरायणः।। ८२.९ ।।"
  },
  {
    "text": "शिवध्यानैकसंपन्नः स मे पापं व्यपोहतु।।\nत्रिमूर्तिर्भगवानीशः शिवभक्तिप्रबोधकः।। ८२.१० ।।"
  },
  {
    "text": "शिवध्यानैकसंपन्नः स मे पापं व्यपोहतु।।\nश्रीकंठः श्रीपतिः श्रीमाञ्शिवध्यानरतः सदा।। ८२.११ ।।"
  },
  {
    "text": "शिवार्चनरतः श्रीमान् स मे पापं व्यपोहतु।।\nशिखण्डी भगवाञ्शांतः शवभस्मानुलेपनः।।८२.१२।।"
  },
  {
    "text": "त्रैलोक्यनमिता देवी सोल्काकारा पुरातन।\nशिवार्चनरतः श्रीमान् स मे पापं व्यपोहतु।।८२.१३।।"
  },
  {
    "text": "दाक्षायणी महादेवी भौरी हैमवती शुभा।।\nएकपर्णाग्रजा सौम्या तथा वै चैकपाटला।। ८२.१४ ।।"
  },
  {
    "text": "अपर्णावरदा देवी वरदानैकतत्परा।।\nउमा सुरहरा साक्षात्कौशिकी वा कपर्दिनी।। ८२.१५ ।।"
  },
  {
    "text": "खट्वांगधारिणी दिव्या कराग्रतरुपल्लवा।।\nनैगमेयादिभिर्दिव्यैश्चतुर्भिः पुत्रकैर्वृता।। ८२.१६ ।।"
  },
  {
    "text": "मेनाया नंदिनी देवी वारिजा वारिजेक्षणा।।\nअंबाया वीतशोकस्य नंदिनश्च महात्मनः।। ८२.१७ ।।"
  },
  {
    "text": "शुभावत्याः सखी शांता पंचचूडा वरप्रदा।।\nसृष्ट्यर्थं सर्वभूतानां प्रकृतित्वं गताव्यया।। ८२.१८ ।।"
  },
  {
    "text": "त्रयोविंशतिभिस्तत्त्वैर्महदाद्यौर्विजृंभिता।।\nलक्ष्म्यादिशक्तिभिर्नित्यं नमिता नंदनंदिनी।। ८२.१९ ।।"
  },
  {
    "text": "मनोन्मनी महादेवी मायावी मंडनप्रिया।।\nमायया या जगत्सर्वं ब्रह्माद्यं सचराचरम्।। ८२.२० ।।"
  },
  {
    "text": "क्षोभिणी मोहिनी नित्यं योगिनां हृदि संस्थिता।।\nएकानेकस्थिता लोके इंदीवरनिभेक्षणा।। ८२.२१ ।।"
  },
  {
    "text": "भक्त्या परमया नित्यं सर्वदेवैरभिष्टुता।।\nगणेँद्रांभोजगर्भैंद्रयमवित्तेशपूर्वकैः।। ८२.२२ ।।"
  },
  {
    "text": "संस्तुता जननी तेषां सर्वोपद्रवनाशिनी।।\nभक्तानामार्तिहा भव्या भवभावविनाशनी।। ८२.२३ ।।"
  },
  {
    "text": "भुक्तिमुक्तिप्रदा दिव्या भक्तानामप्रयत्नतः।।\nसा मे साक्षान्महादेवी पापमाशु व्यपोहतु।। ८२.२४ ।।"
  },
  {
    "text": "चंडः सर्वगणेशानो मुखाच्छंभोर्विनिर्गतः।।\nशिवार्चनरतः श्रीमान् स मे पापं व्यपोहतु।। ८२.२५ ।।"
  },
  {
    "text": "शालंकायनपुत्रस्तु हलमार्गोत्थितः प्रभुः।।\nजामाता मरुतां देवः सर्वभूतमहेश्वरः।। ८२.२६ ।।"
  },
  {
    "text": "सर्वगः सर्वदृक् शर्वः सर्वेशसदृशः प्रभुः।।\nसनारायणकैर्देवैः सेंद्रचन्द्रदिवाकरैः।। ८२.२७ ।।"
  },
  {
    "text": "सिद्धैश्च यक्षगंधर्वैर्भूतैर्भूतविधायकैः।।\nउरगैर्ऋषिभिश्चैव ब्रह्मणा च महात्मना।। ८२.२८ ।।"
  },
  {
    "text": "स्तुतस्त्रैलोक्यनाथस्तु मुनिरंतः पुरं स्थितः।।\nसर्वदा पूजितः सर्वैर्नंदी पापं व्यपोहतु।। ८२.२९ ।।"
  },
  {
    "text": "महाकायो महा तेजा महादेव इवापरः।।\nशिवार्चनरतः श्रीमान्स मे पापं व्यपोहतु।। ८२.३० ।।"
  },
  {
    "text": "मेरुमंदारकैलासतटकूटप्रभेदनः।।\nऐरावतादिभिर्दिव्यैर्दिग्गजैश्च सुपूजितः।। ८२.३१ ।।"
  },
  {
    "text": "सप्तपातालपादश्च सप्तद्वीपोरुजंघकः।।\nसप्तार्णवांकुशश्चैव सर्वतीर्थोदरः शिवः।। ८२.३२ ।।"
  },
  {
    "text": "आकाशदेहो दिग्बाहुः सोमसूर्याग्निलोचनः।।\nहतासुरमहावृक्षो ब्रह्मविद्यामहोत्कटः।। ८२.३३ ।।"
  },
  {
    "text": "ब्रह्माद्याधोरणैर्दिव्यैर्योगपाशसमन्वितैः।।\nबद्धो हृत्पुंडरीकाख्येस्तंभे वृत्तिं निरुध्य च।। ८२.३४ ।।"
  },
  {
    "text": "नागेंद्रवक्त्रो यः साक्षाद्गणकोटिशतैर्वृतः।।\nशिवध्यानैकसंपन्नः स मे पापं व्यपोहतु।। ८२.३५ ।।"
  },
  {
    "text": "भृंगीशः पिंगलाक्षोसौ भसिताशस्तु देहयुक्।।\nशिवार्चनरतः श्रीमान्स मे पापं व्यपोहतु।। ८२.३६ ।।"
  },
  {
    "text": "चतुर्भिस्तनुभिर्नित्यं सर्वासुरनिबर्हणः।।\nस्कंदः शक्तिधरः शांतः सेनानीः शिखिवाहनः।। ८२.३७ ।।"
  },
  {
    "text": "देवसेनापतिः श्रीमान्स मे पापं व्यपोहतु।।\nभवः शर्वस्तथेशानो रुद्रः पशुपतिस्तथा।। ८२.३८ ।।"
  },
  {
    "text": "उग्रो भीमो महादेवः शिवार्चनरतः सदा।।\nएताः पापं व्यपोहंतु मूर्तयः परमेष्ठिनः।। ८२.३९ ।।"
  },
  {
    "text": "महादेवः शिवो रुद्रः शंकरो नीललोहितः।।\nईशानो विजयो भीमो देवदेवो भवोद्भवः।। ८२.४० ।।"
  },
  {
    "text": "कपालीशश्च विज्ञेयो रुद्रा रुद्रांशसंभवाः।।\nशिवप्रणामसंपन्ना व्यपोहंतु मलं मम।। ८२.४१ ।।"
  },
  {
    "text": "विकर्तनो विवस्वांश्च मार्तंडो भास्करो रविः।।\nलोकप्रकाशकश्चैव लोकसाक्षीत्रिविक्रमः।। ८२.४२ ।।"
  },
  {
    "text": "आदित्यश्च तथा सूर्यश्चांशुमांश्च दिवाकरः।।\nएते वै द्वादशादित्या व्यपोहंतु मलं मम।। ८२.४३ ।।"
  },
  {
    "text": "गगनं स्पर्शनं तेजो रसश्च पृथिवी तथा।।\nचंद्रः सूर्यस्तथात्मा च तनवः शिवभाषिताः।। ८२.४४ ।।"
  },
  {
    "text": "पापं व्यपोहंतु मम भयं निर्नाशयंतु मे।।\nवासवः पावकश्चैव यमो निर्ऋतिरेव च।। ८२.४५ ।।"
  },
  {
    "text": "वरुणो वायुसोमौ च ईशानो भगवान् हरिः।।\nपितामहश्च भगवान् शिवध्यानपरायणः।। ८२.४६ ।।"
  },
  {
    "text": "एते पापं व्यपोहंतु मनसा कर्मणा कृतम्।।\nनभस्वान्स्पर्शनो वायुरनिलो मारुतस्तथा।। ८२.४७ ।।"
  },
  {
    "text": "प्राणः प्राणेशजीवेशौ मारुतः शिवभाषिताः।।\nशिवार्चनरताः सर्वे व्यपोहंतु मलं मम।। ८२.४८ ।।"
  },
  {
    "text": "खेचरी वसुचारी च ब्रह्मेशो ब्रह्मब्रह्मधीः।।\nसुषेणः शाश्वतः पृष्टः सुपुष्टश्चमहाबलः।। ८२.४९ ।।"
  },
  {
    "text": "एते वै चारणाः शंभोः पूजयंतीव भाविताः।।\nव्यपोहंतु मलं सर्वं पापं चैव मया कृतम्।। ८२.५० ।।"
  },
  {
    "text": "मंत्रज्ञो मंत्रवित् प्राज्ञो मंत्रराट् सिद्धपूजितः।।\nसिद्धवत्परमः सिद्धः सर्वसिद्धिप्रदायिनः।। ८२.५१ ।।"
  },
  {
    "text": "व्यपोहंतु मलं सर्वे सिद्धाः शिवपदार्चकाः।।\nयक्षो यक्षेश धनदो जृंभको मणिभद्रकः।। ८२.५२ ।।"
  },
  {
    "text": "पूर्णभद्रेश्वरो माली शितिकुंडलिरेव च।।\nनरेंद्रश्चैव यक्षेशा व्यपोहंतु मलं मम।। ८२.५३ ।।"
  },
  {
    "text": "अनंतः कुलिकश्चैव वासुकिस्तक्षकस्तथा।\nकर्कोटको महापद्मः शंखपालो महाबलः।। ८२.५४ ।।"
  },
  {
    "text": "शिवप्रणामसंपन्नाः शिवदेहप्रभूषणाः।।\nमम पापं व्यपोहंतु विषं स्थावरजंगमम्।। ८२.५५ ।।"
  },
  {
    "text": "वीणाज्ञः किन्नरश्चैव सुरसेनः प्रमर्दनः।।\nअतिशयः स प्रयोगी गीतज्ञश्चैव किन्नराः।। ८२.५६ ।।"
  },
  {
    "text": "शिवप्रणामसंपन्ना व्यपोहंतु मलं मम।।\nविद्याधरश्च विबुधो विद्याराशिर्विदां वरः।। ८२.५७ ।।"
  },
  {
    "text": "विबुद्धो विबुधः श्रीमान्कृतज्ञश्च महायशाः।।\nएते विद्याधराः सर्वे शिवध्यानपरायणाः।। ८२.५८ ।।"
  },
  {
    "text": "व्यपोहंतु मलं घोरं महादेवप्रसादतः।।\nवामदेवी महाजंभः कालनेमिर्महाबलः।। ८२.५९ ।।"
  },
  {
    "text": "सुग्रीवो मर्दकश्चैव पिंगलो देवमर्दनः।।\nप्रह्रादश्चाप्यनुह्रादः संह्रादः किल बाष्कलौ।। ८२.६० ।।"
  },
  {
    "text": "जंभः कुंभश्च मायवी कार्तवीर्यः कृतंजयः।।\nएतेऽसुरा महात्मानो महादेवपरायणाः।। ८२.६१ ।।"
  },
  {
    "text": "व्यपोहंतु भयं घोरमासुरं भावमेव च।।\nगरुत्मान् खगतिश्चैव पक्षिराट् नागमर्दनः।। ८२.६२ ।।"
  },
  {
    "text": "नागशत्रुर्हिरण्यांगो वैनतेयः प्रभंजनः।।\nनागाशीर्विषनाशश्च विष्णुवाहन एव च।। ८२.६३ ।।"
  },
  {
    "text": "एते हिरण्यवर्णाभा गरुडा विष्णुवाहनाः।।\nनानाभरणसंपन्ना व्यपोहंतु मलं मम।। ८२.६४ ।।"
  },
  {
    "text": "अगस्त्यश्च वसिष्ठश्च अंगिराभृगुरेव च।।\nकाश्यपो नारदश्चैव दधीचश्च्यवनस्तथा।। ८२.६५ ।।"
  },
  {
    "text": "उपमन्युस्तथान्ये च ऋषयः शिवभाविताः।।\nशिवार्चनरताः सर्वे व्यपोहंतु मलं मम।। ८२.६६ ।।"
  },
  {
    "text": "पितरः पितामहाश्चैव तथैव च प्रपितामहाः।।\nअग्निष्वात्ता बर्हिषदस्तथा मातामहादयः।। ८२.६७ ।।"
  },
  {
    "text": "व्यपोहंतु भयं पापं शिवध्यानपरायणाः।।\nलक्ष्मीश्च धरणी चैव गायत्री च सरस्वती।। ८२.६८ ।।"
  },
  {
    "text": "दुर्गा उषा शची ज्येष्ठा मातरः सुरपूजिताः।।\nदेवानां मातरश्चैव गणानां मातरस्तथा।। ८२.६९ ।।"
  },
  {
    "text": "भूतानां मातरः सर्वा यत्र या गणमातरः।।\nप्रसादाद्देवदेवस्य व्यपोहंतु मलं मम।। ८२.७० ।।"
  },
  {
    "text": "उर्वशी मेनका चैव रंभा रतितिलोत्तमाः।।\nसुमुखी दुर्मुखी चैव कामुखी कामवर्धनी।। ८२.७१ ।।"
  },
  {
    "text": "तथान्याः सर्वलोकेषु दिव्याश्चाप्सरसस्तथा।।\nशिवाय तांडवं नित्यं कुर्वंत्योतीव भाविताः।। ८२.७२ ।।"
  },
  {
    "text": "देव्यः शिवार्चनरता व्यपोहंतु मलं मम।।\nअर्कः सोमोंगारकश्च बुधश्चैव बृहस्पतिः।। ८२.७३ ।।"
  },
  {
    "text": "शुक्रः शनैश्चरश्चैव राहुः केतुस्तथैव च।।\nव्यपोहंतु भयं घोरं ग्रहपीडां शिवार्चकाः।। ८२.७४ ।।"
  },
  {
    "text": "मेषो वृषोथ मिथुनस्तथा कर्कटकः शुभः।।\nसिंहश्च कन्या विपुला तुला वै वृश्चिकस्तथा।। ८२.७५ ।।"
  },
  {
    "text": "धनुश्च मकरश्चैव कुंभो मीनस्तथैव च।।\nराशयो द्वादश ह्येते शिवपूजापरायणाः।। ८२.७६ ।।"
  },
  {
    "text": "व्यपोहंतु भयं पापं प्रसादात्परमेष्ठिनः।।\nअश्विनी भरणी चैव कृत्तिका रोहिणी तथा।। ८२.७७ ।।"
  },
  {
    "text": "श्रीमन्मृगशिरश्चार्द्रा पुनर्वसुपुष्यसार्पकाः।।\nमघा वै पूर्वफाल्गुन्य उत्तराफाल्गुनी तथा।। ८२.७८ ।।"
  },
  {
    "text": "हस्तश्चित्रा तथा स्वाती विशाखा चानुराधिका।।\nज्येष्ठा मूलं महाभागा पूर्वाषाढा तथैव च।। ८२.७९ ।।"
  },
  {
    "text": "उत्तराषाढिका चैव श्रवणं च श्रविष्ठिका।।\nशतभिषक्पूर्वभद्रा च तथा प्रोष्ठपदा तथा।। ८२.८० ।।"
  },
  {
    "text": "पौष्णं च देव्यः सततं व्यपोहंतु मलं मम।।\nज्वरः कुंभोदरश्चैव शंकुकर्णो महाबलः।। ८२.८१ ।।"
  },
  {
    "text": "महाकर्णः प्रभातश्च महाभूतप्रमर्दनः।।\nश्येनजिच्छिवदूतश्च प्रमथाः प्रीतिवर्धनाः।। ८२.८२ ।।"
  },
  {
    "text": "कोटिकोटिशतैश्चैव भूतानां मातरः सदा।।\nव्यपोहंतु भयं पापं महादेवप्रसादतः।। ८२.८३ ।।"
  },
  {
    "text": "शिवध्यानैकसंपन्नो हिमराडंबुसन्निभः।।\nकुन्देन्दुसदृशाकारः कुंभकुंदेंदुभूषणः।। ८२.८४ ।।"
  },
  {
    "text": "वडवानलशत्रुर्यो वडवामुखभेदनः।।\nचतुष्पादसमायुक्तः क्षीरोद इव पांडुरः।। ८२.८५ ।।"
  },
  {
    "text": "रुद्रलोके स्थितो नित्यं रुद्रैः सार्धं गणेश्वरैः।।\nवृषेंद्रो विश्वधृग्देवो विश्वस्य जगतः पिता।। ८२.८६ ।।"
  },
  {
    "text": "वृतो नंदादिभिर्नित्यं मातृभिर्मखमर्दनः।।\nशिवार्चनरतो नित्यं स मे पापं व्यपोहतु।। ८२.८७ ।।"
  },
  {
    "text": "गंगा माता जगन्माता रुद्रलोके व्यवस्थिता।।\nशिवभक्ता तु या नंदा सा मे पापं व्यपोहतु।। ८२.८८ ।।"
  },
  {
    "text": "भद्रा भद्रपदा देवी शिवलोके व्यवस्थिता ।।\nमाता गवां महाभागा सा मे पापं व्यपोहतु।। ८२.८९ ।।"
  },
  {
    "text": "सुरभिः सर्वतोभद्रा सर्वपापप्रणाशनी।।\nरुद्रपूजारता नित्यं सा मे पापं व्यपोहतु।। ८२.९० ।।"
  },
  {
    "text": "सुशीला शीलसंपन्ना श्रीप्रदा शिवभाविता।।\nशिवलोके स्थिता नित्यं सा मे पापं व्यपोहतु।। ८२.९१ ।।"
  },
  {
    "text": "वेदशास्त्रार्थतत्त्वज्ञः सर्वकार्याभिचिंतकः।।\nसमस्तगुणसंपन्नः सर्वदेवेश्वरात्मजः।। ८२.९२ ।।"
  },
  {
    "text": "ज्येष्ठः सर्वेश्वरः सौम्यो महा विष्णुतनुः स्वयम्।।\nआर्यः सेनापतिः साक्षाद्गहनो मखमर्दनः।। ८२.९३ ।।"
  },
  {
    "text": "ऐरावतगजारूढः कृष्णकुंचितमूर्धजः।।\nकृष्णांगो रक्तनयनः शशिपन्नगभूषणः।। ८२.९४ ।।"
  },
  {
    "text": "भूतैः प्रेतैः पिशाचैश्च कूष्माण्डैश्च समावृतः।।\nशिवार्चनरतः साक्षात्स मे पापं व्यपोहतु।। ८२.९५ ।।"
  },
  {
    "text": "ब्रह्माणी चैव माहेशी कौमारी वैष्णवी तथा।।\nवाराही चैव माहेंद्री चामुंडाग्नेयिका तथा।। ८२.९६ ।।"
  },
  {
    "text": "एता वै मातरः सर्वाः सर्वलोकप्रपूजिताः।।\nयोगिनीभीर्महापापं व्यपोहंतु समाहिताः।। ८२.९७ ।।"
  },
  {
    "text": "वीरभद्रो महातेजा हिमकुंदेंदुसन्निभः।।\nरुद्रस्य तनयो रौद्रः शूलासक्तमहाकरः।। ८२.९८ ।।"
  },
  {
    "text": "सहस्रबाहुः सर्वज्ञः सर्वायुधधरः स्वयम्।।\nत्रेताग्निनयनो देवस्त्रैलोक्याभयदः प्रभुः।। ८२.९९ ।।"
  },
  {
    "text": "मातॄणां रक्षको नित्यं महावृषभवाहनः।।\nत्रैलोक्यनमितः श्रीमान्शिवपादार्चने रतः।। ८२.१०० ।।"
  },
  {
    "text": "यज्ञस्य च शिरश्छेत्ता पूष्णो दंतविनाशनः।।\nवह्नेर्हस्तहरः साक्षाद्भगनेत्रनिपातनः।। ८२.१०१ ।।"
  },
  {
    "text": "पादांगुष्ठेन सोमांगपेषकः प्रभुसंज्ञकः।।\nउपेंद्रेंद्रयमादीनां देवानामंगरक्षकः।। ८२.१०२ ।।"
  },
  {
    "text": "सरस्वत्य महादेव्या नासिकोष्ठावकर्तनः।।\nगणेश्वरोयः सेनानीः स मे पापं व्यपोहतु।। ८२.१०३ ।।"
  },
  {
    "text": "ज्येष्ठा वरिष्ठा वरदा वराभरणभूषिता।।\nमहालक्ष्मीर्जगन्माता सा मे पापं व्यपोहतु।। ८२.१०४ ।।"
  },
  {
    "text": "महामोहा महाभागा महाभूतगणैर्वृता।।\nशिवार्चनरता नित्यं सा मे पापं व्यपोहतु।। ८२.१०५ ।।"
  },
  {
    "text": "लक्ष्मीः सर्वगुणोपेता सर्वलक्षणसंयुता।।\nसर्वदा सर्वगा देवी सा मे पापं व्यपोहतु।। ८२.१०६ ।।"
  },
  {
    "text": "सिंहारूढा महादेवी पार्वत्यास्तनयाव्यया।।\nविष्णोर्निद्रा महामाया वैष्णवी सुरपूजिता।। ८२.१०७ ।।"
  },
  {
    "text": "त्रिनेत्र वरदा देवी महिषासुरमर्दिनी।।\nशिवार्चनरता दुर्गा सा मे पापं व्यवोहतु।। ८२.१०८ ।।"
  },
  {
    "text": "ब्रह्मांडधारका रुद्राः सर्वलोकप्रपूजिताः।।\nसत्याश्च मानसाः सर्वे व्यपोहन्तु भयं मम।। ८२.१०९ ।।"
  },
  {
    "text": "भूताः प्रेताः पिशाचाश्च कूष्मांडगणनायकाः।।\nकूष्मांडकाश्च ते पापं व्यपोहन्तु समाहिताः।। ८२.११० ।।"
  },
  {
    "text": "अनेन देवं स्तुत्वा तु चांते सर्वं समापयेत्।।\nप्रणम्य शिरसा भूमौ प्रतिमासे द्विजोत्तमाः।। ८२.१११ ।।"
  },
  {
    "text": "व्यपोहनस्तवं दिव्यं यः पठेच्छृणुयादपि।।\nविधूय सर्वपापानि रुद्रलोकेमहीयते।। ८२.११२ ।।"
  },
  {
    "text": "कन्यार्थी लभते कन्यां जयकामो जयं लभेत्।।\nअर्थकामो लभेदर्थं पुत्रकामो बहून् सुतान्।। ८२.११३ ।।"
  },
  {
    "text": "विद्यार्थी लभते विद्यां भोगार्थी भोगमाप्नुयात्।।\nयान्यान्प्रार्थयते कामान्मानवः श्रवणादिह।। ८२.११४ ।।"
  },
  {
    "text": "तान्सर्वान् शीघ्रमाप्नोति देवानां च प्रियो भवेत्।।\nपठ्यमानमिदं पुण्यं यमुद्दिश्य तु पठ्यते।। ८२.११५ ।।"
  },
  {
    "text": "तस्य रोगा न बाधंते वातपित्तादिसंभवाः।।\nनाकाले मरणं तस्य न सर्पैरपि दश्यते।। ८२.११६ ।।"
  },
  {
    "text": "यत्पुण्यं चैव तीर्थानां यज्ञानां चैव यत्फलम्।।\nदानानां चैव यत्पुण्यं व्रतानां च विशेषतः।। ८२.११७ ।।"
  },
  {
    "text": "तत्पुण्यं कोटिगुणितं जप्त्वा चाप्नोति मानवः।।\nगोघ्नश्चैव कृतघ्नश्च वीरहा ब्रह्महा भवेत्।। ८२.११८ ।।"
  },
  {
    "text": "शरणागतघाती च मित्रविश्वासघातकः।।\nदुष्टः पापसमाचारो मातृहा पितृहा तथा।। ८२.११९ ।।"
  },
  {
    "text": "व्यपोह्य सर्वपापानि शिवलोके महीयते।। ८२.१२० ।।"
  },
  {
    "text": "इति श्रीलिंगमहापुराणे पूर्वभागे व्यपोहनस्तवनिरूपणं नाम द्व्यशीतितमोऽध्यायः।। ८२ ।।"
  }
]
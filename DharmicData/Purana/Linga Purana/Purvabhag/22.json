[
  {
    "text": "सूत उवाच।।\nअत्यंतावनतौ दृष्ट्वा मधुपिंगायतेक्षणः।।\nप्रहृष्टवदनोऽत्यर्थमभवत्सत्य कीर्तनात्।। २२.१ ।।"
  },
  {
    "text": "उमापतिर्विरूपाक्षो दक्षयज्ञविनाशनः।।\nपिनाकी खंडपरशुः सुप्रीतस्तु त्रिलोचनः।। २२.२ ।।"
  },
  {
    "text": "ततः स भगवान्देवः श्रुत्वा वागमृतं तयोः।।\nजानन्नपि महादेवः क्रीडापूर्वमथाब्रवीत्।। २२.३ ।।"
  },
  {
    "text": "कौ भवंतौ महात्मानौ परस्परहितैषिणौ।।\nसमेतावंबुजाभाक्षावस्मिन्घोरे महाप्लवे।। २२.४ ।।"
  },
  {
    "text": "तावूचतुर्महात्मानौ सन्निरीक्ष्य परस्परम्।।\nभगवान् किं तु यत्तेऽद्य न विज्ञानं त्वया विभो।। २२.५ ।।"
  },
  {
    "text": "विभो रुद्र महामाय इच्छया वां कृतौ त्वया।।\nतयोस्तद्वचनं श्रुत्वा अभिनंद्याभिमान्यच।। २२.६ ।।"
  },
  {
    "text": "उवाच भगवान्देवो मधुरं श्लक्ष्णया गिरा।।\nभो भो हिरण्य गर्भ त्वां त्वां च कृष्ण ब्रवीम्यहम्।। २२.७ ।।"
  },
  {
    "text": "प्रीतोऽहमनया भक्त्या शाश्वताक्षरयुक्तया।।\nभवंतौ हृदयस्यास्य मम हृद्यतरावुभौ।। २२.८ ।।"
  },
  {
    "text": "युवाभ्यां किं ददाम्यद्य वराणां वरमीप्सितम्।।\nअथोवाच महाभागो विष्णुर्भवमिदं वचः।। २२.९ ।।"
  },
  {
    "text": "सर्वं मम कृतं देव परितुष्टोऽसि मे यदि।।\nत्वयि मे सुप्रतिष्ठा तु भक्तिर्भवतु शंकरः।। २२.१೦ ।।"
  },
  {
    "text": "एवमुक्तस्तु विज्ञाय संभावयत केशवम्।।\nप्रददौ च महादेवो भक्तिं निजपदांबुजे।। २२.११ ।।"
  },
  {
    "text": "भवान्सर्वस्य लोकस्य कर्ता त्वमधिदैवतम्।।\nतदेवं स्वस्ति ते वत्स गमिष्याम्यंबुजेक्षण।। २२.१२ ।।"
  },
  {
    "text": "एवमुक्त्वा तु भगवान् ब्रह्माणं चापि शंकरः।।\nअनुगृह्याऽस्पृशद्देवो ब्रह्माणं परमेश्वरः।। २२.१३ ।।"
  },
  {
    "text": "कराभ्यां सुशुभाभ्यां च प्राह हृष्टतरः स्वयम्।।\nमत्समस्त्वं न संदेहो वत्स भक्तश्च मे भवान्।। २२.१४ ।।"
  },
  {
    "text": "स्वस्त्यस्तु ते गमिष्यामि संज्ञा भवतु सुव्रत।।\nएवमुक्त्वा तु भगवांस्ततोन्तर्धानमीश्वरः।। २२.१५ ।।"
  },
  {
    "text": "गतवान् गणपो देवः सर्वदेवनमस्कृतः।।\nअवाप्य संज्ञां गोविंदात् पद्मयोनिः पितामहः।। २२.१६ ।।"
  },
  {
    "text": "प्रजाः स्रष्टुमनाश्चक्रे तप उग्रं पितामहः।।\nतस्यैवं तप्यमानस्य न किंचित्समवर्तत।। २२.१७ ।।"
  },
  {
    "text": "ततो दीर्घेण कालेन दुःखात्क्रोधो ह्यजायत।।\nक्रोधाविष्टस्य नेत्राभ्यां प्रापतन्नश्रुबिंदवः।। २२.१८ ।।"
  },
  {
    "text": "ततस्तेभ्योऽश्रुबिंदुभ्यो वातपित्तकफात्मकाः।।\nमहाभागा महासत्त्वाः स्वस्तिकैरप्यलंकृताः।। २२.१९ ।।"
  },
  {
    "text": "प्रकीर्णकेशाः सर्पास्ते प्रादुर्भूता महा विषाः।।\nसर्पांस्तानग्रजान्दृष्ट्वा ब्रह्मात्मानमनिंदयत्।। २२.२೦ ।।"
  },
  {
    "text": "अहो धिक् तपसो मह्यं फलमीदृशकं यदि।।\nलोकवैनाशिकी जज्ञे आदावेव प्रजा मम।। २२.२१ ।।"
  },
  {
    "text": "तस्य तीव्राभवन्मूर्च्छा क्रोधामर्षसमुद्भवा।।\nमूर्च्छाभिपरितापेन जहौ प्राणान्प्रजापतिः।। २२.२२ ।।"
  },
  {
    "text": "तस्याप्रतिमवीर्यस्य देहात्कारुण्यपूर्वकम्।।\nअथैकादश ते रुद्रा रुदंतोऽभ्यक्रमंस्तथा।। २२.२३ ।।"
  },
  {
    "text": "रोदनात्खलु रुद्रत्वं तेषु वै समजायत।।\nये रुद्रास्ते खलु प्राणा ये प्राणास्ते तदात्मकाः।। २२.२४ ।।"
  },
  {
    "text": "प्राणाः प्राणवतां ज्ञेयाः सर्वभूतेष्ववस्थिताः।।\nअत्युग्रस्य महत्त्वस्य साधुराचरितस्य च।। २२.२५ ।।"
  },
  {
    "text": "प्राणांस्तस्य ददौ भूयस्त्रिशूली नीललोहितः।।\nलब्ध्वासून् भगवान्ब्रह्म देवदेवमुमापतिम्।। २२.२६ ।।"
  },
  {
    "text": "प्रणम्य संस्थितोऽपश्यद्गायत्र्या विश्वमीश्वरम्।।\nसर्वलोकमयं देवं दृष्ट्वा स्तुत्वा पितामहः।। २२.२७ ।।"
  },
  {
    "text": "ततो विस्मयमापन्नः प्रणिपत्य मुहुर्मुहुः।।\nउवाच वचनं शर्वं सद्यादित्वं कथं विभो।। २२.२८ ।।"
  },
  {
    "text": "इति श्रीलंगमहापुराणे पूर्वभागे रुद्रोत्पत्तिवर्णनं नाम द्वाविंशतितमोऽध्यायः।। २२।।"
  }
]
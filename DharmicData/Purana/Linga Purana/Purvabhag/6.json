[
  {
    "text": "सूत उवाच\nपवमानः पावकश्च शुचिरग्निश्च ते स्मृताः।।\nनिर्मर्थ्यः पवमानस्तु वैद्युतः पावकः स्मृतः।। ६.१ ।।"
  },
  {
    "text": "शुचिः सौरस्तु विज्ञेयः स्वाहापुत्रास्त्रयस्तु ते।।\nपुत्रैः पौत्रैस्त्विहैतेषां संख्या संक्षेपतः स्मृता।। ६.२ ।।"
  },
  {
    "text": "विसृज्य सप्तकं चादौ चत्वारिशन्नवैव च।।\nइत्येते वह्नयः प्रोक्ताः प्रणीयंतेऽध्वरेषु च।। ६.३ ।।"
  },
  {
    "text": "सर्वे तपस्विनस्त्वेते सर्वे व्रतभृतः स्मृताः।।\nप्रजानां पतयः सर्वे सर्वे रुद्रात्मकाः स्मृताः।। ६.४ ।।"
  },
  {
    "text": "अयज्वानश्च यज्वानः पितरः प्रीतिमानसाः।।\nआग्निष्वात्ताश्च यज्वानः शेषा बर्हिषदः स्मृताः।। ६.५ ।।"
  },
  {
    "text": "मेनां तु मानसीं तेषां जनयामास वै स्वधा।।\nआग्निष्वात्तात्मजा मेना मानसी लोकविश्रुता।। ६.६ ।।"
  },
  {
    "text": "असूत मेना मैनाकं क्रौंचं तस्यानुजामुमाम्।।\nगंगां हैमवतीं जज्ञे भवांगाश्लेषपावनीम्।। ६.७ ।।"
  },
  {
    "text": "धरणीं जनयामास मानसीं यज्ञयाजिनीम्।।\nस्वधा सा मेरुराजस्य पत्नी पद्मसमानना।। ६.८ ।।"
  },
  {
    "text": "पितरोऽमृतपाः प्रोक्तास्तेषां चैवेह विस्तरः।।\nऋषीणां च कुलं सर्वं श्रृणुध्वं तत्सुविस्तरम्।। ६.९ ।।"
  },
  {
    "text": "वदामि पृथगध्यायसंस्थितं वस्तदूर्ध्वतः।।\nदाक्षायणी सती याता पार्श्वं रुद्रस्य पार्वती।। ६.१० ।।"
  },
  {
    "text": "पश्चाद्दक्षं विनिंद्यैषा पतिं लेभे भवं तथा।।\nतां ध्यात्वा व्यसृजद्रुद्राननेकान्नीललोहितः।। ६.११ ।।"
  },
  {
    "text": "आत्मनस्तु समान्सर्वान्सर्वलोकनमस्कृतान्।।\nयाचितो मुनिशार्दूला ब्रह्मणा प्रहसन् क्षणात्।। ६.१२ ।।"
  },
  {
    "text": "तैस्तु संच्छादितं सर्वं चतुर्दशविधं जगत्।।\nतान्दृष्ट्वा विविधान्रुद्रान्निर्मलान्नीललोहितान्।। ६.१३ ।।"
  },
  {
    "text": "जरामरणनिर्मुक्तान् प्राह रुद्रान्पितामहः।।\nनमोऽस्तु वो महादेवास्त्रिनेत्रा नील लोहिताः।। ६.१४ ।।"
  },
  {
    "text": "सर्वज्ञाः सर्वगा दीर्घा ह्रस्वा वामनकाः शुभाः।।\nहिरण्यकेशा दृष्टिघ्ना नित्या बुद्धाश्च निर्मलाः।। ६.१५ ।।"
  },
  {
    "text": "निर्द्वंद्वावतिरागाश्च विश्वात्मानो भवात्मजाः।।\nएवं स्तुत्वा तदा रुद्रान्रुद्रं चाह भवं शिवम्।।\nप्रदक्षिणीकृत्य तदा भगवान्कनकांडजः।। ६.१६ ।।"
  },
  {
    "text": "नमोऽस्तु ते महादेव प्रजा नार्हसि शंकर।।\nमृत्युहीना विभो स्रष्टुं मृत्युयुक्ताः सृज प्रभो।। ६.१७ ।।"
  },
  {
    "text": "ततस्तमाह भगवान्न हि मे तादृशी स्थितिः।।\nस त्वं सृज यथाकामं मृत्युयुक्ताः प्रजाः प्रभो।। ६.१८ ।।"
  },
  {
    "text": "लब्ध्वा ससर्ज सकलं शंकराच्चतुराननः।।\nजरामरणसंयुक्तं जगदेतच्चराचरम्।। ६.१९ ।।"
  },
  {
    "text": "शंकरोऽपि तदा रुद्रौर्निवृत्तात्मा ह्यधिष्ठितः।।\nस्थाणुत्वं तस्य वै विप्राः शंकरस्य महात्मनः।। ६.२० ।।"
  },
  {
    "text": "निष्कलस्यात्मनः शंभोः स्वेच्छाधृतशरीरिणः।।\nशं रुद्रः सर्वभूतानां करोति घृणया यतः।। ६.२१ ।।"
  },
  {
    "text": "शंकरश्चाप्रयत्नेन तदात्मा योग विद्यया।।\nवैराग्यस्थं विरक्तस्य विमुक्तिर्यच्छमुच्यते।। ६.२२ ।।"
  },
  {
    "text": "अणोस्तु विषयत्यागः संसारभयतः क्रमात्।।\nवैराग्याज्जायते पुंसो विरागो दर्शनांतरे।। ६.२३ ।।"
  },
  {
    "text": "विमिख्यो विगुणत्यागो विज्ञानस्याविचारतः।।\nतस्य चास्य च संधानं प्रसादात्परमेष्ठिनः।। ६.२४ ।।"
  },
  {
    "text": "धर्मो ज्ञानं च वैराग्यमैश्वर्यं शंकरादिह।।\nस एव शंकरः साक्षात्पिनाकी नीललोहितः।। ६.२५ ।।"
  },
  {
    "text": "ये शंकराश्रिताः सर्वे मुच्यंते ते न संशयः।।\nन गच्छंत्येव नरकं पापिष्ठा अपि दारुणम्।। ६.२६ ।।"
  },
  {
    "text": "आश्रिताः शंकरं तस्मात्प्राप्नुवंति च शश्वतम्।।\nऋषय ऊचुः।।\nमायान्ताश्चैव घोराद्या ह्यष्टाविंशतिरेव च।। ६.२७ ।।"
  },
  {
    "text": "कोटयो नरकाणां तु पच्यंते तासु पापिनः।।\nअनाश्रिताः शिवं रुद्रां शंकरं नीललोहितम्।। ६.२८ ।।"
  },
  {
    "text": "आश्रयं सर्वभूतानामव्ययं जगतां पतिम्।।\nपुरुषं परमात्मानं पुरुहूतं पुरुष्टुतम्।। ६.२९ ।।"
  },
  {
    "text": "तमसा कालरुद्राख्यं रजसा कनकांडजम्।।\nसत्त्वेन सर्वगं विष्णुं निगुर्णत्वे महेश्वरम्।। ६.३० ।।"
  },
  {
    "text": "केन गच्छंति नरकं नराः केन महामते।।\nकर्मणाकर्मणा वापि श्रोतुं कौतूहलं हि नः।। ६.३१ ।।"
  },
  {
    "text": "इति श्रीलिङ्गमहापुराणे पूर्वभागे षष्ठोऽध्यायः।। ६ ।।"
  }
]
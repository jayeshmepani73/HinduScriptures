[
  {
    "text": "ऋषय ऊचुः।।\nएवं वाराणसी पुण्या यदि सूत महामते।।\nवक्तुमर्हसि चास्माकं तत्प्रभावं हि सांप्रतम्।। ९२.१ ।।"
  },
  {
    "text": "क्षेत्रस्यास्य च माहात्म्यमविमुक्तस्य शोभनम्।।\nविस्तरेण यतान्यायं श्रोतुं कौतूहलं हि नः।। ९२.२ ।।"
  },
  {
    "text": "सूत उवाच।।\nवक्ष्ये संक्षेपतः सम्यक् वाराणस्याः सुशोभनम्।।\nअविमुक्तस्य माहात्म्यं यथाह भगवान् भवः।। ९२.३ ।।"
  },
  {
    "text": "विस्तरेण मया वक्तुं ब्रह्मणा च महात्मना।।\nशक्यते नैव विप्रेंद्रा वर्षकोटिशतैरपि।। ९२.४ ।।"
  },
  {
    "text": "देवः पुरा कृतोद्वाहः शंकरो नीललोहितः।।\nहिमवच्छिखराद्देव्या हैमवत्या गणेश्वरैः।। ९२.५ ।।"
  },
  {
    "text": "वाराणसीमनुप्राप्य दर्शयामासशंकरः।।\nअविमुक्तेश्वरं लिंगं वासं तत्र चकार सः।। ९२.६ ।।"
  },
  {
    "text": "वाराणसीकुरुक्षेत्रश्रीपर्वतमहालये।।\nतुंगेश्वरे च केदारे तत्स्थाने यो यतिर्भवेत्।। ९२.७ ।।"
  },
  {
    "text": "योगे पाशुपते सम्यक् दिनमेकं यतिर्भवेत्।।\nतस्मात्सर्वं परित्यज्य परेत्पाशुपतं व्रतम्।। ९२.८ ।।"
  },
  {
    "text": "देवोद्याने वसे तत्र शर्वोद्यानमनुत्तमम्।।\nमनसा निर्ममे रुद्रो विमानं च सुशोभनम्।। ९२.९ ।।"
  },
  {
    "text": "दर्शयामास च तदा देवोद्यानमनुत्तमम्।।\nहैमवत्याः स्वयं देवः सनंदी परमेश्वरः।। ९२.१० ।।"
  },
  {
    "text": "क्षेत्रस्यास्य च महात्म्यमविमुक्तस्य शंकरः।।\nउक्तवान्परमेशानः पार्वत्याः प्रीयते भवः।। ९२.११ ।।"
  },
  {
    "text": "प्रफुल्लनानाविधगुल्मशोभितं लताप्रतानादिमनोहरं बहिः।।\nविरूढपुष्पैः परितः प्रियंगुभिः सुपुष्पितैः कंटकितैश्च केतकैः।। ९२.१२ ।।"
  },
  {
    "text": "तमालगुल्मैर्निचितं सुगंधिभिर्निकामपुष्पैर्वकुलैश्च सर्वतः।।\nअशोकपुन्नागशतैः सुपुष्पितैर्द्विरेफमालाकुलपुष्पसंचयैः।। ९२.१३ ।।"
  },
  {
    "text": "क्वचित्प्रफुल्लाम्बुजरेणुभूषितैर्विहंगमैश्चानुकलप्रणादिभिः।।\nविनादितं सारसचक्रवाकैः प्रमत्तदात्यूहवरैश्च सर्वतः।। ९२.१४ ।।"
  },
  {
    "text": "क्वचिच्च केकारुत नादितं शुभं क्वचिच्च कारंडवनादनादितम्।।\nक्वचिच्च मत्तालिकुलाकुलीकृतं मदाकुलाभिर्भ्रमरांगनादिभीः।। ९२.१५ ।।"
  },
  {
    "text": "निषेवितं चारुसुगांधिपुष्पकैः क्वचित्सुपुष्पैः सहकारवृक्षैः।।\nलतोपगूढैस्तिलकैश्च गूढं प्रगीतविद्याधरसिद्धचारणम्।। ९२.१६ ।।"
  },
  {
    "text": "प्रवृत्तनृत्तानुगताप्सरोगणं प्रहृष्टनानाविधपक्षिसेवितम्।।\nप्रनृत्तहारीतकुलोपनादितं मृगेंद्रनादाकुलमत्तमानसैः।। ९२.१७ ।।"
  },
  {
    "text": "क्वचित्क्वचिद्गंधकदंबकैर्मृगैर्विलूनदर्भाकुरपुष्पसंचयम्।।\nप्रफुल्लनानाविधचारुपंकजैः सरस्तडागैरुपशोभितं क्वचित्।। ९२.१८ ।।"
  },
  {
    "text": "विटपनिचयलीनं नीलकंठाभिरामं मदमुदितविहंगं प्राप्तनादाभिरामम्।।\nकुसुमिततरुशाखालीनमत्तद्विरेफं नवकिसलयशोभाशोभितं प्रांशुशाखम्।। ९२.१९ ।।"
  },
  {
    "text": "क्वचिच्च दंतक्षतचारुवीरुधं क्वचिल्लतालिंगि तचारुवृक्षकम्।।\nक्वचिद्विलासालसगामिनीभिर्निषेवितं किंपुरुषांगनाभिः।। ९२.२० ।।"
  },
  {
    "text": "पारावतध्वनिविकूजितचारुश्रृंगैरभ्रंकषैः सितमनोहर चारुरूपैः।।\nआकीर्णपुष्पनिकरप्रविभक्तहंसैर्विभ्राजितं त्रिदशदिव्यकुलैरनेकैः।। ९२.२१ ।।"
  },
  {
    "text": "फुल्लोत्पलांबुजवितानसहस्रयुक्तं तोयाशयैः समनुशोभितदेवमार्गम्।।\nमार्गांतराकलितपुष्पविचित्रपंक्तिसंबद्धगुल्मविटपैर्विविधैरुपेतम्।। ९२.२२ ।।"
  },
  {
    "text": "तुंगाग्रैर्निलपुष्पैस्तबकभरनतप्रांशुशाखैरशोकैर्दोलाप्रांतांतलीनश्रुतिसुखजनकैर्भासितांतं मनोज्ञैः।।\nरात्रौ चंद्रस्य भासा कुसुमिततिलकैरेकतां संप्रयातं छायासुप्तप्रबुद्धस्तितहरिणकुलालुप्तदूर्वांकुराग्रम्।। ९२.२३ ।।"
  },
  {
    "text": "हंसानां पक्षवातप्रचलितकमलस्वच्छविस्तीर्णतोयं तोयानां तीरजातप्रचकितकदलीचाटुनृत्यन्मयूरम्।।\nमायूरैः पक्षचंद्रैः क्वचिदवनिगतै रंजितक्ष्माप्रदेशं देशेदेशे विलीनप्रमुदितविलसन्मत्तहारीतवृंदम्।। ९२.२४ ।।"
  },
  {
    "text": "सारंगैः क्वचिदुपशोभितप्रदेशं प्रच्छन्नं कुसुमचयैः क्वचिद्विचित्रैः।।\nहृष्टभिः क्वचिदपि किन्नरांगनाभिर्वीणाभिः समधुरगीतनृत्तकंठम्।। ९२.२५ ।।"
  },
  {
    "text": "संसृष्टैः क्वचिदुपलिप्तकीर्णपुष्पैरावासैः परिवृतपादपं मुनीनाम्।।\nआमूलात्फलनिचितैः क्वचिद्विशालैरुत्तुंगैः पनसमहीरुहैरुपेतम्।। ९२.२६ ।।"
  },
  {
    "text": "फुल्लातिमुक्तकलतागृहनीतसिद्धसिद्धांगनाकनकनूपुररावरम्यम्।।\nरम्यं प्रियंगुतरुमंजरिसक्तभृंगं भृंगावलीकवलिताम्रकदंबपुष्पम्।। ९२.२७ ।।"
  },
  {
    "text": "पुष्पोत्करानिलविघूर्णितवारिरम्यं रम्यद्विरेफविनिपातितमंजुगुल्मम्।।\nगुल्मांतरप्रसभभीतमृगीसमूहं वातेरितं तनुभृतामपवर्गदातृ।। ९२.२८ ।।"
  },
  {
    "text": "चंद्रांशुजालशबलैस्तिलकैर्मनोज्ञैः सिंदूरकुंकुमकुसुंभनिभैरशोकैः।।\nचामीकरद्युतिसमैरथ कर्णिकारैः पुष्पोत्करैरुपचितं सुविशालशाखैः।। ९२.२९ ।।"
  },
  {
    "text": "क्वचिदंजनचूर्णाभैः क्वचिद्विद्रुमसन्निभैः।।\nक्वचित्कांचनसंकाशैः पुष्पैराचितभूतलम्।। ९२.३० ।।"
  },
  {
    "text": "पुन्नागेषु द्विजशतविरुतं रक्ताशोकस्तबकभरनतम्।।\nरम्योपांतक्लमहारभवनं फुल्लाब्जेषु भ्रमरविलसितम्।। ९२.३१ ।।"
  },
  {
    "text": "सकलभुवनभर्ता लोकनाथस्तदानीं तुहिनशिखरपुत्र्या सार्धमिष्टैर्गणेशैः।।\nविविधतरुविशालं मत्तहृष्टान्नपुष्टैरुपवनमतिरम्यं दर्शयामास देव्याः।। ९२.३२ ।।"
  },
  {
    "text": "पुष्पैर्वन्यैः शुभशुभतमैः कल्पितैर्दिव्यभूषैर्देवीं दिव्यामुपवनगतां भूषयामास शर्वः।।\nसा चाप्येनं तुहिनगिरिसुता शंकरं देवदेवं पुष्पैर्दिव्यैः शुभतरतमैर्भूषयामास भक्त्या।। ९२.३३ ।।"
  },
  {
    "text": "संपूज्य पूज्यं त्रिदशेश्वराणां संप्रेक्ष्य चोद्यान मतीव रम्यम्।।\nगणेश्वरैर्नादिमुखैश्च सार्धमुवाच देवं प्रणिपत्य देवी।। ९२.३४ ।।"
  },
  {
    "text": "श्रीदेव्युवाच।।\nउद्यानं दर्शितं देव प्रभया परया युतम्।।\nक्षेत्रस्य च गुणान्सर्वान्पुनर्मे वक्तुमर्हसि।। ९२.३५ ।।"
  },
  {
    "text": "अस्य क्षेत्रस्य माहात्म्यमविमुक्तस्य सर्वथा।।\nवक्तुमर्हसि देवेश देवेदेव वृषध्वज।। ९२.३६ ।।"
  },
  {
    "text": "सूत उवाच।।\nदेव्यास्तद्वचनं श्रुत्वा देवदेवो वरप्रभुः।।\nआघ्राय वदनांभोजं तदाह गिरिजां हसन्।। ९२.३७ ।।"
  },
  {
    "text": "श्रीभगवानुवाच।।\nइदं गुह्यतमं क्षेत्रं सदा वाराणसी मम।।\nसर्वेषामेव जंतूनां हेतुर्मोक्षस्य सर्वदा।। ९२.३८ ।।"
  },
  {
    "text": "अस्मिन्सिद्धाः सदा देवि मदीयं व्रतमास्थिताः।।\nनानालिंगधरा नित्यं मम लोकाभिकांक्षिणः।। ९२.३९ ।।"
  },
  {
    "text": "अभ्यस्यंति परं योगं युक्तात्मानो जितेंद्रियाः।।\nनानावृक्षसमाकीर्णे नानाविहगशोभिते।। ९२.४० ।।"
  },
  {
    "text": "कमलोत्पलपुष्पाढ्यैः सरोभिः समलंकृते।।\nअप्सरोगणगंधर्वैः सदा संसेविते शुभे।। ९२.४१ ।।"
  },
  {
    "text": "रोचते मे सदा वासो येन कार्येण तच्छृणु।।\nमन्मना मम भक्तश्च मयि नित्यार्पिताक्रियः।। ९२.४२ ।।"
  },
  {
    "text": "यथा मोक्षमवाप्नोति अन्यत्र न तथा क्वचित्।।\nकामं ह्यत्र मृतो देवी जंतुर्मोक्षाय कल्पते।। ९२.४३ ।।"
  },
  {
    "text": "एतन्मम पुरं दिव्यं गुह्याद्गुह्यतमं महत्।।\nब्रह्मादयो विजानंति ये च सिद्धा मुमुक्षवः।। ९२.४४ ।।"
  },
  {
    "text": "अतः परमिदं क्षेत्रं परा चेयं गतिर्मम।।\nविमुक्तं न मया यस्मान्मोक्ष्यते वा कदाचन।। ९२.४५ ।।"
  },
  {
    "text": "मम क्षेत्रमिदं तस्मादविमुक्तमिति स्मृतम्।।\nनैमिषे च कुरुक्षेत्रे गंगाद्वारे च पुष्करे।। ९२.४६ ।।"
  },
  {
    "text": "स्नानात्संसेवनाद्वापि न मोक्षः प्राप्यते यतः।।\nइह संप्राप्यते येन तत एतद्विशिष्यते।। ९२.४७ ।।"
  },
  {
    "text": "प्रयागे वा भवेन्मोक्ष इह वा मत्परिग्रहात्।।\nप्रयागादपि तीर्थाग्र्यादविमुक्तमिदं शुभम्।। ९२.४८ ।।"
  },
  {
    "text": "धर्मस्योपनिषत्सत्यं मोक्षस्योपनिष्च्छमः।।\nक्षेत्रतीर्थोपनिषदं न विदुर्बुधसत्तमाः।। ९२.४९ ।।"
  },
  {
    "text": "कामं भुंजन्स्वपन् क्रीडन् कुर्वन् हि विविधाः क्रियाः।।\nअविमुक्ते त्यजेत्प्राणान् जंतुर्मोक्षाय कल्पते।। ९२.५० ।।"
  },
  {
    "text": "कृत्वा पापसहस्राणि पिशाचत्वं वरं नृणाम्।।\nन तु शक्रसहस्रत्वं स्वर्गे काशीपुरीं विना।। ९२.५१ ।।"
  },
  {
    "text": "तस्मात्संसेवनीयं हि अविमुक्तं हि मुक्तये।।\nजैगीषव्यः परां सिद्धिं गतो यत्र महातपाः।। ९२.५२ ।।"
  },
  {
    "text": "अस्य क्षेत्रस्य माहात्म्याद्भक्त्या च मम भावितः।।\nजैगीषव्यगुहा श्रेष्ठा योगिनां स्थानमिष्यते।। ९२.५३ ।।"
  },
  {
    "text": "ध्यायंतस्तत्र मां नित्यं योगाग्निर्दीप्यते भृशम्।।\nकैवल्यं परमं याति देवानामपि दुर्लभम्।। ९२.५४ ।।"
  },
  {
    "text": "अव्यक्तलिंगैर्मुनिभिः सर्वसिद्धांतवेदिभिः।।\nइह संप्राप्यते मोक्षो दुर्लभोऽन्यत्र कर्हिचित्।। ९२.५५ ।।"
  },
  {
    "text": "तेभ्यश्चाहं प्रवक्ष्यामि योगैश्वर्यमनुत्तमम्।।\nआत्मनश्चैव सायुज्यमीप्सितं स्थानमेव च।। ९२.५६ ।।"
  },
  {
    "text": "कुबेरोत्र मम क्षेत्रे मयि सर्वार्पितक्रियः।।\nक्षेत्रसंसेवनादेव गणेशत्वमवाप ह।। ९२.५७ ।।"
  },
  {
    "text": "संवर्तो भविता यश्च सोपि भक्तो ममैव तु।।\nइहैवाराध्य मां देवि सिद्धिं यास्यत्यनुत्तमाम्।। ९२.५८ ।।"
  },
  {
    "text": "पराशरसुतौ योगी ऋषिर्व्यासो महातपाः।।\nमम भक्तो भविष्यश्च वेदसंस्थाप्रवतर्कः।। ९२.५९ ।।"
  },
  {
    "text": "रंस्यते सोपि पद्माक्षि क्षेत्रेऽस्मिन्मुनिपुंगवः।।\nब्रह्मा देवर्षिभिः सार्द्धं विष्णुर्वापि दिवाकरः।। ९२.६० ।।"
  },
  {
    "text": "देवराजस्तता शक्रो येपि चान्ये दिवौकसः।।\nउपासते महात्मानः सर्वे मामिह सुव्रते।। ९२.६१ ।।"
  },
  {
    "text": "अन्येपि योगिनो दिव्याश्छन्नरूपा महात्मनः।।\nअनन्यमनसो भूत्वा मामिहोपासते सदा।। ९२.६२ ।।"
  },
  {
    "text": "विषयासक्तचित्तोपि त्यक्तधर्मरतिर्नरः।।\nइह क्षेत्रे मृतः सोपि संसारे न पुनर्भवेत्।। ९२.६३ ।।"
  },
  {
    "text": "ये पुनर्निर्ममा धीराः सत्त्वस्था विजितेंद्रियाः।।\nव्रतिनश्च निरारंभाः सर्वे ते मयि भाविताः।। ९२.६४ ।।"
  },
  {
    "text": "देवदेवं समासाद्य धीमंतः संगवर्जिताः।।\nगता इह परं मोक्षं प्रसादान्मम सुव्रते।। ९२.६५ ।।"
  },
  {
    "text": "जन्मांतरसहस्रेषु यं न योगी समाप्नुयात्।।\nतमिहैव परं मोक्षं प्रसादान्मम सुव्रते।। ९२.६६ ।।"
  },
  {
    "text": "गोप्रेक्षकमिदं क्षेत्रं ब्रह्मणा स्थापितं पुरा।।\nकैलासवनं चात्र पश्य दिव्यं वरानने।। ९२.६७ ।।"
  },
  {
    "text": "गोप्रेक्षकमयागम्य दृष्ट्वामामत्र मानवः।।\nन दुर्गतिमवाप्नोति कल्मषैश्च विमुच्यते।। ९२.६८ ।।"
  },
  {
    "text": "कपिलाह्रदमित्येवं तथा वै ब्रह्मणा कृतम्।।\nगवांस्तन्यजतोयेन तीर्थं पुण्यतमं महत्।। ९२.६९ ।।"
  },
  {
    "text": "अत्रापि स्वयमेवाहं वृषध्वज इति स्मृतः।।\nसान्नध्यं कृतवान् देवि सदाहं दृश्यते त्वया।। ९२.७० ।।"
  },
  {
    "text": "भद्रतोयं च पश्येह ब्रह्मणा च कृतंह्रदम्।।\nसर्वैर्देवैरहं देवी अस्मिन्देशे प्रसादितः।। ९२.७१ ।।"
  },
  {
    "text": "गच्छोपशममीशोति उपशांतः शिवस्तथा।।\nअत्राहं ब्रह्मणानीय स्थापितः परमेष्ठिना।। ९२.७२ ।।"
  },
  {
    "text": "ब्रह्मणा चापि संगृह्य विष्णुना स्थापितः पुनः।।\nब्रह्मणापि ततो विष्णुः प्रोक्तः संविग्नचेतसा।। ९२.७३ ।।"
  },
  {
    "text": "मयानीतमिदं लिंगंकस्मात्स्थापितवानसि।।\nतमुवाच पुनर्विष्णुर्ब्रह्मणं कुपिताननम्।। ९२.७४ ।।"
  },
  {
    "text": "रुद्रे देवे ममात्यंतं परा भक्तिर्महत्तरा।।\nमयैव स्थापितं लिंगंतव नाम्ना भविष्यति।। ९२.७५ ।।"
  },
  {
    "text": "हिरण्यगर्भ इत्येवं ततोत्राहं समास्थितः।।\nदृष्ट्वैनमपि देवेशं मम लोकं व्रजेन्नरः।। ९२.७६ ।।"
  },
  {
    "text": "ततः पुनरपि ब्रह्मा मम लिंगमिदं शुभम्।।\nस्थापयामास विधिवद्भक्त्या परमया युतः।। ९२.७७ ।।"
  },
  {
    "text": "स्वर्लीनेश्वर इत्येवमत्राहं स्वयमागतः।।\nप्राणानिहनरस्त्यक्त्वा न पुनर्जायते क्वचित्।। ९२.७८ ।।"
  },
  {
    "text": "अनन्या सा गतिस्तस्य योगिनां चैव या स्मृता।।\nअस्मिन्नपि मया देशे दैत्यो दैवतकंटकः।। ९२.७९ ।।"
  },
  {
    "text": "व्याघ्ररूपं समास्थाय निहतो दर्पितो बली।।\nव्याघ्रेश्वर इति ख्यातो नित्यमत्राहमास्थितः।। ९२.८० ।।"
  },
  {
    "text": "न पुनर्दुर्गतिं याति दृष्ट्वैनं व्याघ्रमीश्वरम्।।\nउत्पलो विदलश्चैव यौ दैत्यौ ब्रह्मणा पुरा।। ९२.८१ ।।"
  },
  {
    "text": "स्त्रीवध्यौ दर्पितौ दृष्ट्वा त्वयैव निहतौ रणे।।\nसावज्ञं कंदुकेनात्र तस्येदं देहमास्थितम्।। ९२.८२ ।।"
  },
  {
    "text": "आदावत्राहमागम्य प्रस्थितो गणपैः सह।।\nज्येष्ठस्थानमिदं तस्मादेतन्मे पुण्यदर्शनम्।। ९२.८३ ।।"
  },
  {
    "text": "देवैः समंतादेतानि लिंगानि स्तापितान्यतः।।\nदृष्ट्वापि नियतो मर्त्यो देहभेदे गणो भवेत्।। ९२.८४ ।।"
  },
  {
    "text": "पित्रा ते शैलराजेन पुरा हिमवता स्वयम्।।\nमम प्रियहितं स्थानं ज्ञात्वा लिंगं प्रतिष्ठितम्।। ९२.८५ ।।"
  },
  {
    "text": "शैलेश्वरमिति ख्यातं दृश्यतामिह चादरात्।।\nदृष्ट्वैतन्मनुजो देवि न दुर्गतिमतो व्रजेत्।। ९२.८६ ।।"
  },
  {
    "text": "नद्येषा वरुणा देवि पुण्या पापप्रमोचनी।।\nक्षेत्रमेतदलंकृत्य जाह्नव्या सह संगता।। ९२.८७ ।।"
  },
  {
    "text": "स्थापितं ब्रह्मणा चापि संगमे लिंगमुत्तमम्।।\nसगमेश्वरमित्येवं ख्यातं जगति दृश्यताम्।। ९२.८८ ।।"
  },
  {
    "text": "संगमे देवनद्या हि यः स्नात्वा मनुजः शुचिः।।\nअर्चयेत्संगमेशानं तस्य जन्मभयं कुतः।। ९२.८९ ।।"
  },
  {
    "text": "इदं मन्ये महाक्षेत्रं निवासो योगिनां परम्।।\nक्षेत्रमध्ये च यत्राहं स्वयं भूत्वाऽग्रमास्थितः।। ९२.९० ।।"
  },
  {
    "text": "मध्यमेश्वरमित्येवं ख्यातः सर्वसुरासुरैः।।\nसिद्धानां स्थानमेतद्धि मदीयव्रतधारिणाम्।। ९२.९१ ।।"
  },
  {
    "text": "योगिनां मोक्षलिप्सूनां ज्ञानयोगरतात्मनाम्।।\nदृष्ट्वैनं मध्यमेशानं जन्मप्रति न शोचति।। ९२.९२ ।।"
  },
  {
    "text": "स्थापितं लिंगमेतत्तु शुक्रेण भृगुसूनुना।।\nनाम्ना शुक्रेश्वरं नाम सर्वसिद्धामरार्चितम्।। ९२.९३ ।।"
  },
  {
    "text": "दृष्ट्वैनं नियतः सद्यो मुच्यते सर्वकिल्बिपैः।।\nमृतश्च न पुनर्जंतुः संसारी तु भवेन्नरः।। ९२.९४ ।।"
  },
  {
    "text": "पुरा जंबुकरूपेण असुरो देवकंटकः।।\nब्रह्मणो हि वरं लब्ध्वा गोमायुर्बंधशंकितः।। ९२.९५ ।।"
  },
  {
    "text": "निहतो हिमवत्पुत्रि जंबुकेशस्ततो ह्यहम्।।\nअद्यापि जगति ख्यातं सुरासुरनमस्कृतम्।। ९२.९६ ।।"
  },
  {
    "text": "दृष्ट्वैनमपि देवेशं सर्वान्कामानवाप्नुयात्।।\nग्रहैः शुक्रपुरोगैश्च एतानि स्थापितानि ह।। ९२.९७ ।।"
  },
  {
    "text": "पश्य पुण्यानि लिंगानि सर्वकामप्रदानि तु।।\nएवमेतानि पुण्यानि मन्निवासानि पार्वति।। ९२.९८ ।।"
  },
  {
    "text": "कथितानि मम क्षेत्रे गुह्यं चान्यदिदं श्रृणु।।\nचतुःक्रोशं चतुर्दिक्षु क्षेत्रमेतत्प्रकीर्तितम्।। ९२.९९ ।।"
  },
  {
    "text": "योजनं विद्धि चार्वंगि मृत्युकालेऽमृतप्रदम्।।\nमहालयगिरिस्थं मां केदारे च व्यवस्तितम्।। ९२.१०० ।।"
  },
  {
    "text": "गणत्वं लभते दृष्ट्वा ह्यस्मिन्मोक्षो ह्यवाप्यते।।\nगाणपत्यं लभेद्यस्माद्यतः सा मुक्तिरुत्तमा।। ९२.१०१ ।।"
  },
  {
    "text": "ततो महालयात्तस्मात्केदारान्मध्यमादपि।।\nस्मृतं पुण्यतमं क्षेत्रमविमुक्तं वरानने।। ९२.१०२ ।।"
  },
  {
    "text": "केदारं मध्यमं क्षेत्रं स्थानं चैव महालयम्।।\nमम पुण्यानि भूर्लोके तेभ्यः श्रेष्ठतमं त्विदम्।। ९२.१०३ ।।"
  },
  {
    "text": "यतः सृष्टास्त्विमे लोकास्ततः क्षेत्रमिदं शुभम्।।\nकदाचिन्न मया मुक्तमविमुक्तं ततोऽभवत्।। ९२.१०४ ।।"
  },
  {
    "text": "अविमुक्तेश्वरं लिंगं मम दृष्ट्वेह मानवः।।\nसद्यः पापविनिर्मुक्तः पशुपाशैर्विमुच्यते।। ९२.१०५ ।।"
  },
  {
    "text": "शैलेशं संगमेशं च स्वर्लीनं मध्यमेश्वरम्।।\nहिरण्यगर्भर्मीशानं गोप्रेक्षं वृषभध्वजम्।। ९२.१०६ ।।"
  },
  {
    "text": "उपशांतं शिवं चैव ज्येष्ठस्थाननिवासिनम्।।\nशुक्रेश्वरं च विख्यातं व्याघ्रेशं जंबुकेश्वरम्।। ९२.१०७ ।।"
  },
  {
    "text": "दृष्ट्वा न जायते मर्त्यः संसारे दुःखसागरे।।\nसूत उवाच।।\nएमुक्त्वा महादेवो दिशः सर्वा व्यलोकयत्।। ९२.१०८ ।।"
  },
  {
    "text": "विलोक्य संस्थिते पश्चाद्देवदेवे महेश्वरे।।\nअकस्मादभवत्सर्वः स देशोज्ज्वलितो यथा।। ९२.१०९ ।।"
  },
  {
    "text": "ततः पाशुपताः सिद्धा भस्माभ्यंगसितप्रभाः।।\nमाहेश्वरा महात्मानस्तथा वै नियतव्रताः।। ९२.११० ।।"
  },
  {
    "text": "बहवः शतशोभ्येत्य नमश्चक्रुर्महेश्वरम्।।\nपुनर्निरीक्ष्य योगेशं ध्यानयोगं च कृत्स्नशः।। ९२.१११ ।।"
  },
  {
    "text": "तस्थुरात्मानमास्थाय लीयमाना इवेश्वरे।।\nस्थितानां स तदा तेषां देवदेव उमापतिः।। ९२.११२ ।।"
  },
  {
    "text": "स बिभ्रत्परमां मूर्ति बभूव पुरुषः प्रभुः।।\nकृत्स्नं जगदिहैकस्थं कर्तुभंत इव स्थितः।। ९२.११३ ।।"
  },
  {
    "text": "तस्य तां परमां मूर्तिमास्थितस्य जगत्प्रभोः।।\nन शशाक पुनर्द्रष्टुं हृष्टरोमा गिरिंद्रजा।। ९२.११४ ।।"
  },
  {
    "text": "ततस्त्वदृष्टमाकारं बुध्वा सा प्रकृतिस्थितम्।।\nप्रकृतेर्मूर्तिमास्थाय योगेन परमेश्वरी।। ९२.११५ ।।"
  },
  {
    "text": "तं शशाक पुनर्द्रष्टुं हरस्यच महात्मनः।।\nततस्ते लयमाधाय योगिनः पुरुषस्य तु।। ९२.११६ ।।"
  },
  {
    "text": "विविशुर्हृदयं सर्वे दग्धसंसारबीजिनः।।\nपंचाक्षरस्य वै बीजं संस्मरंतः सुशोभनम्।। ९२.११७ ।।"
  },
  {
    "text": "सर्वपापहरं दिव्यं पुरा चैव प्रकाशितम्।।\nनीललोहितमूर्तिस्थं पुनश्चक्रे वपुः शुभम्।। ९२.११८ ।।"
  },
  {
    "text": "तं दृष्ट्वा शैलजा प्राह हृष्टसर्वतनूरुहा।।\nस्तुवती चरणौ नत्वा क इमे भगवन्निति।। ९२.११९ ।।"
  },
  {
    "text": "तामुवाच सुरश्रेष्ठस्तदा देवीं गिरद्रिजाम्।।\nश्रीभगवानुवाच।।\nमदीयं व्रतमाश्रित्य भक्तिमद्भिर्द्विजोत्तमैः।। ९२.१२० ।।"
  },
  {
    "text": "यैर्यैर्योगा इहाभ्यस्ता स्तेषामेकेन जन्मना।।\nक्षेत्रस्यास्य प्रभावेन भक्त्या च मम भामिनि।। ९२.१२१ ।।"
  },
  {
    "text": "अनुग्रजो मया ह्येवं क्रियते मूर्तितः स्वयम्।।\nतस्मादेतन्महत्क्षेत्रं ब्रह्माद्यैः सेवितं तथा।। ९२.१२२ ।।"
  },
  {
    "text": "श्रुतिमद्भिश्च विप्रेंद्रैः संसिद्धैश्च तपस्विभिः।।\nप्रतिमासं तथाष्टम्यां प्रतिमासं चतुर्दशीम्।। ९२.१२३ ।।"
  },
  {
    "text": "उभयोः पक्षयोर्देवि वाराणस्यामुपास्यते।।\nशशिभानूपरागे च कार्तिक्यां च विशेषतः।। ९२.१२४ ।।"
  },
  {
    "text": "सर्वपर्वसु पुण्येषु विषुवेष्वयनेषुच।।\nपृथिव्यां सर्वतीर्थानि वाराणस्यां तु जाह्नवीम्।। ९२.१२५ ।।"
  },
  {
    "text": "उत्तरप्रवहां पुण्यां मम मौलिविनिःसृताम्।।\nपितुस्ते गिरिराजस्य शुभां हिमवतः सुताम्।। ९२.१२६ ।।"
  },
  {
    "text": "पुण्यस्थानस्थितां पुण्यां पुण्यदिक्‌प्रवहां सदा।।\nभजंते सर्वतोऽभ्येत्य ये ताञ्छुणु वरानने।। ९२.१२७ ।।"
  },
  {
    "text": "संनिहत्य कुरुक्षेत्रं सार्धं तीर्थशतैस्तथा।।\nपुष्करं निमिषं चैव प्रयागं च पृथूदकम्।। ९२.१२८ ।।"
  },
  {
    "text": "द्रुमक्षेत्रं कुरुक्षेत्रं नैमिषं तीर्थसंयुतम्।।\nक्षेत्राणि सर्वतो देवी देवता ऋषयस्तथा।। ९२.१२९ ।।"
  },
  {
    "text": "संध्या च ऋतवश्चैव सर्वा नद्यः सरांसि च।।\nसमुद्राः सप्त चैवात्र देवतीर्थानि कृत्स्नशः।। ९२.१३० ।।"
  },
  {
    "text": "भागीरथीं समेष्यंति सर्वपर्वसु सुव्रते।।\nअविमुक्तेश्वरं दृष्ट्वा दृष्ट्वा चैव त्रिविष्टपम्।। ९२.१३१ ।।"
  },
  {
    "text": "कालभैरवमासाद्य धूतपापानि सर्वशः।।\nभवंति हि सुरेशानि सर्वपर्वसु पर्वसु।। ९२.१३२ ।।"
  },
  {
    "text": "पृथिव्यां यानि पुण्यानि महांत्यायतनानि च।।\nप्रविशंति सदाभ्येत्य पुण्यं पर्वसुपर्वसु।।"
  },
  {
    "text": "अविमुक्तं क्षेत्रवरं महापापनिबर्हणम्।। ९२.१३३ ।।\nकेदारे चैव यल्लिंगं यच्च लिंगं महालये।। ९२.१३४ ।।"
  },
  {
    "text": "मध्यमेस्वरसंज्ञं च तथा पाशुपतेश्वरम्।।\nशंकुकर्णेश्वरं चैव गोकर्णौ च तथा ह्युभौ।। ९२.१३५ ।।"
  },
  {
    "text": "द्रुमचंडेश्वरं नाम भद्रेश्वरमनुत्तमम्।।\nस्थानेश्वरं तथैकाग्रं कालेश्वरमजेश्वरम्।। ९२.१३६ ।।"
  },
  {
    "text": "भैरवेश्वरमीशानं तथोंकारकसंज्ञितम्।।\nअमरेशं महाकालं ज्योतिषं भस्मगात्रकम्।। ९२.१३७ ।।"
  },
  {
    "text": "यानि चान्यानि पुण्यानि स्थानानि मम भूतले।।\nअष्टषष्टिसमाख्यानि रुढान्यन्यानि कृत्स्नशः।। ९२.१३८ ।।"
  },
  {
    "text": "तानि सर्वाण्यशेषाणि वाराणस्यां विशंति माम्।।\nसर्वपर्वसु पुण्येषु गुह्यं चैतदुदाहृतम्।। ९२.१३९ ।।"
  },
  {
    "text": "तेनेह लभते जंतुर्मृतो दिव्यामृतं पदम्।।\nस्नातस्य चैव गंगायां दृष्टेन च मया शुभे।। ९२.१४० ।।"
  },
  {
    "text": "सर्वयज्ञफलैस्तुल्यमिष्टैः शतसहस्रशः।।\nसद्य एव समाप्नोति किं ततः परमाद्भुतम्।। ९२.१४१ ।।"
  },
  {
    "text": "सर्वायतनमुख्यानि दिवि भूमौ गिरिष्वपि।।\nपरात्परतरं देवी बुध्यस्वेति मयोदितम्।। ९२.१४२ ।।"
  },
  {
    "text": "अविशब्देन पापस्तु वेदोक्तः कथ्यते द्विजैः।।\nतेन मुक्तं मया जुष्टमविमुक्तमतोच्यते।। ९२.१४३ ।।"
  },
  {
    "text": "इत्युक्त्वा भगवान् रुद्रः सर्वलोकमहेश्वरः।।\nसुदृष्टं कुरु देवेशि अविमुक्तं गृहं मम।। ९२.१४४ ।।"
  },
  {
    "text": "इत्युक्तवा भगवान्देवस्तथा सार्धमुमापतिः।।\nदर्शयामास भगवान् श्रीपर्वतमनुत्तमम्।। ९२.१४५ ।।"
  },
  {
    "text": "अविमुक्तेश्वरे नित्यमवसच्च सदा तया।।\nसर्वगत्वाच्च सर्वत्वात्सर्वात्मा सदसन्मयः।। ९२.१४६ ।।"
  },
  {
    "text": "श्रीपर्वतमनुप्राप्यदेव्या देवेश्वरो हरः।।\nक्षेत्राणि दर्शयामास सर्वभूतपतिर्भवः।। ९२.१४७ ।।"
  },
  {
    "text": "कुण्डिप्रभे च परमं दिव्यं वैश्रवणेश्वरम्।।\nआशालिंगं च देवेशं दिव्यंयच्च बिलेश्वरम्।। ९२.१४८ ।।"
  },
  {
    "text": "रामेश्वरं च परमं विष्णुना यत्प्रतिष्ठितम्।।\nदक्षिणद्वारपार्श्वे तु कुंडलेश्वरमीश्वरम्।। ९२.१४९ ।।"
  },
  {
    "text": "पूर्वद्वारसमीपस्थं त्रिपुरांतकमुत्तमम्।।\nविवृद्धं गिरिणा सार्धं देवदेवनमस्कृतम्।। ९२.१५० ।।"
  },
  {
    "text": "मध्यमेश्वरमित्युक्तं त्रिषु लोकेषु विश्रुतम्।।\nअमरेश्वरं च वरदं देवैः पूर्वं प्रतिष्टितम्।। ९२.१५१ ।।"
  },
  {
    "text": "गोचर्मेश्वरमीशानं तथेंद्रेश्वरमद्भुतम्।।\nकर्मेश्वरं च विपुलं कार्यार्थं ब्रह्मणा कृतम्।। ९२.१५२ ।।"
  },
  {
    "text": "श्रीमत्सिद्धवटंचैव सदावासो ममाव्यये।।\nअजेन निर्मितं दिव्यं साक्षादजबिलं शुभम्।। ९२.१५३ ।।"
  },
  {
    "text": "तत्रैव पादुके दिव्ये मदीये च बिलेश्वरे।।\nतत्र श्रृंगाटकाकारं श्रृंगाटाचलमध्यमे।। ९२.१५४ ।।"
  },
  {
    "text": "श्रृंगाटकेश्वरं नाम श्रीदेव्या तु प्रतिष्ठितम्।।\nमल्लिकार्जुनकं चैव मम वासमिदं शुभम्।। ९२.१५५ ।।"
  },
  {
    "text": "रजेश्वरं च पर्याये रजसा सुप्रतिष्ठितम्।।\nगजेश्वरं च वैशाखं कपोतेश्वरमव्ययम्।। ९२.१५६ ।।"
  },
  {
    "text": "कोटीश्वरं महातीर्थं रुद्रकोटिगणैः पुरा।।\nसेवितं देवि पश्याद्य सर्वस्मादधिकं शुभम्।। ९२.१५७ ।।"
  },
  {
    "text": "द्विदेवकुलसंज्ञं च ब्रह्मणा दक्षिणे शुभम्।।\nउत्तरे स्थापितं चैव विष्णुना चैव शैलजम्।। ९२.१५८ ।।"
  },
  {
    "text": "महाप्रमाणलिंगं च मया पूर्वं प्रतिष्ठितम्।।\nपश्चिमे पर्वते पश्य ब्रह्मेश्वरमलेश्वरम्।। ९२.१५९ ।।"
  },
  {
    "text": "अलंकृतं त्वया ब्रह्मन् परुस्तान्मुनिभिः सह।।\nइत्युक्त्वा तद्गृहे तिष्ठदलंगृहमिति समृतम्।। ९२.१६० ।।"
  },
  {
    "text": "तत्रापि तीर्थं तीर्थज्ञे व्योमलिंगं च पश्य मे।।\nकदंबेश्वरमेतद्धिस्कंदेनैव प्रतिष्ठितम्।। ९२.१६१ ।।"
  },
  {
    "text": "गोमंलेश्वरं चैव नंदाद्यैः सुप्रतिष्ठितम्।।\nदेवैः सर्वैस्तु शक्राद्यैः स्तापितानि वरानने।। ९२.१६२ ।।"
  },
  {
    "text": "श्रीमद्देवह्रदप्रांते स्थानानीमानि पस्य मे।।\nतथा हारपुरे देवि तव हारे निपातिते।। ९२.१६३ ।।"
  },
  {
    "text": "त्वया हिताय जगतां हारकुंडमिदं कृतम्।।\nशिवरुद्रपुरे चैव तत्कायोपरि सुव्रते।। ९२.१६४ ।।"
  },
  {
    "text": "तत्र पित्रा सुशैलेन स्तापितं त्वचलेश्वरम्।।\nअलंकृतं मया ब्रह्मपुरस्तान्मुनिभिः सह।। ९२.१६५ ।।"
  },
  {
    "text": "चंडिकेश्वरकं देवि चंडिकेशा तवात्मजा।।\nचंडिकानिर्मितं स्थानमंबिकातीर्थमुत्तमम्।। ९२.१६६ ।।"
  },
  {
    "text": "रुचिकेश्वरकं चैव धारैषा कपिला शुभा।।\nएतेषु देवि स्थानेषु तीर्थेषु विविधेषु च।। ९२.१६७ ।।"
  },
  {
    "text": "पूजयेन्मां सदा भक्त्या मया सार्धं हि मोदते।।\nश्रीशैले संत्यजेद्देहं ब्राह्मणो दग्धकिल्बिषः।। ९२.१६८ ।।"
  },
  {
    "text": "मुच्यते नात्र संदेहो ह्यविमुक्ते यथा शुभम्।।\nमहास्नानं च यः कुर्याद्‌घृतेन विधिनैव तु।। ९२.१६९ ।।"
  },
  {
    "text": "स याति मम सायुज्यं स्थानेष्वेतेषु सुव्रते।।\nस्नानं पलशतं ज्ञेयमभ्यंगं पंचविंशति।। ९२.१७० ।।"
  },
  {
    "text": "पलानां द्वे सहस्रे तु महास्नानं प्रकीर्तितम्।।\nस्नाप्य लिंगं मदीयं तु गव्येनैव घृतेन च।। ९२.१७१ ।।"
  },
  {
    "text": "विशोध्य सर्वद्रव्यैस्तु वारिभिरभिषिंचति।।\nसंमार्ज्य शतयज्ञानां स्नानेन प्रयुतं तथा।। ९२.१७२ ।।"
  },
  {
    "text": "पूजया शतसाहस्रमनंतं गीतवादिनाम्।।\nमहास्नाने प्रसक्तं तु स्नानमष्टगुणं स्मृतम्।। ९२.१७३ ।।"
  },
  {
    "text": "जलेन केवलेनैव गंधतोयेन भक्तितः।।\nअनुलेपनं तु तत्सर्वं पंचविंशत्पलेन वै।। ९२.१७४ ।।"
  },
  {
    "text": "शमिपुष्पं च विधिना बिल्वपत्रं च पंकजम्।।\nअन्यान्यपि च पुष्पाणि बिल्वपत्रं न संत्यजेत्।। ९२.१७५ ।।"
  },
  {
    "text": "चतुर्द्रोणैर्महादेवमष्टद्रोणैरथापि वा।\nदशद्रोणैस्तु नैवेद्यमष्टद्रोणैरथापि वा।। ९२.१७६ ।।"
  },
  {
    "text": "शतद्रोणसमं पुण्यमाढकेपि विधीयते।।\nवित्तहीनस्य विप्रस्य नात्र कार्या विचारणा।। ९२.१७७ ।।"
  },
  {
    "text": "भेरीमृदंगमुरजातिमिरापटहादिभिः।।\nवादित्रैर्विविधैश्चान्यैर्निनादैर्विविधैरपि।। ९२.१७८"
  },
  {
    "text": "जागरं कारयेद्यस्तु प्रार्थयेच्च यथाक्रमम्।।\nस भृत्यपुत्रदारैश्च तथा संबंधिबान्धवैः।। ९२.१७९ ।।"
  },
  {
    "text": "सार्धं प्रदक्षिणं कृत्वा पार्थयेल्लिंगमुत्तमम्।।\nद्रव्यहीनं क्रियाहीनं श्रद्धाहीनं सुरेश्वर।। ९२.१८० ।।"
  },
  {
    "text": "कृतं वा न कृतं वापि क्षंतुमर्हसि शंकर।।\nइत्युक्त्वा वै जपेद्रुद्रं त्वरितं शांतिमेव च।। ९२.१८१ ।।"
  },
  {
    "text": "जपित्वैवं महाबीजं तथा पंचाक्षरस्य वै।।\nस एवं सर्वतीर्थेषु सर्वयज्ञेषु यत्फलम्।। ९२.१८२ ।।"
  },
  {
    "text": "तत्फलं समवाप्नोति वाराणस्यां यथा मृतः।।\nतथैव मम सायुज्यं लभते नात्र संशयः।। ९२.१८३ ।।"
  },
  {
    "text": "मत्प्रियार्थमिदं कार्यं मद्भक्तैर्विधिपूर्वकम्।।\nये न कुर्वंति ते भक्ता न भवंति न संशयः।। ९२.१८४ ।।"
  },
  {
    "text": "सूत उवाच।।\nनिशम्य वचनं देवी गत्वा वाराणसीं पुरीम्।।\nअविमुक्तेश्वरं लिंगं पयसा च घृतेन च।। ९२.१८५ ।।"
  },
  {
    "text": "अर्चयामास देवेशं रुद्रं भुवननायकम्।।\nअविमुक्ते च तपसा मंदरस्य महात्मनः।। ९२.१८६ ।।"
  },
  {
    "text": "कल्पयामास वै क्षेत्रं मंदरे चारुकंदरे।।\nतत्रांधकं महादैत्यं हिरण्याक्षसुतं प्रभुः।। ९२.१८७ ।।"
  },
  {
    "text": "अनुगृह्य गणत्वं च प्रापयामास लीलया।।\nएतद्वः कथितं सर्वं कथासर्वस्वमादरात्।। ९२.१८८ ।।"
  },
  {
    "text": "यः पठेच्छृणुयाद्वापि क्षेत्रमाहात्म्यमुत्तमम्।।\nसर्वक्षेत्रेषु यत्पुण्यं तत्सर्वं सहसा लभेत्।। ९२.१८९ ।।"
  },
  {
    "text": "श्रावयेद्वा द्विजान्सर्वान् कृतशौचान् जितेंद्रियान्।।\nस एव सर्वयज्ञस्य फलं प्राप्नोति मानवः।। ९२.१९० ।।"
  },
  {
    "text": "इति श्रीलिंगमहापुराणे पूर्वभागे वाराणसीशैलमाहात्म्यकथनं नामद्विनवतितमोऽध्यायः।। ९२ ।।"
  }
]
[
  {
    "text": "ऋषय ऊचुः।।\nपुरोपमन्युना सूत गाणपत्यं महेश्वरात्।।\nक्षीरार्णवः कथं लब्धो वक्तुमर्हसि सांप्रतम्।। १०७.१ ।।"
  },
  {
    "text": "सूत उवाच।।\nएवं कालीमुपालभ्य गते देवे त्रियंबके।।\nउपमन्युः समभ्यर्च्य तपसा लब्धवान्फलम्।। १०७.२ ।।"
  },
  {
    "text": "उपमन्युरिति ख्यातो मुनिश्च द्विजसत्तमाः।।\nकुमार इव तेजस्वी क्रीडमानो यदृच्छया।। १०७.३ ।।"
  },
  {
    "text": "कदाचित्क्षीरमल्पं च पीतवान्मातुलाश्रमे।।\nईर्ष्यया मातुलसुतो ह्यपिबत् क्षीरमुत्तमम्।। १०७.४ ।।"
  },
  {
    "text": "पीत्वा स्थितं यथाकामं दृष्ट्वा प्रोवाच मातरम्।।\nमातर्मातर्महाभागे मम देही तपस्विनि।। १०७.५ ।।"
  },
  {
    "text": "गव्यं क्षीरमतिस्वादु नाल्पमुष्णं नमाम्यहम्।।\nसूत उवाच।।\nउपलालितैवं पुत्रेण पुत्रमालिंग्य सादरम्।। १०७.६ ।।"
  },
  {
    "text": "दुःखिता विललापार्ता स्मृत्वा नैर्धन्यमात्मनः।।\nस्मृत्वास्मृत्वापुनः क्षीरमुपमन्युरपि द्विजाः।।\nदेहिदेहीति तामाह रोदमानो महाद्युतिः।। १०७.७ ।।"
  },
  {
    "text": "उंछवृत्त्याजिंतान्वीजान्स्वयं विष्ट्वा च सा तदा।।\nवीजपिष्टं तदालोड्य तोयेन कलभाषिणी।। १०७.८ ।।"
  },
  {
    "text": "ऐह्येहि मम पुत्रेति सामपूर्वं ततः सुतम्।।\nआलिंग्यादाय दुःखार्ता प्रददौ कृत्रिमं पयः।। १०७.९ ।।"
  },
  {
    "text": "पीत्वा च कृत्रिमं क्षीरं मात्रा दत्तं द्विजोत्तमः।।\nनैतत्क्षीरमिति प्राह मातरं चातिविह्वलः।। १०७.१० ।।"
  },
  {
    "text": "दुःखिता सा तदा प्राह संप्रेक्ष्याघ्रायमूर्धनि।।\nसंमार्ज्य नेत्रे पुत्रस्य कराभ्यां कमलायते।। १०७.११ ।।"
  },
  {
    "text": "तटिनी रत्नपूर्णास्ते स्वर्गपातालगोचराः।।\nभाग्यहीना न पश्यंति भक्तिहिनाश्च ये शिवे।। १०७.१२ ।।"
  },
  {
    "text": "राज्यं स्वर्गं च मोक्षं च भोजनं क्षीरसंभवम्।।\nन लभंते प्रियाण्येषां नो तुष्यति सदा भवः।। १०७.१३ ।।"
  },
  {
    "text": "भवप्रसादजं सर्वं नान्यदेवप्रसादजम्।।\nअन्यदेवेषु निरता दुःखार्त्ता विभ्रमंति च।। १०७.१४ ।।"
  },
  {
    "text": "क्षीरं तत्र कुतोऽस्माकं महादेवो न पूजितः।।\nपूर्वजन्मनि यद्दत्तं शिवमुद्यम्य वै सुत।। १०७.१५ ।।"
  },
  {
    "text": "तदेव लभयं नान्यत्तु विष्णुमुद्यम्य वा प्रभुम्।।\nनिशम्य वचनं मातुरुपमन्युर्महाद्युतिः।। १०७.१६ ।।"
  },
  {
    "text": "बालोपि मातरं प्राह प्रणिपत्य तपस्विनीम्।।\nत्यज शोकं महाभागे महादेवोस्ति चेत्क्वचित्।। १०७.१७ ।।"
  },
  {
    "text": "चिराद्वा ह्यचिराद्वापि क्षीरोदं साधयाम्यहम्।।\nसूत उवाच।।\nतां प्रणम्यैवमुक्त्वा स तपः कर्त्तुं प्रचक्रमे।। १०७.१८ ।।"
  },
  {
    "text": "तमाह माता शुशुभं कुर्वीति सुतरां सुतम्।।\nअनुज्ञातस्तया तत्र तपस्तेपे सुदुस्तरम्।। १०७.१९ ।।"
  },
  {
    "text": "हिमवत्पर्वतं प्राप्य वायुभक्षः समाहितः।।\nतपसा तस्य विप्रस्य विधूपितमभूज्जगत्।। १०७.२० ।।"
  },
  {
    "text": "प्रणम्याहुस्त तत्सर्वे हरये देवसत्तमाः।।\nश्रुत्वा तेषां तदा वाक्यं भगवान्पुरुषोत्तमः।। १०७.२१ ।।"
  },
  {
    "text": "किमिदंत्विति संचिंत्य ज्ञात्वा तत्कारणं च सः।।\nजगाम मंदरं तूर्णं महेश्वरदिदृक्षया।। १०७.२२ ।।"
  },
  {
    "text": "दृष्ट्वा देवं प्रणम्यैवं प्रोवाचेदं कृतांजलिः।।\nभगवन् ब्राह्मणः कश्चिदुपमन्युरितिश्रुतः।। १०७.२३ ।।"
  },
  {
    "text": "क्षीरार्थमदहत्सर्वं तपसा तं विवारय।।\nएतस्मिन्नंतरे देवः पिनाकी परमेश्वरः।।\nशक्ररूपं समास्थाय गंतुं चक्रे मतिं तदा।। १०७.२४ ।।"
  },
  {
    "text": "अथ जगाम मुनेस्तु तपोवनं गजवरेण सितेन सदाशिवः।।\nसह सुरासुरसिद्धमहोरगैरमरराजतनुं स्वयमास्थितः।। १०७.२५ ।।"
  },
  {
    "text": "सहैव चारुह्य तदा द्विपं तं प्रगृह्य वालव्यजनं विवस्वान्।।\nवामेन शच्या सहितं सुरेन्द्रं करेण चान्येन सितातपत्रम्।। १०७.२६ ।।"
  },
  {
    "text": "रराज भगवान् सोमः शक्ररूपी सदाशिवः।।\nसितातपत्रेण यथा चंद्रबिंबेन मंदरः।। १०७.२७ ।।"
  },
  {
    "text": "आस्थायैवं हि शक्रस्य स्वरूपं परमेश्वरः।।\nजगामानुग्रहं कर्त्तुमुपमन्योस्तदाश्रमम्।। १०७.२८ ।।"
  },
  {
    "text": "तं दृष्ट्वा परमेशानं शक्ररूपधरं शिवम्।।\nप्रणम्य शिरसा प्राह मुनिर्मुनिवराः स्वयम्।। १०७.२९ ।।"
  },
  {
    "text": "पावितश्चाश्रमश्चायं मम देवेश्वरः स्वयम्।।\nप्राप्तः शक्रो जगन्नाथो भगवान्भानुना प्रभुः।। १०७.३० ।।"
  },
  {
    "text": "एवमुक्त्वा स्थितं वीक्ष्य कृतांजलिपुटं द्विजम्।।\nप्राह गंभीरया वाचा शक्ररूपधरो हरः।। १०७.३१ ।।"
  },
  {
    "text": "तुष्टोस्मि ते वरं ब्रूहि तपसानेन सुव्रत।।\nददामिचेप्सितान्सर्वान्धौम्याग्रज महामते।। १०७.३२ ।।"
  },
  {
    "text": "एवमुक्तस्तदा तेन शक्रेण मुनिसत्तमः।।\nवरयामि शिवे भक्तिमित्युवाच कृतांजलिः।। १०७.३३ ।।"
  },
  {
    "text": "ततो निशम्य वचनं मुनेः कुपितवत्प्रभुः।।\nप्राह सव्यग्रमीशानः शक्ररूपधरः स्वयम्।। १०७.३४ ।।"
  },
  {
    "text": "मां न जानासि देवर्षे देवराजानमीश्वरम्।।\nत्रैलोक्याधिपतिं शक्रं सर्वदेवनमस्कृतम्।। १०७.३५ ।।"
  },
  {
    "text": "मद्भक्तो भव विप्रर्षे मामेवार्चय सर्वदा।।\nददामि सर्वं भद्रं ते त्यज रुद्रं च निर्गुणम्।। १०७.३६ ।।"
  },
  {
    "text": "ततः शक्रस्य वचनं श्रुत्वा श्रोत्रविदारणम्।।\nउपमन्युरिदं प्राह जपन्पंचाक्षर शुभम्।। १०७.३७ ।।"
  },
  {
    "text": "मन्ये शक्रस्य रूपेण नूनमत्रागतः स्वयम्।।\nकर्त्तुं दैत्याधमः कश्चिद्वर्मविघ्नं च नान्यथा।। १०७.३८ ।।"
  },
  {
    "text": "त्वयैव कथितं सर्वं भवनिंदारतेन वै।।\nप्रसंगाद्देवदेवस्य निर्गुणत्वं महात्मनः।। १०७.३९ ।।"
  },
  {
    "text": "बहुनात्र किमुक्तेन मयाद्यानुमितं महत्।।\nभवांतरकृतं पापं श्रुता निंदा भवस्य तु।। १०७.४० ।।"
  },
  {
    "text": "श्रुत्वा निंदां भवस्याथ तत्क्षणादेव संत्यजेत्।।\nस्वदेहं तं निहत्याशु शिवलोकं स गच्छति।। १०७.४१ ।।"
  },
  {
    "text": "यो वाचोत्पाटयोज्जिह्वां शिवनिंदारतस्य तु।।\nत्रिः सप्तकुलमुद्धृत्य शिवलोकं स गच्छति।। १०७.४२ ।।"
  },
  {
    "text": "आस्तां तावन्ममेच्छायाः क्षीरं प्रति सुराधमम्।।\nनिहत्य त्वां शिवास्त्रेण त्यजाम्येतत्कलेवरम्।। १०७.४३ ।।"
  },
  {
    "text": "पुरा मात्रा तु कथितं तत्थ्यमेव न संशयः।।\nपूर्वजन्मनि चास्माभिरपूजित इति प्रभुः।। १०७.४४ ।।"
  },
  {
    "text": "एवमुक्त्वा तु तं देवमुपमन्युरभीतवत्।।\nशक्रं चक्रे मतिं हंतुमथर्वास्त्रेण मंत्रवित्।। १०७.४५ ।।"
  },
  {
    "text": "भस्माधारान्महातेजा भस्ममुष्टिं प्रगृह्य च।।\nअथर्वास्त्रं ततस्तस्मै ससर्ज च ननाद च।। १०७.४६ ।।"
  },
  {
    "text": "दग्धुं स्वदेह माग्नेयीं ध्यात्वा वै धारणां तदा।।\nअतिष्ठच्च महातेजाः शुष्केंधनमिवाव्ययः।। १०७.४७ ।।"
  },
  {
    "text": "एवं व्यवसिते विप्रे भगवान्भगनेत्रहा।।\nवारयामास सौम्येन धारणां तस्य योगिनः।। १०७.४८ ।।"
  },
  {
    "text": "अथर्वास्त्रं तदा तस्य संहृतं चंद्रिकेण तु।।\nकालाग्निसदृशं चेदं नियोगान्नंदिनस्तथा।। १०७.४९ ।।"
  },
  {
    "text": "स्वरूपमेव भगवानास्थाय परमेश्वरः।।\nदर्शयामास विप्राय बालेंदुकृतशेखरम्।। १०७.५० ।।"
  },
  {
    "text": "क्षीरधारासहस्रं च क्षीरोदार्णवमेव च।।\nदध्यादेरर्णवं चैव घृतोदार्णवमेव च।। १०७.५१ ।।"
  },
  {
    "text": "फलार्णवं च बालस्य भक्ष्यभोज्यार्णवं तथा।।\nअपूपगिरयश्चैव तथातिष्ठन् समंततः।। १०७.५२ ।।"
  },
  {
    "text": "उपमन्युमुवाच सस्मितो भगवान्बंधुजनैः समावृतम्।।\nगिरिजावलोक्य सस्मितां सघृणं प्रेक्ष्यतु तं तदा घृणी।। १०७.५३ ।।"
  },
  {
    "text": "भुंक्ष्व भोगान्यथाकामं बांधवैः पश्य वत्स मे।।\nउपमन्यो महाभाग तवांबैषा हि पार्वती।। १०७.५४ ।।"
  },
  {
    "text": "मया पुत्रीकृतोस्यद्य दत्तः क्षीरोदधिस्तथा।।\nमधुनश्चार्णवश्चैव दध्नश्चार्णव एव च।। १०७.५५ ।।"
  },
  {
    "text": "आज्योदनार्णवश्चैव फललेह्यार्णवस्तथा।।\nअपूपगिरयश्चैव भक्ष्यभोज्यार्णवः पुनः।। १०७.५६ ।।"
  },
  {
    "text": "पिता तव महादेवः पिता वै जगतां मुने।।\nमाता तव महाभागा जगन्माता न संशयः।। १०७.५७ ।।"
  },
  {
    "text": "अमरत्वं मया दत्तं गाणपत्यं च शाश्वतम्।।\nवरान्वरय दास्यामि नात्र कार्या विचारणा।। १०७.५८ ।।"
  },
  {
    "text": "एवमुक्त्वा महादेवः कराभ्यामुपगृह्य तम्।।\nआघ्राय मूर्धनि विभुर्ददौ देव्यास्तदा भवः।। १०७.५९ ।।"
  },
  {
    "text": "देवी तनयमालोक्य ददौ तस्मै गिरीन्द्रजा।।\nयोगैश्वर्यं तदा तुष्टा ब्रह्मविद्यां द्विजोत्तमाः।। १०७.६० ।।"
  },
  {
    "text": "सोपि लब्ध्वा वरं तस्याः कुमारत्वं च सर्वदा।।\nतुष्टाव च महादेवं हर्षगद्गदया गिरा।। १०७.६१ ।।"
  },
  {
    "text": "वरयामास च तदा वरेण्यं विरजेक्षणम्।।\nकृतांजलिपुटो भूत्वा प्रणिपत्य पुनः पुनः।। १०७.६२ ।।"
  },
  {
    "text": "प्रसीद देवदेवेश त्वयि चाव्यभिचारिणी।।\nश्रद्धा चैव महादेव सान्निध्यंचैव सर्वदा।। १०७.६३ ।।"
  },
  {
    "text": "एवमुक्तस्तदा तेन प्रहसन्निव शंकरः।।\nदत्वेप्सितं हि विप्राय तत्रैवांतरधीयत।। १०७.६४ ।।"
  },
  {
    "text": "इति श्रीलिंगमहापुराणे पूर्वभागे उपमन्युचरितं नाम सप्ताधिकशततमोऽध्यायः।। १०७ ।।"
  }
]
[
  {
    "text": "सूत उवाच।।\nअथ ब्रह्मा महादेवमभिवंद्य कृतांजलिः।।\nउद्वाहः क्रियतां देव इत्युवाच महेश्वरम्।। १०३.१ ।।"
  },
  {
    "text": "तस्य तद्वचनं श्रुत्वा ब्रह्मणः परमेष्ठिनः।।\nयथेष्टमिति लोकेशं प्राह भूतपतिः प्रभुः।। १०३.२ ।।"
  },
  {
    "text": "उद्वाहार्थं महेशस्य तत्क्षणादेव सुव्रताः।।\nब्रह्मणा कल्पितं दिव्यं पुरं रत्नमयं शुभम्।। १०३.३ ।।"
  },
  {
    "text": "अथादितिर्दितिः साक्षाद्दनुः कद्रुः सुकालिका।।\nपुलोमा सुरसा चैव सिंहिका विनता तथा।। १०३.४ ।।"
  },
  {
    "text": "सिद्धिर्माया क्रिया दुर्गा देवी साक्षात्सुधा स्वधा।।\nसावित्री वेदमाता च रजनी दक्षिणा द्युतिः।। १०३.५ ।।"
  },
  {
    "text": "स्वाहा स्वधा मतिर्बुद्धिर्ऋद्धिर्वृद्धिः सरस्वती।।\nराका कुहूः सिनीवाली देवी अनुमति तथा।। १०३.६ ।।"
  },
  {
    "text": "धरणी धारणी चेला शची नारायणी तथा।।\nएताश्चान्याश्च देवानां मातरः पत्नयस्तथा।। १०३.७ ।।"
  },
  {
    "text": "उद्वाहः शंकरस्येति जग्मुः सर्वा मुदान्विताः।।\nउरगा गरुडा यक्षा गंधर्वाः किन्नरा गणाः।। १०३.८ ।।"
  },
  {
    "text": "सागरा गिरयो मेघा मासाः संवत्सरा स्तथा।।\nवेदा मंत्रास्तथा यज्ञाः स्तोमा धर्माश्च सर्वशः।। १०३.९ ।।"
  },
  {
    "text": "हुंकारः प्रणवश्चैव प्रतिहाराः सहस्रशः।।\nकोटिरप्सरसो दिव्यास्तासां च परिचारिकाः।। १०३.१० ।।"
  },
  {
    "text": "याश्च सर्वेषु द्वीपेषु देवलोकेषु निम्नगाः।।\nताश्च स्त्रीविग्रहाः सर्वाः संजग्मुर्हृष्टमानसाः।। १०३.११ ।।"
  },
  {
    "text": "गणपाश्च महा भागाः सर्वलोकनमस्कृताः।।\nउद्वाहः शंकरस्येति तत्राजग्मुर्मुदान्विताः।। १०३.१२ ।।"
  },
  {
    "text": "अभ्ययुः शंखवर्णाश्च गणकोट्यो गणेश्वराः।।\nदशभिः केकराक्षश्च विद्युतोष्टाभिरेव च।। १०३.१३ ।।"
  },
  {
    "text": "चतुःषष्ट्या विशाखाश्च नवभिः पारयात्रिकः।।\nषड्भिः सर्वातकः श्रीमान् तथैव विकृताननः।। १०३.१४ ।।"
  },
  {
    "text": "ज्वालाकेशो द्वादशभिः कोटिभिर्गणपुंगवः।।\nसप्तभिः समदः श्रीमान्दुंदुभोष्टाभिरेव च।। १०३.१५ ।।"
  },
  {
    "text": "पंचभिश्च कपालीशः षड्भिः संदारकः शुभः।।\nकोटिकोटिभिरेवेह गंडकः कुंभकस्तथा।। १०३.१६ ।।"
  },
  {
    "text": "विष्टंभोष्टाभिरेवेह गणपः सर्वसत्तमः।।\nपिप्लश्च सहस्रेण सन्नादश्च तथा द्विजाः।। १०३.१७ ।।"
  },
  {
    "text": "आवेष्टनस्तथाष्टाभिः सप्तभिश्चंद्रतापनः।।\nमहाकेशः सहस्रेण कोटीनां गणपो वृतः।। १०३.१८ ।।"
  },
  {
    "text": "कुंडी द्वादशभिर्वीरस्तथा पर्वतकः शुभः।।\nकालश्च कालकश्चैव महाकालः शतेन वै।। १०३.१९ ।।"
  },
  {
    "text": "आग्निकः शतकोट्या वै कोट्याग्निमुख एव च।।\nआदित्य मूर्धा कोट्या च तथा चैव धनावहः।। १०३.२० ।।"
  },
  {
    "text": "सन्नामश्च शतेनैव कुमुदः कोटिभिस्तथा।।\nअमोघः कोकिलश्चैव कोटिकोट्या सुमंत्रकः।। १०३.२१ ।।"
  },
  {
    "text": "काकपाटोऽपरः षष्ट्या षष्ट्या संतानकः प्रभुः।।\nमहाबलश्च नवभिर्मधुपिंगश्च पिंगलः।। १०३.२२ ।।"
  },
  {
    "text": "निलो नवत्या देवेशः पूर्णभद्रस्तथैव च।।\nकोटीनां चैव सप्तत्या चतुर्वक्त्रो महाबलः।। १०३.२३ ।।"
  },
  {
    "text": "कोटिकोटिसहस्राणां शतैर्विशातिभिर्वृताः।।\nतत्राजग्मुस्तथा देवास्ते सर्वे शंकरं भवम्।। १०३.२४ ।।"
  },
  {
    "text": "भूतकोटिसहस्रेण प्रमथः कोटिभिस्त्रिभिः।।\nवीरभद्रश्चतुःषष्ट्या रोमजाश्चैव कोटिभिः।। १०३.२५ ।।"
  },
  {
    "text": "करणश्चैव विंशत्या नवत्या केवलः शुभः।।\nपंचाक्षः शतमन्युश्च मेघमन्युस्तथैव च।। १०३.२६ ।।"
  },
  {
    "text": "काष्ठकूटश्चतुः षष्ट्या सुकेशो वृषभस्तथा।।\nविरुपाक्षश्च भगवान् चतुःषष्ट्या सनातनः।। १०३.२७ ।।"
  },
  {
    "text": "तालुकेतुः षडास्यश्च पंचास्यश्च सनातनः।।\nसंवर्त्तकस्तथा चैत्रो लकुलीशः स्वयं प्रभुः।। १०३.२८ ।।"
  },
  {
    "text": "लोकांतकश्च दिप्तास्यो तथा दैत्यांतकः प्रभुः।।\nमृत्युहृत्कालहा कालो मृत्युंजयकरस्तथा।। १०३.२९ ।।"
  },
  {
    "text": "विषादो विषदश्चैव विद्युतः कांतकः प्रभुः।।\nदेवो भृंगी रिटिः श्रीमान् देवदेवप्रियस्तथा।। १०३.३० ।।"
  },
  {
    "text": "अशनीर्भासकश्चैव चतुःषष्ट्या सहस्रपात्।।\nएते चान्ये च गणपा असंख्याता महाबलाः।। १०३.३१ ।।"
  },
  {
    "text": "सर्वे सहस्रहस्ताश्च जटामुकुटधारिणः।।\nचंद्ररेखावतंसाश्च नीलकंठास्त्रिलोचनाः।। १०३.३२ ।।"
  },
  {
    "text": "हारकुंडलकेयूरमुकुटाद्यैरलंकृताः।।\nब्रह्मेंद्रविष्णुसंकाशा अणिमादिगुणैर्वृताः।। १०३.३३ ।।"
  },
  {
    "text": "सूर्यकोटिप्रतीकाशास्तत्राजग्मुर्गणेश्वराः।।\nपातालचारिणश्चैव सर्वलोकनिवासिनः।। १०३.३४ ।।"
  },
  {
    "text": "तुंबरुर्नारदो हाहा हूहूश्चैव तु सामगाः।।\nरत्नान्यादाय वाद्यांश्च तत्राजग्मुस्तदा पुरम्।। १०३.३५ ।।"
  },
  {
    "text": "ऋषयः कृत्स्नशस्तत्र देवगीतास्तपोधनाः।।\nपुण्यान्वैवाहिकान्मंत्रानजपुर्हृष्टमानसाः।। १०३.३६ ।।"
  },
  {
    "text": "तत एवं प्रवृत्ते तु सर्वतश्च समागमे।।\nगिरिजां तामलंकृत्य स्वयमेव शुचिस्मिताम्।। १०३.३७ ।।"
  },
  {
    "text": "पुरं प्रवेशयामास स्वयमादायकेशवः।।\nसदस्याह च देवेशं नारायणमजो हरिम्।। १०३.३८ ।।"
  },
  {
    "text": "भवानग्रे समुत्पन्नो भवान्या सह दैवतैः।।\nवामांगादस्य रुद्रस्य दक्षिणांगादहं प्रभो।। १०३.३९ ।।"
  },
  {
    "text": "मन्मूर्तिस्तुहिनाद्रीशो यज्ञार्थं सृष्ट एव हि।।\nएषा हैमवती जज्ञे मायया परमेष्ठिनः।। १०३.४० ।।"
  },
  {
    "text": "श्रौतस्मार्तप्रवृत्त्यर्थमुद्वाहार्थमिहागतः।।\nअतोसौ जगतां धात्री धाता तव ममापि च।। १०३.४१ ।।"
  },
  {
    "text": "अस्य देवस्य रुद्रस्य मूर्तिभिर्विहितं जगत्।।\nक्ष्माबग्निखेंदुसूर्यात्मपवनात्मा यतो भवः।। १०३.४२ ।।"
  },
  {
    "text": "तथापि तस्मै दातव्या वचनाच्च गिरेर्मम।।\nएषा ह्यजा शुक्लकृष्णा लोहिता प्रकृतिर्भवान्।। १०३.४३ ।।"
  },
  {
    "text": "श्रेयोपि शैलराजेन संबंधोऽयं तवापि च।।\nतव पाद्मे समुद्भूतः कल्पे नाभ्यंबुजादहम्।। १०३.४४ ।।"
  },
  {
    "text": "मदंशस्यास्य शैलस्य ममापि च गुरुर्भवान्।।\nसूत उवाच।।\nबाढमित्यजमाहासौ देवदेवो जनार्दनः।। १०३.४५ ।।"
  },
  {
    "text": "देवाश्च मुनयः सर्वे देवदेवश्च शंकरः।।\nततश्चोत्थाय विद्वान्सः पद्मनाभः प्रणम्य ताम्।। १०३.४६ ।।"
  },
  {
    "text": "पादौ प्रक्षाल्य देवस्य कराभ्यां कमलेक्षणः।।\nअभ्युक्षदात्मनो मूर्ध्नि ब्रह्मणश्च गिरेस्तथा।। १०३.४७ ।।"
  },
  {
    "text": "त्वदीयैषा विवाहार्थं मेनजा ह्यनुजा मम।।\nइत्युक्त्वा सोदकं दत्वा देवीं देवेश्वराय ताम्।। १०३.४८ ।।"
  },
  {
    "text": "स्वात्मानमपि देवाय सोदकं प्रददौ हरिः।।\nअथ सर्वे मुनिश्रेष्ठाः सर्ववेदार्थपारगाः।। १०३.४९ ।।"
  },
  {
    "text": "ऊचुर्दाता गृहीता च फलं द्रव्यं विचारतः।।\nएष देवो हरो नूनं मायया हि ततो जगत्।। १०३.५० ।।"
  },
  {
    "text": "इत्युक्त्वा तं प्रणेमुश्च प्रीतिकंटाकितत्वचः।।\nससृजुः पुष्पवर्षाणि खेचराः सिद्धचारणाः।। १०३.५१ ।।"
  },
  {
    "text": "देवदुंदुभयो नेदुर्ननृतुश्चाप्सरोगणाः।।\nवेदाश्च मूर्तिमंतस्ते प्रणेमुस्तं महेश्वरम्।। १०३.५२ ।।"
  },
  {
    "text": "ब्रह्मणा मुनिभिः सार्धं देवदेवमुमापतिम्।।\nदेवोपि देवीमालोक्य सलज्जां हिमशैलजाम्।। १०३.५३ ।।"
  },
  {
    "text": "न तृप्यत्यनवद्यांगी सा च देवं वृषध्वजम्।।\nवरदोस्मीति तं प्राह हरिं सोप्याह शंकरम्।। १०३.५४ ।।"
  },
  {
    "text": "त्वयि भक्तिः प्रसीदेति ब्रह्माख्यां च ददौ तु सः।।\nततस्तु पुनरेवाह ब्रह्मा विज्ञापयन्प्रभुम्।। १०३.५५ ।।"
  },
  {
    "text": "हविर्जुहोमि वह्नौ तु उपाध्यायपदे स्थितः।।\nददासि मम यद्याज्ञां कर्त्तव्यो ह्यकृतो विधिः।। १०३.५६ ।।"
  },
  {
    "text": "तमाह शंकरो देवं देवदेवो जगत्पतिः।।\nयद्यदिष्टं सुरश्रेष्ठ तत्कुरुष्व यथेप्सितम्।। १०३.५७ ।।"
  },
  {
    "text": "कर्त्तास्मि वचनं सर्वं देवदेव पितामह।।\nततः प्रणम्य हृष्टामा ब्रह्मा लोकपितामहः।। १०३.५८ ।।"
  },
  {
    "text": "हस्तं देवस्य देव्याश्च युयोज परमं प्रभुः।।\nज्वलनश्च स्वयं तत्र कृतांजलिरुपस्थितः।। १०३.५९ ।।"
  },
  {
    "text": "श्रौतैरेतैर्महामंत्रैर्मूर्तिमद्भिरुपस्थितैः।।\nयथोक्तविधिना हुत्वा लाजानपि यताक्रमम्।। १०३.६० ।।"
  },
  {
    "text": "आनीतान्विष्णुना विप्रासंपूज्य विविधैर्वरैः।।\nत्रिश्च तं ज्वलनं देवं कारयित्वा प्रदक्षिणम्।। १०३.६१ ।।"
  },
  {
    "text": "मुक्त्वा हस्तसमायोगं सहितैः सर्वदैवतैः।।\nसुरैश्च मानवैः सर्वैः प्रहृष्टेनांतरात्मना।। १०३.६२ ।।"
  },
  {
    "text": "ननाम भगवान्ब्रह्मा देवदेवमुमापतिम्।।\nततः पाद्यं तयोर्दत्वा शंभोराचमनं तथा।। १०३.६३ ।।"
  },
  {
    "text": "मधुपर्कं तथा गां च प्रणम्य च पुनः शिवम्।।\nअतिष्ठद्भगवान्ब्रह्मा देवैरिन्द्रपुरोगमैः।। १०३.६४ ।।"
  },
  {
    "text": "भृग्वाद्य मुनयः सर्वे चाक्षतैस्तिलतंडुलैः।।\nसूर्यादयः समभ्यर्च्य तुष्टुवुर्वृषभध्वजम्।। १०३.६५ ।।"
  },
  {
    "text": "शिवः समाप्य देवोक्तं वह्निमारोप्य चात्मनि।।\nतया समागतो रुद्रः सर्वलोकहिताय वै।। १०३.६६ ।।"
  },
  {
    "text": "यः पठेच्छृणुयाद्वापि भवोद्वाहं शुचिस्मितः।।\nश्रावयेद्वा द्विजाञ्छुद्धान्वेदवेदांगपारगान्।। १०३.६७ ।।"
  },
  {
    "text": "स लब्ध्वा गाणपत्यं च भवेन सह मोदते।।\nयत्रायं कीर्त्यते विप्रैस्तावदास्ते तदा भवः।। १०३.६८ ।।"
  },
  {
    "text": "तस्मात्संपूज्य विधिवत्कीर्तयेन्नायथा द्विजाः।।\nउद्वाहे च द्विजेंद्राणां क्षत्रियाणां द्विजोत्तमाः।। १०३.६९ ।।"
  },
  {
    "text": "कीर्तनीयमिदं सर्वं भवोद्वाहमनुत्तमम्।।\nकृतोद्वाहस्तदा देव्या हैमवत्या वृषध्वजः।। १०३.७० ।।"
  },
  {
    "text": "सगणो नंदिना सार्धं सर्वदेवगणैर्वृतः।।\nपुरीं वाराणसीं दिव्यामाजगाम महाद्युतिः।। १०३.७१ ।।"
  },
  {
    "text": "अविमुक्ते सुखासीनं प्रणम्य वृषभध्वजम्।।\nअपृच्छत्क्षेत्रमाहात्म्यं भवानी हर्षितानना।। १०३.७२ ।।"
  },
  {
    "text": "अथाहार्धेन्दुतिलकः क्षेत्रमाहात्म्यमुत्तमम्।।\nअविमुक्तस्य माहात्म्यं विस्तराच्छक्यते नहि।। १०३.७३ ।।"
  },
  {
    "text": "वक्तुं मया सुरेशानि ऋषिसंघाभिपूजितम्।।\nकिं मया वर्ण्यते देवी ह्यविमुक्तफलोदयः।। १०३.७४ ।।"
  },
  {
    "text": "पापिनां यत्र मुक्तिः स्यान्मृतानामेकजन्मना।।\nअन्यत्र तु कृतं पापं वाराणस्यां व्यपोहति।। १०३.७५ ।।"
  },
  {
    "text": "वाराणस्यां कृतं पापं पैशाच्यनरकावहम्।।\nकृत्वा पापसहस्राणि पिशाचत्वं वरं नृणाम्।। १०३.७६ ।।"
  },
  {
    "text": "न तु शक्रसहस्रत्वं स्वर्गे काशीपुरीं विना।।\nयत्र त्रिविष्टपो देवो यत्र विश्वेश्वरो विभुः।। १०३.७७ ।।"
  },
  {
    "text": "ओंकारेशः कृत्तिवासा मृतानां न पुनर्भवः।।\nउक्त्वा क्षेत्रस्य माहात्म्यं संक्षेपाच्छशिशेखरः।। १०३.७८ ।।"
  },
  {
    "text": "दर्शयामास चोद्यानं परित्यज्य गणेश्वरान्।।\nतत्रैव भगवान् जातो गजवक्त्रो विनायकः।। १०३.७९ ।।"
  },
  {
    "text": "दैत्यानां विघ्नरूपार्थमविघ्नाय दिवौकसाम्।।\nएतद्वः कथितं सर्वं कथासर्वस्वमुत्तमम्।। १०३.८० ।।"
  },
  {
    "text": "यथाश्रुतं मया सर्वं प्रसादाद्वः सुशोभनम्।। १०३.८१ ।।"
  },
  {
    "text": "इति श्रीलिंगमहापुराणे पूर्वभागे पार्वतीविवाहवर्णनं नाम त्र्यधिकशततमोऽध्यायः।। १०३ ।।"
  }
]
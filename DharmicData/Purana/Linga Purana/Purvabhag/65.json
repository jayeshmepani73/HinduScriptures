[
  {
    "text": "ऋषयः ऊचुः।।\nआदित्यवंशं सोमस्य वंशं वंशविदां वर।।\nवक्तुमर्हसि चास्माकं संक्षेपाद्रोमहर्षणम्।। ६५.१ ।।"
  },
  {
    "text": "सूत उवाच।।\nअदितिः सुषुवे पुत्रमादित्यं कश्यपाद्द्विजाः।।\nतस्यादित्यस्य चैवासीद्भार्यात्रयमथापरम्।। ६५.२ ।।"
  },
  {
    "text": "संज्ञा राज्ञी प्रभा छाया पुत्रांस्तासां वदामि वः।।\nसंज्ञा त्वाष्ट्री च सुषुवे सूर्यान्मनुमनुत्तमम्।। ६५.३ ।।"
  },
  {
    "text": "यमं च यमुनां चैव राज्ञी रेवतमेव च।।\nप्रभा प्रभातमादित्याच्छायां संज्ञाप्यकल्पयत्।। ६५.४ ।।"
  },
  {
    "text": "छाया च तस्मात्सुषुवे सावर्णि भास्कराद्द्विजाः।।\nततः शनिं च तपतीं विष्टिं चैव यताक्रमम्।। ६५.५ ।।"
  },
  {
    "text": "छाया स्वपुत्राभ्यधिकं स्नेहं चक्रे मनौ तदा।।\nपूर्वो मनुर्न चक्षाम यमस्तु क्रोधमूर्च्छितः।। ६५.६ ।।"
  },
  {
    "text": "संताडयामास रुषा पादमुद्यम्य दक्षिणम्।।\nयमेव ताडिता सा तु छाया वै दुःखिताभवत्।। ६५.७ ।।"
  },
  {
    "text": "छायाशापात्पदं चैकं यमस्य क्लिन्नमुत्तमम्।।\nपूयशोणित संपूर्णं कृमीणां निचयान्वितम्।। ६५.८ ।।"
  },
  {
    "text": "सोपि गोकर्णमाश्रित्य फलकेनानिलाशनः।।\nआराधयन्महादेवं यावद्वर्षायुतायुतम्।। ६५.९ ।।"
  },
  {
    "text": "भवप्रर्सादादागत्य लोकपालत्वमुत्तमम्।।\nपितॄणामाधिपत्यं तु शापमोक्षं तथैव च।। ६५.१೦ ।।"
  },
  {
    "text": "लब्धवान्देवदेवस्य प्रभावाच्छूलपाणिनः।।\nअसंहती पुरा भानोस्तेजोमयमनिंदिता।। ६५.११ ।।"
  },
  {
    "text": "रूपं त्वाष्ट्री स्वदेहात्तु छायाख्यां सा त्वकल्पयत्।।\nवडवारूपमास्थाय तपस्तेपे तु सुव्रता।। ६५.१२ ।।"
  },
  {
    "text": "कालात्प्रयत्नतो ज्ञात्वा छायां छायापतिः प्रभुः।।\nवडवामगमत्संज्ञामश्वरूपेण भास्करः।। ६५.१३ ।।"
  },
  {
    "text": "वडवा च तदा त्वाष्ट्री संज्ञा तस्माद्दिवाकरात्।।\nसुषुवे चाश्विनौ देवौ देवानां तु भिषग्वरौ।। ६५.१४ ।।"
  },
  {
    "text": "लिखितो भास्करः पश्चात्संज्ञापित्रा महात्मना।।\nविष्णोश्चक्रं तु यद्घोरं मंडलाद्भास्करस्य तु।। ६५.१५ ।।"
  },
  {
    "text": "निर्ममे भगवांस्त्वष्टा प्रधानं दिव्यमायुधम्।।\nरुद्रप्रसादाच्च शुभं सुदर्शनमिति स्मृतम्।। ६५.१६ ।।"
  },
  {
    "text": "लब्धवान् भगवांश्चक्रं कृष्णः कालाग्निसन्निभम्।।\nमनोस्तु प्रथमस्यासन्नव पुत्रास्तु तत्समाः।। ६५.१७ ।।"
  },
  {
    "text": "इक्ष्वाकुर्नभगश्चैव धृष्णुः शर्यातिरेव च।।\nनरिष्यंतश्च वै धीमान् नाभागोरिष्ट एव च।। ६५.१८ ।।"
  },
  {
    "text": "करूषश्च पृषध्रश्च नवैते मानवाः स्मृताः।।\nइला ज्येष्ठा वरिष्ठा च पुंस्त्वं प्राप च या पुरा।। ६५.१९ ।।"
  },
  {
    "text": "सुद्युम्न इति विख्याता पुंस्त्वं प्राप्ता त्विला पुरा।।\nमित्रावरुणयोस्त्वत्र प्रसादान्मुनिपुंगवाः।। ६५.२೦ ।।"
  },
  {
    "text": "पुनः शरवणं प्राप्य स्त्रीत्वं प्राप्तो भवाज्ञया।।\nसुद्युम्नो मानवः श्रीमान् सोमवंशप्रवृद्धये।। ६५.२१ ।।"
  },
  {
    "text": "इक्ष्वाकोरश्वमेधेन इला किंपुरुषोऽभवत्।।\nइला किंपुरुषत्वे च सुद्युम्न इति चोच्यते।। ६५.२२ ।।"
  },
  {
    "text": "मासमेकं पुमान्वीरः स्त्रीत्वं मासमभूत्पुनः।।\nइला बुधस्य भवनं सोमपुत्रस्य चाश्रिता।। ६५.२३ ।।"
  },
  {
    "text": "बुधेनांतरमासाद्य मैथुनाय प्रविर्तिता।।\nसोमपुत्राद्बुधाच्चापि ऐलो जज्ञे पुरूरवाः।। ६५.२४ ।।"
  },
  {
    "text": "सोमवंशाग्रजो धीमान्भवभक्तः प्रतापवान्।।\nइक्ष्वाकोर्वंशविस्तारं पश्चाद्वक्ष्ये तपोधनाः।। ६५.२५ ।।"
  },
  {
    "text": "पुत्रत्रयमभूत्तस्य सुद्युम्नस्य द्विजोत्तमाः।।\nउत्कलश्च गयश्चैव विनताश्वस्तथैव च।। ६५.२६ ।।"
  },
  {
    "text": "उत्कलस्योत्कलं राष्ट्रं विनताश्वस्य पश्चिमम्।।\nगया गयस्य चाख्याता पुरी परमशोभना।। ६५.२७ ।।"
  },
  {
    "text": "सुराणां संस्थितिर्यस्यां पितॄणां च सदा स्थितिः।।\nइक्ष्वाकुज्येष्ठदायादो मध्येदशमवाप्तवान्।। ६५.२८ ।।"
  },
  {
    "text": "कन्याभावाच्च सुद्युम्नो नैव भागमवाप्तवान्।।\nवसिष्ठवचनात्त्वासीत्प्रतीष्ठाने महाद्युतिः।। ६५.२९ ।।"
  },
  {
    "text": "प्रतिष्ठा धर्मराजस्य सुद्युम्नस्य महात्मनः।।\nतत्पुरूरवसे प्रादाद्राज्यं प्राप्यः महायशाः।। ६५.३೦ ।।"
  },
  {
    "text": "मानवेयो महाभागः स्त्रीपुंसोर्लक्षणान्वितः।।\nइक्ष्वाकोरभवद्वीरो विकुक्षिर्धर्मवित्तमः।। ६५.३१ ।।"
  },
  {
    "text": "ज्येष्ठः पुत्रशतस्यासीद्दश पंच च तत्सुताः।।\nअभूज्ज्येष्ठः ककुत्स्थश्च ककुत्स्थात्तु सुयोधनः।। ६५.३२ ।।"
  },
  {
    "text": "ततः पृथुर्मुनिश्रेष्ठा विश्वकः पार्थिवस्तथा।।\nविश्वकस्यार्द्रको धीमान्युवनाश्वस्तु तत्सुतः।। ६५.३३ ।।"
  },
  {
    "text": "शाबस्तिश्च महातेजा वंशकस्तु ततोभवत्।।\nनिर्मिता येन शाबस्ती गौडदेशे द्विजोत्तमाः।। ६५.३४ ।।"
  },
  {
    "text": "वंशाच्च बृहदश्वोभूत्कुवलाश्वस्तु तत्सुतः।।\nधुंधुमारत्वमापन्नो धुंधुं हत्वा महाबलम्।। ६५.३५ ।।"
  },
  {
    "text": "धंधुमारस्य तनयास्त्रयस्त्रैलोक्यविश्रुताः।।\nदृढाश्वश्चैव चंडाश्वः कपिलाश्वश्च ते स्मृताः।। ६५.३६ ।।"
  },
  {
    "text": "दृढाश्वस्य प्रमोदस्तु हर्यश्वस्तस्य वै सुतः।।\nहर्यश्वस्य निकुंभस्तु संहताश्वस्तु तत्सुतः।। ६५.३७ ।।"
  },
  {
    "text": "कृशाश्वोथरणाश्वश्च संहताश्वात्मजावुभौ।।\nयुवनाश्वो रणाश्वस्य मांधाता तस्य वै सुतः।। ६५.३८ ।।"
  },
  {
    "text": "मांधातुः पुरुकुत्सोभूदंबरीषश्च वीर्यवान्।।\nमुचुकुंदश्च पुण्यात्मा त्रयस्त्रैलोक्यविश्रुताः।। ६५.३९ ।।"
  },
  {
    "text": "अंबरीषस्य दायादो युवानाश्वोपरः स्मृतः।।\nहरितो युवनाश्वस्य हरितास्तु यतः स्मृताः।। ६५.४೦ ।।"
  },
  {
    "text": "एते ह्यंगिरसः पक्षे क्षत्रोपेता द्विजातयः।।\nपुरुकुत्सस्य दायादस्त्रसद्दस्युर्महायशाः।। ६५.४१ ।।"
  },
  {
    "text": "नर्मदायां समुत्पन्नः संभूतिस्तस्य चात्मजः।।\nविष्णुवृद्धः सुतस्तस्य विष्णुवृद्धा यतः स्मृताः।। ६५.४२ ।।"
  },
  {
    "text": "एते ह्यंगिरसः पक्षे क्षत्रोपेताः समाश्रिताः।।\nसंभूतिरपरं पुत्रमनरण्यमजीजनत्।। ६५.४३ ।।"
  },
  {
    "text": "रावणेन हतो योऽसौ त्रैलोक्यविजये द्विजाः।।\nबृहदश्वोऽनरण्यस्य हर्यश्वस्तस्य चात्मजः।। ६५.४४ ।।"
  },
  {
    "text": "हर्यश्वात्तु दृषद्वत्यां जज्ञे वसुमना नृपः।।\nतस्य पुत्रोभवद्राजा त्रिधन्वा भवभावितः।। ६५.४५ ।।"
  },
  {
    "text": "प्रसादाद्ब्रह्मसूनोर्वै तंडिनः प्राप्य शिष्यताम्।।\nअश्वमेधसहस्रस्य फलं प्राप्य तदाज्ञया।। ६५.४६ ।।"
  },
  {
    "text": "गणैश्वर्यमनुप्राप्तो भवभक्तः प्रतापवान्।।\nकथं चैवाश्वमेधं वै करोमीति विचिंतयन्।। ६५.४७ ।।"
  },
  {
    "text": "धनहीनश्च धर्मात्मा दृष्टवान् ब्रह्मणः सुतम्।।\nतंडिसंज्ञं द्विजं तस्माल्लब्धवान्द्विजसत्तमाः।। ६५.४८ ।।"
  },
  {
    "text": "नाम्नां सहस्रं रुद्रस्य ब्रह्मणा कथितं पुरा।।\nतेन नाम्नां सहस्रेण स्तुत्वा तण्डिर्महेश्वरम्।। ६५.४९ ।।"
  },
  {
    "text": "लब्धवान्गाणपत्यं च ब्रह्मयोनिर्द्विजोत्तमः।।\nततस्तस्मान्नृपो लब्ध्वा तण्डिना कथितं पुरा।। ६५.५೦ ।।"
  },
  {
    "text": "नाम्नां सहस्रं जप्त्वा वै गाणपत्यमवाप्तवान्।।\nऋषय ऊचुः।।\nनाम्नां सहस्रं रुद्रस्य तांडिना ब्रह्मयोनिना।। ६५.५१ ।।"
  },
  {
    "text": "कथितं सर्ववेदार्थसंचयं सूत सुव्रत।।\nनाम्नां सहस्रं विप्राणां वक्तुमर्हसि शोभनम्।। ६५.५२ ।।"
  },
  {
    "text": "सूत उवाच।।\nसर्वभूतात्मभूतस्य हरस्यामिततेजसः।।\nअष्टोत्तरसहस्रं तु नाम्नां श्रृणुत सुव्रताः।। ६५.५३ ।।"
  },
  {
    "text": "यज्जप्त्वा तु मुनिश्रेष्ठा गाणपत्यमवाप्तवान्।।\nॐ स्थिरः स्थाणुः प्रभुर्भानुः प्रवरे वरदो वरः।। ६५.५४ ।।"
  },
  {
    "text": "सर्वात्मा सर्वविख्यातः सर्वः सर्वकरो भवः।।\nजटी दंडी शिखंडी च सर्वगः सर्वभावनः।। ६५.५५ ।।"
  },
  {
    "text": "हरिश्च हरिणाक्षश्च सर्वभूतहरः स्मृतः।।\nप्रवृत्तिश्च निवृत्तिश्च शांतात्मा शाश्वतो ध्रुवः।। ६५.५६ ।।"
  },
  {
    "text": "श्मशानवासी भगवान्खचरो गोचरेर्दनः।।\nअभिवाद्यो महाकर्मा तपस्वी भूतधाराणः।। ६५.५७ ।।"
  },
  {
    "text": "उन्मत्तवेषः प्रच्छन्नः सर्वलोकः प्रजापतिः।।\nमहारूपो महाकायः सर्वरूपो महायशाः।। ६५.५८ ।।"
  },
  {
    "text": "महात्मा सर्वभूतश्च विरुपो वामनो नरः।।\nलोकपालोऽन्तर्हितात्मा प्रसादोऽभयदो विभुः।। ६५.५९ ।।"
  },
  {
    "text": "पवित्रश्च महांश्चैव नियतो नियताश्रयः।।\nस्वयंभूः सर्वकर्मा च आदिरादिकरो निधिः।। ६५.६೦ ।।"
  },
  {
    "text": "सहस्राक्षो विशालाक्षः सोमो नक्षत्रसाधकः।।\nचन्द्रः सूर्यः शनिः केतुर्ग्रहो ग्रहपतिर्मतः।। ६५.६१ ।।"
  },
  {
    "text": "राजा राज्योदयः कर्ता मृगबाणार्पणो घनः।।\nमहातपा दर्घितपा अदृश्यो धनसाधकः।। ६५.६२ ।।"
  },
  {
    "text": "संवत्सरः कृतो मंत्र प्राणायामः परंतपः।।\nयोगी योगो महाबीजो महारतो महाबलः।। ६५.६३ ।।"
  },
  {
    "text": "सुवर्णरेताः सर्वज्ञः सुबीजो वृषवाहनः।।\nदशबाहुस्त्वनिमिषो नीलकंठ उमापतिः।। ६५.६४ ।।"
  },
  {
    "text": "विश्वरूपः स्वयंश्रेष्ठो बलवीरो बलाग्रणीः।।\nगणकर्ता गणपतिर्दिग्वासाः काम्य एव च।। ६५.६५ ।।"
  },
  {
    "text": "मंत्रवित्परमो मंत्रः सर्वभावकरो हरः।।\nकमंडलुधरो धन्वी बाणहस्तः कपालवान्।। ६५.६६ ।।"
  },
  {
    "text": "शरी शतघ्नी खङ्गी च पट्टिशी चायुधी महान्।।\nअजश्च मृगरूपश्च तेजस्तेजस्करो विधिः।। ६५.६७ ।।"
  },
  {
    "text": "उष्णीषी च सुवक्त्रश्च उदग्रो विनतस्तथा।।\nदीर्घश्च हरिकेशश्च सुतीर्थः कृष्ण एव च।। ६५.६८ ।।"
  },
  {
    "text": "श्रृगालरूपः सर्वार्थो मुंडः सर्वशुभंकरः।।\nसिंहशार्दूलरूपश्च गंधकारी कपर्द्यपि।। ६५.६९ ।।"
  },
  {
    "text": "ऊर्ध्वरेतोर्ध्वलिङ्गी च ऊर्ध्वशायी नभस्तलः।।\nत्रिजटी चीरवासाश्च रुद्रः सेना पतिर्विभुः।। ६५.७೦ ।।"
  },
  {
    "text": "अहोरात्रं च नक्तं च तिग्ममन्युः सुवर्चसः।।\nगजहा दैत्यहा कालो लोकधाता गुणाकरः।। ६५.७१ ।।"
  },
  {
    "text": "सिंहशार्दुलरूपाणामार्द्रचर्मांबरंधरः।।\nकालयोगी महानादः सर्वावासश्चतुष्पथः।। ६५.७२ ।।"
  },
  {
    "text": "निशाचरः प्रेतचारी सर्वदर्शी महेश्वरः।।\nबहु भूतो बहुधनः सर्वसारोऽमृतेश्वरः।। ६५.७३ ।।"
  },
  {
    "text": "नृत्यप्रियो नित्यनृत्यो नर्तनः सर्वसाधकः।।\nसकार्मुको महाबाहुर्महाघोरो महातपाः।। ६५.७४ ।।"
  },
  {
    "text": "महाशरो महापाशो नित्यो गिरिचरो मतः।।\nसहस्रहस्तो विजयो व्यवसायो ह्यनिन्दितः।। ६५.७५ ।।"
  },
  {
    "text": "अमर्षणो मर्षणात्मा यज्ञहा काम नाशनः।।\nदक्षहा परिचारि च प्रहसो मध्यमस्तथा।। ६५.७६ ।।"
  },
  {
    "text": "तेजोपहारि बलवान्विदितोऽभ्युदितो बहुः।।\nगंभीरघोषो योगात्मा यज्ञहा कामनाऽशनः।। ६५.७७ ।।"
  },
  {
    "text": "गंभीररोषो गंभीरो गंभीरबलवाहनः।।\nन्यग्रोधरूपो न्यग्रोचो वश्वकर्मा च विश्वभुक्।। ६५.७८ ।।"
  },
  {
    "text": "तीक्ष्णोपायश्च हर्यश्वः सहायः कर्मकालवित्।।\nविष्णुः प्रसादितो यज्ञः समुद्रो वडवामुखः।। ६५.७९ ।।"
  },
  {
    "text": "हुताशनसहसायश्च प्रशांतात्मा हुताशनः।।\nउग्रतेजा महातेजा जयो विजयकालवित्।। ६५.८೦ ।।"
  },
  {
    "text": "ज्योतिषामयनं सिद्धिः संधिर्विग्रह एव च।।\nखङ्गी शंखी जटी ज्वाली खचरो द्युचरो बली।। ६५.८१ ।।"
  },
  {
    "text": "वैणवी पणवी कालः कालकंठः कटं कटः।।\nनक्षत्रविग्रहो भावो निभावः सवतोमुखः।। ६५.८२ ।।"
  },
  {
    "text": "विमोचनस्तु शरणो हिरण्यकवचोद्भवः।।\nमेखलाकृतिरूपश्च जलाचारः स्तुत स्तथा।। ६५.८३ ।।"
  },
  {
    "text": "वीणी च पणवी ताली नाली कलिकटुस्तथा।।\nसर्वतूर्यनिनादी च सर्वव्याप्य परिग्रहः।। ६५.८४ ।।"
  },
  {
    "text": "व्यालरूपी बिलावासी गुहावासी तरंगवित्।।\nवृक्षः श्रीमालकर्मा च सर्वबंधविमोचनः।। ६५.८५ ।।"
  },
  {
    "text": "बंधनस्तु सुरेन्द्राणां युधि शत्रुविनाशनः।।\nसखा प्रवासो दुर्वापः सर्वसाधुनिषेवितः।। ६५.८६ ।।"
  },
  {
    "text": "प्रस्कंदोप्यविभावश्च तुल्यो यज्ञविभागवित्।।\nसर्ववासः सर्वचारी दुर्वासा वासवो मतः।। ६५.८७ ।।"
  },
  {
    "text": "हैमो हेमकरो यज्ञः सर्वधारी धरोत्तमः।।\nआकाशो निर्विरूपश्च विवासा उरगः खगः।। ६५.८८ ।।"
  },
  {
    "text": "भिक्षुश्च भिक्षुरूपी च रौद्ररूपः सुरूपवान्।।\nवसुरेताः सुवचस्वी वसुवेगो महाबलः।। ६५.८९ ।।"
  },
  {
    "text": "मनो वेगो निशाचारः सर्वलोकशुभप्रदः।।\nसर्वावासी त्रयीवासी उपदेशकरो धरः।। ६५.९೦ ।।"
  },
  {
    "text": "मुनिरात्मा मुनीर्लोकः सभाग्यश्च सहस्रभुक्।।\nपक्षी च पक्षरूपश्च अतिदीप्तो निशाकरः।। ६५.९१ ।।"
  },
  {
    "text": "समीरो दमनाकारो ह्यर्थो ह्यर्थकरो वशः।।\nवासुदेवश्च देवश्च वामदेवश्च वामनः।। ६५.९२ ।।"
  },
  {
    "text": "सिद्धियोगापहारी च सिद्धः सर्वार्थसाधकः।।\nअक्षुण्णक्षुण्णरूपश्च वृषणो मृदुरव्ययः।। ६५.९३ ।।"
  },
  {
    "text": "महासेनो विशाखश्च षष्टिभागो गवां पतिः।।\nचक्रहस्तस्तु विष्टंभी मूलस्तम्भन एव च।। ६५.९४ ।।"
  },
  {
    "text": "ऋतुर्ऋतुकरस्तालो मधुर्मधुकरो वरः।।\nवानस्पत्यो वाजसनो नित्यमाश्रम पूजितः।। ६५.९५ ।।"
  },
  {
    "text": "ब्रह्मचारी लोकचारि सर्वचारि सुचारवित्।।\nईशान ईश्वरः कालो निशाचारी ह्यनेकदृक्।। ६५.९६ ।।"
  },
  {
    "text": "निमित्तस्थो निमित्तं च नंदीर्नंदिकरो हरः।।\nनंदीश्वरः सुनंदी च नंदनो विषमर्दनः।। ६५.९७ ।।"
  },
  {
    "text": "भगहारी नियंता च कालो लोकपितामहः।।\nचतुर्मुखो महालिंगश्चारुलिङ्गस्तथैव च।। ६५.९८ ।।"
  },
  {
    "text": "लिंगाध्यक्षः सुराध्यक्षः कालाध्यक्षो युगावहः।\nबीजाध्यक्षो बीजकर्ता अद्यात्मानुगतो बलः।। ६५.९९ ।।"
  },
  {
    "text": "इतिहासश्च कल्पश्च दमनो जगदीश्वरः।।\nदंभो दंभकरो दाता वंशो वंशकरः कलिः।। ६५.१೦೦ ।।"
  },
  {
    "text": "लोककर्ता पशुपतिर्महाकर्ता ह्यधोक्षजः।।\nअक्षरं परमं ब्रह्म बलवाञ्छुक्त एव च।। ६५.१ ।।(६५.१೦१)"
  },
  {
    "text": "नित्यो ह्यनीशः शुद्धात्मा शुद्धो मानो गतिर्हविः।।\nप्रासादस्तु बलो दर्पो दर्पणो हव्य इन्द्रजित्।। ६५.२ ।।(६५.१೦२)"
  },
  {
    "text": "वेदकारः सूत्रकारो विद्वांश्च परमर्दनः।।\nमहामेघनिवासी च महाघोरो वशी करः।। ६५.३ ।।(६५.१೦३)"
  },
  {
    "text": "अग्निज्वालो महाज्वालः परिधूम्रावृतो रविः।।\nधिषणः शंकरो नित्यो वर्चस्वी धूम्रलोचनः।। ६५.४ ।।(६५.१೦४)"
  },
  {
    "text": "नलिस्तकथाङ्गलुप्तश्च शोभनो नरविग्रहः।।\nस्वस्ति स्वस्तिस्वभावश्च भोगी भोगकरो लघुः।। ६५.५ ।।(६५.१೦५)"
  },
  {
    "text": "उत्संगश्च महांगश्च महागर्भः प्रतापवान्।।\nकृष्णवर्णः सुवर्णश्च इन्द्रियः सर्ववर्णिकः।। ६५.६ ।।(६५.१೦६)"
  },
  {
    "text": "महापादो महाहस्तो महाकायो महायशाः।।\nमहामूर्धा महामात्रो महामित्रो नगालयः।। ६५.७ ।।(६५.१೦७)"
  },
  {
    "text": "महास्कंधो महाकर्णो महोष्ठश्च महाहनुः।।\nमहानासो महाकंठो महाग्रीवः श्मशानवान्।। ६५.८ ।।(६५.१೦८)"
  },
  {
    "text": "महाबलो महातेजा ह्यंतरात्मा मृगालयः।।\nलंबितोष्ठश्च निष्ठश्च महामायः पयोनिधिः।। ६५.९ ।।(६५.१೦९"
  },
  {
    "text": "महादन्तो महादंष्ट्रो महाजिह्वो महामुखः।।\nमहानखो महारोमा महाकेशो महाजटः।। ६५.१೦ ।।(६५.११೦)"
  },
  {
    "text": "असपत्नः प्रसादश्च प्रत्ययो गीतसाधकः।।\nप्रस्वेदनोऽस्वहेनश्च आदिकश्च महामुनिः।। ६५.११ ।।(६५.१११)"
  },
  {
    "text": "वृषको वृषकेतुश्च अनलो वायुवाहनः।।\nमंडली मेरुवासश्च देववाहन एव च।। ६५.१२ ।।(६५.११२)"
  },
  {
    "text": "अथर्वशीर्षः सामास्य ऋक्सहस्रोर्जितेक्षणः।।\nयजुः पादभुजो गुह्यः प्रकाशौजास्तथैव च।। ६५.१३ ।।(६५.११३)"
  },
  {
    "text": "अमोघार्थप्रसादश्च अंतर्भाव्यः सुदर्शनः।।\nउपहारः प्रियः सर्वः कनकः कांचनस्थितः।। ६५.१४ ।।(६५.११४)"
  },
  {
    "text": "नाभिर्जन्दिकरो हर्म्यः पुष्करः स्थपतिः स्थितः।।\nसर्वशास्त्रो धनश्चाद्यो यज्ञो यज्वा समाहितः।। ६५.१५ ।।(६५.११५)"
  },
  {
    "text": "नगो नीलः कविः कालो मकरः कालपूजितः।।\nसगणो गणकारश्च भूतभावनसारथिः।। ६५.१६ ।।(६५.११६)"
  },
  {
    "text": "भस्मशायी भस्मगोप्ता भस्मभूततनुर्गमः।।\nआगमश्च विलोपश्च महात्मा सर्वपूजितः।। ६५.१७ ।।(६५.११७)"
  },
  {
    "text": "शुक्लः स्त्रीरूपसंपन्नः शुचिर्भूतनिषेवितः।।\nआश्रमस्थः कपोतस्थो विश्वकर्मा पतिर्विराट्।। ६५.१८ ।।(६५.११८)"
  },
  {
    "text": "विशालशाखस्ताम्रोष्ठो ह्यंबुजालः सुनिश्चितः।।\nकपिलः कलशः स्थूल आयुधश्चैव रोमशः।। ६५.१९ ।।(६५.११९)"
  },
  {
    "text": "गंधर्वो ह्यदितिस्तार्क्ष्यो ह्यविज्ञेयः सुशारदः।।\nपरश्वधायुधो देवो ह्यर्थकारी सुबांधवः।। ६५.२೦ ।।(६५.१२೦)"
  },
  {
    "text": "तुंबवीणो महाकोप ऊर्ध्वरेता जलेशयः।।\nउग्रो वंशकरो वंशो वंशवादी ह्यनिन्दितः।। ६५.२१ ।।(६५.१२१)"
  },
  {
    "text": "सर्वांगरूपी मायावी सुहृदो ह्यनिलो बलः।।\nबंधनो बंधकर्ता च सुबंधनविमोचनः।। ६५.२२ ।।(६५.१२२)"
  },
  {
    "text": "राक्षसघ्नोऽथ कामारिर्महादंष्ट्रो महायुधः।।\nलंबितो लंबितोष्ठश्च लंबहस्तो वरप्रदः।। ६५.२३ ।।(६५.१२३)"
  },
  {
    "text": "बाहुस्त्वनिंदितः सर्वः शंकरोथाप्यकोपनः।।\nअमरेशो महाघोरो विश्वदेवः सुरारिहा।। ६५.२४ ।।(६५.१२४)"
  },
  {
    "text": "अहिर्बुध्न्यो निर्ऋतिश्च चेकितानो हली तथा।।\nअजैकपाच्छ कापाली शं कुमारो महा गिरिः।। ६५.२५ ।।(६५.१२५)"
  },
  {
    "text": "धन्वंतरिर्धूमकेतुः सूर्यो वैश्रवणस्तथा।।\nधाता विष्णुश्च शक्रश्च मित्रस्त्वष्टा धरो ध्रुवः।। ६५.२६ ।।(६५.१२६)"
  },
  {
    "text": "प्रभासः पर्वतो वायुरर्यमा सविता रविः।।\nधृतिश्चैव विधाता च मांधाता भूतभावनः।। ६५.२७ ।।(६५.१२७)"
  },
  {
    "text": "नीरस्तीर्थश्च भीमश्च सर्वकर्मा गुणोद्वहः।।\nपद्मगर्भो महागर्भश्चंद्रवक्त्रो नभोऽनघः।। ६५.२८ ।।(६५.१२८)"
  },
  {
    "text": "बलवांश्चोपशांतश्च पुरामः पुण्यकृत्तमः।।\nक्रूरकर्ता क्रूरवासी तनुरात्मा महौषधः।। ६५.२९ ।।(६५.१२९)"
  },
  {
    "text": "सर्वाशयः सर्वचारी प्राणेशः प्राणिनां पतिः।।\nदेवदेवः सुखोत्सिक्तः सदसत्सर्वरत्नवित्।। ६५.३೦ ।।(६५.१३೦)"
  },
  {
    "text": "कैलासस्थो गुहावासी हिमवद्गिरिसंश्रयः।।\nकुलहारी कुलाकर्ता बहुवित्तो बहुप्रजः।। ६५.३१ ।।(६५.१३१)"
  },
  {
    "text": "प्राणेशो बंधकी वृक्षो नकुलश्चाद्रिकस्तथा।।\nह्रस्वग्रीवो महाजानुरलोलश्च महौषधिः।। ६५.३२ ।।(६५.१३२)"
  },
  {
    "text": "सिद्धांतकारी सिद्धार्थश्छंदो व्याकरणोद्भवः।।\nसिंहनादः सिंहदंष्ट्रः सिंहास्यः सिंहवाहनः।। ६५.३३ ।।(६५.१३३)"
  },
  {
    "text": "प्रभावात्मा जगत्कालः कालः कंपी तरुस्तनुः।।\nसारंगो भूतचक्रांकः केतुमाली सुवेधकः।। ६५.३४ ।।(६५.१३४)"
  },
  {
    "text": "भूतालयो भूतपतिरहोरात्रो मलोऽमलः।।\nवसुभृत्सर्वभूतात्मा निश्चलः सुविदुर्बुधः।। ६५.३५ ।।(६५.१३५)"
  },
  {
    "text": "असुहृत्सर्वभूतानां निश्चलश्चलविद्बुधः।।\nअमोघः संयमो हृष्टो भोजनः प्राणधारणः।। ६५.३६ ।।(६५.१३६)"
  },
  {
    "text": "धृतिमान्मतिमांस्त्र्यक्षः सुकृतस्तु युधांपतिः।।\nगोपालो गोपतिर्ग्रामो गोचर्मवसनो हरः।। ६५.३७ ।।(६५.१३७)"
  },
  {
    "text": "हिरण्यबाहुश्च तथा गुहावासः प्रवेशनः।।\nमहामना महाकामो चित्तकामो जितेन्द्रियः।। ६५.३८ ।।(६५.१३८)"
  },
  {
    "text": "गांधारश्च सुरापश्च तापकर्मरतो हितः।।\nमहाभूतो भूतवृतो ह्यप्सरो गणसेवितः।। ६५.३९ ।।(६५.१३९)"
  },
  {
    "text": "महाकेतुर्धराधाता नैकतानरतः स्वरः।।\nअवेदनीय आवेद्यः सर्वगश्च सुखावहः।। ६५.४೦ ।।(६५.१४೦)"
  },
  {
    "text": "तारणश्चरणो धाता परिधा परिपूजितः।।\nसंयोगी वर्धनो वृद्धो गणिकोऽथ गणाधिपः।। ६५.४१ ।।(६५.१४१)"
  },
  {
    "text": "नित्यो धाता सहायश्च देवासुरपतिः पतिः।।\nयुक्तश्च युक्तबाहुश्च सुदेवोपि सुपर्वणः।। ६५.४२ ।।(६५.१४२)"
  },
  {
    "text": "आषाढश्च सषाढश्च स्कधंदो हरितो हरः।।\nवपुरावर्तमानोऽन्यो वपुःश्रेष्ठो महावपुः।। ६५.४३ ।।(६५.१४३)"
  },
  {
    "text": "शिरो विमर्शनः सर्वलक्ष्यलक्षणभूषितः।।\nअक्षयो रथगीतश्च सर्वभोगी महाबलः।। ६५.४४ ।।(६५.१४४)"
  },
  {
    "text": "साम्नायोथ महाम्नायस्तीर्थदेवो महायशाः।।\nनिर्जीवो जीवनो मंत्रः सुभगो बहुकर्कशः।। ६५.४५ ।।(६५.१४५)"
  },
  {
    "text": "रत्नभूतोऽथ रत्नाङ्गो महार्णवनिपातवित्।।\nमूलं विशालो ह्यमृतं व्यक्ताव्यक्तस्तपोनिधिः।। ६५.४६ ।।(६५.१४६)"
  },
  {
    "text": "आरोहणोधिरोहश्च शीलधारी महातपाः।।\nमहाकण्ठो महायोगी युगो युगकरो हरिः।। ६५.४७ ।।(६५.१४७)"
  },
  {
    "text": "युगरूपो महारूपो वहनो गहनो नगः।।\nन्यायो निर्वापणोऽपादः पण्डितो ह्यचलोपमः।। ६५.४८ ।।(६५.१४८)"
  },
  {
    "text": "बहुमालो महामालः शिपिविष्टः सुलोचनः।।\nविस्तारो लवणः कूपः कुसुमांगः फलोदयः।। ६५.४९ ।।(६५.१४९)"
  },
  {
    "text": "ऋषभो वृषभो भंगो माणिर्बिंबजटाधरः।।\nइंदुर्विसर्गः सुमुखः शूरः सर्वायुधः सहः।। ६५.५೦ ।।(६५.१५೦)"
  },
  {
    "text": "निवेदनः सुधाजातः स्वर्गद्वारो महाधनुः।।\nगिरावासो विसर्गश्च सर्वलक्षणलक्षवित्।। ६५.५१ ।।(६५.१५१)"
  },
  {
    "text": "गन्धमाली च भगवाननन्तः सवलक्षणः।।\nसंतानो बहुलो बाहुः सकलः सर्वपावनः।। ६५.५२ ।।(६५.१५२)"
  },
  {
    "text": "करस्थाली कपाली च ऊर्ध्वसंहननो युवा।।\nयंत्रतंत्रसुविख्यातो लोकः सर्वाश्रयो मृदुः।। ६५.५३ ।।(६५.१५३)"
  },
  {
    "text": "मुण्डो विरूपो विकृतो दण्डी कुण्डी विकुर्वणः।।\nवार्यक्षः ककुभो वज्री दीप्तेजाः सहस्रपात्।। ६५.५४ ।।(६५.१५४)"
  },
  {
    "text": "सहस्रमूर्धा देवेन्द्रः सर्वदेवमयो गुरुः।।\nसहस्रबाहुः सर्वाङ्गः शरण्यः सर्वलोककृत्।। ६५.५५ ।।(६५.१५५)"
  },
  {
    "text": "पवित्रं त्रिमधुर्मंत्रः कनिष्ठः कृष्णपिंगलः।।\nब्रह्मदंडविनिर्माता शतघ्नः शतपाशधृक्।। ६५.५६ ।।(६५.१५६)"
  },
  {
    "text": "कला काष्ठा लवो मात्रा मुहूर्तोहः क्षपा क्षणः।।\nविश्वक्षेत्रप्रदो बीजं लिंगमाद्यस्तु निर्मुखः।। ६५.५७ ।।(६५.१५७)"
  },
  {
    "text": "सदसद्व्यक्तमव्यक्तं पिता माता पितामहः।।\nस्वर्गद्वारं मोक्षद्वारं प्रजाद्वारं त्रिविष्टपः।। ६५.५८ ।।(६५.१५८)"
  },
  {
    "text": "निर्वाणं हृदयश्चैव ब्रह्मलोकः परा गतिः।।\nदेवासुरविनिर्माता देवासुरपरायणः।। ६५.५९ ।।(६५.१५९)"
  },
  {
    "text": "देवासुरगुरुर्देवो देवासुरनमस्कृतः।।\nदेवासुरमहामात्रो देवासुरगणाश्रयः।। ६५.६೦ ।।(६५.१६೦)"
  },
  {
    "text": "देवासुरगणाध्यक्षो देवासुरगणाग्रणीः।।\nदेवाधिदेवो देवर्षिदेवासुरवरप्रदः।। ६५.६१ ।।(६५.१६१)"
  },
  {
    "text": "देवासुरेश्वरो विष्णुर्देवासुरमहेश्वरः।।\nसर्वदेवमयोऽचिंत्यो देवतात्मा स्वयंभवः।। ६५.६२ ।।(६५.१६२)"
  },
  {
    "text": "उद्गतस्त्रिक्रमो वैद्यो वरदोऽवरजोंबरः।।\nइज्यो हस्ती तथा व्याघ्रो देवसिंहो महर्षभः।। ६५.६३ ।।(६५.१६३)"
  },
  {
    "text": "विबुधाग्र्यः सुरः श्रेष्ठः स्वर्गदेवस्तथोत्तमः।।\nसंयुक्तः शोभनो वक्ता आशानां प्रभवोव्ययः।। ६५.६४ ।।(६५.१६४)"
  },
  {
    "text": "गुरुः कांतो निजः सर्गः पवित्रः सर्ववाहनः।।\nश्रृंगी श्रृंगप्रियो बभ्रू राजराजो निरामयः।। ६५.६५ ।।(६५.१६५)"
  },
  {
    "text": "अभिरामः सुशरणो निरामः सर्वसाधनः।।\nललाटाक्षो विश्वदेहो हरिणो ब्रह्मवर्चसः।। ६५.६६ ।।(६५.१६६)"
  },
  {
    "text": "स्थावराणां पतिश्चैव नियतेन्द्रियवर्तनः।।\nसिद्धार्थः सर्वभूतार्थोऽचिंत्यः सत्यः शुचिव्रतः।। ६५.६७ ।।(६५.१६७)"
  },
  {
    "text": "व्रताधिपः परं ब्रह्म मुक्तानां परमा गातिः।।\nविमुक्तो मुक्तकेशश्च श्रीमाञ्छ्रीवर्धनो जगत्।। ६५.६८ ।।(६५.१६८)"
  },
  {
    "text": "यथाप्रधानं भगवानिति भक्त्या स्तुतो मया।।\nभक्तिमेवं पुरुस्कृत्य मया यज्ञपतिर्विभुः।। ६५.६९ ।।(६५.१६९)"
  },
  {
    "text": "ततो ह्यनुज्ञां प्राप्यैवं स्तुतो भक्तिमतां गतिः।।\nतस्माल्लब्ध्वा स्तवं शंभोर्नृपस्त्रैलोक्यविश्रुतः।। ६५.७೦ ।।(६५.१७೦)"
  },
  {
    "text": "अश्वमेधसहस्रस्य फलं प्राप्य महायशाः।।\nगणाधिपत्यं संप्राप्तस्तंडिनस्तेजसा प्रभोः।। ६५.७१ ।।(६५.१७१)"
  },
  {
    "text": "यः पठेच्छ्रुणुयाद्वापि श्रावयेद्ब्राह्मणानपि।।\nअश्वमेधसहस्रस्य फलं प्राप्नोति वै द्विजाः।। ६५.७२ ।।(६५.१७२)"
  },
  {
    "text": "ब्रह्मघ्नश्च सुरापश्च स्तेयी च गुरुतल्पगः।।\nशरणागतधाती च मित्रविश्वासघातकः।। ६५.७३ ।।(६५.१७३)"
  },
  {
    "text": "मातृहा पितृहा चैव विरहा भ्रूणहा तथा।।\nसंवत्सरं क्रमाज्जप्त्वा त्रिसंध्यं शंकराश्रमे।। ६५.७४ ।।(६५.१७४ ।।"
  },
  {
    "text": "देवभिष्ट्वा त्रिसंध्यं च सर्वपापैः प्रमुच्यते।। ६५.१७५ ।।"
  },
  {
    "text": "इति श्रीलिंगमहापुराणे पूर्वभागे रुद्रसहस्रनामकथनं नाम पंचषष्टित्तमोध्यायः।। ६५ ।।"
  }
]
[
  {
    "text": "ऋषय ऊचुः।।\nकथं पाद्मे पुरा कल्पे ब्रह्मा पद्मोद्भवोऽभवत्।।\nभवं च दृष्टवांस्तेन ब्रह्मणा पुरुषोत्तमः।। २೦.१ ।।"
  },
  {
    "text": "एतत्सर्वं विशेषेण सांप्रतं वक्तुमर्हसि।।\nसूत उवाच।।\nआसीदेकार्णवं घोरमविभागं तमोमयम्।। २೦.२ ।।"
  },
  {
    "text": "मध्ये चैकार्णवे तस्मिन् शंखचक्रगदाधरः।।\nजीमूतांभोऽम्बुजाक्षश्च किरीटी श्रीपतिर्हरिः।। २೦.३ ।।"
  },
  {
    "text": "नारायणमुखोद्गीर्णसर्वात्मा पुरुषोत्तमः।।\nअष्टबाहुर्महावक्षा लोकानां योनिरुच्यते।। २೦.४ ।।"
  },
  {
    "text": "किमप्यचिंत्यं योगात्मा योगमास्थाय योगवित्।।\nफणासहस्रकलितं तमप्रतिमवर्चसम्।। २೦.५ ।।"
  },
  {
    "text": "महाभोगपतेर्भोगं साध्वास्तीर्य महोच्छ्रयम्।।\nतस्मिन्महति पर्यंके शेते चैकार्णवे प्रभुः।। २೦.६ ।।"
  },
  {
    "text": "एवं तत्र शयनेन विष्णुना प्रभविष्णुना।।\nआत्मारामेण क्रीडार्थं लीलयाक्लिष्टकर्मणा।। २೦.७ ।।"
  },
  {
    "text": "शतयोजनविस्तीर्णं तरुणादित्यसन्निभम्।।\nवज्रदंडं महोत्सेधं नाभ्यां सृष्टं तु पुष्करम्।। २೦.८ ।।"
  },
  {
    "text": "तस्यैवं क्रीडमानस्य समीपं देवमीढुषः।।\nहेमगर्भांडजो ब्रह्म रुक्मवर्णो ह्यतींद्रियः।। २೦.९ ।।"
  },
  {
    "text": "चतुर्वक्त्रो विशालाक्षः समागम्य यदृच्छया।।\nश्रिया युक्तेन दिव्येन सुशुभेन सुगंधिना।। २೦.१೦ ।।"
  },
  {
    "text": "क्रीडमानं च पद्मेन दृष्ट्वा ब्रह्मा शुभेक्षणम्।।\nसविस्मयमथागम्य सौम्यसंपन्नया गिरा।। २೦.११ ।।"
  },
  {
    "text": "प्रोवाच को भवाञ्छेते ह्याश्रितो मध्यमंभसाम्।।\nअथ तस्याच्युतः श्रुत्वा ब्रह्मणस्तु शुभं वचः।। २೦.१२ ।।"
  },
  {
    "text": "उदतिष्ठत पर्यंकाद्विस्मयोत्फुल्ललोचनः।।\nप्रत्युवाचोत्तरं चैव कल्पेकल्पे प्रतिश्रयः।। २೦.१३ ।।"
  },
  {
    "text": "कर्तव्यं च कृतं चैव क्रियते यच्च किंचन।\nद्यौरंतरिक्षं भूश्चैव परं पदमहं भुवः।। २೦.१४ ।।"
  },
  {
    "text": "तमेवमुक्त्वा भगवान् विष्णुः पुनरथाब्रवीत्।।\nकस्त्वं खलु समायातः समीपं भगवान्कुतः।। २೦.१५ ।।"
  },
  {
    "text": "क्व वा भूयश्च गंतव्यं कश्च वा ते प्रतिश्रयः।।\nको भवान् विश्वमूर्तिर्वै कर्तव्यं किं च ते मया।। २೦.१६ ।।"
  },
  {
    "text": "एवं ब्रुवंतं वैकुंठं प्रत्युवाच पितामहः।।\nमायया मोहितः शंभोरविज्ञाय जनार्दनम्।। २೦.१७ ।।"
  },
  {
    "text": "मायया मोहितं देवमविज्ञातं महात्मनः।।\nयथा भवांस्तथैवाहमादिकर्ता प्रजापतिः।। २೦.१८ ।।"
  },
  {
    "text": "सविस्मयं वचः श्रुत्वा ब्रह्मणो लोकतंत्रिणः।।\nअनुज्ञातश्च ते नाथ वैकुंठो विश्वसंभवः।। २೦.१९ ।।"
  },
  {
    "text": "कौतूहलान्महायोगी प्रविष्टो ब्रह्मणो मुखम्।।\nइमानष्टादश द्वीपान्ससमुद्रान् सपर्वतान्।। २೦.२೦ ।।"
  },
  {
    "text": "प्रविश्य सुमहातेजाश्चातुर्वर्ण्यसमाकुलान्।।\nब्रह्मणस्तंबपर्यंतं सप्तलोकान् सनातनान्।। २೦.२१ ।।"
  },
  {
    "text": "ब्रह्मणस्तूदरे दृष्ट्वा सर्वान्विष्णुर्महाभुजः।।\nअहोस्य तपसो वीर्यमित्युक्त्वा च पुनः पुनः।। २೦.२२ ।।"
  },
  {
    "text": "अटित्वा विविधाँल्लोकान् विष्णुर्नानाविधाश्रयान्।।\nततो वर्षसहस्रांते नांतं हि ददृशे यदा।। २೦.२३ ।।"
  },
  {
    "text": "तदास्य वक्त्रान्निष्क्रम्य पन्नगेंद्रनिकेतनः।।\nनारायणो जगद्धाता पितामहमथाब्रवीत्।। २೦.२४ ।।"
  },
  {
    "text": "भगवानादिरंतश्च मध्यं कालो दिशो नभः।।\nनाहमंतं प्रपश्यामि उदरस्य तवानघ।। २೦.२५ ।।"
  },
  {
    "text": "एवमुक्त्वाब्रवीद्भूयः पितामहमिदं हरिः।।\nभगवानेवमेवाहं शाश्वतं हि ममोदरम्।। २೦.२६ ।।"
  },
  {
    "text": "प्रविश्य लोकान् पश्यैताननौपम्यान्सुरोत्तम।।\nततः प्राह्लादिनीं वाणीं श्रुत्वा तस्याभिनंद्य च।। २೦.२७ ।।"
  },
  {
    "text": "श्रीपतेरुदरं भूयः प्रविवेश पितामहः।।\nतानेव लोकान् गर्भस्थानपश्यत्सत्यविक्रमः।। २೦.२८ ।।"
  },
  {
    "text": "पर्यटित्वा तु देवस्य ददृशेऽन्तं न वै हरेः।।\nज्ञात्वा गतिं तस्य पितामहस्य द्वाराणि सर्वाणि पिधाय विष्णुः।।\nविभुर्मनः कर्तुमियेष चाशु सुखं प्रसुप्तोहमिति प्रचिंत्य।। २೦.२९ ।।"
  },
  {
    "text": "ततो द्वाराणि सर्वाणि पिहितानि समीक्ष्य वै।।\nसूक्ष्मं कृत्वात्मनो रूपं नाभ्यां द्वारमविंदत।। २೦.३೦ ।।"
  },
  {
    "text": "पद्मसूत्रानुसारेण चान्वपश्यत्पितामहः।।\nउज्जहारात्मनो रूपं पुष्कराच्चतुराननः।। २೦.३१ ।।"
  },
  {
    "text": "विरराजारविंदस्थः पद्मगर्भसमद्युतिः।।\nब्रह्मा स्वयंभूर्भगवाञ्जगद्योनिः पितामहः।। २೦.३२ ।।"
  },
  {
    "text": "एतस्मिन्नंतरे ताभ्यामेकैकस्य तु कृत्स्नशः।।\nवर्तमाने तु संघर्षे मध्ये तस्यार्णवस्य तु।। २೦.३३ ।।"
  },
  {
    "text": "कुतोप्यपरिमेयात्मा भूतानां प्रभुरीश्वरः।।\nशूलपाणिर्महादेवो हेमवीरांबरच्छदः।। २೦.३४ ।।"
  },
  {
    "text": "अगच्छद्यत्र सोनंतो नागभोगपतिर्हरिः।।\nशीघ्रं विक्रमतस्तस्य पद्भ्यामाक्रांतपीडिताः।। २೦.३५ ।।"
  },
  {
    "text": "उद्भूतास्तूर्णमाकाशे पृथुलास्तोयबिंदवः।।\nअत्युष्णश्चातिशीतश्च वायुस्तत्र ववौ पुनः।। २೦.३६ ।।"
  },
  {
    "text": "तद्दृष्ट्वा महदाश्चर्यं ब्रह्मा विष्णुमभाषत।।\nअब्बिंदवश्च शीतोष्णाः कंपयंत्यंबुजं भृशम्।। २೦.३७ ।।"
  },
  {
    "text": "एतन्मे संशयं ब्रूहि किं वा त्वन्यच्चिकीर्षसि।।\nएतदेवंविधं वाक्यं पितामहमुखोद्गतम्।। २೦.३८ ।।"
  },
  {
    "text": "श्रुत्वाप्रतिमकर्मा हि भगवानसुरांतकृत्।।\nकिं नु खल्वत्र मे नाभ्यां भूतमन्यत्कृतालयम्।। २೦.३९ ।।"
  },
  {
    "text": "वदति प्रियमत्यर्थं मन्युश्चास्य मया कृतः।।\nइत्येवं मनसा ध्यात्वा प्रत्युवाचेदमुत्तरम्।। २೦.४೦ ।।"
  },
  {
    "text": "किमत्र भगवानद्य पुष्करे जातसंभ्रमः।।\nकिं मया च कृतं देव यन्मां प्रियमनुत्तमम्।। २೦.४१ ।।"
  },
  {
    "text": "भाषसे पुरुषश्रेष्ठ किमर्थं ब्रूहि तत्त्वतः।।\nएवं ब्रुवाणं देवेशं लोकयात्रानुगं ततः।। २೦.४२ ।।"
  },
  {
    "text": "प्रत्युवाचाम्बुजाभाक्षं ब्रह्मा वेदनिधिः प्रभुः।।\nयोऽसौ तवोदरं पूर्वं प्रविष्टोऽहं त्वदिच्छया।। २೦.४३ ।।"
  },
  {
    "text": "यथा ममोदरे लोकाः सर्वे दृष्टास्त्वया प्रभो।।\nतथैव दृष्टाः कार्त्स्न्येन मया लोकास्तवोदरे।। २೦.४४ ।।"
  },
  {
    "text": "ततो वर्षसहस्रात्तु उपावृत्तस्य मेऽनघ।।\nत्वया मत्सरभावेन मां वशीकर्तुमिच्छता।। २೦.४५ ।।"
  },
  {
    "text": "आशु द्वाराणि सर्वाणि पिहितानि समंततः।।\nततो मया महाभाग संचित्य स्वेन तेजसा।। २೦.४६ ।।"
  },
  {
    "text": "लब्धो नाभिप्रदेशेन पद्मसूत्राद्विनिर्गमः।।\nमाभूत्ते मनसोऽल्पोपि व्याघातोऽयं कथंचन।। २೦.४७ ।।"
  },
  {
    "text": "इत्येषानुगतिर्विष्णो कार्याणामौपसर्पिणी।।\nयन्मयानंतरं कार्यं ब्रूहि किं करवाण्यहम्।। २೦.४८ ।।"
  },
  {
    "text": "ततः परममेयात्मा हिरण्यकशिपो रिपुः।।\nअनवद्यां प्रियामिष्टां शिवां वाणीं पितामहात्।। २೦.४९ ।।"
  },
  {
    "text": "श्रुत्वा विगतमात्सर्यं वाक्यमस्मै ददौ हरिः।।\nन ह्येवमीदृशं कार्यं मयाध्यवसितं तव।। २೦.५೦ ।।"
  },
  {
    "text": "त्वां बोधयितुकामेन क्रीडापूर्वं यदृच्छया।।\nआशु द्वाराणि सर्वाणि घटितानि मयात्मनः।। २೦.५१ ।।"
  },
  {
    "text": "न तेऽन्यथावगंतव्यं मान्यः पूज्यश्च मे भवान्।।\nसर्वं मर्षय कल्याण यन्मयापकृतं तव।। २೦.५२ ।।"
  },
  {
    "text": "अस्मान् मयोह्यमानस्त्वं पद्मादवतर प्रभो।।\nनाहं भवंतं शक्नोमि सोढुं तेजोमयं गुरुम्।। २೦.५३ ।।"
  },
  {
    "text": "सहोवाच वरं ब्रूहि पद्मादवतर प्रभो।।\nपुत्रो भव ममारिघ्न मुदं प्राप्स्यसि शोभनाम्।। २೦.५४ ।।"
  },
  {
    "text": "सद्भाववचनं ब्रूहि पद्मादवतर प्रभो।।\nस त्वं च नो महायोगी त्वमीड्यः प्रणवात्मकः।। २೦.५५ ।।"
  },
  {
    "text": "अद्यप्रभृति सर्वेशः श्वेतोष्णीषविभूषितः।।\nपद्मयोनिरिति ह्येवं ख्यातो नाम्ना भविष्यसि।। २೦.५६ ।।"
  },
  {
    "text": "पुत्रो मे त्वं भव ब्रह्मन् सप्तलोकाधिपः प्रभो।।\nततः स भगवान्देवो वरं दत्वा किरीटिने।। २೦.५७ ।।"
  },
  {
    "text": "एवं भवतु चेत्युक्त्वा प्रीतात्मा गतमत्सरः।।\nप्रत्यासन्नमथायांतं बालार्काभं महाननम्।। २೦.५८ ।।"
  },
  {
    "text": "भवमत्यद्भुतं दृष्ट्वा नारायणमथाब्रवीत्।।\nअप्रमेयो महावक्त्रो दंष्ट्री ध्वस्तशिरोरुहः।। २೦.५९ ।।"
  },
  {
    "text": "दशबाहुस्त्रिशूलांको नयनैर्विश्वतः स्थितः।।\nलोकप्रभुः स्वयं साक्षाद्विकृतो मुंजमेखली।। २೦.६೦ ।।"
  },
  {
    "text": "मेंढ्रेणोर्ध्वेन महता नर्दमानोतिभैरवम्।।\nकः खल्वेष पुमान् विष्णो तेजोराशिर्महाद्युतिः।। २೦.६१ ।।"
  },
  {
    "text": "व्याप्य सर्वा दिशो द्यां च इत एवाभिवर्तते।।\nतेनैवमुक्तो भगवान् विष्णुर्ब्रह्माणमब्रवीत्।। २೦.६२ ।।"
  },
  {
    "text": "पद्भ्यां? तल०निपातेन यस्य विक्रमतोर्णवे।।\nवेगेन महताकाशेप्युत्थिताश्च जलाशयाः।। २೦.६३ ।।"
  },
  {
    "text": "स्थूलाद्भिर्विश्वतोत्यर्थं सिच्यसे पद्मसंभव।।\nघ्राणजेन च वातेन कंप्यमानं त्वया सह।। २೦.६४ ।।"
  },
  {
    "text": "दोधूयते महापद्मं स्वच्छंदं मम नाभिजम्।।\nसमागतो भवानीशो ह्यनादिश्चांतकृत्प्रभुः।। २೦.६५ ।।"
  },
  {
    "text": "भवानहं च स्तोत्रेण उपतिष्ठाव गोध्वजम्।।\nततः क्रुद्धोऽम्बुजाभाक्षं ब्रह्मा प्रोवाच केशवम्।। २೦.६६ ।।"
  },
  {
    "text": "भवान्न नूनमात्मानं वेत्ति लोकप्रभुं विभुम्।।\nब्रह्माणं लोककर्तारं मां न वेत्सि सनातनम्।। २೦.६७ ।।"
  },
  {
    "text": "को ह्यसौ शंकरो नाम आवयोर्व्यतिरिच्यते।।\nतस्य तत्क्रोधजं वाक्यं श्रुत्वा हरिरभाषत।। २೦.६८ ।।"
  },
  {
    "text": "मा मैवं वद कल्याण परिवादं महात्मनः।।\nमहायोगेंधनो धर्मो दुराधर्षो वरप्रदः।। २೦.६९ ।।"
  },
  {
    "text": "हेतुरस्याथ जगतः पुराणपुरुषोऽव्ययः।।\nबीजी खल्वेष बीजानां ज्योतिरेकः प्रकाशते।। २೦.७೦ ।।"
  },
  {
    "text": "बालक्रीडनकैर्देवः क्रीडते शंकरः स्वयम्।।\nप्रधानमव्ययो योनिरव्यक्तं प्रकृतिस्तमः।। २೦.७१ ।।"
  },
  {
    "text": "मम चैतानि नामानि नित्यं प्रसवधर्मिणः।।\nयः कः स इति दुःखार्तैर्दृश्यते यतिभिः शिवः।। २೦.७२ ।।"
  },
  {
    "text": "एष बीजी भवान्बीजमहं योनिः सनातनः।।\nस एवमुक्तो विश्वात्मा ब्रह्मा विष्णुमपृच्छत।। २೦.७३ ।।"
  },
  {
    "text": "भवान् योनिरहं बीजं कथं बीजी महेश्वरः।।\nएतन्मे सूक्ष्ममव्यक्तं संशयंछेत्तुमर्हसि।। २೦.७४ ।।"
  },
  {
    "text": "ज्ञात्वा च विविधोत्पत्तिं ब्रह्मणो लोकतंत्रिणः।।\nइमं परमसादृश्यं प्रश्नमभ्यवदद्धरिः।। २೦.७५ ।।"
  },
  {
    "text": "अस्मान्महत्तरं भूतं गुह्यमन्यन्न विद्यते।।\nमहतः परमं धाम शिवमध्यात्मिनां पदम्।। २೦.७६ ।।"
  },
  {
    "text": "द्विविधं चैवमात्मानं प्रविभज्यव्यवस्थितः।।\nनिष्कलस्तत्र योव्यक्तः सकलश्च महेश्वरः।। २೦.७७ ।।"
  },
  {
    "text": "यस्य मायाविधिज्ञस्य अगम्यगहनस्य च।।\nपुरा लिंगोद्भवं बीजं प्रथमं त्वादिसर्गिकम्।। २೦.७८ ।।"
  },
  {
    "text": "मम योनौ समायुक्तं तद्बीजं कालपर्ययात्।।\nहिरण्मयमकूपारे योन्यामंडमजायत।। २೦.७९ ।।"
  },
  {
    "text": "शतानि दशवर्षाणामंडमप्सु प्रतिष्ठितम्।।\nअंते वर्षसहस्रस्य वायुना तद्द्विदा कृतम्।। २೦.८೦ ।।"
  },
  {
    "text": "कपालमेकं द्यौर्जज्ञे कपालमपरं क्षितिः।।\nउल्बं तस्य महोत्सेधो योसौ कनकपर्वतः।। २೦.८१ ।।"
  },
  {
    "text": "ततश्च प्रतिसंध्यात्मा देवदेवो वरः प्रभुः।।\nहिरण्यगर्भो भगवांस्त्वभिजज्ञे चतुर्मुखः।। २೦.८२ ।।"
  },
  {
    "text": "आतारार्केंदुनक्षत्रं शून्यं लोकमवेक्ष्य च।।\nकोहमित्यपि च ध्याते कुमारास्तेऽभवंस्तदा।। २೦.८३ ।।"
  },
  {
    "text": "प्रियदर्शनास्तु यतयो यतीनां पूर्वजास्तव।।\nभूयो वर्षसहस्रांते तत एवात्मजास्तव।। २೦.८४ ।।"
  },
  {
    "text": "भुवनानलसंकाशाः पद्मपत्रायतेक्षणाः।।\nश्रीमान्सनत्कुमारश्च ऋभुश्चैवोर्ध्व रेतसौ।। २೦.८५ ।।"
  },
  {
    "text": "सनकः सनातनश्चैव तथैव च सनंदनः।।\nउत्पन्नाः समकालं ते बुद्ध्यातींद्रियदर्शनाः।। २೦.८६ ।।"
  },
  {
    "text": "उत्पन्नाः प्रतिभात्मानो जगतां स्थितिहेतवः।।\nनारप्स्यंते च कर्माणि तापत्रयविवर्जिताः।। २೦.८७ ।।"
  },
  {
    "text": "अल्पसौख्यं बहुक्लेशं जराशोकसमन्विताम्।।\nजीवनं मरणं चैव संभवश्च पुनः पुनः।। २೦.८८ ।।"
  },
  {
    "text": "अल्पभूतं सुखं स्वर्गे दुःखानि नरके तथा।।\nविदित्वा चागमं सर्वमवश्यं भवितव्यताम्।। २೦.८९ ।।"
  },
  {
    "text": "ऋभुं सनत्कुमारं च दृष्ट्वा तव वशे स्थितौ।।\nत्रयस्तु त्रीन् गुणान् हित्वा चात्मजाः सनकादयः।। २೦.९೦ ।।"
  },
  {
    "text": "वैवर्तेन तु ज्ञानेन प्रवृत्तास्ते महौजसः।।\nततस्तेषु प्रवृत्तेषु सनकादिषु वै त्रिषु।। २೦.९१ ।।"
  },
  {
    "text": "भविष्यसि विमूढस्त्वं मायया शंकरस्य तु।।\nएवं कल्पे तु वै वृत्ते संज्ञा नश्यति तेऽनघ।। २೦.९२ ।।"
  },
  {
    "text": "कल्पे शेषाणि भूतानि सूक्ष्माणि पार्थिवानि च।।\nसर्वेषां ह्यैश्वरी माया जागृतिः समुदाहृता।। २೦.९३ ।।"
  },
  {
    "text": "यथैष पर्वतो मेरुर्देवलोको ह्युदाहृतः।।\nतस्य चेदं हि माहात्म्यं विद्धि देववरस्य ह।। २೦.९४ ।।"
  },
  {
    "text": "ज्ञात्वा चेश्वरसद्भावं ज्ञात्वा मामंबुजेक्षणम्।।\nमहादेवं महाभूतं भूतानां वरदं प्रभुम्।। २೦.९५ ।।"
  },
  {
    "text": "प्रणवेनाथ साम्ना तु नमस्कृत्य जगद्गुरुम्।।\nत्वां च मां चैव संक्रुद्धो निःश्वासान्निर्दहेदयम्।। २೦.९६ ।।"
  },
  {
    "text": "एवं ज्ञात्वा महायोगमभ्युत्तिष्ठन्महाबलम्।।\nअहं त्वामग्रतः कृत्वा स्तोष्याम्यनलसप्रभम्।। २೦.९७ ।।"
  },
  {
    "text": "इति श्रीलिंगमहापुराणे पूर्वभागे ब्रह्मप्रबोधनं नाम विंशोऽध्यायः।। २೦ ।।"
  }
]
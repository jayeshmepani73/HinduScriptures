[
  {
    "text": "ऋषय ऊचुः।।\nदेवानां दानवानां च गंधर्वोरगरक्षसाम्।।\nउत्पत्तिं ब्रूहि सूताद्य यथाक्रममनुत्तमम्।। ६३.१ ।।"
  },
  {
    "text": "सूत उवाच।।\nसंकल्पाद्दर्शनात्स्पर्शात्पूर्वेषां सृष्टिरुच्यते।।\nदक्षात्प्राचेतसादूर्ध्वं सृष्टिर्मैथुनसंभवा।। ६३.२ ।।"
  },
  {
    "text": "यदा तु सृजतस्तस्य देवर्षिगण पन्नगान्।।\nन वृद्धिमगमल्लोकस्तदा मैथुनयोगतः।। ६३.३ ।।"
  },
  {
    "text": "दक्षः पुत्रसहस्राणि पंच सूत्यामजीजनत्।।\nतांस्तु दृष्ट्वा महाभागान् सिसृक्षुर्विविधाः प्रजाः।। ६३.४ ।।"
  },
  {
    "text": "नारदः प्राह हर्यश्वान्दक्षपुत्रान्समागतान्।।\nभुवः प्रमाणं सर्वं तु ज्ञात्वोर्ध्वमध एव च।। ६३.५ ।।"
  },
  {
    "text": "ततः सृष्टिं विशेषेण कुरुध्वं मुनिसत्तमाः।।\nते तु तद्वचनं श्रुत्वा प्रयाताः सर्वतोदिशम्।। ६३.६ ।।"
  },
  {
    "text": "अद्यापि न निवर्तंते समुद्रादिव सिंधवः।।\nहर्यश्वेषु च नष्टेषु पुनर्दक्षः प्रजापतिः।। ६३.७ ।।"
  },
  {
    "text": "सूत्यामेव च पुत्राणां सहस्रमसृजत्प्रभुः।।\nशबला नाम ते विप्राः समेताः सृष्टिहेतवः।। ६३.८ ।।"
  },
  {
    "text": "नारदोनुगतान्प्राह पुनस्तान्सूर्यवर्चसः।।\nभुवः प्रमाणं सर्वं तु ज्ञात्वा भ्रातॄन् पुनः पुनः।। ६३.९ ।।"
  },
  {
    "text": "आगत्य वाथ सृष्टिं वै करिष्यथ विशेषतः।।\nतेपि तेनैव मार्गेण जग्मुर्भ्रातृगतिं तथा।। ६३.१೦ ।।"
  },
  {
    "text": "ततस्तेष्वपि नष्टेषु षष्टिकन्याः प्रजापतिः।।\nवैरिण्यां जनयामास दक्षः प्राचेतसस्तदा।। ६३.११ ।।"
  },
  {
    "text": "प्रादात्स दशकं धर्मे कश्यपाय त्रयोदश।।\nविंशत्सप्त च सोमाय चतस्रोऽरिष्टनेमये ।। ६३.१२ ।।"
  },
  {
    "text": "द्वे चैव भृगुपुत्त्राय द्वे कृशाश्वाय धीमते।।\nद्वे चैवाङ्गिरसे तद्वत्तासां नामानि विस्तरात्।। ६३.१३ ।।"
  },
  {
    "text": "श्रृणुध्वं देवमातॄणां प्रजाविस्तारमादितः।।\nमरुत्वती वसूर्यामिर्लबा भानुररुंधती।। ६३.१४ ।।"
  },
  {
    "text": "संकल्पा च मुहूर्ता च साध्या विश्वा च भामिनि।।\nधर्मपत्न्यः समाख्यातास्तासां पुत्रान्वदामि वः।। ६३.१५ ।।"
  },
  {
    "text": "विश्वेदेवास्तु विश्वायाः साध्या साध्यानजीजनत्।।\nमरुत्वत्यां मरुत्वंतो वसोस्तु वसवस्तथा।। ६३.१६ ।।"
  },
  {
    "text": "भानोस्तु भानवः प्रोक्ता मुहूर्ताया मुहूर्तकाः।।\nलंबाया घोषनामानो नागवीथिस्तु यामिजः।। ६३.१७ ।।"
  },
  {
    "text": "संकल्पायास्तु संकल्पो वसुसर्गं वदामि वः।।\nज्योतिष्मंतस्तु ये देवा व्यापकाः सर्वतोदिशम्।। ६३.१८ ।।"
  },
  {
    "text": "वसवस्ते समाख्याताः सर्वभूतहितैषिणः।।\nआपो ध्रुवश्च सोमश्च धरश्चैवानिलोनलः।। ६३.१९ ।।"
  },
  {
    "text": "प्रत्यूषश्च प्रभासश्च वसवोष्टौ प्रकीर्तिताः।।\nअजैकपादहिर्बुध्यो विरुपाक्षः सभैरवः।। ६३.२೦ ।।"
  },
  {
    "text": "हरश्च बहुरूपश्च त्र्यंबकश्च सुरेश्वरः।।\nसावित्रश्च जयंतश्च पिनाकी चापराजितः।। ६३.२१ ।।"
  },
  {
    "text": "एते रुद्राः समाख्याता एकादश गणेश्वराः।।\nकश्यपस्य प्रवक्ष्यामि पत्नीभ्यः पुत्रपौत्रकम्।। ६३.२२ ।।"
  },
  {
    "text": "अदितिश्च दितिश्चैव अरिष्टा सुरसा मुनिः।।\nसुरभिर्विनता ताम्रा तद्वत् क्रोधवशा इला।। ६३.२३ ।।"
  },
  {
    "text": "कद्रूस्त्विषा दनुस्तद्वत्तासां पुत्रान्वदामि वः।।\nतुषिता नाम ये देवाश्चाक्षुषास्यांतरे मनोः।। ६३.२४ ।।"
  },
  {
    "text": "वैवस्वतांतरे ते वै आदित्या द्वादश स्मृताः।।\nइंद्रो धाता भगस्त्वष्ट मित्रोथ वरुणोर्यमा।। ६३.२५ ।।"
  },
  {
    "text": "विवस्वान्सविता पूषा अंशुमान् विष्णुरेव च।।\nएते सहस्रकिरणा आदीत्या द्वादश स्मृताः।। ६३.२६ ।।"
  },
  {
    "text": "दितिः पुत्रद्वयं लेभे कश्यपादिति नः श्रुतम्।।\nहिरण्यकशिपुं चैव हिरण्याक्षं तथैव च।। ६३.२७ ।।"
  },
  {
    "text": "दनुः पुत्रशतं लेभे कश्यपाद्बलदर्पितम्।।\nविप्रचित्तिः प्रधानोभूत्तेषां मध्ये द्विजोत्तमाः।। ६३.२८ ।।"
  },
  {
    "text": "ताम्रा च जनयामास षट् कन्या द्विजपुंगवाः।।\nशुकीं श्येनीं च भासीं च सुग्रीवीं गृध्रिकां शुचिम्।। ६३.२९ ।।"
  },
  {
    "text": "शुकी शुकानुलूकांश्च जनयामास धर्मतः।।\nश्येनी श्येनांस्तथा भासी कुरंगांश्च व्यजीजनत्।। ६३.३೦ ।।"
  },
  {
    "text": "गृध्री गृध्रान् कपोतांश्च पारावतीविहंगमान्।।\nहंससारसकारंडप्लवाञ्छुचिरजीजनत्।। ६३.३१ ।।"
  },
  {
    "text": "अजाश्वमेषोष्ट्रखरान् सुग्रीवी चाप्यजीजनत्।।\nविनता जनया मास गरुडं चारुणं शुभा।। ६३.३२ ।।"
  },
  {
    "text": "सौदामिनीं तथा कन्यां सर्वलोकभयंकरीम्।।\nसुरसायाः सहस्रं तु सर्पाणामभवत्पुरा।। ६३.३३ ।।"
  },
  {
    "text": "कद्रूः सहस्रशिरसां सहस्रं प्राप सुव्रता।।\nप्रधानास्तेषु विख्याताः षड्विंशतिरनुत्तमाः।। ६३.३४ ।।"
  },
  {
    "text": "शेषवासुकिकर्कोचशंखैरावतकंबलाः।।\nधनंजयमहानीलपद्माश्वतरतक्षकाः।। ६३.३५ ।।"
  },
  {
    "text": "एलापत्रमहापद्मधृतराष्ट्रबलाहकाः।।\nशंखपालमहाशंखपुष्पदंष्ट्रशुभाननाः।। ६३.३६ ।।"
  },
  {
    "text": "शंख लोमा च नहुषो वामनः फणितस्तथा।।\nकपिलो दुर्मुखश्चापि पतंजलिरिति स्मृतः।। ६३.३७ ।।"
  },
  {
    "text": "रक्षोगणं क्रोधवशा महामायं व्यजीजनत्।।\nरुद्राणां च गणं तद्वद्गोमहिष्यौ वरांगना।। ६३.३८ ।।"
  },
  {
    "text": "सुरभिर्जनयामास कश्यपादिति नः श्रुतम्।।\nमुनिर्मुनीनां च गणं गणमप्सरसां तथा।। ६३.३९ ।।"
  },
  {
    "text": "तता किंनरगंधर्वानरिष्टाजनयद्बहून्।।\nतृणवृक्षलतागुल्ममिला सर्वमजीजनत्।। ६३.४೦ ।।"
  },
  {
    "text": "त्विषा तु यक्षरक्षांसि जनयामास कोटिशः।।\nएते तु काश्यपेयाश्च संक्षेपात्परिकीर्तिताः।। ६३.४१ ।।"
  },
  {
    "text": "एतेषां पुत्रपौत्रादिवंशाश्च बहवः स्मृताः।।\nएवं प्रजासु सृष्टासु कश्य पेन महात्मना।। ६३.४२ ।।"
  },
  {
    "text": "प्रतिष्ठितासु सर्वासु चरासु स्थावरासु च।।\nअभिषिच्याधिपत्येषु तेषां मुख्यान्प्रजापतिः।। ६३.४३ ।।"
  },
  {
    "text": "ततो मनुष्याधिपतिं चक्रे वैवस्वतं मनुम्।।\nस्वायंभुवेन्तरे पूर्वं ब्रह्मणा येऽभिषेचिताः।। ६३.४४ ।।"
  },
  {
    "text": "तैरियं पृथिवी सर्वा सप्तद्वीपा सपर्वता।।\nयथोपदेशमद्यापि धर्मेण प्रतिपाल्यते।। ६३.४५ ।।"
  },
  {
    "text": "स्वायंभुवेन्तरे पूर्वे ब्रह्मणा येऽभिषेचिताः।।\nते ह्येते चाभिषिच्यंते मनवश्च भवन्ति ते।। ६३.४६ ।।"
  },
  {
    "text": "मन्वंतरेष्वतीतेषु गता ह्येतेषु पार्थिवाः।।\nएवमन्येभिषिच्यन्ते प्राप्ते मन्वंतरे ततः।। ६३.४७ ।।"
  },
  {
    "text": "अतीतानागताः सर्वे नृपा मन्वन्तरे स्मृताः।।\nएतानुत्पाद्य पुत्रांस्तु प्रजासंतानकारणात्।। ६३.४८ ।।"
  },
  {
    "text": "कश्यपो गोत्रकामस्तु चचार स पुनस्तपः।।\nपुत्रो गोत्रकरो मह्यं भवतादिति चिंतयन्।। ६३.४९ ।।"
  },
  {
    "text": "तस्यैवं ध्यायमानस्य कश्यपस्य महात्मनः।।\nब्रह्मयोगात्सुतौ पश्चात्प्रादुर्भूतौ महौजसौ।। ६३.५೦ ।।"
  },
  {
    "text": "वत्सरश्चासितश्चैव तावुभौ ब्रह्मवादिनौ।।\nवत्सरान्नैध्रुवो जज्ञे रैभ्यश्च सुमहायशाः।। ६३.५१ ।।"
  },
  {
    "text": "रैभ्यस्य रैभ्या विज्ञेया नैध्रुवस्य वदामि वः।।\nच्यवनस्य तु कन्यायां सुमेधाः समपद्यत।। ६३.५२ ।।"
  },
  {
    "text": "नैध्रुवस्य तु सा पत्नी माता वै कुंडपायिनाम्।।\nअसितस्यैकपर्णायां ब्रह्मिष्ठः समपद्यत।। ६३.५३ ।।"
  },
  {
    "text": "शांडिल्यानां वरः श्रीमान्देवलः सुमहातपाः।।\nशांडिल्या नैध्रुवा रैभ्यास्त्रयः पक्षास्तु काश्यपाः।। ६३.५४ ।।"
  },
  {
    "text": "नव प्रकृतयो देवाः पुलस्त्यस्य वदामि वः।।\nचतुर्युगे ह्यतिक्रांते मनोरेकादशे प्रभोः।। ६३.५५ ।।"
  },
  {
    "text": "अर्धावशिष्टे तस्मिंस्तु द्वापरे संप्रवर्तिते।।\nमानवस्य नरिष्यन्तः पुत्र सीद्दमः किल।। ६३.५६ ।।"
  },
  {
    "text": "दमस्य तस्य दायादस्तृणबिंदुरिति स्मृतः।।\nत्रेतायुगमुखे राजा तृतीये संबभूव ह।। ६३.५७ ।।"
  },
  {
    "text": "तस्य कन्या त्विलविला रूपेणाप्रतिमाभवत्।।\nपुरस्त्याय स राजर्षिस्तां कन्यां प्रत्यपादयत्।। ६३.५८ ।।"
  },
  {
    "text": "ऋषिरैरविलो यस्यां विश्रवाः समपद्यत।।\nतस्य पत्न्यश्चतस्रस्तु पौलस्त्यकुलवर्धनाः।। ६३.५९ ।।"
  },
  {
    "text": "बृहस्पतेः शुभा कन्या नाम्ना वै देववर्णिनी।।\nपुष्पोत्कटा बलाका च सुते माल्यवतः स्मृतेः।। ६३.६೦ ।।"
  },
  {
    "text": "कैकसी मालिनः कन्या तासां वै श्रृणुत प्रजाः।।\nज्येष्ठं वैश्रवणं तस्मात्सुषुवे देव वर्णिनी।। ६३.६१ ।।"
  },
  {
    "text": "कैकसी चाप्यजनयद्रावणं राक्षसाधिपम्।।\nकुंभकर्णं शूर्पनखां धीमन्तं च विभीषणम्।। ६३.६२ ।।"
  },
  {
    "text": "पुष्पोत्कटा ह्यजनयत्पुत्रांस्तस्माद्द्विजोत्तमाः।।\nमहोदरं प्रहस्तं च महापार्श्वं खरं तथा।। ६३.६३ ।।"
  },
  {
    "text": "कुंभीनसीं तथा कन्यां बलायाः श्रृणुत प्रजाः।।\nत्रिशिरा दूषमश्चैव विद्युज्जिह्वश्च राक्षसः।। ६३.६४ ।।"
  },
  {
    "text": "कन्या वै मालिका चापि बलायाः प्रसवः स्मृतः।।\nइत्येते क्रूरकर्माणः पौलस्त्या राक्षसा नव।। ६३.६५ ।।"
  },
  {
    "text": "विभीषणोतिशुद्धात्मा धर्मज्ञः परिकीर्तितः।।\nपुलस्त्यस्य मृगाः पुत्राः सर्वे व्याघ्रश्च दंष्ट्रिणः।। ६३.६६ ।।"
  },
  {
    "text": "भूताः पिशाचाः सर्पाश्च सूकरा हस्तिनस्तथा।।\nवानराः किंनराश्चैव ये च किंपुरुषास्तथा।। ६३.६७ ।।"
  },
  {
    "text": "अनपत्यः क्रतुस्तस्मिन् स्मृतो वैवस्वतेन्तरे।।\nअत्रेः पत्न्यो दशैवासन् सुंदर्यश्च पतिव्रताः।। ६३.६८ ।।"
  },
  {
    "text": "भद्राश्वस्य घृताच्यां वै दशाप्सरसि सूनवः।।\nभद्राभद्रा च जलदा मंदा नंदा तथैव च।। ६३.६९ ।।"
  },
  {
    "text": "बलाबला च विप्रेन्द्रा या च गोपाबला स्मृता।।\nतथा तामरसा चैव वरक्रीडा च वै दश।। ६३.७೦ ।।"
  },
  {
    "text": "आत्रेयवंशप्रभवा स्तासां भर्ता प्रभाकरः।।\nस्वर्भानुपिहिते सूर्ये पतितेस्मिन्दिवो महीम्।। ६३.७१ ।।"
  },
  {
    "text": "तमोऽभिभूते लोकेस्मिन्प्रभा येन प्रवर्तिता।।\nस्वस्त्यस्तु हि तवेत्युक्ते पतन्निह दिवाकरः।। ६३.७२ ।।"
  },
  {
    "text": "ब्रह्मर्षेर्वचनात्तस्य पपात न विभुर्दिवः।।\nततः प्रभाकरेत्युक्तः प्रभुरत्रिर्महर्षिभिः।। ६३.७३ ।।"
  },
  {
    "text": "भद्रायां जनयामास सोमं पुत्रं यशस्विनम्।।\nस तासु जनयामास पुनः पुत्रांस्तपोधनः।। ६३.७४ ।।"
  },
  {
    "text": "स्वस्त्यात्रेया इति ख्याता ऋषयो वेदपारगाः।।\nतेषां द्वौ ख्यातयशसौ ब्रह्मिष्ठौ च महौजसौ।। ६३.७५ ।।"
  },
  {
    "text": "दत्तो ह्यत्रिवरो ज्येष्ठो दुर्वासास्तस्य चानुजः।।\nयवीयसी स्वसा तेषाममला ब्रह्मवादिनी।। ६३.७६ ।।"
  },
  {
    "text": "तस्य गोत्रद्वये जाताश्चत्वारः प्रथिता भुवि।।\nश्यावश्च प्रत्वसश्चैव ववल्गुश्चाथ गह्वरः।। ६३.७७ ।।"
  },
  {
    "text": "आत्रेयाणां च चत्वारः स्मृताः पक्षा महात्मनाम्।।\nकाश्यपो नारदश्चैव पर्वतानुद्धतस्तथा।। ६३.७८ ।।"
  },
  {
    "text": "जज्ञिरे मानसा ह्येते अरुंधत्या निबोधत।।\nनारदस्तु वसिष्ठायारुन्धतीं प्रत्यपादयत्।। ६३.७९ ।।"
  },
  {
    "text": "ऊर्ध्वरेता महातेजा दक्षशापात्तु नारदः।।\nपुरा देवासुरे युद्धे घोरे वै तारकामये।। ६३.८೦ ।।"
  },
  {
    "text": "अनावृष्ट्या हते लोके ह्युग्रे लोकेश्वरैः सह।।\nवसिष्ठस्तपसा धीमान्धारयामास वै प्रजाः।। ६३.८१ ।।"
  },
  {
    "text": "अन्नोदकं मूलफलमोषधीश्च प्रवर्तयन्।।\nतानेताञ्जीवयामास कारुण्यादौषधेन च।। ६३.८२ ।।"
  },
  {
    "text": "अरुन्धत्यां वसिष्ठस्तु सुतानुत्पादयच्छतम्।।\nज्यायसोजनयच्छक्तेरदृश्यंती पराशरम्।। ६३.८३ ।।"
  },
  {
    "text": "रक्षसा भक्षिते शक्तौ रुधिरेण तु वै तदा।।\nकाली पराशराज्जज्ञे कृष्णद्वैपायनं प्रभुम्।। ६३.८४ ।।"
  },
  {
    "text": "द्वैपायनो ह्यरण्यां वै शुकमुत्पादयत्सुतम्।।\nउपमन्युं च पीवर्यां विद्धीमे शुकसूनवः।। ६३.८५ ।।"
  },
  {
    "text": "भूरिश्रवाः प्रभुः शंभुः कृष्णो गौरस्तु पंचमः।।\nकन्या कीर्ति मती चैव योगमाता धृतव्रता।। ६३.८६ ।।"
  },
  {
    "text": "जननी ब्रह्मदत्तस्य पत्नी सा त्वनुहस्य च।।\nश्वेतः कृष्णश्च गौरश्च श्यामो धूम्रस्तथारुणः।। ६३.८७ ।।"
  },
  {
    "text": "नीलो बादरिकश्चैव सर्वे चैते पराशराः।।\nपराशराणामष्टौ ते पक्षाः प्रोक्ता महात्मनाम्।। ६३.८८ ।।"
  },
  {
    "text": "अत ऊर्ध्वं निबोधध्वमिंद्रप्रमितिसंभवम्।।\nवसिष्ठस्य कपिंजल्यो घृताच्यामुदपद्यत।। ६३.८९ ।।"
  },
  {
    "text": "त्रिमूर्तिर्यः समाख्यात इंद्रप्रमितिरुच्यते।।\nपृथोः सुतायां संभूतो भद्रस्तस्या भवद्वसुः।। ६३.९೦ ।।"
  },
  {
    "text": "उपमन्युः सुतस्तस्य बहवो ह्यौपमन्यवः।।\nमित्रावरुणयोश्चैव कौण्डिन्या ये परिश्रुताः।। ६३.९१ ।।"
  },
  {
    "text": "एकार्षेयास्तथा चान्ये वासिष्ठा नाम विश्रुताः।।\nएते पक्षा वसिष्ठानां स्मृता दश महात्मनाम्।। ६३.९२ ।।"
  },
  {
    "text": "इत्येते ब्रह्मणः पुत्रा मानसा विश्रुता भुवि।।\nभर्तारश्च महाभागा एषां वंशाः प्रकीर्तिताः।। ६३.९३ ।।"
  },
  {
    "text": "त्रिलोकधारणे शक्ता देवर्षिकुलसंभवाः।।\nतेषां पुत्राश्च पौत्राश्च शतशोथ सहस्रशः।। ६३.९४ ।।"
  },
  {
    "text": "यैस्तु व्याप्तास्त्रयो लोकाः सूर्यस्येव गभस्तिभिः।। ६३.९५ ।।"
  },
  {
    "text": "इति श्रीलिंगमहापुराणे पूर्वभागे देवादिसृष्टिकथनं नाम त्रिषष्टितमोऽध्यायः।। ६३।।"
  }
]
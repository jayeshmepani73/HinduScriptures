[
  {
    "text": "ऋषय ऊचुः।।\nकथं पूज्यो महादेवो मर्त्यैर्मंदैर्महामते।।\nकल्पायुपैरल्पवीर्यैरल्पसत्त्वैः प्रजापतिः।। ७९.१ ।।"
  },
  {
    "text": "संवत्सरसहस्रैश्च तपसा पूज्य शंकरम्।।\nन पश्यंति सुराश्चापि कथं देवं यजंति ते।। ७९.२ ।।"
  },
  {
    "text": "सूत उवाच।।\nकथितं तथ्य मेवात्र युष्माभिर्मुनिपुंगवाः।।\nतथापि श्रद्धया दृश्यः पूज्यः संभाष्य एव च।। ७९.३ ।।"
  },
  {
    "text": "प्रसंगाच्चैव संपूज्य भक्तिहीनैरपि द्विजाः।।\nभावानुरूपफलदो भगवानिति कीर्तितः।। ७९.४ ।।"
  },
  {
    "text": "उच्छिष्टः पूजयन्याति पैशाचं तु द्विजाधमः।।\nसंक्रुद्धो राक्षसं स्थानं प्राप्नुयान्मूढधीर्द्विजाः।। ७९.५ ।।"
  },
  {
    "text": "अभक्ष्यभक्षी संपूज्य याक्षं प्राप्नोति दुर्जनः।।\nगानशीलश्च गांधर्वं नृत्यशीलस्तथैव च।। ७९.६ ।।"
  },
  {
    "text": "ख्यातिशीलस्तथा चांद्रं स्त्रीषु सक्तो नराधमः।।\nमदार्तः पूजयन् रुद्रं सोमस्थानमवाप्नुयात्।। ७९.७ ।।"
  },
  {
    "text": "गायत्र्या देवमभ्यर्च्य प्राजापत्यमवाप्नुयात्।।\nब्राह्मं हि प्रणवेनैव वैष्णवं चाभिनंद्य च।। ७९.८ ।।"
  },
  {
    "text": "श्रद्धया सकृदेवापि समभ्यर्च्य महेश्वरम्।।\nरुद्रलोकमनुप्राप्य रुद्रैः सार्धं प्रमोदते।। ७९.९ ।।"
  },
  {
    "text": "संशोध्य शुभं लिंगममरासुरपूजितम्।।\nजलैः पूतैस्तता पीठे देवमावाह्य भक्तितः।। ७९.१० ।।"
  },
  {
    "text": "दृष्ट्वा देवं यथान्यायं प्रणिपत्य च शंकरम्।।\nकल्पिते चासने स्थाप्य धर्मज्ञानमये शुभे।। ७९.११ ।।"
  },
  {
    "text": "वैराग्यैश्वर्यसंपन्ने सर्वलोकनमस्कृते।।\nओंकारपद्ममध्ये तु सोमसूर्याग्निसंभवे।। ७९.१२ ।।"
  },
  {
    "text": "पाद्यमाचमनं चार्घ्यं दत्त्वा रुद्राय शंभवे।।\nस्नापयेद्दिव्यतोयैश्च घृतेन पयसा तथा।। ७९.१३ ।।"
  },
  {
    "text": "दध्ना च स्नापयेद्रुद्रं शोधयेच्च यताविधि।।\nततः शुद्धांबुना स्नाप्य चंदनाद्यैश्च पूजयेत्।। ७९.१४ ।।"
  },
  {
    "text": "रोचनाद्यैश्च संपूज्य दिव्यपुष्पैश्च पूजयेत्।।\nबिल्वपत्रैरखंडैश्च पद्मैर्नानाविधैस्तथा।। ७९.१५ ।।"
  },
  {
    "text": "नीलोत्पलैश्च राजीवैर्नद्यावर्तैश्च मल्लिकैः।।\nचंपकैर्जातिपुष्पैश्चवकुलैः करवीरकैः।। ७९.१६ ।।"
  },
  {
    "text": "शमीपुष्पैर्बृहत्पुष्पैरुन्मतागस्त्यजैरपि।।\nअपामार्गकदंबैश्च भूषणैरपि शोभनैः।। ७९.१७ ।।"
  },
  {
    "text": "दत्त्वा पंचविधं धूपं पायसं च निवेदयेत्।।\nदधिभक्तं च मध्वाज्यपरिप्लुतमतः परम्।। ७९.१८ ।।"
  },
  {
    "text": "शुद्धान्नं चैव मुद्गान्नं षड्विधं च निवेदयेत्।।\nअथ पंचविधं वापि सघृतं विनिवेदयेत्।। ७९.१९ ।।"
  },
  {
    "text": "केवलं चापि शुद्धान्नमाढकं तंडुलं पचेत्।।\nकृत्वा प्रदक्षिणं चांते नमस्कृत्य मुहुर्मुहुः।। ७९.२० ।।"
  },
  {
    "text": "स्तुत्वा च देवमीशानं पुनः संपूज्य शंकरम्।।\nईशानं पुरुषं चैव अघोरं वाममेव च।। ७९.२१ ।।"
  },
  {
    "text": "सद्योजातं जपंश्चापि पंचभिः पूजयेच्छिवम्।।\nअनेन विधिना देवः प्रसीदति महेश्वरः।। ७९.२२ ।।"
  },
  {
    "text": "वृक्षाः पुष्पादिपत्राद्यैरुपयुक्ताः शिवार्चने।।\nगावश्चैव द्विजश्रेष्ठाः प्रयांति परमां गतिम्।। ७९.२३ ।।"
  },
  {
    "text": "पूजयेद्यः शिवं रुद्रं शर्वं भवमजं सकृत्।।\nस याति शिवसायुज्यं पुनरावृत्तिवर्जितम्।। ७९.२४ ।।"
  },
  {
    "text": "अर्चितं परमेशानं भवं शर्वमुमापतिम्।।\nसकृत्प्रसंगाद्वा दृष्ट्वा सर्वपापैः प्रमुच्यते।। ७९.२५ ।।"
  },
  {
    "text": "पूजितं वा महादेवं पूज्यमानमथापि वा।।\nदृष्ट्वा प्रयाति वै मर्त्यो ब्रह्मलोकं न संशयः।। ७९.२६ ।।"
  },
  {
    "text": "श्रुत्वानुमोदयेच्चापि स याति परमां गतिम्।।\nयो दद्याद्धृतदीपं च सकृल्लिंगस्य चाग्रतः।। ७९.२७ ।।"
  },
  {
    "text": "स तां गतिमवाप्नोति स्वाश्रमैर्दुर्लभां रिथराम्।।\nदीपवृक्षं पार्थिवं वा दारवं वा शिवालये।। ७९.२८ ।।"
  },
  {
    "text": "दत्त्वा कुलशतं साग्रं शिवलोके महीयते।।\nआयसं ताम्रजं वापि रौप्यं सौवर्णिकं तथा।। ७९.२९ ।।"
  },
  {
    "text": "शिवाय दीपं यो दद्याद्विधिना वापि भक्तितः।।\nसूर्यायुतसमैः श्लक्ष्णैर्यानैः शिवपुरं व्रजेत्।। ७९.३० ।।"
  },
  {
    "text": "कार्तिके मासि यो दद्याद्धृतदीपं शिवाग्रतः।।\nसंपूज्यमानं वा पश्येद्विधिना परमेश्वरम्।। ७९.३१ ।।"
  },
  {
    "text": "स याति ब्रह्मणो लोकं श्रद्धया मुनिसत्तमाः।।\nआवाहनं सुसान्निध्यं स्थापनं पूजनं तथा।। ७९.३२ ।।"
  },
  {
    "text": "संप्रोक्तं रुद्रगायत्र्या आसनं प्रणवेन वै।।\nपंचभिः स्नपनं प्रोक्तं रुद्राद्यैश्च विशेषतः।। ७९.३३ ।।"
  },
  {
    "text": "एवं संपूजयेन्नित्यं देवदेवमुमापतिम्।।\nब्रह्माणं दक्षिणे तस्य प्रणवेन समर्चयेत्।। ७९.३४ ।।"
  },
  {
    "text": "उत्तरे देवदेवेशं विष्णुं गायत्रिया यजेत्।।\nवह्नौ हुत्वा यथान्यायं पंचभिः प्रणवेन च।। ७९.३५ ।।"
  },
  {
    "text": "स याति शिवसायुज्यमेवं संपूज्य शंकरम्।।\nइति संक्षेपतः प्रोक्तो लिंगार्चनविधिक्रमः।। ७९.३६ ।।"
  },
  {
    "text": "व्यासेन कथितः पूर्वं श्रुत्वा रुद्रमुखात्स्वयम्।। ७९.३७ ।।\nइति श्रीलंगमहापुराणे पूर्वभागे शिवार्चनविधिर्नामैकोनाशीतितमोऽध्यायः।। ७९ ।।"
  }
]
[
  {
    "text": "ऋषय ऊचुः।।\nकथं वै दृष्टवान्ब्रह्मा सद्योजातं महेश्वरम्।।\nवामदेवं महात्मानं पुराण पुरुषोत्तमम्।। ११.१ ।।"
  },
  {
    "text": "अघोरं च तथेशानं यथावद्वकुमर्हसि।।\nसूत उवाच।।\nएकोनत्रिंशकः कल्पो विज्ञेयः श्वेतलोहितः।। ११.२ ।।"
  },
  {
    "text": "तस्मिंस्तत्परमं ध्यानं ध्यायतो ब्रह्मणस्तदा।।\nउत्पन्नस्तु शिखायुक्तः कुमारः श्वेतलोहितः।। ११.३ ।।"
  },
  {
    "text": "तं दृष्ट्वा पुरुषं श्रीमान्ब्रह्मा वै विश्वतोमुखः।।\nहृदि कृत्वा महात्मानं ब्रह्मरूपिणमीश्वरम्।। ११.४ ।।"
  },
  {
    "text": "सद्योजातं ततो ब्रह्मा ध्यानयोगपरोऽभवत्।।\nध्यानयोगात्परं ज्ञात्वा ववंदे देवमीश्वरम्।। ११.५ ।।"
  },
  {
    "text": "सद्योजातं ततो ब्रह्म ब्रह्म वै समचिंतयत्।।\nततोस्य पार्श्वतः श्वेताः प्रादुर्भूता महायशाः।। ११.६ ।।"
  },
  {
    "text": "सुनंदो नंदनश्चैव विश्वनंदोपनंदनौ।।\nशिष्यास्ते वै महात्मानो यैस्तद्ब्रह्म सदावृतम्।। ११.७ ।।"
  },
  {
    "text": "तस्याग्रे श्वेतवर्णाभः श्वेतो नाम महामुनिः।।\nविजज्ञेऽथ महातेजास्तस्माज्जज्ञे हरस्त्वसौ।। ११.८ ।।"
  },
  {
    "text": "तत्र ते मुनयः सर्वे सद्योजातं महेश्वरम्।।\nप्रपन्नाः परया भक्त्या गृणंतो ब्रह्म शाश्वतम्।। ११.९ ।।"
  },
  {
    "text": "तस्माद्विश्वेश्वरं देवं ये प्रपद्यंति वै द्विजाः।।\nप्राणायामपरा भूत्वा ब्रह्मतत्पर मानसाः।। ११.१० ।।"
  },
  {
    "text": "ते सर्वे पापनिर्मुक्ता विमला ब्रह्मवर्चसः।।\nविष्णुलोकमतिक्रम्य रुद्रलोकं व्रजंति ते।। ११.११ ।।"
  },
  {
    "text": "इति श्रीलिङ्गमहापुराणे पूर्वभागे सद्योजातमाहत्म्यं नामैकादशोध्यायः।। ११ ।।"
  }
]
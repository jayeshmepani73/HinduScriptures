[
  {
    "text": "सूत उवाच।।\nततस्त्रिंशत्तमः कल्पो रक्तो नाम प्रकीर्तितः।।\nब्रह्म यत्र महातेजा रक्तवर्णमधारयत्।। १२.१ ।।"
  },
  {
    "text": "ध्यायतः पुत्रकामस्य ब्रह्मणः परमेष्ठिनः।।\nप्रादुर्भूतो महातेजाः कुमारो रक्तभूषणः।। १२.२ ।।"
  },
  {
    "text": "रक्तमाल्यांबरधरो रक्तनेत्रः प्रतापवान्।।\nस तं दृष्ट्वा महात्मानं कुमारं रक्तवाससम्।। १२.३ ।।"
  },
  {
    "text": "परं ध्यानं समाश्रित्य बुबुधे देवमीश्वरम्।।\nस तं प्रणम्य भगवान् ब्रह्मा परमयंत्रितः।। १२.४ ।।"
  },
  {
    "text": "वामदेवं ततो ब्रह्मा ब्रह्म वै समचिंतयत्।।\nतथा स्तुतो महादेवो ब्रह्मणा परमेश्वरः।। १२.५ ।।"
  },
  {
    "text": "प्रतीतहृदयः सर्व इदमाह पितामहम्।।\nध्यायता पुत्रकामेन यस्मात्तेहं पितामह।। १२.६ ।।"
  },
  {
    "text": "दृष्टः परमया भक्त्या स्तुतश्च ब्रह्मपुर्वकम्।।\nतस्माद्ध्यानबलं प्राप्य कल्पेकल्पे प्रयत्नतः।। १२.७ ।।"
  },
  {
    "text": "वेत्स्यसे मां प्रसंख्यातं लोकधातारमीश्वरम्।।\nततस्तस्य महात्मानश्चत्वारस्ते कुमारकाः।। १२.८ ।।"
  },
  {
    "text": "संबभूवुर्महात्मानो विशुद्धा ब्रह्मवर्चसः।।\nविरजाश्च विबाहुश्च विशोको विश्वभावनः।। १२.९ ।।"
  },
  {
    "text": "ब्रह्मण्या ब्रह्मणस्तुल्या वीरा अध्यवसायिनः।।\nरक्तांबरधराः सर्वे रक्तमाल्यानुलेपनाः।। १२.१० ।।"
  },
  {
    "text": "रक्तकुंकुमलिप्तांगा रक्तभस्मानुलेपनाः।।\nततो वर्षसहस्रांते ब्रह्मत्वेध्यवसायिनः।। १२.११ ।।"
  },
  {
    "text": "गृणंतश्च महात्मानो ब्रह्म तद्वामदैविकम्।।\nअनुग्रहार्थं लोकानां शिष्याणां हितकाम्यया।। १२.१२ ।।"
  },
  {
    "text": "धर्मोपदेशमखिलं कृत्वा ते ब्रह्मणः प्रियाः।।\nपुनरेव महादेवं प्रविष्टा रुद्रमव्ययम्।। १२.१३ ।।"
  },
  {
    "text": "येपि चान्ये द्विजश्रेष्ठा युंजाना वाममीश्वरम्।।\nप्रपश्यंति महादेवं तद्भक्तास्तत्परायणाः।। १२.१४ ।।"
  },
  {
    "text": "ते सर्वे पापनिर्मुक्ता विमला ब्रह्मचारिणः।।\nरुद्रलोकं गमिष्यंति पुनरावृत्तिदुर्लभम्।। १२.१५ ।।"
  },
  {
    "text": "इति श्रीलिङ्गमहापुराणे पूर्वभागे वामदेवमाहात्म्यं नाम द्वादशोध्यायः।। १२ ।।"
  }
]
[
  {
    "text": "सुत उवाच।।\nरहस्यं वः प्रवक्ष्यामि भवस्यामिततेजसः।।\nप्रभावं शंकरस्याद्यं संक्षेपात्सर्वदर्शिनः।। ७.१ ।।"
  },
  {
    "text": "योगिनः सर्वतत्त्वज्ञाः परं वैराग्यमास्थिताः।।\nप्राणायामादिभिश्चाष्टसाधनैः सहचारिणः।। ७.२ ।।"
  },
  {
    "text": "करुणादिगुणोपेताः कृत्वापि विविधानि ते।।\nकर्माणि नरकं स्वर्गं गच्छंत्येव स्वकर्मणा।। ७.३ ।।"
  },
  {
    "text": "प्रसादाज्जायते ज्ञानं ज्ञानाद्योगः प्रवर्तते।।\nयोगेन जायते मुक्तिः प्रसादादाखिलं ततः।। ७.४ ।।"
  },
  {
    "text": "ऋषय ऊचुः।।\nप्रसादाद्यदि विज्ञानं स्वरूपं वक्तुमर्हसि।।\nदिव्यं माहेश्वरं चैव योगं योगविदां वर।। ७.५ ।।"
  },
  {
    "text": "कथं करोति भगवान् चिंतया रहितः शिवः।।\nप्रसादं योगमार्गेण कस्मिन्काले नृणां विभुः।। ७.६ ।।"
  },
  {
    "text": "रोमहर्षण उवाच।।\nदेवानां च ऋषीणां च पितॄणां सन्निधौ पुरा।।\nशैलादिना तु कथितं श्रृण्वंतु ब्रह्मसूनवे।। ७.७ ।।"
  },
  {
    "text": "व्यासावताराणि तथा द्वापरांते च सुव्रताः।।\nयोगाचार्यावताराणि तथा तिष्ये तु शूलिनः।। ७.८ ।।"
  },
  {
    "text": "तत्रतत्र विभोः शिष्याश्चात्वारः शमभाजनाः।।\nप्रशिष्या बहवस्तेषां प्रसीदत्येवमीश्वरः।। ७.९ ।।"
  },
  {
    "text": "एवं क्रमागतं ज्ञानं मुखादेव नृणां विभोः।।\nवैश्यांतं ब्राह्मणाद्यं हि घृणया चानुरूपतः।। ७.१० ।।"
  },
  {
    "text": "ऋषय ऊचुः।।\nद्वापरेद्वापरे व्यासाः के वै कुत्रांतरेषु वै।।\nकल्पेषु कस्मिन्कल्पे नो वक्तुमर्हसि चात्र तान्।। ७.११ ।।"
  },
  {
    "text": "सूत उवाच।।\nश्रृण्वंतु कल्पे वाराहे द्विजा वैवस्वतांतरे।।\nव्यासांश्च सांप्रतं रुद्रांस्तथा सर्वांतरेषु वै।। ७.१२ ।।"
  },
  {
    "text": "वेदानां च पुराणानां तथा ज्ञानप्रदर्शकान्।।\nयथाक्रमं प्रवक्ष्यामि सर्वावर्तेषु साप्रतम्।। ७.१३ ।।"
  },
  {
    "text": "क्रतुः सत्यो भार्गवश्च अंगिराः सविता द्विजाः।।\nमृत्युः शतक्रतुर्धीमान् वसिष्ठो मुनिपुंगवः।। ७.१४ ।।"
  },
  {
    "text": "सारस्वतस्त्रिधामा च त्रिवृतो मुनिपुंगवः।।\nशततेजाः स्वयं धर्मो नारायण इति श्रुतः।। ७.१५ ।।"
  },
  {
    "text": "तरक्षुश्चारुणिर्धीमांस्तथा देवः गृतंजयः।।\nऋतंजयो भरद्वाजो गौतमः कविसत्तमः।। ७.१६ ।।"
  },
  {
    "text": "वाचःश्रवाः मुनिः साक्षात्तथा शुष्मायणिः शुचिः।।\nतृणाबिंदुर्मुनी रुक्षः शक्तिः शाक्तेय उत्तरः।। ७.१७ ।।"
  },
  {
    "text": "जातूकर्ण्यो हरिः साक्षात्कृष्णद्वैपायनो मुनिः।।\nव्यासास्त्वेते च श्रृण्वंतु कलौ योगेश्वरान् क्रमात्।। ७.१८ ।।"
  },
  {
    "text": "असंख्याता हि कल्पेषु विभोः सर्वांतरेषु च।।\nकलौ रुद्रावताराणां व्यासानां किल गौरवात्।। ७.१९ ।।"
  },
  {
    "text": "वैवस्वतांतरे कल्पे वाराहे ये च तान् पुनः।।\nअवतारान् प्रवक्ष्यामि तथा सर्वांतरेषु वै।। ७.२० ।।"
  },
  {
    "text": "ऋषयः ऊचुः।।\nमन्वंतराणि वाराहे वक्तुमर्हसि सांप्रतम्।।\nतथैव चोर्ध्वकल्पेषु सिद्धान्वैवस्वतांतरे।। ७.२१ ।।"
  },
  {
    "text": "रोमहर्षण उवाच।।\nमनुः स्वायंभुवस्त्वाद्यस्ततः स्वारोचिषो द्विजाः।।\nउत्तमस्तामसश्चैव रैवताश्चाक्षुषस्तथा।। ७.२२ ।।।"
  },
  {
    "text": "वैवस्वतश्च सावर्णिर्धर्मः सावर्णिकः पुनः।।\nपिशंगश्चापिशंगाभः शबलो वर्णकस्तथा।। ७.२३ ।।"
  },
  {
    "text": "औकारांता अकाराद्या मनवः परीकीर्तिताः।।\nश्वेतः पाण्डुस्तथा रक्तस्ताम्राः पीतश्च कापिलः।। ७.२४ ।।"
  },
  {
    "text": "कृष्णः श्यामस्तथा धूम्रः सुधूम्रश्च द्विजोत्तमाः।।\nअपिशंगः पिशंगश्च त्रिवर्णः शबलस्तथा।। ७.२५ ।।"
  },
  {
    "text": "कालंधुरस्तु कथिता वर्णतो मनवः शुभाः।।\nनामतो वर्णतश्चैव वर्णतः पुनरेव च।। ७.२६ ।।"
  },
  {
    "text": "स्वरात्मानः समाख्याताश्चांतरेशाः समासतः।।\nवैवस्वत ऋकारस्तु मनुः कृष्णः सुरेश्वरः।। ७.२७ ।।"
  },
  {
    "text": "सप्तमस्तस्य वक्ष्यामि युगावर्तेषु योगिनः।।\nसमतीतेषु कल्पेषु तथा चानागतेषु वै।। ७.२८ ।।"
  },
  {
    "text": "वाराहः सांप्रतं ज्ञेयः सप्तमांतरतः क्रमात्।।\nयोगावतारांश्च विभोः शिष्याणां संततिस्तथा।। ७.२९ ।।"
  },
  {
    "text": "संप्रेक्ष्य सर्वकालेषु तथावर्त्तेषु योगिनाम्।\nआद्ये श्वेतः कलौ रुद्राः सुतारो मदनस्तथा।। ७.३० ।।"
  },
  {
    "text": "सुहोत्रः कंकणश्चैव लोगाक्षिर्मुनिसत्तमाः।।\nजैगीषव्यो महातेजा भगवान् दधिवाहनः।। ७.३१ ।।"
  },
  {
    "text": "ऋषभश्च मुनिर्धीमानुग्रश्चत्रिः सुबालकः।।\nगौतमश्चाथ भगवान् सर्वदेवनमस्कृतः।। ७.३२ ।।"
  },
  {
    "text": "वेदशीर्षश्च गोकर्णो गुहावासी शिखंडभृत्।।\nजटा माल्यट्टहासश्च दारुको लांगली तथा।। ७.३३ ।।"
  },
  {
    "text": "महाकायमुनिः शूली दंडी मुंडीश्वरः स्वयम्।।\nसहिष्णुः सोमशर्मा च नकुलीशो जगद्गुरुः।। ७.३४ ।।"
  },
  {
    "text": "वैवस्वतेऽन्तरे सम्यक् प्रोक्ता हि परमात्मनः।।\nयोगाचार्यावतारा ये सर्वावर्तेषु सुव्रताः।। ७.३५ ।।"
  },
  {
    "text": "व्यासाश्चैवं मुनिश्रेष्ठा द्वापरेद्वापरे त्विमे।।\nयोगेश्वराणां चत्वारः शिष्याः प्रत्येकमव्ययाः।। ७.३६ ।।"
  },
  {
    "text": "श्वेतः श्वेतशिखंडी च श्वेताश्वः श्वेतलोहितः।।\nदुंदुभिः शतरूपश्च ऋचीकः केतुमांस्तथा।। ७.३७ ।।"
  },
  {
    "text": "विशाकेश्च विकेशश्च विपाशः पापनाशनः।।\nसुमुखो दुर्मुखश्चैव दुर्दमो दुरतिक्रमः।। ७.३८ ।।"
  },
  {
    "text": "सनकश्च सनंदश्च प्रभुर्यश्च सनातनः।।\nऋभुः सनत्कुमारश्च सुधामा विरजास्तथा।। ७.३९ ।।"
  },
  {
    "text": "शंखपा द्वैरजश्चैव मेघः सारस्वतस्तथा।।\nसुवाहनो मुनिश्रेष्ठो मेघवाहो महाद्युतिः।। ७.४० ।।"
  },
  {
    "text": "कपिलश्चासुरिश्चैव तथा पंचाशिखो मुनिः।।\nवाल्कलश्च महायोगी धर्मात्मानो महौजसः।। ७.४१ ।।"
  },
  {
    "text": "पराशरश्च गर्गश्च भार्गवश्चांगिरास्तथा।।\nबलबंधुर्निरामित्रः केतुश्रृंगस्तपोधनः।। ७.४२ ।।"
  },
  {
    "text": "लंबोदरश्च लंबश्च लंबाक्षो लंबकेशकः।।\nसर्वज्ञः समुबुद्धिश्च साध्यः सर्वस्तथैव च।। ७.४३ ।।"
  },
  {
    "text": "सुधामा काश्यपश्चैव वासिष्ठो विरजास्तथा।।\nअत्रिर्देवसदश्चैव श्रवणोऽथ श्रविष्ठकः।।\nकुणिश्च कुणिबाहुश्च कुशरीरः कुनेत्रकः।। ७.४४ ।।"
  },
  {
    "text": "कश्यपोप्युशनाश्चैव च्यवनोऽथ बृहस्पतिः।।\nउतथ्यो वामदेवश्च महायोगो महाबलः।। ७.४५ ।।"
  },
  {
    "text": "वाचः श्रवाः सुधकिश्च श्यावाश्वश्च यतीश्वरः।।\nहिरण्य नाभः कौशल्यो लोगाक्षिः कुथुमिस्तथा।। ७.४६ ।।"
  },
  {
    "text": "सुमंतुर्बर्बरी विद्वान् कबंधः कशिकंधरः।।\nप्लक्षो दाल्भ्यायणिश्चैव केतुमान् गोपनस्तथा।। ७.४७ ।।"
  },
  {
    "text": "भल्लावी मधुपिंगश्च श्वेतकेतुस्तपोनिधिः।।\nउशिको बृहदश्वश्च देवलः कविरेव च।। ७.४८ ।।"
  },
  {
    "text": "शालिहोत्रोग्निवेशश्च युवनाश्वः शरद्वसुः।।\nछगलः कुंडकर्णश्च कुंभश्चैव प्रवांहकः।। ७.४९ ।।"
  },
  {
    "text": "उलूको विद्युतश्चैव मंडूको ह्याश्वलायनः।।\nअक्षपादः कुमारश्च उलूको वत्स एव च।। ७.५० ।।"
  },
  {
    "text": "कुशिकश्चैव गर्भश्च मित्रः कौरुष्य एव च।।\nशिष्यास्त्वेते महात्मानः सर्वावर्तेषु योगिनाम्।। ७.५१ ।।"
  },
  {
    "text": "विमला ब्रह्मभूयिष्ठा ज्ञानयोगपरायणाः।।\nएते पाशुपताः सिद्धा भस्मोद्धूलितविग्रहाः।। ७.५२ ।।"
  },
  {
    "text": "शिष्याः प्रशिष्याश्चैतेषां शतशोथ सहस्रशः।।\nप्राप्य पाशुपतं योगं रुद्रलोकाय संस्थिताः।। ७.५३ ।।"
  },
  {
    "text": "देवादयः पिशाचांताः पशवः परिकीर्तिताः।।\nतेषां पतित्वात्सर्वेशो भवः पशुपतिः स्मृतः।। ७.५४ ।।"
  },
  {
    "text": "तेन प्रणीतो रुद्रेण पशूनां पतिना द्विजाः।।\nयोगः पाशुपतो ज्ञेयः परावरविभूतये।। ७.५५ ।।"
  },
  {
    "text": "इति श्रीलिंगमहापुराणे पूर्वभागे मनुव्यास योगेश्वरतच्छिष्यकथनं नाम सप्तमोऽध्यायः।। ७ ।"
  }
]
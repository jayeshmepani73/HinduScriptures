[
  {
    "text": "सूत उवाच।।\nवस्त्रपूतेन तोयेन कार्यं चैवोपलेपनम्।।\nशिवक्षेत्र मुनिश्रेष्ठा नान्यथा सिद्धिरिष्यते।। ७८.१ ।।"
  },
  {
    "text": "आपः पूता भवंत्येता वस्त्रपूताः समुद्धृताः।।\nअफेना मुनिशार्दूला नादेयाश्च विशेषतः।। ७८.२ ।।"
  },
  {
    "text": "तस्माद्वै सर्वकार्याणि दैविकानि द्विजोत्तमाः।।\nअद्भिः कार्याणि पूताभिः सर्वकार्यप्रसिद्धये।। ७८.३ ।।"
  },
  {
    "text": "जंतुभिर्मिश्रिता ह्यापः सूक्ष्माभिस्तान्निहत्य तु।।\nयत्पापं सकलं चाद्भिरपूताभिश्चिरं लभेत्।। ७८.४ ।।"
  },
  {
    "text": "संमार्जने तथा नॄणां मार्जने च विशेषतः।।\nअग्नौ कंडनके चैव पेषणे तोयसंग्रहे।। ७८.५ ।।"
  },
  {
    "text": "हिंसा सदा गृहस्थानां तस्माद्धिंसां विवर्जयेत्।।\nअहिंसेयं परो धर्मः सर्वेषां प्राणिनां द्विजाः।। ७८.६ ।।"
  },
  {
    "text": "तस्मात्सर्वप्रयत्नेन वस्त्रपूतं समाचरेत्।।\nतद्दानमभयं पुण्यं सर्वादानोत्तमोत्तमम्।। ७८.७ ।।"
  },
  {
    "text": "तस्मात्तु परिहर्तव्या हिंसा सर्वत्र सर्वदा।।\nमनसा कर्मणा वाचा सर्वदाऽहिंसकं नरम्।। ७८.८ ।।"
  },
  {
    "text": "रक्षंति जंतवः सर्वे हिंसकं बाधयंति च।।\nत्रैलोक्यमखिलं दत्त्वा यत्फलं वेदपारगे।। ७८.९ ।।"
  },
  {
    "text": "तत्फलं कोटिगुणितं लभतेऽहिंसको नरः।।\nमनसा कर्मणा वाचा सर्वभूतहिते रताः।। ७८.१० ।।"
  },
  {
    "text": "दयादर्शितपंथानो रुद्रलोकं व्रजंति च।।\nस्वामिवत्परिरक्षंति बहूनि विविधानि च।। ७८.११ ।।"
  },
  {
    "text": "ये पुत्रपौत्रवत्स्नेहाद्रुद्रलोकं व्रजंति ते।।\nतस्मात्सर्वप्रयत्नेन वस्त्रपूतेन वारिणा।। ७८.१२ ।।"
  },
  {
    "text": "कार्यमभ्युक्षणं नित्यं स्नपनं च विशेषतः।।\nत्रैलोक्यमखिलं हत्वा यत्फलं परिकीर्त्यते।। ७८.१३ ।।"
  },
  {
    "text": "शिवालये निहत्यैकमपि तत्सकलं लभेत्।।\nशिवार्थं सर्वदा कार्या पुष्पहिंसा द्विजोत्तमाः।। ७८.१४ ।।"
  },
  {
    "text": "यज्ञार्थं पशुहिंसा च क्षत्रियैर्दुष्टशासनम्।।\nविहिताविहितं नास्ति योगिनां ब्रह्मवादिनाम्।। ७८.१५ ।।"
  },
  {
    "text": "यतस्तस्मान्न हंतव्या निषिद्धानां निषेवणात्।।\nसर्वकर्माणि विन्यस्य संन्यस्ता ब्रह्मवादिनः।। ७८.१६ ।।"
  },
  {
    "text": "न हंतव्याः सदा पूज्याः पापकर्मरता अपि।।\nपवित्रास्तु स्त्रियः सर्वा अत्रेश्च कुलसंभवाः।। ७८.१७ ।।"
  },
  {
    "text": "ब्रह्महत्यासमं पापमात्रेयीं विनिहत्य च।।\nस्त्रियः सर्वा न हंतव्याः पापकर्मरता अपि।। ७८.१८ ।।"
  },
  {
    "text": "न यज्ञार्थं स्त्रियो ग्राह्याः सर्वैः सर्वत्र सर्वदा।।\nसर्ववर्णेषु विप्रेंद्राः पापकर्मरता अपि।। ७८.१९ ।।"
  },
  {
    "text": "मलिना रूपवत्यश्च विरूपा मलिनांबराः।।\nन हंतव्याः सदा मर्त्यैः शिववच्चंकया तथा।। ७८.२० ।।"
  },
  {
    "text": "वेदबाह्यव्रताचाराः श्रौतस्मार्तबहिष्कृताः।।\nपाषंडिन इति ख्याता न संभाष्या द्विजातिभिः।। ७८.२१ ।।"
  },
  {
    "text": "न स्पृष्टव्या न द्रष्टव्या दृष्ट्वा भानुं समीक्षते।।\nतथापि तेन वध्याश्च नृपैरन्यैश्च जंतुभिः।। ७८.२२ ।।"
  },
  {
    "text": "प्रसंगाद्वापि यो मर्त्यः सतां सकृदहो द्विजाः।।\nरुद्रलोकमवाप्नोति समभ्यर्च्य महेश्वरम्।। ७८.२३ ।।"
  },
  {
    "text": "भवंति दुःखिताः सर्वे निर्दया मुनिसत्तमाः।।\nभक्तिहिना नराः सर्वे भवे परमकारणे।। ७८.२४ ।।"
  },
  {
    "text": "ये भक्ता देवदेवस्य शिवस्य परमेष्ठिनः।।\nभाग्यवंतो विमुच्यंते भुक्त्वा भोगानिहैव ते।। ७८.२५ ।।"
  },
  {
    "text": "पुत्रेषु दारेषु गृहेषु नॄणां भक्तं यथा चित्तमथादिदेवे।।\nसकृत्प्रसंगाद्यतितापसानां तेषां न दूरः परमेशलोकः।। ७८.२६ ।।"
  },
  {
    "text": "इति श्रीलिंगमहापुराणे पूर्वभागे भक्तिमहिमावर्णनं नामाऽष्टसप्ततितमोऽध्यायः।। ७८ ।।"
  }
]
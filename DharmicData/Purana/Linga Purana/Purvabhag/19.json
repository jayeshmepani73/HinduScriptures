[
  {
    "text": "सूत उवाच।।\nअथोवाच महादेवः प्रीतोहं सुरसत्तमौ।।\nपश्यतां मां महादेवं भयं सर्वं विमुच्यताम्।। १९.१ ।।"
  },
  {
    "text": "युवां प्रसूतौ गात्राभ्यां मम पूर्वं महाबलौ।।\nअयं मे दक्षिणे पार्श्वे ब्रह्मा लोकपितामहः।। १९.२ ।।"
  },
  {
    "text": "वामे पार्श्वे च मे विष्णुर्विश्वात्मा हृदयोद्भवः।।\nप्रीतोहं युवयोः सम्यग्वरं दद्मि यथेप्सितम्।। १९.३ ।।"
  },
  {
    "text": "एवमुक्त्वा तु तं विष्णुं कराभ्यां परमेश्वरः।।\nपस्पर्श सुभगाभ्यां तु कृपया तु कृपानिधिः।। १९.४ ।।"
  },
  {
    "text": "ततः प्रहृष्टमनसा प्रणिपत्य महेश्वरम्।।\nप्राह नारायणो नाथं लिंगस्थं लिंगवर्जितम्।। १९.५ ।।"
  },
  {
    "text": "यदि प्रीतिः समुत्पन्ना यदि देयो वरश्च नौ।।\nभर्क्तिर्भवतु नौ नित्यं त्वयि चाव्यभिचारिणी।। १९.६ ।।"
  },
  {
    "text": "देवः प्रदत्तवान् देवाः स्वात्मन्यव्यभिचारिणीम्।।\nब्रह्मणे विष्णवे चैव श्रद्धां शीतांशुभूषणः।। १९.७ ।।"
  },
  {
    "text": "जानुभ्यामवनीं गत्वा पुनर्नारायणः स्वयम्।।\nप्रणिपत्य च विश्वेशं प्राह मंदतरं वशी।। १९.८ ।।"
  },
  {
    "text": "आवयोर्देवदेवेश विवादमतिशोभनम्।।\nइहागतो भवान् यस्माद्विवादशमनाय नौ।। १९.९ ।।"
  },
  {
    "text": "तस्य तद्वचनं श्रुत्वा पुनः प्राह हरो हरिम्।।\nप्रणिपत्य स्थितं मूर्ध्ना कृतांजलिपुटं स्मयन्।। १९.१೦ ।।"
  },
  {
    "text": "श्रीमहादेव उवाच।।\nप्रलयस्थितिसर्गाणां कर्ता त्वं धरणीपते।।\nवत्सवत्स हरे विष्णो पालयैतच्चराचरम्।। १९.११ ।।"
  },
  {
    "text": "त्रिधा भिन्नो ह्यहं विष्णो ब्रह्मविष्णुभवाख्यया।।\nसर्गरक्षालयगुणैर्निष्कलः परमेश्वरः।। १९.१२ ।।"
  },
  {
    "text": "संमोहं त्यज भो विष्णो पालयैनं पितामहम्।।\nपाद्मे भविष्यति सुतः कल्पे तव पितामहः।। १९.१३ ।।"
  },
  {
    "text": "तदा द्रक्ष्यसि मां चैवं सोपि द्रक्ष्यति पद्मजः।।\nएवमुक्त्वा स भगवांस्तत्रैवांतरधीयत।। १९.१४ ।।"
  },
  {
    "text": "तदाप्रभृति लोकेषु लिंगार्च्चा सुप्रतिष्ठिता।।\nलिंगवेदी महादेवी लिंगं साक्षान्महेश्वरः।। १९.१५ ।।"
  },
  {
    "text": "लयनाल्लिंगमित्युक्तं तत्रैव निखिलं सुराः।।\nयस्तु लैंगं पठेन्नित्यमाख्यानं लिंगसन्निधौ।। १९.१६ ।।"
  },
  {
    "text": "स याति शिवतां विप्रो नात्र कार्या विचारणा।। १९.१७ ।।\nइति श्रीलिंगमहापुराणे पूर्वभागे विष्णुप्रबोधो नामैकोनाविंशोऽध्यायः।। १९ ।।"
  }
]
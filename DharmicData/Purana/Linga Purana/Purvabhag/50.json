[
  {
    "text": "सूत उवाच।।\nशितांतशिखरे शक्रः पारिजातवने शुभे।।\nतस्य प्राच्यां कुमुदाद्रिकूटोसौ बहुविस्तरः।। ५०.१ ।।"
  },
  {
    "text": "अष्टौ पुराण्युदीर्णानि दानवानां द्विजोत्तमाः।।\nसुवर्णकोटरे पुण्ये राक्षसानां महात्मनाम्।। ५०.२ ।।"
  },
  {
    "text": "नीलकानां पुराण्याहुरष्टषष्टिर्द्विजोत्तमाः।।\nमहानीलेपि शैलेन्द्रे पुराणि दश पंच च।। ५०.३ ।।"
  },
  {
    "text": "हयाननानां मुख्यानां किन्नराणां च सुव्रताः।।\nवेणुसौधे महाशैले विद्याधरपुरत्रयम्।। ५०.४ ।।"
  },
  {
    "text": "वैकुंठे गरुडः श्रीमान् करंजे नीललोहितः।।\nवसुधारे वसूनां तु निवासः परिकीर्तितः।। ५०.५ ।।"
  },
  {
    "text": "रत्नधारे गिरिवरे सप्तर्षीणां महात्मनाम्।।\nसप्तस्थानानि पुण्यानि सिद्धावासुयुतानि च।। ५०.६ ।।"
  },
  {
    "text": "महत्प्रजापतेः स्थानमेकशृंगे नगोत्तमे।।\nगजशैले तु दुर्गाद्याः सुमेधे वसवस्तथा।। ५०.७ ।।"
  },
  {
    "text": "आदित्याश्च तथा रुद्राः कृतावासास्तथाश्विनौ।।\nअशीतिर्देवपुर्यस्तु हेमकक्षे नगोत्तमे।। ५०.८ ।।"
  },
  {
    "text": "सुनीले रक्षसां वासाः पंचकोटिशतानि च।।\nपंचकूटे पुराण्या सन्पंचकोटिप्रमाणतः।। ५०.९ ।।"
  },
  {
    "text": "शतशृंगे पुरशतं यक्षाणाममितौजसाम्।।\nताम्राभे काद्रवायाणां विशाखे तु गुहस्य वै।। ५०.१० ।।"
  },
  {
    "text": "श्वेतोदरे मुनिश्रेष्ठाः सुपर्णस्य महात्मनः।।\nपिशाचके कुबेरस्य हरिकूटे हरेर्गृहम्।। ५०.११ ।।"
  },
  {
    "text": "कुमुदे किंनरावासस्त्वंजने चारणालयः।।\nकृष्णे गंधर्व निलयः पांडुरे पुरसप्तकम्।। ५०.१२ ।।"
  },
  {
    "text": "विद्याधराणां विप्रेन्द्रा विश्वबोगसमन्वितम्।।\nसहस्रशिखरे शैले दैत्यानामुग्रकर्मणाम्।। ५०.१३ ।।"
  },
  {
    "text": "पुराणां तु सहस्राणि सप्त शक्रारिणां द्विजाः।।\nमुकुटे पन्नगावासः पुष्पकेतौ मुनीश्वराः।। ५०.१४ ।।"
  },
  {
    "text": "वैवस्वतस्य सोमस्य वायोर्नागाधिपस्य च।।\nतक्षके चैव शैलेन्द्रे चत्वार्यायतनानि च।। ५०.१५ ।।"
  },
  {
    "text": "ब्रह्मेन्द्रविष्णुरुद्राणां गुहस्य च महात्मनः।।\nकुबेरस्य च सोमस्य तथान्येषां महात्मनाम्।। ५०.१६ ।।"
  },
  {
    "text": "संत्यायतनमुख्यानि मर्यादापर्वतेष्वपि।।\nश्रीकंठाद्रिगुहावासी सर्वावासः सहोमया।। ५०.१७ ।।"
  },
  {
    "text": "श्रीकंठस्याधिपत्यं वै सर्वदेवेश्वरस्य च।।\nअंडस्यास्य प्रवृत्तिस्तु श्रीकंठेन न संशयः।। ५०.१८ ।।"
  },
  {
    "text": "अनंतेशादयस्त्वेवं प्रत्येकं चाण्डपालकाः।।\nचक्रवर्तिन इत्युक्तास्ततो विद्येश्वरास्त्विह।। ५०.१९ ।।"
  },
  {
    "text": "श्रीकंठाधिष्ठितान्यत्र स्थानानि च समासतः।।\nमर्यादापर्वतेष्वद्य श्रृण्वंतु प्रवदाम्यहम्।। ५०.२० ।।"
  },
  {
    "text": "श्रीकंठाधिष्ठितं विश्वं चराचरमिदं जगत्।।\nकालाग्निशिवपर्यंतं कथं वक्ष्ये सविस्तरम्।। ५०.२१ ।।"
  },
  {
    "text": "इति श्रीलिंगमहापुराणे पूर्वभागे भुवनविन्यासोद्देशस्थानवर्णनं नाम पंचाशत्तमोध्यायः।। ५० ।।"
  }
]
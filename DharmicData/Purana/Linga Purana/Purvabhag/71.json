[
  {
    "text": "ऋषय ऊचुः।।\nसमासाद्विस्तराच्चैव सर्गः प्रोक्तस्त्वया शुभः।।\nकथं पशुपतिश्चासीत्पुरं दग्धुं महेश्वरः।। ७१.१ ।।"
  },
  {
    "text": "कथं च पशवश्चासन्देवाः सब्रह्मकाः प्रभोः।।\nमयस्य तपसा पूर्वं सुदुर्गं निर्मितं पुरम्।। ७१.२ ।।"
  },
  {
    "text": "हैमं च राजतं दिव्यमयस्मय मनुत्तमम्।।\nसुदुर्गं देवदेवेन दग्धमित्येव नः श्रुतम्।। ७१.३ ।।"
  },
  {
    "text": "कथं ददाह भगवान् भगनेत्रनिपातनः।।\nएकेनेषुनिपातेन दिव्येनापि तदा कथम्।। ७१.४ ।।"
  },
  {
    "text": "विष्णुनोत्पादितैर्भूतैर्न दग्धं तत्पुरत्रयम्।।\nपुरस्य संभवः सर्वो वरलाभः पुरा श्रुतः।। ७१.५ ।।"
  },
  {
    "text": "इदानीं दहनं सर्वं वक्तुमर्हसि सुव्रत।।\nतेषां तद्वचनं श्रुत्वा सूताः पौराणिकोत्तमः।। ७१.६ ।।"
  },
  {
    "text": "यथा श्रुतं तथा प्राह व्यासाद्विश्वार्थसूचकात्।।\nसूत उवाच।।\nत्रैलोक्यस्यास्य शापाद्धिमनोवाक्कायसंभवात्।। ७१.७ ।।"
  },
  {
    "text": "निहते तारके दैत्ये तारपुत्रे सबांधवे।।\nस्कंदेन वा प्रयत्नेन तस्य पुत्रा महाबलाः।। ७१.८ ।।"
  },
  {
    "text": "विद्युन्माली तारकाक्षः कमलाक्षश्च वीर्यवान्।।\nतपस्तेपुर्महात्मानो महाबलपराक्रमाः।। ७१.९ ।।"
  },
  {
    "text": "तप उग्रं समास्थाय नियमे परमे स्थिताः।।\nतपसा कर्शयामासुर्देहान् स्वान्दानवोत्तमाः।। ७१.१೦ ।।"
  },
  {
    "text": "तेषां पितामहः प्रीतो वरदः प्रददौ वरम्।।\nदैत्या ऊचुः।।\nअवध्यत्वं च सर्वेषां सर्वभूतेषु सर्वदा।। ७१.११ ।।"
  },
  {
    "text": "सहिता वरयामासुः सर्वलोकपितामहम्।।\nतानब्रवीत्तदा देवो लोकानां प्रभुरख्ययः।। ७१.१२ ।।"
  },
  {
    "text": "नास्ति सर्वामरत्वं वै निवर्तध्वमतोसुराः।।\nअन्यं वरं वृणीध्वं वै यादृशं संप्ररोचते।। ७१.१३ ।।"
  },
  {
    "text": "ततस्ते सहिता दैत्याः संप्रधार्य परस्परम्।।\nब्रह्माणमब्रुवन्दैत्याः प्रणिपत्य जगद्गुरुम्।। ७१.१४ ।।"
  },
  {
    "text": "वयं पुराणि त्रीण्येव समास्थाय महीमिमाम्।।\nविचरिष्याम लोकेश त्वत्प्रसादाज्जगद्गुरो।। ७१.१५ ।।"
  },
  {
    "text": "तथा वर्षसहस्रेषु समेष्यामः परस्परम्।।\nएकीभावं गमिष्यंति पुराण्येतानि चानघ।। ७१.१६ ।।"
  },
  {
    "text": "समागतानि चैतानि यो हन्याद्भगवंस्तदा।।\nएकेनैवेषुणा देवः स नो मृत्युर्भविष्यति।। ७१.१७ ।।"
  },
  {
    "text": "एवमस्त्विति तान्देवः प्रत्युक्त्वा प्राविशद्दिवम्।।\nततो मयः स्वतपसा चक्रे वीरः पुराण्यथ।। ७१.१८ ।।"
  },
  {
    "text": "कांचनं दिवि तत्रासीदंतरिक्षे च राजतम्।।\nआयसं चाभवद्भूमौ पुरं तेषां महात्मनाम्।। ७१.१९ ।।"
  },
  {
    "text": "एकैकं योजनशतं विस्तारायामतः समम्।।\nकांचनं तारकाक्षस्य कमलाक्षस्य राजतम्।। ७१.२೦ ।।"
  },
  {
    "text": "विद्युन्मालेश्चायसं वै त्रिविधं दुर्गमुत्तमम्।।\nमयश्च बलवांस्तत्र दैत्यदानवपूजितः।। ७१.२१ ।।"
  },
  {
    "text": "हैरण्ये राजते चैव कृष्णायसमये तथा।।\nआलयं चात्मनः कृत्वा तवास्ते बलवांस्तदा।। ७१.२२ ।।"
  },
  {
    "text": "एवं बभूवुर्दैत्यानामतिदुर्गाणि सुव्रताः।।\nपुराणि त्रीणी विप्रेंद्रास्त्रैलोक्यमिव चापरम्।। ७१.२३ ।।"
  },
  {
    "text": "पुरत्रये तदा जाते सर्वे दैत्या जगत्त्रये।।\nपुरत्रयं प्रविश्यैव बभूवुस्ते बलाधिकाः।। ७१.२४ ।।"
  },
  {
    "text": "कल्पद्रुमसमाकीर्णं गजवाजिसमाकुलम्।।\nनानाप्रसादसंकीर्णं मणिजालैः समावृतम्।। ७१.२५ ।।"
  },
  {
    "text": "सूर्यमंडलसंकाशैर्विमानैर्विश्वतोमुखैः।।\nपद्मरागमयैः शुभ्रैः शोभितं चंद्रसंन्निभैः।। ७१.२६ ।।"
  },
  {
    "text": "प्रासादैर्गोपुरैर्दिव्यैः कैलासशिखरोपमैः।।\nशोभितं त्रिपुरं तेषां पृथक्पृथगनुत्तमैः।। ७१.२७ ।।"
  },
  {
    "text": "दिव्यस्त्रीभिः सुसंपूर्णं गंधर्वैः सिद्धचारणैः।।\nरुद्रालयैः प्रतिगृहं साग्निहोत्रैर्द्विजोत्तमाः।। ७१.२८ ।।"
  },
  {
    "text": "वापीकूपतडागैश्च दीर्घिकाभिस्तु सर्वतः।।\nमत्तमातंगयूथैश्च तुरंगैश्च सुशोभनैः।। ७१.२९ ।।"
  },
  {
    "text": "रथैश्च विविधाकारैर्विचित्रैर्विश्वतोमुखैः।।\nसभा प्रपादिभिश्चैव क्रीडास्थनैः पृथक्पृथक्।। ७१.३೦ ।।"
  },
  {
    "text": "वेदाध्ययनशालाभिर्विविधाभिः समंततः।।\nअधृष्यं मनसाप्यन्यैर्मयस्यैव च मायया।। ७१.३१ ।।"
  },
  {
    "text": "पतिव्रताभिः सर्वत्र सेवितं मुनिपुंगवाः।।\nकृत्वापि सुमहत्पापामपापैः शंकरार्चनात्।। ७१.३२ ।।"
  },
  {
    "text": "दैत्येश्वरैर्महाभागैः सदारैः ससुतैर्द्विजाः।।\nश्रौतस्मार्तार्थधर्मज्ञैस्तद्धर्मनिरतैः सदा।। ७१.३३ ।।"
  },
  {
    "text": "महादेवेतरं त्यक्त्वा देवं तस्यार्चनं स्थितैः।।\nव्यूढोरस्कैर्वृषस्कंधैः सर्वायुधधरैः सदा।। ७१.३४ ।।"
  },
  {
    "text": "सर्वदा क्षुधितैश्चैव दावाग्निसदृशेक्षणैः।।\nप्रशांतैः कुपितैश्चैव कुब्जैर्वामनकैस्तथा।। ७१.३५ ।।"
  },
  {
    "text": "नीलोत्पल दलप्रख्यैर्नीलकुंचितमूर्धजैः।।\nनीलाद्रिमेरुसंकाशैर्नीरदोपमनिःस्वनैः।।\nमयेन रक्षितैः सर्वैः शिक्षितैर्युद्धलालसैः।। ७१.३६ ।।"
  },
  {
    "text": "अथ समररतैः सदा समंताच्छिवपदपूजनया सुलब्धवीर्यैः।।\nरविमरुदमरेंद्रसन्निकाशैः सुरमथनैः सुदृढैः सुसेवितं तत्।। ७१.३७ ।।"
  },
  {
    "text": "सेंद्रा देवा द्विजश्रेष्ठा द्रुमा दावाग्निना यथा।।\nपुरत्रयाग्निना दग्धा ह्यभवन्दैत्यवैभवात्।। ७१.३८ ।।"
  },
  {
    "text": "अथैवं ते तदा दग्धा देवा देवेश्वरं हरिम्।।\nअभिवंद्य तदा प्राहुस्तप्रतिमवर्चसम्।। ७१.३९ ।।"
  },
  {
    "text": "सोपि नारायणः श्रीमान् चिंतयामास चेतसा।।\nकिं कार्यं देवकार्येषु भगवानिति स प्रभुः।। ७१.४೦ ।।"
  },
  {
    "text": "तदा सस्मार वै यज्ञं यज्ञमूर्तिर्जनार्दनः।।\nयज्वा यज्ञभुगीशानो यज्वनां फलदः प्रभुः।। ७१.४१ ।।"
  },
  {
    "text": "ततो यज्ञः स्मृतस्तेन देवकार्यार्थसिद्धये।।\nदेवं ते पुरुषं चैव प्रणेमुस्तुष्टुवुस्तदा ।। ७१.४२ ।।"
  },
  {
    "text": "भगवानपि तं दृष्ट्वा यज्ञं प्राह सनातनम्।।\nसनातनस्तदा सेन्द्रान्देवां नालोक्य चाच्युतः।। ७१.४३ ।।"
  },
  {
    "text": "श्रीविष्णुरुवाच।।\nअनेनोपसदा देवा यजध्वं परमेश्वरम्।।\nपुरत्रयविनाशाय जगत्त्रयविभूतये।। ७१.४४ ।।"
  },
  {
    "text": "सूत उवाच।।\nअथ तस्य वचः श्रुत्वा देवदेवस्य धीमतः।।\nसिंहनादं महत्कृत्वा यज्ञेशं तुष्टुवुः सुराः।। ७१.४५ ।।"
  },
  {
    "text": "ततः संचिंत्य भगवान् स्वयमेव जनार्दनः।।\nपुनः प्राह स सर्वांस्तांस्त्रिदशांस्त्रिदशेश्वरः।। ७१.४६ ।।"
  },
  {
    "text": "हत्वा दग्ध्वा च भूतानि भुक्त्वा चान्यायतोऽपि वा।।\nयजेद्यदि महादेवमपापो नात्र संशयः।। ७१.४७ ।।"
  },
  {
    "text": "अपापा नैव हंतव्याः पापा एव न संशयः।।\nहंतव्याः सर्वयत्नेन कथं वध्याः सुरोत्तमाः।। ७१.४८ ।।"
  },
  {
    "text": "असुरा दुर्मदाः पापा अपि देवैर्महाबलैः।।\nतस्मान्न वध्या रुद्रस्य प्रभावत्परमेष्ठिनः।। ७१.४९ ।।"
  },
  {
    "text": "कोहं ब्रह्माथवा देवा दैत्या देवारिसूदनाः।।\nमुनयश्च महात्मानः प्रसादेन विना प्रभोः।। ७१.५೦ ।।"
  },
  {
    "text": "यः सप्तविंशको नित्यः परात्परतरः प्रभुः।।\nविश्वामरेश्वरो वंद्यो विश्वाधारो महेश्वरः।। ७१.५१ ।।"
  },
  {
    "text": "स एव सर्वदेवेशः सर्वेषामपि शंकरः।।\nलीलया देवदैत्येंद्रविभागमकरोद्धरः।। ७१.५२ ।।"
  },
  {
    "text": "तस्यांशमेकं सम्पूज्य देवा देवत्वमागताः।।\nब्रह्मा ब्रह्मत्वमापन्नो ह्यहं विष्णुत्वमेव च।। ७१.५३ ।।"
  },
  {
    "text": "तमपूज्य जगत्यस्मिन् कः पुमान् सिद्धिमिच्छति।।\nतस्मात्तेनैव हंतव्या लिंगार्चनविधेर्बलात्।। ७१.५४ ।।"
  },
  {
    "text": "धर्मनिष्ठाश्च ते सर्वे श्रौतस्मार्तविधौ स्थिताः।।\nतथापि यजमानेन रौद्रेणोपसदा प्रभुम्।।\nरुद्रमिष्ट्वा यथान्यायं जेष्यामो दैत्यसत्तमान्।। ७१.५५ ।।"
  },
  {
    "text": "सतारकाक्षेण मयेन गुप्तं स्वस्थं च गुप्तं स्फटिकाभमेकम्।।\nको नाम हंतुं त्रिपुरं समर्थो मुक्त्वा त्रिनेत्रं भगवंतमेकम्।। ७१.५६ ।।"
  },
  {
    "text": "सूत उवाच।।\nएवमुक्त्वा हरिश्चेष्ट्वा यज्ञेनोपसदा प्रभुम्।।\nउपविष्टो ददर्शाथ भूतसंघान्सहस्रशः।। ७१.५७ ।।"
  },
  {
    "text": "शूलशक्तिगदाहस्तान् टंकोपलशिलायुधान्।।\nनानाप्रहरणोपेतान्नानावेषधरांस्तदा।। ७१.५८ ।।"
  },
  {
    "text": "कालाग्निरुद्रसंकाशान् कालरुद्रोपमांस्तदा।।\nप्राह देवो हरिः साक्षात्प्रणिपत्यस्थितान् प्रभुः।। ७१.५९ ।।"
  },
  {
    "text": "विष्णुरुवाच।।\nदग्ध्वा भित्त्वा च भुक्त्वा च गत्वा दैत्यपुरत्रयम्।।\nपुनर्यथागतं वीरा गंतुमर्हथ भूतये।। ७१.६೦ ।।"
  },
  {
    "text": "ततः प्रणम्य देवेशं भूतसंघाः पुरत्रयम्।।\nप्रविश्य नष्टास्ते सर्वे शलभा इव पावकम्।। ७१.६१ ।।"
  },
  {
    "text": "ततस्तु नष्टास्ते सर्वे भूता देवेश्वराज्ञया।।\nननृतुर्मुमुदुश्चैव जगुर्दैत्याः सहस्रशः।। ७१.६२ ।।"
  },
  {
    "text": "तुष्टुवुर्देवदेवेशं परमात्मानमीश्वरम्।।\nततः पराजिता देवा ध्वस्तवीर्याः क्षणेन तु।। ७१.६३ ।।"
  },
  {
    "text": "सेन्द्राः संगम्य देवेशमुपेन्द्रं धिष्ठिता भयात्।।\nतान्दृष्ट्वा चिंतयामास भगवान्पुरुषोत्तमः।। ७१.६४ ।।"
  },
  {
    "text": "किं कृत्यमिति संतप्तः संतप्तान्सेन्द्रकान्क्षणम्।।\nकथं तु तेषां दैत्यानां बलं हत्वा प्रयत्नतः।। ७१.६५ ।।"
  },
  {
    "text": "देवकार्य्यं करिष्यामि प्रसादात्परमेष्ठिनः।।\nपापं विचारतो नास्ति धर्मिष्ठानां न संशयः।। ७१.६६ ।।"
  },
  {
    "text": "तस्माद्दैत्या न वध्यास्ते भूतैश्चोपसदोद्भवैः।।\nपापं नुदति धर्मेण धर्में सर्वं प्रतिष्ठितम्।। ७१.६७ ।।"
  },
  {
    "text": "धर्मादैश्वर्यमित्येषा श्रुतिरेषा सनातनी।।\nदैत्याश्चैते हि धर्मिष्ठाः सर्वे त्रिपुरवासिनः।। ७१.६८ ।।"
  },
  {
    "text": "तस्मादवध्यतां प्राप्ता नान्यथा द्विजपुंगवाः।।\nकृत्वापि सुमहत्पापं रुद्रमभ्यर्चयंति ये।। ७१.६९ ।।"
  },
  {
    "text": "मुच्यंते पातकैः सर्वैः पद्मपत्रमिवांभसा।।\nपूजया भोगसंपत्तिरवश्यं जायते द्विजाः।। ७१.७೦ ।।"
  },
  {
    "text": "तस्मात्ते भोगिनो दैत्या लिंगार्चनपरायणाः।।\nतस्मात्कृत्वा धर्मविघ्नमहं देवाः स्वमायया।। ७१.७१ ।।"
  },
  {
    "text": "दैत्यानां देवाकार्यार्थं जेष्येहं त्रिपुरं क्षणात्।।\nसूत उवाच।।\nविचार्यैनं ततस्तेषां भगवान्पुरुषोत्तमः।।\nकर्तुं व्यवसितश्चाभूद्धर्मविघ्नं सुरारिणाम्।। ७१.७२ ।।"
  },
  {
    "text": "असृजच्च महातेजाः पुरुषं चात्मसंभवम्।।\nमायी मायामयं तेषां धर्मविघ्नार्थमच्युतः।। ७१.७३ ।।"
  },
  {
    "text": "शास्त्रं च शास्ता सर्वेषामकरोत्कामरूपधृक्।।\nसर्वसंमोहनं मायी दृष्टप्रत्ययसंयुतम्।। ७१.७४ ।।"
  },
  {
    "text": "एतत्स्वांगभवायैव पुरुषायोपदिश्य तु।।\nमायी मायामयं शास्त्रं ग्रंथषोडशलक्षकम्।। ७१.७५ ।।"
  },
  {
    "text": "श्रौतस्मार्तविरुद्धं च वर्णाश्रमविवर्जितम्।।\nइहैव स्वर्गनरकं प्रत्ययं नान्यथा पुनः।। ७१.७६ ।।"
  },
  {
    "text": "तच्छास्त्रमुपदिश्यैव पुरुषायाच्युतः स्वयम्।।\nपुरत्रयविनाशाय प्राहौनं पुरुषं हरिः।। ७१.७७ ।।"
  },
  {
    "text": "गंतुमर्हसि नाशाय भो तूर्णं पुरवासिनाम्।।\nधर्मास्तथा प्रमश्यंतु श्रौतस्मार्ता न संशयः।। ७१.७८ ।।"
  },
  {
    "text": "ततः प्रणम्य तं मायी मायाशास्त्रविशारदः।।\nप्रविश्य तत्पुरं तूर्णं मुनिर्मायां तदाकरोत्।। ७१.७९ ।।"
  },
  {
    "text": "मायया तस्य ते दैत्याः पुरत्रयनिवासिनः।।\nश्रैतं स्मार्तं च संत्यज्य तस्य शिष्यास्तदाभवन्।। ७१.८೦ ।।"
  },
  {
    "text": "तत्यजुश्च महादेवं शंकरं परमेश्वरम्।।\nनारदोपि तदा मायी नियोगान्मायिनः प्रभोः।। ७१.८१ ।।"
  },
  {
    "text": "प्रविश्य तत्पुरं तेन मायिना सह दीक्षितः।।\nमुनिः शिष्यैः प्रशिष्यैश्च संवृतः सर्वतः स्वयम्।। ७१.८२ ।।"
  },
  {
    "text": "स्त्रीधर्मं चाकरोत्स्त्रीणां दुश्चारफलसिद्धिदम्।।\nचक्रुस्ताः सर्वदा लब्ध्वा सद्य एव फलं स्त्रियः।। ७१.८३ ।।"
  },
  {
    "text": "जनासक्ता बभूवुस्ता विनिंद्य पतिदेवताः।।\nअद्यापि गौरवात्तस्य नारदस्य कलौ मुनेः।। ७१.८४ ।।"
  },
  {
    "text": "नार्यश्चरंति संत्यज्य भर्तॄन्स्वैरं वृथाधमाः।।\nस्त्रीणां माता पिता बंधुः सखा मित्रं च बांधवः।। ७१.८५ ।।"
  },
  {
    "text": "भर्ता एव न संदेहस्तथाप्यासहमायया।।\nकृत्वापि सुमहत्पापं या भर्तुः प्रेमसंयुता।। ७१.८६ ।।"
  },
  {
    "text": "प्रप्नुयात्परमं स्वर्गं नरकं च विपर्ययात्।।\nपुरैकामुनिशार्दूलाः सर्वधर्मान् सदा पतिम्।। ७१.८७ ।।"
  },
  {
    "text": "संत्यज्यापूजयन्साध्व्यो देवानन्याञ्जगद्गुरून्।।\nताः स्वर्गलोकमासाद्य मोदंते विगतज्वराः।। ७१.८८ ।।"
  },
  {
    "text": "नरकं च जगामान्या तस्माद्भर्ता परा गतिः।।\nतथापि भर्तॄन्स्वांस्त्यक्त्वा बभूवुः स्वैरवृत्तयः।। ७१.८९ ।।"
  },
  {
    "text": "मायया देवदेवस्य विष्णोस्तस्याज्ञया प्रभोः।।\nअलक्ष्मीश्च स्वयं तस्य नियोगात्त्रिपुरं गता।। ७१.९೦ ।।"
  },
  {
    "text": "या लक्ष्मीस्तपसा तेषां लब्धा देवेश्वरादजात्।।\nबहिर्गता परित्यज्य नियोगाद्ब्रह्मणः प्रभोः।। ७१.९१ ।।"
  },
  {
    "text": "बुद्धि मोहं तथामूतं विष्णुमायाविनिर्मितम्।।\nतेषां दत्त्वा क्षणं देवस्तासां मायी च नारदः।। ७१.९२ ।।"
  },
  {
    "text": "सुखासीनौ ह्यसंभ्रांतौ धर्मविघ्नार्थमव्ययौ।।\nएवं नष्टे तदा धर्मे श्रौतस्मार्ते सुशोभने।। ७१.९३ ।।"
  },
  {
    "text": "पाषंडे ख्यापिते तेन विष्णुना विश्वयोनिना।।\nत्यक्ते महेश्वरे दैत्यैस्त्यक्ते लिंगार्चने तथा।। ७१.९४ ।।"
  },
  {
    "text": "स्त्रीधर्मे निखिले नष्टे दुराचारे व्यवस्थिते।।\nकृतार्थ इव देवेशो देवैः सार्धमुमापतिम्।। ७१.९५ ।।"
  },
  {
    "text": "तपसा प्राप्य सर्वज्ञं तुष्टाव पुरुषोत्तमः।।\nश्रीभगवानुवाच।।\nमहेश्वराय देवाय नमस्ते परमात्मने।। ७१.९६ ।।"
  },
  {
    "text": "नारायणाय शर्वाय ब्रह्मणे ब्रह्मरूपिणे।।\nशाश्वताय ह्यनंताय अव्यक्ताय च ते नमः।। ७१.९७ ।।"
  },
  {
    "text": "सूत उवाच।।\nएवं स्तुत्वा महादेवं दंडवत्प्रणिपत्य च।।\nजजाप रुद्रं भगवान्कोटिवारं जले स्थितः।। ७१.९८ ।।"
  },
  {
    "text": "देवाश्च सर्वे ते देवं तुष्टुवुः परमेश्वरम्।।\nसेंद्राः ससाध्याः सयमाः सरुद्राः समरुद्गणाः।। ७१.९९ ।।"
  },
  {
    "text": "देवा ऊचुः।।\nनमः सर्वात्मने तुभ्यं शंकरायार्तिहारिणे।।\nरुद्राय नीलरुद्राय कद्रुद्राय प्रचेतसे।। ७१.१೦೦ ।।"
  },
  {
    "text": "गतिर्नः सर्वदास्माभिर्वंद्यो देवारिमर्दनः।।\nत्वमादिस्त्वमनंतश्च अनंतश्चाक्षयः प्रभुः।। ७१.१೦१ ।।"
  },
  {
    "text": "प्रकृतिः पुरुषः साक्षात्स्रष्टा हर्ता जगद्गुरो।।\nत्राता नेता जगत्यस्मिन्द्विजानां द्विजवत्सल।। ७१.१೦२ ।।"
  },
  {
    "text": "वरदो वाङ्मयो वाच्यो वाच्यवाचकवर्जितः।।\nयाज्यो मुक्त्यर्थमीशानो योगिभिर्योगविभ्रमैः।। ७१.१೦३ ।।"
  },
  {
    "text": "हृत्पुंडरीकसुषिरे योगिनां संस्थितः सदा।।\nवदंति सूरयः संतं परं ब्रह्मस्वरूपिणम्।। ७१.१೦४ ।।"
  },
  {
    "text": "भवंतं तत्त्वमित्यार्यस्तेजोराशिं परात्परम्।।\nपरमात्मानमित्याहुरस्मिञ्जगति तद्विभो।। ७१.१೦५ ।।"
  },
  {
    "text": "दृष्टं श्रुतं स्थितं सर्वं जायमानं जगद्गुरो।।\nअणोरल्पतरं प्राहुर्महतोपि महत्तरम्।। ७१.१೦६ ।।"
  },
  {
    "text": "सर्वतः पाणिपादं त्वां सर्वतोक्षिशिरोमुखम्।।\nसर्वतः श्रुतिमल्लोके सर्वमावृत्य तिष्ठसि।। ७१.१೦७ ।।"
  },
  {
    "text": "महादेवमनिर्देश्यं सर्वज्ञं त्वामनामयम्।।\nविश्वरूपं विरुपाक्षं सदाशिवमनामय्म्।। ७१.१೦८ ।।"
  },
  {
    "text": "कोटिभास्करसंकाशं कोटिशीतांशुसन्निभम्।।\nकोटिकालाग्निसंकाशं षड्विंशकमनीश्वरम्।। ७१.१೦९ ।।"
  },
  {
    "text": "प्रवर्तकं जगत्यस्मिन्प्रकृतेः प्रपितामहम्।।\nवदांति वरदं देवं सर्वावासं स्वयंभुवम्।। ७१.११೦ ।।"
  },
  {
    "text": "श्रुतयः श्रुतिसारं त्वां श्रुतिसारविदोजनाः।। ७१.१११ ।।"
  },
  {
    "text": "अदृष्टमस्माभिरनेकमूर्ते विना कृतं यद्भवताथ लोके।।\nत्वमेव दैत्यासुरभूतसंघान्देवान्नरान्स्थावरजंगमांश्च।। ७१.११२ ।।"
  },
  {
    "text": "पाहि नान्या गतिः शंभो विनिहत्यासुरोत्तमान्।।\nमायया मोहिताः सर्वे भवतः परमेश्वर।। ७१.११३ ।।"
  },
  {
    "text": "यथा तरंगा लहरीसमूहा युध्यंति चान्योन्यमपांनिधौ च।।\nजलाश्रयादेव जडीकृताश्च सुरासुरास्तद्वदजस्य सर्वम्।। ७१.११४ ।।"
  },
  {
    "text": "सूत उवाच।।\nय इदं प्रातरुत्थाय सुचिर्भूत्वा जपेन्नरः।।\nश्रृणुयाद्वा स्तवं पुण्यं सर्वकामवाप्नुयात्।। ७१.११५ ।।"
  },
  {
    "text": "स्तुतस्त्वेवं सुरैर्विष्णोर्जपेन च महेश्वरः।।\nसोमः सोमामथालिंग्य नंदी दत्तकरः स्मयन् ।।७१.११६"
  },
  {
    "text": "प्राह गंभीरया वाचा देवानालोक्य शंकरः।।\nज्ञातं मयेदमधुना देवकार्यं सुरेश्वराः।। ७१.११७ ।।"
  },
  {
    "text": "विष्मोर्मायाबलं चैव नारदस्य च धीमतः।।\nतेषामधर्मनिष्ठानां दैत्यानां देवसत्तमाः।। ७१.११८ ।।"
  },
  {
    "text": "पुरत्रयविनाशं च करिष्येहं सुरोत्तमाः।।\nसूत उवाच।।\nअथ सब्रह्मका देवाः सेंद्रपेंद्राः समागताः।। ७१.११९ ।।"
  },
  {
    "text": "श्रुत्वा प्रभोस्तदा वाक्यं प्रणेमुस्तुष्टुवुश्च ते।।\nअप्येतदंतरं देवी देवमालोक्य विस्मिता।। ७१.१२೦ ।।"
  },
  {
    "text": "लीलांबुजेन चाहत्य कलमाह वृषध्वजम्।।\nदेव्युवाच।।\nक्रीडमानं विभो पश्य षण्मुखं रविसन्निभम्।। ७१.१२१ ।।"
  },
  {
    "text": "पुत्रं पुत्रवतां श्रेष्ठं भूपितं भूषणैः शुभैः।।\nमुकुटैः कटकैश्चैव कुंडलैर्वलयैः शुभैः।। ७१.१२२ ।।"
  },
  {
    "text": "नूपुरैश्छन्नवारैश्च तथा ह्युदरबन्धनैः।।\nकिंकिणीभिरनेकाभिर्हैमैरस्वत्थपत्रकैः।। ७१.१२३ ।।"
  },
  {
    "text": "कल्पकद्रुमजैः पुष्पैः शोभितैरलकैः शुभैः।।\nहारैर्वारीजरागादिमणिचित्रैस्तथांगदैः।। ७१.१२४ ।।"
  },
  {
    "text": "मुक्ताफलमयैर्हारैः पूर्णचंद्रसमप्रभैः।।\nतिलकैश्च महादेव पश्य पुत्रं सुशीभनम्।। ७१.१२५ ।।"
  },
  {
    "text": "अंकितं कुंकुमाद्यैश्च वृत्तं भसितरनिर्मितम्।।\nवक्रवृंदं च पश्येश वृंदं कामलकं यथा।। ७१.१२६ ।।"
  },
  {
    "text": "नेत्राणि च विभो पश्य शुभानि त्वं शुभानि च।।\nअंजनानि विचित्राणि मंगलार्थं च मातृभिः।। ७१.१२७ ।।"
  },
  {
    "text": "गंगादीभीः कृत्तिकाद्यैः स्वाहया च विशेषतः।।\nइत्येवं लोकमातुश्च वाग्भिः संबोधितः शिवः।। ७१.१२८ ।।"
  },
  {
    "text": "न ययौ तृप्तिमीशानः पिबन्स्कंदाननामृतम्।।\nन सस्मार च तान्देवान्दैत्यशस्त्रनिपीडितान्।। ७१.१२९ ।।"
  },
  {
    "text": "स्कंदमालिंग्य चाघ्राय नृत्य पुत्रेत्युवाच ह।।\nसोपि लीलालसो बालो ननर्तार्तिहरः प्रभुः।। ७१.१३೦ ।।"
  },
  {
    "text": "सहैव ननृतुश्चान्वे सह तेन गणेश्वराः।।\nत्रैलोक्यमखिलं तत्र ननर्तेशाज्ञया क्षणम्।। ७१.१३१ ।।"
  },
  {
    "text": "नागाश्च ननृतुः सर्वे देवाः सेंद्रपुरोगमाः।।\nतुष्टुवुर्गणपाः स्कंदं मुमोदांबा च मातरः।। ७१.१३२ ।।"
  },
  {
    "text": "ससृजुः पुष्पवर्षाणि जगुर्गंधर्वकिन्नराः।।\nनृत्यामृतं तदा पीत्वा पार्वतीपरमेश्वरौ।।\nअवापतुस्तदा तृप्तिं नंदिना च गणेश्वराः।। ७१.१३३ ।।"
  },
  {
    "text": "ततः स नंदी सह षण्मुखेन तथा च सार्धं गिरिराजपुत्र्या।।\nविवेश दिव्यं भवनं भवोपि यथां बुदोऽन्यांबुदमंबुदाभः।। ७१.१३४ ।।"
  },
  {
    "text": "द्वारस्य पार्श्वे ते तस्थुर्देवा देवस्य धीमतः।।\nतुष्टुवुश्च महादेवं किञ्चिदुद्विग्नचेतसः।। ७१.१३५ ।।"
  },
  {
    "text": "किंतु किंत्विति चान्योन्यं प्रेक्ष्य चैतत्समाकुलाः।।\nपापा वयमिति ह्यन्ये अभाग्याश्चेति चापरे।। ७१.१३६ ।।"
  },
  {
    "text": "भाग्यवंतश्च दैत्येंद्रा इति चान्ये सुरेश्वराः।।\nपूजाफलमिमं तेषामित्यन्ये नेति चापरे।। ७१.१३७ ।।"
  },
  {
    "text": "एतस्मिन्नंतरे तेषां श्रुत्वा शब्दाननेकशः।।\nकुंभोदरो महातेजा दंडेनाताडयत्सुरान्।। ७१.१३८ ।।"
  },
  {
    "text": "दुद्रुवुस्ते भयाविष्टा देवा हाहेतिवादिनः।।\nअपतन्मुनयश्चान्ये देवाश्च धरणीतले।। ७१.१३९ ।।"
  },
  {
    "text": "अहो विधेर्बलं चेति मुनयः कश्यपादयः।।\nदृष्ट्वापि देवदेवेशं देवानां चासुरद्विषाम्।। ७१.१४೦ ।।"
  },
  {
    "text": "अभाग्यान्न समाप्तं तु कार्यमित्यपरे द्विजाः।।\nप्रोचुर्नमः शिवायेति पूज्य चाल्पतरं हृदि।। ७१.१४१ ।।"
  },
  {
    "text": "ततः कपर्दि नंदीशो महादेवाप्रियो मुनिः।।\nशूली माली तथा हाली कुंडली वलयी गदी।। ७१.१४२ ।।"
  },
  {
    "text": "वृषमारुह्य सुश्वेतं ययौ तस्याज्ञया तदा।।\nततो वै नंदिनं दृष्ट्वा गणः कुंभोदरोपि सः।। ७१.१४३ ।।"
  },
  {
    "text": "प्रणम्य नंदिनं मूर्ध्ना सह तेन त्वरन्ययौ।।\nनंदी भाति महातेजा वृषपृष्टे वृषध्वजः।। ७१.१४४ ।।"
  },
  {
    "text": "सगणो गणसेनानीर्मेघपृष्ठे यथा भवः।।\nदशयोजनविस्तीर्णं मुक्ताजालैरलंकृतम्।। ७१.१४५ ।।"
  },
  {
    "text": "सितातपत्रं शैलादेराकाशमिव भाति तत्।।\nतत्रांतर्बद्धमाला सा मुक्ताफलमयी शुभा।। ७१.१४६ ।।"
  },
  {
    "text": "गंगाकाशान्निपतिता भाति मूर्ध्नि विभोर्यथा।।\nअथ दृष्ट्वा गणाध्यक्षं देवदुंदुभयः शुभाः।। ७१.१४७ ।।"
  },
  {
    "text": "नियोगाद्वज्रिणः सर्वे विनेदुर्मुनिपुंगवाः।।\nतुष्टुवुश्च गणेशानं वाग्भिरिष्टप्रदं शुभम्।। ७१.१४८ ।।"
  },
  {
    "text": "यथा देवा भवं दृष्ट्वा प्रीतिकंट कितत्वचः।।\nनियोगाद्वज्रिणो मूर्ध्नि पुष्पवर्षं च खेचराः।। ७१.१४९ ।।"
  },
  {
    "text": "ववृषुश्च सुगंधाढ्य नंदिनो गगनोदितम्।।\nवृष्ट्या तुष्टस्तदा रेजे तुष्ट्या पुष्ट्या यथार्थया।। ७१.१५೦ ।।"
  },
  {
    "text": "नंदी भवश्चांद्रया तु स्नातया गंधवारिणा।।\nपुष्पैर्नानाविधैस्तत्र भाति पृष्ठं वृषस्य तत्।। ७१.१५१ ।।"
  },
  {
    "text": "संकीर्णं तु दिवः पृष्ठं नक्षत्रैरिव सुव्रताः।।\nकुसुमैः संवृतो नंदी वृषपृष्ठे रराज सः।। ७१.१५२ ।।"
  },
  {
    "text": "दिवः पृष्ठे यथा चंद्रो नक्षत्रैरिव सुव्रताः।।\nतं दृष्ट्वा नंदिनं देवाः सेंद्रोपेंद्रास्तथाविधम्।। ७१.१५३ ।।"
  },
  {
    "text": "तुष्टुवुर्गणपेशानं देवदेवमिवापरम्।।\nदेवा ऊचुः।।\nनमस्ते रुद्रभक्ताय रुद्रजाप्यरताय च।। ७१.१५४ ।।"
  },
  {
    "text": "रुद्रभक्तार्तिनाशाय रौद्रकर्मरताय ते।।\nकूष्मांडगणनाथाय योगिनां पतये नमः।। ७१.१५५ ।।"
  },
  {
    "text": "सर्वदाय शरण्याय सर्वज्ञायार्तिहारिणे।।\nवेदानां पतये चैव वेदवेद्याय ते नमः।। ७१.१५६ ।।"
  },
  {
    "text": "वज्रिणे वज्रदंष्ट्राय वज्रिवज्रनिवारिणे।।\nवज्रालंकृतदेहाय वज्रिणाराधिताय ते।। ७१.१५७ ।।"
  },
  {
    "text": "रक्ताय रक्तनेत्राय रक्तांबरधराय ते।।\nरक्तानां भवपादाब्जे रुद्रलोकप्रदायिने।। ७१.१५८ ।।"
  },
  {
    "text": "नमः सेनाधिपतये रुद्राणां पतेय नमः।।\nभूतानां भुवने शानां पतये पापहारिणे।। ७१.१५९ ।।"
  },
  {
    "text": "रुद्राय रुद्रपतये रौद्रपापहराय ते।।\nनमः शिवाय सौम्याय रुद्रभक्ताय ते नमः।। ७१.१६೦ ।।"
  },
  {
    "text": "सूत उवचा।।\nततः प्रीतो गणाध्यक्षः प्राह देवांश्छिलात्मजः।।\nरथं च सारथिं शंभोः कार्मुकं शरमुत्तमम्।। ७१.१६१ ।।"
  },
  {
    "text": "कर्तुमर्हथ यत्नेन नष्टं मत्वा पुरत्रयम्।।\nअथ ते ब्रह्मणा सार्धं तथा वै विश्वकर्मणा।। ७१.१६२ ।।"
  },
  {
    "text": "रथं चक्रुः सुसंरब्धा देवदेवस्य धीमतः।। ७१.१६३ ।।"
  },
  {
    "text": "इति श्रीलिंगमहापुराणे पूर्वभागे पुरदाहे नंदिकेश्वरवाक्यं नाम एकसप्ततितमोध्यायः।। ७१ ।।"
  }
]
[
  {
    "text": "ऋषय ऊचुः।।\nकथं पशुपतिं दृष्ट्वा पशुपाशविमोक्षणम्।।\nपशुत्वं तत्यजुर्देवास्तन्नो वक्तुमिहार्हसि।। ८०.१ ।।"
  },
  {
    "text": "सूत उवाच।।\nपुरा कैलासशिखरे भोग्याख्ये स्वपुरे स्थितम्।।\nसमेत्य देवाः सर्वज्ञमाजग्मुस्तत्प्रसादतः।। ८०.२ ।।"
  },
  {
    "text": "हिताय सर्वदेवानां ब्रह्मणा च जनार्दनः।।\nगरुडस्य तथा स्कंधमारुह्य पुरुषोत्तमः।। ८०.३ ।।"
  },
  {
    "text": "जगाम देवातभिर्वै देवदेवांतिकं हरिः।।\nसर्वे संप्राप्य देवस्य सार्धं गिरिवरं शुभम्।। ८०.४ ।।"
  },
  {
    "text": "सेंद्राः ससाध्याः सयमाः प्रणेमुर्गिरमुत्तमम्।।\nभगवान्वासुदेवोसौ गरुडाद्गरुडध्वजः।।\nअवतीर्य गिरिं मेरुमारुरोह सुरोत्तमैः।। ८०.५ ।।"
  },
  {
    "text": "सकलदुरितहीनं सर्वदं भोगमुख्यं मुदितकुररवृंदं नादितं नागवृंदैः।।\nमधुररणितगीतं सानुकूलांधकारं पदरचितवनांतं कांतवातांततोयम्।। ८०.६ ।।"
  },
  {
    "text": "भवनशतसहस्रैर्जुष्टमादित्यकल्पैर्ललितगतिविदग्धैर्हंसवृंदैश्च भिन्नम्।।\nधवखदिरपलाशैश्चंदनाद्यैश्च वृक्षैर्द्विजवरगणवृंदैः कोकिलाद्यैर्द्विरेफैः।। ८०.७ ।।"
  },
  {
    "text": "क्वचिदशेषसुरद्रुमसंकुलं कुरबकैः प्रियकैस्तिलकैस्तथा।।\nबहुकदंबतमाललतावृतं गिरिवरं शिखरैर्विविधैस्तथा।। ८०.८ ।।"
  },
  {
    "text": "गिरेः पृष्ठे परं शार्वं कल्पितं विश्वकर्मणा।।\nक्रीडार्थं देवदेवस्य भवस्य परमेष्ठिनः।। ८०.९ ।।"
  },
  {
    "text": "अपश्यंस्तत्पुरं देवाः सेंद्रोपेंद्राः समाहिताः।।\nप्रणेमुर्दूरतश्चैव प्रभावादेव शूलिनः।। ८०.१० ।।"
  },
  {
    "text": "सहस्रसूर्यप्रतिमं महांतं सहस्रशः सर्वगुणैश्च भिन्नम्।।\nजगाम कैलासगिरिं महात्मा मेरुप्रभागे पुरमादिदेवः।। ८०.११ ।।"
  },
  {
    "text": "ततोथ नारिगजवाजिसंकुलं रथैरनैकैरमरारिसूदनः।।\nगणैर्गणेशैश्च गिरींद्रसन्निभं महापुरद्वारमजो हरिश्च।। ८०.१२ ।।"
  },
  {
    "text": "अथ जांबूनदमयैर्भवनैर्मणिभूषितैः।।\nविमानैर्विविधाकारैः प्राकारैश्च समावृतम्।। ८०.१३ ।।"
  },
  {
    "text": "दृष्ट्वा शंभोः पुरं बाह्यं देवैः सब्रह्मकैर्हरिः।।\nप्रहृष्टवदनो भूत्वा प्रविवेश ततः पुरम्।। ८०.१४ ।।"
  },
  {
    "text": "हर्म्यप्रासादसंबाधं महाट्टालसमन्वितम्।।\nद्वितीयं देवदेवस्य चतुर्द्वारं सुशोभनम्।। ८०.१५ ।।"
  },
  {
    "text": "वज्रवैडूर्यमाणिक्यमणिजालैः समावृतम्।।\nदोलाविक्षेपसंयुक्तं घंटाचामरभूषितम्।। ८०.१६ ।।"
  },
  {
    "text": "मृदंगमुरजैर्जुष्टं वीणावेणुनिनादितम्।।\nनृत्य-------- संघैर्भूतसंघैश्च संवृतम्।।"
  },
  {
    "text": "देवेंद्रभवनाकारैर्भवनैर्दृष्टिमोहनैः।। ८०.१७ ।।\nप्रासादश्रृंगेष्वथ पौरनार्यः सहस्रशः पुष्पफलाक्षताद्यैः।।"
  },
  {
    "text": "स्तिताः करैस्तस्य हरेः समंतात्प्रचिक्षिपुर्मूर्ध्नि यथा भवस्य।। ८०.१८ ।।\nदृष्ट्वा नार्यस्तदा विष्णुं मदाघूर्णितलोचनाः।। ८०.१९ ।।"
  },
  {
    "text": "विशालजघनाः सद्यो ननृतुर्मुमुदुर्जगुः।।\nकाश्चिद्दृष्ट्वा हरिं नार्यः किंचित्प्रहसिताननाः।। ८०.२० ।।"
  },
  {
    "text": "किंचिद्विस्रस्तवस्त्राश्च स्रस्तकांचीगुणाजगुः।।\nचतुर्थं पंचमं चैव षष्ठं च सप्तमं तथा।। ८०.२१ ।।"
  },
  {
    "text": "अष्टमं नवमं चैव दशमं च पुरोत्तमम्।।\nअतीत्यासाद्य देवस्य पुरं शंभोः सुशोभनम्।। ८०.२२ ।।"
  },
  {
    "text": "सुवृत्तं सुतरां शुभ्रं कैलासशिखरे शुभे।।\nसूर्यमंडलसंकाशैर्विमानैश्च विभूषितम्।। ८०.२३ ।।"
  },
  {
    "text": "स्फाटिकैर्मंडपैः शुभ्रैर्जांबूनदमयैस्तथा।।\nनानारत्नमयैश्चैव दिग्विदिक्षु विभूषितम्।। ८०.२४ ।।"
  },
  {
    "text": "गोपुरैर्गोपतेः शंभोर्नानाभूषणभूषितैः।।\nअनेकैः सर्वतोभद्रैः सर्वरत्नमयैस्तथा।। ८०.२५ ।।"
  },
  {
    "text": "प्राकारैर्विविधाकारैरष्टाविंशतिभिर्वृतम्।।\nउपद्वारैर्महाद्वारैर्विदिक्षु विविधैर्दृढैः।। ८०.२६ ।।"
  },
  {
    "text": "गुह्यालयैर्गुह्यगृहैर्गुहस्य भवनैः शुभैः।।\nग्राम्यैरन्यैरमहाभागा मौक्तिकैर्दृष्टिमोहनैः।। ८०.२७ ।।"
  },
  {
    "text": "गणेशायतनौर्दिव्यैः पद्मरागमयैस्तथा।।\nचंदनैर्विविधाकारैः पुष्पोद्यानैश्चशौभनैः।। ८०.२८ ।।"
  },
  {
    "text": "तडागैर्दिर्घिकाभिश्च हेमसोपानपंक्तिभिः।।\nस्त्रीणांगतिजितैर्हंसैः सेविताभिः समंततः।। ८०.२९ ।।"
  },
  {
    "text": "मयूरैश्चैव कारंडैः कोकिलैश्चक्रवाककैः।।\nशोभिताभिश्च वापीभिर्दिव्यामृतजलैस्तथा।। ८०.३० ।।"
  },
  {
    "text": "संलापालापकुशलैः सर्वाभरणभूषितैः।।\nस्तनबारावनम्रैश्च मदाघूर्णितलोचनैः।। ८०.३१ ।।"
  },
  {
    "text": "गेयनादरतैर्दिव्यै रुद्रकन्यासहस्रकैः।।\nनृत्यद्भिरप्सरः संघैरमरैरपि दुर्लभैः।। ८०.३२ ।।"
  },
  {
    "text": "प्रफुल्लांबुजवृंदाद्यैस्तथा द्विजवरैरपि।।\nरुद्रस्त्रीगमसंकीर्णैर्जलक्रीडारतैस्तथा।। ८०.३३ ।।"
  },
  {
    "text": "रतोत्सवरतैश्चैव ललितैश्च पदेपदे।।\nग्रामरागानुरक्तैश्च पद्मरागसमप्रभैः।। ८०.३४ ।।"
  },
  {
    "text": "स्त्रीसंघैर्दैवदेवस्य भवस्य परमात्मनः।।\nदृष्ट्वा विस्मयमापन्नास्तस्थुर्देवाः समंततः।। ८०.३५ ।।"
  },
  {
    "text": "तत्रैव ददृशुर्देवा वृंदं रुद्रगणस्य च।।\nगणेश्वराणां वीराणामपि वृंदं सहस्रशः।। ८०.३६ ।।"
  },
  {
    "text": "सुवर्णकृतसोपानान् वज्रवैडूर्य भूषितान्।।\nस्फाटिकान् देवदेवस्य ददृशुस्ते विमानकान्।। ८०.३७ ।।"
  },
  {
    "text": "तेषां श्रृंगेषु हृष्टाश्च नार्यः कमललोचनाः।।\nविशालजघना यक्षा गंधर्वाप्सरसस्तथा।। ८०.३८ ।।"
  },
  {
    "text": "किन्नर्यः किंनराश्चैव भुजंगाः सिद्धकन्यकाः।।\nनानावेषधराश्चान्या नानाभूषणभूषिताः।। ८०.३९ ।।"
  },
  {
    "text": "नानाप्रभाव संयुक्ता नानाभोगरतिप्रियाः।।\nनीलोत्पलदलप्रख्याः पद्मपत्रायतेक्षणाः।। ८०.४० ।।"
  },
  {
    "text": "पद्मकिंजल्कसंकाशैरंशुकैरतिशोभनाः।।\nवलयैर्नूपुरैर्हारैश्छत्रैश्चित्रैस्तथांशुकैः।। ८०.४१ ।।"
  },
  {
    "text": "भूषिता भूषितैश्चान्यैर्मांडिता मंडनप्रियाः।।\nदृष्ट्वाथ वृंदं सुरसुंदरीणां गणेश्वराणां सुरसुंदरीणाम्।।\nजग्मुर्गणेशस्य पुरं सुरेशाः पुरद्विषः शक्रपुरोगमाश्च।। ८०.४२ ।।"
  },
  {
    "text": "दृष्ट्वा च तस्थुः सुरसिद्धसंघाः पुरस्य मध्ये पुरुहूतपूर्वाः।।\nभवस्य बालार्कसहस्रवर्णं विमानमाद्यं परमेश्वरस्य।। ८०.४३ ।।"
  },
  {
    "text": "अथ तस्य विमानस्य द्वारि संस्थं गणेश्वरम्।।\nनंदिनं ददृशुः सर्वे देवाः शक्रपुरोगमाः।। ८०.४४ ।।"
  },
  {
    "text": "तं दृष्ट्वा नंदिनं सर्वे प्रणम्याहुर्गणेश्वरम्।।\nजयेति देवास्तं दृष्ट्वा सोप्याह च गणेश्वरः।। ८०.४५ ।।"
  },
  {
    "text": "भो भो देवा महाभागाः सर्वे निर्धूतकल्मषाः।।\nसंप्राप्ताः सर्वलोकेशा वक्तुमर्हथ सुव्रताः।। ८०.४६ ।।"
  },
  {
    "text": "तमाहुर्वरदं देवं वारणेंद्रसमप्रभम्।।\nपशुपाशविमोक्षार्थं दर्शयास्मान्महेश्वरम्।। ८०.४७ ।।"
  },
  {
    "text": "पुरा पुरत्रयं दग्धुं पशुत्वं परिभाषितम्।।\nशंकिताश्च वयं तत्र पशुत्वं प्रति सुव्रत।। ८०.४८ ।"
  },
  {
    "text": "व्रतं पाशुपतं प्रोक्तं भवेन परमेष्ठिना।।\nव्रतेनानेन भूतेश पशुत्वं नैव विद्यते।। ८०.४९ ।।"
  },
  {
    "text": "अथ द्वादशवर्षं वा मासद्वादशकं तु वा।।\nदिनद्वादशकं वापि कृत्वा तद्व्रतमुत्तमम्।। ८०.५० ।।"
  },
  {
    "text": "मुच्यंते पशवः सर्वे सांबं पशुपाशैर्भवस्य तु।।\nदर्शयामास तान्देवान्नारायणपुरोगमान्।। ८०.५१ ।।"
  },
  {
    "text": "नंदी शिलादतनयः सर्वभूतगणाग्रणीः।।\nतं दृष्ट्वा देवमीशानं सांबं सगणमव्ययम्।। ८०.५२ ।।"
  },
  {
    "text": "प्रणेमुस्तुष्टुवुश्वैव प्रीतिकंटकितत्वचः।।\nविज्ञाप्य शितिकंठाय पशुपाशविमोक्षणम्।। ८०.५३ ।।"
  },
  {
    "text": "तस्थुस्तदाग्रतः शंभोः प्रणिपत्य पुनः पुनः।।\nततः संप्रेक्ष्य तान् सर्वान्देवदेवो वृषध्वजः।। ८०.५४ ।।"
  },
  {
    "text": "विशोध्य तेषां देवानां पशुत्वं परमेश्वरः।।\nव्रतं पाशुपतं चैव स्वयं देवो महेश्वरः।। ८०.५५ ।।"
  },
  {
    "text": "उपदिश्य मुनीनां च सहास्ते चांबया भवः।।\nतदाप्रभृति ते देवाः सर्वे पाशुपताः स्मृताः।। ८०.५६ ।।"
  },
  {
    "text": "पशूनां च पतिर्यस्मात्तेषां साक्षाद्धि देवताः।।\nतस्मात्पाशुपताः प्रोक्तास्तपस्तेपुश्च ते पुनः।। ८०.५७ ।।"
  },
  {
    "text": "ततो द्वादशवर्षांते मुक्त पाशाः सुरोत्तमाः।।\nययुर्यथागतं सर्वे ब्रह्मणा सह विष्णुना।। ८०.५८ ।।"
  },
  {
    "text": "एतद्वः कथितं सर्वं पितामहमुखाच्छ्रुतम्।।\nपुरा सनत्कुमारेण तस्माद्व्यासेन धीमता।। ८०.५९ ।।"
  },
  {
    "text": "यः श्रावयेच्छ्रुचिर्विप्राञ्छृणुयाद्वा शुचिर्नरः।।\nस देहभेदमासाद्य पशुपाशैः प्रमुच्यते।। ८०.६० ।।"
  },
  {
    "text": "इति श्रीलिंगमहापुराणे पूर्वभागे पाशुपतव्रतमाहात्म्यं नामाशीतितमोध्यायः।। ८० ।।"
  }
]
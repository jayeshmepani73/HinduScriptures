[
  {
    "text": "सनत्कुमार उवाच।।\nइदानीं श्रोतुमिच्छामि पुरा दारुवने विभो।।\nप्रवृत्तं तद्वनस्थानां तपसा भावितात्मनाम्।। २९.१ ।।"
  },
  {
    "text": "कथं दारुवनं प्राप्तो भगवान्नीललोहितः।।\nविकृतं रूपमास्थाय चोर्ध्वरेता दिगंबरः।। २९.२ ।।"
  },
  {
    "text": "किं प्रवृत्तं वने तस्मिन् रुद्रस्य परमात्मनः।।\nवक्तुमर्हसि तत्त्वेन देवदेवस्य चेष्टितम्।। २९.३ ।।"
  },
  {
    "text": "सूत उवाच।।\nतस्य तद्वचनं श्रुत्वा श्रुतिसारविदां वरः।।\nशिलादसूनुर्भगवान्प्राह किंचिद्भवं हसन्।। २९.४ ।।"
  },
  {
    "text": "शैलादिरुवाच।।\nमुनयो दारुगहने तपस्तेपुः सुदारुणम्।।\nतुष्ट्यर्थं देवदेवस्य सदारतनयाग्नयः।। २९.५ ।।"
  },
  {
    "text": "तुष्टो रुद्रो जगन्नाथश्चेकितानो वृषध्वजः।।\nधूर्जटिः परमेशानो भगवान्नीललोहितः।। २९.६ ।।"
  },
  {
    "text": "प्रवृत्तिलक्षणं ज्ञानं ज्ञातुं दारुवनौकसाम्।।\nपरीक्षार्थं जगन्नाथाः श्रद्धया क्रीडया च सः।। २९.७ ।।"
  },
  {
    "text": "निवृत्तिलक्षणज्ञानप्रतिष्ठार्थं च शंकरः।।\nदेवदारुवनस्थानां प्रवृत्तिज्ञानचेतसाम्।। २९.८ ।।"
  },
  {
    "text": "विकृतं रूपमास्थाय दिग्वासा विषमेक्षणः।।\nमुग्धो द्विहस्तः कृष्णांगो दिव्यं दारुवनं ययौ।। २९.९ ।।"
  },
  {
    "text": "मंदस्मितं च भगवान् स्त्रीणां मनसिजोद्भवम्।।\nभ्रूविलासं च गानं च चकारातीव सुंदरः।। २९.१೦ ।।"
  },
  {
    "text": "संप्रोक्ष्य नारीवृंदं वै मुहुर्मुहुरनंगहा।।\nअंनगवृद्धिमकरोदतीव मधुराकृतिः।। २९.११ ।।"
  },
  {
    "text": "वने तं पुरुषं दृष्ट्वा विकृतं नीललोहितम्।।\nस्त्रियः पतिव्रताश्चापि तमेवान्वयुरादरात्।। २९.१२ ।।"
  },
  {
    "text": "वनोटजद्वारगताश्च नार्यो विस्रस्तवस्त्राभरणा विचेष्टाः।।\nलब्ध्वा स्मितं तस्य मुखारविंदाद्द्रुमालयस्थास्तमथान्वयुस्ताः।। २९.१३ ।।"
  },
  {
    "text": "दृष्ट्वा काश्चिद्भवं नार्यो मदघूर्णितलोचनाः।।\nविलासबाह्यस्ताश्चापि भ्रूविलासं प्रचक्रिरे।। २९.१४ ।।"
  },
  {
    "text": "अथ दृष्ट्वापरा नार्यः किंचित्प्रहसिताननाः।।\nकिंचिद्विस्रस्तवसनाः स्रस्तकांचीगुणा जगुः।। २९.१५ ।।"
  },
  {
    "text": "काश्चित्तदा तं विपिने तु दृष्ट्वा विप्रांगनाः स्रस्तनवांशुकं वा।।\nस्वान्स्वान्विचित्रान् वलयान्प्रविध्य मदान्विता बंधुजनांश्च जग्मुः।। २९.१६ ।।"
  },
  {
    "text": "काचित्तदा तं न विवेद दृष्ट्वा विवासना स्रस्तमहांशुका च।।\nशाखाविचित्रान् विटपान्प्रसिद्धान्मदान्विता बंधुजनांस्तथान्याः।। २९.१७ ।।"
  },
  {
    "text": "काश्चिज्जगुस्तं ननृतुर्निपेतुश्च धरातले।।\nनिषेदुर्गजवच्चान्या प्रोवाच द्विजपुंगवाः।। २९.१८ ।।"
  },
  {
    "text": "अन्योन्यं सस्मितं प्रेक्ष्य चालिलिंगुः समंततः।।\nनिरुध्य मार्गं रुद्रस्य नैपुणानि प्रचक्रिरे।। २९.१९ ।।"
  },
  {
    "text": "को भवानिति चाहुस्तं आस्यतामिति चापराः।।\nकुत्रेत्यथ प्रसीदेति जजल्पु प्रीतमानसाः।। २९.२೦ ।।"
  },
  {
    "text": "विपरीता निपेतुर्वै विस्रस्तांशुकमूर्धजाः।।\nपतिव्रताः पतीनां तु सन्निधौ भवमायया।। २९.२१ ।।"
  },
  {
    "text": "दृष्ट्वा श्रुत्वा भवस्तासां चेष्टावाक्यानि चाव्ययः।।\nशुभं वाप्यशुभं वापि नोक्तवान्परमेश्वरः।। २९.२२ ।।"
  },
  {
    "text": "दृष्ट्वा नारीकुलं विप्रास्तथाभूतं च शंकरम्।।\nअतीव परुषं वाक्यं जजल्पुस्ते मुनीश्वराः।। २९.२३ ।।"
  },
  {
    "text": "तपांसि तेषां सर्वेषां प्रत्याहन्यंत शंकरे।।\nयथादित्यप्रकाशेन तारका नभसि स्थिताः।। २९.२४ ।।"
  },
  {
    "text": "श्रूयते ऋषिशापेन ब्रह्मणस्तु महात्मनः।।\nसमृद्धश्रेयसां योनिर्यज्ञा वै नाशमाप्तवान्।। २९.२५ ।।"
  },
  {
    "text": "भृगोरपि च शापेन विष्णुः परमवीर्यवान्।।\nप्रादुर्भावान्दश प्राप्तो दुःखितश्च सदा कृतः।। २९.२६ ।।"
  },
  {
    "text": "इंद्रस्यापि च धर्मज्ञ छिन्नं सवृषणं पुरा।।\nऋषिणा गौतमेनोर्व्यां क्रुद्धेन विनिपातितम्।। २९.२७ ।।"
  },
  {
    "text": "गर्भवासो वसूनां च शापेन विहितस्तथा।।\nऋषीणां चैव शापेन नहुषः सर्पतां गतः।। २९.२८ ।।"
  },
  {
    "text": "क्षीरोदश्च समुद्रोसौ निवासः सर्वदा हरेः।।\nद्वितीयश्चामृताधारो ह्यपेयो ब्राह्मणैः कृतः।। २९.२९ ।।"
  },
  {
    "text": "अविमुक्तेश्वरं प्राप्य वाराणस्यां जनार्दनः।।\nक्षीरेण चाभिषिच्येशं देवदेवं त्रियंबकम्।। २९.३೦ ।।"
  },
  {
    "text": "श्रद्धया परया युक्तो देहाश्लेषामृतेन वै।।\nनिषिक्तेन स्वयं देवः क्षीरेण मधुसूदनः।। २९.३१ ।।"
  },
  {
    "text": "सेचयित्वाथ भगवान्ब्रह्मणा मुनिभिः समम्।।\nक्षीरोदं पूर्ववच्चक्रेनिवासं चात्मनः प्रभुः।। २९.३२ ।।"
  },
  {
    "text": "धर्मश्चैव तथा शप्तो मांडव्येन महात्मना।।\nवृष्णयश्चैव कृष्णेन दुर्वासाद्यैर्महात्मभिः।। २९.३३ ।।"
  },
  {
    "text": "राघवः सानुजश्चापि दुर्वासेन महात्मना।।\nश्रीवत्सश्च मुनेः पादपतनात्तस्य धीमतः।। २९.३४ ।।"
  },
  {
    "text": "एते चान्ये च बहवो विप्राणां वशमागताः।।\nवर्जयित्वा विरूपाक्षं देवदेवमुमापतिम्।। २९.३५ ।।"
  },
  {
    "text": "एवं हि मोहितास्तेन नावबुध्यंत शंकरम्।।\nअत्युग्रवचनं प्रोचुश्चोग्रोप्यंतरधीयत।। २९.३६ ।।"
  },
  {
    "text": "तेपि दारुवनात्तस्मात्प्रातः संविग्नमानसाः।।\nपितामहं महात्मानमासीनं परमासने।। २९.३७ ।।"
  },
  {
    "text": "गत्वा विज्ञापयामासुः प्रवृत्तमखिलं विभोः।।\nशुभे दारुवने तस्मिन् मुनयः क्षीणचेतसः।। २९.३८ ।।"
  },
  {
    "text": "सोपि संचिंत्य मनसा क्षणादेव पितामहः।।\nतेषां प्रवृत्तमखिलं पुण्ये दारुवने पुरा।। २९.३९ ।।"
  },
  {
    "text": "उत्थाय प्रांजलिर्भूत्वा प्रणिपत्य भवाय च।।\nउवाच सत्वरं ब्रह्मा मुनीन्दारुवनालयान्।। २९.४೦ ।।"
  },
  {
    "text": "धिग्युष्मान्प्राप्तनिधनान्महानिधिमनुत्तमम्।।\nवृथाकृतं यतो विप्रा युष्माभिर्भाग्यवर्जितैः।। २९.४१ ।।"
  },
  {
    "text": "यस्तु दारुवने तस्मिल्लिंगी दृष्टोप्यलिंगिभिः।।\nयुष्माभिर्विकृताकारः स एव परमेश्वरः।। २९.४२ ।।"
  },
  {
    "text": "गृहस्थैश्च न निंद्यास्तु सदा ह्यतिथयो द्विजाः।।\nविरूपाश्च सुरूपाश्च मलिनाश्चाप्यपंडिताः।। २९.४३ ।।"
  },
  {
    "text": "सुदर्शनेन मुनिना कालमृत्युरपि स्वयम्।।\nपुरा भूमौ द्विजाग्र्येण जिता ह्यतिथिपूजया।। २९.४४ ।।"
  },
  {
    "text": "अन्यथा नास्ति संतर्तुं गृहस्थैश्च द्विजोत्तमैः।।\nत्यक्त्वा चातिथिपूजां तामात्मनो भुवि शोधनम्।। २९.४५ ।।"
  },
  {
    "text": "गृहस्थोपि पुरा जेतुं सुदर्शन इति श्रुतः।।\nप्रतिज्ञामकरोज्जायां भार्यामाह पतिव्रताम्।। २९.४६ ।।"
  },
  {
    "text": "सुव्रते सुभ्रु सुभगे श्रृणु सर्वं प्रयत्नतः।।\nत्वया वै नावमंतव्या गृहे ह्यतिथयः सदा।। २९.४७ ।।"
  },
  {
    "text": "सर्व एव स्वयं साक्षादतिथिर्यत्पिनाकधृक्।।\nतस्मादतिथये दत्त्वा आत्मानमपि पूजय।। २९.४८ ।।"
  },
  {
    "text": "एवमुक्त्वाथ संतप्ता विवशा सा पतिव्रता।।\nपतिमाह रुदंती च किमुक्तं भवता प्रभो।। २९.४९ ।।"
  },
  {
    "text": "तस्यास्तद्वचनं श्रुत्वा पुनः प्राह सुदर्शनः।।\nदेयं सर्वं शिवायार्ये शिव एवातिथिः स्वयम्।। २९.५೦ ।।"
  },
  {
    "text": "तस्मात्सर्वे पूजनीयाः सर्वेप्यतिथयः सदा।।\nएवमुक्ता तदा भर्त्रा भार्या तस्य पतिव्रता।। २९.५१ ।।"
  },
  {
    "text": "शेषामिवाज्ञामादाय मूर्ध्ना सा प्राचरत्तदा।।\nपरीक्षितुं तथा श्रद्धां तयोः साक्षाद्द्विजोत्तमाः।। २९.५२ ।।"
  },
  {
    "text": "धर्मो द्विजोत्तमो भूत्वा जगामाथ मुनेर्गृहम्।।\nतं दृष्ट्वाचार्चयामास सार्घाद्यैरनघा द्विजम्।। २९.५३ ।।"
  },
  {
    "text": "संपूजितस्तया तां तु प्राह धर्मो द्विजः स्वयम्।।\nभद्रे कुतः पतिर्धीमांस्तव भर्ता सुदर्शनः।। २९.५४ ।।"
  },
  {
    "text": "अन्नाद्यैरलमद्यार्ये स्वं दातुमिह चार्हसि।।\nसा च लज्जावृता नारी स्मरंती कथितं पुरा।। २९.५५ ।।"
  },
  {
    "text": "भर्त्रा न्यमीलयन्नेत्रे चचाल च पतिव्रता।।\nकिंचैत्याह पुनस्तं वै धर्मे चक्रे च सा मतिम्।। २९.५६ ।।"
  },
  {
    "text": "निवेदितुं किलात्मानं तस्मै पत्युरिहाज्ञया।।\nएतस्मिन्नन्तरे भर्ता तस्या नार्याः सुदर्शनः।। २९.५७ ।।"
  },
  {
    "text": "गृहद्वारं गतो धीमांस्तामुवाच महामुनिः।।\nएह्येहि क्व गता भद्रे तमुवाचातिथिः स्वयम्।। २९.५८ ।।"
  },
  {
    "text": "भार्यया त्वनया सार्धं मैथुनस्थोऽहमद्य वै।।\nसुदर्शन महाभाग किं कर्तव्यमिहोच्यताम्।। २९.५९ ।।"
  },
  {
    "text": "सुरतांतस्तु विप्रेंद्र संतुष्टोहं द्विजोत्तम।।\nसुदर्शनस्ततः प्राह सुप्रहृष्टो द्विजोत्तमः।। २९.६೦ ।।"
  },
  {
    "text": "भुंक्ष्य चैनां यताकामं गमिष्येहं द्विजोत्तम।।\nहृष्टोथ दर्शयामास स्वात्मानं धर्मराट् स्वयम्।। २९.६१ ।।"
  },
  {
    "text": "प्रददौ चेप्सितं सर्वं तमाह च महाद्युतिः।।\nएषा न भुक्ता विप्रेंद्र मनसापि सुशोभना।। २९.६२ ।।"
  },
  {
    "text": "मया चैषा न संदेहः श्रद्धां ज्ञातुमिहागतः।।\nजितो वै यस्त्वया मृत्युर्धर्मेणैकेन सुव्रत।। २९.६३ ।।"
  },
  {
    "text": "अहोस्य तपसो वीर्यमित्युक्त्वा प्रययौ च सः।।\nतस्मात्तथा पूजनीयाः सर्वे ह्यतिथयः सदा।। २९.६४ ।।"
  },
  {
    "text": "बहुनात्र किमुक्तेन भाग्यहीना द्विजोत्तमाः।।\nतमेव शरणं तूर्णं गंतुमर्हथ शंकरम्।। २९.६५ ।।"
  },
  {
    "text": "तस्य तद्वचनं श्रुत्वा ब्रह्मणो ब्राह्मणर्षभाः।।\nब्रह्माणमभिवंद्यार्ताः प्रोचुराकुलितेक्षणाः।। २९.६६ ।।"
  },
  {
    "text": "ब्राह्मणा ऊचुः।।\nनापेक्षितं महाभाग जीवितं विकृताः स्त्रियः।।\nदृष्टोस्माभिर्महादेवो निंदितो यस्त्वनिंदितः।। २९.६७ ।।"
  },
  {
    "text": "शप्तश्च सर्वगः शूली पिनाकी नीललोहितः।।\nअज्ञानाच्छापजा शक्तिः कुंठितास्यनिरीक्षणात्।। २९.६८ ।।"
  },
  {
    "text": "वक्तुमर्हसि देवेश संन्यासं वै क्रमेण तु।।\nद्रष्टुं वै देवदेवेशमुग्रं भीमं कपर्दिनम्।। २९.६९ ।।"
  },
  {
    "text": "पितामह उवाच।।\nआदौ वेदानधीत्यैव श्रद्धया च गुरोः सदा।।\nविचार्यार्थं मुनेर्धर्मान् प्रतिज्ञाय द्विजोत्तमाः।। २९.७೦ ।।"
  },
  {
    "text": "ग्रहणान्तं हि वा विद्वानथ द्वादश वार्षिकम्।।\nस्नात्वाहृत्य च दारान्वै पुत्रानुत्पाद्य सुव्रतान्।। २९.७१ ।।"
  },
  {
    "text": "वृत्तिभिश्चानुरूपाभिस्तान्विभज्य सुतान्मुनिः।।\nअग्निष्टोमादिभिश्चेष्ट्वा यज्ञैर्यज्ञेश्वरं विभुम्।। २९.७२ ।।"
  },
  {
    "text": "पूयेत्परमात्मानं प्राप्यारण्यं विभावसौ।।\nमुनिर्द्वादशवर्षं वा वर्षमात्रमथापि वा।। २९.७३ ।।"
  },
  {
    "text": "पक्षद्वादशकं वापि दिनद्वादशकं तु वा।।\nक्षीरभुक् संयुतः शांतः सर्वान् संपूजयेत्सुरान्।। २९.७४ ।।"
  },
  {
    "text": "इष्ट्वैवं जुहुयादग्नौ यज्ञपात्राणि मंत्रतः।।\nअप्सु वै पार्थिवं न्यस्य गुरवे तैजसानि तु।। २९.७५ ।।"
  },
  {
    "text": "स्वधनं सकलं चैव ब्राह्मणेब्यो विशंकया।।\nप्रणिपत्य गुरुं भूमौ विरक्तः संन्यसेद्यतिः।। २९.७६ ।।"
  },
  {
    "text": "निकृत्य केशान्सशिखानुपवीतं विसृज्य च।।\nपंचभिर्जुहुयादप्सु भूः स्वाहेति विचक्षणः।। २९.७७ ।।"
  },
  {
    "text": "ततश्चोर्ध्वं चरेदेवं यतिः शिवविमुक्तये।।\nव्रतेनानशनेनापि तोयवृत्त्यापि वा पुनः।। २९.७८ ।।"
  },
  {
    "text": "पर्णवृत्त्या पयोवृत्त्या फलवृत्त्यापि वा यतिः।।\nएवं जीवन्मृतो नो चेत् षण्मासाद्वत्सरात्तु वा।। २९.७९ ।।"
  },
  {
    "text": "प्रस्थानादिकमायासं स्वदेहस्य चरेद्यतिः।।\nशिवसायुज्यमाप्नोति कर्मणाप्येवमाचरन्।। २९.८೦ ।।"
  },
  {
    "text": "सद्योपि लभते मुक्तिं भक्तियुक्तो दृढव्रताः।। २९.८१ ।।"
  },
  {
    "text": "त्यागेन वा किं विधिनाप्यनेन भक्तस्य रुद्रस्य शुभैर्व्रतैश्च।।\nयज्ञैश्च दानैर्विविधैश्च होमैर्लब्धैश्चशास्त्रैर्विविधैश्च वेदैः।। २९.८२ ।।"
  },
  {
    "text": "श्वेतेनैवं जितो मृत्युर्भवभक्त्या महात्मना।।\nवोस्तु भक्तिर्महादेवे शंकरे परमात्मनि।। २९.८३ ।।"
  },
  {
    "text": "इति श्रीलिंगमहापुराणे पूर्वभागे एकोनत्रिंशोध्यायः।। २९ ।।"
  }
]
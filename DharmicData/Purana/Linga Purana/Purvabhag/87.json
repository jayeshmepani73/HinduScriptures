[
  {
    "text": "सूत उवाच।।\nनिशम्य ते महाप्राज्ञाः कुमाराद्याः पिनाकिनम्।।\nप्रोचुः प्रणम्य वै भीताः प्रसन्नं परमेश्वरम्।। ८७.१ ।।"
  },
  {
    "text": "एवं चेदनया देव्याहैमवत्या महेश्वर।।\nक्रीडसे विविधैर्भोगैः कथं वक्तुमिहार्हसि।। ८७.२ ।।"
  },
  {
    "text": "सूत उवाच।।\nएवमुक्तः प्रहस्येशः पिनाकी नीललोहितः।।\nप्राहतामंबिकां प्रेक्ष्य प्रणिपत्य स्थितान् द्विजान्।। ८७.३ ।।"
  },
  {
    "text": "बंधमोक्षौ न चैवेह मम स्वेच्छशरीरिणः।।\nअकार्तज्ञः पशुर्जीवो विभुर्भोक्ता ह्यणुः पुमान्।। ८७.४ ।।"
  },
  {
    "text": "मायी च मायया बद्धः कर्मभिर्युज्यते तु सः।।\nज्ञानं ध्यानं च बंधश्च मोक्षो नास्त्यात्मनो द्विजाः।। ८७.५ ।।"
  },
  {
    "text": "यदैवं मयि विद्वान् यस्तस्यापि न च सर्वतः।।\nएषा विद्या ह्यहं वेद्यः प्रज्ञैषा च श्रुतिः स्मृतिः।। ८७.६ ।।"
  },
  {
    "text": "धृतिरेषा मया निष्ठा ज्ञानशक्तिः क्रिया तथा।।\nइच्छाख्या च तथा ह्यज्ञा द्वे विद्ये न च संशयः।। ८७.७ ।।"
  },
  {
    "text": "न ह्येषा प्रकृतिर्जैवी विकृतिश्च विचारतः।।\nविकारो नैव मायैषा सदसद्व्यक्तिवर्जिता।। ८७.८ ।।"
  },
  {
    "text": "पुरा ममाज्ञ मद्वक्त्रात्समुत्पन्ना सनातनी।।\nपंचवक्त्रा महाभागा जगतामभयप्रदा।। ८७.९ ।।"
  },
  {
    "text": "तामाज्ञां संप्रविश्याहं चिंतयन् जगतां हितम्।।\nसप्तविंशत्प्रकारेण सर्वं व्याप्यानया शिवः।। ८७.१० ।।"
  },
  {
    "text": "तदाप्रभृति वै मोक्षप्रवृत्तिर्द्विजसत्तमाः।।\nसूत उवाच।।\nएवमुक्त्वा तदापश्यद्भवानीं परमेश्वरः।। ८७.११ ।।"
  },
  {
    "text": "भवानी च तमालोक्य मायामहरदव्यया।।\nते मायामलनिर्मुक्ता मुनयः प्रेक्ष्य पार्वतीम्।। ८७.१२ ।।"
  },
  {
    "text": "प्रीता बभूवुर्मुक्ताश्च तस्मादेषा परा गतिः।।\nउमाशंकरयोर्भेदो नास्त्येव परमार्थतः।। ८७.१३ ।।"
  },
  {
    "text": "द्विधासौ रूपमास्थाय स्थित एव न संशयः।।\nयदा विद्वानसंगः स्यादाज्ञया परमेष्ठिनः।। ८७.१४ ।।"
  },
  {
    "text": "तदा मुक्तिः क्षणादेव नान्यथा कर्मकोटिभिः।।\nक्रमोऽविवक्षितो भूतविवृद्धः परमेष्ठिनः।। ८७.१५ ।।"
  },
  {
    "text": "प्रसादेन क्षणान्मुक्तिः प्रतिज्ञैषा न संशयः।।\nगर्भस्थो जायमानो वा बालो वा तरुणोपि वा।। ८७.१६ ।।"
  },
  {
    "text": "वृद्धो वा मुच्यते जंतुः प्रसादात्परमेष्ठिनः।।\nअंडजश्चोद्भिजो वापि स्वेदजो वापि मुच्यते।। ८७.१७ ।।"
  },
  {
    "text": "प्रसादाद्देवदेवस्य नात्र कार्या विचारणा।।\nएष एव जगन्नाथो बंधमोक्षकरः शिवः।। ८७.१८ ।।"
  },
  {
    "text": "भूर्भुवःस्वर्महश्चैव जनः साक्षात्तपः स्वयम्।।\nसत्यलोकस्तथांडानां कोटिकोटिशतानि च।। ८७.१९ ।।"
  },
  {
    "text": "विग्रहं देवदेवस्य तथांडावरणाष्टकम्।।\nसप्तद्वीपेषु सर्वेषु पर्वतेषु वनेषु च।। ८७.२० ।।"
  },
  {
    "text": "समुद्रेषु च सर्वेषु वायुस्कंधेषु सर्वतः।।\nतथान्येषु च लोकेषु वसंति च चराचराः।। ८७.२१ ।।"
  },
  {
    "text": "सर्वे भवांशजा नूनं गतिस्त्वेषां स एव वै।।\nसर्वो रुद्रो नमस्तस्मै पुरुषाय महात्मने।। ८७.२२ ।।"
  },
  {
    "text": "विश्वं भूतं तथा जातं बहुधा रुद्र एव सः।।\nरुद्राज्ञैषा स्थिता देवी ह्यनया मुक्तिरंबिका।। ८७.२३ ।।"
  },
  {
    "text": "इत्येवं खेचराः सिद्धा जजल्पुः प्रीतमानसाः।।\nयदाऽवलोक्य तान् सर्वान्प्रसादादनयांबिका।। ८७.२४ ।।"
  },
  {
    "text": "तदा तिष्ठंति सायुज्यं प्राप्तास्ते खेचराः प्रभोः।। ८७.२५ ।।"
  },
  {
    "text": "इति श्रीलिंगमहापुराणे पूर्वभागे मुनिमोहशमनं नाम सप्ताशीतितमोऽध्यायः।। ८७ ।।"
  }
]
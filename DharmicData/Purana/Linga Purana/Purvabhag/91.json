[
  {
    "text": "सूत उवाच।।\nअत ऊर्ध्वं प्रवक्ष्यामि अरिष्टानि निबोधत।।\nयेन ज्ञानविशेषेण मृत्युं पश्यंति योगिनः।। ९१.१ ।।"
  },
  {
    "text": "अरुंधतीं ध्रुवं चैव सोमच्छायां महापथम्।।\nयो न पश्येन्न जीवेत्स नरः संवत्सरात्परम्।। ९१.२ ।।"
  },
  {
    "text": "अरश्मिवन्तमादित्यं रश्मिवंतं च पावकम्।।\nयः पश्यति न जीवेद्वै मासादेकादशात्परम्।। ९१.३ ।।"
  },
  {
    "text": "वमेन्मूत्रं पुरीषं च सुवर्णं रजतं तथा।।\nप्रत्यक्षमथवा स्वप्ने दशमासान्न जीवति।। ९१.४ ।।"
  },
  {
    "text": "रुक्मवर्णं द्रुमं पश्येद्गंधर्वनगराणि च।।\nपश्येत्प्रेतपिशाचांश्च नवमासान् स जीवति।। ९१.५ ।।"
  },
  {
    "text": "अकस्माच्च भवेत्स्थूलो ह्यकस्माच्च कृशो भवेत्।।\nप्रकृतेश्च निवर्तेत चाष्टौ मासंश्च जीवति।। ९१.६ ।।"
  },
  {
    "text": "अग्रतः पृष्ठतो वापि खंडं यस्य पदं भवेत्।।\nपांसुके कर्दमे वापि सप्तमासान्स जीवति।। ९१.७ ।।"
  },
  {
    "text": "काकः कपोतो गृध्रो वा निलीयेद्यस्य मूर्धनि।।\nक्रव्यादो वा खगो यस्य षण्मासान्नतिवर्तते।। ९१.८ ।।"
  },
  {
    "text": "गच्छेद्वायसपंक्तीभिः पांसुवर्षेण वा पुनः।।\nस्वच्छायां विकृतां पश्येच्चतुः पंच स जीवति।। ९१.९ ।।"
  },
  {
    "text": "अनभ्रे विद्युतं पश्येद्दक्षिणां दिशमास्थिताम्।।\nउदके धनुरैद्रं वा त्रीणि द्वौ वा स जीवति।। ९१.१० ।।"
  },
  {
    "text": "अप्सु वा यदि वादर्शे यो ह्यात्मानं न पश्यति।।\nअशिरस्कं तथा पश्येन्मासादूर्ध्वं न जीवति।। ९१.११ ।।"
  },
  {
    "text": "शवगंधि भवेद्गात्रं वसागंधमथापि वा।।\nमृत्युर्ह्युपागतस्तस्य अर्धमासान्न जीवति।। ९१.१२ ।।"
  },
  {
    "text": "यस्य वै स्नातमात्रस्य हृदयं परिशुष्यति।।\nधूमं वा मस्तकात्पश्येद्दशाहान्न स जीवति।। ९१.१३ ।।"
  },
  {
    "text": "संभिन्नो मारुतो यस्य मर्मस्थानानि कृंतति।।\nअद्भिः स्पृष्टो न हृष्येत तस्य मृत्युरुपस्थितः।। ९१.१४ ।।"
  },
  {
    "text": "ऋक्षवानरयुक्तेन रथेनाशां च दक्षिणाम्।।\nगायन्नृत्यन्व्रेजत्स्वप्ने विद्यान्मृत्युरुपस्थितः।। ९१.१५ ।।"
  },
  {
    "text": "कृष्णांबरधरा श्यामा गायंती वाप्यथांगना।।\nयं नयेद्दक्षिणामाशां स्वप्ने सोपि न जीवति।। ९१.१६ ।।"
  },
  {
    "text": "छिद्रंवा स्वस्य कंठस्य स्वप्ने यो वीक्षते नरः।।\nनग्नं वा श्रमणं दृष्ट्वा विद्यान्मृत्युमुपस्थितम्।। ९१.१७ ।।"
  },
  {
    "text": "आमस्तकतलाद्यस्तु निमज्जेत्पंकसागरे।।\nदृष्ट्वा तु तादृशं स्वप्नं सद्य एव न जीवति।। ९१.१८ ।।"
  },
  {
    "text": "भस्मांगारांश्च केशांश्च नदीं शुष्कां भुजंगमान्।।\nपश्येद्यो दशरात्रं तु न स जीवति तादृशः।। ९१.१९ ।।"
  },
  {
    "text": "कृष्णैश्च विकटैश्चैव पुरुषैरुद्यतायुधैः।।\nपाषाणैस्ताड्यते स्वप्ने यः सद्यो न स जीवाति।। ९१.२० ।।"
  },
  {
    "text": "सूर्योदये प्रत्युषसि प्रत्यक्षं यस्य वै शिवाः।।\nक्रोशंत्यभिमुखं प्रेत्य स गतायुर्भवेन्नरः।। ९१.२१ ।।"
  },
  {
    "text": "यस्य वा स्नातमात्रस्य हृदयं पीड्यते भृशम्।।\nजायते दंतहर्षश्च तं गतायुषमादिशेत्।। ९१.२२ ।।"
  },
  {
    "text": "भूयोभूयस्त्रसेद्यस्तु रात्रौ वा यदि वा दिवा।।\nदीपगंधं च नाघ्राति विद्यान्मृत्युमुपस्थितम्।। ९१.२३ ।।"
  },
  {
    "text": "रात्रौ चेंद्रधनुः पश्येद्दिवा नक्षत्रमंडलम्।।\nपरनेत्रेषु चात्मानं न पश्येन्न स जीवति।। ९१.२४ ।।"
  },
  {
    "text": "नेत्रमेकं स्रवेद्यस्य कर्णौ स्थानाच्च भ्रश्यतः।।\nवक्रा च नासा भवति विज्ञेयो गतजीवितः।। ९१.२५ ।।"
  },
  {
    "text": "यस्य कृष्णा खरा जिह्वा पद्माभासं च वै मुखम्।।\nगंडेवा पिंडिकारक्ते तस्य मृत्युरुपस्थितः।। ९१.२६ ।।"
  },
  {
    "text": "मुक्तकेशो हसंश्चैव गायन्नृत्यंश्च यो नरः।।\nयाम्यामभिमुखं गच्छेत्तदंतं तस्य जीवितम्।। ९१.२७ ।।"
  },
  {
    "text": "यस्य श्वेतवनाभासा श्वेतसर्षपसंनिभा।।\nश्वेता च मूर्तिर्ह्यसकृत्तस्य मृत्युरुपस्थितः।। ९१.२८ ।।"
  },
  {
    "text": "उष्ट्रा वा रासभा वाभियुक्ताः स्वप्ने रथे शुभाः।।\nयस्य सोपि न जीवेत्तु दक्षिणाभिमुखो गतः।। ९१.२९ ।।"
  },
  {
    "text": "द्वे वाथ परमेऽरिष्टे एकीभूतः परं भवेत्।।\nघोषं न श्रृणुयात्कर्णेज्योतिर्नेत्रे न पश्यति।। ९१.३० ।।"
  },
  {
    "text": "श्वभ्रे यो निपतेत्स्वप्ने द्वारं चापि पिधीयते।।\nन चोत्तिष्ठति यः श्वभ्रात्तदंतं तस्य जीवतम्।। ९१.३१ ।।"
  },
  {
    "text": "ऊर्ध्वा च दृष्टिर्न च संप्रतिष्ठा रक्ता पुनः संपरिवर्तमाना।।\nमुखस्य शोषः सुषिरा च नाभिरत्युष्णमूत्रो विषमस्थ एव।। ९१.३२ ।।"
  },
  {
    "text": "दिवा वा यदि वा रात्रौ प्रत्यक्षं यो निहन्यते।।\nहंतारं न च पश्येच्च स गतायुर्न जीवति।। ९१.३३ ।।"
  },
  {
    "text": "अग्निप्रवेशं कुरुते स्वप्नांते यस्तु मानवः।।\nस्मृतिं नोपलभेच्चापि तदंतं तस्य जीवितम्।। ९१.३४ ।।"
  },
  {
    "text": "यस्तु प्रावरणं शुक्लं स्वकं पश्यति मानवः।।\nकृष्णं रक्तमपि स्वप्ने तस्य मृत्युरुपस्थितः।। ९१.३५ ।।"
  },
  {
    "text": "अरिष्टे सूचिते देहे तस्मिन्काल उपस्थिते।।\nत्यक्त्वा खेदं विषादं च उपेक्षेद्ब्रुद्धिमान्नरः।। ९१.३६ ।।"
  },
  {
    "text": "प्राचीं वा यदि वोदीचीं दिशं निष्क्रम्यवै शुचिः।।\nसमेऽतिस्थावरे देशे विविक्ते जंतुवर्जिते।। ९१.३७ ।।"
  },
  {
    "text": "उदङ्मुखः प्राङ्मुखो वा स्वश्थश्चाचांत एव च।।\nस्वस्तिकेनोपविष्टस्तु नमस्कृत्वा महेश्वरम्।। ९१.३८ ।।"
  },
  {
    "text": "समकायशिरोग्रीवो धारयन्नावलोकयेत्।।\nयथा दीपो निवातस्थो नेंगते सोपमा स्मृता।। ९१.३९ ।।"
  },
  {
    "text": "प्रागुदक्प्रवणे देशे तथा युंजीत शास्त्रवित्।।\nकामं वितर्कं प्रीतिं च सुखदुःखे उभे तथा।। ९१.४० ।।"
  },
  {
    "text": "निगृह्य मनसा सर्वं शुक्लं ध्यानमनुस्मरेत्।।\nघ्राणे च रसने नित्यं चक्षुषी स्पर्शने तथा।। ९१.४१ ।।"
  },
  {
    "text": "श्रोत्रे मनसि बुद्धौ च तत्र वक्षसि धारयेत्।।\nकालकर्माणि विज्ञाय समूहेष्वेव नित्यशः।। ९१.४२ ।।"
  },
  {
    "text": "द्वादशाध्यात्ममित्येवं योगधारणमुच्यते।।\nशतमर्धशतं वापि धारणां मूर्ध्नि धारयेत्।। ९१.४३ ।।"
  },
  {
    "text": "खिन्नस्य धारणायोगाद्वायुरूर्ध्वं प्रवर्तते।।\nततश्चापूरयेद्देहमोंकारेण समन्वितः।। ९१.४४ ।।"
  },
  {
    "text": "तथोंकारमयो योगी अक्षरे त्वक्षरी भवेत्।।\nअत ऊर्ध्वं प्रवक्ष्यामि ओंकारप्राप्तिलक्षणम्।। ९१.४५ ।।"
  },
  {
    "text": "एष त्रिमात्रो विज्ञेयो व्यंजनं चात्र चेश्वरः।।\nप्रथमा विद्युती मात्रा द्वितीया तामसी स्मृता।। ९१.४६ ।।"
  },
  {
    "text": "तृतीयां निर्गुणां चैव मात्रामक्षरगामिनीम्।।\nगांधारी चैव विज्ञेया गांधरस्वरसंभवा।। ९१.४७ ।।"
  },
  {
    "text": "पिपीलिकागतिस्पर्शा प्रयुक्ता मूर्ध्नि लक्ष्यते।।\nयथा प्रयुक्त ओंकारः प्रतिनिर्याति मूर्धनि।। ९१.४८ ।।"
  },
  {
    "text": "तथौकारमयो योगी त्वक्षरो त्वक्षरी भवेत्।।\nप्रणवो धनुः शरो ह्यात्मा ब्रह्मलक्षणमुच्यते।। ९१.४९ ।।"
  },
  {
    "text": "अप्रमत्तेन वेद्धव्यं शरवत्तन्मयो भवेत्।।\nओमित्येकाक्षरं ह्येतद्गुहायां निहितं पदम्।। ९१.५० ।।"
  },
  {
    "text": "ओमित्येतत्त्रयो लोकास्त्रयो वेदास्त्रयोऽग्नयः।।\nविष्णुक्रमास्त्रयस्त्वेते ऋक्सामानि यजूंषि च।। ९१.५१ ।।"
  },
  {
    "text": "मात्रा चार्धं च तिस्रस्तु विज्ञेयाः परमार्थतः।।\nतत्प्रयुक्तस्तु यो योगी तस्य सालोक्यमाप्नुयात्।। ९१.५२ ।।"
  },
  {
    "text": "अकारो ह्यक्षरो ज्ञेय उकारः सहितः स्मृतः।।\nमकारसहितोंकारस्त्रिमात्र इति संज्ञितः।। ९१.५३ ।।"
  },
  {
    "text": "अकार स्त्वेष भूर्लोक उकारो भुव उच्यते।।\nसव्यंजनो मकारस्तु स्वर्लोक इति गीयते।। ९१.५४ ।।"
  },
  {
    "text": "ओंकारस्तु त्रयो लोकाः शिरस्तस्य त्रिविष्टपम्।।\nभुवनांगं च तत्सर्वं ब्राह्मं तत्पदमुच्यते।। ९१.५५ ।।"
  },
  {
    "text": "मात्रापादो रुद्रलोको ह्यमात्रं तु शिवं पदम्।।\nएवं ज्ञानविशेषेण तत्पदं समुपास्यते।। ९१.५६ ।।"
  },
  {
    "text": "तस्माद्ध्यानरतिर्नित्यममात्रं हि तदक्षरम्।।\nउपास्यं हि प्रयत्नेन शाश्वतं सुखमिच्छता।। ९१.५७ ।।"
  },
  {
    "text": "ह्रस्वा तु प्रथमा मात्रा ततो दीर्घा त्वनंतरम्।।\nततः प्लुतवती चैव तृतीया चोपदिश्यते।। ९१.५८ ।।"
  },
  {
    "text": "एतास्तु मात्रा विज्ञेया यथावदनुपूर्वशः।।\nयावदेव तु शक्यंते धार्यंते तावदेव हि।। ९१.५९ ।।"
  },
  {
    "text": "इंद्रियाणि मनो बुद्धिं ध्यायन्नात्मनि यः सदा।।\nअर्धं तन्मात्रमपि चेच्छृणु यत्फलमाप्नुयात्।। ९१.६० ।।"
  },
  {
    "text": "मासेमासेऽश्वमेधेन यो यजेत शतं समाः।।\nतेन यत्प्राप्यते पुण्यं मात्रया तदवाप्नुयात्.। ९१.६१ ।।"
  },
  {
    "text": "न तथा तपसोग्रेण न यज्ञैर्भूरिदक्षिणैः।।\nयत्फलं प्राप्यते सम्यङ्मात्रया तदवाप्नुयात्।। ९१.६२ ।।"
  },
  {
    "text": "तत्र चैषा तु या मात्रा प्लुता नामोपदिश्यते।।\nएषा एव भवेत्कार्या गृहस्थानां तु योगिनाम्।। ९१.६३ ।।"
  },
  {
    "text": "एषा चैव विशेषेण ऐश्वर्ये ह्यष्टलक्षणे।।\nअणिमाद्ये तु विज्ञेया तस्माद्युंजीत तां द्विजाः।। ९१.६४ ।।"
  },
  {
    "text": "एवं हि योगसंयुक्तः शुचिर्दातो जितेंद्रियः।।\nआत्मानं विद्यते यस्तु स सर्वं विंदते द्विजाः।। ९१.६५ ।।"
  },
  {
    "text": "तस्मात्पाशुपतैर्योगैरात्मानं चिंतयेद्बुधः।।\nआत्मानं जानते ये तु शुचयस्ते न संशयः।। ९१.६६ ।।"
  },
  {
    "text": "ऋचो यजूंषि सामानि वेदोपनिषदस्तथा।।\nयोगज्ञानादवाप्नोति ब्राह्मणोऽध्यात्मचिंतकः।। ९१.६७ ।।"
  },
  {
    "text": "सर्वदेवमयो भूत्वा अभूतः स तु जायते।।\nयोनिसंक्रमणं त्यक्त्वा याति वै शाश्वतं पदम्।। ९१.६८ ।।"
  },
  {
    "text": "यथा वृक्षात् फलं पक्वं पवनेन समीरितम्।।\nनमस्कारेण रुद्रस्य तथा पापं प्रणश्यति।। ९१.६९ ।।"
  },
  {
    "text": "यत्र रुद्रनमस्कारः सर्वकर्मफलो ध्रुवः।।\nअन्यदेवनमस्कारान्न तत्फलमवाप्नुयात्।। ९१.७० ।।"
  },
  {
    "text": "तस्मात्त्रिःप्रवणं योगी उपासीत महेश्वरम्।।\nदशविस्तारकं ब्रह्म तथा च ब्रह्मविस्तरैः।। ९१.७१ ।।"
  },
  {
    "text": "एवंध्यानसमायुक्तः स्वदेहं यः परित्यजेत्।।\nस याति शिवसायुज्यं समुद्धृत्य कुलत्रयम्।। ९१.७२ ।।"
  },
  {
    "text": "अथवारिष्टमालोक्य मरणे समुपस्थिते।।\nअविमुक्तेश्वरं गत्वा वाराणस्यां तु शोधनम्।। ९१.७३ ।।"
  },
  {
    "text": "येन केनापि देहं संत्यजेन्मुच्यते नरः।।\nश्रीपर्वते वा विप्रेंद्राः संत्यजेत्स्वतनुं नरः।। ९१.७४ ।।"
  },
  {
    "text": "स याति शिवसायुज्यं नात्र कार्या विचारणा।।\nअविमुक्तं परं क्षेत्रं जंतूनां मुक्तिदं सदा।। ९१.७५ ।।"
  },
  {
    "text": "सेवेत सततं धीमान् विशेषान्मरणांतिके।। ९१.७६ ।।"
  },
  {
    "text": "इति श्रीलिंगमहापुराणे पूर्वभागे अरिष्टकथनं नाम एकनवतितमोऽध्यायः।। ९१ ।।"
  }
]
[
  {
    "text": "सूत उवाच।।\nआलस्यं प्रथमं पश्चाद्व्याधिपीडा प्रजायते।।\nप्रमादः संशयस्थाने चित्तस्येहानवस्थितिः।। ९.१ ।।"
  },
  {
    "text": "अश्रद्धादर्शनं भ्रांतिर्दुःखं च त्रिविधं ततः।।\nदौर्मनस्यमयोग्येषु विषयेषु च योगता।। ९.२ ।।"
  },
  {
    "text": "दशधाभिप्रजायंते मुनेर्योगांतरायकाः।।\nआलस्यं चाप्रवृत्तिश्च गुरुत्वात्कायचित्तयोः।। ९.३ ।।"
  },
  {
    "text": "व्याधयो धातुवैषम्यात् कर्मजा दोषजास्तथा।।\nप्रमादस्तु समावेस्तु साधनानामभावनम्।। ९.४ ।।"
  },
  {
    "text": "इदं वेत्युभयस्पृक्तं विज्ञानं स्थानसंशयः।।\nअनवस्थितचित्तत्वमप्रतिष्ठा हि योगिनः।। ९.५ ।।"
  },
  {
    "text": "लब्धायामपि भूमौ च चित्तस्य भवबंधनात्।।\nअश्रद्धाभावरहिता वृत्तिर्वै साधनेषु च।। ९.६ ।।"
  },
  {
    "text": "साध्ये चित्तस्य हि गुरौ ज्ञानाचारशिवादिषु।।\nविपर्ययज्ञानमिति भ्रांतिदर्शनमुच्यते।। ९.७ ।।"
  },
  {
    "text": "अनात्मन्यात्मविज्ञानमज्ञानात्तस्य सन्निधौ।।\nदुःखमाध्यात्मिकं प्रोक्तं तथा चैवाधिभौतिकम्।। ९.८ ।।"
  },
  {
    "text": "आधिदैविकमित्युक्तं त्रिविधं सहजं पुनः।।\nइच्छाविघातात्संक्षोभश्चेतसस्तदुदाहृतम्।। ९.९ ।।"
  },
  {
    "text": "दौर्मनस्यं निरोद्धव्यं वैराग्येण परेण तु।।\nतमसा रजसा चैव संस्पृष्टं दुर्मनः स्मृतम्।। ९.१० ।।"
  },
  {
    "text": "तदा मनसि संजातं दौर्मनस्यमिति स्मृतम्।।\nहठात्स्वीकरणं कृत्वा योग्यायोग्य विवेकतः।। ९.११ ।।"
  },
  {
    "text": "विषयेषु विचित्रेषु जंतोर्विषयलोलता।।\nअंतराया इति ख्याता योगस्यैते हि योगिनाम्।। ९.१२ ।।"
  },
  {
    "text": "अत्यंतोत्साह युक्तस्य नश्यंति न च संशयः।।\nप्रनष्टेष्वंतरायेषु द्विजाः पश्चाद्धि योगिनः।। ९.१३ ।।"
  },
  {
    "text": "उपसर्गाः प्रवर्तते सर्वे तेऽसिद्धिसूचकाः।।\nप्रतिभा प्रथमा सिद्धिर्द्वितीया श्रवणा स्मृता।। ९.१४।।"
  },
  {
    "text": "वार्ता तृतीया विप्रेंद्रास्तुरीया चेह दर्शना।।\nआस्वादा पंचमी प्रोक्ता वेदना षष्ठिका स्मृता।। ९.१५ ।।"
  },
  {
    "text": "स्वल्पषट्सिद्धिसंत्यागात्सिद्धिदाः सिद्धयो मुनेः।।\nप्रतिभा प्रतिभावृतिः प्रतिभाव इति स्थितिः।। ९.१६ ।।"
  },
  {
    "text": "बुद्धिर्विवेचना वेद्यं बुद्ध्यते बुद्धिरुच्यते।।\nसूक्ष्मे व्यवहितेतीते विप्रकृष्टे त्वनागते।। ९.१७ ।।"
  },
  {
    "text": "सर्वत्र सर्वदा ज्ञानं प्रतिभानुक्रमेण तु।।\nश्रवणात्सर्वशब्दानामप्रयत्नेन योगिनः।। ९.१८ ।।"
  },
  {
    "text": "ह्रस्वदीर्घप्लुतादीनां गुह्यानां श्रवणादपि।।\nस्पर्शस्याधिगमो यस्तु वेदना तूपपादिता।। ९.१९ ।।"
  },
  {
    "text": "दर्शनाद्दिव्यरूपाणां दर्शनं चाप्रयत्नतः।।\nसंविद्दिव्यरसे तस्मिन्नास्वादो ह्यप्रयत्नतः।। ९.२० ।।"
  },
  {
    "text": "वार्ता च दिव्यगंधानां तन्मात्रा बुद्धिसंविदा।।\nविन्दंते योगिनस्तस्मादाब्रह्मभुवनं द्विजाः।। ९.२१ ।।"
  },
  {
    "text": "जगत्यस्मिन् हि देहस्थं चतुःषष्टिगुणं समम्।।\nऔपसर्गिकमेतेषु गुणेषु गुणितं द्विजाः।। ९.२२ ।।"
  },
  {
    "text": "संत्याज्यं सर्वथा सर्वमौपसर्गिकमात्मनः।।\nपैशाचे पार्थिवं चाप्यं राक्षसानां पुरे द्विजाः।। ९.२३ ।।"
  },
  {
    "text": "याक्षे तु तैजसं प्रोक्तं गांधर्वे श्वसनात्मकम्।।\nऐन्द्रे व्योमात्मकं सर्वं सौम्ये चैव तु मानसम्।। ९.२४ ।।"
  },
  {
    "text": "प्राजापत्ये त्वहंकारं ब्राह्मे बोधमनुत्तमम्।।\nआद्ये चाष्टौ द्वीतीये च तथा षोडशरूपकम्।। ९.२५ ।।"
  },
  {
    "text": "चतुर्विंशत्तृतीये तु द्वत्रिंशच्च चतुर्थके।।\nचत्वारिंशत् पंचमे तु भूतमात्रात्मकं स्मृतम्।। ९.२६ ।।"
  },
  {
    "text": "गंधो रसस्तथा रूपं शब्दः स्पर्शस्तथैव च।।\nप्रत्येकमष्टधा सिद्धं पंचमेतच्छतक्रतोः।। ९.२७ ।।"
  },
  {
    "text": "तथाष्टचत्वारिंशच्च षट्पंचाशत्तथैव च।।\nचतुः षष्टिगुणं ब्राह्मं लभते द्विजसत्तमाः।। ९.२८ ।।"
  },
  {
    "text": "औपसर्गिकमाब्रह्मभुवनेषु परित्यजेत्।।\nलोकेष्वालोक्य योगेन योगवित्परमं सुखम्।। ९.२९ ।।"
  },
  {
    "text": "स्थूलता ह्रस्वता बाल्यं वार्धक्यं यौवनं तथा।।\nनानाजातिस्वरूपं च चतुर्भिर्देहधारणम्।। ९.३० ।।"
  },
  {
    "text": "पार्थिवांशं विना नित्यं सुरभिर्गंधसंयुतः।।\nएतदष्टगुणं प्रोक्तमैश्वर्यं पार्थिवं महत्।। ९.३१ ।।"
  },
  {
    "text": "जले निवसनं यद्वद्भूम्यामिव विनिर्गमः।।\nइच्छेच्छक्तः स्वयं पातुं समुद्रमपि नातुरः।। ९.३२ ।।"
  },
  {
    "text": "यत्रेच्छति जगत्यस्मिंस्तत्रास्य जलदर्शनम्।।\nयद्यद्वस्तु समादाय भोक्तुमिच्छति कामतः।। ९.३३ ।।"
  },
  {
    "text": "तत्तद्रसान्वितं तस्य त्रयाणां देहधारणम्।।\nभांडं विनाथ हस्तेन जलपिंडस्य धारणम्।। ९.३४ ।।"
  },
  {
    "text": "अव्रणत्वं शरीरस्य पार्थिवेन समन्वितम्।।\nएतत् षोडशकं प्रोक्तमाप्यमैश्वर्यमुत्तमम्।। ९.३५ ।।"
  },
  {
    "text": "देहादग्निविनिर्माणं तत्तापभयवर्जितम्।।\nलोकं दग्धमपीहान्यददग्धं स्वविधानतः।। ९.३६ ।।"
  },
  {
    "text": "जलमध्ये हुतवहं चाधाय परिरक्षणम्।।\nअग्निनिग्रहणं हस्ते स्मृतिमात्रेण चागमः।। ९.३७ ।।"
  },
  {
    "text": "भस्मीभूतविनिर्माणं यथापूर्वं सकामतः।।\nद्वाभ्यां रूपविनिष्पत्तिर्विना तैस्त्रिभिरात्मनः।। ९.३८ ।।"
  },
  {
    "text": "चतुर्विंशात्मकं ह्येतत्तैजसं मुनिपुंगवाः।।\nमनोगतित्वं भूतानामंतर्निवसनं तथा।। ९.३९ ।।"
  },
  {
    "text": "पर्वतादिमहाभारस्कंधेनोद्वहनं पुनः।।\nलघुत्वं च गुरुत्वं च पाणिभ्यां वायुधारणम्।। ९.४० ।।"
  },
  {
    "text": "अंगुल्यग्रनिघातेन भूमेः सर्वत्र कंपनम्।।\nएकेन देहनिष्पत्तिर्वातैश्वर्य स्मृतं बुधैः।। ९.४१ ।।"
  },
  {
    "text": "छायाविहीननिष्पत्तिरिंद्रियाणां च दर्शनम्।।\nआकाशगमनं नित्यमिंद्रियार्थैः समन्वितम्।। ९.४२ ।।"
  },
  {
    "text": "दूरे च शब्दग्रहणं सर्वशब्दावगाहनम्।।\nतन्मात्रलिंगग्रहणं सर्वप्राणिनिदर्शनम्।। ९.४३ ।।"
  },
  {
    "text": "ऐंद्रमैश्वर्यमित्युक्तमेतैरुक्तः पुरातनः।।\nयताकामोपलब्धिश्च यथाकाम विनिर्गमः।। ९.४४ ।।"
  },
  {
    "text": "सर्वत्राभिभवश्चैव सर्वगुह्यनिदर्शनम्।।\nकामानुरूपनिर्माणं वशित्वं प्रियदर्शनम्।। ९.४५ ।।"
  },
  {
    "text": "संसारदर्शनं चैव मानसं गुणलक्षणम्।।\nछेदनं ताडनं बंधं संसारपरिवर्तनम्।। ९.४६ ।।"
  },
  {
    "text": "सर्वभूतप्रसादश्च मृत्युकालजयस्तथा।।\nप्राजापत्यमिदं प्रोक्तमाहङ्कारिकमुत्तमम्।। ९.४७ ।।"
  },
  {
    "text": "अकारणजगत्सृष्टिस्तथानुग्रह एव च।।\nप्रलयश्चाधिकारश्च लोकवृत्तप्रवर्तनम्।। ९.४८ ।।"
  },
  {
    "text": "असादृश्यमिदं व्यक्तं निर्माणं च पृथक्पृथक्।।\nसंसारस्य च कर्तृत्वं ब्राह्ममेतदनुत्तमम्।। ९.४९ ।।"
  },
  {
    "text": "एतावत्तत्त्वमित्युक्तं प्राधान्यं वैष्णवं पदम्।।\nब्रह्मणा तद्गुणं शक्यं वेत्तुमन्यैर्न शक्यते।। ९.५० ।।"
  },
  {
    "text": "विद्यते तत्परं शैवं विष्णुना नावगम्यते।।\nअसंख्येयगुणं शुद्धं को जानीयाच्छिवात्मकम्।। ९.५१ ।।"
  },
  {
    "text": "व्युत्थाने सिद्धयश्चैता ह्युपसर्गाश्च कीर्तिताः।।\nनिरोद्धव्याः प्रयत्नेन वैराग्येण परेण तु।। ९.५२ ।।"
  },
  {
    "text": "नाशातिशयतां ज्ञात्वा विषयेषु भयेषु च।।\nअश्रद्धया त्यजेत्सर्वं विरक्त इति कीर्तितः।। ९.५३ ।।"
  },
  {
    "text": "वैतृष्ण्यं पुरुषे ख्यातं गुणवैतृष्ण्यमुच्यते।।\nवैराग्येणैव संत्याज्याः सिद्धयश्चौपसर्गिकाः।। ९.५४ ।।"
  },
  {
    "text": "औपसर्गिकमाब्रह्मभुवनेषु परित्यजेत्।।\nनिरुद्ध्यैव त्यजेत्सर्वं प्रसीदति महेश्वरः।। ९.५५ ।।"
  },
  {
    "text": "प्रसन्ने विमला मुक्तिर्वैराग्येण परेण वै।।\nअथवानुग्रहार्थं च लीलार्थं वा तदा मुनिः।। ९.५६ ।।"
  },
  {
    "text": "अनिरुद्ध्य विचेष्टेद्यः सोप्येवं हि सुखी भवेत्।।\nक्वचिद्भूमिं परित्यज्य ह्याकाशे क्रीडते श्रिया।। ९.५७ ।।"
  },
  {
    "text": "उद्गिरेच्च क्वचिद्वेदान् सूक्ष्मानर्थान् समासतः।।\nक्वचिच्छ्रुते तदर्थेन श्लोकबंधं करोति सः।। ९.५८ ।।"
  },
  {
    "text": "क्वचिद्दंडकबंधं तु कुर्याद्बंधं सहस्रशः।।\nमृगपक्षिसमूहस्य रुतज्ञानं च विंदति।। ९.५९ ।।"
  },
  {
    "text": "ब्रह्माद्यं स्थावरान्तं च हस्तामलकवद्भवेत्।।\nबहुनात्र किमुक्तेन विज्ञानानि सहस्रशः।। ९.६० ।।"
  },
  {
    "text": "उत्पद्यंते मुनिश्रेष्ठा मुनेस्तस्य महात्मनः।।\nअभ्यासेनैव विज्ञानं विशुद्धं च स्थिरं भवेत्।। ९.६१ ।। (९.६२)"
  },
  {
    "text": "तेजोरूपाणि सर्वाणि सर्वं पश्यति योगवित्।।\nदेवबिंबान्यनेकानि विमानानि सहस्रशः।। ९.६२ ।। (९.६३)"
  },
  {
    "text": "पश्यति ब्रह्मविष्ण्वींद्रयमाग्निवरुणादिकान्।।\nग्रहनक्षत्रताराश्च भुवनानि सहस्रशः।। ९.६३ ।। (९.६४)"
  },
  {
    "text": "पातालतलसंस्थाश्च समाधिस्थः स पश्यति।।\nआत्मविद्याप्रदीपेन स्वस्थेनाचलनेन तु।। ९.६४ ।। (९.६५)"
  },
  {
    "text": "प्रसादामृतपूर्णेन सत्त्वपात्रस्थितेन तु।।\nतमो निहत्य पुरुषः पश्यति ह्यात्मनीश्वरम्।। ९.६५ ।।"
  },
  {
    "text": "तस्य प्रसादाद्धर्मश्च ऐश्वर्यं ज्ञानमेव च।।\nवैराग्यमपवर्गश्च नात्र कार्या विचारणा।। ९.६६ ।।"
  },
  {
    "text": "न शक्यो विस्तरो वक्तुं वर्षाणामयुतैरपि।।\nयोगे पाशुपते निष्ठा स्थातव्यं च मुनीश्वराः।। ९.६७ ।।"
  },
  {
    "text": "इति श्रीलिङ्गपुराणे पूर्वभागे योगांतरायकथनं नाम नवमोऽध्यायः।। ९ ।।"
  }
]
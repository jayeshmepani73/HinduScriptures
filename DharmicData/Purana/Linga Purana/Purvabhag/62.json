[
  {
    "text": "ऋषय ऊचुः।।\nकथं विष्णोः प्रसादाद्वै ध्रुवो बुद्धिमतां वरः।।\nमेढीभूतो ग्राहाणां वै वक्तुमर्हसि सांप्रतम्।। ६२.१ ।।"
  },
  {
    "text": "सूत उवाच।।\nएतमर्थं मया पृष्टो नानाशास्त्रविशारदः।।\nमार्कण्डेयः पुरा प्राह मह्यं शुश्रूषवे द्विजाः।। ६२.२ ।।"
  },
  {
    "text": "मार्कंडेय उवाच।।\nसार्वभौमो महातेजाः सर्वशस्त्रभृतां वरः।।\nउत्तानपादो राजा वै पालयामास मेदिनीम्।। ६२.३ ।।"
  },
  {
    "text": "तस्य भार्याद्वयमभूत्सुनीतिः सुरुचिस्तथा।।\nअग्रजायामभूत्पुत्रः सुनीत्यां तु महा यशाः।। ६२.४ ।।"
  },
  {
    "text": "ध्रुवो नाम महाप्राज्ञः कुलदीपो महामतिः।।\nकदाचित्सप्तवर्षोपि पितुरङ्कमुपाविशत्।। ६२.५ ।।"
  },
  {
    "text": "सुरुचिस्तं विनिर्धूय स्वपुत्रं प्रीतिमानसा।।\nन्यवेशयत्तं विप्रेन्द्रा ह्यङ्कं रूपेण मानिता।। ६२.६ ।।"
  },
  {
    "text": "अलब्ध्वा स पितुर्धीमानङ्कं दुःखितमानसः।।\nमातुः समीपमागम्य रुरोद स पुनः पुनः।। ६२.७ ।।"
  },
  {
    "text": "रुदन्तं पुत्रमाहेदं माता शोकपरिप्लुता।।\nसुरुचिर्दयिता भर्तुस्तस्याः पुत्रोपि तादृशः।। ६२.८ ।।"
  },
  {
    "text": "मम त्वं मंदभाग्याया जातः पुत्रोप्यभाग्यवान्।।\nकिं शोचसि किमर्थं त्वं रोदमानः पुनः पुनः।। ६२.९ ।।"
  },
  {
    "text": "सन्तप्तहृदयो भूत्वा मम शोकं करिष्यसि।।\nस्वस्थस्थानं ध्रुवं पुत्र स्वशक्त्या त्वं समाप्नुयाः।। ६२.१೦ ।।"
  },
  {
    "text": "इत्युक्तः स तु मात्रा वै निर्जगाम तदा वनम्।।\nविश्वामित्रं ततो दृष्ट्वा प्रणिपत्य यथाविधि।। ६२.११ ।।"
  },
  {
    "text": "उवाच प्रांजलिर्भूत्वा भगवन् वक्तुमर्हसि।।\nसर्वेषामुपरिस्थानं केन प्राप्स्यामि सत्तम।। ६२.१२ ।।"
  },
  {
    "text": "पितुरङ्के समासीनं माता मां सुरुचिर्मुने।।\nव्यधूनयत्स तं राजा पिता नोवाच किंचन।। ६२.१३ ।।"
  },
  {
    "text": "एतस्मात्कारणाद्ब्रह्मंस्त्रस्तोहं मातरं गतः।।\nसुनीतिराह मे माता माकृथाः शोकमुत्तमम्।। ६२.१४ ।।"
  },
  {
    "text": "स्वकर्मणा परं स्थानं प्राप्तुमर्हसि पुत्रक।।\nतस्या हि वचनं श्रुत्वा स्थानं तव महामुने।। ६२.१५ ।।"
  },
  {
    "text": "प्राप्तो वनमिदं ब्रह्मन्नद्य त्वां दृष्टवान्प्रभो।।\nतव प्रसादात्प्राप्स्येहं स्थानमद्भुतमुत्तमम्।। ६२.१६ ।।"
  },
  {
    "text": "इत्युक्तः स मुनिः श्रीमान्प्रहसन्निदमब्रवीत्।।\nराजपुत्र श्रृणुष्वेदं स्थानमुत्तममाप्स्यसि।। ६२.१७ ।।"
  },
  {
    "text": "आराध्य जगतामीशं केशवं क्लेशनाशनम्।।\nदक्षिणांगभवं शंभोर्महादेवस्य धीमतः।। ६२.१८ ।।"
  },
  {
    "text": "जप नित्यं महाप्राज्ञ सर्वपाप विनाशनम्।।\nइष्टदं परमं शुद्धं पवित्रममलं परम्।। ६२.१९ ।।"
  },
  {
    "text": "ब्रूहि मंत्रमिमं दिव्यं प्रणवेन समन्वितम्।।\nनमोस्तु वासुदेवाय इत्येवं नियतेन्द्रियः।। ६२.२೦ ।।"
  },
  {
    "text": "ध्यायन्सनातनं विष्णुं जपहोमपरायणः।।\nइत्युक्तः प्रणिपत्यैनं विश्वामित्रं महायशाः।। ६२.२१ ।।"
  },
  {
    "text": "प्राङ्मुखो नियतो भूत्वा जजाप प्रीतमानसः।।\nशाकमूलफलाहारः संवत्सरमतंद्रितः।। ६२.२२ ।।"
  },
  {
    "text": "जजाप मंत्रमनिशमजस्रं स पुनः पुनः।।\nवेताला राक्षसा घोराः सिंहाद्याश्च महामृगाः।। ६२.२३ ।।"
  },
  {
    "text": "तमभ्ययुर्महात्मानं बुद्धिमोहाय भीषणाः।।\nजपन् स वासुदेवेति न किंचित्प्रत्यपद्यत।। ६२.२४ ।।"
  },
  {
    "text": "सुनीति रस्य या माता तस्या रूपेण संवृता।।\nपिशाचि समनुप्राप्ता रुरोद भृशदुःखता।। ६२.२५ ।।"
  },
  {
    "text": "मम त्वमेकः पुत्रोसि किमर्थं क्लिश्यते भवान्।।\nमामनाथामपहाय तप आस्थितवानसि।। ६२.२६ ।।"
  },
  {
    "text": "एवमादीनि वाक्यानि भाषमाणां महातपाः।।\nअनिरीक्ष्यैव हृष्टात्मा हरेर्नाम जजाप सः।। ६२.२७ ।।"
  },
  {
    "text": "ततः प्रशेमुः सर्वत्र विघ्नरूपाणि तत्र वै।।\nतता गरुडमारुह्य कालमघसमद्युतिः।। ६२.२८ ।।"
  },
  {
    "text": "सर्वदेवैः परिवृतः स्तूयमानो महर्षिभिः।।\nआययौ भगवान्विष्णुः ध्रुवांतिकमरातिहा।। ६२.२९ ।।"
  },
  {
    "text": "समागतं विलोक्याथ कोसावित्येव चिंतयन्।।\nपिबन्निव हृषीकेशं नय नाभ्यां जगत्पतिम्।। ६२.३೦ ।।"
  },
  {
    "text": "जपन् स वासुदेवेति ध्रुवस्तस्थौ महाद्युतिः।।\nशंखप्रांतेन गोविंदः पस्पर्शास्यं हि तस्य वै।। ६२.३१ ।।"
  },
  {
    "text": "ततः स परमं ज्ञानमवाप्य पुरुषोत्तमम्।।\nतुष्टाव प्रांजलिर्भूत्वा सर्वलोकेश्वरं हरिम्।। ६२.३२ ।।"
  },
  {
    "text": "प्रसीद देवदेवेश शंखचक्रगदाधर।।\nलोकात्मन् वेदगुह्यात्मन् त्वां प्रपन्नोस्मि केशव।। ६२.३३ ।।"
  },
  {
    "text": "न विदुस्त्वां महात्मानं सनकाद्या महर्षयः।।\nतत्कथं त्वामहं विद्यां नमस्ते भुवनेश्वर।। ६२.३४ ।।"
  },
  {
    "text": "तमहा प्रहसन्विष्णुरेहि वत्स ध्रुवो भवान्।।\nस्थानं ध्रुवं समासाद्य ज्योतिषामग्रभुग्भव।। ६२.३५ ।।"
  },
  {
    "text": "मात्रा त्वं सहितस्तत्र ज्योतिषां स्थानमाप्नुहि।।\nमत्स्थानमेतत्परमं ध्रुवं नित्यं सुशोभनम्।। ६२.३६ ।।"
  },
  {
    "text": "तपसाराध्य देवेशं पुरा लब्धं हि शंकरात्।।\nवासुदेवेति यो नित्यं प्रणवेन समन्वितम्।। ६२.३७ ।।"
  },
  {
    "text": "नमस्कारसमायुक्तं भगवच्छब्दसुंयुतम्।।\nजपेदेवं हि यो विद्वान्ध्रुवं स्थानं प्रपद्यते।। ६२.३८ ।।"
  },
  {
    "text": "ततो देवाः सगंधर्वाः सिद्धाश्च परमर्षयः।।\nमात्रा सह ध्रुवं सर्वे तस्मिन् स्थाने न्यवेशयन्।। ६२.३९ ।।"
  },
  {
    "text": "विष्णोराज्ञां पुरस्कृत्य ज्योतिषां स्थानमाप्तवान्।।\nएवं ध्रुवो महातेजा द्वादशाक्षरविद्यया।। ६२.४೦ ।।"
  },
  {
    "text": "अवाप महतीं सिद्धिमेतत्ते कथितं मया।। ६२.४१ ।।\nसूत उवाच।।"
  },
  {
    "text": "तस्माद्यो वासुदेवाय प्रणामं कुरुते नरः।।\nस याति ध्रुवसालोक्यं ध्रुवत्वं तस्य तत्तथा।। ६२.४२ ।।"
  },
  {
    "text": "इति श्रीलिंगमहापुराणे पूर्वभागे भुवनकोशे ध्रुवसंस्थानवर्णनं नाम द्विषष्टितमोऽध्यायः।। ६२ ।।"
  }
]
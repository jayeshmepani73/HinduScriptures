[
  {
    "text": "ऋषय ऊचुः।।\nआदिसर्गस्त्वया सूत सूचितो न प्रकाशितः।।\nसांप्रतं विस्तरेणैव वक्तुमर्हसि सुव्रत।। ७०.१ ।।"
  },
  {
    "text": "सूत उवाच।।\nमहेश्वरो महादेवः प्रकृतेः पुरुषस्य च।।\nपरत्वे संस्थितो देवः परमात्मा मुनीश्वराः।। ७०.२ ।।"
  },
  {
    "text": "अव्यक्तं चेश्वरात्तस्मादभवत्कारणं परम्।।\nप्रधानं प्रकृतिश्चेति यदाहुस्तत्त्वचिंतकाः।। ७०.३ ।।"
  },
  {
    "text": "गंधर्वणरसैर्हीनं शब्दस्पर्शविवर्जितम्।।\nअजरं ध्रुवमक्षय्यं नित्यं स्वात्मन्यवस्थितम्।। ७०.४ ।।"
  },
  {
    "text": "जगद्योनिं महाभूतं परं ब्रह्म सनातनम्।।\nविग्रहः सर्वभूतानामीश्वराज्ञाप्रचोदितम्।। ७०.५ ।।"
  },
  {
    "text": "अनाद्यंतमजं सूक्ष्मं त्रिगुणं प्रभवाव्ययम्।।\nअप्रकाशमविज्ञेयं ब्रह्माग्रे समवर्तत।। ७०.६ ।।"
  },
  {
    "text": "अस्यात्मना सर्वमिदं व्याप्तं त्वासीच्छिवेच्छया।।\nगुणसाम्ये तदा तस्मिन्नविभागे तमोमये।। ७०.७ ।।"
  },
  {
    "text": "सर्गकाले प्रधानस्य क्षेत्रज्ञाधिष्ठितस्य वै।।\nगुणभावाद्व्यज्यमानो महान्प्रादुर्बभूवह।। ७०.८ ।।"
  },
  {
    "text": "सूक्ष्मेण महता चाथ अव्यक्तेन समावृतम्।।\nसत्त्वोद्रिक्तो महानग्रे सत्तामात्रप्रकाशकः।। ७०.९ ।।"
  },
  {
    "text": "मनो महांस्तु विज्ञेयमेकं तत्कारणं स्मृतम्।।\nसमुत्पन्नं लिंगमात्रं क्षेत्रज्ञाधिष्ठितं हि तत्।। ७०.१० ।।"
  },
  {
    "text": "धर्मादीनि च रूपाणि लोकतत्त्वार्थहेतवः।।\nमहान् सृष्टिं विकुरुते चोद्यमानः सिसृक्षया।। ७०.११ ।।"
  },
  {
    "text": "मनो महान्मतिर्ब्रह्म पूर्बुद्धिः ख्यातिरीश्वरः।।\nप्रज्ञा चितिः स्मॄतिः संविद्विश्वेशश्चेति स स्मृतः।। ७०.१२ ।।"
  },
  {
    "text": "मनुते सर्वभूतानां यस्माच्चेष्टा फलं ततः।।\nसौक्ष्म्यात्तेन विभक्तं तु येन तन्मन उच्यते।। ७०.१३ ।।"
  },
  {
    "text": "तत्त्वानामग्रजो यस्मान्महांश्च परिमाणतः।।\nविशेषेभ्यो गुणेभ्योपि महानिति ततः स्मृतः।। ७०.१४ ।।"
  },
  {
    "text": "बिभर्ति मानं मनुते विभागं मन्यतेपि च।।\nपुरुषो भोगसंबंधात्तेन चासौ मतिः स्मृतः।। ७०.१५ ।।"
  },
  {
    "text": "बृहत्त्वात्बृंहणत्वाच्च भावानां सकलाश्रयात्।।\nयस्माद्धारयते भावान्ब्रह्म तेन निरुच्यते।। ७०.१६ ।।"
  },
  {
    "text": "यः पूरयति यस्माच्च कृत्स्नान्देवाननुग्रहैः।।\nनयते तत्त्वभावं च तेन पूरिति चोच्यते।। ७०.१७ ।।"
  },
  {
    "text": "बुध्यते पुरुषश्चात्र सर्वान् भावान् हितं तथा।।\nयस्माद्बोधयते चैव बुद्धिस्तेन निरुच्यते।। ७०.१८ ।।"
  },
  {
    "text": "ख्यातिः प्रत्युपभोगश्च यस्मात्संवर्तते ततः।।\nभोगस्य ज्ञाननिष्ठत्वात्तेन ख्यातिरिति स्मृतः।। ७०.१९ ।।"
  },
  {
    "text": "ख्यायते तद्गुणैर्वापि ज्ञानादिभिरनेकशः।।\nतस्माच्च महतः संज्ञा ख्यातिरित्यभिधीयते।। ७०.२० ।।"
  },
  {
    "text": "साक्षात्सर्वं विजानाति महात्मा तेन चेश्वरः।।\nयस्माज्ज्ञानानुगश्चैव प्रज्ञा तेन स उच्यते।। ७०.२१ ।।"
  },
  {
    "text": "ज्ञानादीनि च रूपाणि बहुकर्मफलानि च।।\nचिनोति यस्माद्भोगार्थं तेनासौ चितिरुच्यते।। ७०.२२ ।।"
  },
  {
    "text": "वर्तमानव्यतीतानि तथैवानागतान्यपि।।\nस्मरते सर्वकार्याणि तेनासौ स्मृतिरुच्यते।। ७०.२३ ।।"
  },
  {
    "text": "कृत्स्नं च विंदते ज्ञानं यस्मान्माहात्म्यमुत्तमम्।।\nतस्माद्विंदेर्विदेश्चैव संविदित्यभिधीयते।। ७०.२४ ।।"
  },
  {
    "text": "विद्यतेपि च सर्वत्र तस्मिन्सर्वं च विंदति।।\nतस्मात्संविदिति प्रोक्तो महद्भिर्मुनिसत्तमाः।। ७०.२५ ।।"
  },
  {
    "text": "जानातेर्ज्ञानमित्याहुर्भगवान् ज्ञानसंनिधिः।।\nबंधनादिपरीभावादीश्वरः प्रोच्यते बुधैः।। ७०.२६ ।।"
  },
  {
    "text": "पर्यायवाचकैः शब्दैस्तत्त्व माद्यमनुत्तमम्।।\nव्याख्यातं तत्त्वभावज्ञैर्देवसद्भावचेतकैः।। ७०.२७ ।।"
  },
  {
    "text": "महान्सृष्टिं विकुरुते चोद्यमानः सिसृक्षया।।\nसंकल्पोध्यवसायश्च तस्य वृत्तिद्वयं स्मृतम्।। ७०.२८ ।।"
  },
  {
    "text": "त्रिगुणाद्रजसोद्रिक्तादहंकारस्ततोऽभवत्।।\nमहता च वृतः सर्गो भूतादिर्बाह्यतस्तु सः।। ७०.२९ ।।"
  },
  {
    "text": "तस्मादेव तमोद्रिक्तादहंकारादजायत।।\nभूततन्मात्रसर्गस्तु भूतादिस्तामसस्तु सः।। ७०.३० ।।"
  },
  {
    "text": "भूतादिस्तु विकुर्वाणः शब्दमात्रं ससर्ज ह।।\nआकाशं सुषिरं तस्मादुत्पन्नं शब्दलक्षणम्।। ७०.३१ ।।"
  },
  {
    "text": "आकाशं शब्दमात्रं तु स्पर्शमात्रं समावृणोत्।।\nवायुश्चापि विकुर्वाणो रूपमात्रं ससर्ज ह।। ७०.३२ ।।"
  },
  {
    "text": "ज्योतिरुत्पद्यते वायोस्तद्रूप गुणमुच्यते।।\nस्पर्शमात्रस्तु वै वायू रूपमात्रं समावृणोत्।। ७०.३३ ।।"
  },
  {
    "text": "ज्योतिश्चापि विकुर्वाणं रसमात्रं ससर्ज ह।।\nसंभवंति ततो ह्यापस्ता वै सर्वरसात्मिकाः।। ७०.३४ ।।"
  },
  {
    "text": "रसमात्रास्तु ता ह्यापो रूपमात्रोग्निरावृणोत्।।\nआपश्चापि विकुर्वत्यो गंधमात्रं ससर्जिरे।। ७०.३५ ।।"
  },
  {
    "text": "संघातो जायते तस्मात्तस्य गंधो गुणो मतः।।\nतस्मिंस्तस्मिंश्च तन्मात्रं तेन तन्मात्रता स्मृता।। ७०.३६ ।।"
  },
  {
    "text": "अविशेषवाचकत्वादविशेषास्तततस्तु ते।।\nप्रशांतघोरमूढत्वादविशेषास्ततः पुनः।। ७०.३७ ।।"
  },
  {
    "text": "भूततन्मात्रसर्गोयं विज्ञेयस्तु परस्परम्।।\nवैकारिकादहंकारात्सत्त्वोद्रिक्तात्तु सात्त्विकात्।। ७०.३८ ।।"
  },
  {
    "text": "वैकारिकः ससर्गस्तु युगपत्संप्रवर्तते।।\nबुद्धिंद्रियाणि पंचैव पंच कर्मेन्द्रियाणि च।। ७०.३९ ।।"
  },
  {
    "text": "साधकानीन्द्रियाणि स्युर्देवा वैकारिका दश।।\nएकादशं मनस्तत्र स्वगुणेनोभयात्मकम्।। ७०.४० ।।"
  },
  {
    "text": "श्रोत्रं त्वक् चक्षुषी जिह्वा नासिका चैव पंचमी।।\nशब्दादीनामवाप्त्यर्थं बुद्धियुक्तानि तानि वै।। ७०.४१ ।।"
  },
  {
    "text": "पादौ पायुरुपस्थश्च हस्तौ वाग्दशमी भवेत्।।\nगतिर्विसर्गो ह्यानंदः शिल्पं वाक्यं च कर्म तत्।। ७०.४२ ।।"
  },
  {
    "text": "आकाशं शब्दमात्रं च स्पर्शमात्रं समाविशत्।।\nद्विगुणस्तु ततो वायुः शब्दस्पर्शात्मकोऽभवत्।। ७०.४३ ।।"
  },
  {
    "text": "रूपं तथैव विशतः शब्दस्पर्श गुणावुभौ।।\nत्रिगुणस्तु ततस्त्वग्निः सशब्दस्पर्शरूपवान्।। ७०.४४ ।।"
  },
  {
    "text": "सशब्दस्पर्शरूपं च रसमात्रं समाविशत्।।\nतस्माच्चतुर्गुणा आपो विज्ञेयास्तु रसात्मिकाः।। ७०.४५ ।।"
  },
  {
    "text": "शब्दस्पर्शं च रूपं च रसो वै गंधमाविशत्।।\nसंगता गंधमात्रेण आविशंतो महीमिमाम्।। ७०.४६ ।।"
  },
  {
    "text": "तस्मात्पंचगुणा भूमिः स्थूला भूतेषु शस्यते।।\nशांता घोराश्च मूढाश्च विशेषास्तेन ते स्मृताः।। ७०.४७ ।।"
  },
  {
    "text": "परस्परानुप्रवेशाद्धारयंति परस्परम्।।\nभूमेरन्तस्त्विदं सर्वं लोकालोकाचलावृतम्।। ७०.४८ ।।"
  },
  {
    "text": "विशेषाश्चेन्द्रियग्राह्या नियतत्वाच्च ते स्मृताः।।\nगुणं पूर्वस्य सर्गस्य प्राप्नुवंत्युत्तरोत्तराः।। ७०.४९ ।।"
  },
  {
    "text": "तेषां यावच्च तद्यच्च यच्च तावद्गुणं स्मृतम्।।\nउपलभ्याप्सु वै गंधं केचिद्ब्रूयुरपां गुणम्।। ७०.५० ।।"
  },
  {
    "text": "पृथिव्यामेव तं विद्यादपां वायोश्च संश्रयात्।।\nएते सप्त महात्मानो ह्यन्योन्यस्य समाश्रयात्।। ७०.५१ ।।"
  },
  {
    "text": "पुरुषाधिष्ठितत्वाच्च अव्यक्तानुग्रहेण च।।\nमहा दयो विशेषांता ह्यण्डमुत्पादयंति ते।। ७०.५२ ।।"
  },
  {
    "text": "एककालसमुत्पन्न जलबुद्बुदवच्च तत्।।\nविशेषेभ्योण्डमभवन्महत्तदुदकेशयम्।। ७०.५३ ।।"
  },
  {
    "text": "अद्भिर्दशगुणाभिस्तु बाह्यतोण्डं समावृतम्।।\nआपो दशगुणेनैतास्तेजसा बाह्यतो वृताः।। ७०.५४ ।।"
  },
  {
    "text": "तेजो दशगुणेनैव वायुना बाह्यतो वृतम्।।\nवायुर्दशगुणेनैव बाह्यतो नभसा वृतः।। ७०.५५ ।।"
  },
  {
    "text": "आकाशेनावृतो वायुः खं तु भूतादिनावृतम्।।\nभूतादिर्महता चापि अव्यक्तेनावृतो महान्।। ७०.५६ ।।"
  },
  {
    "text": "सर्वश्चांडकपालस्थो भवश्चांभसि सुव्रताः।।\nरुद्रोग्निमध्ये भगवानुग्रो वायौ पुनः स्मृतः।। ७०.५७ ।।"
  },
  {
    "text": "भीमश्चावनिमध्यस्थो ह्यहंकारे महेश्वरः।।\nबुद्धौ च भगवानीशः सर्वतः परमेश्वरः।। ७०.५८ ।।"
  },
  {
    "text": "एतैरावरणैरंडं सप्तभिः प्राकतैर्वृतम्।।\nएता आवृत्य चान्योन्यमष्टौ प्रकृतयः स्थिताः।। ७०.५९ ।।"
  },
  {
    "text": "प्रसर्गकाले स्थित्वा तु ग्रसंत्येताः परस्परम्।।\nएवं परस्परोत्पन्ना धारयंति परस्परम्।। ७०.६० ।।"
  },
  {
    "text": "आधाराधेयभावेन विकारास्ते विकारिषु।।\nमहेश्वरः परोव्यक्तादंडमव्यक्तसंभवम्।। ७०.६१ ।।"
  },
  {
    "text": "अंडाज्जज्ञे स एवेशः पुरुषोर्कसमप्रभः।।\nतस्मिन्कार्यस्य करणं संसिद्धं स्वेच्छयैव तु।। ७०.६२ ।।"
  },
  {
    "text": "स वै शरीरी प्रथमः स वै पुरुष उच्यते।।\nतस्य वामाङ्गजो विष्णुः सर्वदेवनमस्कृतः।। ७०.६३ ।।"
  },
  {
    "text": "लक्ष्म्या देव्या ह्यभूद्देव इच्छया परमेष्ठिनः।।\nदक्षिणांगभवो ब्रह्मा सरस्वत्या जगद्गुरुः।। ७०.६४ ।।"
  },
  {
    "text": "तस्मिन्नंडे इमे लोका अंतर्विश्वमिदं जगत्।।\nचन्द्रादित्यौ सनक्षत्रौ सग्रहौ सह वायुना।। ७०.६५ ।।"
  },
  {
    "text": "लोकालोक द्वयं किंचिदंडे ह्यस्मिन्समर्पितम्।।\nयत्तु सृष्टौ प्रसंख्यातं मया कालान्तरं द्विजाः।। ७०.६६ ।।"
  },
  {
    "text": "एतत्कालान्तरं ज्ञेयमहर्वै पारमेश्वरम्।।\nरात्रिश्चैतावती ज्ञेया परमेशस्य कृत्स्नशः।। ७०.६७ ।।"
  },
  {
    "text": "अहस्तस्य तु या सृष्टिः रात्रिश्च प्रलयः स्मृतः।।\nनाहस्तु विद्यते तस्य न रात्रिरिति धारयेत्।। ७०.६८ ।।"
  },
  {
    "text": "उपचारस्तु क्रियते लोकानां हितकाम्यया।।\nइन्द्रियाणीन्द्रियार्थाश्च महाभूतानि पञ्च च।। ७०.६९ ।।"
  },
  {
    "text": "तस्मात्सर्वाणिभूतानि बुद्धिश्च सह दैवतैः।।\nअहस्तिष्ठन्ति सर्वाणि परमेशस्य धीमतः।। ७०.७० ।।"
  },
  {
    "text": "अहरंते प्रलीयंते रात्र्यंते विश्वसंभवः।।\nस्वात्मन्यवस्थिते व्यक्ते विकारे प्रतिसंहृते।। ७०.७१ ।।"
  },
  {
    "text": "साधर्म्येणावतिष्ठेते प्रधानपुरुषावुभौ।।\nतमः सत्त्वरजोपेतौ समत्वेन व्यस्थितौ।। ७०.७२ ।।"
  },
  {
    "text": "अनु पृक्तावभूतांतावोतप्रोतौ परस्परम्।।\nगुणसाम्ये लयो ज्ञेयो वैषम्ये सृष्टिरुच्यते।। ७०.७३ ।।"
  },
  {
    "text": "तिले यथा भवेत्तैलं घृतं पयसि वा स्थितम्।।\nतथा तमसि सत्त्वे च रजस्यनुसृतं जगत्।। ७०.७४ ।।"
  },
  {
    "text": "उपास्य रजनीं कृत्स्नां परां माहेश्वरीं तथा।।\nअर्हमुखे प्रवृत्तश्च परः प्रकृतिसंभवः।। ७०.७५ ।।"
  },
  {
    "text": "क्षोभयामास योगेन परेण परमेश्वरः।।\nप्रधानं पुरुषं चैव प्रविश्य स महेश्वरः।। ७०.७६ ।।"
  },
  {
    "text": "महेश्वरात्त्रयो देवा जज्ञिरे जगदीश्वरात्।।\nशाश्वताः परमा गुह्यः सर्वात्मानः शरीरिणः।। ७०.७७ ।।"
  },
  {
    "text": "एत एव त्रयो देवा एत एव त्रयो गुणाः।।\nएत एव त्रयो लोका एत एव त्रयोग्नयः।। ७०.७८ ।।"
  },
  {
    "text": "परस्पराश्रिता ह्येते परस्परमनुव्रताः।।\nपरस्परेण वर्तंते धारयंति परस्परम्।। ७०.७९ ।।"
  },
  {
    "text": "अन्योन्यमिथुना ह्येते अन्योन्यमुपजीविनः।।\nक्षणं वियोगो न ह्येषां न त्यजंति परस्परम्।। ७०.८० ।।"
  },
  {
    "text": "ईश्वरस्तु परो देवो विष्णुश्च महतः परः।।\nब्रह्मा च रजसा युक्तः सर्गादौ हि प्रवर्तते।। ७०.८१ ।।"
  },
  {
    "text": "परः स पुरुषो ज्ञेयः प्रकृतिः सा परा स्मृता।। ७०.८२ ।।"
  },
  {
    "text": "अधिष्ठिता सा हि महेश्वरेण प्रवर्तते चोद्यमने समंतात्।।\nअनुप्रवृत्तस्तु महांस्तदेनां चिरस्तिरत्वाद्विषयं श्रियः स्वयम्।। ७०.८३ ।।"
  },
  {
    "text": "प्रधानगुणवैषम्यात्सर्गकालः प्रवर्तते।।\nईश्वराधिष्ठितात्पूर्वं तस्मात्सदसदात्मकात्।। ७०.८४ ।।"
  },
  {
    "text": "संसिद्धः कार्यकरणे रुद्रश्चाग्रे ह्यवर्तत।।\nतेजसाप्रतिमो धीमानव्यक्तः संप्रकाशकः।। ७०.८५ ।।"
  },
  {
    "text": "स वै शरीरी प्रथमः स वै पुरुष उच्यते।।\nब्रह्मा च भगवांस्तस्माच्चतुर्वक्त्रः प्रजापतिः।। ७०.८६ ।।"
  },
  {
    "text": "संसिद्धः कार्यकरणे तथा वै समवर्तत।।\nएक एव महादेवस्त्रिधैवं स व्यवस्थितः।। ७०.८७ ।।"
  },
  {
    "text": "अप्रतीपेन ज्ञानेन ऐश्वर्येण समन्वितः।।\nधर्मेण चाप्रतीषेन वैराग्येण च तेऽन्विताः।। ७०.८८ ।।"
  },
  {
    "text": "अव्यक्ताज्जायते तेषां मनसा यद्यदीहितम्।।\nवशीकृतत्वात्त्रैगुण्यं सापेक्षत्वात्स्वभावतः।। ७०.८९ ।।"
  },
  {
    "text": "चतुर्मुखस्तु ब्रह्मत्वे कालत्वे चान्तिकः स्मृतः।।\nसहस्रमूर्धा पुरुषस्तिस्रोऽवस्थाः स्वयंभुवः।। ७०.९० ।।"
  },
  {
    "text": "ब्रह्मत्वे सृजते लोकान्कालत्वे संक्षिपत्यपि।।\nपुरुषत्वे ह्युदासीनस्तिस्रावेस्थाः प्रजापतेः।। ७०.९१ ।।"
  },
  {
    "text": "ब्रह्मा कमलगर्भाभो रुद्रः कालाग्निसन्निभः।।\nपुरुषः पुंडरीकाक्षो रूपं तत्परमात्मनः।। ७०.९२ ।।"
  },
  {
    "text": "एकधा स द्विधा चैव त्रिधा च बहुधा पुनः।।\nमहेश्वरः शरीराणि करोति विकरोति च।। ७०.९३ ।।"
  },
  {
    "text": "नानाकृतिक्रियारूपनामवंति स्वलीलया।।\nमहेश्वरः शरीराणि करोति विकरोति च।। ७०.९४ ।।"
  },
  {
    "text": "त्रिधा यद्वर्तते लोके तस्मात्त्रिगुण उच्यते।।\nचतुर्धा प्रविभक्तत्वाच्चतुर्व्यूहः प्रकीर्तितः।। ७०.९५ ।।"
  },
  {
    "text": "यदाप्नोति यदादत्ते यच्चात्ति विषयानयम्।।\nयच्चास्य सततं भावस्तस्मादात्मा निरुच्यते।। ७०.९६ ।।"
  },
  {
    "text": "ऋषिः सर्वगतत्वाच्च शरीरी सोस्य यत्प्रभुः।।\nस्वामित्वमस्य यत्सर्वं विष्णुः सर्वप्रवेशनात्।। ७०.९७ ।।"
  },
  {
    "text": "भगवान् भगवद्भावान्निर्मलत्वाच्छिवः स्मृतः।।\nपरमः संप्रकृष्टत्वादवनादोमिति स्मृतः।। ७०.९८ ।।"
  },
  {
    "text": "सर्वज्ञः सर्वविज्ञानात्सर्वः सर्वमयो यतः।।\nत्रिधा विभज्य चात्मानं त्रैलोक्यं संप्रवर्तते।। ७०.९९"
  },
  {
    "text": "सृजते ग्रसते चैव रक्षते च त्रिभिः स्वयम्।।\nआदित्वादादिदेवोसावजातत्वादजः स्मृतः।। ७०.१०० ।।"
  },
  {
    "text": "पाति यस्मात्प्रजाः सर्वाः प्रजापतिरिति स्मृतः।।\nदेवेषु च महान्देवो महादेवस्ततः स्मृतः।। ७०.१०१ ।।"
  },
  {
    "text": "सर्वगत्वाच्च देवानामवश्यत्वाच्च ईश्वरः।।\nबृहत्त्वाच्च स्मृतो ब्रह्मा भूतत्वाद्भूत उच्यते।। ७०.१०२ ।।"
  },
  {
    "text": "क्षेत्रज्ञः क्षेत्रविज्ञानादेकत्वात्केवलः स्मृतः।।\nयस्मात्पुर्यां स शेते च तस्मात्पूरुष उच्यते।। ७०.१०३ ।।"
  },
  {
    "text": "अनादित्वाच्च पूर्वत्वात्स्वयंभूरिति संस्मृतः।।\nयाज्यत्वादुच्यते यज्ञः कविर्विक्रांतदर्शनात्।। ७०.१०४ ।।"
  },
  {
    "text": "क्रमणः क्रमणीयत्वात्पालकश्चापि पालनात्।।\nआदित्य संज्ञः कपिलो ह्यग्रहोग्निरिति स्मृतः।। ७०.१०५ ।।"
  },
  {
    "text": "हिरण्यमस्य गर्भोभूद्धिरण्यस्यापि गर्भजः।।\nतस्माद्धिरण्यगर्भत्वं पुराणेऽस्मिन्निरुच्यते।। ७०.१०६ ।।"
  },
  {
    "text": "स्वयंभुवोपि वृत्तस्य कालो विश्वात्मनस्तु यः।।\nन शक्यः परिसंख्यातुमपि वर्षशतैरपि।। ७०.१०७ ।।"
  },
  {
    "text": "कालसंख्याविवृत्तस्य परार्धो ब्रह्मणः स्मृतः।।\nतावच्छेषोस्य कालोन्यस्तस्यांते प्रतिसृज्यते।। ७०.१०८ ।।"
  },
  {
    "text": "कोटिकोटिसहस्राणि अहर्भूतानि यानि वै।।\nसमतीतानि कल्पानां तावच्छेषाः परे तु ये।।\nयस्त्वयं वर्तते कल्पो वाराहस्तं निबोधत।। ७०.१०९ ।।"
  },
  {
    "text": "प्रथमः सांप्रतस्तेषां कल्पोयं वर्तते द्विजाः।।\nयस्मिन्स्वायंभुवाद्यास्तु मनवस्ते चदुर्दश।। ७०.११० ।।"
  },
  {
    "text": "अतीता वर्तमानाश्च भविष्या ये च वै पुनः।।\nतैरियं पृथिवी सर्वा सप्तद्वीपा सपर्वता।। ७०.१११ ।।"
  },
  {
    "text": "पूर्णं युगसहस्रं वै परिपाल्या महेश्वरैः।।\nप्रजाभिस्तपसा चैव तेषां श्रृणुत विस्तरम्।। ७०.११२ ।।"
  },
  {
    "text": "मन्वंतरेण चैकेन सर्वाण्येवांतराणि च।।\nकथितानि भविष्यंति कल्पः कल्पेन चैव हि।। ७०.११३ ।।"
  },
  {
    "text": "अतीतानि च कल्पानि सोदर्काणि सहान्वयैः।।\nअनागतेषु तद्वच्च तर्कः कार्यो विजानता।। ७०.११४ ।।"
  },
  {
    "text": "आपो ह्यग्रे समभवन्नष्टे च पृथिवीतले।।\nशांततारैकनीरेस्मिन्न प्राज्ञायत किंचन।। ७०.११५ ।।"
  },
  {
    "text": "एकार्णवे तदा तस्मिन्नष्टे स्तावरजंगमे।।\nतदा भवति वै ब्रह्मा सहस्राक्षः सहस्रपात्।। ७०.११६ ।।"
  },
  {
    "text": "सहस्रशीर्षा पुरुषो रुक्मवर्णस्तत्वतींद्रियः।।\nब्रह्मा नारायणाख्यस्तु सुष्वाप सलिले तदा।। ७०.११७ ।।"
  },
  {
    "text": "सत्त्वोद्रेकात्प्रबुद्धस्तु शून्यं लोकमुदैक्षत।।\nइमं चोदाहरंत्यत्र श्लोकं नारायणं प्रति।। ७०.११८ ।।"
  },
  {
    "text": "आपो नाराश्च सूनव इत्यपां नाम शुश्रुमः।।\nआपूर्य ताभिरयनं कृतवानात्मनो यतः।। ७०.११९ ।।"
  },
  {
    "text": "अप्सु शेते यतस्तस्मात्ततो नारायणः स्मृतः।।\nचतुर्युगसहस्रस्य नैशं कालमुपास्यतः।। ७०.१२० ।।"
  },
  {
    "text": "शर्वर्यन्ते प्रकुरुते ब्रह्मत्वं सर्गकारणात्।।\nब्रह्मा तु सलिले तस्मिन्वायुर्भूत्वा समा चरत्।। ७०.१२१ ।।"
  },
  {
    "text": "निशायामिव खद्योतः प्रावृट्काले ततस्तु सः।।\nततस्तु सलिले तस्मिन् विज्ञायांतर्गतां महीम्।। ७०.१२२ ।।"
  },
  {
    "text": "अनुमानादसं मूढो भूमेरुद्धरणं पुनः।।\nअकरोत्स तनूमन्यां कल्पादिषु यथापुरा।। ७०.१२३ ।।"
  },
  {
    "text": "ततो महात्मा भगवान्दिव्यरूपमचिंतयत्।।\nसलिलेनाप्लुतां भूमिं दृष्ट्वा स तु समंततः।। ७०.१२४ ।।"
  },
  {
    "text": "किंनु रूपमहं कृत्वा उद्धरेयं महीमिमाम्।।\nजलक्रीडानुसदृशं वाराहं रूपमाविशत्।। ७०.१२५ ।।"
  },
  {
    "text": "अधृष्यं सर्वभूतानां वाङ्मयं ब्रह्मसंज्ञितम्।।\nपृथिव्युद्धरणार्थाय प्रविवेश रसातलम्।। ७०.१२६ ।।"
  },
  {
    "text": "अद्भिः संछादितां भूमिं स तामाशु प्रजापतिः।।\nउपगम्योज्जहारैनामापश्चापि समाविशत्।। ७०.१२७ ।।"
  },
  {
    "text": "सामुद्रा वै समुद्रेषु नादेयाश्च नदीषु च।।\nरसातलतले मग्नां रसातलपुटे गताम्।। ७०.१२८ ।।"
  },
  {
    "text": "प्रभुर्लोकहितार्थाय दंष्ट्रयाभ्युज्जहार गाम्।।\nततः स्वस्थानमानीय पृथिवीं पृतिवीधरः।। ७०.१२९ ।।"
  },
  {
    "text": "मुमोच पूर्ववदसौ धारयित्वा धराधरः।।\nतस्योपरि जलौघस्य महती नौरिव स्थिता।। ७०.१३० ।।"
  },
  {
    "text": "तत्समा ह्युरुदेहत्वान्न मही याति संप्लवम्।।\nतत उत्क्षिप्त तां देवो जगतः स्थापनेच्छया।। ७०.१३१ ।।"
  },
  {
    "text": "पृथिव्याः प्रविभागाय मनश्चक्रेम्बुजेक्षणः।।\nपृथिवीं च समां कृत्वा पृथिव्यां सोचिनोद्गिरीन्।। ७०.१३२ ।।"
  },
  {
    "text": "प्राक्सर्गे दह्यमाने तु तदा संवर्तकाग्निना।।\nतेनाग्निना विशीर्णास्ते पर्वता भूरिविस्तराः।। ७०.१३३ ।।"
  },
  {
    "text": "शैत्यादेकार्णवे तस्मिन् वायुना तेन संहताः।।\nनिषिक्ता यत्रयत्रासं स्तत्रतत्राचलाभवन्।। ७०.१३४ ।।"
  },
  {
    "text": "तदाचलत्वादचलाः पर्वभिः पर्वताः स्मृताः।।\nगिरयो हि निगीर्णत्वाच्छयानत्वाच्छिलोच्चयाः।। ७०.१३५ ।।"
  },
  {
    "text": "ततस्तेषु विकीर्णेषु कोटिशो हि गिरिष्वथ।।\nविश्वकर्मा विभजते कल्पादिषु पुनः पुनः।। ७०.१३६ ।।"
  },
  {
    "text": "ससमुद्रामिमां पृथ्वीं सप्तद्वीपां सपर्वताम्।।\nभूराद्यांश्च तुरो लोकान्पुनः सोथ व्यकल्पयत्।। ७०.१३७ ।।"
  },
  {
    "text": "लोकान्प्रकल्पयत्वाथ प्रजासर्गं ससर्ज ह।।\nब्रह्मा स्वयंभूर्भगवान्सिसृक्षुर्विविधाः प्रजाः।। ७०.१३८ ।।"
  },
  {
    "text": "ससर्ज सृष्टिं तद्रूपां कल्पादिषु यथापुरा।।\nतस्याभिध्यायतः सर्गं तथा वै बुद्धिपूर्वकम्।। ७०.१३९ ।।"
  },
  {
    "text": "बुद्ध्याश्च समकाले वै प्रादुर्भूतस्तमोमयः।।\nतमोमोहो महामोहस्तामिस्रश्चांधसंज्ञितः।। ७०.१४० ।।"
  },
  {
    "text": "अविद्या पंचपर्वैषा प्रादुर्भूता महात्मनः।।\nपंचधावस्थितः सर्गो ध्यायतः सोभिमानिनः।। ७०.१४१ ।।"
  },
  {
    "text": "संवृतस्तमसा चैव बीजांकुरवदावृतः।।\nबहिरन्तश्चाप्रकाशस्तब्धो निःसंज्ञ एव च।। ७०.१४२ ।।"
  },
  {
    "text": "यस्मात्तेषां वृता बुद्धिर्दुःखानि करणानि च।।\nतस्मात्ते संवृतात्मानो नगा मुख्याः प्रकीर्तिताः।। ७०.१४३ ।।"
  },
  {
    "text": "मुख्यसर्गं तथाभूतं दृष्ट्वा ब्रह्मा ह्यसाधकम्।।\nअप्रसन्नमनाः सोथ ततोन्यं सो ह्यमन्यत।। ७०.१४४ ।।"
  },
  {
    "text": "तस्याभिध्यायतश्चैव तिर्यक्स्रोता ह्यवर्तत।।\nतस्मात्तिर्यक्प्रवृत्तः स तिर्यकूस्रोतास्ततः स्मृतः।। ७०.१४५ ।।"
  },
  {
    "text": "पश्वादयस्ते विख्याता उत्पथग्राहिणो द्विजाः।।\nतस्याभिध्यायतोन्यं वै सात्त्विकः समवर्तत।। ७०.१४६ ।।"
  },
  {
    "text": "ऊर्ध्वस्रोतास्तृतीयस्तु स वै चोर्ध्वं व्यवस्थितः।।\nयस्मात्प्रवर्तते चोर्ध्वमूर्ध्वस्रोतास्ततः स्मृतः।। ७०.१४७ ।।"
  },
  {
    "text": "ते सुखप्रीतिबहुला बहिरंतश्च संवृताः।।\nप्रकाशाबहिरंतश्च ऊर्ध्वस्रोतोभवाः स्मृताः।। ७०.१४८ ।।"
  },
  {
    "text": "ते सत्त्वस्य च योगेन सृष्टाः सत्त्वोद्भवाः स्मृताः।।\nऊर्ध्वस्रोतास्तृतीयो वै देवसर्गस्तु स स्मृतः।। ७०.१४९ ।।"
  },
  {
    "text": "प्रकाशाद्ब्रहिरंतश्च ऊर्ध्वस्रोतोद्भवाः स्मृताः।।\nते ऊर्ध्वस्रोतसो ज्ञेयास्तुष्टात्मानो बुधैः स्मृताः।। ७०.१५० ।।"
  },
  {
    "text": "ऊर्ध्वस्रोतस्सु सृष्टेषु देवेषु वरदः प्रभुः।।\nप्रीतिमानभवद्ब्रह्मा ततोन्यं सोभ्यमन्यत।। ७०.१५१ ।।"
  },
  {
    "text": "ससर्ज सर्गमन्यं हि साधकं प्रभुरीश्वरः।।\nततोभिध्यायतस्तस्य सत्याभिध्ययिनस्तदा।। ७०.१५२ ।।"
  },
  {
    "text": "प्रादुरासीत्तदा व्यक्तादर्वाक्स्रोतास्तु साधकः।।\nयस्मादर्वाक् न्यवर्तंते ततोर्वाक्स्रोतसस्तु ते।। ७०.१५३ ।।"
  },
  {
    "text": "ते च प्रकाशबहुलास्तमः पृक्ता रजोधिकाः।।\nतस्मात्ते दुःखबहुला भूयोभूयश्च कारिणः।। ७०.१५४ ।।"
  },
  {
    "text": "संवृता बहिरन्तश्च मनुष्याः साधकाश्च ते।।\nलक्षणैस्तारकाद्यैस्ते ह्यष्टधा तु व्यवस्तिताः।। ७०.१५५ ।।"
  },
  {
    "text": "सिद्धात्मानो मनुष्यास्ते गंधर्वसहधर्मिणः।।\nइत्येष तैजसः सर्गो ह्यर्वाक्स्रोतः प्रकीर्तितः।। ७०.१५६ ।।"
  },
  {
    "text": "पंचमोनुग्रहः सर्गश्चतुर्धा तु व्यवस्थितः।।\nविपर्ययेण शक्त्या च सिद्ध्या तुष्ट्या तथैव च।। ७०.१५७ ।।"
  },
  {
    "text": "स्थावरेषु विपर्यासः स्तिर्यग्योनिषु शक्तितः।।\nसिद्धात्मानो मनुष्यास्तु ऋषिदेवेषु कृत्स्नशः।। ७०.१५८ ।। (तुलनीय - ब्रह्माण्डपुराणम् <a class=\"external text\" href=\"https://sa.wikisource.org/s/89a\">१.१.५.६१</a>, पद्मपुराणम् <a class=\"external text\" href=\"https://sa.wikisource.org/s/i5k\">१.३.७३</a> )"
  },
  {
    "text": "इत्येष प्राकृतः सर्गो वैकृतोऽनवमः स्मृतः।।\nभूतादिकानां भूतानां षष्ठः सर्गः स उच्यते।। ७०.१५९ ।।"
  },
  {
    "text": "निवृत्तं वर्तमानं च तेषां जानन्ति वै पुनः।।\nभूतादिकानां भूतानां सप्तमः सर्ग एव च।। ७०.१६० ।।"
  },
  {
    "text": "तेऽपरिग्राहिणः सर्वे संविभागरताः पुनः।।\nस्वादनाश्चाप्यशीलाश्च ज्ञेया भूतादिकाश्च ते।। ७०.१६१ ।।"
  },
  {
    "text": "विपर्ययेण भूतादिरशक्त्या च व्यवस्थितः।।\nप्रथमो महतः सर्गो विज्ञेयो ब्रह्मणः स्मृतः।। ७०.१६२ ।।"
  },
  {
    "text": "तन्मात्राणां द्वितीयस्तु भूतसर्गः स उच्यते।।\nवैकारिकस्तृतीयस्तु सर्ग ऐन्द्रियकः स्मृतः।। ७०.१६३ ।।"
  },
  {
    "text": "इत्येष प्राकृतः सर्गः संभूतो बुद्धिपूर्वकः।।\nमुख्यसर्गश्चतुर्थश्च मुख्या वै स्थावराः स्मृताः।। ७०.१६४ ।।"
  },
  {
    "text": "ततोर्वाक्स्रोतसां सर्गः सप्तमः स तु मानुषः।।\nअष्टमोऽनुग्रहः सर्गः सात्त्विकस्तामसश्च सः।। ७०.१६५ ।।"
  },
  {
    "text": "पंचैते वैकृताः सर्गाः प्राकृतास्तु त्रयः स्मृताः।।\nप्राकृतो वैकृतश्चैव कौमारो नवमः स्मृतः।। ७०.१६६ ।।"
  },
  {
    "text": "अबुद्धिपूर्वकाः सर्गाः प्राकृतास्तु त्रय स्मृताः।।\nबुद्धिपूर्वं प्रवर्तन्ते षट् पुनर्ब्रह्मणस्तु ते।। ७०.१६७ ।।"
  },
  {
    "text": "विस्तरानुग्रहः सर्गः कीर्त्यमानो निबोधत।।\nचतुर्धावस्थितः सोथ सर्वभूतेषु कृत्स्रशः।। ७०.१६८ ।।"
  },
  {
    "text": "इत्येते प्राकृताश्चैव वैकृताश्च नवस्मृताः।।\nपरस्परानुरक्ताश्च कारणैश्च बुधैः स्मृताः।। ७०.१६९ ।।"
  },
  {
    "text": "अग्रे ससर्ज वै ब्रह्मा मानसानात्मनः समान्।।\nऋभुः सनत्कुमारश्च द्वावेतावूर्ध्वरेतसौ।। ७०.१७० ।।"
  },
  {
    "text": "पूर्वोत्पन्नौ पुरा तेभ्यः सर्वेषामपि पूर्वजौ।।\nव्यतीते त्वष्टमे कल्पे पुराणौ लोकसाक्षिणौ।। ७०.१७१ ।।"
  },
  {
    "text": "तौ वाराहे तु भूर्लोके तेजः संक्षिप्य धिष्ठितौ।।\nतावुभौ मोक्षकर्माणावारोप्यात्मानमात्मनि।। ७०.१७२ ।।"
  },
  {
    "text": "प्रजां धर्मं च कामं च त्यक्त्वा वैराग्यमास्थितौ।।\nयथोत्पन्नस्तथैवेह कुमारः स इहोच्यते।। ७०.१७३ ।।"
  },
  {
    "text": "तस्मात्सनत्कुमारोति नामास्येह प्रकीर्तितम्।।\nसनंदं सनकं चैव विद्वांसं च सनातनम्।। ७०.१७४ ।।"
  },
  {
    "text": "विज्ञानेन निवृत्तास्ते व्यवर्तंत महौजसः।।\nसंबुद्धाश्चैव नानात्वे अप्रवृत्ताश्च योगिनः।। ७०.१७५ ।।"
  },
  {
    "text": "असृष्ट्वैव प्रजासर्गं प्रतिसर्गं गताः पुनः।।\nततस्तेषु व्यतीतेषु ततोन्यान्साधकान्सुतान्।। ७०.१७६ ।।"
  },
  {
    "text": "मानसानसृजद्ब्रह्म पुनः स्थानाभिमानिनः।।\nआभूतसंप्लवावस्था यैरियं विधृता मही।। ७०.१७७ ।।"
  },
  {
    "text": "आपोग्निं पृथिवीं वायुमंतरिक्षं दिवं तथा।।\nसमुद्रांश्च नदीश्चैव तथा शैलवनस्पतीन्।। ७०.१७८ ।।"
  },
  {
    "text": "ओषधीनां तथात्मानो वल्लीनां वृक्षवीरुधाम्।।\nलताः काष्ठाः कलाश्चैव मुहूर्ताः संधिरात्र्यहान्।। ७०.१७९ ।।"
  },
  {
    "text": "अर्धमासांश्च मासांश्च अयनाब्दयुगानि च।।\nस्थानाभिमानिनः सर्वे स्थानाख्याश्चैव ते स्मृताः।। ७०.१८० ।।"
  },
  {
    "text": "देवानृषींश्च महतो गदतस्तान्नबोधत।।\nमरीचिभृग्वंगिरसं पुलस्त्यं पुलहं क्रतुम्।। ७०.१८१ ।।"
  },
  {
    "text": "दक्षमत्रिं वसिष्ठं च सोसृजन्मानसान्नव।।\nनव ब्रह्माण इत्येते पुराणे निश्चयं गताः।। ७०.१८२ ।।"
  },
  {
    "text": "तेषां ब्रह्मात्मकानां वै सर्वेषां ब्रह्मवादिनाम्।।\nस्थानानि कल्पयामास पूर्ववत्पद्मसंभवः।। ७०.१८३ ।।"
  },
  {
    "text": "ततोसृजच्च संकल्पं धर्मं चैव सुखावहम्।।\nसोसृजद्व्यवसायात्तु धर्मं देवो महेश्वरः।। ७०.१८४ ।।"
  },
  {
    "text": "संकल्पं चैव संकल्पात्सर्वलोकपितामहः।।\nमानसश्च रुचिर्नाम विजज्ञे ब्रह्मणः प्रभोः।। ७०.१८५ ।।"
  },
  {
    "text": "प्राणाद्ब्रह्मासृजद्दक्षं चक्षुर्भ्यां च मरीचिनम्।।\nभृगुस्तु हृदयाज्जज्ञे ऋषिः सलिल जन्मनः।। ७०.१८६ ।।"
  },
  {
    "text": "शिरसोङ्गिरसश्चैव श्रोत्रादत्रिं ततासृजत्।।\nपुलस्त्यं च तथोदानाद्व्यानाच्च पुलहं पुनः।। ७०.१८७ ।।"
  },
  {
    "text": "समानजो वसिष्ठश्च अपानान्निर्ममे क्रतुम्।।\nइत्येते ब्रह्मणः पुत्रा दिव्या एकादशा स्मृताः।। ७०.१८८ ।।"
  },
  {
    "text": "धर्मादयः प्रथमजाः सर्वे ते ब्रह्मणः सुताः।।\nभृग्वादयस्तु ते सृष्टा नवैते ब्रह्मवादिनः।। ७०.१८९ ।।"
  },
  {
    "text": "गृहमेधिनः पुराणास्ते धर्मस्तैः संप्रवर्तितः।।\nतेषां द्वादश ते वंशा दिव्या देवगुणान्विताः।। ७०.१९० ।।"
  },
  {
    "text": "क्रियावंतः प्रजावंतो महर्षिभिरलंकृताः।।\nऋभुः सनत्कुमारश्च द्वावेतावूर्ध्वरेतसौ।। ७०.१९१ ।।\nपूर्वोत्पन्नौ परं तेभ्यः सर्वेषामपि पूर्वजौ।।\nव्यतीतेत्वष्टमे कल्पे पुराणौ लोकसाक्षिणौ।। ७०.१९२ ।।"
  },
  {
    "text": "विराजेतामुभौ लोके तेजः संक्षिप्य धिष्ठितौ।।\nतावुभौ योगकर्माणावारोप्यात्मानमात्मनि।। ७०.१९३ ।।"
  },
  {
    "text": "प्रजां धर्मं च कामं च त्यक्त्वा वैराग्यमास्थितौ।।\nयथोत्पन्नः स एवेह कुमारः स इहोच्यते।। ७०.१९४ ।।"
  },
  {
    "text": "तस्मात्सनत्कुमारेति नामास्येह प्रतिष्ठितम्।।\nततोभिध्यायतस्तस्य जज्ञिरे मानसाः प्रजाः।। ७०.१९५ ।।"
  },
  {
    "text": "तच्छरीरसमुत्पन्नैः कार्यैस्तैः कारणैः सह।।\nक्षेत्रज्ञाः समवर्तंत गात्रेभ्यस्तस्य धीमतः।। ७०.१९६ ।।"
  },
  {
    "text": "ततो देवासुरपितॄन्मानुषांश्च चतुष्टयम्।।\nसिसृक्षुरंभास्येतानि स्वमात्मानमयूयुजत्।। ७०.१९७ ।।"
  },
  {
    "text": "ततस्तु युञ्जतस्तस्य तमोमात्रसमुद्भवम्।।\nसमभिध्यायतः सर्गं प्रयत्नेन प्रजापतेः।। ७०.१९८ ।।"
  },
  {
    "text": "ततोस्य जघनात्पूर्वमसुरा जज्ञिरे सुताः।।\nअसुः प्राणः स्मृतो विप्रस्तज्जन्मानस्ततोसुराः।। ७०.१९९ ।।"
  },
  {
    "text": "यया सृष्टासुराः सर्वे तां तनुं स व्यपोहत।।\nशापविद्धा तनुस्तेन सद्यो रात्रिजायत।। ७०.२०० ।।"
  },
  {
    "text": "सा तमोबहुला यस्मात्ततो रात्रिर्नियामिका।।\nआवृतास्तमसा रात्रौ प्रजास्तस्मात्स्वपन्त्युत।। ७०.२०१ ।।"
  },
  {
    "text": "सृष्ट्वासुरांस्ततः सो वै तनुमन्यामगृह्णत।।\nअव्यक्तां सत्त्वबहुलां ततस्तां सोभ्यपूजयत्।। ७०.२०२ ।।"
  },
  {
    "text": "ततस्तां युंजस्तस्य प्रियमासीत्प्रजापतेः।।\nततो मुखात्समुत्पन्ना दीव्यतस्तस्य देवताः।। ७०.२०३ ।।"
  },
  {
    "text": "यतोस्य दीव्यतो जातास्तेन देवाः प्रकीर्तिताः।।\nधातुर्दिविति यः प्रोक्तः क्रीडायां स विभाव्यते।। ७०.२०४ ।।"
  },
  {
    "text": "यस्मात्तस्य तु दीव्यंतो जज्ञिरे तेन देवताः।।\nदेवान्सृष्ट्वाथ देवेशस्तनुमन्यामपद्यत।। ७०.२०५ ।।"
  },
  {
    "text": "उत्सृष्टा सा तनुस्तेन सद्योहः समजायत।।\nतस्मादहो धर्मयुक्तं देवताः समुपासते।। ७०.२०६ ।।"
  },
  {
    "text": "सत्त्वमात्रात्मिकामेव ततोन्यां सोभ्यमन्यत।।\nपितृवन्मन्यमानस्य पुत्रांस्तान्ध्यायतः प्रभोः।। ७०.२०७ ।।"
  },
  {
    "text": "पितरो ह्युपपक्षाभ्यां रात्र्यह्नोरंतरेभवन्।।\nतस्मात्ते पितरो देवाः पितृत्वं तेन तेषु तत्।। ७०.२०८ ।।"
  },
  {
    "text": "यया सृष्टास्तु पितरस्तनुं तां स व्यपोहत।।\nशापविद्धा तनुस्तेन सद्यः संध्या व्यजायत।। ७०.२०९ ।।"
  },
  {
    "text": "यस्मादहर्देवतानां रात्रिर्या सासुरी स्मृता।।\nतयोर्मध्ये तु पैत्री या तनुः सा तु गरीयसी।। ७०.२१० ।।"
  },
  {
    "text": "तस्माद्देवा सुराः सर्वे ऋषयो मानवास्तथा।।\nउपासंते मुदायुक्ता रात्र्यह्नोर्मध्यमां तनुम्।। ७०.२११ ।।"
  },
  {
    "text": "ततो ह्यन्यां पुनर्ब्रह्मा तनुं वै समगृह्णत।।\nरजोमात्रात्मिकायां तु मानसा सोसृजत्प्रभुः।। ७०.२१२ ।।"
  },
  {
    "text": "रजः प्रियांस्ततः सोथ मानसानसृजत्सुतान्।।\nमनस्विनस्ततस्तस्य मानवा जज्ञिरे सुताः।। ७०.२१३ ।।"
  },
  {
    "text": "सृष्ट्वा पुनः प्रजाश्चापि स्वां तनुं तामपोहत।।\nशापविद्धा तनुस्तेन ज्योत्स्ना सद्यस्त्वजायत।। ७०.२१४ ।।"
  },
  {
    "text": "यस्माद्भवंति संहृष्टाज्योत्स्नाया उद्भवे प्रजाः।।\nइत्येतास्तनवस्तेन ह्यपविद्धा महात्मना।। ७०.२१५ ।।"
  },
  {
    "text": "सद्यो रात्र्यहनी चैव संध्या ज्योत्स्ना च जज्ञिरे।।\nज्योत्स्ना संध्या अहश्चैव सत्त्वमात्रात्मकं त्रयम्।। ७०.२१६ ।।"
  },
  {
    "text": "तमोमात्रात्मिका रात्रिः सा वै तस्मान्निशात्मिका।।\nतस्माद्देवा दिवातन्वा तुष्ट्या सृष्टा मुखात्तु वै।। ७०.२१७ ।।"
  },
  {
    "text": "यस्मात्तेषां दिवा जन्म बलिनस्तेन वै दिवा।।\nतन्वा ययासुरान् रात्रौ जघनादसृजत्प्रभुः।। ७०.२१८ ।।"
  },
  {
    "text": "प्राणेभ्यो निशिजन्मानो बलिनो निशि तेन ते।।\nएतान्येव भविष्याणां देवानामसुरैः सह।। ७०.२१९ ।।"
  },
  {
    "text": "पितॄणां मानवानां च अतीतानागतेषु वै।।\nमन्वंतरेषु सर्वेषु निमित्तानि भवंति हि।। ७०.२२० ।।"
  },
  {
    "text": "ज्योत्स्ना रात्र्यहनी संध्या चत्वार्यंभांसि तानि वै।।\nभांति यस्मात्ततोंभांसि शब्दोयं सुमनीषिभिः।। ७०.२२१ ।।"
  },
  {
    "text": "भातिर्दीप्तौ निगदितः पुनश्चाथ प्रजापतिः।।\nसोऽम्भांस्येतानि सृष्ट्वा तु देवमानुषदानवान्।। ७०.२२२ ।।"
  },
  {
    "text": "पितॄंश्चैव सृजत्तन्वा आत्मना विविधान्पुनः।।\nतामुत्सृज्य तनुं ज्योत्स्नां ततोन्यां प्राप्य स प्रभुः।। ७०.२२३ ।।"
  },
  {
    "text": "मूर्तिं तमोरजः प्रायां पुनरेवाभ्यपूजयत्।।\nअंधकारे क्षुधाविष्टांस्ततोन्यसोसृजत्प्रभुः।। ७०.२२४ ।।"
  },
  {
    "text": "तेन सृष्टाः क्षुधात्मानो अंभांस्यादातुमुद्यताः।।\nअभांस्येतानि रक्षाम उक्तवंतस्तु तेषु ये।। ७०.२२५ ।।"
  },
  {
    "text": "राक्षसा नाम ते यस्मात् क्षुधाविष्टा निशाचराः।।\nयेब्रुवन्यक्षमोम्भांसि तेषां हृष्टाः परस्परम्।। ७०.२२६ ।।"
  },
  {
    "text": "तेन ते कर्मणा यक्षा गुह्यका गूढकर्मणा।।\nरक्षेति पालने चापि धातुरेष विभाष्यते।। ७०.२२७ ।।"
  },
  {
    "text": "एवं च यक्षतिर्धातुर्भक्षणे स निरुच्यते।।\nतं दृष्ट्वा ह्यप्रियेणास्य केशाः शीर्णास्तु धीमतः।। ७०.२२८ ।।"
  },
  {
    "text": "ते शीर्णाश्चोत्थिता ह्यूर्ध्वं ते चैवारुरुधुः प्रभुम्।।\nहीनास्तच्छिरसो बाला यस्माच्चैवावसर्पिणः।। ७०.२२९ ।।"
  },
  {
    "text": "व्यालात्मानः स्मृता बाला हीनत्वादहयः स्मृताः।।\nपतत्वात्पन्नगाश्चैव सर्पाश्चैवावसर्पणात्।। ७०.२३० ।।"
  },
  {
    "text": "तस्य क्रोधोद्भवो योसौ अग्निगर्भः सुदारुणः।।\nस तु सर्पान् सहोत्पन्नानाविवेश विषात्मकः।। ७०.२३१ ।।"
  },
  {
    "text": "सर्पान्सृष्ट्वा ततः क्रुद्धः क्रोधात्मानो विनिर्ममे।।\nवर्णेन कपिशेनोग्रास्ते भूताः पिशिताशनाः।। ७०.२३२ ।।"
  },
  {
    "text": "भूतत्वात्ते स्मृता भूताः पिशाचाः पिशिताशनात्।।\nप्रसन्नं गायतस्तस्य गंधर्वा जज्ञिरे यदा।। ७०.२३३ ।।"
  },
  {
    "text": "धयतीत्येष वै धातुः पानत्वे परिपठ्यते।।\nधयंतो जज्ञिरे वाचं गंधर्वास्तेन ते स्मृताः।। ७०.२३४ ।।"
  },
  {
    "text": "अष्टस्वेतासु सृष्टासु देवयोनिषु स प्रभुः।।\nततः स्वच्छंदतोन्यानि वयांसि वयसासृजत्।। ७०.२३५ ।।"
  },
  {
    "text": "स्वच्छंदतः स्वच्छंदांसि वयसा च वयांसि च।।\nपशून्सृष्ट्वा स देवेशोऽसृजत्पक्षिगणानपि।। ७०.२३६ ।।"
  },
  {
    "text": "मुखतोजाः ससर्जाथ वक्षसश्चावयोसृजत्।।\nगाश्चैवाथोदराद्ब्रह्मा पार्श्वाभ्यां च विनिर्ममे।। ७०.२३७ ।।"
  },
  {
    "text": "पद्भ्यां चाश्वान् समातंगान् रासभानावयान्मृगान्।।\nउष्ट्रानश्वतरांश्चैव तथान्याश्चैव जातयः।। ७०.२३८ ।।"
  },
  {
    "text": "ओषध्यः फलमूलिन्यो रोमभ्यस्तस्य जज्ञिरे।।\nएवं पश्वोषधीः सृष्ट्वायूयुजत्सोध्वरे प्रभुः।। ७०.२३९ ।।"
  },
  {
    "text": "गौरजः पूरुषो मेषो ह्यश्वोश्वतरगर्दभौ।।\nएतान्ग्राम्यान्पशूनाहुरारण्यान्वै निबोधत।। ७०.२४० ।।"
  },
  {
    "text": "श्वापदो द्विखुरो हस्ती वानराः पक्षिपंचमाः।।\nआदकाः पशवः षष्ठाः सप्तमास्तु सरीसृपाः।। ७०.२४१ ।।"
  },
  {
    "text": "महिषा गवयाक्षाश्च प्लवंगाः शरभा वृकाः।।\nसिंहस्तु सप्तमस्तेषामारण्याः पशवः स्मृताः।। ७०.२४२ ।।"
  },
  {
    "text": "गायत्रं च ऋचं चैव त्रिवृत्साम रथंतरम्।।\nअग्निष्टोमं च यज्ञानां निर्ममे प्रथमान्मुखात्।। ७०.२४३ ।।"
  },
  {
    "text": "यजूंषि त्रैष्टुभं छंदस्तोमं पंचदशं तथा।।\nबृहत्साम तथोक्थ्यं च दक्षिणादसृजन्मुखात्।। ७०.२४४ ।।"
  },
  {
    "text": "सामानि जगतीच्छंदस्तोमं सप्तदशं तथा।।\nवैरूपमतिरात्रं च पश्चिमादसृजन्मुखात्।। ७०.२४५ ।।"
  },
  {
    "text": "एकविंशमथर्वाणमाप्तोर्या माणमेव च।।\nअनुष्टुभं सवैराजमुत्तरादसृजन्मुखात्।। ७०.२४६ ।।"
  },
  {
    "text": "विद्युतोशनिमेघांश्च रोहितेंद्रधनूंषि च।।\nतेजांसि च ससर्जादौ कल्पस्य भगवान्प्रभुः।। ७०.२४७ ।।"
  },
  {
    "text": "उच्चावचानि भूतानि गात्रेभ्यस्तस्य जज्ञिरे।।\nब्रह्मणस्तु प्रजासर्गं सृजतो हि प्रजापतेः।। ७०.२४८ ।।"
  },
  {
    "text": "सृष्ट्वा चतुष्टयं पूर्वं देवासुरनरान्पितॄन्।।\nततोसृजत्स भूतानि स्थावराणि चराणि च।। ७०.२४९ ।।"
  },
  {
    "text": "यक्षान्पिशाचान् गंधर्वंस्त्वथैवाप्सरसां गणान्।।\nनरकिन्नररक्षांसि वयः पशुमृगोरगान्।। ७०.२५० ।।"
  },
  {
    "text": "अव्ययं च व्ययं चापि यदिदं स्थाणुजंगमम्।।\nतेषां वै यानि कर्माणि प्राक्सृष्ट्यां प्रतिपेदिरे।। ७०.२५१ ।।"
  },
  {
    "text": "तान्येव प्रतिपद्यंते सृज्यमानाः पुनः पुनः।।\nहिंस्राहिंस्रे मृदुक्रूरे धर्माधर्मे नृतानृते।। ७०.२५२ ।।"
  },
  {
    "text": "तद्भाविताः प्रपद्यंते तस्मात्तत्तस्य रोचते।।\nमहाभूतेषु सृष्टेषु इंद्रियार्थेषु मूर्तिषु।। ७०.२५३ ।।"
  },
  {
    "text": "विनियोगं च भूतानां धातैव व्यदधात्स्वयम्।।\nकेचित्पुरुषकारं तु प्राहुः कर्म सुमानवाः।। ७०.२५४ ।।"
  },
  {
    "text": "दैवमित्यपरे विप्राः स्वभावं भूत चिंतकाः।।\nपौरुषं कर्म दैवं च फलवृत्तिस्वभावतः।। ७०.२५५ ।।"
  },
  {
    "text": "न चैकं न पृथग्भावमधिकं न ततो विदुः।।\nएतदेवं च नैकं च नामभेदेन नाप्युभे।। ७०.२५६ ।।"
  },
  {
    "text": "कर्मस्था विषमं ब्रूयुः सत्त्वस्थाः समदर्शनाः।।\nनाम रूपं च भूतानां कृतानां च प्रपंचनम्।। ७०.२५७ ।।"
  },
  {
    "text": "वेदशब्देभ्य एवादौ निर्ममे स महेश्वरः।।\nऋषीणां नामधेयानि याश्च वेदेषु वृत्तयः।। ७०.२५८ ।।"
  },
  {
    "text": "शर्वर्यंते प्रसूतानां तान्येवैभ्यो ददात्यजः।।\nएवंविधाः सृष्टयस्तु ब्रह्मणोव्यक्तजन्मनः।। ७०.२५९ ।।"
  },
  {
    "text": "शर्वर्यंते प्रदृश्यंते सिद्धिमाश्रित्य मानसीम्।।\nएवंभूतानि सृष्टानि स्थावराणि चराणि च।। ७०.२६० ।।"
  },
  {
    "text": "यदास्य ताः प्रजाः सृष्टा न व्यवर्धंत सत्तमाः।।\nतमोमात्रावृतो ब्रह्मा तदा शोकेन दुःखितः।। ७०.२६१ ।।"
  },
  {
    "text": "ततः स विदधे बुद्धिमर्थनिश्चयगामिनीम्।।\nअथात्मनि समद्राक्षीत्तमोमात्रां नियामिकाम्।। ७०.२६२ ।।"
  },
  {
    "text": "रजः सत्त्वं परित्यज्य वर्तमानां स्वधर्मतः।।\nततः स तेन दुःखेन दुःखं चक्रे जगत्पतिः।। ७०.२६३ ।।"
  },
  {
    "text": "तमश्च व्यनुदत्पश्चाद्रजः सत्त्वं तमावृणोत्।।\nतत्तमः प्रतिनुन्नं वै मिथुनं समजायत।। ७०.२६४ ।।"
  },
  {
    "text": "अधर्मस्तमसो जज्ञे हिंसा शोकादजायत।।\nततस्तस्मिन्समुद्भूते मिथुने दारुणात्मिके।। ७०.२६५ ।।"
  },
  {
    "text": "गतासुर्भगवानासीत्प्रीतिश्चैनमशिश्रियत्।।\nस्वां तनुं स ततो ब्रह्मा तामपोहत भास्वराम्।। ७०.२६६ ।।"
  },
  {
    "text": "द्विधा कृत्वा स्वकं देहमर्धेन पुरुषोभवत्।।\nअर्धेन नारी सा तस्य शतरूपा व्यजायत।। ७०.२६७ ।।"
  },
  {
    "text": "प्रकृतिं भूतधात्रिं तां कामाद्वै सृष्टवान्प्रभुः।।\nसा दिवं पृथिवीं चैव महिम्ना व्याप्यधिष्ठिता।। ७०.२६८ ।।"
  },
  {
    "text": "ब्रह्मणः सा तनुः पूर्वा दिवमावृत्य तिष्ठति।।\nया त्वर्धात्सृजतो नारी शतरूपा व्यजायत।। ७०.२६९ ।।"
  },
  {
    "text": "सा देवी नियुतं तप्त्वा तपः परमदुश्चरम्।।\nभर्तारं दीप्तयशसं पुरुषं प्रत्यपद्यत।। ७०.२७० ।।"
  },
  {
    "text": "स वै स्वायंभुवः पूर्वं पुरुषो मनुरुच्यते।।\nतस्यैव सप्ततियुगं मन्वंतरमिहोच्यते।। ७०.२७१ ।।"
  },
  {
    "text": "लेभे स पुरुषः पत्नीं शतरूपामयोनिजाम्।।\nतया सार्धं स रमते तस्मात्सा रतिरुच्यते।। ७०.२७२ ।।"
  },
  {
    "text": "प्रथमः संप्रयोगात्मा कल्पादौ समपद्यत।।\nविराजमसृजद्ब्राह्मा सोभवत्पुरुषो विराट्।। ७०.२७३ ।।"
  },
  {
    "text": "सम्राट् च शतरूपा वै वेराजः स मनुः स्मृतः।।\nस वैराजः प्रजासर्गं ससर्ज पुरुषो मनुः।। ७०.२७४ ।।"
  },
  {
    "text": "वैराजात्पुरुषाद्वीराच्छतरूपा व्यजायत।।\nप्रियव्रतोत्तनापादौ पुत्रौ द्वौ लोकसंमतौ।। ७०.२७५ ।।"
  },
  {
    "text": "कन्ये द्वे च महाभागे याभ्यां जाता इमाः प्रजाः।।\nदेवी नाम तथाकूतिः प्रसूतिश्चैव ते उभे।। ७०.२७६ ।।"
  },
  {
    "text": "स्वायंभुवः प्रसूतिं तु दक्षाय प्रददौ प्रभुः।।\nप्राणो दक्ष इति ज्ञेयः संकल्पो मनुरुच्यते।। ७०.२७७ ।।"
  },
  {
    "text": "रुचेः प्रजापतेः सोथ आकूतिं प्रत्यपादयत्।।\nआकूत्यां मिथुनं जज्ञे मानसस्य रुचेः शुभम्।। ७०.२७८ ।।"
  },
  {
    "text": "यज्ञश्च दक्षिणा चैव यमलौ संबभूवतुः।।\nयज्ञस्य दक्षिणायां तु पुत्रा द्वादश जज्ञिरे।। ७०.२७९ ।।"
  },
  {
    "text": "यामा इति समाख्याता देवाः स्वायंभुवेंतरे।।\nएतस्य पुत्रा यज्ञस्य तस्माद्यामाश्च ते स्मृताः।। ७०.२८० ।।"
  },
  {
    "text": "अजितश्चैव शुक्रश्च गणौ द्वौ ब्रह्मणा कृतौ।।\nयामाः पूर्वं प्रजाता ये तेऽभवंस्तु दिवौकसः।। ७०.२८१ ।।"
  },
  {
    "text": "स्वायंभुवसुतायां तु प्रसूत्यां लोकमातरः।।\nतस्यां कन्याश्चतुर्विशद्दक्षस्त्वजनयत्प्रभुः।। ७०.२८२ ।।"
  },
  {
    "text": "सर्वास्ताश्च महाभागाः सर्वाः कमललोचनाः।।\nभोगवत्यश्च ताः सर्वाः सर्वास्ता योगमातरः।। ७०.२८३ ।।"
  },
  {
    "text": "सर्वाश्च ब्रह्मवादिन्यः सर्वा विश्वस्य मातरः।।\nश्रद्धा लक्ष्मीर्धृतिस्तुष्टिः पुष्टिर्मेधा क्रिया तथा।। ७०.२८४ ।।"
  },
  {
    "text": "बुद्धिर्लज्जा वपुः शांतिः सिद्धिः कीर्तिस्त्रयोदश।।\nपत्न्यर्थं प्रतिजग्राह धर्मो दाक्षायणीः प्रभुः।। ७०.२८५ ।।"
  },
  {
    "text": "दाराण्येतानि वै तस्य विहितानि स्वयंभुवा।।\nताभ्यः शिष्ट यवीयस्य एकादश सुलोचनाः।। ७०.२८६ ।।"
  },
  {
    "text": "सती ख्यात्यथ संभूतिः स्मृतिः प्रीतिः क्षमा तथा।।\nसंनतिश्चानसूया च ऊर्जा स्वाहा स्वधा तथा।। ७०.२८७ ।।"
  },
  {
    "text": "तास्तथा प्रत्यपद्यंत पुनरन्ये महर्षयः।।\nरुद्रो भृगुर्मरिचिश्च अंगिराः पुलहः क्रतुः।। ७०.२८८ ।।"
  },
  {
    "text": "पुलस्त्योत्रिर्वसिष्ठश्च पितरोग्निस्तथैव च।।\nसतीं भवाय प्रायच्छत् ख्यातिं च भृगवे ततः।। ७०.२८९ ।।"
  },
  {
    "text": "मरीचये च संभूति स्मृतिमंगिरसे ददौ।।\nप्रीतिं चैव पुलस्त्याय क्षमां वै पुलहाय च।। ७०.२९० ।।"
  },
  {
    "text": "क्रतेव संनतिं नाम अनसूयां तथात्रये।।\nऊर्जां ददौ वसिष्ठाय स्वाहामप्यग्नये ददौ।। ७०.२९१ ।।"
  },
  {
    "text": "स्वधां चैव पितृभ्यस्तु तास्वपत्यानि बोधत।।\nएताः सर्वा महाभागाः प्रजास्वनुसृताः स्थिताः।। ७०.२९२ ।।"
  },
  {
    "text": "मन्वंतरेषु सर्वेषु यावदाभूतसंप्लवम्।।\nश्रद्धा कामं विजज्ञे वै दर्पो लक्ष्मीसुतः स्मृतः।। ७०.२९३ ।।"
  },
  {
    "text": "धृत्यास्तु नियमः पुत्रस्तुष्ट्याः संतोष एव च।।\nपुष्ट्या लोभः सुतश्चापि मेधापुत्रः श्रुतस्तथा।। ७०.२९४ ।।"
  },
  {
    "text": "क्रियायामभवत्पुत्रो दंडः समय एव च।।\nबुद्ध्यां बोधः सुतस्तद्वत्प्रमादोप्युपजायत।। ७०.२९५ ।।"
  },
  {
    "text": "लज्जायां विनयः पुत्रो व्यवसायो वसोः सुतः।।\nक्षेमः शांतिसुतश्चापि सुखं सिद्धेर्व्यजायत।। ७०.२९६ ।।"
  },
  {
    "text": "यशः कीर्तिसुतश्चापि इत्येते धर्मसूनवः।।\nकामस्य हर्षः पुत्रो वै देव्यां प्रीत्यां व्यजायत।। ७०.२९७ ।।"
  },
  {
    "text": "इत्येष वै सुतोदर्कः सर्गो धर्मस्य कीर्तितः।।\nजज्ञे हिंसा त्वधर्माद्वै निकृतिं चानृतं सुतम्।। ७०.२९८ ।।"
  },
  {
    "text": "निकृत्यां तु द्वयं जज्ञे भयं नरक एव च।।\nमाया च वेदना चापि मिथुनद्वयमेतयोः।। ७०.२९९ ।।"
  },
  {
    "text": "भूयो जज्ञेथ वै माया मृत्युं भूतापहारिणम्।।\nवेदनायाः सुतश्चापि दुःखं जज्ञे च रौरवः।। ७०.३०० ।।"
  },
  {
    "text": "मृत्योर्व्याधिजराशोकक्रोधासूयाश्च जज्ञिरे।।\nदुःखोत्तराः सुता ह्येते सर्वे चाधर्मलक्षणाः।। ७०.३०१ ।।"
  },
  {
    "text": "नैषां भार्यास्तु पुत्राश्च सर्वे ह्येते परिग्रहाः।।\nइत्येष तामसः सर्गो जज्ञे धर्मनियामकः।। ७०.३०२ ।।"
  },
  {
    "text": "प्रजाः सृजेति व्यादिष्टो ब्रह्मणा नीललोहितः।।\nसोभिध्याय सतीं भार्यां निर्ममे ह्यात्मसंभवान्।। ७०.३०३ ।।"
  },
  {
    "text": "नाधिकान्न च हीनांस्तान्मानसानात्मनः समान्।।\nसहस्रं हि सहस्राणां सोसृजत्कृत्तिवाससः।। ७०.३०४ ।।"
  },
  {
    "text": "तुल्यानेवात्मनः सर्वान् रूपतेजोबलुश्रुतैः।।\nपिंगलान्सनिषंगांश्च सकपर्दान्सलोहितान्।। ७०.३०५ ।।"
  },
  {
    "text": "विशिष्टान् हरिकेशांश्चदृष्टिघ्नांश्च कपालिनः।।\nमहारूपान्विरूपांश्च विश्वरूपान्स्वरूपिणः।। ७०.३०६ ।।"
  },
  {
    "text": "रथिनश्चर्मिणश्चैव वर्मिणश्च वरूथिनः।।\nसहस्रशतबाहुंश्च दिव्यान्भौ मांतरिक्षगान्।। ७०.३०७ ।।"
  },
  {
    "text": "स्थूलशीर्षानष्टदंष्ट्रान्द्विजिह्वांस्तांस्त्रिलोचनान्।।\nअन्नादान्पिशिताशांश्च आज्यपान्सोमपानपि।। ७०.३०८ ।।"
  },
  {
    "text": "मीढुषोतिकपालांश्च शितिकंठोर्ध्वरेतसः।।\nहव्यादाञ्छ्रुतधर्मंश्च धर्मिणो ह्यथ बर्हिणः।। ७०.३०९ ।।"
  },
  {
    "text": "आसीनान्धावतश्चैव पंचभूतान्सहस्रशः।।\nअध्यापिनोध्यायिनश्च जपतो युंजतस्तथा।। ७०.३१० ।।"
  },
  {
    "text": "धूमवंतो ज्वलंतश्च नदीमंतोतिदीप्तिनः।।\nवृद्धान्बुद्धिमतश्चैव ब्रह्मिष्ठाञ्शुभदर्शनान्।। ७०.३११ ।।"
  },
  {
    "text": "नीलग्रीवान्सहस्राक्षान्सर्वांश्चाथ क्षमाकरान्।।\nअदृश्यान्सर्वभूतानां महायोगान्महौजसः।। ७०.३१२ ।।"
  },
  {
    "text": "भ्रमंतोभिद्रवंतश्च पल्वंतश्च सहस्रशः।।\nअयातयामानसृजद्रुद्रानेतान् सुरोत्तमान्।। ७०.३१३ ।।"
  },
  {
    "text": "ब्रह्मा दृष्ट्वाब्रवीदेनं मास्राक्षीरीदृशीः प्रजाः।।\nस्रष्टव्या नात्मनस्तुल्याः प्रजा देव नमोस्तु ते।। ७०.३१४ ।।"
  },
  {
    "text": "अन्याः सृज त्वं भद्रं ते प्रजा वै मृत्युसंयुताः।।\nनारप्स्यंते हि कर्माणि प्रजावगतमृत्यवः।। ७०.३१५ ।।"
  },
  {
    "text": "एवमुक्तोऽब्रवीदेनं नाहं मृत्युजरान्विताः।।\nप्रजाः सक्ष्यामि भद्रं ते स्थितोह त्वं सृज प्रजाः।। ७०.३१६ ।।"
  },
  {
    "text": "एते ये वै मया सृष्टा विरूपा नीललोहिताः।।\nसहस्राणां सहस्रं तु आत्मनो निस्सृताः प्रजाः।। ७०.३१७ ।।"
  },
  {
    "text": "एते देवा भविष्यंति रुद्रा नाम महाबलाः।।\nपृथिव्यामंतरिक्षे च दिक्षु चैव परिश्रिताः।। ७०.३१८ ।।"
  },
  {
    "text": "शतरुद्राः समात्मनो भविष्यंतीति याज्ञिकाः।।\nयज्ञभाजो भविष्यंति सर्वदेवगणैः सह।। ७०.३१९ ।।"
  },
  {
    "text": "मन्वंतरेषु ये देवा भविष्यंतीह भेदतः।।\nसार्धं तैरीज्यमानास्ते स्थास्यंतीहायुगक्षयात्।। ७०.३२० ।।"
  },
  {
    "text": "एवमुक्तस्तदा ब्रह्मा महादेवेन धीमता।।\nप्रत्युवाच नमस्कृत्य हृष्यमाणः प्रजापतिः।। ७०.३२१ ।।"
  },
  {
    "text": "एवं भवतु भद्रं ते यथा ते व्याहृतं विभो।।\nब्रह्मणा समनु ज्ञाते तथा सर्वमभूत्किल।। ७०.३२२ ।।"
  },
  {
    "text": "ततः प्रभृति देवेशो न चासूयत वै प्रजाः।।\nऊर्ध्वरेताः स्थितः स्थाणुर्यावदाभूतसंप्लवम्।। ७०.३२३ ।।"
  },
  {
    "text": "यस्मादुक्तः स्थितोस्मीति तस्मात्स्थाणुरिति स्मृतः।।\nएष देवो महादेवः पुरुषोर्कसमद्युतिः।। ७०.३२४ ।।"
  },
  {
    "text": "अर्धनारीनरवपुस्तेजसा ज्वलनोपमः।।\nस्वेच्छयासौ द्विधाभूतः पृथक् स्त्री पुरुषः पृथक्।। ७०.३२५ ।।"
  },
  {
    "text": "स एवैकादशार्धेन स्थितोसौ परमेश्वरः।।\nतत्र या सा महाभागा शंकरस्यार्धकायिनी।। ७०.३२६ ।।"
  },
  {
    "text": "प्रागुक्ता तु महादेवी स्त्री सैवेह सती ह्यभूत्।।\nहिताय जगतां देवी दक्षेणाराधिता पुरा।। ७०.३२७ ।।"
  },
  {
    "text": "कार्यार्थं दक्षिणं तस्याः शुक्लं वामं तथासितम्।।\nआत्मानं विभजस्वेति प्रोक्ता देवेन शंभुना।। ७०.३२८ ।।"
  },
  {
    "text": "सा तथोक्ता द्विधाभूता शुक्ला कृष्णा च वै द्विजाः।।\nतस्या नामानि वक्ष्यामि श्रृण्वंतु च समाहिताः।। ७०.३२९ ।।"
  },
  {
    "text": "स्वाहा स्वधा महाविद्या मेधा लक्ष्मीः सरस्वती।।\nसती दाक्षायणी विद्या इच्छाशक्तिः क्रियात्मिका।। ७०.३३० ।।"
  },
  {
    "text": "अपर्णा चैकपर्णा च तथा चैवैकपाटला।।\nउमा हैमवती चैव कल्याणी चैकमातृका।। ७०.३३१ ।।"
  },
  {
    "text": "ख्यातिः प्रज्ञा महाभागा लोके गौरीति विश्रुता।।\nगणांबिका महादेवी नंदिनी जातवेदसी।। ७०.३३२ ।।"
  },
  {
    "text": "एकरूपमथैतस्याः पृथग्देहविभावतान्।।\nसावित्री वरदा पुण्या पावनी लोकविश्रुता।। ७०.३३३ ।।"
  },
  {
    "text": "आज्ञा आवेशनी कृष्णा तामसी सात्त्विकी शिवा।।\nप्रकृतिर्विकृता रौद्री दुर्गा भद्रा प्रमाथिनी।। ७०.३३४ ।।"
  },
  {
    "text": "कालरात्रिर्महामाया रेवती भूतनायिका।।\nद्वापरांतविभागे च नामानीमानिसुव्रताः।। ७०.३३५ ।।"
  },
  {
    "text": "गौतमी कौशिकी चार्या चंडी कात्यायनी सती।।\nकुमारी यादवी देवी वरदा कृष्णपिंगला।। ७०.३३६ ।।"
  },
  {
    "text": "बर्हिध्वजा शूलधरा परमा ब्रह्मचारिणी।।\nमहेंद्रोपेंद्रभगिनी दृषद्वत्येकशूलधृक्।। ७०.३३७ ।।"
  },
  {
    "text": "अपराजिता बहुभुजा प्रगल्भा सिंहवाहिनी।।\nशुंभादिदैत्यहंत्री च महामहिषमर्दिनी।। ७०.३३८ ।।"
  },
  {
    "text": "अमोघा विंध्यनिलया विक्रांता गणनायिका।।\nदेव्या नामविकाराणि इत्येतानि यथाक्रमम्।। ७०.३३९ ।।"
  },
  {
    "text": "भद्रकाल्या मयोक्तानी सम्यक्फलप्रदानि च।।\nये पठंति नरास्तेषां विद्यते न च पातकम्।। ७०.३४० ।।"
  },
  {
    "text": "अरण्ये पर्वते वापि पुरे वाप्यथवा गृहे।।\nरक्षामेतां प्रयुंजीत जले वाथ स्थलेपि वा।। ७०.३४१ ।।"
  },
  {
    "text": "व्याघ्रकुंभीनचोरेभ्यो भयस्थाने विशेषतः।।\nआपत्स्वपि च सर्वासु देव्या नामानि कीर्तयेत्।। ७०.३४२ ।।"
  },
  {
    "text": "आर्यकग्रहभूतैश्च पूतनामातृभिस्तथा।।\nअभ्यर्दितानां बालानां रक्षामेतां प्रयोजयेत्।। ७०.३४३ ।।"
  },
  {
    "text": "महादेवीकले द्वे तु प्रज्ञा श्रीश्च प्रकीर्तिते।।\nआभ्यां देवीसहस्राणी यैर्व्याप्तमखिलं जगत्।। ७०.३४४ ।।"
  },
  {
    "text": "अनया देवदेवोसौ सत्या रुद्रो महेश्वरः।।\nआतिष्ठत्सर्वलोकानां हिताय परमेश्वरः।। ७०.३४५ ।।"
  },
  {
    "text": "रुद्रः पशुपतिश्चासीत्पुरा दग्धं पुरत्रयम्।।\nदेवाश्च पशवः सर्वे बभूवुस्तस्य तेजसा।। ७०.३४६ ।।"
  },
  {
    "text": "यः पठेच्छृणुयाद्वापि आदिसर्गक्रमं शुभम्।।\nस याति ब्रह्मणो लोकं श्रावयेद्वा द्विजोत्तमान्।। ७०.३४७ ।।"
  },
  {
    "text": "इति श्रीलिंगमहापुराणे पूर्वभागे सृष्टिविस्तारो नाम सप्ततितमोध्यायः।। ७० ।।"
  }
]
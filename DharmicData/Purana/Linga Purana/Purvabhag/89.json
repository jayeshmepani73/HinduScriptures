[
  {
    "text": "सूत उवाच।।\nअत ऊर्ध्वं प्रवक्ष्यामि शौचाचारस्य लक्षणम्।।\nयदनुष्ठाय शुद्धात्मा परेत्य गतिमाप्नुयात्।। ८९.१ ।।"
  },
  {
    "text": "ब्रह्मणा कथितं पूर्वं सर्वभूतहिताय वै।।\nसंक्षेपात्सर्ववेदार्थं संचयं ब्रह्मवादिनाम्।। ८९.२ ।।"
  },
  {
    "text": "उदयार्थं तु शौचानां मुनीनामुत्तमं पदम्।।\nयस्तत्राथाप्रमत्तः स्यात्स मुनिर्नावसीदति।। ८९.३ ।।"
  },
  {
    "text": "मानावमानौ द्वावेतौ तावेवाहुर्विषामृते।।\nअवमानोऽमृतं तत्र सन्मानो विषमुच्यते।। ८९.४ ।।"
  },
  {
    "text": "गुरोरपि हिते युक्तः स तु संवत्सरं वसेत्।।\nनियमेष्वप्रमत्तस्तु यमेषु च सदा भवेत्।। ८९.५ ।।"
  },
  {
    "text": "प्राप्यानुज्ञां ततश्चैव ज्ञानयोगमनुत्तमम्।।\nअविरोधेन धर्मस्य चरेत पृथिवीमिमाम्।। ८९.६ ।।"
  },
  {
    "text": "चक्षुःपूतं चरेन्मार्गं वस्त्रपूतं जलं पिबेत्।।\nसत्यपूतं वदेद्वाक्यं मनःपूतं समाचरेत्।। ८९.७ ।।"
  },
  {
    "text": "मत्स्यगृह्यस्य यत्पापंषण्मासाभ्यंतरे भवेत्।।\nएकाहं तत्समं ज्ञेयमपूतं यज्जलं भवेत्।। ८९.८ ।।"
  },
  {
    "text": "अपूतोदकपाने तु जपेच्च शतपंचकम्।।\nअघोरलक्षणं मंत्रं ततः शुद्धिमवाप्नुयात्।। ८९.९ ।।"
  },
  {
    "text": "अथवा पूजयेच्छंभुं घृतस्रानादिविस्तरैः।।\nत्रिधा प्रदक्षिणीकृत्य शुद्ध्यते नात्र संशयः।। ८९.१० ।।"
  },
  {
    "text": "आतिथ्य श्राद्धयज्ञेषु न गच्छेद्योगवित्क्वचित्।।\nएवं ह्यहिंसको योगी भवेदिति विचारितम्।। ८९.११ ।।"
  },
  {
    "text": "वह्नौ विधूमेऽत्यंगारे सर्वस्मिन्भुक्तवज्जने।।\nचरेत्तुमतिमान् भैक्ष्यं न तु तेष्वेव नित्यशः।। ८९.१२ ।।"
  },
  {
    "text": "अथैनमवमन्यंते परे परिवंति च।।\nतथा युक्तं चरेद्भैक्ष्यं सतां धर्ममदूषयन्।। ८९.१३ ।।"
  },
  {
    "text": "भैक्ष्यं चरेद्वनस्थेषु यायावरगृहेषु च।।\nश्रेष्ठा तु प्रथमा हीयं वृत्तिरस्योपजायते।। ८९.१४ ।।"
  },
  {
    "text": "अत ऊर्ध्वं गृहस्थेषु शीलीनेषु चरेद्द्विजाः।।\nश्रद्दधानेषु दांतेषु श्रोत्रियेषु महात्मसु।। ८९.१५ ।।"
  },
  {
    "text": "अत ऊर्ध्वं पुनश्चापि अदुष्टापतितेषु च।।\nभैक्ष्यचर्या हि वर्णेषु जघन्या वृत्तिरुच्यते।। ८९.१६ ।।"
  },
  {
    "text": "भैक्ष्यं यवागूस्तक्रं वा पयो यावकमेव च।।\nफलमूलादि पक्वं वा कणपिण्याकसक्तवः।। ८९.१७ ।।"
  },
  {
    "text": "इत्येव ते मया प्रोक्ता योगिनां सिद्धिवर्द्धनाः।।\nआहारास्तेषु सिद्धेषु श्रेष्ठं भैक्ष्यमिति स्मृतम्।। ८९.१८ ।।"
  },
  {
    "text": "अब्विंदुं यः कुशाग्रेण मासिमासि समश्नुते।।\nन्यायतो यश्चरेद्भैक्ष्यं पूर्वोक्तात्स विशिष्यते।। ८९.१९ ।।"
  },
  {
    "text": "जरामरणगर्भेभ्यो भीतस्य नरकादिषु।।\nएवं दाययते तस्मात्तद्भैक्ष्यमिति संस्मृतम्।। ८९.२० ।।"
  },
  {
    "text": "दधिभक्षाः पयोभक्षा ये चान्ये जीवक्षीणकाः।।\nसर्वे ते भैक्ष्यभक्षस्य कलां नार्हंति षोडशीम्।। ८९.२१ ।।"
  },
  {
    "text": "भस्मशायी भवेन्नित्यं भिक्षाचारी जितेंद्रियः।।\nय इच्छेत्परमं स्थानं व्रतं पाशुपतं चरेत्।। ८९.२२ ।।"
  },
  {
    "text": "योगिनां चैव सर्वेषां श्रेष्ठं चांद्रायणं भवेत्।।\nएकं द्वे त्रीणि चत्वारि शक्तितो वा समाचरेत्।। ८९.२३ ।।"
  },
  {
    "text": "अस्तेयं ब्रह्मचर्यं च अलोभस्त्याग एव च।।\nव्रतानि पंच भिक्षूणामहिंसा परमा त्विह।। ८९.२४ ।।"
  },
  {
    "text": "अक्रोधो गुरुशुश्रुषा शौचमाहारलाघवम्।।\nनित्यं स्वाध्याय इत्येते नियमाः परिकीर्तिताः।। ८९.२५ ।।"
  },
  {
    "text": "बीजयोनिगुणा वस्तुबंधः कर्मभिरेव च।।\nयथा द्विप इवारण्ये मनुष्याणां विधीयते।। ८९.२६ ।।"
  },
  {
    "text": "देवैस्तुल्याः सर्वयज्ञक्रियास्तु यज्ञाज्जाप्यं ज्ञानमाहुश्च जाप्यात्।।\nज्ञानद्ध्यानां संगरागादपेतं तस्मिन्प्राप्ते शाश्वतस्योपलंभः।। ८९.२७ ।।"
  },
  {
    "text": "दमः शमः सत्यमकल्मषत्वं मौनं च भूतेष्वखिलेषु चार्जवम्।।\nअतिंद्रियं ज्ञानमिदं तथा शिवं प्राहुस्तथा ज्ञानविशुद्धबुद्धयः।। ८९.२८ ।।"
  },
  {
    "text": "समाहिता ब्रह्मपरोप्रमादी शुचिस्ततैकांतरतिर्जितेंद्रियः।।\nसमाप्नुयाद्योगमिमं महात्मा महर्षयश्चैवमनिंदितामलाः।। ८९.२९ ।।"
  },
  {
    "text": "प्राप्यतेऽभिमतान् देशानंकुशेन निवारितः।।\nएतन्मार्गेण शुद्धेन दग्धबीजो ह्यकल्मषः।। ८९.३० ।।"
  },
  {
    "text": "सदाचाररताः शांताः स्वधर्मपरिपालकाः।।\nसर्वाल्लोँकान् विनिर्जित्य ब्रह्मलोकं व्रजंति ते।। ८९.३१ ।।"
  },
  {
    "text": "पितामहेनोपदिष्टो धर्मः साक्षात्सनातनः।।\nसर्वलोकोपकारार्थं श्रृणुध्वं प्रवदामि वः।। ८९.३२ ।।"
  },
  {
    "text": "गुरूपदेशयुक्तानां वृद्धानां क्रमवर्त्तिनाम्।।\nअभ्युत्थानादिकं सर्वं प्रणामं चैव कारयेत्।। ८९.३३ ।।"
  },
  {
    "text": "अष्टांगप्रणिपातेनत्रिधा न्यस्तेन सुव्रताः।।\nत्रिःप्रदक्षिणयोगेन वंद्यो वै ब्रह्मणो गुरुः।। ८९.३४ ।।"
  },
  {
    "text": "ज्येष्ठान्येपि च ते सर्वे वंदनीया विजानता।।\nआज्ञाभंगं न कुर्वीत यदीच्छत्सिद्धिमुत्तमाम्।। ८९.३५ ।।"
  },
  {
    "text": "धातुशून्यबिलक्षेत्रक्षुद्रमंत्रोपजीवनम्।।\nविषग्रहविडंबादीन्वर्जयेत्सर्वयत्नतः।। ८९.३६ ।।"
  },
  {
    "text": "कैतवं वित्तशाठ्यं च पैशुन्यं वर्जयेत्सदा।।\nअतिहासमवष्टंभं लीलास्वेच्छाप्रवर्तनम्।। ८९.३७ ।।"
  },
  {
    "text": "वर्जयेत्सर्वयत्नेन गुरूणामपि सन्निधौ।।\nतद्वाक्यप्रतिकूलं च अयुक्तं वै गुरोर्वचः।। ८९.३८ ।।"
  },
  {
    "text": "न वदेत्सर्वयत्नेन अनिष्टं न स्मरेत्सदा।।\nयतीनामासनं वस्त्रं दंडाद्यं पादुके तथा।। ८९.३९ ।।"
  },
  {
    "text": "माल्यं च शयनस्थानं पात्रंछायां च यत्नतः।।\nयज्ञोपकरणांगं च स्पृशेद्धै पदेन च।। ८९.४० ।।"
  },
  {
    "text": "देवद्रोहं गुरुद्रोहं न कुर्यात्सर्वयत्नतः।।\nकृत्वा प्रमादतो विप्राः प्रणवस्यायुतं जपेत्।। ८९.४१ ।।"
  },
  {
    "text": "देवद्रोहगुरुद्रोहात्कोटिमात्रेण शुध्यति।।\nमहापातकशुद्ध्यर्थं तथैव च यथाविधि।। ८९.४२ ।।"
  },
  {
    "text": "पातकी च तदर्धेन शुध्यते वृत्तवान्यदि।।\nउपपातकिनः सर्वे तदर्धेनैव सुव्रताः।। ८९.४३ ।।"
  },
  {
    "text": "संध्यालोपे कृते विप्रः त्रिरावृत्त्यैव शुद्ध्यति।।\nआह्निकच्छेदने जाते शतमेकमुदाहृतम्।। ८९.४४ ।।"
  },
  {
    "text": "लंघने समयानां तु अभक्ष्यस्य च भक्षणे।।\nअवाच्यवाचनं चैव सहस्राच्छुद्धिरुच्यते।। ८९.४५ ।।"
  },
  {
    "text": "काकोलूककपोतानां पक्षिणामपि घातने।।\nशतमष्टोत्तरं जप्त्वा मुच्यते नात्र संशयः।। ८९.४६ ।।"
  },
  {
    "text": "यः पुनस्तत्त्ववेत्ता च ब्रह्मविद्ब्रह्मणोत्तमः।।\nस्मरणाच्छुद्धिमाप्नोति नात्र कार्या विचारणा।। ८९.४७ ।।"
  },
  {
    "text": "नैवमात्मविदामस्ति प्रायश्चित्तानि चोदना।।\nविश्वस्यैव हि ते शुद्धा ब्रह्मविद्याविदो जनाः।। ८९.४८ ।।"
  },
  {
    "text": "योगध्यानैकनिष्ठाश्च निर्लेपाः कांचनं यथा।।\nशुद्धानां शोधनं नास्ति विशुद्धा ब्रह्मविद्यया।। ८९.४९ ।।"
  },
  {
    "text": "उद्धृतानुष्णपेनाभिः पूताभिर्वस्त्रचक्षुषा।।\nअद्भिः समाचरेत्सर्वं वर्जयेत्कलुषोदकम्।। ८९.५० ।।"
  },
  {
    "text": "गंधवर्णरसैर्दुष्टमशुचिस्थानसंस्थितम्।।\nपंकाश्मदूषितं चैव सामुद्रं पल्वलोदकम्।। ८९.५१ ।।"
  },
  {
    "text": "सशैवालं तथान्यैर्वा दोषैर्दुष्टं विवर्जयेत्।।\nवस्त्रशौचान्वितः कुर्यात्सर्वकार्याणि वै द्विजाः।। ८९.५२ ।।"
  },
  {
    "text": "नमस्कारादिकं सर्वं गुरुशुश्रूषणादिकम्।।\nवस्त्रशौचविहीनात्मा ह्यशुचिर्नात्र संशयः।। ८९.५३ ।।"
  },
  {
    "text": "देवकार्योपयुक्तानां प्रत्यहं शौचमिष्यते।।\nइतरेषां हि वस्त्राणां शौचं कार्यं मलागमे।। ८९.५४ ।।"
  },
  {
    "text": "वर्जयेत्सर्वयत्नेन वासोन्यौर्विधृतं द्विजाः।।\nकौशयाविकयो रुक्षैः क्षौमाणां गौरसर्षपैः।। ८९.५५ ।।"
  },
  {
    "text": "श्रीफलैरंशुपट्टानां कुतपानामरिष्टकैः।।\nचर्मणां विदलानां च वेत्राणां वस्त्रवन्मतम्।। ८९.५६ ।।"
  },
  {
    "text": "वल्कलानां तु सर्वेषां छत्रचामरयोरपि।।\nचैलवच्छौचमाख्यातं ब्रह्मविद्भिर्मुनीश्वरैः।। ८९.५७ ।।"
  },
  {
    "text": "भस्मना शुद्ध्यते कांस्यं क्षारेणायसमुच्यते।।\nताम्रमम्लेन वै विप्रास्त्रपुसीसकयोरपि।। ८९.५८ ।।"
  },
  {
    "text": "हैममद्भिः शुभं पात्रं रौप्यपात्रं द्विजोत्तमाः।।\nमण्यश्मशंखमुक्तानां शौचं तैजसवत्स्मृतम्।। ८९.५९ ।।"
  },
  {
    "text": "अग्नेरपां च संयोगादत्यंतोपहतस्य च।।\nरसानामिह सर्वषां शुद्धिरुत्प्लवनं स्मृतम्।। ८९.६० ।।"
  },
  {
    "text": "तृणकाष्ठादिवस्तूनां शुभेनाभ्युक्षणं स्मृतम्।।\nउष्णेन वारिणा शुद्धिस्तथा स्रुक्स्रुवयोरपि।। ८९.६१ ।।"
  },
  {
    "text": "तथैव यज्ञपात्राणां मुशलोलूखलस्य च।।\nश्रृंगास्थिदारुदंतानां तक्षणेनैव शोधनम्।। ८९.६२ ।।"
  },
  {
    "text": "संहतानां महाभागा द्रव्याणां प्रोक्षणं स्मृतम्।।\nअसंहतानां द्रव्याणं प्रत्येकं शौचमुच्यते।। ८९.६३ ।।"
  },
  {
    "text": "अभुक्तराशिधान्यानामेकदेशस्य धूषणे।।\nतावन्मात्रं समुद्धृत्य प्रोक्षयेद्वै कुशांभसा।। ८९.६४ ।।"
  },
  {
    "text": "शाकमूलफलादीनां धान्यवच्छुद्धिरिष्यते।।\nमार्जनोन्मार्जनैर्वेश्म पुनःपाकेन मृन्मयम्।। ८९.६५ ।।"
  },
  {
    "text": "उल्लेखनेनांजनेन तथा संमार्जनेन च।।\nगोनिवासेन वै शुद्धा सेचनेन धरा स्मृता।। ८९.६६ ।।"
  },
  {
    "text": "भूमिस्थमुदकंशुद्धं वैतृष्ण्यं यत्र गौर्व्रजेत्।।\nअव्याप्तं यदमेध्येन गंधवर्णरसान्वितम्।। ८९.६७ ।।"
  },
  {
    "text": "वत्सः शुचिः प्रस्रवणे शकुनिः फलपातने।।\nस्वादारास्यं गृहस्थानां रतौ भार्याभिकांक्षया।। ८९.६८ ।।"
  },
  {
    "text": "हस्ताभ्यां क्षालितं वस्त्रं कारुणा च यथाविधि।।\nकुशांबुना सुसंप्रोक्ष्य गृह्णीयाद्धर्मवित्तमः।। ८९.६९ ।।"
  },
  {
    "text": "पण्यं प्रसारितं चैव वर्णाश्रमविभागशः।।\nशुचिराकरजं तेषां श्वा मृगग्रहणे शुचिः।। ८९.७० ।।"
  },
  {
    "text": "छाया च विप्लुषो विप्रा मक्षिकाद्या द्विजोत्तमाः।।\nरजोभूर्वायुरग्निश्च मेध्यानि स्पर्शने सदा।। ८९.७१ ।।"
  },
  {
    "text": "सुप्त्वा भुक्त्वा च वै विप्राः क्षुत्त्वा पीत्वा च वै तथा।।\nष्ठीवित्वाध्ययनादौ च शुचिरप्याचमेत्पुनः।। ८९.७२ ।।"
  },
  {
    "text": "पादौ स्पृशंति ये चापि पराचमनबिंदवः।।\nते पार्थिवैः समा ज्ञेया न तैरप्रयतो भवेत्।। ८९.७३ ।।"
  },
  {
    "text": "कृत्वा च मैथुनं स्पृष्ट्वा पतितं कुक्कुटादिकम्।।\nसूकरं चैव काकादि श्वानमुष्ट्रं खरं तथा।। ८९.७४ ।।"
  },
  {
    "text": "यूपं चांडालकाद्यांश्च स्पृष्ट्वा स्नानेन शुध्यति।।\nरजस्वलां सूतिकां च न स्पृशेदंत्यजामपि।। ८९.७५ ।।"
  },
  {
    "text": "सूतिकाशौचसंयुक्तः शावाशौचसमन्वितः।।\nसंस्पृशेन्न रजस्तासां स्पृष्ट्वा स्नात्वैव शुध्यति।। ८९.७६ ।।"
  },
  {
    "text": "नैवाशौचं यतीनां च वनस्थब्रह्मचारिणाम्।।\nनैष्ठिकानां नृपाणां च मंडलीनां च सुव्रताः।। ८९.७७ ।।"
  },
  {
    "text": "ततः कार्यविरोधाद्धि नृपाणां नान्यथा भवेत्।।\nवैखानसानां विप्राणां पतितानामसंभवात्।। ८९.७८ ।।"
  },
  {
    "text": "असंचयद्विजानां च स्नानमात्रेण नान्यथा।।\nतथा संनिहितानां च यज्ञार्थं दीक्षितस्य च।। ८९.७९ ।।"
  },
  {
    "text": "एकाहाद्यज्ञयाजीनां शुद्धिरुक्ता स्वयंभुवा।।\nततस्त्वधीतशाखानां चतुर्भिः सर्वदेहिनाम्।। ८९.८० ।।"
  },
  {
    "text": "सूतकं प्रेतकं नास्तित्र्यहादूर्ध्वममुत्र वै।।\nअवार्गेकादशाहांतं बांधवानां द्विजोत्तमाः।। ८९.८१ ।।"
  },
  {
    "text": "स्नानमात्रेण वै शुद्धिर्मरणे समुपस्थिते।।\nतत ऋतुत्रयादर्वागेकाहः परिगीयते।। ८९.८२ ।।"
  },
  {
    "text": "सप्तवर्षात्ततश्चार्वाक् त्रिरात्रं हि ततः परम्।।\nदशाहं ब्राह्मणानां वै प्रथमेऽहनि वा पितुः।। ८९.८३ ।।"
  },
  {
    "text": "दशाहं सूतिकाशौचं मातुरप्येवमव्ययाः।।\nअर्वाक् त्रिवर्षात्स्नानेन बांधवानां पितुः सदा।। ८९.८४ ।।"
  },
  {
    "text": "अष्टब्दादेकरात्रेण शुद्धिः स्याद्बांधवस्य तु।।\nद्वादशाब्दात्ततश्चार्वाक् त्रिरात्रं स्त्रीषु सुव्रताः।। ८९.८५ ।।"
  },
  {
    "text": "सपिंडता च पुरुषे सप्तमे विनिवर्तते।।\nअतिक्रांते दशाहे तु त्रिरात्रमशुचिर्भवेत्।। ८९.८६ ।।"
  },
  {
    "text": "ततः सन्निहितो विप्रश्चार्वाक् पूर्वं तदेव वै।।\nसंवत्सरे व्यतीते तु स्नानमात्रेण शुध्यति।। ८९.८७ ।।"
  },
  {
    "text": "स्पृष्ट्वा प्रेतंत्रिरात्रेण धर्मार्थं स्नानमुच्यते।।\nदाहकानां च नेतॄणां स्नानमात्रमबांधवे।। ८९.८८ ।।"
  },
  {
    "text": "अनुगम्य च वै स्नात्वा घृतं प्राश्य विशुध्यति।।\nआचार्यमरणे चैव त्रिरात्रं श्रोत्रिये मृते।। ८९.८९ ।।"
  },
  {
    "text": "पक्षिणी मातुलानां च सोदराणां च वा द्विजाः।।\nभूपानां मंडलीनां च सद्यो नीराष्ट्रवासिनाम्।। ८९.९० ।।"
  },
  {
    "text": "केवलं द्वादशाहेन क्षत्त्रियाणां द्विजोत्तमाः।।\nनाभिषिक्तस्य चाशौचं संप्रमादेषु वै रणे।। ८९.९१ ।।"
  },
  {
    "text": "वैश्यः पंचदशाहेन शूद्रो मासेन शुध्यति।।\nइति संक्षेपतः प्रोक्ता द्रव्यशुद्धिरनुत्तमा।। ८९.९२ ।।"
  },
  {
    "text": "अशौचं चानुपूर्व्येण यतीनां नैव विद्यते।।\nत्रेताप्रभृति नारीणां मासि मास्यार्तवं द्विजाः।। ८९.९३ ।।"
  },
  {
    "text": "कृते सकृद्युगवशाज्जायंते वै सहैव तु।।\nप्रयांति च महाभागा भार्याभिः कुरवो यथा।। ८९.९४ ।।"
  },
  {
    "text": "वर्णाश्रमव्यवस्था च त्रेताप्रभृति सुव्रताः।।\nभारते दक्षिणे वर्षे व्यवस्था नेतरेष्वथ।। ८९.९५ ।।"
  },
  {
    "text": "महावीते सुवीते च जंबूद्वीपे तथाष्टसु।।\nशाकद्वीपादिषु प्रोक्तो धर्मो वै भारते यथा।। ८९.९६ ।।"
  },
  {
    "text": "रसोल्लासा कृते वृत्तिस्त्रेतायां गृहवृक्षजा।।\nसैवार्तवकृताद्दोषाद्रागद्वेषादिभिर्नृणाम्।। ८९.९७ ।।"
  },
  {
    "text": "मैथुनात्कामतो विप्रास्तथैव परुषादिभिः।।\nयवाद्याः संप्रजायंते ग्राम्यारण्याश्चतुर्दश।। ८९.९८ ।।"
  },
  {
    "text": "ओषध्यश्च रजोदोषाः स्त्रीणां रागादिभिर्नृणाम्।।\nअकालकृष्टा विध्वस्ताः पुनरुत्पादितास्तथा।। ८९.९९ ।।"
  },
  {
    "text": "तस्मात्सर्वप्रयत्नेन न संभाष्या रजस्वला।।\nप्रथमेऽहनि चांडाली यथावज्या तथांगना।। ८९.१०० ।।"
  },
  {
    "text": "द्वितीयेऽहनि विप्रा हि यथा वै ब्रह्मघातिनी।।\nतृतीयेऽह्नि तदर्धेन चतुर्थेऽहनि सुव्रता।। ८९.१०१ ।।"
  },
  {
    "text": "स्नात्वार्धमासात्संशुद्धा ततः शुद्धिर्भविष्यति।।\nआषोडशात्ततः स्त्रीणां मूत्रवच्छौचमिष्यते।। ८९.१०२ ।।"
  },
  {
    "text": "पंचरात्रं तथास्पृश्या रजसा वर्तते यदि।।\nसा विंशद्दिवसादूर्ध्वं रजसा पूर्ववत्तथा।। ८९.१०३ ।।"
  },
  {
    "text": "स्नाने शौचं तथा गानं रोदनं हसनं तथा।।\nयानमभ्यंजनं नारी द्यूतं चैवानुलेपनम्।। ८९.१०४ ।।"
  },
  {
    "text": "दिवास्वप्नं विशेषेण तथा वै दंतधावनम्।।\nमैथुनं मानसं वापि वाचिकं देवतार्चनम्।। ८९.१०५ ।।"
  },
  {
    "text": "वर्जयेत्सर्वयत्नेन नमस्कारं रजस्वला।।\nरजस्वलांगनास्पर्शसंभाषे च रजस्वला।। ८९.१०६ ।।"
  },
  {
    "text": "संत्यागं चैव वस्त्राणां वर्जयेत्सर्वयत्नतः।।\nस्नात्वान्यपुरुषं नारी न स्पृशेत्तु रजस्वला।। ८९.१०७ ।।"
  },
  {
    "text": "ईक्षयेद्भास्करं देवं ब्रह्मकूर्चं ततः विबेत्।।\nकेवलं पंचगव्यं वा क्षीरं वा चात्मशुद्धये।। ८९.१०८ ।।"
  },
  {
    "text": "चतुर्थ्यां स्त्री न गम्या तु गतोल्पायुः प्रसूयते।।\nविद्याहीनं व्रतभ्रष्टं पतितं पारदारिकम्।। ८९.१०९ ।।"
  },
  {
    "text": "दारिद्र्यार्णवमग्नं च तनयं सा प्रसूयते।।\nकन्यार्थिनैव गंतव्या पंचम्यां विधिवत्पुनः।। ८९.११० ।।"
  },
  {
    "text": "रक्ताधिक्याद्भवेन्नारी शुक्राधिक्ये भवेत्पुमान्।।\nसमे नपुसंकं चैव पंचम्यां कन्यका भवेत्।। ८९.१११ ।।"
  },
  {
    "text": "षष्ठ्यां गम्या महाभागा सत्पुत्रजननी भवेत्।।\nपुत्रत्वं व्यंजयेत्तस्य जातपुत्रो महाद्युतिः।। ८९.११२ ।।"
  },
  {
    "text": "पुमिति नरकस्याख्या दुःखं च नरकं विदुः।।\nपुंसस्त्राणान्वितं पुत्रं तथाभूतं प्रसूयते।। ८९.११३ ।।"
  },
  {
    "text": "सप्तम्यां चैव कन्यार्थि गच्छेत्सैव प्रसूयते।।\nअष्टम्यां सर्वसंपन्नं तनयं संप्रसूयते।। ८९.११४ ।।"
  },
  {
    "text": "नवम्यां दारिका यार्थि दशम्यां पंडिता भवेत्।।\nएकादश्यां तथा नारीं जनयेत्सैव पूर्ववत्।। ८९.११५ ।।"
  },
  {
    "text": "द्वादश्यां धर्मतत्त्वज्ञं श्रौतस्मार्तप्रवर्तकम्।।\nत्रयोदश्यां जडां नारीं सर्वसंकरकारिणीम्।। ८९.११६ ।।"
  },
  {
    "text": "जनयत्यंगना यस्मान्न गच्छेत्सर्वयत्नतः।।\nचतुर्दश्यां यदा गच्चेत्सा पुत्रजननी भवेत्।। ८९.११७ ।।"
  },
  {
    "text": "पंचदश्यां च धर्मिष्ठां षोडश्यां ज्ञानपारगम्।।\nस्त्रीणां वै मथुने काले वामपार्श्वे प्रभंजनः।। ८९.११८ ।।"
  },
  {
    "text": "चरेद्यदि भवेन्नारी पुमांसं दक्षिणे लभेत्।।\nस्त्रीणां मैथुनकाले तु पापग्रहविवर्जिते।। ८९.११९ ।।"
  },
  {
    "text": "उक्तकाले शुचिर्भूत्वा शुद्धां गच्छेच्छुचिस्मिताम्।।\nइत्येवं संप्रसंगेन यतीनां धर्मसंग्रहे।। ८९.१२० ।।"
  },
  {
    "text": "सर्वेषामेव भूतानां सदाचारः प्रकीर्तितः।।\nयः पठेच्छूणुयाद्वापि सदाचारं शुचिर्नरः।। ८९.१२१ ।।"
  },
  {
    "text": "श्रावयेद्वा यथान्यायं ब्राह्मणान् दग्धकिल्बिषान्।।\nब्रह्मलोकमनुप्राप्य ब्रह्मणा सह मोदते।। ८९.१२२ ।।"
  },
  {
    "text": "इति श्रीलिंगमहापुराणे पूर्वभागे सदाचारकथनं नामेकोननवति तमोऽध्यायः।। ८९ ।।"
  }
]
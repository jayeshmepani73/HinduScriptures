[
  {
    "text": "सूत उवाच।।\nसौरं संक्षेपतो वक्ष्ये रथं शशिन एव च।।\nग्रहणामितरेषां च यथा गच्छति चांबुपः।। ५५.१ ।।"
  },
  {
    "text": "सौरस्तु ब्रह्मणा सृष्टो रथस्त्वर्थवशेन सः।।\nसंवत्सरस्यावयवैः कल्पितश्च द्विजर्षभाः।। ५५.२ ।।"
  },
  {
    "text": "त्रिणा भिना तु चक्रेण पंचारेण समन्वितः।।\nसौवर्णः सर्वदेवानामावासो भास्करस्य तु।। ५५.३ ।।"
  },
  {
    "text": "नवयोजनसाहस्रो विस्तारायामतः स्मृतः।।\nद्विगुणोपि रथोपस्थादीषादण्डः प्रमाणतः।। ५५.४ ।।"
  },
  {
    "text": "असंगौस्तु हयैर्युक्तो यतश्चक्रं ततः स्थितैः।।\nवाजिनस्तस्य वै सप्त छन्दोभिर्निर्मितास्तु ते।। ५५.५ ।।"
  },
  {
    "text": "चक्रपक्षे निबद्धास्तु ध्रुवे चाक्षः समर्पितः।।\nसहाश्वचक्रो भ्रमते सहाक्षो भ्रमते ध्रुवः।। ५५.६ ।।"
  },
  {
    "text": "अक्षः सहैकचक्रेण भ्रमतेऽसौ ध्रुवेरितः।।\nप्रेरको ज्योतिषां धीमान् ध्रुवो वै वातरशिमभिः।। ५५.७ ।।"
  },
  {
    "text": "युगाक्षकोटिसंबद्धौ द्वौ रश्मी स्यन्दनस्य तु।।\nध्रुवेण भ्रमते रश्मिनिबद्धः स युगाक्षयोः।। ५५.८ ।।"
  },
  {
    "text": "भ्रमतो मंडलानि स्युः खेचरस्य रथस्य तु।।\nयुगाक्षकोटी ते तस्य दक्षिणे स्यंदनस्य हि।। ५५.९ ।।"
  },
  {
    "text": "ध्रुवेण प्रगृहीते वै विचक्राश्वे च रज्जुभिः।।\nभ्रमंतमनुगच्छंति ध्रुवं रश्मी च तावुभौ।। ५५.१೦ ।।"
  },
  {
    "text": "युगाक्षकोटिस्त्वेतस्य वातोर्मिस्यन्दनस्य तु।।\nकीले सक्ता यथा रज्जुर्भ्रमते सर्वतोदिशम्।। ५५.११ ।।"
  },
  {
    "text": "भ्राम्यतस्तस्य रश्मी तु मंडलेषूत्तरायणे।।\nवर्धेते दक्षिणे चैव भ्रमता मंडलानि तु।। ५५.१२ ।।"
  },
  {
    "text": "आकृष्येते यदा ते वै ध्रुवेणाधिष्ठिते तदा।।\nआभ्यंतरस्थः सूर्योथ भ्रमते मंडलानि तु।। ५५.१३ ।।"
  },
  {
    "text": "अशीतिमंडलशतं काष्ठयोरंतरं द्वयोः।।\nध्रुवेण मुच्यमानाभ्यां रश्मिभ्यां पुनरेव तु।। ५५.१४ ।।"
  },
  {
    "text": "तथैव बाह्यतः सूर्यो भ्रमते मंडलानि तु।।\nउद्वेष्टयन् स वेगेन मंडलानि तु गच्छति।। ५५.१५ ।।"
  },
  {
    "text": "देवाश्चैव तथा नित्यं मुनयश्च दिवानिशम्।।\nयजंति सततं देवं भास्करं भवमीश्वरम्।। ५५.१६ ।।"
  },
  {
    "text": "स रथोधिष्ठितो देवैरादित्यैर्मुनिभिस्तथा।।\nगंधर्वैरप्सरोभिश्च ग्रामणीसर्पराक्षसैः।। ५५.१७ ।।"
  },
  {
    "text": "एते वसंति वै सूर्ये द्वौ द्वौ मासौ क्रमेण तु।।\nआप्याययंति चादित्यं तेजोभिर्भास्करं शिवम्।। ५५.१८ ।।"
  },
  {
    "text": "ग्रथितैः स्वैर्वचोभिस्तु स्तुवंति मुनयो रविम्।।\nगंधर्वाप्सरसश्चैव नृत्यगेयैरुपासते।। ५५.१९ ।।"
  },
  {
    "text": "ग्रामणीयक्षभूतानि कुर्वतेऽभीषुसंग्रहम्।।\nसर्पा वहंति वै सूर्यं यातुधानानुयांति च।। ५५.२೦ ।।"
  },
  {
    "text": "वालखिल्या नयंत्यस्तं परिवार्योदयाद्रविम्।।\nइत्येते वै वसंतीह द्वौ द्वौ मासौ दिवाकरे।। ५५.२१ ।।"
  },
  {
    "text": "मधुश्च माधवश्चैव शुक्रश्च शुचिरेव च।।\nनभोनभस्यौ विप्रेन्द्रा इषश्चोर्जस्तथैव च।। ५५.२२ ।।"
  },
  {
    "text": "सहः सहस्यौ च तथा तपस्यश्च तपः पुनः।।\nएते द्वादश मासास्तु वर्षं वै मानुषं द्विजाः।। ५५.२३ ।।"
  },
  {
    "text": "वासंतिकस्तथा ग्रैष्मः शुभो वै वार्षिकस्तथा।।\nशारदश्च हिमश्चैव शैशिरो ऋतवः स्मृताः।। ५५.२४ ।।"
  },
  {
    "text": "धाताऽर्यमाऽथ मित्रश्च वरुणश्चेन्द्र एव च।।\nविवस्वांश्चैव पूषा च पर्जन्योंशुर्भगस्तथा।। ५५.२५ ।।"
  },
  {
    "text": "त्वष्टा विष्णुः पुलस्त्यश्च पुलहश्चत्रिरेव च।।\nवसिष्ठश्चाङ्गिगश्चैव भृगुर्बुद्धिमतां वरः।। ५५.२६ ।।"
  },
  {
    "text": "भारद्वाजो गौतमश्च कश्यपश्च क्रतुस्तथा।।\nजमदग्निः कौशिकश्च वासुकिः कंकणी करः।। ५५.२७ ।।"
  },
  {
    "text": "तक्षकश्च तथा नाग एलापत्रस्तथा द्विजाः।।\nशंखपालस्तथा चान्यस्त्वैरावत इति स्मृतः।। ५५.२८ ।।"
  },
  {
    "text": "धनंजयो महापद्मस्तथा कर्कोटकः स्मृतः।।\nकंबलोऽश्वतरश्चैव तुंबुरुर्नारदस्तथा।। ५५.२९ ।।"
  },
  {
    "text": "हाहा हूहूर्मुनिश्रेष्ठा विश्वावसुरनुत्तमः।।\nउग्रसेनोऽथ सुरुचिरन्यश्चैव परावसुः।। ५५.३೦ ।।"
  },
  {
    "text": "चित्रसेनो महातेजाश्चोर्णायुश्चैव सुव्रताः।।\nधृतराष्ट्रः सूर्यवर्चा देवी साक्षात्कृतस्थला।। ५५.३१ ।।"
  },
  {
    "text": "शुभानना शुबश्रोणिर्दिव्या वै पुंजिकस्थला।।\nमेनका सहजन्या च प्रम्लोचाऽथ शुचिस्मिता।। ५५.३२ ।।"
  },
  {
    "text": "अनुम्लोचा घृताची च विश्वाची चोर्वशी तथा।।\nपूर्वचित्तिरिति ख्याता देवी साक्षात्तिलोत्तमा।। ५५.३३ ।।"
  },
  {
    "text": "रंभा चांभोजवदना रथकृद्ग्रामणीः शुभः।।\nरथौजा रथचित्रश्च सुबाहुर्वै रथस्वनः।। ५५.३४ ।।"
  },
  {
    "text": "वरुणश्च तथैवान्यः सुषेणः सेनजिच्छुभः।।\nतार्क्ष्यश्चारिष्टनेमिश्च क्षतजित्सत्यजित्तथा।। ५५.३५ ।।"
  },
  {
    "text": "रक्षो हेतिः प्रहेतिश्च पौरुषेयो वधस्तथा।।\nसर्पो व्याघ्रः पुनश्चापो वातो विद्युद्दिवाकरः।। ५५.३६ ।।"
  },
  {
    "text": "ब्रह्मोपेतश्च रक्षेन्द्रो यज्ञोपेतस्तथैव च।।\nएते देवादयः सर्वे वसंत्यर्के क्रमेण तु।। ५५.३७ ।।"
  },
  {
    "text": "स्थानाभिमानिनो ह्येते गणा द्वादश सप्तकाः।।\nधात्रादिविष्णुपर्यंता देवा द्वादश कीर्तिताः।। ५५.३८ ।।"
  },
  {
    "text": "आदित्यं परमं भानुं भाभिराप्याययंति ते।।\nपुलस्त्याद्याः कौशिकांता मुनयो मुनिसत्तमाः।। ५५.३९ ।।"
  },
  {
    "text": "द्वादशैव स्तवैर्भानुं स्तुवन्ति च यथाक्रमम्।।\nनागाश्चाश्वतरान्तास्तु वासुकिप्रमुखाः शुभाः।। ५५.४೦ ।।"
  },
  {
    "text": "द्वादशैव महादेवं वहंत्येवं यताक्रमम्।।\nक्रमेण सूर्यवर्चान्तास्तुंबुरु प्रमुखांबुपम्।। ५५.४१ ।।"
  },
  {
    "text": "गीतैरेनमुपासंते गंधर्वा द्वादशोत्तमाः।।\nकृतस्थलाद्या रंभांता दिव्याश्चाप्सरसो रविम्।। ५५.४२ ।।"
  },
  {
    "text": "तांडवैः सरसैः सर्वाश्चोपासंते यथाक्रमम्।।\nदिव्याः सत्यजिदन्ताश्च ग्रामण्यो रथकृन्मुखाः।। ५५.४३ ।।"
  },
  {
    "text": "द्वादशास्य क्रमेणैव कुर्वतेभीषुसंग्रहम्।।\nप्रयांति यज्ञोपेतांता रक्षोहेतिमुखाः सह।। ५५.४४ ।।"
  },
  {
    "text": "सायुधा द्वादशैवैते राक्षसाश्चा यथाक्रमम्।।\nधातार्यमा पुलस्त्यश्च पुलहश्च प्रजापतिः।। ५५.४५ ।।"
  },
  {
    "text": "उरगो वासुकिश्चैव कंकणीकश्च तावुभौ।।\nतुंबुरुर्नारदश्चैव गंधर्वौ गायतां वरौ।। ५५.४६ ।।"
  },
  {
    "text": "कृतस्थलाऽप्सराश्चैव तथा वै पुंजिकस्थला।।\nग्रामणी रथकृच्चैव रथौजाश्चैव तावुभौ।। ५५.४७ ।।"
  },
  {
    "text": "रक्षो हेतिः प्रहेतिश्च यातुधानावुदाहृतौ।।\nमधुमाधवयोरेष गणो वसति भास्करे।। ५५.४८ ।।"
  },
  {
    "text": "वसंति ग्राष्मिकौ मासौ मित्रश्च वरुणश्च ह।।\nऋषिरत्रिर्वसिष्ठश्च तक्षको नाग एव च।। ५५.४९ ।।"
  },
  {
    "text": "मेनका सहजन्या च गंधर्वै च हहाहुहूः।।\nसुबाहुनामा ग्रामण्यौ रथचित्रश्च तावुभौ।। ५५.५೦ ।।"
  },
  {
    "text": "पौरुषेयो वधश्चैव यातुधानावुदाहृतौ।।\nएते वसंति वै सूर्ये मासयोः शुचिशुक्रयोः।। ५५.५१ ।।"
  },
  {
    "text": "ततः सूर्ये पुनश्चान्या निवसंतीह देवताः।।\nइन्द्रश्चैव विवस्वांश्च आंगिरा भृगुरेव च।। ५५.५२ ।।"
  },
  {
    "text": "एलापत्रस्तथा सर्पः शंखपालश्च तावुभौ।।\nविश्वावसूग्रसेनौ च वरुणश्च रथस्वनः।। ५५.५३ ।।"
  },
  {
    "text": "प्रम्लोचा चैव विख्याता अनुम्लोचा च ते उभे।।\nयातुधानास्तथा सर्पो व्याघ्रश्चैव तु तावुभौ।। ५५.५४ ।।"
  },
  {
    "text": "नभोनभस्ययोरेष गणो वसति भास्करे।।\nपर्जन्यश्चैव पूषा च भरद्वाजोऽथ गौतमः।। ५५.५५ ।।"
  },
  {
    "text": "धनंजय इरावांश्च सुरुचिः सपरावसुः।।\nघृताची चाप्सरः श्रेष्ठा विश्वाची चातिशोभना।। ५५.५६ ।।"
  },
  {
    "text": "सेनजिच्च सुषेणश्च सेनानीर्ग्रामणीश्च तौ।।\nआपो वातश्च तावेचौ यातुधानावुभौ स्मृतौ।। ५५.५७ ।।"
  },
  {
    "text": "वसंत्येते तु वै सूर्ये मास ऊर्ज इषे च ह।।\nहैमंतिकौ तु द्वौ मासौ वसंति च दिवाकरे।। ५५.५८ ।।"
  },
  {
    "text": "अंशुर्भगश्च द्वावेतौ कश्यपश्च क्रतुः सह।।\nभुजंगश्च महापद्मः सर्पः कर्कोटकस्तथा।। ५५.५९ ।।"
  },
  {
    "text": "चित्रसेनश्च गन्धर्व ऊर्णायुश्चैव तावुभौ।।\nउर्वशी पूर्वचित्तिश्च तथैवाप्सरसावुभे।। ५५.६೦ ।।"
  },
  {
    "text": "तार्क्ष्यश्चारिष्टनेमिश्च सेनानीर्ग्रामणीश्च तौ।।\nविद्युद्दिवाकरश्चोभौ यातुधानावुदाहृतौ।। ५५.६१ ।।"
  },
  {
    "text": "सहे चैव सहस्ये च वसंत्येते दिवाकरे।।\nततः शौशीरयोश्चापि मासयोर्निवसंति वै।। ५५.६२ ।।"
  },
  {
    "text": "त्वष्टा विष्णुर्जमदग्निर्विश्वामित्रस्तथैव च।।\nकाद्रवेयौ तथा नागौ कंबलाश्वतरावुभौ।। ५५.६३ ।।"
  },
  {
    "text": "धृतराष्ट्रः सगंधर्वः सूर्यवर्चास्तथैव च।।\nतिलोत्तमाप्सराश्चैव देवी रंभा मनोहरा।। ५५.६४ ।।"
  },
  {
    "text": "रथजित्सत्यजिच्चैव ग्रामम्यौ लोकविश्रुतौ।।\nब्रह्मोपेतस्तथा रक्षो यज्ञोपेतश्च यः स्मृतः।। ५५.६५ ।।"
  },
  {
    "text": "एते देवा वसंत्यर्के द्वौ द्वौ मासौ क्रमेण तु।।\nस्थानाभिमानिनो ह्येते गणा द्वादश सप्तकाः।। ५५.६६ ।।"
  },
  {
    "text": "सूर्यमाप्याययंत्येते तेजसा तेज उत्तमम्।।\nग्रथितैः स्वैर्वचोभिस्तु स्तुवंति मुनयो रविम्।। ५५.६७ ।।"
  },
  {
    "text": "गंधर्वाप्सरसश्चैव नृत्यगेयैरुपासते।।\nग्रामणीयक्षभूतानि कुर्वतेभीषुसंग्रहम्।। ५५.६८ ।।"
  },
  {
    "text": "सर्पा वहंति वै सूर्यं यातु धानानुयांति वै।।\nवालखिल्या नयंत्यस्तं परिवार्योदयाद्रविम्।। ५५.६९ ।।"
  },
  {
    "text": "एतेषामेव देवानां यथा तेजो यथा तपः।।\nयता योगं यथा मन्त्रं यथा धर्मं यथा बलम्।। ५५.७೦ ।।"
  },
  {
    "text": "तथा तपत्यसौ सूर्यस्तेषामिद्धस्तु तेजसा।।\nइत्येते वै वसंतीह द्वौ द्वौ मासौ दिवाकरे।। ५५.७१ ।।"
  },
  {
    "text": "ऋषयो देवगंधर्वपन्नगाप्सरसां गणाः।।\nग्रामण्यश्च तथा यक्षा यातुधानाश्च मुख्यतः।। ५५.७२ ।।"
  },
  {
    "text": "एते तपन्ति वर्षंति भांति वांति सृजंति च।।\nभूतानामशुभं कर्म व्यपोहन्तीह कीर्तिताः।। ५५.७३ ।।"
  },
  {
    "text": "मानवानां शुभं ह्येते हरंति च दुरात्मनाम्।।\nदुरितं सुप्रचाराणां व्यपोहंति क्वचित् क्वचित्।। ५५.७४ ।।"
  },
  {
    "text": "विमाने च स्थिता दिव्ये कामगे वातरंहसि।।\nएते सहैव सूर्येण भ्रमंति दिवसानुगाः।। ५५.७५ ।।"
  },
  {
    "text": "वर्षन्तश्च तपंतश्च ह्लादयंतश्च वै द्विजाः।।\nगोपायंतीह भूतानि सर्वाणि ह्यामनुक्षयात्।। ५५.७६ ।।"
  },
  {
    "text": "स्थानाबिमानिनामेतत्स्थानं मन्वन्तरेषु वै।।\nअतीतानागतानां वै वर्तंते सांप्रतं च ये।। ५५.७७ ।।"
  },
  {
    "text": "एते वसंति वै सूर्ये सप्तकास्ते चतुर्दश।।\nचतुर्दशसु सर्वेषु गणा मन्वंतरेष्विह।। ५५.७८ ।।"
  },
  {
    "text": "संक्षेपाद्विस्तराच्चैव यतावृत्तं यथाश्रुतम्।।\nकथितं मुनिशार्दूला देवदेवस्य धीमतः।। ५५.७९ ।।"
  },
  {
    "text": "एते देवा वसंत्यर्के द्वौद्वौ मासौ क्रमेण तु।।\nस्थानाभिमानिनो ह्येते गणा द्वादश सप्तकाः।। ५५.८೦ ।।"
  },
  {
    "text": "इत्येष एकचक्रेण सूर्यस्तूर्णं रथेन तु।।\nहरितैरक्षरैरश्वैः सर्पतेऽसौ दिवाकरः।। ५५.८१ ।।"
  },
  {
    "text": "अहोरात्रं रथेनासावेक चक्रणे तु भ्रमन्।।\nसप्तद्वीपसमुद्रा गां सप्तभिः सर्पते दिवि।। ५५.८२ ।।"
  },
  {
    "text": "इति श्रीलिंगमहापुराणे पूर्वभागे सूर्यरथनिर्णयो नाम पंचपंचाशत्तमो ध्यायः।। ५५ ।।"
  }
]
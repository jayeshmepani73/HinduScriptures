[
  {
    "text": "श्रीभगवानुवाच।।\nएतद्वः संप्रवक्ष्यामि कथा सर्वस्वमद्य वै।।\nअग्निर्ह्यहं सोमकर्ता सोमश्चाग्निमुपाश्रितः।। ३४.१ ।।"
  },
  {
    "text": "कृतमेतद्वहत्यग्निर्भूयो लोकसमाश्रयात्।।\nअसकृत्त्वाग्निना दग्धं जगत् स्थावरजंगमम्।। ३४.२ ।।"
  },
  {
    "text": "भस्मसाद्विहितं सर्वं पवित्रमिदमुत्तमम्।।\nभस्मना वीर्यमास्थाय भूतानि पिरषिंचति।। ३४.३ ।।"
  },
  {
    "text": "अग्निकार्यं च यः कृत्वा करिष्यति त्रियायुषम्।।\nभस्मना मम वीर्येण मुच्यते सर्वकिल्बिषैः।। ३४.४ ।।"
  },
  {
    "text": "भासतेत्येव यद्भस्म शुभं भावयते च यत्।।\nभक्षणात् सर्वपापानां भस्मेति परिकीर्तितम्।। ३४.५ ।।"
  },
  {
    "text": "ऊष्मपाः पितरो ज्ञेया देवा वै सोमसंभवाः।।\nअग्नीषोमात्मकं सर्वं जगत्स्थावरजंगमम्।। ३४.६ ।।"
  },
  {
    "text": "अहमग्निर्महातेजाः सोमश्चैषा महांबिका।।\nअहमाग्निश्च सोमश्च प्रकृत्या पुरुषः स्वयम्।। ३४.७ ।।"
  },
  {
    "text": "तस्माद्भस्म महाभागा मद्वीर्यमिति चोच्यते।।\nस्ववीर्यं वपुषा चैव धारयामीति वै स्थितिः।। ३४.८ ।।"
  },
  {
    "text": "तदाप्रभृति लोकेषु रक्षार्थमशुभेषु च।।\nभस्मना क्रियते रक्षा सूतिकानां गृहेषु च।। ३४.९ ।।"
  },
  {
    "text": "भस्मस्नानविशुद्धात्मा जितक्रोदो जितेन्द्रियः।।\nमत्समीपं समागम्य न भूयो विनिवर्तते।। ३४.१೦ ।।"
  },
  {
    "text": "व्रतं पाशुपतं योगं कापिलं चैव निर्मितम्।।\nपूर्वं पाशुपतं ह्येतन्निर्मितं तदनुत्तमम्।। ३४.११ ।।"
  },
  {
    "text": "शेषाश्चाश्रामिणः सर्वे पश्चात्सृष्टाः स्वयंभुवा।।\nसृष्टिरेषा मया सृष्टा लज्जामोहभयात्मिका।। ३४.१२ ।।"
  },
  {
    "text": "नग्ना एव हि जायंते देवता मुनयस्तथा।।\nये चान्ये मानवा लोके सर्वे जायंत्यवाससः।। ३४.१३ ।।"
  },
  {
    "text": "इंद्रियैरजितैर्नग्नो दुकूलेनापि संवृतः।।\nतैरेव संवृतैर्गुप्तो न वस्त्रं कारणं स्मृतम्।। ३४.१४ ।।"
  },
  {
    "text": "क्षमा धृतिरहिंसा च वैराग्यं चैव सर्वशः।।\nतुल्यौ मानावमानौ च तदावरणमुत्तमम्।। ३४.१५ ।।"
  },
  {
    "text": "भस्मस्नानेन दिग्धांगोध्यायते मनसा भवम्।।\nयद्यकार्यसहस्राणि कृत्वा यः स्नाति भस्मना।। ३४.१६ ।।"
  },
  {
    "text": "तत्सर्वं दहते भस्म यथाग्निस्तेजसा वनम्।।\nतस्मा द्यत्नपरो भूत्वा त्रिकालमपि यः सदा।। ३४.१७ ।।"
  },
  {
    "text": "भस्मना कुरुते स्नानं गाणपत्यं स गच्छति।।\nसमाहृत्य क्रतून् सर्वान्गृहीत्वा व्रतमुत्तमम्।। ३४.१८ ।।"
  },
  {
    "text": "ध्यायंति ये महादेवं लीलासद्भावभाविताः।।\nउत्तरेणार्यपंथानं तेऽमृतत्वमवाप्नुयुः।। ३४.१९ ।।"
  },
  {
    "text": "दक्षिणेन च पंथानं ये श्मशानानि भेजिरे।।\nअणिमा गरिमा चैव लघिमा प्राप्तिरेव च।। ३४.२೦ ।।"
  },
  {
    "text": "इच्छा कामावसायित्वं तथा प्राकाम्यमेव च।।\nईक्षिणेन च पंथानं ये श्मशानानि भेजिरे।।\nअणिमा गरिमा चैव लघिमा प्राप्तिरेव च।। ३४.२१ ।।"
  },
  {
    "text": "इंद्रादयस्तथा देवाः कामिकव्रतमास्थिताः।।\nऐश्वर्यं परमं प्राप्य सर्वे प्रथिततेजसः।। ३४.२२ ।।"
  },
  {
    "text": "व्यपगतमदमोह मुक्तरागस्तमरजदोषविवर्जितस्वभावः।।\nपरिभवमिदमुत्तमं विदित्वा पशुपतियोगपरो भवेत्सदैव।। ३४.२३ ।।"
  },
  {
    "text": "इमं पाशुपतं ध्यायन् सर्वपापप्रणाशनम्।।\nयः पठेच्च शुचिर्भूत्वा श्रद्दधानो जितेन्द्रियः।। ३४.२४ ।।"
  },
  {
    "text": "सर्वपापविशुद्धात्मा रुद्रलोकं स गच्छति।।\nते सर्वे मुनयः श्रुत्वा वसिष्ठाद्या द्विजोत्तमाः।। ३४.२५ ।।"
  },
  {
    "text": "भस्मपांडुरदिग्धांगा बभूवुर्विगतस्पृहाः।।\nरुद्रलोकाय कल्पान्ते संस्थिताः शिवतेजसा।। ३४.२६ ।।"
  },
  {
    "text": "तस्मान्न निंद्याः पूज्याश्च विकृता मलिना अपि।।\nरूपान्विताश्च विप्रेन्द्राः सदा योगिंद्रशंकया।। ३४.२७ ।।"
  },
  {
    "text": "बहुना किं प्रलापेन भवभक्ता द्विजोत्तमाः।।\nसंपूज्याः सर्वयत्नेन शिववन्नात्र संशयः।। ३४.२८ ।।"
  },
  {
    "text": "मलिनाश्चैव विप्रेंद्रा भवभक्ता दृढव्रताः।।\nदधीचस्तु यथा देवदेवं जित्वा व्यवस्तितः।। ३४.२९ ।।"
  },
  {
    "text": "नारायणं तथा लोके रुद्रभक्त्या न संशयः।।\nतस्मात्सर्वप्रयत्नेन भस्मदिग्धतनूरुहाः।। ३४.३೦ ।।"
  },
  {
    "text": "जटिनो मुंडिनश्चैव नग्ना नानाप्रकारिणः।।\nसंपूज्याः शिववन्नित्यं मनसा कर्मणा गिरा।। ३४.३१ ।।"
  },
  {
    "text": "इति श्रीलिंगमहापुराणे पूर्वभागे योगि प्रशंसानाम चुतस्त्रिंशोध्यायः।। ३४ ।।"
  }
]
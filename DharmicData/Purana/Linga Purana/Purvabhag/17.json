[
  {
    "text": "सूत उवाच।।\nएवं संक्षेपतः प्रोक्तः सद्यादीनां समुद्भवः।।\nयः पठेच्छृणुयाद्वापि श्रावयेद्वा द्विजोत्तमान्।। १७.१ ।।\nस याति ब्रह्मसायुज्यं प्रसादात्परमेष्ठिनः।।\nऋषय ऊचुः।।\nकथं लिंगमभूल्लिंगे समभ्यर्च्यः स शंकरः।। १७.२ ।।\nकिं लिंगं कस्तथा लिंगी सूत वक्तुमिहार्हसि।।\nरोमहर्षण उवाच।।\nएवं देवाश्च ऋषयः प्रणिपत्य पितामहम्।। १७.३ ।।\nअपृच्छन् भगवाँल्लिंगं कथमासीदिति स्वयम्।।\nलिंगे महेश्वरो रुद्रः समभ्यर्च्यः कथं त्विति।। १७.४ ।।\nकिं लिंगं कस्तथा लिंगी सोप्याह च पितामहः।।\nपितामह उवाच।।\nप्रधानं लिंगमाख्यातं लिंगी च परमेश्वरः।। १७.५ ।।\nरक्षार्थमंबुधौ मह्यं विष्णोस्त्वासीत्सुरोत्तमाः।।\nवैमानिके गते सर्गे जनलोकं सहर्षिभिः।। १७.६ ।।\nस्थितिकाले तदा पूर्णे ततः प्रत्याहृते तथा।।\nचतुर्युगसहस्रांते सत्यलोकं गते सुराः।। १७.७ ।।\nविनाधिपत्यं समतां गतेऽन्ते ब्रह्मणो मम।।\nशुष्के च स्थावरे सर्वे त्वनावृष्ट्या च सर्वशः।। १७.८ ।।\nपशवो मानुषा वृक्षाः पिशाचाः पिशिताशनाः।।\nगंधर्वाद्याः क्रमेणैव निर्दग्धा भानुभानुभिः।। १७.९ ।।\nएकार्णवे महाघोरे तमोभूते समंततः।।\nसुष्वापांभसि योगात्मा निर्मलो निरुपप्लवः।। १७.१೦ ।।\nसहस्रशीर्षा विश्वात्मा सहस्राक्षः सहस्रपात्।।\nसहस्रबाहुः सर्वज्ञः सर्वदेवभवोद्भवः।। १७.११ ।।\nहिरण्यगर्भो रजसा तमसा शंकरः स्वयम्।।\nसत्त्वेन सर्वगो विष्णुः सर्वात्मत्वे महेश्वरः।। १७.१२ ।।\nकालात्मा कालनाभस्तु शुक्लः कृष्णस्तु निर्गुणः।।\nनारायणो महाबाहुः सर्वात्मा सदसन्मयः।। १७.१३ ।।\nतथाभूतमहं दृष्ट्वा शयानं पंकजेक्षणम्।।\nमायया मोहितस्तस्य तमवोचममर्षितः।। १७.१४ ।।\nकस्त्वं वदेति हस्तेन समुत्थाप्य सनातनम्।।\nतदा हस्तप्रहारेण तीव्रेण स दृढेन तु।। १७.१५ ।।\nप्रबुद्धोहीयशयनात्समासीनः क्षणं वशी।।\nददर्श निद्राविक्लिन्न नीरजामललोचनः।। १७.१६ ।।\nमामग्रे संस्थितं भासाध्यासितो भगवान् हरिः।।\nआह चोत्थाय भगवान् हसन्मां मधुरं सकृत्।। १७.१७ ।।\nस्वागतंस्वागतं वत्स पितामह महाद्युते।।\nतस्य तद्वचनं श्रुत्वा स्मितपूर्वं सुरर्षभाः।। १७.१८ ।।\nरजसा बद्धवैरश्च तमवोचं जनार्दनम्।।\nभाषसे वत्सवत्सेति सर्गसंहारकारणम्।। १७.१९ ।।\nमामिहांतः स्मितं कृत्वा गुरुः शिष्यमिवानघ।।\nकर्तारं जगतां साक्षात्प्रकृतेश्च प्रवर्तकम्।। १७.२೦ ।।\nसनातनमजं विष्णुं विरिंचिं विश्वसंभवम्।।\nविश्वात्मानं विधातारं धातारं पंकजेक्षणम्।। १७.२१ ।।\nकिमर्थं भाषसे मोहाद्वक्तुमर्हासि सत्वरम्।।\nसोपि मामाह जगतां कर्ताहमिति लोकय।। १७.२२ ।।\nभर्ता हर्ता भवानंगादवतीर्णो ममाव्ययात्।।\nविस्मृतोऽसि जगन्नाथं नारायणमनामयम्।। १७.२३ ।।\nपुरुषं परमात्मानं पुरुहूतं पुरुष्टुतम्।।\nविष्णुमच्युतमीशानं विश्वस्य प्रभवोद्भवम्।। १७.२४ ।।\nतवापराधो नास्त्यत्र मम मायाकृतं त्विदम्।।\nश्रृणु सत्यं चतुर्वक्त्र सर्वदेवेश्वरो ह्ययम्।। १७.२५ ।।\nकर्ता नेता च हर्ता च न मयास्ति समो विभुः।।\nअहमेव परं ब्रह्म परं तत्त्वं पितामह।। १७.२६ ।।\nअहमेव परं ज्योतिः परमात्मा त्वहं विभुः।।\nयद्यदृष्टं श्रुतं सर्वं जगत्यस्मिंश्चराचरम्।। १७.२७ ।।\nतत्तद्विद्धि चतुर्वक्त्र सर्वं मन्मयमित्यथ।।\nमया सृष्टं पुराव्यक्तं चतुर्विशतिकं स्वयम्।। १७.२८ ।।\nनित्यांता ह्यणवो बद्धाः सृष्टाः क्रोधोद्भवादयः।।\nप्रसादाद्धि भवानंडान्यनेकानीह लीलया।। १७.२९ ।।\nसृष्टा बुद्धिर्मया तस्यामहंकारस्त्रिधा ततः।।\nतन्मात्रापंचकं तस्मान्मनः षष्ठेन्द्रियाणि च।। १७.३೦ ।।\nआकाशादीनि भूतानि भौतिकानि च लीलया।।\nइत्युक्तवति तस्मिंश्च मयि चापि वचस्तथा।। १७.३१ ।।\nआवयोश्चाभवद्युद्धं सुघोरं रोमहर्षणम्।।\nप्रलयार्णवमध्ये तु रजसा बद्धवैरयोः।। १७.३२ ।।\nएतस्मिन्नन्तरे लिंगमभवच्चावयोः पुरः।।\nविवादशमनार्थं हि प्रबोधार्थं च भास्वरम्।। १७.३३ ।।\nज्वालामालासहस्राढ्यं कालानलशतोपमम्।।\nक्षयवृद्धिविनिर्मुक्तमादिमध्यांतवर्जितम्।। १७.३४ ।।\nअनौपम्यमनिर्देश्यमव्यक्तं विश्वसंभवम्।।\nतस्य ज्वालासहस्रेण मोहितो भगवान् हरिः।। १७.३५ ।।\nमोहितं प्राह मामत्र परिक्षावोऽग्निसंभवम्।।\nअधोगमिष्याम्यनलस्तंभस्यानुपमस्य च।। १७.३६ ।।\nभवानूर्द्ध्वं प्रयत्नेन गंतुमर्हसि सत्वरम्।।\nएवं व्याहृत्य विश्वात्मा स्वरूपमकरोत्तदा।। १७.३७ ।।\nवाराहमहमप्याशु हंसत्वं प्राप्तवान्सुराः।।\nतदाप्रभृति मामाहुर्हंसं हंसो विराडिति।। १७.३८ ।।\nहंसहंसेति यो ब्रूयान्मां हंसः स भविष्यति।।\nसुश्वेतो ह्यनलाक्षश्च विश्वतः पक्षसंयुतः।। १७.३९ ।।\nमनोनिलजवो भूत्वा गतोहं चोर्ध्वतः सुराः।।\nनारायणोपि विश्वात्मा नीलांजनचयोपमम्।। १७.४೦ ।।\nदशयोजनविस्तीर्णं शतयोजनमायतम्।।\nमेरुपर्वतवर्ष्माणं गौरतीक्ष्णाग्रदंष्ट्रिणम्।। १७.४१ ।।\nकालादित्यसमाभासं दीर्घघोणं महास्वनम्।।\nह्रस्वपादं विचित्रांगं जैत्रं दृढमनौपमम्।। १७.४२ ।।\nवाराहमसितं रूपमास्थाय गतवानधः।।\nएवं वर्षसहस्रं तु त्वरन्विष्णुरधोगतः।। १७.४३ ।।\nनापश्यदल्पमप्यस्य मूलं लिंगस्य सूकरः।।\nतावत्कालं गतोह्यूर्द्ध्वमहमप्यरिसूदनः।। १७.४४ ।।\nसत्वरं सर्वयत्नेन तस्यान्तं ज्ञातुमिच्छया।।\nश्रांतो ह्यदृष्ट्वा तस्यांतमहङ्कारादधोगतः।। १७.४५ ।।\nतथैव भगवान् विष्णुः श्रांतः संत्रस्तलोचनः।।\nसर्वदेवभवस्तूर्णमुत्थितः सः महावपुः।। १७.४६ ।।\nसमागतो मया सार्धं प्रणिपत्य महामनाः।।\nमायया मोहितः शंभोस्तस्थौ संविग्नमानसः।। १७.४७ ।।\nपृष्ठतः पार्श्वतश्चैव चाग्रतः परमेश्वरम्।।\nप्रणिपत्य मया सार्धं सस्मार किमिदं त्विति।। १७.४८ ।।\nतदा समभवत्तत्र नादो वै शब्दलक्षणः।।\nओमोमिति सुरश्रेष्ठाः सुव्यक्तः प्लुतलक्षणः।। १७.४९ ।।\nकिमिदं त्विति संचित्य मया तिष्ठन्महास्वनम्।।\nलिंगस्य दक्षिणे भागे तदापश्यत्सनातनम्।। १७.५೦ ।।\nआद्यवर्णमकारं तु उकारं चोत्तरे ततः।।\nमकारं मध्यतश्चैव नादांतं तस्य चोमिति।। १७.५१ ।।\nसूर्यमंडलवद्दृष्ट्वा वर्णमाद्यं तु दक्षिणे।।\nउत्तरे पावकप्रख्यमुकारं पुरुषर्षभः।। १७.५२ ।।\nशीतांशुमंडलप्रख्यं मकारं मध्यमं तथा।।\nतस्योपरि तदापश्यच्छुद्धस्फटिकवत् प्रभुम्।। १७.५३ ।।\nतुरीयातीतममृतं निष्कलं निरुपप्लवम्।।\nनिर्द्वंद्वं केवलं शून्यं बाह्याभ्यंतरवर्जितम्।। १७.५४ ।।\nसबाह्याभ्यंतरं चैव सबाह्याभ्यंतरस्थितम्।।\nआदिमध्यांतरहितमानंदस्यापि कारणम्।। १७.५५ ।।\nमात्रास्तिस्रस्त्वर्धमात्रं नादाख्यं ब्रह्मसंज्ञितम्।।\nऋग्यजुःसामवेदा वै मात्रारूपेण माधवः।। १७.५६ ।।\nवेदशब्देभ्य एवेशं विश्वात्मानमचिंतयत्।।\nतदाभवदृषिर्वेद ऋषेः सारतमं शुभम्।। १७.५७ ।।\nतेनैव ऋषिणा विष्णुर्ज्ञातवान्परमेश्वरम्।। देव उवाच।।\nचिंतया रहितो रुद्रो वाचो यन्मनसा सह।। १७.५८ ।।\nअप्राप्य तं निवर्तंते वाच्यस्त्वेकाक्षरेण सः।।\nएकाक्षरेण तद्वाच्यमृतं परमकारणम्।। १७.५९ ।।\nसत्यमानंदममृतं परं ब्रह्म परात्परम्।।\nएकाक्षरादकाराख्यो भगवान्कनकांडजः।। १७.६೦ ।।\nएकाक्षरादुकाराख्यो हरिः परमकारणम्।।\nएकाक्षरान्मकाराख्यो भगवान्नीललोहितः।। १७.६१ ।।\nसर्गकर्ता त्वकाराख्यो ह्युकाराख्यस्तु मोहकः।।\nमकाराख्यास्तयोर्नित्यमनुग्रहकरोऽभवत्।। १७.६२ ।।\nमकाराख्यो विभुर्बीजी ह्यकारो बीजमुच्यते।।\nउकाराख्यो हरिर्योनिः प्रधानपुरुषेश्वरः।। १७.६३ ।।\nबीजी च बीजं तद्योनिर्नादाख्यश्च महेश्वरः।।\nबीजी विभज्य चात्मानं स्वेच्छया तु व्यवस्थितः।। १७.६४ ।।\nअस्य लिंगादभूद्बीजमकारो बीजिनः प्रभोः।।\nउकारयोनौ निक्षिप्तमवर्धत समंततः।। १७.६५ ।।\nसौवर्णमभवच्चांडमावेष्ट्याद्यं तदक्षरम्।।\nअनेकाब्दं तथा चाप्सु दिव्यमंडं व्यवस्थितम्।। १७.६६ ।।\nततो वर्षसहस्रांते द्विधा कृतमजोद्भवम्।।\nअंडमप्सु स्थितं साक्षादाद्याख्येनेश्वरेण तु।। १७.६७ ।।\nतस्यांडस्य शुभं हैमं कपालं चोर्द्ध्वसंस्थितम्।।\nजज्ञे यद्द्यौस्तदपरं पृथिवी पंचलक्षणा।। १७.६८ ।।\nतस्मादंडोद्भवो जज्ञे त्वकाराख्यश्चतुर्मुखः।।\nस स्रष्टा सर्वलोकानां स एव त्रिविधः प्रभुः।। १७.६९ ।।\nएवमोमोमिति प्रोक्तमित्याहुर्यजुषां वराः।।\nयजुषां वचनं श्रुत्वा ऋचः सामानि सादरम्।। १७.७೦ ।।\nएवमेव हरे ब्रह्मन्नित्याहुः श्रुतयस्तदा।।\nततो विज्ञाय देवेशं यथावच्छ्रुतिसंभवैः।। १७.७१ ।।\nमंत्रैर्महेश्वरं देवं तुष्टाव सुमहोदयम्।।\nआवयोः स्तुतिसंतुष्टो लिंगे तस्मिन्निरंजनः।। १७.७२ ।।\nदिव्यं शब्दमयं रूपमास्थाय प्रहसन् स्थितः।।\nअकारस्तस्य मूर्द्धा तु ललाटं दीर्घमुच्यते।। १७.७३ ।।\nइकारो दक्षिणं नेत्रमीकारो वामलोचनम्।।\nउकारो दक्षिणं श्रोत्रमूकारो वाममुच्यते।। १७.७४ ।।\nऋकारो दक्षिणं तस्य कपोलं परमेष्ठिनः।।\nवामं कपोलमॄकारो लृलॄ नासापुटे उभे।। १७.७५ ।।\nएकारमोष्ठमूर्द्ध्वश्च एकारस्त्वधरो विभोः।।\nओकारश्च तथौकारो दंतपंक्तिद्वयं क्रमात् १७.७६ ।।\nअमस्तु तालुनी तस्य देवदेवस्य धीमतः।।\nकादिपंचाक्षराण्यस्य पंच हस्तानि दक्षिणे।। १७.७७ ।।\nचादिपंचाक्षराण्येवं पंच हस्तानि वामतः।।\nटादिपंचाक्षरं पादस्तादिपंचाक्षरं तथा।। १७.७८ ।।\nपकारमुदरं तस्य फकारः पार्श्वमुच्यते।।\nबकारो वामपार्श्वं वै भकारं स्कंधमस्य तत्।। १७.७९ ।।\nमकारं हृदयं शंभोर्महादेवस्य योगिनः।।\nयकारादिसकारांतं विभोर्वै सप्त धातवः।। १७.८೦ ।।\nहकार आत्मरूपं वै क्षकारः क्रोध उच्यते।।\nतं दृष्ट्वा उमया सार्द्धं भगवंतं महेश्वरम्।। १७.८१ ।।\nप्रणम्य भगवान् विष्णुः पुनश्चापश्यदूर्द्ध्वतः।।\nॐकारप्रभवं मंत्रं कलापञ्चक संयुतम्।। १७.८२ ।।\nशुद्धस्फटिकसंकाशं सुभाष्टत्रिंशदक्षरम्।।\nमेधाकरमभूद्भूयः सर्वधर्मार्थसाधकम्।। १७.८३ ।।\nगायत्रीप्रभवं मंत्रं हरितं वश्यकारकम्।।\nचतुर्विशतिवर्णाढ्यं चतुष्कलमनुत्तमम्।। १७.८४ ।।\nअथर्वमसितं मंत्रं कलाष्टकसमायुतम्।।\nअभिचारिकमत्यर्थ त्रयस्त्रिंशच्छुभाक्षरम्।। १७.८५ ।।\nयजुर्वेदसमायुक्तं पंचत्रिंशच्छुभाक्षरम्।।\nकलाष्टकसमायुक्तं सुश्वेतं शांतिकं तथा।। १७.८६ ।।\nत्रयोदशकलायुक्तं बालाद्यैः सह लोहितम्।।\nसमोद्भवं जगत्याद्यं वृद्धिसंहारकारणम्।। १७.८७ ।।\nवर्णाः षडधिकाः षष्टिरस्य मंत्रवरस्य तु।।\nपंच मंत्रांस्तथा लब्ध्वा जजाप भगवान् हरिः।। १७.८८ ।।\nअथ दृष्ट्वा कलावर्णमृग्यजुःसामरूपिणम्।।\nईशानमीशमुकुटं पुरुषास्यं पुरातनम्।। १७.८९ ।।\nअघोरहृदयं हृद्यं वामगुह्यं सदाशिवम्।।\nसद्यः पादं महादेवं महाभोगीन्द्रभूषणम्।। १७.९೦ ।।\nविश्वतः पादवदनं विश्वतोक्षिकरं शिवम्।।\nब्रह्मणोधिपतिं सर्गस्थितिसंहारकारणम्।। १७.९१ ।।\nतुष्टाव पुनरिष्टाभिर्वाग्भिर्वरदमीश्वरम्।। १७.९२ ।।\nइति श्रीलिंगमहापुराणे पूर्वभागे लिंगोद्भवो नाम सप्तदशोऽध्यायः।। १७ ।।"
  }
]
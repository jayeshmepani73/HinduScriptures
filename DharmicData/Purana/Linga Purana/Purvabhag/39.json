[
  {
    "text": "शैलादिरुवाच\nश्रुत्वा शक्रेण कथितं पिता मम महामुनिः  ।\nपुनः पप्रच्छ देवेशं प्रणम्य रचिताञ्जलिः  ॥ १,३९.१ ॥\nशिलाद उवाच\nभगवन् शक्र सर्वज्ञ देवदेवनमस्कृत  ।\nशचीपते जगन्नाथ सहस्राक्ष महेश्वर  ॥ १,३९.२ ॥\nयुगधर्मान्कथं चक्रे भगवान्पद्मसंभवः  ।\nवक्तुमर्हसि मे सर्वं सांप्रतं प्रणताय मे  ॥ १,३९.३ ॥\nशैलादिरुवाच\nतस्य तद्वचनं श्रुत्वा शिलादस्य महात्मनः  ।\nव्याजहार यथादृष्टं युगधर्मं सुविस्तरम्  ॥ १,३९.४ ॥\nशक्र उवाच\n&lt;चतुर्युग&gt;\nआद्यं कृतयुगं विद्धि ततस्त्रेतायुगं मुने  ।\nद्वापरं तिष्यमित्येते चत्वारस्तु समासतः  ॥ १,३९.५ ॥\nसत्त्वं कृतं रजस्त्रेता द्वापरं च रजस्तमः  ।\nकलिस्तमश्च विज्ञेयं युगवृत्तिर्युगेषु च  ॥ १,३९.६ ॥\nध्यानं परं कृतयुगे त्रेतायां यज्ञ उच्यते  ।\nभजनं द्वापरे शुद्धं दानमेव कलौ युगे  ॥ १,३९.७ ॥\nचत्वारि च सहस्राणि वर्षाणां तत्कृतं युगम्  ।\nतस्य तावच्छती संध्या संध्यांशश्च तथाविधः  ॥ १,३९.८ ॥\nचत्वारि च सहस्राणि मानुषाणि शिलाशन  ।\nआयुः कृतयुगे विद्धि प्रजानामिह सुव्रत  ॥ १,३९.९ ॥\nततः कृतयुगे तस्मिन् संध्यांशे च गते तु वै  ।\nपादावशिष्टो भवति युगधर्मस्तु सर्वतः  ॥ १,३९.१० ॥\nचतुर्भागैकहीनं तु त्रेतायुगमनुत्तमम्  ।\nकृतार्धं द्वापरं विद्धि तदर्धं तिष्यमुच्यते  ॥ १,३९.११ ॥\nत्रिशती द्विशती संध्या तथा चैकशती मुने  ।\nसंध्यांशकं तथाप्येवं कल्पेष्वेवं युगे युगे  ॥ १,३९.१२ ॥\nआद्ये कृतयुगे धर्मश्चतुष्पादः सनातनः  ।\nत्रेतायुगे त्रिपादस्तु द्विपादो द्वापरे स्थितः  ॥ १,३९.१३ ॥\nत्रिपादहीनस्तिष्ये तु सत्तामात्रेण धिष्ठितः  ।\n&lt;कृतयुग&gt;\nकृते तु मिथुनोत्पत्तिर्वृत्तिः साक्षाद्रसोल्लसा  ॥ १,३९.१४ ॥\nप्रजास्तृप्ताः सदा सर्वाः सर्वानन्दाश्च भोगिनः  ।\nअधमोत्तमता तासां न विशेषाः प्रजाः शुभाः  ॥ १,३९.१५ ॥\nतुल्यमायुः सुखं रूपं तासां तस्मिन्कृते युगे  ।\nतासां प्रीतिर्न च द्वन्द्वं न द्वेषो नास्ति च क्लमः  ॥ १,३९.१६ ॥\nपर्वतोदधिवासिन्यो ह्यनिकेताश्रयास्तु ताः  ।\nविशोकाः सत्त्वबहुला एकान्तबहुलास्तथा  ॥ १,३९.१७ ॥\nता वै निष्कामचारिण्यो नित्यं मुदितमानसाः  ।\nअप्रवृत्तिः कृतयुगे कर्मणोः शुभपापयोः  ॥ १,३९.१८ ॥\nवर्णाश्रमव्यवस्था च तदासीन्न च संकरः  ।\nरसोल्लासः कालयोगात्त्रेताख्ये नश्यते द्विज  ॥ १,३९.१९ ॥\nतस्यां सिद्धौ प्रनष्टायामन्या सिद्धिः प्रजायते  ।\nअपां सौक्ष्म्ये प्रतिगते तदा मेघात्मना तु वै  ॥ १,३९.२० ॥\nमेघेभ्यस्तनयित्नुभ्यः प्रवृत्तं वृष्टिसर्जनम्  ।\nसकृदेव तथा वृष्ट्या संयुक्ते पृथिवीतले  ॥ १,३९.२१ ॥\nप्रादुरासंस्तदा तासां वृक्षास्ते गृहसंज्ञिताः  ।\nसर्ववृत्त्युपभोगस्तु तासां तेभ्यः प्रजायते  ॥ १,३९.२२ ॥\nवर्तयन्ति स्म तेभ्यस्तास्त्रेतायुगमुखे प्रजाः  ।\nततः कालेन महता तासामेव विपर्ययात् ॥ १,३९.२३ ॥\nरागलोभात्मको भावस्तदा ह्याकस्मिकोऽभवत् ।\nविपर्ययेण तासां तु तेन तत्कालभाविना  ॥ १,३९.२४ ॥\nप्रणश्यन्ति ततः सर्वे वृक्षास्ते गृहसंज्ञिताः  ।\nततस्तेषु प्रनष्टेषु विभ्रान्ता मैथुनोद्भवाः  ॥ १,३९.२५ ॥\nअपि ध्यायन्ति तां सिद्धिं सत्याभिध्यायिनस्तदा  ।\nप्रादुर्बभूवुस्तासां तु वृक्षास्ते गृहसंज्ञिताः  ॥ १,३९.२६ ॥\nवस्त्राणि ते प्रसूयन्ते फलान्याभरणानि च  ।\nतेष्वेव जायते तासां गन्धवर्णरसान्वितम्  ॥ १,३९.२७ ॥\nअमाक्षिकं महीवीर्यं पुटके पुटके मधु  ।\nतेन ता वर्तयन्ति स्म सुखमायुः सदैव हि  ॥ १,३९.२८ ॥\nहृष्टपुष्टास्तया सिद्ध्या प्रजा वै विगतज्वराः  ।\nततः कालान्तरेणैव पुनर्लोभावृतास्तु ताः  ॥ १,३९.२९ ॥\nवृक्षांस्तान्पर्यगृह्णन्ति मधु वा माक्षिकं बलात् ।\nतासां तेनोपचारेण पुनर्लोभकृतेन वै  ॥ १,३९.३० ॥\nप्रनष्टा मधुना सार्धं कल्पवृक्षाः क्वचित्क्वचित् ।\nतस्यामेवाल्पशिष्टायां सिद्ध्यां कालवशात्तदा  ॥ १,३९.३१ ॥\nआवर्तनात्तु त्रेतायां द्वन्द्वान्यभ्युत्थितानि वै  ।\nशीतवर्षातपैस्तीव्रैस्ततस्ता दुःखिता भृशम्  ॥ १,३९.३२ ॥\nद्वन्द्वैः सम्पीड्यमानाश्च चक्रुरावरणानि तु  ।\nकृतद्वन्द्वप्रतीघाताः केतनानि गिरौ ततः  ॥ १,३९.३३ ॥\nपूर्वं निकामचारास्ता ह्यनिकेता अथावसन्  ।\nयथायोगं यथाप्रीति निकेतेष्ववसन्पुनः  ॥ १,३९.३४ ॥\nकृत्वा द्वन्द्वोपघातांस्तान् वृत्त्युपायमचिन्तयन्  ।\nनष्टेषु मधुना सार्धं कल्पवृक्षेषु वै तदा  ॥ १,३९.३५ ॥\nविवादव्याकुलास्ता वै प्रजास्तृष्णाक्षुधार्दिताः  ।\nततः प्रादुर्बभौ तासां सिद्धिस्त्रेतायुगे पुनः  ॥ १,३९.३६ ॥\nवार्तायाः साधिकाप्यन्या वृष्टिस्तासां निकामतः  ।\nतासां वृष्ट्युदकादीनि ह्यभवन्निम्नगानि तु  ॥ १,३९.३७ ॥\nअभवन्वृष्टिसंतत्या स्रोतस्थानानि निम्नगाः  ।\nएवं नद्यः प्रवृत्तास्तु द्वितीये वृष्टिसर्जने  ॥ १,३९.३८ ॥\nये पुनस्तदपां स्तोकाः पतिताः पृथिवीतले  ।\nअपां भूमेश्च संयोगादोषध्यस्तास्तदाभवन्  ॥ १,३९.३९ ॥\nअथाल्पकृष्टाश्चानुप्ता ग्राम्यारण्याश्चतुर्दश  ।\nऋतुपुष्पफलाश्चैव वृक्षगुल्माश्च जज्ञिरे  ॥ १,३९.४० ॥\nप्रादुर्भूतानि चैतानि वृक्षजात्यौषधानि च  ।\nतेनौषधेन वर्तन्ते प्रजास्त्रेतायुगे तदा  ॥ १,३९.४१ ॥\nततः पुनरभूत्तासां रागो लोभश्च सर्वशः  ।\nअवश्यं भाविनार्थेन त्रेतायुगवशेन च  ॥ १,३९.४२ ॥\nततस्ताः पर्यगृह्णन्त नदीक्षेत्राणि पर्वतान्  ।\nवृक्षगुल्मौषधीश्चैव प्रसह्य तु यथाबलम्  ॥ १,३९.४३ ॥\nविपर्ययेण चौषध्यः प्रनष्टास्ताश्चतुर्दश  ।\nमत्वा धरां प्रविष्टास्ता इत्यौषध्यः पितामहः  ॥ १,३९.४४ ॥\nदुदोह गां प्रयत्नेन सर्वभूतहिताय वै  ।\nतदाप्रभृति चौषध्यः फालकृष्टास्त्वितस्ततः  ॥ १,३९.४५ ॥\nवार्तां कृषिं समायाता वर्तुकामाः प्रयत्नतः  ।\nवार्ता वृत्तिः समाख्याता कृषिकामप्रयत्नतः  ॥ १,३९.४६ ॥\nअन्यथा जीवितं तासां नास्ति त्रेतायुगात्यये  ।\nहस्तोद्भवा ह्यपश्चैव भवन्ति बहुशस्तदा  ॥ १,३९.४७ ॥\nतत्रापि जगृहुः सर्वे चान्योन्यं क्रोधमूर्छिताः  ।\nसुतदारधनाद्यांस्तु बलाद्युगबलेन तु  ॥ १,३९.४८ ॥\nमर्यादायाः प्रतिष्ठार्थं ज्ञात्वा तदखिलं विभुः  ।\nससर्ज क्षत्रियांस्त्रातुं क्षतात्कमलसंभवः  ॥ १,३९.४९ ॥\nवर्णाश्रमप्रतिष्ठां च चकार स्वेन तेजसा  ।\nवृत्तेन वृत्तिना वृत्तं विश्वात्मा निर्ममे स्वयम्  ॥ १,३९.५० ॥\nयज्ञप्रवर्तनं चैव त्रेतायामभवत्क्रमात् ।\nपशुयज्ञं न सेवन्ते केचित्तत्रापि सुव्रताः  ॥ १,३९.५१ ॥\nबलाद्विष्णुस्तदा यज्ञमकरोत्सर्वदृक्क्रमात् ।\nद्विजास्तदा प्रशंसन्ति ततस्त्वाहिंसकं मुने  ॥ १,३९.५२ ॥\nद्वापरेष्वपि वर्तन्ते मतिभेदास्तदा नृणाम्  ।\nमनसा कर्मणा वाचा कृच्छ्राद्वार्ता प्रसिध्यति  ॥ १,३९.५३ ॥\nतदा तु सर्वभूतानां कायक्लेशवशात्क्रमात् ।\nलोभो भृतिर्वणिग्युद्धं तत्त्वानामविनिश्चयः  ॥ १,३९.५४ ॥\nवेदशाखाप्रणयनं धर्माणां संकरस्तथा  ।\nवर्णाश्रमपरिध्वंसः कामद्वेषौ तथैव च  ॥ १,३९.५५ ॥\nद्वापरे तु प्रवर्तन्ते रागो लोभो मदस्तथा  ।\nवेदो व्यासैश्चतुर्धा तु व्यस्यते द्वापरादिषु  ॥ १,३९.५६ ॥\nएको वेदश्चतुष्पादस्त्रेतास्विह विधीयते  ।\nसंक्षयादायुषश्चैव व्यस्यते द्वापरेषु सः  ॥ १,३९.५७ ॥\nऋषिपुत्रैः पुनर्भेदा भिद्यन्ते दृष्टिविभ्रमैः  ।\nमन्त्रब्राह्मणविन्यासैः स्वरवर्णविपर्ययैः  ॥ १,३९.५८ ॥\nसंहिता ऋग्यजुःसाम्नां संहन्यन्ते मनीषिभिः  ।\nसामान्या वैकृताश्चैव द्रष्टृभिस्तैः पृथक्पृथक् ॥ १,३९.५९ ॥\nब्राह्मणं कल्पसूत्राणि मन्त्रप्रवचनानि च  ।\nअन्ये तु प्रस्थितास्तान्वै केचित्तान्प्रत्यवस्थिताः  ॥ १,३९.६० ॥\nइतिहासपुराणानि भिद्यन्ते कालगौरवात् ।\nब्राह्मं पाद्मं वैष्णवं च शैवं भागवतं तथा  ॥ १,३९.६१ ॥\nभविष्यं नारदीयं च मार्कण्डेयमतः परम्  ।\nआग्नेयं ब्रह्मवैवर्तं लैङ्गं वाराहमेव च  ॥ १,३९.६२ ॥\nवामनाख्यं ततः कूर्मं मात्स्यं गारुडमेव च  ।\nस्कान्दं तथा च ब्रह्माण्डं तेषां भेदः प्रकथ्यते  ॥ १,३९.६३ ॥\nलैङ्गमेकादशविधं प्रभिन्नं द्वापरे शुभम्  ।\nमन्वत्रिविष्णुहारीत याज्ञवल्क्योशनोऽङ्गिराः  ॥ १,३९.६४ ॥\nयमापस्तम्बसंवर्ताः कात्यायनबृहस्पती  ।\nपराशरव्यासशङ्ख लिखिता दक्षगौतमौ  ॥ १,३९.६५ ॥\nशातातपो वसिष्ठश्च एवमाद्यैः सहस्रशः  ।\nअवृष्टिर्मरणं चैव तथा व्याध्याद्युपद्रवाः  ॥ १,३९.६६ ॥\nवाङ्मनःकर्मजैर्दुःखैर्निर्वेदो जायते ततः  ।\nनिर्वेदाज्जायते तेषां दुःखमोक्षविचारणा  ॥ १,३९.६७ ॥\nविचारणाच्च वैराग्यं वैराग्याद्दोषदर्शनम्  ।\nदोषाणां दर्शनाच्चैव द्वापरे ज्ञानसंभवः  ॥ १,३९.६८ ॥\nएषा रजस्तमोयुक्ता वृत्तिर्वै द्वापरे स्मृता  ।\nआद्ये कृते तु धर्मोऽस्ति स त्रेतायां प्रवर्तते  ॥ १,३९.६९ ॥\nद्वापरे व्याकुलीभूत्वा प्रणश्यति कलौ युगे  ॥ १,३९.७० ॥"
  },
  {
    "text": "इति श्रीलिङ्गमहापुराणे पूर्वभागे एकोनचत्वारिंशोऽध्यायः"
  }
]
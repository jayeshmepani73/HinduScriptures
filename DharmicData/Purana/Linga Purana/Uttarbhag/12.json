[
  {
    "text": "सनत्कुमार उवाच।।\nमूर्तयोऽष्टौ ममाचक्ष्व शंकरस्य महात्मनः।।\nविश्वरूपस्य देवस्य गणेश्वर महामते।। १२.१ ।।"
  },
  {
    "text": "नंदिकेश्वर उवाच।।\nहंत ते कथयिष्यामि महिमानमुमापतेः।।\nविश्वरूपस्य देवस्य सरोजभवसंभव।। १२.२ ।।"
  },
  {
    "text": "भूरापोग्निर्मरुद् व्योम भास्करो दीक्षितः शशी।।\nभवस्य मूर्तयः प्रोक्ताः शिवस्य परमेष्ठिनः।। १२.३ ।।"
  },
  {
    "text": "खात्मेंदुवह्निसूर्यांभोधराः पवन इत्यपि।।\nतस्याष्ट मूर्तयः प्रोक्ता देवदेवस्य धीमतः।। १२.४ ।।"
  },
  {
    "text": "अग्निहोत्रेर्पिते तेन सूर्यात्मनि महात्मनि।।\nतद्विभूतिस्तथा सर्वे देवास्तृप्यंति सर्वदाः।। १२.५ ।।"
  },
  {
    "text": "वृक्षस्य मूलसेकेन यथा शाखोपशाखिकाः।।\nतथा तस्यार्चया देवास्तथा  स्युस्तद्विभूतयः।। १२.६ ।।"
  },
  {
    "text": "तस्य द्वादशधा भिन्नं रूपं सूर्यात्मकं प्रभोः।।\nसर्वदेवात्मकं याज्यं यजंति मुनिपुंगवाः।। १२.७ ।।"
  },
  {
    "text": "अमृताख्या कला तस्य सर्वस्यादित्यरूपिणः।।\nभूतसंजीवनी चेष्टा लोकेस्मिन् पीयते सदा।। १२.८ ।।"
  },
  {
    "text": "चंद्राख्यकिरणास्तस्य धूर्जटेर्भास्करात्मनः।।\nओषधीनां विवृद्ध्यर्थं हिमवृष्टिं वितन्वते।। १२.९ ।।"
  },
  {
    "text": "शुक्लाख्या रश्मयस्तस्य शंभोर्मार्तंडरूपिणः।।\nघर्मं वितन्वते लोके सस्यपाकादिकारणम्।। १२.१० ।।"
  },
  {
    "text": "दिवाकरात्मनस्तस्य हरिकेशाह्वयः करः।।\nनक्षत्रपोषकश्चैव प्रसिद्धः परमेष्ठिनः।। १२.११ ।।"
  },
  {
    "text": "विश्वकर्माह्वयस्तस्य किरणो बुधपोषकः।।\nसर्वेश्वरस्य देवस्य सप्तसप्तिस्वरूपिणः।। १२.१२ ।।"
  },
  {
    "text": "विश्वव्यच इति ख्यातः किरणस्तस्य शूलिनः।।\nशुक्रपोषकभावेन प्रतीतः सूर्यरूपिणः।। १२.१३ ।।"
  },
  {
    "text": "संयद्वसुरीति ख्यातो यस्य रश्मिस्त्रिशूलिनः।।\nलोहितांगं प्रपुष्णाति सहस्रकिरणात्मनः।। १२.१४ ।।"
  },
  {
    "text": "अर्वावसुरिति ख्यातो रश्मिस्तस्य पिनाकिनः।।\nबृहस्पतिं प्रपुष्णाति सर्वदा तपनात्मनः।। १२.१५ ।।"
  },
  {
    "text": "स्वराडिति समाख्यातः शिवस्यांशुः शनैश्चरम्।।\nहरिदश्वात्मनस्तस्य प्रपुष्णाति दिवानिशम्।। १२.१६ ।।"
  },
  {
    "text": "सूर्यात्मकस्य देवस्य विश्वयोनेरुमापतेः।।\nसुषुम्णाख्यः सदा रश्मिः पुष्णाति शिशिरद्युतिम्।। १२.१७ ।।"
  },
  {
    "text": "सौम्यानां वसुजातानां प्रकृतित्वमुपागता।।\nतस्य सोमाह्वया मूर्तिः शंकरस्य जगद्गुरोः।। १२.१८ ।।"
  },
  {
    "text": "तस्य सोमात्मकं रूपं शुक्रत्वेन व्यवस्थितम्।।\nशरीरभाजां सर्वेषां देवस्यांतकशासिनः।। १२.१९ ।।"
  },
  {
    "text": "शरीरिणामशेषाणां मनस्येव व्यवस्थितम्।।\nवपुः सोमात्मकं शंभोस्तस्य सर्वजगद्गुरोः।। १२.२० ।।"
  },
  {
    "text": "शंभोः षोडशधा भिन्ना स्थितामृतकलात्मनः।।\nसर्वभूतशरीरेषु सोमाख्या मूर्तिरुत्तमा।। १२.२१ ।।"
  },
  {
    "text": "देवान्पितॄंश्च पुष्णाति सुधयामृतया सदा।।\nमूर्तिः सोमाह्वया तस्य देवदेवस्य शासितुः।। १२.२२ ।।"
  },
  {
    "text": "पुष्णात्योषधिजातानि देहिनामात्मशुद्धये।।\nसोमाह्वया तनुस्तस्य भवानीमिति निर्दिशेत्।। १२.२३ ।।"
  },
  {
    "text": "यज्ञानां पतिभावेन जीवानां तपसामपि।।\nप्रसिद्धरूपमेतद्वै सोमात्मकमुमापतेः।। १२.२४ ।।"
  },
  {
    "text": "जलानामोषधीनां च पतिभावेन विश्रुतम्।।\nसोमात्मकं वपुस्तस्य शंभोर्भगवतः प्रभोः।। १२.२५ ।।"
  },
  {
    "text": "देवो हिरण्यमयो मृष्टः परस्परविवेकिनः।।\nकरणानामशेषाणां देवतानां निराकृतिः।। १२.२६ ।।"
  },
  {
    "text": "जीवत्वेन स्थिते तस्मिञ्छिवे सोमात्मके प्रभौ।।\nमधुरा विलयं याति सर्वलोकैकरक्षिणी।। १२.२७ ।।"
  },
  {
    "text": "यजमानाह्वया मूर्तिः शैवी हव्यैरहर्निशम्।।\nपुष्णाति देवताः सर्वाः कव्यैः पितृगणानपि।। १२.२८ ।।"
  },
  {
    "text": "यजमानाह्वया या सा तनुश्चाहुतिजा तया।।\nवृष्ट्या भावयति स्पष्टं सर्वमेव परापरम्।। १२.२९ ।।"
  },
  {
    "text": "अंतःस्थं च बहिःस्थं च ब्रह्मांडानां स्थितं जलम्।।\nभूतानां च शरीरस्थं शंभोर्मूर्तिर्गरीयसी।। १२.३० ।।"
  },
  {
    "text": "नदीनाममृतं साक्षान्नदानामपि सर्वदा।।\nसमुद्राणां च सर्वत्र व्यापी सर्वमुमापतिः।। १२.३१ ।।"
  },
  {
    "text": "संजीविनी समस्तानां भूतानामेव पाविनी।।\nअंबिका प्राणसंस्था या मूर्तिरंबुमयी परा।। १२.३२ ।।"
  },
  {
    "text": "अंतःस्थश्चज बहिःस्थश्च ब्रह्मांडानां विभावसुः।।\nयज्ञानां च शरीरस्थः शंभोर्मूर्तिर्गरीयसी।। १२.३३ ।।"
  },
  {
    "text": "शरीरस्था च भूतानां श्रेयसी मूर्तिरैश्वरी।।\nमूर्तिः पावक संस्था या शंभोरत्यंतपूजिता।। १२.३४ ।।"
  },
  {
    "text": "भेदा एकोनपंचाशद्वेदविद्भिरुदाहृताः।।\nहव्यं वहति देवानां शंभोर्यज्ञात्मकं वपुः।। १२.३५ ।।"
  },
  {
    "text": "कव्यं पितृगणानां च हूयमानं द्विजातिभिः।।\nसर्वदेवमयं शंभोः श्रेष्ठमग्न्यात्मकं वपुः।। १२.३६ ।।"
  },
  {
    "text": "वदंति वेदशास्त्रज्ञा यजंति च यथाविधि।।\nअंतःस्थो जगदंडानां बहिःस्थश्च समीरणः।। १२.३७ ।।"
  },
  {
    "text": "शरीरस्थश्च भूतानां शैवी मूर्तिः पटीयसी।।\nप्राणाद्या नागकूर्माद्या आवहाद्याश्च वायवः।। १२.३८ ।।"
  },
  {
    "text": "ईशानमूर्तेरेकस्य भेदाः सर्वे प्रकीर्तिताः।।\nअंतःस्थं जगदंडानां बहिःस्थं च वियद्विभोः।। १२.३९ ।।"
  },
  {
    "text": "शरीरस्थं च भूतानां शंभोमूर्तिर्गरीयसी।।\nशंभोर्विश्वंभरा मूर्तिः सर्वब्रह्माधिदेवता।। १२.४० ।।"
  },
  {
    "text": "चराचराणां भूतानां सर्वेषां धारणे मता।।\nचराचराणां भूतानां शरीराणि विदुर्बुधाः।। १२.४१ ।।"
  },
  {
    "text": "पंचकेनेसमूर्तीनां समारब्धानि सर्वथा।।\nपंचभूतानि चंद्रार्कावात्मेति मुनिपुंगवाः।। १२.४२ ।।"
  },
  {
    "text": "मूर्तयोऽष्टौ शिवस्याहुर्देवदेवस्य धीमतः।।\nआत्मा तस्याष्टमी मूर्तिर्यजमानाह्वया परा।। १२.४३ ।।"
  },
  {
    "text": "चराचर शरीरेषु सर्वेष्वेव स्थिता तदा।।\nदीक्षितं ब्राह्मणं प्राहुरात्मानं च मुनीश्वराः।। १२.४४ ।।"
  },
  {
    "text": "यजमानाह्वया मूर्तिः शिवस्य शिवदायिनः।।\nमूर्तयोऽष्टौ शिवस्यैता वंदनीयाः प्रयत्नतः।। १२.४५ ।।"
  },
  {
    "text": "श्रेयोर्थिमिभिर्नरैर्नित्यं श्रेयसामेकहेतवः।। १२.४६ ।।"
  },
  {
    "text": "इति श्रीलिंगमहापुराणे उत्तरभागे द्वादशोऽध्यायः।। १२ ।।"
  }
]
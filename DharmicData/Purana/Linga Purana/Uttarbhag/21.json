[
  {
    "text": "सूत उवाच।।\nपरीक्ष्य भूमिं विधिवद्गंधवर्णरसादिभिः।।\nअलंकृत्य वितानाद्यैरीश्वरावाहनक्षमाम्।। २१.१ ।।"
  },
  {
    "text": "एकहस्तप्रमाणेन मंडलं परिकल्पयेत्।।\nआलिखेत्कमलं मध्ये पंचरत्नसमन्वितम्।। २१.२ ।।"
  },
  {
    "text": "चूर्णैरष्टदलं वृत्तं सितं वा रक्तमेव च।।\nपरिवारेण संयुक्तं बहुशोभासमन्वितम्।। २१.३ ।।"
  },
  {
    "text": "आवाह्य कर्णिकायां तु शिवं परमकारणम्।।\nअर्चयेत्सर्वयत्नेन यथाविभवविस्तरम्।। २१.४ ।।"
  },
  {
    "text": "दलेषु सिद्धयः प्रोक्ताः कर्णिकायां महामुने।।\nवैराग्यज्ञाननालं च धर्मकंदं मनोरमम्।। २१.५ ।।"
  },
  {
    "text": "वामा ज्येष्ठा च रौद्री च काली विकरणी तथा।।\nबलविकरणीचैव बलप्रमथिनी क्रमात्।। २१.६ ।।"
  },
  {
    "text": "सर्वभूतस्य दमनी केसरेषु च शक्तयः।।\nमनोन्मनी महामाय कर्णिकायां शिवासने।। २१.७ ।।"
  },
  {
    "text": "वामदेवादिभिः सार्धं द्वंद्वन्यायेन विन्यसेत्।।\nमनोन्मनं महादेवं मनोन्मन्याथ मध्यतः।। २१.८ ।।"
  },
  {
    "text": "सूर्यसोमाग्निसंबंधात्प्रणवाख्यं शिवात्मकम्।।\nपुरुषं विन्यसेद्वक्त्रं पूर्वे पत्रे रविप्रभम्।। २१.९ ।।"
  },
  {
    "text": "अघोरं दक्षिणे नीलांजनचयोपमम्।।\nउत्तरे वामदेवाख्यं जपाकुसुमसन्निभम्।। २१.१० ।।"
  },
  {
    "text": "सद्यं पश्चिमपत्रे तु गोक्षीरधवलं न्यसेन्।।\nईशानं कर्णिकायां तु शुद्धस्फटिकसन्निभम्।। २१.११ ।।"
  },
  {
    "text": "चंद्रमंडलसंकाशं हृदयायेति मंत्रतः।।\nवाह्नेये रुद्रदिग्भागे शिरसे धूम्रवर्चसे।। २१.१२ ।।"
  },
  {
    "text": "शिखायै च नमश्चोति रक्ताभे नैर्ऋते दले।।\nकवचायांजनाभाय इति वायुदलेन्यसेत्।। २१.१३ ।।"
  },
  {
    "text": "अस्त्रायाग्निसिखाभाय इति दिक्षु प्रविन्यसेत्।।\nनेत्रेभ्यश्चेति चैशान्यां पिंगलेभ्यः प्रविन्येसत्।। २१.१४ ।।"
  },
  {
    "text": "शिवं सदा शिवं देवं महेश्वरमतः परम्।।\nरुद्रं विष्णुं विरिंचिं च सृष्टिन्यायेन भावयेत्।। २१.१५ ।।"
  },
  {
    "text": "शिवाय रुद्ररूपाय शांत्यतीताय शंभवे।।\nशांताय शांतदैत्याय नमश्चंद्रमसे तथा।। २१.१६ ।।"
  },
  {
    "text": "वेद्याय विद्याधाराय वह्नये वह्निवर्चसे।।\nकालायै च प्रतिष्ठायै तारकायांतकाय च।। २१.१७ ।।"
  },
  {
    "text": "निवृत्त्यै धनदेवाय धारायै धारणाय च।।\nमंत्रैरेतैर्महाभूतविग्रहं च सदाशिवम्।। २१.१८ ।।"
  },
  {
    "text": "ईशानमुकुटं देवं पुरुषास्यं पुरातनम्।।\nअघोर हृदयं हृष्टं वामगुह्यं महेश्वरम्।। २१.१९ ।।"
  },
  {
    "text": "सद्यमूर्ति स्मरेद्देवं सदसद्व्यक्तिकारणम्।।\nपंचवक्त्रं दशभुजमष्टत्रिंशत्कलामयम्।। २१.२० ।।"
  },
  {
    "text": "सद्यमष्टप्रकारेण प्रभिद्य च कलामयम्।।\nवामं त्रयोदशविधौर्विभिद्य विततं प्रभुम्।। २१.२१ ।।"
  },
  {
    "text": "अघोरमष्टधा कृत्वा कलारूपेण संस्थितम्।।\nपुरुषं च चतुर्धा वै विभज्य च कलामयम्।। २१.२२ ।।"
  },
  {
    "text": "ईशानं पंचधा कृत्वा पंचमूर्त्या व्यवस्थितम्।।\nहंसहंसेति मंत्रेण शिवभक्त्या समन्वितम्।। २१.२३ ।।"
  },
  {
    "text": "ओंकारमात्रमोंकारमकारं समरूपिणम्।।\nआ ई ऊ ए तथा अंबानुक्रमेणात्मरूपिणम्।। २१.२४ ।।"
  },
  {
    "text": "प्रधानसहितं देवं प्रलयोत्पत्तिवर्जितम्।।\nअणोरणीयांसमजं महतोऽपि महत्तमम्।। २१.२५ ।।"
  },
  {
    "text": "उर्ध्वरेतसमीशानं विरूपाक्षमुमापतिम्।।\nसहस्रशिरसं देवं सहस्राक्षं सनातनम्।। २१.२६ ।।"
  },
  {
    "text": "सहस्रहस्तचरणं नादांतं नादविग्रहम्।।\nखद्योतसदृशाकारं चंद्ररेखाकृति प्रभुम्।। २१.२७ ।।"
  },
  {
    "text": "द्वादशांते भ्रुवोर्मध्ये तालुमध्ये गले क्रमात्।।\nहृद्देशेऽवस्थितं देवं स्वानंदममृतं शिवम्।। २१.२८ ।।"
  },
  {
    "text": "विद्युद्वलयसंकाशं विद्युत्कोटिसमप्रभम्।।\nश्यामं रक्तं कलाकारं शक्तित्रयकृतासनम्।। २१.२९ ।।"
  },
  {
    "text": "सदाशिवं स्मरेद्देवं तत्त्वत्रयसमन्वितम्।।\nविद्यामूर्तिमयं देव पूजयेच्च यथाक्रमात्।। २१.३० ।।"
  },
  {
    "text": "लोकपालांस्तथास्त्रेण पूर्वाद्यान्पूजयेत् पृथक्।।\nचरुं च विधिनासाद्य शिवाय विनिवेदयेत्।। २१.३१ ।।"
  },
  {
    "text": "अर्धं शिवाय दत्त्वैव शेषर्धेन तु होमयेत्।।\nअघोरेणाथ शिष्याय दापयेद्भोक्तुमुत्तमम्।। २१.३२ ।।"
  },
  {
    "text": "उपस्पृश्य शुचिर्भूत्वा पुरुषं विधिना यजेत्।।\nपंचगव्यं ततः प्राश्य ईशानेनाभिमंत्रितम्।। २१.३३ ।।"
  },
  {
    "text": "वामदेवेन भस्मांगी भस्मनोद्धूलयेत्क्रमात्।।\nकर्णयोश्च जपेद्देवीं गायत्रीं रुद्रदेवताम्।। २१.३४ ।।"
  },
  {
    "text": "ससूत्रं सपिधानं च वस्त्रयुग्मेन वेष्टितम्।।\nतत्पूर्वं हेमरत्नौघैर्वासितं वै हिरण्मयम्।। २१.३५ ।।"
  },
  {
    "text": "कलशान्विन्यसेत्पंच पंचभिर्ब्राह्मणैस्ततः।।\nहोमं च चरुणा कुर्याद्यथाविभवविस्तरम्।। २१.३६ ।।"
  },
  {
    "text": "शिष्यं च वासयेद्भक्तं दक्षिणे मंडलस्य तु।।\nदर्भशय्यासमारूढं शिवध्यानपरायणम्।। २१.३७ ।।"
  },
  {
    "text": "अघोरेण यथान्यायमष्टोत्तरशतं पुनः।।\nघृतेन हुत्वा दुःस्वप्नं प्रभाते शोधयेन्मलम्।। २१.३८ ।।"
  },
  {
    "text": "एवं चोपोषितं शिष्यं स्नातं भूषितविग्रहम्।।\nनववस्त्रोत्तरीयं च सोष्णीषं कृतमंगलम्।। २१.३९ ।।"
  },
  {
    "text": "दुकूलाद्येन वस्त्रेण नेत्रं बद्ध्वा प्रवेशयेत्।।\nसुवर्णपुष्पसंमिश्रं यताविभवविस्तरम्।। २१.४० ।।"
  },
  {
    "text": "ईशानेन च मंत्रेण कुर्यात्पुष्पांजलिं प्रभोः।।\nप्रदक्षिणात्रयं कृत्वा रुद्राध्यायेन वा पुनः।। २१.४१ ।।"
  },
  {
    "text": "केवलं प्रणवेनाथ शिवध्यानपरायणः।।\nध्यात्वा तु देवदेवेशमीशाने संक्षिपेत्स्वयम्।। २१.४२ ।।"
  },
  {
    "text": "यस्मिन्मंत्रे पतेत्पुष्पं तन्मंत्रस्तस्य सिध्यति।।\nशिवांभसा तु संस्पृश्य अवोरेण च भस्मना।। २१.४३ ।।"
  },
  {
    "text": "शिष्यमूर्धनि विन्यस्य गंधाद्यैः शिष्यमर्चयेत्।।\nवारुणं परमं श्रेष्ठं द्वारं वै सर्ववर्णिनाम्।। २१.४४ ।।"
  },
  {
    "text": "क्षत्त्रियाणां विशेषेण द्वारं वै पश्चिमं स्मृतम्।।\nनेत्रावरणमुन्मुच्य मंडलं दर्शयेत्ततः।। २१.४५ ।।"
  },
  {
    "text": "कुशासेन तु संस्थाप्य दक्षिणामूर्तिमास्थितः।।\nतत्त्वशुद्धिं ततः कुर्यात्पंचतत्त्वप्रकारतः।। २१.४६ ।।"
  },
  {
    "text": "निवृत्त्या रुद्रपर्यंतमंडमंजोद्भवात्मज।।\nप्रतिष्ठया तदूर्ध्वं च यावदव्यक्तगोचरम्।। २१.४७ ।।"
  },
  {
    "text": "विश्वेश्वरांतं वै विद्या कलामात्रेण सुव्रत।।\nतदूर्ध्वमार्गं संशोध्य शिवभक्त्या शिवं नयेत्।। २१.४८ ।।"
  },
  {
    "text": "समर्चनाय तत्त्वस्य तस्य भोगेश्वरस्य वै।।\nतत्त्वत्रयप्रभेदेन चतुर्भिरुत वा तथा।। २१.४९ ।।"
  },
  {
    "text": "होमयेदंगमंत्रभेण शांत्यतीरतं सदाशिवम्।।\nसद्यादिभिस्तु शांत्यंतं चतुर्भिः कलया पृथक्।। २१.५० ।।"
  },
  {
    "text": "शांत्यतीतं मुनिश्रेष्ठ ईशानेनाथवा पुनः।।\nप्रत्येकमष्टोत्तरशतं दिशाहोमं तु कारयेत्।। २१.५१ ।।"
  },
  {
    "text": "ईशान्यां पंचमोनाथ प्रधानं परिगीयते।।\nसमिदाज्यचरूँल्लाजान्सर्षपांश्च यवांस्तिलान्।। २१.५२ ।।"
  },
  {
    "text": "द्रव्याणि सप्त होतव्यं स्वाहांतं प्रणवादिकम्।।\nतेषां पूर्णाहुतिर्विप्र ईशानेन विधीयते।। २१.५३ ।।"
  },
  {
    "text": "सहंसेन यथान्यायं प्रणवाद्येन सुव्रत।।\nअघोरेण च मंत्रेण प्रायश्चित्तं विधीयते।। २१.५४ ।।"
  },
  {
    "text": "जयादिस्विष्टपर्यंतमग्निकार्यं क्रमेण तु।।\nगुणसंख्याप्रकारेण प्रधानेन च योजयेत्।। २१.५५ ।।"
  },
  {
    "text": "भूतानि ब्रह्मभिर्वापि मौनी बीजादिभिस्तथा।।\nअथ प्रधानमात्रेण प्राणापानौ नियम्य च।। २१.५६ ।।"
  },
  {
    "text": "षष्ठेन भेदयेदात्मप्रणवांतं कुलाकुलम्।।\nअन्योऽन्यमुपसंहृत्य ब्रह्माणं केशवं हरम्।। २१.५७ ।।"
  },
  {
    "text": "रुद्रे रुद्रं तमीशाने शिवे देवं महेश्वरम्।।\nतस्मात्सृष्टिप्रकारेम भावयेद्भवनाशनम्।। २१.५८ ।।"
  },
  {
    "text": "स्थाप्यात्मनममुं जीवं ताडनं द्वारदर्शनम्।।\nदीपनं ग्रहणं चैव बंधनं पूजया सह।। २१.५९ ।।"
  },
  {
    "text": "अमृतीकरणं चैव कारयेद्विधिपूर्वकम्।।\nपष्ठांतं सद्यसंयुक्तं तृतीयेन समन्वितम्।। २१.६० ।।"
  },
  {
    "text": "फडंतं संहृतिः प्रोक्ता पंचभूतप्रकारतः।।\nसद्याद्यषष्ठसहितं शिखांतं सफडंतकम्।। २१.६१ ।।"
  },
  {
    "text": "ताडनं कथितं द्वारं तत्त्वानामपि योगिनः।।\nप्रधानं संपुटीकृत्य तृतीयेन च दीपनम्।। २१.६२ ।।"
  },
  {
    "text": "आद्येन संपुटीकृत्य प्रधानं ग्रहणं स्मृतम्।।\nप्रधानं प्रधानं प्रथमेनैव संपुटीकृत्य पूर्ववत्।। २१.६३ ।।"
  },
  {
    "text": "बंधनं परिपूर्णेन प्लावनं चामृतेन च।।\nशांत्य तीता ततः शांतिर्विद्या नाम कलामला।। २१.६४ ।।"
  },
  {
    "text": "प्रतिष्ठा च निवृत्तिश्च कलासंक्रमणं स्मृता।।\nतत्त्ववर्णकलायुक्तं भुवनेन यथाक्रमम्।। २१.६५ ।।"
  },
  {
    "text": "मंत्रैः पादैः स्तवं कुर्याद्विशोध्य च यथाविधि।।\nआद्येन योनिबीजेन कल्पयित्वा च पूर्ववत्।। २१.६६ ।।"
  },
  {
    "text": "पूजासंप्रोक्षणं विद्धि ताडनं हरणं तथा।।\nसंहतस्य च संयोगं विक्षेपं च यथाक्रमम्।। २१.६७"
  },
  {
    "text": "अर्चना च तथा गर्भधारणं जननं पुनः।।\nअधिकारो भवेद्भानोर्लयश्चैव विशेषतः।। २१.६८ ।।"
  },
  {
    "text": "उत्तमाद्यं तथांत्येन योनिबीजेन सुव्रत।।\nउद्दारे प्रोक्षणे चैव ताडने च महामुने।। २१.६९ ।।"
  },
  {
    "text": "अघोरेण फडंतेन संसृतिश्च न संशयः।।\nप्रतितत्त्वं क्रमो ह्येष योगमार्गेण सुव्रत।। २१.७० ।।"
  },
  {
    "text": "मुष्टिना चैव यावच्च तावत्कालं नयेत्क्रमात्।।\nविषुवेण तु योगेन निवृत्त्यादि शिवांतिकम्।। २१.७१ ।।"
  },
  {
    "text": "एकत्र समतां याति नान्यथा तु पृथक्पृथक्।।\nनासाग्रे द्वादशांतेन पृष्ठेन सह योगिनाम्।। २१.७२ ।।"
  },
  {
    "text": "क्षंतव्यमिति विप्रेंद्र देवदेवस्य शासनम्।।\nहेमराजतताम्राद्यैर्विधिना कल्पितेन च।। २१.७३ ।।"
  },
  {
    "text": "सकूर्चेन सवस्त्रेण तंतुना वेष्टितेन च।।\nतीर्थांबुपूरितेनैव रत्नगर्भेण सुव्रत।। २१.७४ ।।"
  },
  {
    "text": "संहितामांत्रितेनैव रुद्राध्यायस्तुतेन च।।\nसेचयेच्च ततः शिष्यं शिवभक्तं च धार्मिकम्।। २१.७५ ।।"
  },
  {
    "text": "सोऽपि शिष्यः शिवस्याग्रे सुरोरग्रे च सादरम्।।\nवह्नेश्च दीक्षां कुर्वीत दीक्षितश्च तथाचरेत्।। २१.७६ ।।"
  },
  {
    "text": "वरं प्राणपरित्यागश्छेदनं शिरसोऽपि वा।।\nन त्वनभ्यर्च्य भुंजीयाद्भगवंतं सदाशिवम्।। २१.७७ ।।"
  },
  {
    "text": "एवं दीक्षा प्रकर्तव्या पूजा चैव यताक्रमम्।।\nत्रिकालमेककालं वा पूजयेत्परमेश्वरम्।। २१.७८ ।।"
  },
  {
    "text": "अग्निहोत्रं च वेदाश्च यज्ञाश्च बहुदक्षिणाः।।\nशिवलिंगार्चनस्यैते कलांशेनापि नो समाः।। २१.७९ ।।"
  },
  {
    "text": "सदा यजति यज्ञेन सदा दानं प्रयच्छति।।\nसदा च वायुभक्षश्च सकृद्योऽभ्यर्चयेच्छिवम्।। २१.८० ।।"
  },
  {
    "text": "एककालं द्विकालं वा त्रिकालं नित्यमेव वा।।\nयोऽर्चयांति महादेवं ते रुद्रा नात्र संशयः।। २१.८१ ।।"
  },
  {
    "text": "नारुद्रस्तु स्पृसेद्रुद्रं नारुद्रो रुद्रमर्चयेत्।।\nनारुद्रः कीर्तयेद्रूद्रं नारुद्रो रुद्रमाप्नुयात्।। २१.८२ ।।"
  },
  {
    "text": "एवं संक्षेपतः प्रोक्तो ह्यधिकारिविधिक्रमः।।\nशिवार्चनार्थं धर्मार्थकाममोक्षफलप्रदः।। २१.८३ ।।"
  },
  {
    "text": "इति श्रीलिंङ्गमहापुराणे उत्तरभागे दीक्षाविधिर्नामैकविंशतितमोध्यायः।। २१ ।।"
  }
]
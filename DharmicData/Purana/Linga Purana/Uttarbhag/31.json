[
  {
    "text": "सनत्कुमार उवाच।।\nअथान्यं पर्वतं सूक्ष्ममल्पद्रव्यं महाफलम्।।\nद्रव्यमात्रोपसंयुक्ते काले मध्यं विधीयते।। ३१.१ ।।"
  },
  {
    "text": "गोमयालिप्तभूमौ तु ह्यंबराणि प्रकीर्य च।।\nतन्मध्ये निक्षिपेद्धीमांस्तिलभारत्रयं शुभम्।। ३१.२ ।।"
  },
  {
    "text": "पद्ममष्टदलं कुर्यात्कर्णिकाकेसरान्वितम्।।\nदशनिष्केण तत्कार्यं तदर्धार्धेन वा पुनः।। ३१.३ ।।"
  },
  {
    "text": "तिलमध्ये न्यसेत्पद्मं पद्ममध्ये महेश्वरम्।।\nआराध्य विधिवद्देवं वामादीनि प्रपूजयेत्।। ३१.४ ।।"
  },
  {
    "text": "शक्तिरूपं सुवर्णेन त्रिनिष्केण तु कारयेत्।।\nन्यासं तु परितः कुर्याद्विघ्नेशान्परिभागतः।। ३१.५ ।।"
  },
  {
    "text": "पूर्वोक्त हेममानेन विघ्नेशानपि कारयेत्।।\nतान्भ्यर्च्य विधानेन गंधपूष्पादिभिः क्रमात्।। ३१.६ ।।"
  },
  {
    "text": "इति श्रीलिंगमहापुराणे उत्तरभागे एकत्रिंशोऽध्यायः।। ३१ ।।"
  }
]
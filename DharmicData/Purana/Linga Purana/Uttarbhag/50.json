[
  {
    "text": "ऋषय ऊचुः।।\nनिग्रहः कथितस्तेन शिववक्त्रेण शूलिना।।\nकृतापरांधिनां तं तु वक्तुमर्हसि सुव्रत।। ५०.१ ।।"
  },
  {
    "text": "त्वया नविदिनं नास्ति लौकिकं वैदिकं तथा।।\nश्रौतं स्मार्तं महाभाग रोमहर्षण सुव्रत।। ५०.२ ।।"
  },
  {
    "text": "सूत उवाच।।\nपुरा भृगुसुतेनोक्तो हिरण्याक्षाय सुव्रताः।।\nनिग्रहोऽघोरशिष्येण शुक्रेणाक्षयतेजसा।। ५०.३ ।।"
  },
  {
    "text": "तस्य प्रसादद्दैत्येंद्रो हिरण्याक्षः प्रतापवान्।।\nत्रैलोक्यमखिलं जित्वा सदेवासुरमानुषम्।। ५०.४ ।।"
  },
  {
    "text": "उत्पाद्य पुत्रं गणपं चांधकं चारुविक्रमम्।।\nरराज लोके देवेन वराहेण निषूदितः।। ५०.५ ।।"
  },
  {
    "text": "स्त्रीबाधां बालबाधां च गवामपि विशेषतः।।\nकुर्वतो नास्ति विजयो मार्गेणानेन भूतले।। ५०.६ ।।\nतेन दैत्येन सा देवी धरा नीता रसातलम्।।\nतेनाघोरेण देवेन निष्फलो निग्रहः कृतः।। ५०.७ ।।"
  },
  {
    "text": "संवत्सर सहस्रांते वराहेण च सूदितः।।\nतस्मादघोरसिद्ध्यर्थं ब्राह्मणान्नैव बाधयेत्।। ५०.८ ।।"
  },
  {
    "text": "स्त्रीणामपि विशेषेण गवामपि न कारयेत्।।\nगुह्याद्गुह्यतमंगोप्यमतिगुह्यं वदामि वः।। ५०.९ ।।"
  },
  {
    "text": "आततायिनमुद्दिश्य कर्तव्यं नृपसत्तमैः।।\nब्राह्मणेभ्यो न कर्तव्यं स्वराष्ट्रेशस्य वा पुनः।। ५०.१० ।।"
  },
  {
    "text": "अतीवदुर्जये प्राप्ते बले सर्वे निषूदिते।।\nअधर्मयुद्धे संप्राप्ते कुर्याद्विधिमनुत्तमम्।। ५०.११ ।।"
  },
  {
    "text": "अघृणेनैव कर्तव्यो ह्यघृणेनैव कारयेत्।।\nकृतमात्रे न संदेहो निग्रहः संप्रजायते।। ५०.१२ ।।"
  },
  {
    "text": "लक्षमात्रं पुमाञ्जप्त्वा अघोरं घोररूपिणम्।।\nदशांशं विधिना हुत्वा तिलेन द्विजसत्तमाः।। ५०.१३ ।।"
  },
  {
    "text": "संपूज्य लक्षपुष्पेण सितेन विधिपूर्वकम्।।\nबाणलिंगेऽथवा वह्नौ दक्षिणामूर्तिमाश्रितः।। ५०.१४ ।।"
  },
  {
    "text": "सिद्धमंत्रोऽन्यता नास्ति द्रष्टा सिद्ध्यादयः पुनः।।\nसिद्धमंत्रः स्वयं कुर्यात्प्रेतस्थाने विशेषतः।। ५०.१५ ।।"
  },
  {
    "text": "मातृस्थानेऽपि वा विद्वान्वेदवेदांगपारगः।।\nकेवलं मंत्रसिद्धो वा ब्राह्मणः शिवभावितः।। ५०.१६ ।।"
  },
  {
    "text": "कुर्याद्विधिमिमं धीमानात्मनोऽर्थं नृपस्य वा।।\nसूलाष्टकं न्यसेद्विद्वान्पूर्वादीशानकांतकम्।। ५०.१७ ।।"
  },
  {
    "text": "त्रिशिखं च त्रिशूलं च चतुर्विशाच्छिकाग्रतः।।\nअघोरविग्रहं कृत्वा संकलीकृतविग्रहः।। ५०.१८ ।।"
  },
  {
    "text": "सर्वनाशकरं ध्यात्वा सर्वकर्माणि कारयेत्।।\nकालाग्निकोटिसंकाशं स्वदेहमपि भावयेत्।। ५०.१९ ।।"
  },
  {
    "text": "शूलं कपालं पाशं च दंडं चैव शरासनम्।।\nबाणं डमरुकं खड्गमष्टायुधमनुक्रमात्।। ५०.२० ।।"
  },
  {
    "text": "अष्टहस्तश्च वरदो नीलकंठो दिगंबरः।।\nपंचतत्त्वसमारूढो ह्यर्धचंद्रधरः प्रभुः।। ५०.२१ ।।"
  },
  {
    "text": "दंष्ट्राकरालवदनो रौद्रदृष्टिर्भयंकरः।।\nहुंफट्कारमहाशब्दशब्दिताखिलदिङ्मुखः।। ५०.२२ ।।"
  },
  {
    "text": "त्रिनेत्रं नागपाशेन सुबद्धमुकुटं स्वयम्।।\nसर्वाभरणसंपन्नं प्रेतभस्मावगुंठितम्।। ५०.२३ ।।"
  },
  {
    "text": "भूतैः प्रेतैः पिशाचैश्च डाकिनीभिश्च राक्षसैः।।\nसंवृतं गजकृत्त्वा च सर्पभूषणभूषितम्।। ५०.२४ ।।"
  },
  {
    "text": "वृश्चिकाभरणं देवं नीलनीरदनिस्वनम्।।\nनीलांजनाद्रिसंकाशं सिंहचर्मोत्तरीयकम्।। ५०.२५ ।।"
  },
  {
    "text": "ध्यायेदेवमघोरेशं घोरघोरतरं शिवम्।।\nषट्त्रिंशदुक्तमात्राभिः प्राणायामेन सुव्रताः।। ५०.२६ ।।"
  },
  {
    "text": "महामुद्रासमायुक्तः सर्वकर्माणि कारयेत्।।\nसिद्धमंत्रश्चिताग्नौ वा प्रेतस्थाने यथाविधि।। ५०.२७ ।।"
  },
  {
    "text": "स्थापयेन्मध्यदेशे तु ऐंद्रे याम्ये च वारुणे।।\nकौबेर्यां विदिवत्कृत्वा होमकुंडानि शास्त्रतः।। ५०.२८ ।।"
  },
  {
    "text": "आचार्यो मध्यकुंडे तु साधकाश्च दिशासु वै।।\nपरिस्तीर्य विलोमेन पूर्ववच्छूलसंभृतः।। ५०.२९ ।।"
  },
  {
    "text": "कालाग्निपीठमध्यस्थः स्वयं शिष्यैश्च तादृशैः।।\nध्यात्वा घोरमघोरेशं द्वात्रिंशाक्षरसंयुतम्।। ५०.३० ।।"
  },
  {
    "text": "विभीतकेन वै कृत्वा द्वादशांगुलमानतः।।\nपीठे न्यस्य नृपेंद्रस्य शत्रुमंगारकेण तु।। ५०.३१ ।।"
  },
  {
    "text": "कुंडस्याधः खनेच्छत्रुं ब्राह्मणः क्रोधमूर्च्छितः।।\nअधोमुखोर्ध्वपादं तु सर्वकुंडेषु यत्नतः।। ५०.३२ ।।"
  },
  {
    "text": "श्मशानांगारमानीय तुषेण सह दाहयेत्।।\nतत्राग्निं स्थापयेत्तूष्णीं ब्रह्मचर्यपरायणः।। ५०.३३ ।।"
  },
  {
    "text": "मायूरास्त्रेण नाभ्यां तु ज्वलनं दीपयेत्ततः।।\nकंचुकं तुषसंयुक्तैः कार्पासास्थिसमन्वितैः।। ५०.३४ ।।"
  },
  {
    "text": "रक्तवस्त्रसमं मिश्रैर्होमद्रव्यैर्विशेषतः।।\nहस्तयंत्रोद्भवैस्तैलैः सह होमं तु कारयेत्।। ५०.३५ ।।"
  },
  {
    "text": "अष्टोत्तरसहस्रं तु होमयेदनुपूर्वशः।।\nकृष्णपक्षे चतुर्दश्यां समारभ्य यथाक्रमम्।। ५०.३६ ।।"
  },
  {
    "text": "अष्टम्यंतं तथांगारमंडलस्थानवर्जितः।।\nएवं कृते नृपेंद्रस्य शत्रवः कुलजैः सह।। ५०.३७ ।।"
  },
  {
    "text": "सर्वदुःखसमोपेताः प्रयांति यमसादनम्।।\nमंत्रेणानेन चादाय नृकपाले नखं तथा।। ५०.३८ ।।"
  },
  {
    "text": "केशं नृणां तथांगारं तुषं कंचुकमेव च।।\nचीरच्छटां राजधूलीं गृहसंमार्जनस्य वा।। ५०.३९ ।।"
  },
  {
    "text": "विषसर्पस्य दंतानि वृषदंतानि यानि तु।।\nगवां चैव क्रमेणैव व्याघ्रदंतनखानि च।। ५०.४० ।।"
  },
  {
    "text": "तथा कृष्णमृगाणां च बिडालस्य च पूर्ववत्।।\nनकुलस्य च दंतानि वराहस्य विशेषतः।। ५०.४१ ।।"
  },
  {
    "text": "दंष्ट्राणि साधयित्वा तु मंत्रेणानेन सुव्रताः।।\nजपेदष्टोत्तरशतं मंत्रं चाघोरमुत्तमम्।। ५०.४२ ।।"
  },
  {
    "text": "तत्कपालं नखं क्षेत्रे गृहे वा नगरेऽपि वा।।\nप्रेतस्थानेऽपि वा राष्ट्रे मृतवस्त्रेण वेष्टयेत्।। ५०.४३ ।।"
  },
  {
    "text": "शत्रोरष्टमाराशौ वा परिविष्टे दिवाकरे।।\nसोमे वा परिविष्टे तु मंत्रेणानेन सुव्रताः।। ५०.४४ ।।"
  },
  {
    "text": "स्थाननाशो भवेत्तस्य शत्रोर्नाशश्च जायते।।\nशत्रुं राज्ञः समालिख्य गमने समवस्थिते।। ५०.४५ ।।"
  },
  {
    "text": "भूतले दर्पणप्रख्ये वितानोपरि शोभिते।।\nचतुस्तोरणसंयुक्ते दर्भमालासमावृते।। ५०.४६ ।।"
  },
  {
    "text": "वेदाध्ययनसंपन्ने राष्ट्रे वृद्धिप्रकाशके।।\nदक्षिणेन तु पादेन मूर्ध्नि संताडयेत्स्वयम्।। ५०.४७ ।।"
  },
  {
    "text": "एवं कृते नृपेंद्रस्य शत्रुनाशो भविष्यति।।\nस्वाराष्ट्रपतिमुद्दिश्य यः कुर्यादाभिचारिकम्।। ५०.४८ ।।"
  },
  {
    "text": "स आत्मानं निहत्यैव स्वकुलं नाशयेत्कुधीः।।\nतस्मात्स्वराष्ट्रगांप्तारं नृपतिं पालयेत्सदा।। ५०.४९ ।।"
  },
  {
    "text": "मंत्रैषधिक्रियाद्यैश्च सर्वयत्नेन सर्वदा।।\nएतद्रहस्यं कथितं न देयं यस्य कस्यचित्।। ५०.५० ।।"
  },
  {
    "text": "इति श्रीलिंगमहापुराणे उत्तरभागे पंचाशत्तमोऽध्यायः।। ५० ।।"
  }
]
[
  {
    "text": "सनत्कुमार उवाच।।\nभूयोऽपि शिवमाहात्म्यं समाचक्ष्व महामते।।\nसर्वज्ञो ह्यसि भूताना मधिनाथ महागुण।। १५.१ ।।"
  },
  {
    "text": "शैलादिरुवाच।।\nशिवमाहात्म्यमेकाग्रः श्रृणु वक्ष्यामि ते मुने।।\nबहुभिर्बहुधा शब्दैः कीर्तितं मुनिसत्तमैः।। १५.२ ।।"
  },
  {
    "text": "सदसद्रूपमित्याहुः सदसत्पतिरित्यपि।।\nतं शिवं मुनयः केचित्प्रवदंति च सूरयः।। १५.३ ।।"
  },
  {
    "text": "भूतभावविकारेण द्वितीयेन स उच्यते।।\nव्यक्तं तेन विहीनत्वादव्यक्तमसदित्यपि।। १५.४ ।।"
  },
  {
    "text": "उभे ते शिवरूपे हि शिवादन्यं न विद्यते।।\nतयोः पतित्वाच्च शिवः सदसत्पतिरुच्यते।। १५.५ ।।"
  },
  {
    "text": "क्षराक्षरात्मकं प्राहुः क्षराक्षरपरं तथा।।\nशिवं महेश्वरं केचिन्मुनयस्तत्त्वचिंतकाः।। १५.६ ।।"
  },
  {
    "text": "उक्तमक्षरमव्यक्तं व्यक्तं क्षरमुदाहृतम्।।\nरूपे ते शंकरस्यैव तस्मान्न पर उच्यते।। १५.७ ।।"
  },
  {
    "text": "तयोः परः शिवः शांतः क्षराक्षरपरो बुधैः।।\nउच्यते परमार्थेन महादेवो महेश्वरः।। १५.८ ।।"
  },
  {
    "text": "समस्तव्यक्तरूपं तु ततः स्मृत्वा स मुच्यते।।\nसमष्टिव्यष्टिरूपं तु समष्टिव्यष्टिकारणम्।। १५.९ ।।"
  },
  {
    "text": "वदंति केचिदाचार्याः शिवं परमकारणम्।।\nसमष्टिं विदुरव्यक्तं व्यक्तं मुनीश्वराः।। १५.१० ।।"
  },
  {
    "text": "रूपे ते गदिते शंभोर्नास्त्यन्यद्वस्तुसंभवम्।।\nतयोः कारमभावेन शिवो हि परमेश्वरः।। १५.११ ।।"
  },
  {
    "text": "उच्यते योगशास्त्रज्ञैः समष्टिव्यष्टिकारणम्।।\nक्षेत्रक्षेत्रज्ञरूपी च शिवः कैश्चिदुदाहृतः।। १५.१२ ।।"
  },
  {
    "text": "परमात्मा परं ज्योतिर्भगवान्परमेश्वरः।।\nचतुर्विशतितत्त्वानि समष्टिव्यष्टिकारणम्।। १५.१३ ।।"
  },
  {
    "text": "प्राहुः क्षेत्रज्ञशब्देन भोक्तारं पुरुषं तथा।।\nक्षेत्रक्षेत्रविदावेते रूपे तस्य स्वयंभुवः।। १५.१४ ।।"
  },
  {
    "text": "न किंचिच्च शिवादन्यदिति प्राहुर्मनीषिणः।।\nअपरब्रह्मरूपं तं परब्रह्मात्मकं शिवम्।। १५.१५ ।।"
  },
  {
    "text": "केचिदाहुर्महादेवमनादि निधनं प्रभुम्।।\nभूतेंद्रियांतः करणप्रधानविषयात्मकम्।। १५.१६ ।।"
  },
  {
    "text": "अपरं ब्रह्म निर्दिष्टं परं ब्रह्म चिदात्मकम्।।\nब्रह्मणी ते महेशस्य शिवस्यास्य स्वयंभुवः।। १५.१७ ।।"
  },
  {
    "text": "शंकरस्य परस्यैव शिवादन्यन्न विद्यते।।\nविद्याविद्यास्वरूपी च शंकरः कैश्चिदुच्यते।। १५.१८ ।।"
  },
  {
    "text": "धाता विधाता लोकानामादिदेवो महेश्वरः।।\nविद्येति च तमेवाहुरविद्येति मुनीश्वराः।। १५.१९ ।।"
  },
  {
    "text": "प्रपंचजातमखिलं ते स्वरूपे स्वयंभुवः।।\nभ्रांतिर्विद्या परं चेति शिवरूपमनुत्तमम्।। १५.२० ।।"
  },
  {
    "text": "अवापुर्मुनयो योगात्केचिदागमवेदिनः।।\nअर्थेषु बहुरूपेषु विज्ञानं भ्रांतिरुच्यते।। १५.२१ ।।"
  },
  {
    "text": "आत्माकारेण संवित्तिर्बुधैर्विद्येति कीर्त्यते।।\nविकल्परहितं तत्त्वं परमित्यभिधीयते।। १५.२२ ।।"
  },
  {
    "text": "तृतीयरूपमीशस्य नान्यत्किंचन सर्वतः।।\nव्यक्ताव्यक्तज्ञरूपीति शिवः कैश्चिन्निगद्यते।। १५.२३ ।।"
  },
  {
    "text": "विधाता सर्व लोकानां धाता च परमेश्वरः।।\nत्रयोविंशतितत्त्वानि व्यक्तशब्देन सूरयः।। १५.२४ ।।"
  },
  {
    "text": "वदंत्यव्यक्तशब्देन प्रकृतिः च परां तथा।।\nकथयंति ज्ञशब्देन पुरुषं गुमभोगिनम्।। १५.२५ ।।"
  },
  {
    "text": "तत्त्रयं शांकरं रूपं नान्यत्किंचिदशांकरम्।। १५.२६ ।।"
  },
  {
    "text": "इति श्रीलिंगमहापुराणे उत्तरभागे पंचदशोऽध्यायः।। १५ ।।"
  }
]
[
  {
    "text": "सनत्कुमार उवाच।।\nभूय एव ममाचक्ष्व महिमानमुमापतेः।।\nभवभक्त महाप्राज्ञ भगवन्नंदिकेश्वर।। १०.१ ।।"
  },
  {
    "text": "शैलादिरुवाच।।\nसनत्कुमार संक्षेपात्तव वक्ष्याम्यशेषतः।।\nमहिमानं महेशस्य भवस्य परमेष्ठिनः।। १०.२ ।।"
  },
  {
    "text": "नास्य प्रकृतिबंधोऽभूद्बुद्धिबंधो न कश्चन।।\nन चाहंकारबंधश्च मनोबंधश्च नोऽभवत्।। १०.३ ।।"
  },
  {
    "text": "चित्तबन्धो न तस्याभूच्छ्रोत्रबंधो न चाभवत्।।\nन त्वचां चक्षुषां वापि बंधो जज्ञे कदाचन।। १०.४ ।।"
  },
  {
    "text": "जिह्वाबंधो न तस्याभूद्घ्राणबंधो न कश्चन।।\nपादबंधः पाणिबंधो वाग्बंधश्चैव सुव्रत।। १०.५ ।।"
  },
  {
    "text": "उपस्थेंद्रिय बंधश्च भूततन्मात्रबंधनम्।।\nनित्यशुद्धस्वभावेन नित्यबुद्धो निसर्गतः।। १०.६ ।।"
  },
  {
    "text": "नित्यमुक्त इति प्रोक्तो मुनिभिस्तत्त्ववेदिभिः।।\nअनादि मध्यनिष्ठस्य शिवस्य परमेष्ठिनः।। १०.७ ।।"
  },
  {
    "text": "बुद्धिं सूते नियोगेन प्रकृतिः पुरुषस्य च।।\nअहंकारं प्रसूतेऽस्या बुद्धिस्तस्य नियोगतः।। १०.८ ।।"
  },
  {
    "text": "अंतर्यामीति देहेषु प्रसिद्धस्य स्वयंभुवः।।\nइंद्रियाणि दशैकं च तन्मात्राणि च शासनात्।। १०.९ ।।"
  },
  {
    "text": "अहंकारोऽतिसंसूते शिवस्य परमेष्ठिनः।।\nतन्मात्राणि नियोगेन तस्य संसुक्ते प्रभो।। १०.१० ।।"
  },
  {
    "text": "महाभूतान्यशेषेण महादेवस्य धीमतः।।\nब्रह्मादीनां तृणांतं हि देहिनां देहसंगतिम्।। १०.११ ।।"
  },
  {
    "text": "महाभूतान्यशेषाणि जनयंति शिवाज्ञया।।\nअध्यवस्यति सर्वार्थान्बुद्धिस्तस्याज्ञया विभोः।। १०.१२ ।।"
  },
  {
    "text": "अंतर्यामीति देहेषु प्रसिद्धस्य स्वयंभुवः।।\nस्वभावसिद्धमैश्वर्यं स्वभावादेव भूतयः।। १०.१३ ।।"
  },
  {
    "text": "तस्याज्ञया समस्तार्थानहंकारोऽतिमन्यते।।\nचित्तं चेतयते चापि मनः संकल्पयत्यपि।। १०.१४ ।।"
  },
  {
    "text": "श्रोत्रं श्रृणोति तच्छक्त्या शब्दस्पर्शादिकं च यत्।।\nशंभोराज्ञबलेनैव भवस्य परमेष्ठिनः।। १०.१५ ।।"
  },
  {
    "text": "वचनं कुरुते वाक्यं नादानादि कदाचन।।\nशरीराणामशेषाणां तस्य देवस्य शासनात्।। १०.१६ ।।"
  },
  {
    "text": "करोति पाणिरादानं न गत्यादि कदाचन।।\nसर्वेषामेव जंतूनां नियमादेव वेधसः।। १०.१७ ।।"
  },
  {
    "text": "विहारं कुरुते पादो नोत्सर्गादि कदाचन।।\nसमस्तदेहिवृंदानां शिवस्यैव नियोगतः।। १०.१८ ।।"
  },
  {
    "text": "उत्सर्गं कुरुते पायुर्न वदेत कदाचन।।\nजंतोर्जातस्य सर्वस्य परमेश्वरशानात्।। १०.१९ ।।"
  },
  {
    "text": "आनंदं कुरुते शश्वदुपस्थं वचनाद्विभोः।।\nसर्वेषामेव भूतानामीश्वरस्यैव शासनात्।। १०.२० ।।"
  },
  {
    "text": "अवकाशमशेषाणां भूतानां संप्रयच्छति।।\nआकाशं सर्वदा तस्य परमस्यैव शासनात्।। १०.२१ ।।"
  },
  {
    "text": "निर्देशेन शिवस्यैव भेदैः प्राणादिभिर्निजैः।।\nबिभर्त्ति सर्वभूतानां शरीराणि प्रभंजनः।। १०.२२ ।।"
  },
  {
    "text": "निर्देशाद्देवदेवस्य सप्तस्कंधगतो मरुत्।।\nलोकयात्रां वहत्येव भेदैः स्वैरावहादिभिः।। १०.२३ ।।"
  },
  {
    "text": "नागाद्यैः पंचभिर्भेदैः शरीरेषु प्रवर्तते।।\nअपदेशेन देवस्य परमस्य समीरणः।। १०.२४ ।।"
  },
  {
    "text": "हव्यं वहति देवानां कव्यं कव्याशिनामपि।।\nपाकं च कुरुते वह्निः शंकरस्यैव शासनात्।। १०.२५ ।।"
  },
  {
    "text": "भुक्तमाहारजातं यत्पचते देहिनां तथा।।\nउदरस्थः सदा वह्निर्विश्वेश्वरनियोगतः।। १०.२६ ।।"
  },
  {
    "text": "संजीवयंत्यशेषाणि भूतान्यापस्तदाज्ञया।।\nअविलंघ्या हि सर्वेषामाज्ञा तस्य गरीयसी।। १०.२७ ।।"
  },
  {
    "text": "चराचराणि भूतानि बिभर्त्येव तदाज्ञया।।\nआज्ञया तस्य देवस्य देवदेवः पुरंदरः।। १०.२८ ।।"
  },
  {
    "text": "जीवतां व्याधिभिः पीडां मृतानां यातनाशतैः।।\nविश्वंभरः सदाकालं लोकैः सर्वैरलंघ्यया।। १०.२९ ।।"
  },
  {
    "text": "देवान्पात्य सुरान् हंति त्रैलोक्यमखिलं स्थितः।।\nअधार्मिकाणां वै नाशं करोति शिवशासनात्।। १०.३० ।।"
  },
  {
    "text": "वरुणः सलिलैर्लोकान्संभावयति शासनात्।।\nमज्जयत्याज्ञया तस्य पाशैर्बध्नाति चासुरान्।। १०.३१ ।।"
  },
  {
    "text": "पुण्यानुरपं सर्वेषां प्राणिनां संप्रयच्छति।।\nवित्तं वित्तेश्वरस्तस्य शासनात्परमोष्ठिनः।। १०.३२ ।।"
  },
  {
    "text": "उदयास्तमये कुर्वन्कुरुते कालमाज्ञया।।\nआदित्यस्तस्य नित्यस्य सत्यस्यपरमात्मनः।। १०.३३ ।।"
  },
  {
    "text": "पुष्पाण्यौषधिजातानि प्रह्लादयति च प्रजाः।।\nअमृतांशुः कलाधारः कालकालस्य शासनात्।। १०.३४ ।।"
  },
  {
    "text": "आदित्या वसवो रुद्रा अश्विनौ मरुतस्तथा।।\nअन्याश्च देवताः सर्वास्तच्छासनविनिर्मिताः।। १०.३५ ।।"
  },
  {
    "text": "गंधर्वा देवसंवाश्च सिद्धाः साध्याश्च चारणाः।।\nयक्षरक्षःपिशाचाश्च स्थिताः शास्त्रेषु वेधसः।। १०.३६ ।।"
  },
  {
    "text": "ग्रहनक्षत्रताराश्च यज्ञा वेदास्तपांसि च।।\nऋषीणां च गणाः सर्वे शासनं तस्य धिष्ठिताः।। १०.३७ ।।"
  },
  {
    "text": "कव्याशिनां गणाः सप्तसमुद्रा गिरिसिंधवः।।\nशासने तस्य वर्तन्ते काननानि सरांसि च।। १०.३८ ।।"
  },
  {
    "text": "कलाः काष्ठा निमेषाश्चमुहूर्ता दिवसाः क्षपाः।।\nऋत्वब्दपक्षमासाश्च नियोगात्तस्य धिष्ठिताः।। १०.३९ ।।"
  },
  {
    "text": "युगमन्वंतराण्यस्य शंभोस्तिष्ठंति शासनात्।।\nपराश्चैवपरार्धाश्च कालभेदास्तथापरे।। १०.४० ।।"
  },
  {
    "text": "देवानां जातयश्चाष्टौ तिरश्चां पंच जातयः।।\nमनुष्याश्च प्रवर्तंते देवदेवस्य धीमतः।। १०.४१ ।।"
  },
  {
    "text": "जातानि भूतवृंदानि चतुर्दशसु योनिषु।।\nसर्वलोकनिषण्णानि तिष्ठंत्यस्यैव शासनात्।। १०.४२ ।।"
  },
  {
    "text": "चतुर्दशसु लोकेषु स्थिता जाताः प्रजाः प्रभोः।।\nसर्वेश्वरस्य तस्यैव नियोगवशवर्तिनः।। १०.४३ ।।"
  },
  {
    "text": "पातालानि समस्तानि भुवनान्यस्य शासनात्।।\nब्रह्मांडानि च शेषाणि तथा सावरणानि च।। १०.४४ ।।"
  },
  {
    "text": "वर्तमानानि सर्वाणि ब्रह्मांडानि तदाज्ञया।।\nवर्तंते सर्वभूताद्यैः समेतानि समंततः।। १०.४५ ।।"
  },
  {
    "text": "अतीतान्यप्यसंख्यानि ब्रह्मांडानि तदाज्ञया।।\nप्रवृत्तानि पदार्थौघैः सहितानि समंततः।। १०.४६ ।।"
  },
  {
    "text": "ब्रह्मांडानि भविष्यंति सह वस्तुभिरात्मक्तैः।।\nकरिष्यंति शिवस्याज्ञां सर्वैरावरणैः सह।। १०.४७ ।।"
  },
  {
    "text": "इति श्रीलिंगमहापुराणे उत्तरभागे दशमोऽध्यायः।। १० ।।"
  }
]
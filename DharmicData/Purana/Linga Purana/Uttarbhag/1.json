[
  {
    "text": "अथ श्रीसटीकलिंगमहापुराणोत्तरभागप्रारंभः।।"
  },
  {
    "text": "श्रीगणेशाय नमः।।"
  },
  {
    "text": "ऋषय ऊचुः।।\nकृष्णस्तुष्यति केनेह सर्वदेवश्वरेश्वरः।।\nवक्तुमर्हसि चास्माकं सूत सर्वार्थविद्भवान्।। १.१ ।।"
  },
  {
    "text": "सूत उवाच।।\nपुरा पृष्टो महातेजा मार्कंडेयो महामुनिः।।\nअंबरीषेण विप्रेंद्रास्तद्वदामि यथातथम्।। १.२ ।।"
  },
  {
    "text": "अंबरीष उवाच।।\nमुने समस्तधर्माणां पारगस्त्वं महामते।।\nमार्कंडेय पुराणोऽसि पुराणार्थविशारदः।। १.३ ।।"
  },
  {
    "text": "नारायणानां दिव्यानां धर्माणां श्रेष्ठमुत्तमम्।।\nतत्किं ब्रूहि महाप्राज्ञभक्तानामिह सुव्रत।। १.४ ।।"
  },
  {
    "text": "सूत उवाच।।\nतस्य तद्वचनं श्रुत्वा समुत्थाय कृतांजलिः।।\nस्मरन्नारायणं देवं कृष्णमच्युतमव्ययम्।। १.५ ।।"
  },
  {
    "text": "मार्कंडेय उवाच।।\nश्रृणु भूप यथान्यायं पुण्यं नारायणात्मकम्।।\nस्मरणं पूजनं चैव प्रणामो भक्तिपूर्वकम्।। १.६ ।।"
  },
  {
    "text": "प्रत्येकमश्वमेधस्य यज्ञस्य सममुच्यते।।\nय एकः पुरुषः श्रेष्ठः परमात्मा जनार्दनः।। १.७ ।।"
  },
  {
    "text": "यस्माद्ब्रह्मा ततः सर्वं समाश्रित्यैव मुच्यते।।\nधर्ममेकं प्रवक्ष्यामि यद्दृष्टं विदितं मया।। १.८ ।।"
  },
  {
    "text": "पुरा त्रेतायुगे कश्चित् कौशिको नाम वै द्विजः।।\nवासुदेवपरो नित्यं सामगानरतः सदा।। १.९ ।।"
  },
  {
    "text": "भोजनासन शय्यासु सदा तद्गतमानसः।।\nउदाचरितं विष्णोर्गायमानः पुनः पुनः।। १.१० ।।"
  },
  {
    "text": "विष्णोः स्थलं समासाद्य हरेः क्षेत्रमनुत्तमम्।।\nअगायत हरिं तत्र तालवर्णलयान्वितम्।। १.११ ।।"
  },
  {
    "text": "मूर्च्छनास्वरयोगेन श्रुतिभेदेन भेदितम्।।\nभक्तियोगं समापन्नो भिक्षामात्रं हि तत्र वै।। १.१२ ।।"
  },
  {
    "text": "तत्रैवं गायमानं च दृष्ट्वा कश्चिद्द्विजस्तदा।।\nपद्माख्य इति विख्यातस्तस्मै चान्नं ददौ तदा।। १.१३ ।।"
  },
  {
    "text": "सकुटुंबो महातेजा ह्युष्णमन्नं हि तत्र वै।।\nकौशिको हि ताद हृष्टो गायन्नास्ते हरिं प्रभुम्।। १.१४ ।।"
  },
  {
    "text": "श्रृण्वन्नास्ते स पद्माख्यः काले विनिर्गतः।।\nकालयोगेन संप्राप्ताः शिष्या वै कौशिकस्य च।। १.१५ ।।"
  },
  {
    "text": "सप्त राजन्यवैश्यानां विप्राणां कुलसंभवाः।।\nज्ञानविद्याधिकाः शुद्धा वासुदेवपरायणाः।। १.१६ ।।"
  },
  {
    "text": "तेषामवितथान्नाद्यं पद्माक्षः स्वयम्।।\nशिष्यैश्च सहितो नित्यं कौशिको हृष्टमानसः।। १.१७ ।।"
  },
  {
    "text": "विष्णुस्थले हरिं तत्र आस्ते गायन्यथाविधि।।\nतत्रैव मालवो नाम वैश्यो विष्णुपरायणः।। १.१८ ।।"
  },
  {
    "text": "दीपमालां हरेर्नित्यं करोति प्रीतिमानसः।।\nमालवी नाम भार्या च तस्य नित्यं पतिव्रता।। १.१९ ।।"
  },
  {
    "text": "गोमयेन समालिप्य हरेः क्षेत्रं समंततः।।\nभर्त्रा सहास्ते सुप्रीता श्रृण्वती गानमुत्तमम्।। १.२० ।।"
  },
  {
    "text": "कुशस्थलात्समापन्ना ब्राह्मणाः शंसितव्रताः।।\nपंचाशद्वै समापन्ना हरेर्गानार्थमुत्तमाः।। १.२१ ।।"
  },
  {
    "text": "साधयंतो हि कार्याणि कौशिकस्य महात्मनः।।\nज्ञानविद्यार्थतत्त्वज्ञाः श्रृण्वंतो ह्यवसंस्तु ते।। १.२२ ।।"
  },
  {
    "text": "ख्यातमासीत्तदा तस्य गानं वै कौशिकस्य तत्।।\nश्रुत्वा राजा समभ्येत्य कलिंगो वाक्यमब्रवीत्।। १.२३ ।।"
  },
  {
    "text": "कौशिकाद्य गणैः सार्धं गायस्वेह च मां पुनः।।\nश्रृणुध्वं च तथा यूयं कुशस्थलजना अपि।। १.२४ ।।"
  },
  {
    "text": "तच्छ्रुत्वा कौशिकः प्राह राजानं सांत्वया गिरा।।\nन जिह्वा मे महाराजन् वाणी च मम सर्वदा।। १.२५ ।।"
  },
  {
    "text": "हरेरन्यमपिंद्रं वा स्तौति नैव च वक्ष्यति।।\nएवमुक्ते तु तच्छिष्यो वासिष्ठो गौतमो हरिः।। १.२६ ।।"
  },
  {
    "text": "सारस्वतस्तथा चित्रश्चित्रमाल्यस्तथा शिशुः।।\nऊचुस्ते पार्थिवं तद्वद्यथा प्राह च कौशिकः।। १.२७ ।।"
  },
  {
    "text": "श्रवकास्ते तथा प्रोचुः पार्थिवं विष्णुतत्पराः।।\nश्रोत्राणीमानि शृण्वंति हरेरन्यं न पार्थिव।। १.२८ ।।"
  },
  {
    "text": "गानकीर्तिं वयं तस्य शृणुमोन्यां न च स्तुतिम्।।\nतच्छ्रुत्वा पार्थिवो रुष्टो गायतामिति चाब्रवीत्।। १.२९ ।।"
  },
  {
    "text": "स्वभृत्यान्ब्राह्मणा ह्येते कीर्तिं श्रृण्वंति मे यथा।।\nन श्रृण्वंति कथं तस्मात् गायमाने समंततः।। १.३० ।।"
  },
  {
    "text": "एव मुक्तास्तदा भृत्या जगुः पार्थिवमुत्तमम्।।\nनिरुद्धमार्गा विप्रास्ते गाने वृत्ते तु दुःखिताः।। १.३१ ।।"
  },
  {
    "text": "काष्ठसंकुभिरन्योन्यं श्रोत्राणि विदधुर्द्विजाः।।\nकौसिकाद्याश्च तां ज्ञात्मवा मनोवृत्तिं नृपस्य वै।। १.३२ ।।"
  },
  {
    "text": "प्रसह्यास्मांस्तु गायेत स्वगानेसौ नृपः स्थितः।।\nइति विप्राः सुनियता जिह्वाग्रं चिच्छिदुः करैः।। १.३३ ।।"
  },
  {
    "text": "ततो राजा सुसंक्रुद्धः स्वदेशात्तान्न्यवासयत्।।\nआदाय सर्वं वित्तं च ततस्ते जग्मुरुत्तराम्।। १.३४ ।।"
  },
  {
    "text": "दिशमासाद्य कालेन कालधर्मेणयोजिताः।।\nतानागतान्यमो दृष्ट्वा किं कर्तव्यमिति स्म ह।। १.३५।।"
  },
  {
    "text": "चोष्टितं तत्क्षणे राजन् ब्रह्मा प्राह सुराधिपान्।।\nकौशिकादीन् द्विजानद्य वासयध्वं यथासुखम्।। १.३६।।"
  },
  {
    "text": "गानयोगेन ये नित्यं पूजयंति जनार्दनम्।।\nतानानयत भद्रं वो यदि देवत्वमिच्छथ।। १.३७ ।।"
  },
  {
    "text": "इत्युक्ता लोकपालस्ते कौशिकेति पुनः पुनः।।\nमालवेति तथा केचित् पद्माक्षेति तथा परे।। १.३८ ।।"
  },
  {
    "text": "क्रोशमानाः समभ्येत्य तानादाय विहायसा।।\nब्रह्मलोकं गताः शीघ्रं मुहूर्तेनैव ते सुराः।। १.३९ ।।"
  },
  {
    "text": "कौशिकादींस्ततो दृष्ट्वा ब्रह्मा लोकपितामहः।।\nप्रत्युद्गम्य यथान्यायं स्वागतेनाभ्यपूजयत्।। १.४० ।।"
  },
  {
    "text": "ततः कोलाहलमभूदतिगौरवमुल्बणम्।।\nब्रह्मणा चरितं दृष्ट्वा देवानां नृपसत्तम।। १.४१ ।।"
  },
  {
    "text": "हिरण्यगर्भो भगवांस्तान्निवार्य सुरोत्तमान्।।\nकौशिकादीन्समादाय मुनीन् देवैः समावृतः।। १.४२ ।।"
  },
  {
    "text": "विष्णुलोकं ययौ शीघ्रं वासुदेवपरायणः।।\nतत्र नारायणोदेवः श्वेतद्वीपनिवासिभिः।। १.४३ ।।"
  },
  {
    "text": "ज्ञानयोगेश्वरैः सिद्धैर्विष्णुभक्तैः समाहितैः।।\nनारायणसमैर्दिव्यैश्चतुर्बाहुधरैः शुभैः।। १.४४ ।।"
  },
  {
    "text": "विष्णुचिह्नसमापन्नैर्दीप्यमानैरकल्मषैः।।\nअष्टाशीतिसहस्रैश्च सेव्यमानो महाजनैः।। १.४५ ।।"
  },
  {
    "text": "अस्माभिर्नारदाद्यैश्च सनकाद्यैरकल्मषैः।।\nभूतैर्नानाविधैश्चैव दिव्यस्त्रीभिः समंततः।। १.४६ ।।"
  },
  {
    "text": "सेव्यमानोथ मध्ये वै सहस्रद्वारसंवृते।।\nसहस्रयोजनायामे दिव्ये मणिमये शुभे।। १.४७ ।।"
  },
  {
    "text": "विमाने विमले चित्रे भद्रपीठासने हरिः।।\nलोककार्ये प्रसक्तानां दत्तदृष्टिश्च माधवः।। १.४८ ।।"
  },
  {
    "text": "तस्मिन्कालेऽथ भगवान् कौशिकाद्यैश्च संवृतः।।\nआगम्य प्रणिपत्याग्रे तुष्टाव गरुडध्वजम्।। १.४९ ।।"
  },
  {
    "text": "ततो किलोक्य भगवान् हरिर्नारायणः प्रभुः।।\nकौशिकेत्याह संप्रीत्या तान्सर्वांश्च यथाक्रमम्।। १.५० ।।"
  },
  {
    "text": "जयघोषो महानसीन्महाश्चर्ये समागते।।\nब्रह्माणमाह विश्वात्मा श्रृणु ब्रह्मन् मयोदितम्।। १.५१ ।।"
  },
  {
    "text": "कौशिकस्य इमे विप्राः साध्यसाधनतत्पराः।।\nहिताय संप्रवृत्ता वै कुशस्थलनिवासिनः।। १.५२ ।।"
  },
  {
    "text": "मत्कीर्तिश्रवणे युक्ता ज्ञानतत्त्वार्थकोविदाः।।\nअनन्यदेवताभक्ताः साध्या देवा भवंत्विमे।। १.५३ ।।"
  },
  {
    "text": "दिव्यरूपधरः श्रीमान् श्रृण्वन्गानमिहाधिपः।।\nआस्व नित्यं यथाकामं यावल्लोका भवंति वै।। १.५४ ।।"
  },
  {
    "text": "पद्माक्षमाह भगवान् धनदो भवमाधवः।।\nधनानामीश्वरो भूत्वा यथाकालं हि मां पुनः।। १.५५ ।।"
  },
  {
    "text": "मालबं मालवीं चैवं प्राह दामोदरो हरिः।।\nमम लोके यथाकालं भार्यया सह मालव।। १.५६ ।।"
  },
  {
    "text": "दिव्यरूपधरः श्रीमान् श्रृण्वन्गानमिहाधिपः।।\nआस्व नित्यं यथाकामं यावल्लोका भवंति वै।। १.५७ ।।"
  },
  {
    "text": "पद्माक्षमाह भगवान् धनदो भवमाधवः।।\nधनानामीश्वरो भूत्वा यथाकालं हि मां पुनः।। १.५८ ।।"
  },
  {
    "text": "आगम्य दृष्ट्वा मां नित्यं कुरु राज्यं यथासुखम्।।\nएवमुक्त्वा हरिर्विष्णुर्ब्रह्माणमिदमब्रवीत्।। १.५९ ।।"
  },
  {
    "text": "कौशिकस्यास्य गानेन योगनिद्रा च मे गता।।\nविष्णुस्थले च मां स्तौति शिष्यैरेष समन्ततः।। १.६० ।।"
  },
  {
    "text": "राज्ञा निरस्तः क्रूरेण कलिंगेन महीयसा।।\nस जिह्वाच्छेदनं कृत्वा हरेरन्यं कथंचन।। १.६१ ।।"
  },
  {
    "text": "न स्तोष्यामीति नियतः प्राप्तोसौ मम लोकताम्।।\nएते च विप्रा नियता मम भक्ता यशस्विनः।। १.६२ ।।"
  },
  {
    "text": "श्रोत्रच्छिद्रमथाहत्य शंकुभिर्वै परस्परम्।।\nश्रोष्यामो नैव चान्यद्वै हरेः कीर्तिमितिस्म ह।। १.६३ ।।"
  },
  {
    "text": "एते विप्रास्च देवत्वं मम सान्निध्यमेव च।।\nमालवो भार्यया सार्धं मत्क्षेत्रं परिमृज्य वै।। १.६४ ।।"
  },
  {
    "text": "दीपमालादिभिर्नित्यमभ्यर्च्य सततं हि माम्।।\nगानं शृणोति नियतो मत्कीर्तिचरितान्वितम्।। १.६५ ।।"
  },
  {
    "text": "तेनासौ प्राप्तवाँल्लोकं मम ब्रह्मा सनातनम्।।\nपद्माक्षोसौ ददौ भोज्यं कौशिकस्य महात्मनः।। १.६६ ।।"
  },
  {
    "text": "धनेशत्वमवाप्तोसौ मम सान्निध्यमेव च।।\nएवमुक्त्वा हरिस्तत्र समाजे लोकपूजितः।। १.६७ ।।"
  },
  {
    "text": "तस्मिन् क्षणे समापन्ना मधुराक्षरपेशलैः।।\nविपंचीगुणतत्त्वज्ञैर्वाद्यविद्याविशारदैः।। १.६८ ।।"
  },
  {
    "text": "मंदं मंदस्मिता देवी विचित्राभरणान्विता।।\nगायमाना समायाता लक्ष्मीर्विष्णुपरिग्रहा।। १.६९ ।।"
  },
  {
    "text": "वृता सहस्रकोटीभिरंगनाभिः समंततः।।\nततो गणाधिपा दृष्ट्वा भुशुंडीपरिघायुधाः।। १.७० ।।"
  },
  {
    "text": "ब्रह्मादींस्तर्जयंतस्ते मुनीन्देवान्समंततः।।\nउत्सारयंतः संहृष्टा धिष्ठिताः पर्वतोपमाः।। १.७१ ।।"
  },
  {
    "text": "सर्वे वयं हि निर्याताः सार्धं वै ब्रह्मणा सुरैः।।\nतस्मिन् क्षणे समाहूतस्तुंबरुर्मुनिसत्तमः।। १.७२ ।।"
  },
  {
    "text": "प्रविवेश समीपं वै देव्या देवस्य चैव हि।।\nतत्रासीनो यथायोगं नानामूर्च्छासमन्वितम्।। १.७३ ।।"
  },
  {
    "text": "जगौ कलपदं हृष्टो विपंचीं चाभ्यवादयत्।।\nनानारत्नसमायुक्तैर्दिव्यैराभरणोत्तमैः।। १.७४ ।।"
  },
  {
    "text": "दिव्यमाल्यैस्तथा शुभ्रैः पूजितो मुनिसत्तमः।।\nनिर्गतस्तुंबरुर्हृष्टो अन्ये च ऋषयः सुराः।। १.७५ ।।"
  },
  {
    "text": "दृष्ट्वा संपूजितं यांतं यथायोगमरिंदम।।\nनारदोथ मुनिर्दृष्ट्वा तुंबरोः सत्क्रियां हरेः।। १.७६ ।।"
  },
  {
    "text": "शोकाविष्टेन मनसा संतप्तहृदयेक्षणः।।\nचिंतामापेदिवांस्तत्र शोकमूर्च्छाकुलात्मकः।। १.७७ ।।"
  },
  {
    "text": "केनाहं हि हरेत्यास्ये योगं देवीसमीपतः।।\nअहो तुंबरुणा प्राप्तं धिङ्मां मूढं विचेतसम्।। १.७८ ।।"
  },
  {
    "text": "योहं हरेः सन्निकाशं भूतैर्निर्यातितः कथम्।।\nजीवन्यास्यामि कुत्राहमहो तुंबरुणा कृतम्।। १.७९ ।।"
  },
  {
    "text": "इति संचिंतयन् विप्रस्तप आस्थितवान्मुनिः।।\nदिव्यं वर्षसहस्रं तु निरुचच्छ्वाससमन्वितः।। १.८० ।।"
  },
  {
    "text": "ध्यायन्विष्णुमथाध्यास्ते तुंबरोः सत्क्रियां स्मरन्।।\nरोदमानो मुहुर्विद्वान् धिङ्मामिति च चिंतयन्।। १.८१ ।।"
  },
  {
    "text": "तत्र यत्कृतवान्विष्णुस्तच्छृणुष्व नराधिप।। १.८२ ।।"
  },
  {
    "text": "इति श्रीलिंगमहापुराणे उत्तरभागे कौशिकवृत्तकथनं नाम प्रथमोध्यायः।। १ ।।"
  }
]
[
  {
    "text": "अम्बरीष उवाच।।\nमार्कंडेय महाप्राज्ञ केन योगेन लब्धवान्।।\nगानविद्यां महाभागे उत्तरभाग नारदो भगवान्मुनिः।। ३.१ ।।"
  },
  {
    "text": "तुंबरोश्च समानत्वं कस्मिन्काल उपेयिवान्।।\nएतदाचक्ष्व मे सर्वं सर्वज्ञोसि महामते।। ३.२ ।।"
  },
  {
    "text": "मार्कंडेय उवाच।।\nश्रुतो मयायमर्थो वै नारदाद्देवदर्शनात्।।\nस्वयमहा महातेजा नारदोऽसौ महामतिः।। ३.३ ।।"
  },
  {
    "text": "संतप्यमानो भगवान् दिव्यंवर्षसहस्रकम्।।\nनिरुच्छ्वासेन संयुक्तस्तुंबरोर्गौरवं स्मरन्।। ३.४ ।।"
  },
  {
    "text": "तताप च महाघोरं तपोराशिस्तपः परम्।।\nअथांतरिक्षे शुश्राव नारदोऽसौ महामुनिः।। ३.५ ।।"
  },
  {
    "text": "वाणीं दिव्यां महाघोषामद्भुतामसरीरिणीम्।।\nकिमर्थं मुनिशार्दूल तपस्तपसि दुश्चरम्।। ३.६ ।।"
  },
  {
    "text": "उलूकं पश्य गत्वा त्वं यदि गाने रता मतिः।।\nमानसोत्तरशैले तु गानबंधुरिति स्मृतः।। ३.७ ।।"
  },
  {
    "text": "गच्छ शीघ्रं च पश्यैनं गानवित्त्वं भविष्यसि।।\nइत्युक्तो विस्मया विष्टो नारदो वाग्विदां वरः।। ३.८ ।।"
  },
  {
    "text": "मानसोत्तरशैले तु गानबंधुं जगाम वै।।\nगंधर्वाः किन्नरा यक्षास्तथा चाप्सरसां गणाः।। ३.९ ।।"
  },
  {
    "text": "समासीनास्तु परितो गानबंधुं ततस्ततः।।\nगनविद्यां समापन्नः सिक्षितास्तेन पक्षिणा।। ३.१० ।।"
  },
  {
    "text": "स्निग्धकंठस्वरास्त्र समासीना मुदान्विताः।।\nततो नारदमालोक्य गानबंधुरुवाच ह।। ३.११।।"
  },
  {
    "text": "प्रणिपत्य यथान्यायं स्वागतेनाभ्यपूजयत्।।\nकिमर्थं भगवानत्र चागतोऽसि महामते।। ३.१२ ।।"
  },
  {
    "text": "किं कार्यं हि मया ब्रह्मन् ब्रूहि किं करवाणि ते।।\nनारद उवाच।।\nउलूकेंद्र महाप्राज्ञ श्रृणुसर्वं यथातथम्।। ३.१३ ।।"
  },
  {
    "text": "मम वृत्तं प्रवक्ष्यामि पुरा भूतं महाद्भुतम्।।\nअतीते हि युगे विद्वन्नारायणसमीपगम्।। ३.१४ ।।"
  },
  {
    "text": "मां विनिर्धूय संहृष्टः समाहूय च तुंबरुम्।।\nलक्ष्मीसमन्वितो विष्णुरश्रृणोद्गानमुत्तमम्।। ३.१५ ।।"
  },
  {
    "text": "ब्रह्मादयः सुराः सर्वे निरस्ताः स्थानतोऽच्युताः।।\nकौशिकाद्याः समासीना गानयोगेन वै हरिम्।। ३.१६ ।।"
  },
  {
    "text": "एवमाराध्य संप्राप्ता गाणपत्यं यथासुखम्।।\nतेनाहमतिदुःखार्तस्तपस्तप्तुमिहागतः।। ३.१७ ।।"
  },
  {
    "text": "यद्दत्तं यद्धुतं चैव यथा वा श्रुतमेव च।।\nयदधीतं मया सर्वं कलां नार्हति षोडशीम्।। ३.१८ ।।"
  },
  {
    "text": "विष्णोर्माहात्म्ययुक्तस्य गान योगस्य वै ततः।।\nसंचिंत्याहं तपो घोरं तदर्थं तप्तवान् द्विज।। ३.१९ ।।"
  },
  {
    "text": "दिव्यवर्षसहस्रं वै ततो ह्यश्रृणुवं पुनः।।\nवाणीमाकाशसंभूतां त्वामुद्दिश्य विहंगम।। ३.२० ।।"
  },
  {
    "text": "उलूकं गच्छ देवर्षे गानबंधुं मतिर्यदि।।\nगाते चेद्वर्तते ब्रह्मन् तत्र त्वं वेत्स्यसे चिरात्।। ३.२१ ।।"
  },
  {
    "text": "इत्यहं प्रेरितस्तेन त्वत्समीपमीहागतः।।\nकिं करीष्यामि शिष्योहं तव मां पालयाव्यय।। ३.२२ ।।"
  },
  {
    "text": "गानबंधुरुवाच।।\nश्रृणु नारद यद्वृत्तं पुरा मम महामते।।\nअत्याश्चर्यसमायुक्तं सर्वपापहरं शुभम्।। ३.२३ ।।"
  },
  {
    "text": "भुवनेश इति ख्यातो राजभूद्धार्मिकः पुरा।।\nअश्वमेधसहस्रैश्च वाजपेयायुतेन च।। ३.२४ ।।"
  },
  {
    "text": "गवां कोट्यर्बुदे चैव सुवर्मस्य तथैव च।।\nवाससां रथहस्तीनां कन्याश्वानां तथैव च।। ३.२५ ।।"
  },
  {
    "text": "दत्वा स राजा विप्रेभ्यो मेदिनीं प्रतिपालयन्।।\nनिवारयन् स्वके राज्ये गेययोगेन केशवम्।। ३.२६ ।।"
  },
  {
    "text": "अन्यं वा गेययोगेन गायन्यदि स मे भवेत्।।\nवध्यः सर्वात्मना तस्माद्वेदै रीड्यः परः पुमान्।। ३.२७ ।।"
  },
  {
    "text": "गानयोगेन सर्वत्र स्त्रियो गायंतु नित्यशः।।\nसूतमागधसंघाश्च गीतं ते कारयंतु वै।। ३.२८ ।।"
  },
  {
    "text": "इत्यज्ञाप्यमहातेजा राज्यं वै पर्यपालयत्।।\nतस्य राज्ञः पुराभ्याशे हरिमित्र इति श्रुतः।। ३.२९ ।।"
  },
  {
    "text": "ब्राह्मणो विष्णुभक्तश्च सर्वद्वंद्वविवर्जितः।।\nनदीपुलिनमासाद्य प्रतिमां च हरेः शुभाम्।। ३.३० ।।"
  },
  {
    "text": "अभ्यर्च्य च यथान्यायं घृतदध्युत्तरं बहु।।\nमिष्टान्नं पायसं दत्त्वा हरेरावेद्य पूपकम्।। ३.३१ ।।"
  },
  {
    "text": "प्रणिपत्य यथान्यायं तत्र विन्यस्तमानसः।।\nअगायत हरिं तत्र तालवर्णलयान्वितम्।। ३.३२ ।।"
  },
  {
    "text": "अतीव स्नेहसंयुक्तस्तद्गतेनांतरात्मना।।\nततो राज्ञः समादेशाच्चारास्तत्र समागताः।। ३.३३ ।।"
  },
  {
    "text": "तदर्चनादि सकलं निर्दूय च समंततः।।\nब्राह्मणं तं गृहीत्वा ते राज्ञे सम्यङ्न्यवेदयन्।। ३.३४ ।।"
  },
  {
    "text": "ततो राजा द्विजश्रेष्ठं परिभर्त्स्य सुदुर्मतिः।।\nराज्यान्नर्यातयामास हृत्वा सर्वं धनादिकम्।। ३.३५ ।।"
  },
  {
    "text": "प्रतिमां च हरेश्चैव म्लेच्छा हृत्वा ययुः पुनः।।\nततः कालेन महता कालधर्ममुपेयिवान्।। ३.३६ ।।"
  },
  {
    "text": "स राजा सर्वलोकेषु पूज्यमानः समंततः।।\nक्षुधार्तश्च तथा खिन्नो यममाह सुदुः खितः।। ३.३७ ।।"
  },
  {
    "text": "क्षुत्तृट् च वर्तते देव स्वर्गतस्यापि मे सदा।।\nमया पापं कृतं किं वा किं करिष्यामि वै यम।। ३.३८ ।।"
  },
  {
    "text": "यम उवाच।।\nत्वया हि सुमहत्पापं कृतमज्ञानमोहतः।।\nहरिमित्रं प्रति तदा वासुदेवपरायणम्।। ३.३९ ।।"
  },
  {
    "text": "हरिमित्रे कृतं पापं वासुदेवार्चनादिषु।।\nतेन पापेन संप्राप्तः क्षुद्रोगस्त्वां सदा नृप।। ३.४० ।।"
  },
  {
    "text": "दानयज्ञादिकं सर्वं प्रनष्टं ते नराधिप।।\nगीतवाद्यसमोपेतं गायमानं महामतिम्।। ३.४१ ।।"
  },
  {
    "text": "हरिमित्रं समाहूय हृतवानसि तद्धनम्।।\nउपहारादिकं सर्वं वासुदेवस्य सन्निधौ।। ३.४२ ।।"
  },
  {
    "text": "तव भृत्यैस्तदा लुप्तं पापं चक्रुस्त्वदाज्ञया।।\nहरेः कीर्तिं विना चान्यद्ब्रह्मणेन नृपोत्तम।। ३.४३ ।।"
  },
  {
    "text": "न गेययोगे गातव्यं तस्मात्पापं कृतं त्वया।।\nनष्टस्ते सर्वलोकोद्य गच्च पर्वतकोटरम्।। ३.४४ ।।"
  },
  {
    "text": "पूर्वोत्सृष्टं स्वदेहं तं खादन्नित्यं निकृत्य वै।।\nतस्मिन्कोणे त्विमं देहं खादन्नित्यं क्षुधन्वितः।। ३.४५ ।।"
  },
  {
    "text": "महानिरयसंस्थस्त्वं यावन्मन्वंतरं भवेत्।।\nमन्वंतरे ततोऽतीते भूम्यां त्वं च भविष्यसि।। ३.४६ ।।"
  },
  {
    "text": "ततः कालेन संप्राप्य मानुष्यमवगच्छसि।।\nगानबंधुरुवाच।।\nएवमुक्त्वा यमो विद्वांस्तत्रैवांतरधीयत।। ३.४७ ।।"
  },
  {
    "text": "हरिमित्रो विमानेन स्तूयमानो गणाधिपैः।।\nविष्णुलोकं गतः श्रीमान् संगृह्य गमबांधवान्।। ३.४८ ।।"
  },
  {
    "text": "भुवनेशो नृपो ह्यस्मिन् कोटरे पर्वतस्य वै।।\nखादमानः शवं नित्यमास्ते क्षत्तृट्रसमन्वितः।। ३.४९ ।।"
  },
  {
    "text": "अद्राक्षं तं नृपं तत्र सर्वमेतन्ममोक्तवान्।।\nसमालोक्याहमाज्ञाय हरिमित्रं समेयिवान्।। ३.५० ।।"
  },
  {
    "text": "विमानेनार्कवर्णेन गच्छंतममरैर्वृतम्।।\nइंद्रद्युम्नप्रसादेन प्राप्तं मे ह्यायुरुत्तमम्।। ३.५१ ।।"
  },
  {
    "text": "तेनाहं हरिमित्रं वै दृष्ट्वानस्मि सुव्रत।।\nतदैश्वर्यप्रभावेन मनो मे समुपागतम्।। ३.५२ ।।"
  },
  {
    "text": "गानविद्यां प्रति तदा किन्नरैः समुपाविशम्।।\nषष्टिं वर्षसहस्राणां गान्योगेन मे मुने।। ३.५३ ।।"
  },
  {
    "text": "जिह्वा प्रसादिता स्पष्टा ततो गानमशिक्षयम्।।\nततस्तु द्विगुणेनैव कालेनाभूदियं मम।। ३.५४ ।।"
  },
  {
    "text": "गानयोगसमायुक्ता गता मन्वंतरा दश।।\nगानाचार्योऽभवं तत्र गंधर्वाद्याः समागताः।। ३.५५ ।।"
  },
  {
    "text": "एते किन्नरसंघा वै मामाचार्यमुपागताः।।\nतपसा नैव शक्या वै गानविद्या तपोधन।। ३.५६ ।।"
  },
  {
    "text": "तस्माच्छ्रुतेन संयुक्तो मत्तस्त्वं गानमाप्नुहि।।\nएवमुक्तो मुनिस्तं वै प्रणिपत्य जगौ तदा।। ३.५७ ।।"
  },
  {
    "text": "तच्छृणुष्व मुनिश्रेष्ठ वासुदेवं नमस्य तु।।\nमार्कंडेय उवाच।।\nउलूकेनैवमुक्तस्तु नारदो मुनिसत्तमः।। ३.५८ ।।"
  },
  {
    "text": "शिक्षाक्रमेण संयुक्तस्तत्र गानमाशिक्षयत्।।\nगानबंधुस्तदाहेदं त्यक्तलज्जो भवाधुना।। ३.५९ ।।"
  },
  {
    "text": "उलूक उवाच।।\nस्त्रीसंगमे तथा गीते द्यूते व्याख्यानसमगमे।।\nव्यवहारे तथाहारे त्वर्थानां च समागमे।। ३.६० ।।"
  },
  {
    "text": "आये व्यये तथा नित्यं त्यक्तलज्जस्तु वै भवेत्।।\nन कुंचितेन गूढेन नित्यं प्रावरमादिभिः।। ३.६१ ।।"
  },
  {
    "text": "हस्तविक्षेपभावेन व्यादि तास्येन चैव हि।।\nनिर्यातजिह्वायोगेन न गेयं हि कथंचन।। ३.६२ ।।"
  },
  {
    "text": "न गायेदूर्ध्वबाहुश्च नोर्ध्वदृष्टिः कथंचन।।\nस्वांगं निरीक्षमाणेन परं संप्रेक्षता तथा।। ३.६३ ।।"
  },
  {
    "text": "संघट्टे च तथोत्थाने कटिस्थानं न शस्यते।।\nहासो रोषस्तथा कंपस्तथान्यत्र स्मृतिः पुनः।। ३.६४ ।।"
  },
  {
    "text": "नैतानि शस्तरूपाणि गानयोगे महामते।।\nनैकहस्तेन शक्यं स्यात्तालसंघट्टनं मुने।। ३.६५ ।।"
  },
  {
    "text": "क्षुधार्त्तेन भयार्तेन तृष्णार्तेन तथैव च।।\nगानयोगे न कर्तव्यो नांधकारे कथंचन।। ३.६६ ।।"
  },
  {
    "text": "एवमादीनि चान्यानि न कर्तव्यानि गायता।।\nमार्कंडेय उवाच।।\nएवमुक्तः स भगवांस्तेनोक्तैर्विधिलक्षणैः।।\nअशिक्षयत्तथा गीतं दिव्यं वर्षसहस्रकम्।। ३.६७ ।।"
  },
  {
    "text": "ततः समस्तसंपन्नो गीतप्रस्तारकादिषु।।\nविपंच्यादिषु संपन्नः सर्वस्वरविभावित्।। ३.६८ ।।"
  },
  {
    "text": "अयुतानि च षट्त्रिंशत्सहस्राणि शतानि च।।\nस्वराणां भेदयोगेन ज्ञातवान्मुनिसत्तमः।। ३.६९ ।।"
  },
  {
    "text": "ततो गंधर्वसंघाश्च किन्नराणां तथैव च।।\nमुनिना सह संयुक्ताः प्रीतियुक्ता भवंति ते।। ३.७० ।।"
  },
  {
    "text": "गानबंधुं मुनिः प्राह प्राप्य गानमनुत्तमम्।।\nत्वां समासाद्य संपन्नस्त्वं हि गीतविशारदः।। ३.७१ ।।"
  },
  {
    "text": "ध्वांक्षशत्रो महाप्राज्ञ किमाचार्य करोमि ते।।\nगानबंधुरुवाच।।\nब्रह्मणो दिवसे ब्रह्मन् मनवस्तु चतुर्दश।। ३.७२ ।।"
  },
  {
    "text": "ततस्त्रै लोक्यसंप्लावो भविष्यति महामुने।।\nतावन्मे त्वायुषो भावस्तावन्मे परमं शुभम्।। ३.७३ ।।"
  },
  {
    "text": "मनसाध्याहितं मे स्याद्दक्षिणा मुनिसत्तम।।\nनारद उवाच।।\nअतीतकल्पसंयोगे गरुडस्त्वं भविष्यसि।। ३.७४ ।।"
  },
  {
    "text": "स्वस्ति तेऽस्तु महाप्राज्ञ गमिष्यामि प्रसीद माम्।।\nमार्कंडेय उवाच।।\nएवमुक्त्वा जगामथ नारदोपि जनार्दनम्।। ३.७५ ।।"
  },
  {
    "text": "श्वेतद्वीपे हृषीकेशं गापयामास गीतकान्।।\nतत्र श्रुत्वा तु भगवान्नारदं प्राह माधवः।। ३.७६ ।।"
  },
  {
    "text": "तुंबरोर्न विशिष्टोसि गीतैरद्यापि नारद।।\nयदा विशिष्टो भविता तं कालं प्रवदाम्यहम्।। ३.७७ ।।"
  },
  {
    "text": "गानबंधुं समासाद्य गानार्थज्ञो भवानसि।।\nमनोर्वैवस्वतस्याहमष्टविशतिमे युगे।। ३.७८ ।।"
  },
  {
    "text": "द्वांपरां ते भवष्यामि युदवंशकुलोद्भवः।।\nदेवक्यां वसुदेवस्य कृष्णो नाम्ना महामते।। ३.७९ ।।"
  },
  {
    "text": "तदानीं मां समासाद्य स्मारयेथा यथातथम्।।\nतत्र त्वां गीतसंपन्नं करिष्यामि महाव्रतम्।। ३.८० ।।"
  },
  {
    "text": "तुंबरोश्च समंचैव तथातिशयसंयुतम्।।\nतावत्कालं यतायोगं देवगंधर्वयोनिषु।। ३.८१ ।।"
  },
  {
    "text": "शिक्षयस्व यतान्यायमित्युक्त्वांतरधीयत।।\nततो मुनिः प्रणम्यैनं तथातिशयसंयुतम्।। ३.८२ ।।"
  },
  {
    "text": "देवर्षिर्देवसंकाशः सर्वाभरणभूषितः।।\nतपसां निधिरत्यंतं वासुदेवपरायणः।। ३.८३ ।।"
  },
  {
    "text": "स्कंधे विपंचीमासाद्य सर्वलोकांश्चचार सः।।\nवारुणं याम्यमाग्नेयमैद्रं कौबेरमेव च।। ३.८४ ।।"
  },
  {
    "text": "वायव्यं च तथेशानं संसदं प्राप्य धर्मवित्।।\nगायमानो हरिं सम्यग्वीणावादविचक्षणः।। ३.८५ ।।"
  },
  {
    "text": "गंधर्वाप्सरसां संघैः पूज्यमानस्तत स्ततः।।\nब्रह्मलोकं समासाद्य कस्मिंश्चित्कालपर्यये।। ३.८६ ।।"
  },
  {
    "text": "हाहाहूहूश्च गंधर्वौ गीतवाद्यविशारदौ।।\nब्रह्मणो गायकौ दिव्यौ नित्यौ गंधर्वसत्तमौ।। ३.८७ ।।"
  },
  {
    "text": "तत्र ताभ्यां समासाद्य गायमानो हरिं प्रभुम्।।\nब्रह्मणा च महातेजाः पूजितो मुनिसत्तमः।। ३.८८ ।।"
  },
  {
    "text": "तं प्रणम्य महात्मानं सर्वलोकपितामहम्।।\nचचार च यथाकामं सर्वलोकेषु नारदः।। ३.८९ ।।"
  },
  {
    "text": "ततः कालेन महता गृहं प्राप्य च तुंबरोः।।\nवीणामादाय तत्रस्थो ह्यगायत महामुनिः।। ३.९० ।।"
  },
  {
    "text": "स्वरकल्पास्तु तत्रस्थाः षड्जाद्याः सप्त वै मताः।।\nक्रीडतो भगवान्दृष्ट्वा निर्गतश्च सुसत्वरम्।। ३.९१ ।।"
  },
  {
    "text": "शिक्षया मास बहुशस्तत्र तत्र महामतिः।।\nश्रमयोगेन संयुक्तो नारदोपि महामुनिः।। ३.९२ ।।"
  },
  {
    "text": "सप्तस्वरांगनाः पश्यन् गानविद्याविशारदः।।\nआसीद्वीणा समायोगे न तास्तंत्र्यः प्रपेदिरे।। ३.९३ ।।"
  },
  {
    "text": "ततो रवैतके कृष्णं प्रणिपत्य महामुनिः।।\nविज्ञापयदशेषं तु श्वेतद्वीपे तु यत् पुरा।। ३.९४ ।।"
  },
  {
    "text": "नारायणेन कथितं गानयोगमनुत्तमम्।।\nतच्छ्रुत्वा प्राहसन्कृष्णः प्राह जांबवतीं मुदा।। ३.९५ ।।"
  },
  {
    "text": "एतं मुनिवरं भद्रे शिक्षयस्व यथाविधि।।\nवीणागान समायोगे तथेत्युक्त्वा च सा हरिम्।। ३.९६ ।।"
  },
  {
    "text": "प्रहसंती यथायोगं शिक्षयामास तं मुनिम्।।\nततः संवत्सरे पूर्णे पुनरागम्य माधवम्।। ३.९७ ।।"
  },
  {
    "text": "प्रणिपत्याग्रतस्तस्थौ पुनराह स केशवः।।\nसत्यां समीपमागच्छ शिक्षयस्व यथाविधि।। ३.९८ ।।"
  },
  {
    "text": "तथेत्युक्त्वा सत्यभामां प्रणिपत्यजगौ मुनिः।।\nतया स सिक्षितो विद्वान् पूर्णे संवत्सरे पुनः।। ३.९९ ।।"
  },
  {
    "text": "वासुदेवमियुक्तोऽसौ रुक्मिणीसदनं गतः।।\nअंगनाभिस्ततस्ताभिर्दासीभिर्मुनिसत्तमः।। ३.१०० ।।।"
  },
  {
    "text": "उक्तोऽसौ गायमानोपि न स्वरं वेत्सि वै मुने।।\nततः श्रमेण महता वत्सरत्रयसंयुतम्।। ३.१०१ ।।"
  },
  {
    "text": "शिक्षितोसौ तदा देव्या रुक्मिण्यापि जगौ मुनिः।।\nततः स्वरांगनाः प्राप्यः तंत्रीयोगं महामुनेः।। ३.१०२ ।।"
  },
  {
    "text": "आहूय कृष्णो भगवान् स्वयमेव महामुनिम्।।\nअशिक्षयदमेयात्मा गानयोगमनुत्तमम्।। ३.१०३ ।।"
  },
  {
    "text": "ततोऽतिशयमापन्नस्तुंबरोर्मुनिसत्तमः।।\nततो ननर्त देवर्षिः प्रणिपत्य जनार्दनम्।। ३.१०४ ।।"
  },
  {
    "text": "उवाच च हृषीकेशः सर्वज्ञस्त्वं महामुने।।\nप्रहस्य गानयोगेन गायस्व मम सन्निधौ।। ३.१०५ ।।"
  },
  {
    "text": "एतत्ते प्रार्थितं प्राप्तं मम लोके तथैव च।।\nनित्यं तुंबरुणा सार्धं गायस्व च यथातथम्।। ३.१०६ ।।"
  },
  {
    "text": "एवमुक्तो मुनिस्तत्र यथायोगं चचार सः।।\nयदा संपूजयन् कृष्णो रुद्रं भुवननायकम्।। ३.१०७ ।।"
  },
  {
    "text": "तदा जगै हरेस्तस्य नियोगाच्छंकराय वै।।\nरुक्मिण्या सह सत्या च जांबवत्या महामुनिः।। ३.१०८ ।।"
  },
  {
    "text": "कृष्णेन च नृपश्रेष्ठ श्रुतिजातिविशारदः।।\nएष वो मुनिशार्दूलाः प्रोक्तो गीतक्रमो मुनेः।। ३.१०९ ।।"
  },
  {
    "text": "ब्राह्मणो वासुदेवाख्यां गायमानो भृशं नृप।।\nहरेः सालोक्यमाप्नोति रुद्रगानोऽधिको भवेत्।। ३.११० ।।"
  },
  {
    "text": "अन्यथा नरकं गच्छेद्गायमानोन्यदेव हि।।\nकर्मणा मनसा वाचा वासुदेवपरायणः।। ३.१११ ।।"
  },
  {
    "text": "गायन् श्रृण्वंस्तमाप्नोति तस्माद्गेयं परं विदुः।। ३.११२ ।।"
  },
  {
    "text": "इति श्रीलिंगमहापुराणे उत्तरभागे वैष्णवगीतकथनं नाम तृतीयोऽध्यायः।। ३ ।।"
  }
]
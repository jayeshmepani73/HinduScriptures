[
  {
    "text": "ऋषय ऊचुः।।\nनिग्रहोऽघोररूपेयं कथितोऽस्माकमुत्तमम्।।\nवज्रवाहनिकां विद्यां वक्तुमर्हसि सत्तम।। ५१.१ ।।"
  },
  {
    "text": "सूत उवाच।।\nवज्रवाहनिका नाम सर्वशत्रुभयंकरी।।\nअनया सेचयेद्वज्रं नृपाणां साधयेत्तथा।। ५१.२ ।।"
  },
  {
    "text": "वज्रं कृत्वा विधानेन तद्वज्रमभिषिच्य च।।\nअनया विद्यया तस्मिन्विन्येसेत्कांचनेन च।। ५१.३ ।।"
  },
  {
    "text": "ततश्चाक्षरलक्षं च जपेद्विद्वान्समाहितः।।\nवज्रीदशांशं जुहुयाद्वज्रकुंडे घृतादिभिः।। ५१.४ ।।"
  },
  {
    "text": "तद्वज्रं गोपयेन्नित्यं दापयेन्नृपतेस्ततः।।\nतेन वज्रेण वै गच्छञ्छत्रूञ्जीयाद्रणाजिरे।। ५१.५ ।।"
  },
  {
    "text": "पुरा पिता महेनैव लब्धा विद्या प्रयत्नतः।।\nदेवी शक्रोपकारार्थं साक्षाद्वज्रेश्वरी तथा।। ५१.६ ।।"
  },
  {
    "text": "पुरा त्वष्ट प्रजानाथो हतपुत्रः सुरेश्वरात्।।\nविद्ययाहरतः सोममिंद्रवैरेण सुव्रताः।। ५१.७ ।।"
  },
  {
    "text": "तस्मिन्यज्ञे यताप्राप्तं विदिनोपकृतं हविः।।\nतदैच्छत महाबाहुर्विश्वरूपविमर्दनः।। ५१.८ ।।"
  },
  {
    "text": "मत्पुत्रमवधीः शक्र न दास्ये तव शोभनम्।।\nभागं भागार्हता नैव विश्वरूपो हतस्त्वया।। ५१.९ ।।"
  },
  {
    "text": "इत्युक्त्वा चाश्रमं सर्वं मोहयामास मायया।।\nततो मायां विनिर्भिद्य विश्वरूपविमर्दनः।। ५१.१० ।।"
  },
  {
    "text": "प्रसह्य सोममपिबत्सगणैश्च शचीपतिः।।\nततस्तच्छेषमादाय क्रोधाविष्टः प्रजापतिः।। ५१.११ ।।"
  },
  {
    "text": "इंद्रस्य शत्रो वर्धस्व स्वाहेत्यग्नौ जुहाव ह।।\nततः कालाग्निसंकाशो वर्तनाद्वृत्रसंज्ञितः।। ५१.१२ ।।"
  },
  {
    "text": "प्रादुरासीत्सुरेशारिर्दुद्राव वृषांतकः।।\nततः किरीटी भगवान्परित्यज्य दिवं क्षणात्।। ५१.१३ ।।"
  },
  {
    "text": "सहस्रनेत्रः सगणो दुद्राव भयविह्वलः।।\nतदा तमाह स विभृर्हृष्टो ब्रह्मा च विश्वसृट्।। ५१.१४ ।।"
  },
  {
    "text": "त्यक्त्वा वज्रं तमेतेन जहीत्यरिसरिंदमः।।\nसोऽपि सन्नह्य देवेंद्रो देवैः सार्धं महाभुजः।। ५१.१५ ।।"
  },
  {
    "text": "निहत्य चाप्रयत्नेन गतवान्विगतज्वरः।।\nतस्माद्वज्रेश्वरीविद्या सर्वशत्रुभयंकरी।। ५१.१६ ।।"
  },
  {
    "text": "मंदेहा राक्षसा नित्यं विजिता विद्ययैव तु।।\nतां विद्यां संप्रवक्ष्यामि सर्वपापप्रमोचनीम्।। ५१.१७ ।।"
  },
  {
    "text": "ॐ भूर्भुवस्वः तत्सवितुर्वरेण्यं भर्गो देवस्य धीमहि।।\nधियो यो नः प्रचोदयात्।।\nॐ फट् जहि हुं फट् छिंधि भिंधि जहि हनहन स्वाहा।।\nविद्या वज्रेश्वरीत्येषा सर्वशत्रुभयंकरी।।\nअनया संहृतिः शंभोर्विद्याया मुनिपुंगवाः।। ५१.१८ ।।"
  },
  {
    "text": "इति श्रीलिंङ्गमहापाराणे उत्तरभागे एकपंचाशत्तमोऽध्यायः।। ५१ ।।"
  }
]
[
  {
    "text": "ऋषय ऊचुः॥\nएवं षोडश दानानि कथितानि शुभानि च॥\nजीवच्छ्रा द्धक्रमोऽस्माकं वक्तुमर्हसि सांप्रतम्॥ ४५.१ ॥\nसूत उवाच॥\nजीवच्छ्राद्धविधिं वक्ष्ये समासात्सर्वसंमतम्॥\nमनवे देवदेवेन कथितं ब्रह्मणा पुरा॥ ४५.२ ॥\nवसिष्ठास च शिष्टाय भृगवे भार्गवाय च॥\nश्रृण्वंतु सर्वभावेन सर्वसिद्धिकरं परम्॥ ४५.३ ॥\nश्राद्धमार्गक्रमं साक्षाच्छ्राद्धार्हाणामपि क्रमम्॥\nविशेषमपि वक्ष्यामि जीवच्छ्राद्धस्य सुव्रताः॥ ४५.४ ॥\nपर्वते वा नदीतीरे वने वायतनेऽपि वा॥\nजीवच्छ्राद्धं प्रकर्तव्यं मृतकाले प्रयत्नतः॥ ४५.५ ॥\nजीवच्छ्राद्धे कृते जीवो जीवन्नेव विमुच्यते॥\nकर्म कुर्वन्नकुर्वन्वा ज्ञानी वाज्ञानवानपि॥ ४५.६ ॥\nश्रोत्रियोऽश्रोत्रियो वापि ब्राह्मणः क्षत्रियोऽपि वा॥\nवैश्यो वा नात्र संदेहो योगमार्गगतो यता॥ ४५.७ ॥\nपरीक्ष्य भूमिं विधिवद्गंधवर्णरसादिभिः॥\nशल्यमुद्धृत्य यत्नेन स्थांडिलं सैकतं भुवि॥ ४५.८ ॥\nमध्यतो हस्तमात्रेण कुंडं चैवायतं शुभम्॥\nस्थांडिलं वा प्रकर्तव्यमिषुमात्रं पुनः पुनः॥ ४५.९ ॥\nउपलिप्य विधानेन चालिप्याग्निं विधाय च॥\nअन्वाधाय यथाशास्त्रं परिगृह्य च सर्वतः॥ ४५.१० ॥\nपरिस्तीर्य स्वशाखोक्तं पारंपर्यक्रमागतम्॥\nसमाप्याग्निमुखं सर्वं मंत्रैरेतैर्यथाक्रमम्॥ ४५.११ ॥\nसंपूज्य स्थंडिले वह्नौ होमयेत्समिदादिभिः॥\nआदौ कृत्वा समिद्धोमं चरुणा च पृथक्पृथक्॥ ४५.१२ ॥\nघृतेन च पृथक्प्रात्रे शोधितेन पृथक्पृथक्॥\nजुहुयादात्मनोद्धृत्य तत्त्वभूतानि सर्वतः॥ ४५.१३ ॥\nॐ भूः ब्रह्मणे नमः॥ ४५.१४ ॥\nॐ भूः ब्रह्मणे स्वाहा॥ ४५.१५ ॥\nॐ भुवः विष्णवे नमः॥ ४५.१६ ॥\nॐ भुवः विष्णवे स्वाहा॥ ४५.१७ ॥\nॐ स्वः रुद्राय नमः॥ ४५.१८ ॥\nॐ स्वः रुद्राय स्वाहा॥ ४५.१९ ॥\nॐ महः ईश्वराय नमः॥ ४५.२० ॥\nॐ महः ईश्वराय स्वाहा॥ ४५.२१ ॥\nॐ जनः प्रकृतये नमः॥ ४५.२२ ॥\nॐ जनः प्रकृतये स्वाहा॥ ४५.२३ ॥\nॐ तपः मुद्गलाय नमः॥ ४५.२४ ॥\nॐ तपः मुद्गलाय स्वाहा॥ ४५.२५ ॥\nॐ ऋतं पुरुषाय नमः॥ ४५.२६ ॥\nॐ ऋतं परुषाय स्वाहा॥ ४५.२७ ॥\nॐ सत्यं शिवाय नमः॥ ४५.२८ ॥\nॐ सत्यं शिवाय स्वाहा॥ ४५.२९ ॥\nॐ शर्व धरां मे गोपाय घ्राणे गंधं शर्वाय देवाय भूर्नमः॥ ४५.३० ॥\nॐ शर्व धरां मे गोपाय घ्राणे गंधं शर्वाय भूः स्वाहा॥ ४५.३१ ॥\nशर्व धरां मे गोपाय घ्राणे गंधं शर्वस्य देवस्य पत्न्यै भूर्नमः॥ ४५.३२ ॥\nॐ शर्व धरां मे गोपाय घ्राणे गंधं सर्वपत्न्यैभूः स्वाहा॥ ४५.३३ ॥\nॐ भव जलं मे गोपाय जिह्वायं रसं भवाय देवाय भुवो नमः॥ ४५.३४ ॥\nॐ भव जलं मे गोपाय जिह्वायां रसं भवाय देवाय भुवः स्वाहा॥ ४५.३५ ॥\nॐ भव जलं मे गोपाय जिह्वायां रसं भवस्य देवस्य पत्न्यै भुवो नमः॥ ४५.३६ ॥\nॐ भव जलं मे गोपाय जिह्वायां रसं भवस्य पत्न्यै भुवः स्वाहा॥ ४५.३७ ॥\nरुद्राग्निं मे गोपाय नेत्रे रूपं रुद्राय देवाय स्वरों नमः॥ ४५.३८ ॥\nरुद्राग्निं मे गोपाय नेत्रे रूपं रुद्राय देवाय स्वः स्वाहा॥ ४५.३९ ॥\nरुद्राग्निं मे गापाय नेत्रे रूपं रुद्रस्य पत्न्यै स्वरों नमः॥ ४५.४० ॥\nरुद्राग्निं मे गोपाय नेत्रे रूपं रुद्रस्य देवस्य पत्न्यैस्वः स्वाहा॥ ४५.४१ ॥\nउग्र वायुं मे गोपाय त्वचि स्पर्शं उग्राय देवाय महर्नमः॥ ४५.४२ ॥\nउग्र वायूं मे गोपाय त्वचि स्पर्शमुग्राय देवाय महः स्वाहा॥ ४५.४३ ॥\nउग्र वायुं मे गोपाय त्वचि स्पर्शमुग्रस्य देवस्य पत्न्यै महरों नमः॥ ४५.४४ ॥\nॐ उग्र वायुं मो गोपाय त्वचि स्पर्शमुग्रस्य देवस्य पत्न्यै देवाय जनः स्वाहा॥ ४५.४५ ॥\nभीम सुषिरं मे गोपाय श्रोत्रे शब्दं भीमाय देवाय जनो नमः॥ ४५.४६ ॥\nभीम सुषिरं मे गोपाय श्रोत्रे शब्दं भीमाय देवाय जनः स्वाहा॥ ४५.४७ ॥\nभीम सुषिरं मे गोपाय श्रोत्रे शब्दं भीमस्य पत्न्यै जनो नमः॥ ४५.४८ ॥\nभीम सुषिरं मे गोपाय श्रोत्रे शब्दं भीमस्य देवस्य पत्न्यै जनः स्वाहा॥ ४५.४९ ॥\nईश रजो मे गोपाय द्रव्ये तृष्णामीशाय देवाय तपो नमः॥ ४५.५० ॥\nईश रजो मे गोपाय द्रव्ये तृष्णमीशाय देवाय तपः स्वाहा॥ ४५.५१ ॥\nरजो मे गोपाय द्रव्ये तृष्णामीशस्य पत्न्यै तपो नमः॥ ४५.५२ ॥\nईश रजो मे गोपाय द्रव्ये तृष्णामीशस्य पत्न्यै तपः स्वाहा॥ ४५.५३ ॥\nमहादेव सत्यं मे गोपाय श्रद्धां धर्मे महादेवाय ऋतं नमः॥ ४५.५४ ॥\nमहादेव सत्यं मे गोपाय श्रद्धां धर्मे महादेवाय ऋतं स्वाहा॥ ४५.५५ ॥\nमहादेव सत्यं मे गोपाय श्रद्धां धर्मे महादेवाय पत्न्यै ऋतं नमः॥ ४५.५६ ॥\nमहादेव सत्यं म गोपाय श्रद्धां महादेवस्य पत्न्यै ऋतं स्वाहा॥ ४५.५७ ॥\nपशुपते पाशं मे गोपाय भोक्तृत्वभोग्यं पशुपतये देवाय सत्यं नमः॥ ४५.५८ ॥\nपशुपते पाशं मे गोपाय भोक्तृत्वभाग्यं पशुपतये देवस्य सत्यं स्वाहा॥ ४५.५९ ॥\nॐ पशुपते पाशं मे गोपाय योक्तृत्वभोग्यं पशुपते र्देवस्य पत्न्यै सत्यं नमः॥ ४५.६० ॥\nॐ पशुपते पाशं म गोपाय योक्तृत्वभोग्यं पशुपतेर्देवस्य पत्न्यै सत्यं स्वाहा॥ ४५.६१ ॥\nॐ शिवाय नमः॥ ४५.६२ ॥\nॐ शिवाय सत्यं स्वाहा॥ ४५.६३ ॥\nएवं शिवाय होतव्यं विरिंच्याद्यं च पूववत्॥\nविरिंचाद्यं च पूर्वोक्तं सृष्टिमार्गेषु सुव्रताः॥ ४५.६४ ॥\nपुनः पशुपतेः पत्नीं तथा पशुपतीं क्रमात्॥\nसंपूज्य पूर्ववन्मंत्रैर्होतव्यं च क्रमेण वै॥ ४५.६५ ॥\nचर्वंतमाज्यपूर्वं च समिदंतं समाहितः॥ ४५.६६ ॥\nॐ शर्व धरां मे छिंधि घ्राणे गंधं छिंधि मेघं जहि भूः स्वाहा॥ ४५.६७ ॥\nभुवः स्वाहा॥ ४५.६८ ॥\nस्वः स्वाहा॥ ४५.६९ ॥\nभूर्भुवः स्वः स्वाहा॥ ४५.७० ॥\nएवं पृथक्पृथग्घुत्वा केवलेन घृतेन वा॥\nसहस्रं वा तदर्धं वा शतमष्टोत्तरं तु वा॥ ४५.७१ ॥\nविरजा च घृतेनैव शतमष्टोत्तरं पृथक्॥\nप्राणादिभिश्च जुहुयाद्धृतेनैव तु केवलम्॥ ४५.७२ ॥\nॐ प्राणे निविष्टोऽमृतं जुहोमि शिवो म विशाप्रदाहाय प्राणाय स्वाहा॥ ४५.७३ ॥\nप्राणाधिपतये रुद्राय वृषांतकाय स्वाहा॥ ४५.७४ ॥\nॐ भूः स्वाहा॥ ४५.७५ ॥\nॐ भुवः स्वाहा॥ ४५.७६ ॥\nॐ स्वः स्वाहा॥ ४५.७७ ॥\nभूर्भूवः स्वः स्वाहा॥ ४५.७८ ॥\nएवं क्रमेण जुहुयाच्छ्राद्धोक्तं च यताक्रमम्॥\nसप्तमेऽनि योगींद्राञ्छ्राद्धार्हानपि भोजयेत्॥ ४५.७९ ॥\nशर्वादीनां च विप्राणां वस्त्राभरणकंबलान्॥\nवाहनं शयनं यानं कांस्यताम्रादिभाजनम्॥ ४५.८० ॥\nहैमं च राजतं धेनुं तिलान् क्षेत्रं च वैभवम्॥\nदासीदासगणश्चैव दातव्यो दक्षिणामपि॥ ४५.८१ ॥\nपिंडं च पूर्ववद्दद्यात्पृथगष्टप्रकारतः॥\nब्राह्मणानं सहस्रं च भोजयेच्च सदक्षिणम्॥ ४५.८२ ॥\nएकं वा योगनिरतं भस्मनिष्ठं जितेंद्रियम्॥\nत्र्यहं चैव तु रुद्रस्य महाचरुनिवेदनम्॥ ४५.८३ ॥\nविशेष एवं कथित अशेषश्राद्धचोदितः॥\nमृते कुर्यान्न कुर्याद्वा जीवन्मुक्तो यतः स्वयम्॥ ४५.८४ ॥\nनित्यनैमित्तिकादीनि कुर्याद्धा संत्त्यजेत्तु वा॥\nबांधवेऽपि मृते तस्य शौचाशौचं न विद्यते॥ ४५.८५ ॥\nसूतकं च न संदेहः स्नानमात्रेण शुद्ध्यति॥\nपश्चाज्जाते कुमारे च स्वे क्षेत्रे चात्मनो यदि॥ ४५.८६ ॥\nतस्य सर्वं प्रकर्तव्यं पुत्रोऽपि ब्रह्मविद्भिवेत्॥\nकन्यका यदि रांजाता पश्चात्तस्य महात्मनः॥ ४५.८७ ॥\nएकपर्णा इव ज्ञेया अपर्णा इव सुव्रता॥\nभवत्येव न संदेहस्तस्याश्चान्वयजा अपि॥ ४५.८८ ॥\nमुच्यंते नात्र संदेहः पितरो नरकादपि॥\nमुच्यंते कर्मणानेन मातृतः पितृतस्तथा॥ ४५.८९ ॥\nकालं गते द्विजे भूमौ खनेच्चापि दहेत्तु वा॥\nपुत्रकृत्यमशेषं च कृत्वा दोषो न विद्यते॥ ४५.९० ॥\nकर्मणा चोत्तरेणैव गतिरस्य न विद्यते॥\nब्रह्मणाकथितं सर्वं मुनीनां भावितात्मनाम्॥ ४५.९१ ॥\nपुनः सनत्कुमाराय कथितं तेन धीमता॥\nकृष्णद्वैपायनायैव कथितं ब्रह्मसूनुना॥ ४५.९२ ॥\nप्रसादात्तस्य देवस्य वेदव्यासस्य धीमतः॥\nज्ञातं मया कृतं चैव नियोगादेव तस्य तु॥ ४५.९३ ॥\nएतद्वः कथितं सर्वं रहस्यं ब्रह्मसिद्धिदम्॥\nमुनिपुत्राय दातव्यं न चाभक्ताय सुव्रताः॥ ४५.९४ ॥\nइति श्रीलिंगमहापुराणे उत्तरभागे जीवच्छ्राद्वविधिर्नाम पंचचत्वारिंशत्तमोऽध्यायः॥ ४५ ॥"
  }
]
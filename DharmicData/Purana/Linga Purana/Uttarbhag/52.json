[
  {
    "text": "ऋषय ऊचुः।।\nश्रुता वज्रेश्वरी विद्या ब्राह्मी शक्रोपकारिणी।।\nअनया सर्वकार्याणि नृपामामिति नः श्रुतम्।। ५२.१ ।।"
  },
  {
    "text": "विनियोगं वदस्वास्या विद्याया रोमहर्षण।।\nसूत उवाच।।\nवश्यमाकर्षणं चैव विद्वेषणमतः परम्।। ५२.२ ।।"
  },
  {
    "text": "उच्चाटनं स्तंभनं च मोहनं ताडनं तथा।।\nउत्सादनं तथा छेदं मारणं प्रतिबंधनम्।। ५२.३ ।।"
  },
  {
    "text": "सेनास्तंभनकादीनि सावित्र्या सर्वमाचरेत्।।\nआगच्छ वरदे देवि भूम्यां पर्वतमूर्धनि।। ५२.४ ।।"
  },
  {
    "text": "ब्राह्मणेब्यो ह्यनुज्ञाता गच्छ देवि यथासुखम्।।\nउद्वास्यानेन मंत्रेण गंतव्यं नान्यथा द्विजाः।। ५२.५ ।।"
  },
  {
    "text": "प्रतिकार्यं तथा बाह्यं कृत्वा पश्यादिकां क्रियाम्।।\nउद्वास्य वह्निमाधाय पुनरन्यं यथाविधि।। ५२.६ ।।"
  },
  {
    "text": "देवीमावाह्य च पुनर्जपेत्संपूजयेत्पुनः।।\nहोमं च विधिना वह्नौ पुनरेव समाचरेत्।। ५२.७ ।।"
  },
  {
    "text": "सर्वकार्याणि विधिना साधयेद्विद्यया पुनः।।\nजातीपुष्पैश्च वश्यार्थि जुहुयादयुतत्रयम्।। ५२.८ ।।"
  },
  {
    "text": "घृतेन करवीरेण कुर्यादाकर्षणं द्विजाः।।\nविद्वेषणं विशेषेण कुर्याल्लांगलकस्य च।। ५२.९ ।।"
  },
  {
    "text": "तैलेनोच्चाटनं प्रोक्तं स्तंभनं मधुना स्मृतम्।।\nतिलेन मोहनं प्रोक्तं ताडनं रुधिरेण च।। ५२.१० ।।"
  },
  {
    "text": "खरस्य च गजस्याथ उष्ट्रस्य च यथाक्रमम्।।\nस्तंभनं सर्षपेणापि पाटनं चाकुशेन च।। ५२.११ ।।"
  },
  {
    "text": "माणोच्चाटने चैव रोहीबीजेन सुव्रताः।।\nबंधनंत्वहिपत्रेण सेनास्तंभमतः परम्।। ५२.१२ ।।"
  },
  {
    "text": "कुनट्या नियतं विद्यात्पूजयेत्परमेश्वरीम्।।\nघृतेन सर्वसिद्धिः स्यात्पयसा वा विशुद्ध्यते।। ५२.१३ ।।"
  },
  {
    "text": "तिलेन रोगनाशश्च कमलेन धनं भवेत्।।\nकांतिर्मधूकपुष्पेण सावित्र्या ह्ययुतत्रयम्।। ५२.१४ ।।"
  },
  {
    "text": "जयादिप्रभृतीन्सर्वान् स्विष्टांतं पूर्ववत्स्मृतम्।।\nएवं संक्षेपतः प्रोक्तो विनियोगोतिविस्तृतः।। ५२.१५ ।।"
  },
  {
    "text": "जपेद्वा केवलां विद्यां संपूज्य च विधानतः।।\nसर्वसिद्धिमवाप्नोति नात्र कार्या विचारणा।। ५२.१६ ।।"
  },
  {
    "text": "इति श्रीलिंगमहापुराणे उत्तरभागे द्विपंचाशत्तमोऽध्यायः।। ५२ ।।"
  }
]
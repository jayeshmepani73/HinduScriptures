[
  {
    "text": "सूत उवाच।।\nस्नात्वा देवं नमस्कृत्य देवदेवमुमापतिम्।।\nदिव्येन चक्षुषारुद्रां नीललोहितमीश्वरम्।। २८.१ ।।"
  },
  {
    "text": "दृष्ट्वा वरदं रुद्राध्यायेन शंकरम्।।\nदेवोऽपि तुष्ट्या निर्वाणं राज्यांते कर्मणैव तु।। २८.२ ।।"
  },
  {
    "text": "तवा स्तीति सकृच्चोक्त्वा तत्रैवांतरधीयत।।\nस्वायंभुवो मनुर्देवं नमस्कृत्य वृषध्वजम्।। २८.३ ।।"
  },
  {
    "text": "आरुरोह महामेरुं महावृषमिवेश्वरः।।\nतत्र देवं हिरम्याभं योगैश्वर्यसमन्वितम्।। २८.४ ।।"
  },
  {
    "text": "सनत्कुमारं वरदमपश्यद्ब्रह्मणः सुतम्।।\nनमश्चकार वरदं ब्रह्मण्यं ब्रह्मरूपिणम्।। २८.५ ।।"
  },
  {
    "text": "कृतांजलिपुटो भूत्वा तुष्टाव च महाद्युतिः।।\nसोऽपि दृष्ट्वा मनुं देवो हृष्टरोमाभवन्मुनिः।। २८.६ ।।"
  },
  {
    "text": "सनत्कुमारः प्राहेदं घृणया च घृणानिधे।।\nसनत्कुमार उवाच।।\nदृष्ट्वा सर्वेश्वराच्छांताच्छंकरान्नीललोहितात्।। २८.७ ।।"
  },
  {
    "text": "लब्ध्वाभिषेकं संप्राप्तो विवक्षुर्वद यद्यपि।।\nतस्य तद्वचनं श्रुत्वा प्रणिपत्य कृतांजलिः।। २८.८ ।।"
  },
  {
    "text": "विज्ञापयामास कथं कर्मणा निर्वृतिर्विभो।।\nवक्तुमर्हसि चास्माकं कर्मणा केवलेन च।। २८.९ ।।"
  },
  {
    "text": "ज्ञानेन निर्वृतिः सिद्धा विभो मिश्रेण वा क्कचित्।।\nअथ तस्य वचः श्रुत्वा श्रुतिसारविदां निधिः।। २८.१० ।।"
  },
  {
    "text": "सनत्कुमारो भगवान्कर्मणा निर्वृतिंक्रमात्।।\nमिश्रेण च क्रमादेव क्षणाज्ज्ञानेन वै मुने।। २८.११ ।।"
  },
  {
    "text": "पुराऽमानेन चोष्ट्रत्वमगमं नंदिनः प्रभोः।।\nशापात्पुनः प्रसादाद्धि शिवमभ्यर्च्य शंकरम्।। २८.१२ ।।"
  },
  {
    "text": "प्रसादान्नंदिनस्तस्य कर्मणैव सुतोह्यहम्।।\nश्रुत्वोत्तमां गतिं दिव्यामवस्थां प्राप्तवानहम्।। २८.१३ ।।"
  },
  {
    "text": "शिवार्चनप्रकारेण शिवधर्मेण नान्यथा।।\nराज्ञां षोडशदानानि नंदिना कथितानि च।। २८.१४ ।।"
  },
  {
    "text": "धर्मकामार्थमुक्त्यर्थं कर्मणैव महात्मना।।\nतुलादिरोहणाद्यानि श्रृणु तानि यतातथम्।। २८.१५ ।।"
  },
  {
    "text": "ग्रहणादिषु कालेषु शुभदेशेषु शोभनम्।।\nविंशद्धस्तप्रमाणेन मंडपं कूटमेव च।। २८.१६ ।।"
  },
  {
    "text": "यथाष्टादशहस्तेन कलाहस्तेन वा पुनः।।\nकृत्वा वेदिं तथा मध्ये नवहस्तप्रमाणतः।। २८.१७ ।।"
  },
  {
    "text": "अष्टहस्तेन वा कार्या सप्तहस्तेन वा पुनः।।\nद्विहस्ता सार्धहस्ता वा वेदिका चातिशोभना।। २८.१८ ।।"
  },
  {
    "text": "द्वादशस्तंभसंयुक्ता साधुरम्या भ्रमंतिका।।\nपरितो नव कुंडानि चतुरस्राणि कारयेत्।। २८.१९ ।।"
  },
  {
    "text": "एंद्रिकेशानयोर्मध्ये प्रधानं ब्रह्मणः सुता।।\nअथवा चतुरस्रं च योन्याकारमतः परम्।। २८.२० ।।"
  },
  {
    "text": "स्त्रीणां कुंडानि विप्रेंद्रा योन्याकाराणि कारयेत्।।\nअर्धचंद्रं त्रिकोणं च वर्तुलं कुंडमेव च।। २८.२१ ।।"
  },
  {
    "text": "षडस्रं सर्वतो वापि त्रिकोणं पद्मसन्निभम्।।\nअष्टास्रं सर्वमाने तु स्थंडिलं केवलं तु वा।। २८.२२ ।।"
  },
  {
    "text": "चतुर्द्वारसमोपेतं चतुस्तोरणभूषितम्।।\nदिग्गजाष्टकसंयुक्तं दर्भमालासमावृतम्।। २८.२३ ।।"
  },
  {
    "text": "अष्टमंगलसंयुक्तं वितानोपरिशोभितम्।।\nतुलास्तंभद्रुमाश्चात्र बिल्वादीनि विशेषतः।। २८.२४ ।।"
  },
  {
    "text": "बिल्वाश्वत्थपलाशाद्याः केवलं खादिरं तु वा।।\nयेन स्तंभः कृतः पूर्वं तेन सर्वं तु कारयेत्।। २८.२५ ।।"
  },
  {
    "text": "अथवा मिश्रमार्गेण वेणुना वा प्रकल्पयेत्।।\nअष्टहस्तप्रमाणं तु हस्तद्वयसमायुतम्।। २८.२६ ।।"
  },
  {
    "text": "तुलास्तंभस्य विष्कंभोऽनाहतस्त्रिगुणोमतः।।\nद्वयंगुलेन विहीनं तु सुवृत्तं निर्व्रणं तथा।। २८.२७ ।।"
  },
  {
    "text": "उभयोरंतरं चैव षड्ढस्तं नृपते स्मृतम्।।\nद्वोयश्चतुर्हस्तकृतमंतरं स्तंभयोरपि।। २८.२८ ।।"
  },
  {
    "text": "षड्स्तमंतरं ज्ञेयं स्तंभयोरुपरि स्थितम्।।\nवितास्तिमात्रं विस्तारो विष्कंभस्तावदुत्तरम्।। २८.२९ ।।"
  },
  {
    "text": "स्तंभयोस्तु प्रमाणेन उत्तरद्वारसम्मितम्।।\nषट्त्रिंशन्मात्रसंयुक्तं व्यायामं तु तुलात्मकम्।। २८.३० ।।"
  },
  {
    "text": "विष्कंभमष्टमात्रं तु यवपंटकसंयुतम्।।\nषट्त्रिंशन्मात्रनाभं स्यान्निर्माणाद्वर्तुलं शुभम्।। २८.३१ ।।"
  },
  {
    "text": "अग्रे मूले च मध्ये च हेमपट्टेन बंदयेत्।।\nपट्टमध्ये प्रकर्तव्यमवलंबनकत्रयम्।। २८.३२ ।।"
  },
  {
    "text": "ताम्रेण च प्रकर्तव्यमवलंबनकत्रयम्।।\nआरेण वा प्रकर्तव्यमायसं नैव कारयेत्।। २८.३३ ।।"
  },
  {
    "text": "मध्ये चोर्ध्वमुखं कार्यमवलंबः सुशोभनः।।\nरश्मिभिस्तोरणाग्रे वा बंधयेच्च विधानतः।। २८.३४ ।।"
  },
  {
    "text": "जिह्वामेकां तुलामध्ये तारेणं तु विधीयते।।\nउत्तरस्य च मध्ये च शंकुं दृढमनुत्तमम्।। २८.३५ ।।"
  },
  {
    "text": "वितानेनोपरि च्छाद्य दृढं सम्यक्प्रयोजयेत्।।\nसंकोः सुषिरसंपन्नं वलयं कारयेन्मुने।। २८.३६ ।।"
  },
  {
    "text": "तुलामध्ये वितानेन तुलयालंबके तथा।।\nवलयेन प्रयोक्तव्यं कुंडलं वावलंबनम्।। २८.३७ ।।"
  },
  {
    "text": "सुदृढं च तुलामध्ये नवमांगुलमानतः।।\nपट्टस्यैव तु विस्तारं पंचमात्रप्रमाणतः।। २८.३८ ।।"
  },
  {
    "text": "अपरौ सुदृढौ पिंडौ शुभद्रव्येण कारयेत्।।\nशिक्याधस्तात्प्रकर्तव्यौ पंचप्रादेश विस्तरौ।।\nसहस्रेण तु कर्तव्यौ पलानां धारकावुभौ।। २८.३९ ।।"
  },
  {
    "text": "शतष्टकेन वा कुर्यात्पलैः षट्शतमेव वा।।\nचतुस्तालं च कर्तव्यो विस्तारोमद्यमस्तथा।। २८.४० ।।"
  },
  {
    "text": "सार्धत्रितालविस्तारः कलशस्य विधियते।।\nबध्नीयात्पंचपात्रं तु त्रिमात्रं षट्कमुच्यते।। २८.४१ ।।"
  },
  {
    "text": "चतुर्द्वारसमोपेतं द्वारमंगुलमात्रकम्।।\nकुंडलैश्च समोपेतैः शुक्लशुद्धसमन्वितैः।। २८.४२ ।।"
  },
  {
    "text": "कुंडलेकुंडले कार्यं श्रृंखलापरिमंडलम्।।\nश्रृंखलाधारवलयमवलं बेन योजयेत्।। २८.४३ ।।"
  },
  {
    "text": "प्रादेशं वा चतुर्मात्रं भूमेस्त्यक्त्वावलंबयेत्।।\nघटौ पुरुषमात्रौ तु कर्तव्यौ शोभनावुभौ।। २८.४४ ।।"
  },
  {
    "text": "तौ वालुकाभिः संपूर्य शिवं तत्र विनिःक्षिपेत्।।\nद्विहस्तमात्रमवटे स्थापनीयौ प्रयत्नतः।। २८.४५ ।।"
  },
  {
    "text": "निःशेषं पूरयोद्विद्वान्वालुकाभिः समंततः।।\nयेन निश्चलतां गच्छेत्तेन मार्गेण कारयेत्।। २८.४६ ।।"
  },
  {
    "text": "श्रूयतां परमं गुह्यं वेदिकोपरिमंडलम्।।\nअष्टमांगुलसंयुक्तं मंगलाकुरशोभितम्।। २८.४७ ।।"
  },
  {
    "text": "फलपुष्पसमाकीर्णं धूपदीपसमन्वितम्।।\nवेदिमध्ये प्रकर्तव्यं दर्पणोदरसन्निभम्।। २८.४८ ।।"
  },
  {
    "text": "आलिखेन्मंडलं पूर्वं चतुर्द्वारसमन्वितम्।।\nशोभोपशोभासंपन्नं कर्णिकाकेसरान्वितम्।। २८.४९ ।।"
  },
  {
    "text": "वर्णजातिसमोपेतं पंचवर्णं तु कारयेत्।।\nवज्रं प्रागंतरे भागे आग्नेय्यां शक्तिमुज्ज्वलाम्।। २८.५० ।।"
  },
  {
    "text": "आलिखेद्दक्षिणे दंडं नैर्ऋत्यां खङ्गमालिखेत्।।\nपाशश्च वारुणे लेख्यो ध्वजं वै वायुगोचरे।। २८.५१ ।।"
  },
  {
    "text": "कौबेर्यां तु गदा लेख्या ऐशान्यां शूलमालिखेत्।।\nशूलस्य वामदेशेन चक्रं पद्मं तु दक्षिणे।। २८.५२ ।।"
  },
  {
    "text": "एवं लिखित्वा पश्चाच्च होमकर्मसमाचरेत्।।\nप्रधानहोमं गायत्र्या स्वाहा शक्राय वह्नेये।। २८.५३ ।।"
  },
  {
    "text": "यमाय राक्षसेशाय वरुणाय च वायवे।।\nकुबेरायेश्वरायाथ विष्णवे ब्रह्मणे पुनः।। २८.५४ ।।"
  },
  {
    "text": "स्वाहांतं प्रणवेनैव होतव्यं विधिपूर्वकम्।।\nस्वशाखाग्निमुखेनैव जयादिप्रतिसंयुतम्।। २८.५५ ।।"
  },
  {
    "text": "स्विष्टांतं सर्वकार्याणि कारयेद्विधिवत्तदा।।\nसर्वहोमाग्रहोमे च समित्पालाशमुच्यते।।"
  },
  {
    "text": "एकविंशतिसंख्यातं मंत्रेणानेन होमयेत्।। २८.५६ ।।"
  },
  {
    "text": "अयंतइध्मआत्माजातवेदस्तेने ध्यस्ववर्धस्वचेद्धवर्धयचास्मान्प्रजयापशुभिर्ब्रह्मवर्चसेनान्नाद्येनसमेधयस्वाहा भूः स्वाहा भुवःस्वाहा स्वः\nस्वाहा भूर्भुवः स्वस्तथैव च।।\nसमिद्धोमश्च चरुणा घृतस्य च यथाक्रमम्।।\nशुक्लान्नपायसं चैव मुद्गान्नं चरवः स्मृताः।। २८.५७ ।।"
  },
  {
    "text": "सहस्रं वा तदर्धं वा शतमष्टोत्तरं तु वा।। २८.५८ ।।"
  },
  {
    "text": "अग्न आयूंषि पवस आसुवोर्जमिषं च नः।।\nअरोबाधस्वदुच्छनाम्।।\nअग्निर्ऋषिः पवमानः पांचजन्यः पुरोहितः।।\nतमीमहे महागयम्।।\nअग्ने पवस्व स्वपा अस्मे वर्चः सुवीर्यम्।।\nदधद्रयिं मयि पोषम्।।\nप्रजापते न त्वदेतान्यन्यो विश्वाजातानि परिता बभूव।।\nयत्कामास्ते जुहुमस्तन्नो अस्तु वयं स्याम पतयो रयीणाम्।।\nगायत्र्या च प्रधानस्य समिद्धोमस्तथैव व।।\nचरुणा च तथाज्यस्य शक्रदीनां च होमयेत्।। २८.५९ ।।"
  },
  {
    "text": "वज्रादीनां च होतव्यं सहस्रार्धं ततः क्रमात्।।\nब्रह्म जज्ञेति मंत्रेण ब्रह्मणे विष्णवे पुनः।। २८.६० ।।"
  },
  {
    "text": "नारायणाय विद्महे वासु देवाय धीमहि।।\nतन्नो विष्णुः प्रचोदयात्।।\nअयं विशेषः कथितो होममार्गः सुशोभनः।।\nदूर्वया क्षीरयुक्तेन पंचविंशत्पृथक्पृथक्।। २८.६१ ।।"
  },
  {
    "text": "त्र्यंबकं यजामहे सुगंधिं पुष्टिवर्धनम्।।\nउर्वारुकमिव बंधनान्मृत्योर्मुक्षयि मामृतात्।। २८.६२ ।।"
  },
  {
    "text": "दूर्वाहोमः प्रशस्तोऽयं वासुहोमश्च सर्वथा।।\nप्रायश्चित्तमघोरेण सर्पिषा च शतंशतम्।। २८.६३ ।।"
  },
  {
    "text": "ब्रह्माणं दक्षिणे वामे विष्णुं विश्वगुरुं शिवम्।।\nमध्ये देव्या समं ज्ञेयमिंद्रादिगणसंवृतम्।। २८.६४ ।।"
  },
  {
    "text": "आदित्यं भास्करं भानुं रविं देवं दिवाकरम्।।\nउषां प्रभां तथा प्रज्ञां संध्यां सावित्रिमेव च।। २८.६५ ।।"
  },
  {
    "text": "पंचप्रकारविधिना खखोल्काय महात्मने।।\nविष्टरां सुभगां चैव वर्धनीं च प्रदक्षिणाम्।। २८.६६ ।।"
  },
  {
    "text": "आप्यायनीं च संपूज्य देवी पद्मासने रविम्।।\nप्रभूतं वाथ कर्तव्यं विमलं दक्षिणे तथा।। २८.६७ ।।"
  },
  {
    "text": "सारं पश्चिमभागे च आराध्यं चोत्तरे यजेत्।।\nमध्ये सुखं विजानीयात्केसरेषु यथाक्रमम्।। २८.६८ ।।"
  },
  {
    "text": "दीप्तां सूक्ष्मां जयां भद्रां विभूतिं विमलां क्रमात्।।\nअमोघां विद्युतां चैव मध्यतः सर्वतोमुखीम्।। २८.६९ ।।"
  },
  {
    "text": "सोममंगारकं चैव बुधं गुरुमनुक्रमात्।।\nभार्गवं च तथा मंदं राहुं केतुं तथैव च।। २८.७० ।।"
  },
  {
    "text": "पूजयेद्धोमयेदेवं दापयेच्च विशेषतः।।\nयोगिनो भोजयेत्तत्र शिवतत्त्वैकपारगान्।। २८.७१ ।।"
  },
  {
    "text": "दिव्याध्ययनसंपन्नान्कृत्वैवं विधिविस्तरम्।।\nहोमे प्रवर्तमाने च पूर्वादिक्स्थानमध्यमे।। २८.७२ ।।"
  },
  {
    "text": "आरोहयेद्विधानेन रुद्राध्यायेन वै नृपम्।।\nदारयेत्तत्र भूपालं घटिकैकां विदानतः।। २८.७३ ।।"
  },
  {
    "text": "यजमानो जपेन्मंत्रं रुद्रगायत्रिसंज्ञकम्।।\nघटिकार्धं तदर्धं वा तत्रैवासनामारभेत्।। २८.७४ ।।"
  },
  {
    "text": "आलोक्य वारुणं धीमान्कूर्चहस्तः समाहितः।।\nनृपश्च भूषणैर्युक्तः खड्गखेटकधारकः।। २८.७५ ।।"
  },
  {
    "text": "स्वस्तिरित्यादिभिश्चादावंते चैव विशेषतः।।\nपुण्याहं ब्राह्मणैः कार्यं वेदवेदांगपारगैः।। २८.७६ ।।"
  },
  {
    "text": "जयमंगलशब्दादिब्रह्मघोषैः सुशोभनैः।।\nनृत्यवाद्यादिभिर्गीतैः सर्वशोभासमन्वितैः।। २८.७७ ।।"
  },
  {
    "text": "स्वमेवं चंद्रदिग्भागे सुवर्णं तत्र विक्षिपेत्।।\nतुलाधारौ समौ वृत्तौ तुलाभारः सदा भवेत्।। २८.७८ ।।"
  },
  {
    "text": "शतनिष्काधिकं श्रेष्ठं तदर्धं मध्यमं स्मृतम्।।\nतस्यार्धं च कनिष्ठं स्यात्त्रिविधं तत्र कल्पितम्।। २८.७९ ।।"
  },
  {
    "text": "वस्त्रयुग्ममथोष्णीषं कुंडलं कंठशोभनम्।।\nअंगुलीभीषणं चैव मणिबंधस्य भूषणम्।। २८.८० ।।"
  },
  {
    "text": "एतानि चैव सर्वाणि प्रारंभे धर्मकर्मणि।।\nपाशुपतव्रतायाथ भस्मांगाय प्रदापयेत्।। २८.८१ ।।"
  },
  {
    "text": "पूर्वोक्तभूषणं सर्वं सोष्णीषं वस्त्रसंयुतम्।।\nदद्यादेतत्प्रयोक्तुभ्य आच्छादनपटं बुधः।। २८.८२ ।।"
  },
  {
    "text": "दक्षिणां च शतं सार्धं तदर्धं वा प्रदापयेत्।।\nयोगिनां चैव सर्वेषां पृथङ्निष्कं प्रदापयेत्।। २८.८३ ।।"
  },
  {
    "text": "यागोपकरणं दिव्यमाचार्याय प्रदापयेत्।।\nइतरेषां यतीनां तु पृथङ्निष्कं प्रदापयेत्।। २८.८४ ।।"
  },
  {
    "text": "तुलारोह सुवर्णं च शिवाय विनिवेदयेत्।।\nप्रासादं मंडपं चैव प्राकारं भूषणं तथा।। २८.८५ ।।"
  },
  {
    "text": "सुवर्णपुष्पं पटहं खड्गं वै कोशमेव च।।\nकृत्वा दत्त्वा शिवायाथ किंचिच्छेषं च बुद्धिमान्।। २८.८६ ।।"
  },
  {
    "text": "आचार्येभ्यः प्रदातव्यं भस्मांगेभ्यो विशेषतः।।\nपयसा वाथ दध्ना वा सर्वद्रव्यैरथापि वा।।\nब्रह्मकूर्चेन वा देवं पंचगव्येन चवा पुनः।। २८.८७ ।।"
  },
  {
    "text": "सहस्रकलशैस्तत्र सेचयेत्परमेश्वरम्।।\nघृतेन केवलेनापि देवदेवमुमापतिम्।। २८.८८ ।।"
  },
  {
    "text": "पयसा वाथ दध्ना वा सर्वद्रव्यैरथापि वा।।\nब्रह्मकूर्चेन वा देवं पंचगव्येन वा पुनः।। २८.८९ ।।"
  },
  {
    "text": "गायत्र्या चैव गोमूत्रं गोमयं प्रणवेन वा।।\nआप्यायस्वेति वै क्षीरं दधिक्राव्णोति वै दधि।। २८.९० ।।"
  },
  {
    "text": "तेजोसीत्याज्यमीशानमंत्रेणैवाभिषेचयेत्।।\nदेवस्यत्वोति देवेशं कुशांबुकलशेन वै।। २८.९१ ।।"
  },
  {
    "text": "रुद्राध्यायेन वा सर्वं स्नापयेत्परमेश्वरम्।।\nसहस्रकलशं शंभोर्नाम्नां चैव सहस्रकैः।। २८.९२ ।।"
  },
  {
    "text": "विष्णुना कथितैर्वापि तंडिना कथितैस्तु वा।।\nदक्षेण मुनिमुख्येन कीर्तितैरथवा पुनः।। २८.९३ ।।"
  },
  {
    "text": "महापूजा प्रकर्तव्या महादेवस्य भक्तितः।।\nशिवार्चकाय दातव्या दक्षिणा स्वगुरोः सदा।। २८.९४ ।।"
  },
  {
    "text": "देहार्णवं च सर्वेषां दक्षिणा च यताक्रमम्।।\nदीनांधकृपणानां च बालवृद्धकृसातुरान्।। २८.९५ ।।"
  },
  {
    "text": "भोजयेच्च विधानेन दक्षिणामपि दापयेत्।। २८.९६ ।।"
  },
  {
    "text": "इति श्रीलिंगमहापुराणे उत्तरभागे तुलापुरुषदानविधावष्टाविंशत्तमोऽध्यायः।। २८ ।।"
  }
]
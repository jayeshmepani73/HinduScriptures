[
  {
    "text": "सूत उवाच।।\nइति निशम्य कृतांजलय स्तदा दिवि महामुनयः कृतनिश्चयाः।।\nशिवतरं शिवमीश्वरमव्ययं मनसि लिंगमयं प्रणिपत्य ते।। ४७.१ ।।"
  },
  {
    "text": "सकलदेवपतिर्भगवानजो हरिरशेषपतिर्गुरुणा स्वयम्।।\nमुनिवराश्च गणाश्च सुरासुरा नरवराः शिवलिंगमयाः पुनः।। ४७.२ ।।"
  },
  {
    "text": "श्रुत्वैवं मुनयः सर्वे षट्कुलीयाः समाहिताः।।\nसंत्यज्य सर्वं देवस्य प्रतिष्ठां कर्तुमुद्यताः।। ४७.३ ।।"
  },
  {
    "text": "अपृच्छन्सूतमनघं हर्षगद्गदया गिरा।।\nलिंगप्रतिष्ठां विपुलां सर्वे ते शंसितव्रताः।। ४७.४ ।।"
  },
  {
    "text": "सूत उवाच।।\nप्रतिष्ठां लिंगमूर्तेर्वो यथावदनुपूर्वशः।।\nप्रवक्ष्यामि समासेन धर्मकामार्थमुक्तये।। ४७.५ ।।"
  },
  {
    "text": "कृत्वैव लिंगं विधिना भुवि लिंगेषु यत्नतः।।\nलिंगमेकतमं शैलं ब्रह्मविष्णुशिवात्मकम्।। ४७.६ ।।"
  },
  {
    "text": "हेमरत्नमयं वापि राजतं ताम्रजं तु वा।।\nसवेदिकं ससूत्रं च सम्यग्विस्तृतमस्तकम्।। ४७.७ ।।"
  },
  {
    "text": "विशोध्य स्थापयेद्भक्त्या सवेदिकमनुत्तमम्।।\nलिंगवेदी उमा देवी लिंगं साक्षान्महेश्वरः।। ४७.८ ।।"
  },
  {
    "text": "तयोः सपूजनादेव देवी देवश्च पूजितौ।।\nप्रतिष्ठया च देवेशो देव्या सार्धं प्रतिष्ठितः।। ४७.९ ।।"
  },
  {
    "text": "तस्मात्सवेदिकं लिंगं स्थापयेत्स्थापकोत्तमः।। ४७.१० ।।"
  },
  {
    "text": "मूले ब्रह्मा वसति भगवान्मध्यभागे च विष्णुः सर्वेशानः।।\nपशुपतिरजो रुद्रमूर्तिर्वरेण्यः।।\nतस्माल्लिंगं गुरुतरतरं पूजयेत्स्थापयेद्वा यस्मात्पूज्यो गणपतिरसौ देवमुख्यैः समस्तैः।। ४७.११ ।।"
  },
  {
    "text": "गंधैः स्रग्धूपदीपैः स्नपनहुतबलिस्तोत्रमंत्रोपहारैर्नित्यं येऽभ्यर्चयांति त्रिदशवरतनुं लिंगमूर्तिं महेशम्।।\nगर्भाधानादिनाशक्षयभयरहिता देवगंधर्वमुख्यैः सिद्धैर्वंद्याश्च पूज्या गणवरनमितास्ते भवंत्यप्रमेयाः।। ४७.१२ ।।"
  },
  {
    "text": "तस्माद्भक्त्योपचारेण स्थापयेत्परमेश्वरम्।।\nपूजयेच्च विशेषेण लिंगं सर्वार्थसिद्धये।। ४७.१३ ।।"
  },
  {
    "text": "समर्च्य स्थापयेल्लिंगं तीर्थमध्ये शिवासने।।\nकूर्चवस्त्रादिभिर्लिंगमाच्छाद्य कलशैः पुनः।। ४७.१४ ।।"
  },
  {
    "text": "लोकपालादिदैवत्यैः सकूर्चैः साक्षतैः शुभैः।।\nउत्कूर्चैः स्वस्तिकाद्यैश्च चित्रतंतुकवेष्टितैः।। ४७.१५ ।।"
  },
  {
    "text": "वज्रादिकायुदोपेतैः सवस्त्रैः सपिधानकैः।।\nलक्षयेत्परितो लिंगमीशानेन प्रतिष्ठितम्।। ४७.१६ ।।"
  },
  {
    "text": "धूपदीपसमोपेतं वितानविततांबरम्।।\nलोकपालध्वजैश्चैव गजादिमहिषादिभिः।। ४७.१७ ।।"
  },
  {
    "text": "चित्रितैः पूजितैश्चैव दर्भमाला च शोभना।।\nसर्वलक्षणसंपूर्णा तया बाह्ये च वेष्टयेत्।। ४७.१८ ।।"
  },
  {
    "text": "ततोधिवासयेत्तोये धूपदीपसमन्विते।।\nपंचाहं वा त्र्यहंवाथ एकरात्रमधापि वा।। ४७.१९ ।।"
  },
  {
    "text": "वेदाध्ययनसंपन्नो नृत्यगीतादिमंगलैः।।\nकिंकिणीरवकोपेतं तालवीणारवैरपि।। ४७.२० ।।"
  },
  {
    "text": "ईक्षयेत्कालमव्यग्रो यजमानः समाहितः।।\nउत्थाप्य स्वस्तिकं ध्यायेन्मंडपे लक्षणान्विते।। ४७.२१ ।।"
  },
  {
    "text": "संस्कृते वेदिसंयुक्ते नवकुंडेन संवृते।।\nपूर्वोक्त विधिना युक्ते सर्वलक्षणसंयुते।। ४७.२२ ।।"
  },
  {
    "text": "अष्टमंडलसंयुक्ते दिग्ध्वजाष्टकसंयुते।।\nपूर्वोक्तलक्षणोपेतैः कुंडैः प्रागादितः क्रमात्।। ४७.२३ ।।"
  },
  {
    "text": "प्रधानं कुंडमीशान्यां चतुरस्रं विधीयते।।\nअथवा पंचकुंडैकं स्थंडिलं चैकमेव च।। ४७.२४ ।।"
  },
  {
    "text": "यज्ञोपकरणैः सर्वैः शिवार्चायां हि भूषणैः।।\nवेदिमध्ये महाशय्यां पंचतूलीप्रकल्पिताम्।। ४७.२५ ।।"
  },
  {
    "text": "कल्पयेत्कांचनोपेतां सितवस्त्रावगुंठिताम्।।\nप्रकल्प्यैवं शिवं चैव स्थापयेत्परमेश्वरम्।। ४७.२६ ।।"
  },
  {
    "text": "प्राक्शिरस्कं न्यसेल्लिंगमीशानेन यथाविधि।।\nरत्नन्यासे कृते पूर्व केवलं कलशं न्यसेत्।। ४७.२७ ।।"
  },
  {
    "text": "लिंगमाच्छाद्य वस्त्राभ्यां कूर्चेन च समंततः।।\nरत्नन्यासे प्रसक्तेऽथ वामाद्या नव शक्तयः।। ४७.२८ ।।"
  },
  {
    "text": "नवरत्नं हिरण्याद्यैः पंचगव्येन संयुतैः।।\nसर्वदान्यसमोपेतं शिलायामपि विन्यसेत्।। ४७.२९ ।।"
  },
  {
    "text": "स्थापयेद्ब्रह्मलिंगं हि शिवगायत्रिसंयुतम्।।\nकेवलं प्रणवेनापि स्थापयेच्छिवमव्ययम्।। ४७.३० ।।"
  },
  {
    "text": "ब्रह्मजज्ञानमंत्रेण ब्रह्मभागं प्रभोस्तथा।।\nविष्णुगायत्रिया भागं वैष्णवं त्वथ विन्यसेत्।। ४७.३१ ।।"
  },
  {
    "text": "सूत्रे तत्त्वत्रयोपेते प्रणवेन प्रविन्यसेत्।।\nसर्वं नमः शिवायेति नमो हंसः शिवाय च।। ४७.३२ ।।"
  },
  {
    "text": "रुद्राध्यायेन वा सर्वं परिमृज्य च विन्यसेत्।।\nस्थापयेद्ब्रह्मभिश्चैव कलशान्वै समंततः।। ४७.३३ ।।"
  },
  {
    "text": "वेदिमध्ये न्यसेत्सर्वान्मूर्वोक्तविधिसंयुतान्।।\nमध्यकुंभे शिवं देवीं दक्षिणे परमेश्वरीम्।। ४७.३४ ।।"
  },
  {
    "text": "स्कंदं तयोश्च मध्ये तु स्कंदकुंभे सुचित्रिते।।\nब्रह्माणं स्कंदकुंभे वा ईशकुम्भे हरिं तथा।। ४७.३५ ।।"
  },
  {
    "text": "अथवा शिवकुंभे च ब्रह्मांगानि च विन्यसेत्।।\nशिवो महेश्वरश्चैव रुद्रो विष्णुः पितामहः।। ४७.३६ ।।"
  },
  {
    "text": "ब्रह्माण्येवं समासेन हृदयादीनि चांबिका।।\nवेदिमध्ये न्यसेत्सर्वान्पूर्वोक्तविधिसंयुतान्।। ४७.३७ ।।"
  },
  {
    "text": "वर्धन्यां स्थापयेद्देवीं गंधतोयेन पूर्य च।।\nहिरण्यं रजतं रत्नं शिवकुंभे प्रविन्यसेत्।। ४७.३८ ।।"
  },
  {
    "text": "वर्धन्यामापि यत्नेन गायत्र्यंगैश्च सुव्रताः।।\nविद्येश्वरान्दिशं कुंभे ब्रह्मकूर्चेन पूरिते।। ४७.३९ ।।"
  },
  {
    "text": "अंनतेशादिदेवांश्च प्रणवादिनमोंतकम्।।\nनववस्त्रं प्रतिघटमष्टकुंभेषु दापयेत्।। ४७.४० ।।"
  },
  {
    "text": "विद्येश्वराणां कुंभेषु हेमरत्नादि विन्यसेत्।।\nवक्त्रक्रमेण होतव्यं गायत्र्यंगक्रमेण च।। ४७.४१ ।।"
  },
  {
    "text": "जयादिस्विष्टपर्यंतं सर्वं पूर्ववदाचरेत्।।\nसेचयेच्छिवकुंभेन वर्धन्या वैष्णवेन च।। ४७.४२ ।।"
  },
  {
    "text": "पैता महेन कुंभेन ब्रह्मभागं विशेषतः।।\nविद्येश्वराणां कुंभैश्च सेचयेत्परमेश्वरम्।। ४७.४३ ।।"
  },
  {
    "text": "विन्यसेत्सर्वमंत्राणि पूर्ववत्सुसमाहितः।।\nपूजयेत्स्नपनं कृत्वा सहस्रादिषु संभवैः।। ४७.४४ ।।"
  },
  {
    "text": "दक्षिणा च प्रदातव्या सहस्रपणमुत्तमम्।।\nइतरेषां तदर्धं स्यात्तदर्धं वा विधीयते।। ४७.४५ ।।"
  },
  {
    "text": "वस्त्राणि च प्रधानस्य क्षेत्रभूषणगोधनम्।।\nउत्सवश्च प्रकर्तव्यो होमयगबलिः क्रमात्।। ४७.४६ ।।"
  },
  {
    "text": "नवाहं वापि सप्ताहमेकाहं च त्र्यहं तथा।।\nहोमश्च पूर्ववत्प्रोक्तो नित्यमभ्यर्च्य शंकरम्।। ४७.४७ ।।"
  },
  {
    "text": "देवानां भास्करादीनां होमं पूर्ववदेव तु।।\nअभ्यंतरे तथा बाह्ये वह्नौ नित्यं समर्चयेत्।। ४७.४८ ।।"
  },
  {
    "text": "य एवं स्थापयेल्लिंगं स एव परमेश्वरः।।\nतेन देवगणा रुद्रा ऋषयोऽप्सरसस्तथा।। ४७.४९ ।।"
  },
  {
    "text": "सथापिताः पूजिताश्चैव त्रैलोक्यं सचराचरम्।। ४७.५० ।।"
  },
  {
    "text": "इति श्रीलिंगमहापुराणे उत्तरभागे लिंगस्थापनं नाम सप्तचत्वारिंशोऽध्यायः।। ४७ ।।"
  }
]
[
  {
    "text": "सनत्कुमार उवाच।।\nजपहोमार्चनादानाभिषेकाद्यं च पूर्ववत्।।\nसुवर्णमेदिनीदानं प्रवक्ष्यामि समासतः।। ३२.१ ।।"
  },
  {
    "text": "पूर्वोक्तदेशकाले तु कारयेन्मुनिभिः सह।।\nलक्षणेन यथापूर्वं कुंडे वा मंडलेऽथ वा।। ३२.२ ।।"
  },
  {
    "text": "मेदिनीं कारयेद्दिव्यां सहस्रेणापि वा पुनः।।\nएकहस्ता प्रकर्तव्या चतुरस्रा सुशोभना।। ३२.३ ।।"
  },
  {
    "text": "सप्तद्वीपसमुद्राद्यैः पर्वतैरभिसंवृता।।\nसर्वतीर्थसमोपेता मध्ये मेरुसमन्विता।। ३२.४ ।।"
  },
  {
    "text": "अथवा मध्यतो द्वीपं नवखंडं प्रकल्पयेत्।।\nपूर्ववन्निखिलं कृत्वा मंडले वेदिमध्यतः।। ३२.५ ।।"
  },
  {
    "text": "सप्तभागैकभागेन सहस्राद्विधिपूर्वकम्।।\nशिवभक्ते प्रदातव्या दक्षिणा पूर्वचोदिता।। ३२.६ ।।"
  },
  {
    "text": "सहस्रकलशाद्यैश्च शंकरं पूजयेच्छिवम्।।\nसुवर्णमेदिनीप्रोक्तं लिंगस्मिन्दानमुत्तमम्।। ३२.७ ।।"
  },
  {
    "text": "इति श्रीलिंगमहापुराणे उत्तरभागे सुवर्णमेदिनीनीदानं नाम द्वात्रिंशोऽध्यायः।। ३२ ।।"
  }
]
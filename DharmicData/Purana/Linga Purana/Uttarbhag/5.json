[
  {
    "text": "ऋषय ऊचुः।।\nऐक्ष्वाकुरंबरीषो वै वासुदेवपरायणः।।\nपालयामास पृथिवीं विष्णोराज्ञापुरः सरः।। ५.१ ।।"
  },
  {
    "text": "श्रुतमेतन्महाबुद्धे तत्सर्वं वक्तुमर्हसि।।\nनित्यं तस्य हरेश्चक्रं शत्रुरोगभयादिकम्।। ५.२ ।।"
  },
  {
    "text": "हंतीति श्रूयते लोके धार्मिकस्य महात्मनः।।\nअंबरीषस्य चरितं तत्सर्वं ब्रूहि सत्तम।। ५.३ ।।"
  },
  {
    "text": "माहात्म्यमनुभावं च भक्तियोगमनुत्तमम्।।\nयथावच्छ्रोतुमिच्छामः सूत वक्तुं त्वमर्हसि।। ५.४ ।।"
  },
  {
    "text": "सूत उवाच।।\nश्रूयतां मुनिशार्दूलाश्चरितं तस्य धीमतः।।\nअंबरीषस्य माहात्म्यं सर्वपापहरं परम्।। ५.५ ।।"
  },
  {
    "text": "त्रिशंकोर्दयिता भार्या सर्वलक्षणशोभिता।।\nअंबरीषस्य जननी नित्यं शौचसमन्विता।। ५.६ ।।"
  },
  {
    "text": "योगनिद्रासमारूढं शेषपर्यंकशायिनम्।।\nनारायणं महात्मानं ब्रह्मांडकमलोद्भवम्।। ५.७ ।।"
  },
  {
    "text": "तमसा कालरुद्राख्यं रजसा कनकांडजम्।।\nसत्त्वेन सर्वगं विष्णुं सर्वदेवनमस्कृतम्।। ५.८ ।।"
  },
  {
    "text": "अर्चयामाम सततं वाङ्मनः कायकर्मभिः।।\nमाल्यदानादिकं सर्वं स्वयमेवमचीकरत्।। ५.९ ।।"
  },
  {
    "text": "गंधादिषेषणं चैव धूपद्रव्यादिकं तथा।।\nभूमेरालेपनादीनि हविषां पचनं तथा।। ५.१० ।।"
  },
  {
    "text": "तत्कौतुकसमाविष्टा स्वयमेव चकार सा।।\nशुभा पद्मावती नित्यं वाचा नारायणेति वै।। ५.११ ।।"
  },
  {
    "text": "अनंतेत्येव सा नित्यं भाषमाणा पतिव्रता।।\nदशवर्षसहस्राणि तत्परेणांतरात्मना।। ५.१२ ।।"
  },
  {
    "text": "अर्चयामास गोविंदं गंधपुष्पादिभिः शुचिः।।\nविष्णुभक्तान्महाभागान् सर्वपापविवर्जितान्।। ५.१३ ।।"
  },
  {
    "text": "दानमानार्चनैर्नित्यं धनरत्नैरतोषयत्।।\nततः कदाचित्सा देवी द्वादशीं समुपोष्य वै।। ५.१४ ।।"
  },
  {
    "text": "हरेरग्रे महाभागा सुष्वाप पतिना सह।।\nतत्र नारायणो देवस्तामाह पुरुषोत्तमः।। ५.१५ ।।"
  },
  {
    "text": "किमिच्छसि वरं भद्रे मत्तस्त्वम ब्रूहि भामिनि।।\nसा दृष्ट्वा तु वरं वव्रे पुत्रो मे वैष्णवो भवेत्।। ५.१६ ।।"
  },
  {
    "text": "सार्वभौमो महातेजाः स्वकर्मनिरतः शुचिः।।\nतथेत्युक्तवा ददौ तस्यै फलमेकं जनार्दनः।। ५.१७ ।।"
  },
  {
    "text": "सा प्रबुद्धा फलं दृष्ट्वा भर्त्रे सर्वं न्यवेदयत्।।\nभक्षयामास संहृष्टा फलं तद्गतमानसा।। ५.१८ ।।"
  },
  {
    "text": "ततः कालेन सा देवी पुत्रं कुलविवर्धनम्।।\nअसूत सा सदाचारं वासुदेवपरायणम्।। ५.१९ ।।"
  },
  {
    "text": "शुभलक्षणसंपन्नं चक्रांकिततनूरुहम्।।\nजातं दृष्ट्वा पिता पुत्रं क्रियाः सर्वाश्चकार वै।। ५.२० ।।"
  },
  {
    "text": "अंबरीष इति ख्यातो लोके समभवत्प्रभुः।।\nपितर्युपरते श्रीमानभिषिक्तो महामुनिः।। ५.२१ ।।"
  },
  {
    "text": "मंत्रिष्वाधाय राज्यं च तप उग्रंचकार सः।।\nसंवत्सरसहस्रं वै जपन्नारायणं प्रभुम्।। ५.२२ ।।"
  },
  {
    "text": "हृत्पुंडरीकमध्यस्थं सूर्यमंडलमध्यतः।।\nशंखचक्रगदापद्मधारयंतं चतुर्भुजम्।। ५.२३ ।।"
  },
  {
    "text": "शुद्धजांबूनदनिभं ब्रह्मविष्णुशिवात्मकम्।।\nसर्वाभरणसंयुक्तं पीतांबरधरं प्रभुम्।। ५.२४ ।।"
  },
  {
    "text": "श्रीवत्सवक्षसं देवं पुरुषं पुरुषोत्तमम्।।\nततो गरुडमारुह्य सर्वदेवैरभिष्टुतः।। ५.२५ ।।"
  },
  {
    "text": "आजगाम स विश्वात्मा सर्वलोकनमस्कृतः।।\nऐरावतमिवाचिंत्यं कृत्वा वै गरुडंहरिः।। ५.२६ ।।"
  },
  {
    "text": "स्वयं शक्र इवासीनस्तमाह नृपसत्तमम्।।\nइंद्रोऽहमस्मि भद्रं ते किं ददामि वरं च ते।। ५.२७ ।।"
  },
  {
    "text": "सर्वलोकेश्वरोऽहं त्वांरक्षितुं समुपागतः।।\nअंबरीष उवाच।।\nनाहं त्वमाभिसंधाय तप आस्थितवानिह।। ५.२८ ।।"
  },
  {
    "text": "त्वया दत्तं च नेष्यामि गच्छ शक्र यथासुखम्।।\nमम नारायणो नाथस्तं नामामि जगत्पतिम्।। ५.२९ ।।"
  },
  {
    "text": "गच्छेद्र माकृथास्त्वत्र मम बुद्धिविलोपनम्।।\nततः प्रहस्य भगवान् स्वरूपमकरोद्वरीः।। ५.३० ।।"
  },
  {
    "text": "शार्ङ्गचक्रगदापाणिः खङ्गहस्तो जनार्दनः।।\nगरुडोपरि सर्वात्मा नीलाचल इवापरः।। ५.३१ ।।"
  },
  {
    "text": "देवगंधर्वसंघैश्च स्तूयमानः समंततः।।\nप्रणम्य स च संतुष्टस्तुष्टाव गरुडध्वजम्।। ५.३२ ।।"
  },
  {
    "text": "प्रसीद लोकनाथेश मम नाथ जनार्दन।।\nकृष्ण विष्णो जगन्नाथ सर्वलोकनमस्कृत।। ५.३३ ।।"
  },
  {
    "text": "त्वमादिस्त्वमनादिस्त्वमनंतः पूरुषः प्रभुः।।\nअप्रमेयो विभुर्विष्णुर्गोविंदः कमलेक्षणः।। ५.३४ ।।"
  },
  {
    "text": "महेश्वरांगजो मध्ये पुष्करः खगमः खगः।।\nकव्यवाहः कपाली त्वं हव्यवाहः प्रभंजनः।। ५.३५ ।।"
  },
  {
    "text": "आदिदेवः क्रियानंदः परमात्मात्मनी स्थितः।।\nत्वां प्रपन्नोस्मिगोविंद जय देवकिनंदन।।\nजय देव जगन्नाथ पाहि मां पुष्करेक्षण।। ५.३६ ।।"
  },
  {
    "text": "नान्या गतिस्त्वदन्या मे त्वमेव शरणं मम।।\nसूत उवाच।।\nतमाह भगवान्विष्णुः किं ते हृदि चिकीर्षितम्।। ५.३७ ।।"
  },
  {
    "text": "तत्सर्वं ते प्रदास्यामि भक्तोसि मम सुव्रत।।\nभक्तिप्रियोऽहं सततं तस्माद्दातुमिहागतः।। ५.३८ ।।"
  },
  {
    "text": "अंबरीष उवाच।।\nलोकनाथ परानंद नित्यं मे वर्तते मतिः।।\nवासुदेवपरो नित्यं वाङ्मनः कायकर्मभिः।। ५.३९ ।।"
  },
  {
    "text": "यथा त्वं देवदेवस्य भवस्य परमात्मनः।।\nतथा भवाम्यहं विष्णो तव देव जनार्दन।। ५.४० ।।"
  },
  {
    "text": "पालियिष्यामि पृथिवीं कृत्वा वै वैष्णवं जगत्।।\nयज्ञहोमार्चनैश्चैव तर्पयामि सुरोत्तमान्।। ५.४१ ।।"
  },
  {
    "text": "वैष्णवान्पालयिष्यामि निहनिष्यामि शात्रवान्।।\nलोकतापभये भीत इति मे धीयते मतिः।। ५.४२ ।।"
  },
  {
    "text": "श्रीभगवानुवाच।।\nएवमस्तु यथेच्छं वै चक्रमेतत्सुदर्शनम्।।\nपुरा रुद्रप्रसादेन लब्धं वै दुर्लभं मया।। ५.४३ ।।"
  },
  {
    "text": "ऋषिशापादिकं दुःखं शत्रुरोगादिकं तथा।।\nनिहनिष्यति ते नित्यमित्युक्त्वांतरधीयत।। ५.४४ ।।"
  },
  {
    "text": "सूत उवाच।।\nततः प्रणम्य मुदितो राजा नारायणं प्रभुम्।।\nप्रविश्य नगरीं रम्यामयोध्यां पर्यपालयत्।। ५.४५ ।।"
  },
  {
    "text": "ब्राह्मणादींश्च वर्णांश्च स्वस्वकर्मण्ययोजत्।।\nनारायणपरो नित्यं विष्णुभक्तानकल्मषान्।। ५.४६ ।।"
  },
  {
    "text": "पालयामास हृष्टात्मा विशेषेण जनाधिपः।।\nअश्वमेधशतैरिष्ट्वा वाजपेयशतेन च।। ५.४७ ।।"
  },
  {
    "text": "पालयामास पृथिवीं सागरावरणामिमाम्।।\nगृहेगृहे हरिस्तस्थौ वेदघोषो गृहेगृहे।। ५.४८ ।।"
  },
  {
    "text": "नामघोषो हरेश्चैव यज्ञघोषस्तथैव च।।\nअभवन्नृपशार्दूले तस्मिन् राज्यं प्रशासति।। ५.४९ ।।"
  },
  {
    "text": "नासस्या नातृणा भूमिर्न दुर्भिक्षादिभिर्युता।।\nरागहीनाः प्रजा नित्यं सर्वोपद्रववर्जिताः।। ५.५० ।।"
  },
  {
    "text": "अंबरीषो महातेजाः पालयामास मेदिनीम्।।\nतस्यैवंवर्तमानस्य कन्या कमललोचना।। ५.५१ ।।"
  },
  {
    "text": "श्रीमती नाम विख्याता सर्वलक्षणसंयुता ।।\nप्रदानसमयं प्राप्ता देवमायेव शोभना।। ५.५२ ।।"
  },
  {
    "text": "तस्मिन्काले मुनिः श्रीमान्नारदोऽभ्यागतश्चवै।।\nअंबरीषस्य राज्ञो वै पर्वतश्च महामतिः।। ५.५३ ।।"
  },
  {
    "text": "तावुभावागतौ दृष्ट्वा प्रणिपत्य यथाविधि।।\nअंबरीषो महातेजाः पूजयामास तावृषी।। ५.५४ ।।"
  },
  {
    "text": "कन्यां तां रममाणां वै मेघमध्ये शतह्रदाम्।।\nप्राह तां प्रेक्ष्य गवान्नारदः सस्मितस्तदा।। ५.५५ ।।"
  },
  {
    "text": "केयं राजन्महाभागा कन्या सुरसुतोपमा।।\nब्रूहि धर्मभृतां श्रेष्ठ सर्वलक्षणशोभिता।। ५.५६ ।।"
  },
  {
    "text": "राजोवाच।।\nदुहितेयं मम विभो श्रीमती नाम नामतः।।\nप्रदानसमयं प्राप्ता वरमन्वेषते शुभा।। ५.५७ ।।"
  },
  {
    "text": "इत्युक्तो मुनिशार्दूलस्तामैच्छन्नारदो द्विजाः।।\nपर्वतोपि मुनिस्तां वै चकमे मुनिसत्तमाः।। ५.५८ ।।"
  },
  {
    "text": "अनुज्ञाप्य च राजानं नारदो वाक्यमब्रवीत्।।\nरहस्याहूय धर्मात्मामम देहि सुतामिमाम्।। ५.५९ ।।"
  },
  {
    "text": "पर्वतो हि तथा प्राह राजानं रहसि प्रभुः।।\nतावुभौ सह धर्मात्मा प्रणिपत्य भयार्दितः।। ५.६० ।।"
  },
  {
    "text": "उभौ भवंतौ कन्यां मे पार्थयानौ कथं त्वहम्।।\nकरिष्यामि महाप्राज्ञ श्रृणु नारद मे वचः।। ५.६१ ।।"
  },
  {
    "text": "त्वं च पर्वत मे वाक्यं श्रृणु वक्ष्यामि यत्प्रभो।।\nक्न्येयं युवयोरेकं वरयिष्यति चेच्छुभा।। ५.६२ ।।"
  },
  {
    "text": "तस्मै कन्यां प्रयच्छामि नान्यथा शक्तिरस्ति मे।।\nतथेत्युक्त्वा ततो भूयः श्वो यास्याव इति स्म ह।। ५.६३ ।।"
  },
  {
    "text": "इत्युक्त्वा मुनिसार्दूलौ जग्मतुः प्रीतिमानसौ।।\nवासुदेवपरौ नित्यमुभौ ज्ञानविदांवरौ।। ५.६४ ।।"
  },
  {
    "text": "विष्णु लोकं ततो गत्वा नारदो मुनिसत्तमः।।\nप्रणिपत्य हृषीकेशं वाक्यमेतदुवाच ह।। ५.६५ ।।"
  },
  {
    "text": "श्रोतव्यमस्ति भगवन्नाथ नारायण प्रभो।।\nरहसि त्वां प्रवक्ष्यामि नमस्ते भुवनेश्वर।। ५.६६ ।।"
  },
  {
    "text": "ततः प्रहस्य गोविंदः सर्वानुत्सार्य तं मुनिम्।।\nब्रूहीत्याह च विश्वात्मा मुनिराह च केशवम्।। ५.६७ ।।"
  },
  {
    "text": "त्वदीयो नृपतिः श्रीमानंबरीषो महीपतिः।।\nतस्य कन्या विशालाक्षी श्रीमती नाम नामतः।। ५.६८ ।।"
  },
  {
    "text": "परिणेतुमनास्तत्र गतोऽस्मि वचनं श्रृणु।।\nपर्वतोऽयं मुनिः श्रीमांस्तव भृत्यस्तपोनिधिः।। ५.६९ ।।"
  },
  {
    "text": "तामैच्छत्सोपि भगवन्नावामाह जनाधिपः।।\nअंबरीषो महातेजाः कन्येयं युवयोर्वरम्।। ५.७० ।।"
  },
  {
    "text": "लावण्ययुक्तं वृणुयाद्यदि तस्मै ददाम्यहम्।।\nइत्याहावां नृपस्तत्र तथेत्युक्त्वाहमागतः।। ५.७१ ।।"
  },
  {
    "text": "आगमिष्यामि ते राजन् श्वः प्रभाते गृहं त्विति।।\nआगतोहं जगन्नाथ कर्तुमर्हसि मे प्रियम्।। ५.७२ ।।"
  },
  {
    "text": "वानराननवद्भाति पर्वतस्य मुखं यथा।।\nतथा कुरु जगन्नाथ मम चेदिच्छसि प्रियम्।। ५.७३ ।।"
  },
  {
    "text": "तथेत्युक्त्वा स गोविंदः प्रहस्त मधुसूदनः।।\nत्वयोक्तं च करिष्यामि गच्छ सौम्य यथागतम्।। ५.७४ ।।"
  },
  {
    "text": "एवमुक्त्वा मुनिर्हृष्टः प्रणिपत्य जनार्दनम्।।\nमन्यमानः कृतात्मानं तथाऽयोध्यां जगाम सः।। ५.७५ ।।"
  },
  {
    "text": "गते मुनिवरे तस्मिन्पर्वतोऽपि महामुनिः।।\nप्रणम्य माधवं हृष्टो रहस्येनमुवाच ह।। ५.७६ ।।"
  },
  {
    "text": "वृत्तं तस्य निवेद्याग्रे नारदस्य जगत्पतेः।।\nगोलांगूलमुखं यद्वन्मुखं भाति तथा कुरु।। ५.७७ ।।"
  },
  {
    "text": "तच्छ्रुत्वा भगवान्विष्णुस्त्वयोक्तं च करोमि वै।।\nगच्छ शीघ्रमयोध्यां वै मावेदीर्नारदस्य वै।। ५.७८ ।।"
  },
  {
    "text": "त्वया मे संविदं तत्र तथेत्युक्त्वा जगाम सः।।\nततो राजा समाज्ञाय प्राप्तौ मुनिवरौ तदा।। ५.७९ ।।"
  },
  {
    "text": "मांगल्यैर्विविधैः सर्वामयोध्यां ध्वजमालिनीम्।।\nमडंयामास पुष्पैश्च लाजैर्श्चैव समंततः।। ५.८० ।।"
  },
  {
    "text": "अंबुसिक्तगृहद्वारां सिक्तापणमहापथाम्।।\nदिव्यगंधरसोपेतां धूपितां दिव्यधूपकैः।। ५.८१ ।।"
  },
  {
    "text": "कृत्वा च नगरीं राजा मंडयामास तां सभाम्।।\nदिव्यैर्गंधैस्तथा धूपै रत्नैश्च विविधैस्तथा।। ५.८२ ।।"
  },
  {
    "text": "अलंकृतां मणिस्तंभैर्नानामाल्योपशोभिताम्।।\nपरार्ध्यास्तरणोपेतैर्दिव्यैर्भद्रासनैर्वृताम्।। ५.८३ ।।"
  },
  {
    "text": "कृत्वा नृपेंद्रस्तां कन्यां ह्यादाय प्रविवेश ह।।\nसर्वाभरणसंपन्नां श्रीरिवायतलोजनाम्।। ५.८४ ।।"
  },
  {
    "text": "करसंमितमध्यांगीं पंचस्निग्धां शुभाननाम्।।\nस्त्रीभिः परिवृतां दिव्यां श्रीमतीं संश्रितां तदा।। ५.८५ ।।"
  },
  {
    "text": "सभा च सा भूपपेः समृद्धा मणिप्रवेकोत्तमरत्नचित्रा।।\nन्यस्ता सना माल्यवती सुबद्धा तामाययुस्ते नरराजवर्गाः।। ५.८६ ।।"
  },
  {
    "text": "अथापरो ब्रह्मवरात्मजो हि त्रैविद्यविद्यो भगवान्महात्मा।।\nसपर्वतो ब्रह्मविदांव रिष्ठो महामुनिर्नारद आजगाम।। ५.८७ ।।"
  },
  {
    "text": "तावगतौ समीक्ष्याथ राजा संभ्रांतमानसः।।\nदिव्यमासनामादाय पूजयामास तावुभौ।। ५.८८ ।।"
  },
  {
    "text": "उभौ देवर्षिसिद्धौ ज्ञानविदां वरौ।।\nसमासीनौ महात्मानौ कन्यार्थं मुनिसत्त्मौ।। ५.८९ ।।"
  },
  {
    "text": "तावुभौ प्रणिपत्याग्रे कन्यां तां श्रीमतीं शुभाम्।।\nसुतां कमलपत्राक्षीं प्राह राजा यशस्विनीम्।। ५.९० ।।"
  },
  {
    "text": "अनयोर्यं वरं भद्रे मनसा त्मविहेच्छसि।।\nतस्मै मालामिमांदेहि प्रणिपत्य यथाविधि।। ५.९१ ।।"
  },
  {
    "text": "एवमुक्ता तु सा कन्या स्त्रीभिः परिवृता तदा।।\nमालां हिरण्मयीं दिव्यामादाय सुभलोचना।। ५.९२ ।।"
  },
  {
    "text": "यत्रासीनौ महात्मानौ तत्रागम्यस्थिता तदा।।\nवीक्षमाणा मुनिश्रेष्ठौ नारदं पर्वतं तथा।। ५.९३ ।।"
  },
  {
    "text": "मुनिश्रेष्ठं न पश्यामि नारदं पर्वतं तथा।।\nअनयोर्मध्यतस्त्वेकमूनषोडशवार्षिकम्।। ५.९४ ।।"
  },
  {
    "text": "संभ्रांतमानसा तत्र प्रवातकदली यथा।।\nतस्थौ तामहा राजासौ वत्से किं त्वं करिष्यसि।। ५.९५ ।।"
  },
  {
    "text": "अनयोरेक मुद्दिश्य देहि मालामिमां शुभे।।\nसा प्राह पितरं त्रस्ता इमौ तौ नरवानरौ।। ५.९६ ।।"
  },
  {
    "text": "मुनिश्रेष्ठं न पश्यामि नारदं पर्वतं तथा।।\nअनयोर्मध्यतस्त्वेकमूनषोडशवार्षिकम्।। ५.९७ ।।"
  },
  {
    "text": "सर्वाभरणसंपन्नमतसीपुष्पसंनिभम्।।\nदीर्घबाहुं विशालाक्षं तुंगोरस्थमुत्तमम्।। ५.९८ ।।"
  },
  {
    "text": "रेखांकितकटिग्रीवं रक्तांतायलोचनम्।।\nनम्रचापानुकरणपटुभ्रूयुगशोभितम्।। ५.९९ ।।"
  },
  {
    "text": "विभक्तत्रिवलीव्यक्तं नाभिव्यक्तशुभोदरम्।।\nहिरण्यांबरसंवीतं तुंगरत्ननखं शुभम्।।\nपद्माकारकरं त्वेनं पद्मास्यं पद्मलोचनम्।। ५.१०० ।।"
  },
  {
    "text": "सुनासं पद्महृदयं पद्मनाभं श्रिया वृतम्।।\nदंतपंक्तिभिरत्यर्थं कुंदकुड्मलसन्निभैः।। ५.१०१ ।।"
  },
  {
    "text": "हसंतं मां समालोक्य दक्षिणं च प्रसार्य वै।।\nपाणिं स्थितममुं तत्र पश्यामि शुभमूर्धजम्।। ५.१०२ ।।"
  },
  {
    "text": "संभ्रांतमानसां तत्र वेपतीं कदलीमिव।।\nस्थितां तामाह राजासौ वत्से किं त्वं करिष्यसि।। ५.१०३ ।।"
  },
  {
    "text": "एवमुक्ते मुनिः प्राह नारदः संशयंगतः।।\nकियन्तो बाहवस्तस्य कन्ये ब्रूहि यथातथम्।। ५.१०४ ।।"
  },
  {
    "text": "बाहुद्वयं च पश्यामीत्याह कन्या शुचिस्मिता।।\nप्राह तां पर्वतस्तत्र तस्य वक्षःस्थले शुभे।। ५.१०५ ।।"
  },
  {
    "text": "किं पश्यसि च मे ब्रूहि करे किं वास्य पश्यसि।।\nकन्या तमाह मालां वै पंचरूपामनुत्तमाम्।। ५.१०६ ।।"
  },
  {
    "text": "वक्षःस्थलेऽस्य पश्यामि करे कार्मुकसायकान्।।\nएवमुक्तौ मुनिश्रेष्ठौ परस्परमनुत्तमौ।। ५.१०७ ।।"
  },
  {
    "text": "मनसा चिंतयंतौ मायेयं कस्य चिद्भवेत्।।\nमायावी तस्करो नूनं स्वयमेव जनार्दनः।। ५.१०८ ।।"
  },
  {
    "text": "आगतो न यता कुर्यात्कथमस्मन्मुखं त्विदम्।।\nगोलांगूलत्वमित्येवं चिंतया मास नारदः।। ५.१०९ ।।"
  },
  {
    "text": "पर्वतोपि यथान्यायं वानरत्वं कथं मम।।\nप्राप्तमित्येव मनसा चिंतामापेदिवांस्तथा।। ५.११० ।।"
  },
  {
    "text": "ततो राजा प्रणम्यासौ नारदं पर्वतं तथा।।\nभवद्भ्यां किमिदं तत्र कृतं बुद्धिविमोहजम्।। ५.१११ ।।"
  },
  {
    "text": "स्वस्थौ भवंतौ तिष्ठेतां यथा कन्यार्थ मुद्यतौ।।\nएवमुक्तौ मुनिश्रेष्ठौ नृपमूचतुरुल्बणौ।। ५.११२ ।।"
  },
  {
    "text": "त्वमेव मोहं कुरुषे नावामिह कथंचन।।\nआवयोरेकमेषा ते वरयत्वेव माचिरम्।। ५.११३ ।।"
  },
  {
    "text": "ततः सा कन्यका भूयः प्रणिप्तयेष्टदेवताम्।।\nमायामादाय तिष्ठंतं तयोर्मध्ये समाहितम्।। ५.११४ ।।"
  },
  {
    "text": "सर्वाभरणसंयुक्त मतसीपुष्पसन्निभम्।।\nदीर्घबाहुं सुपुष्टांगं कर्णांतायतलोचनम्।। ५.११५ ।।"
  },
  {
    "text": "पूर्ववत्पुरुषं दृष्ट्वा मालां तस्मै ददौ हि सा।।\nअनंतरं हि सा कन्या न दृष्टा मनुजैः पुनः।। ५.११६ ।।"
  },
  {
    "text": "ततो नादः समभवत् किमेतदिति विस्मितौ।।\nतामादाय गतो विष्णुः स्वस्थानं पुरुषोत्तमः।। ५.११७ ।।"
  },
  {
    "text": "पुरा तदर्थमनिशं तपस्तप्त्वा वरांगना।।\nश्रीमती सा समुत्पन्ना सा गता च तथा हरिम्।। ५.११८ ।।"
  },
  {
    "text": "तावुभौ मुनिशार्दूलौ धिक्कृतावति दुःखितौ।।\nवासुदेवं प्रति तदा जग्मतुर्भवनं हरेः।। ५.११९ ।।"
  },
  {
    "text": "तावागतौ समीक्ष्याह श्रीमतिं भगवान्हरिः।।\nमुनिश्रेष्ठौ समायातौ गूहस्वात्मानमत्र वै।। ५.१२० ।।"
  },
  {
    "text": "तथेत्युक्त्वा च सा देवी प्रहसंती चकार ह।।\nनारदः प्रणिपत्याग्रे प्राह दामोदरं हरिम्।। ५.१२१ ।।"
  },
  {
    "text": "प्रियं हि कृतवानद्य मम त्वं पर्वतस्य हि।।\nत्वमेव नूनं गोविंद कन्यां तां हृतवानासि।। ५.१२२ ।।"
  },
  {
    "text": "विमोह्यावां स्वयं बुद्ध्या प्रतार्य सुरसत्तम।।\nइत्युक्तः पुरषो विष्णुः पिधाय श्रोत्रमच्युतः।।\nपाणिभ्यां प्राह भगवान् भवद्भ्यां किमुदीरितम्।। ५.१२३ ।।"
  },
  {
    "text": "कामवानपि भावोयं मुनिवृत्तिरहो किल।।\nएवमुक्तो मुनिः प्राह वासुदेवं स नारदः।। ५.१२४ ।।"
  },
  {
    "text": "कर्णमूले मम कथं गोलांगूलमुखं त्विति।।\nकर्णमूले तमाहेदं वानरत्वं कृतं मया।। ५.१२५ ।।"
  },
  {
    "text": "पर्वतस्य मया विद्वन् गोलांगूलमुखं तव।।\nमया तव कृतं तत्र प्रियार्थं नान्यथा त्विति।। ५.१२६ ।।"
  },
  {
    "text": "पर्वतोऽपि तथा प्राह तस्याप्येवं जगादसः।।\nश्रृण्वतोरुभयोस्तत्र प्राह दामोदरो वचः।। ५.१२७ ।।"
  },
  {
    "text": "प्रियं भवद्भ्यां कृतवान् सत्येनात्मानमालभे।।\nनारदः प्राह धर्मात्मा आवयोर्मध्यतः स्थितः।। ५.१२८ ।।"
  },
  {
    "text": "धनुष्मानन्पुरुषः कोन तां हृत्वा गतवान्किल।।\nतच्छ्रुत्वा वासुदेवोऽसौ प्राह तौ मुनिसत्त्मौ।। ५.१२९ ।।"
  },
  {
    "text": "मायाविनो महात्मनो बहवः संति सत्तमाः।।\nतत्र सा श्रीमती नूनमदृष्ट्वा मुनिसत्तमौ।। ५.१३० ।।"
  },
  {
    "text": "चक्रपाणिरहं नित्यं चतुर्बाहुरिति स्थितः।।\nतां तथा नाहमैच्छं वै भवद्भ्यां विदितं हि तत्।। ५.१३१ ।।"
  },
  {
    "text": "इत्युक्तौ प्रणिपत्यैनमूचतुः प्रीतिमानसौ।।\nकोऽत्र दोषस्तव विभो नारायण जगत्पते।। ५.१३२ ।।"
  },
  {
    "text": "दौरात्म्यं तन्नृपस्यैव मायां हि कृतवानसौ।।\nइत्युक्त्वा जग्मतुस्तस्मान्मुनीनारदपर्वतौ।। ५.१३३ ।।"
  },
  {
    "text": "अंबरीषं समासाद्य शापेनैनमयोजयत्।।\nनारदः पर्वतश्चैव यस्मादावामिहागतौ।। ५.१३४ ।।"
  },
  {
    "text": "आहूय पश्चादन्यस्मै कन्यां त्वं दत्तवानसि।।\nमायायोगेन तस्मात्त्वं तमो ह्यभिभविष्यति।। ५.१३५ ।।"
  },
  {
    "text": "तेन चात्मानमत्यर्थं यथावत्त्वं च वेत्स्यसि।।\nएवं शापेप्रदत्ते तु तमोराशिरथोत्थितः।। ५.१३६ ।।"
  },
  {
    "text": "नृपं प्रति ततश्चक्रं विष्णोः प्रादुरभूत् क्षणात्।।\nचक्रवित्रासितं घोरं तावुभौ तम अभ्यगात्।। ५.१३७ ।।"
  },
  {
    "text": "ततः संत्रस्तसर्वांगौ धावमानौ महामुनी।।\nपृष्ठतश्चक्रमालोक्य तमोराशिं दुरासदम्।। ५.१३८ ।।"
  },
  {
    "text": "कन्यासिद्धिरहो प्राप्ता ह्यावयोरिति वेगितौ।।\nलोकालोकांतमनिशं धावमानौ भयार्दितौ।। ५.१३९ ।।"
  },
  {
    "text": "त्राहित्राहीति गोविंदं भाषमाणौ भयार्दितौ।।\nविष्णुलोकं ततो गत्वा नारायण जगत्पते।। ५.१४० ।।"
  },
  {
    "text": "वासुदेव हृषीकेश पद्मनाभ जनार्दन।।\nत्राह्यावां पुंडरीकाक्ष नाथोऽसि पुरुषोत्तम।। ५.१४१ ।।"
  },
  {
    "text": "ततो नारायणश्चिंत्य श्रीमाञ्छ्रीवत्सलांछनः।।\nनिवार्य चक्रं ध्वांतं च भक्तानुग्रहकाम्यया।। ५.१४२ ।।"
  },
  {
    "text": "अंबरीषश्च मद्भक्तस्तथैतौ मुनिसत्तमौ।।\nअनयोरस्य च तथा हितं कार्यं मयाऽधुना।। ५.१४३ ।।"
  },
  {
    "text": "आहूय तत्तमः श्रीमान् गिरा प्रह्लादयन् हरिः।।\nप्रोवाच भगवान् विष्णुः शृणुतां म इदंवचः।। ५.१४४ ।।"
  },
  {
    "text": "ऋषिशापो न चैवासीदन्यथा च वरो मम।।\nदत्तो नृपाय रक्षार्थं नास्ति तस्यान्यथा पुनः।। ५.१४५ ।।"
  },
  {
    "text": "अंबरीषस्य पुत्रस्यनप्तुः पुत्रो महायशाः।।\nश्रीमान्दसरथो नाम राजा भवति धार्मिकः।। ५.१४६ ।।"
  },
  {
    "text": "तस्याहमग्रजः पुत्रो रामनामा भवाम्यहम्।।\nतत्र मे दक्षिणोबाहुर्भरतो नाम वै भवेत्।। ५.१४७ ।।"
  },
  {
    "text": "शत्रुघ्नो नाम सव्यश्च शेषोऽसौ लक्ष्मणः स्मृतः।।\nतत्र मां समुपागच्छ गच्छेदानीं नृपं विना।। ५.१४८ ।।"
  },
  {
    "text": "मुनिश्रेष्ठौ च हित्वा त्वमिति स्माह च माधवः।।\nएवममुक्तं तमो नाशं तत्क्षणाच्च जगाम वै।। ५.१४९ ।।"
  },
  {
    "text": "निवारितं हरेश्चक्रं यथापूर्वमतिष्ठत।।\nमुनिश्रेष्ठौ भयान्मुक्तौ प्रणिपत्य जनार्दनम्।। ५.१५० ।।"
  },
  {
    "text": "निर्गतौ शोकसंतप्तौ ऊचतुस्तौ परस्परम्।।\nअद्यप्रभृति देहांतमावां कन्यापरिग्रहम्।। ५.१५१ ।।"
  },
  {
    "text": "न करिष्याव इत्युक्त्वा प्रतिज्ञाय च तावृषी।।\nयोगध्यानपरौ शुद्धौ यथापूर्वं व्यवस्थितौ।। ५.१५२ ।।"
  },
  {
    "text": "अंबरीषश्च राजासौ परिपाल्य च मेदिनीम्।।\nसभृत्यज्ञातिसंपन्नो विष्णुलोकं जगाम वै।। ५.१५३ ।।"
  },
  {
    "text": "मानार्थमंबरीषस्य तथैव मुनिसिंहयोः।।\nरामो दाशथिर्भूत्वा नात्मवेदीश्वरोऽभवत्।। ५.१५४ ।।"
  },
  {
    "text": "मुनयश्च तथा सर्वे भृग्वाद्या मुनिसत्तमाः।।\nमाया न कार्या विद्वद्भिरित्याहुः प्रेक्ष्यतं हरिम्।। ५.१५५ ।।"
  },
  {
    "text": "नारदः पर्वतश्चैव चिरं ज्ञात्वा विचेष्टितम्।।\nमायां विष्णोर्विनिंद्यैव रुद्रभक्तौ बभूवतुः।। ५.१५६ ।।"
  },
  {
    "text": "एतद्धि कथितंसर्व मया युष्माकमद्य वै।।\nअंबरीषस्य माहात्म्यं मायावित्वं च वै हरेः।। ५.१५७ ।।"
  },
  {
    "text": "यः पठेच्छृणुयाद्वापि श्रावयेद्वापि मानवः।।\nमायां विसृज्य पुण्यात्मा रुद्रलोकं स गच्छति।। ५.१५८ ।।"
  },
  {
    "text": "इदं पवित्रं परमं पुण्यं वेदैरुदीरितम्।।\nसायं प्रातः पठेन्नित्यं विष्णोः सायुज्यमाप्नुयात्।। ५.१५९ ।।"
  },
  {
    "text": "इति श्रीलिंगमहापुराणे उत्तरभागे श्रीमत्याख्यानं नाम पंचमोऽध्यायः।। ५ ।।"
  }
]
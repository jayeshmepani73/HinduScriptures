[
  {
    "text": "ऋषय ऊचुः।।\nवैष्णवा इति ये प्रोक्ता वासुदेवपरायणाः।।\nकानि चिह्नानि तेषां वै तन्नो ब्रहि महामते।। ४.१ ।।"
  },
  {
    "text": "तेषां वा किं करोत्येष भगवान् भूतभावनः।।\nएतन्मे सर्वमाचक्ष्व सूत सर्वार्थवित्तम।। ४.२ ।।"
  },
  {
    "text": "सूत उवाच।।\nअंबरीषेण वै पृष्टो मार्कंडेयः पुरामुनिः।।\nयुष्मभिरद्य यत् प्रोक्तं तद्वदामि यथातथम्।। ४.३ ।।"
  },
  {
    "text": "मार्कंडेय उवाच।।\nश्रृणु राजन्यथान्यायं यन्मां त्वं परिपृच्छसि।।\nयत्रास्ते विष्णुभक्तस्तु तत्र नारायणः स्थितः।। ४.४ ।।"
  },
  {
    "text": "विष्णुरेव हि सर्वत्र येषां वै देवता स्मृता।।\nकीर्त्यमाने हरौ नित्यं रोमांचो यस्य वर्तते।। ४.५ ।।"
  },
  {
    "text": "कंपः स्वेदस्तथक्षेषु दृस्यंते जलबिंदवः।।\nविष्णुभक्तिसमायुक्तान् श्रौतस्मार्तप्रवर्तकान्।। ४.६ ।।"
  },
  {
    "text": "प्रीतो भवति यो दृष्ट्वा वैष्णवोऽसौ प्रकीर्तितः।।\nनान्यदाच्छादयेद्वस्त्रं वैष्णवो जगतोऽरणे।। ४.७ ।।"
  },
  {
    "text": "विष्णुभक्तमथायांतं यो दृष्ट्वा सन्मुखस्थितः।।\nप्रणामादि करोत्येवं वासुदेवे यथा तथा।। ४.८ ।।"
  },
  {
    "text": "स वै भक्त इति ज्ञेयः स जयी स्याज्जगत्त्रये।।\nरूक्षाक्षराणि श्रृण्वन्वै तथा भागवतेरितः।। ४.९ ।।"
  },
  {
    "text": "प्रणामपूर्वं क्षांत्या वै यो वदेद्वैष्णवो हि सः।।\nगंधपुष्पादि कं सर्वं शिरसा यो हि धारयेत्।। ४.१० ।।९९"
  },
  {
    "text": "हरेः सर्वमितीत्येवं मत्त्वासौ वैष्णवः स्मृतः।।\nविष्णुक्षेत्रे शुभान्येव करोति स्नेहसंयुतः।। ४.११ ।।"
  },
  {
    "text": "प्रतिमां च हरेर्नित्यं पूजयेत्प्रयतात्मवान्।।\nविष्णुभक्तः स विज्ञेयः कर्मणा मनसा गिरा।। ४.१२ ।।"
  },
  {
    "text": "नारायणपरो नित्यं महाभागवतो हि सः।।\nभोजनाराधनं सर्वं यथाशक्त्या करोति यः।। ४.१३ ।।"
  },
  {
    "text": "विष्णुभक्तस्य च सदा यथान्यायं हि कथ्यते।।\nनारायणपरो विद्वान्यस्यान्नं प्रीतमानसः।। ४.१४ ।।"
  },
  {
    "text": "अश्राति तद्धरेरास्यं गतमन्नं न संशयः।।\nस्वार्चनादपि विश्वात्मा प्रीतो भवति माधवः।। ४.१५ ।।"
  },
  {
    "text": "महाभागवते तच्च दृष्ट्वासौ भक्तवत्सलः।।\nवासुदेवपरं दृष्ट्वा वैष्णवं दग्धकिल्बिषम्।। ४.१६ ।।"
  },
  {
    "text": "देवापि भीतास्तं यांति प्रणिपत्य यथागतम्।।\nश्रूयतां हि पुरावृत्तं विष्णुभक्तस्य वैभवम्।। ४.१७ ।।"
  },
  {
    "text": "दृष्ट्वा यमोऽपि वै भक्तं वैष्णवं दग्धकिल्बिषम्।।\nउत्थाय प्रांजलिर्भूत्वा ननाम भृगुनंदनम्।। ४.१८ ।।"
  },
  {
    "text": "तस्मात्संपूजयेद्भक्त्या वैष्णवान्विष्णुवन्नरः।।\nस याति विष्णुसामीप्य नात्र कार्या विचारणा।। ४.१९ ।।"
  },
  {
    "text": "अन्यभक्तसहस्रेभ्यो विष्णुभक्तो विशिष्यते।।\nविष्णुभक्तसहस्रेभ्यो रुद्रभक्तो विशिष्यते।।\nरुद्रभक्तात्परतरो नास्तिलोके न सशंयः।। ४.२० ।।"
  },
  {
    "text": "तस्मात्तु वैष्णवं चापि रुद्रभक्तमथापि वा।।\nपूजयेत्सर्वयत्नेन धर्मकामार्थमुक्तये।। ४.२१ ।।"
  },
  {
    "text": "इति श्रीलिंगमहापुराणे उत्तरभागे विष्णुभक्तकथनं नाम चतुर्थोऽध्यायः।। ४ ।।"
  }
]
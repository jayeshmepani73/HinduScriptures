[
  {
    "text": "सनत्कुमार उवाच\nपुनरेव महाबुद्धे श्रोतुमिच्छामि तत्त्वतः।।\nबहुभिर्बहुधा शब्दैः शब्दितानि मुनीश्वरैः।। १६.१ ।।"
  },
  {
    "text": "शैलादिरुवाच।।\nपुनः पुनः प्रवक्ष्यामि शिवरूपाणि ते मुने।।\nबहुभिर्बहुधा शब्दैः शब्दितानि मुनीश्वरैः।। १६.२ ।।"
  },
  {
    "text": "क्षेत्रज्ञः प्रकृतिर्व्यक्तं कालात्मेति मुनीश्वरैः।।\nउच्यते कैश्चिदाचार्यैरागमार्णवपारगैः।। १६.३ ।।"
  },
  {
    "text": "क्षेत्रज्ञं पुरुषं प्राहुः प्रधानं प्रकृतिं बुधाः।।\nविकारजातं निःशेषं प्रकृतेर्व्यक्तमित्यपि।। १६.४ ।।"
  },
  {
    "text": "प्रधानव्यक्तयोः कालः परिणामैककारणम्।।\nतच्चतुष्टयमीशस्य रूपाणां हि चतुष्टयम्।। १६.५ ।।"
  },
  {
    "text": "हिरण्यगर्भं पुरुषं प्रधानं व्यक्तरूपिणम्।।\nकथयंति शिवं केचिदाचार्याः परमेश्वरम्।। १६.६ ।।"
  },
  {
    "text": "हिरण्यगर्भः कर्तास्य भोक्ता विश्वस्य पूरुषः।।\nविकारजातं व्यक्ताख्यं प्रधानं कारणं परम्।। १६.७ ।।"
  },
  {
    "text": "तेषां चतुष्टयं बुद्धेः शिवरूपचतुष्टयम्।।\nप्रोच्यते शंकरादन्यदस्ति वस्तु न किंचन।। १६.८ ।।"
  },
  {
    "text": "पिंडजातिस्वरूपी तु कथ्यते कौश्चिदीश्वरः।।\nचराचरशंरीरामि पिंडाख्याखिलान्यपि।। १६.९ ।।"
  },
  {
    "text": "सामान्यानि समस्तानि महासामान्यमेव च।।\nकथ्यंते जातिशब्देन तानि रूपाणि धीमतः।। १६.१० ।।"
  },
  {
    "text": "विराट्र हिरण्यगर्भात्मा कैश्चिदीशो निगद्यते।।\nहिरण्यगर्भो लोकानां हेतुर्लोकात्मको विराट्।। १६.११ ।।"
  },
  {
    "text": "सूत्राव्याकृतरूपं तं शिवं शंसंति केचन।।\nअव्याकृतं प्रधानं हि तद्रूपं परमेष्ठनः।। १६.१२ ।।"
  },
  {
    "text": "लोका येनैव तिष्ठंति सूत्रे मणिगणा इव।।\nतत्सूत्रमिति विज्ञेयं रूपमद्भुतविक्रमम्।। १६.१३ ।।"
  },
  {
    "text": "अंतर्यामी परः कैश्चित्कैश्चिदीशः प्रकीर्त्यते।।\nस्वयंज्योतिः स्वयंवेद्यः शिवः शंभुर्महेश्वरः।। १६.१४ ।।"
  },
  {
    "text": "सर्वेषामेव भूतानामंतर्यामी शिवः स्मृतः।।\nसर्वेषामेव भूतानां परत्वात्पर उच्यते।। १६.१५ ।।"
  },
  {
    "text": "परमात्मा शिवः शंभुः शंकरः परमेश्वरः।।\nप्राज्ञतैजसविश्वाख्यं तस्य रूपत्रयं विदुः।। १६.१६ ।।"
  },
  {
    "text": "सुषुप्तिस्वप्नजाग्रंतमवस्थात्रयमेव तत्।।\nविराट् हिरण्यगर्भाख्यमव्याकृतपदाह्वयम्।। १६.१७ ।।"
  },
  {
    "text": "तुरीयस्य शिवस्यास्य अवस्थात्रयगामिनः।।\nहिरण्यगर्भः पुरुषः कालइत्येव कीर्तिताः।। १६.१८ ।।"
  },
  {
    "text": "तिस्रोऽवस्था जगत्सृष्टिस्थितिसंहारहेतवः।।\nभवविष्णुविरिंचाख्यमवस्थात्रयमीशितुः।। १६.१९ ।।"
  },
  {
    "text": "आराध्य भक्त्या मुक्तिं च प्राप्नुवंति शरीरिणः।।\nकर्ता क्रिया च कार्यं च करणं चेति सूरिभिः।। १६.२० ।।"
  },
  {
    "text": "शंभोश्चत्वारि रूपाणि कीर्त्यंते परमेष्ठिनः।।\nप्रमाता च प्रमाणं च प्रमेयं प्रमितिस्तथा।। १६.२१ ।।"
  },
  {
    "text": "चत्वार्येतानि रूपाणि शिवस्यैव न संशयः।।\nईश्वराव्याकृतप्राणविराट्भूतेंद्रियात्मकम्।। १६.२२ ।।"
  },
  {
    "text": "शिवस्यैव विकारोऽयं समुद्रस्येव वीचयः।।\nईश्वरं जगतामाहुर्निमित्तं कारणं तथा।। १६.२३ ।।"
  },
  {
    "text": "अव्याकृतं प्रधानं हि तदुक्तं वेदवादिभिः।।\nहिरण्यगर्भः प्राणाख्यो विराट् लोकात्मकः स्मृतः।। १६.२४ ।।"
  },
  {
    "text": "महा भूतानि भूतानि कार्याणि इन्द्रियाणि च।।\nशिवस्यैतानि रूपाणि शंसंति मुनिसत्तमाः।। १६.२५ ।।"
  },
  {
    "text": "परमात्मा शिवादन्यो नास्तीति कवयोविदुः।।\nशिवजातानि तत्त्वानि पंचविंशन्मनीषिभिः।। १६.२६ ।।"
  },
  {
    "text": "उक्तानि न तदन्यानि सलिलादूर्मिवृंदवत्।।\nपंचविंशत्पदार्थेभ्यः शिवतत्त्वं परं विदुः।। १६.२७ ।।"
  },
  {
    "text": "तानि तस्मादनन्यानि सुवर्णकटकादिवत्।।\nसदाशिवेश्वराद्यानि तत्त्वानि शिवतत्त्वतः।। १६.२८ ।।"
  },
  {
    "text": "जातानि न तदन्यानि मृद्द्रव्यं कुंभभेदवत्।।\nमाया विद्या क्रिया शक्तिर्ज्ञानशक्तिः क्रियामयी।। १६.२९ ।।"
  },
  {
    "text": "जाताः शिवान्न संदेहः किरणा इव सूर्यतः।।\nसर्वात्मकं शिवं देवं सर्वाश्रयविधायिनम्।। १६.३० ।।"
  },
  {
    "text": "भजस्व सर्वभावेन श्रेयश्चेत्प्राप्तुमिच्छसि।। १६.३१ ।।"
  },
  {
    "text": "इति श्रीलिंगमहापुराणे उत्तरभागे षोडशोऽध्यायः।। १६ ।।"
  }
]
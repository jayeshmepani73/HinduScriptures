[
  {
    "text": "सनत्कुमार उवाच।।\nपंच ब्रह्माणि मे नंदिन्नाचक्ष्व गणसत्तम।।\nश्रेयःकरणभूतानि पवित्राणि शरीरिणाम्।। १४.१ ।।\nनंदिकेश्वर उवाच।।\nशिवस्यैव स्वरूपाणि पंच ब्रह्माह्वयानि ते।।\nकथयामि यथातत्त्वं पद्मयोनेः सुतोत्तम।। १४.२ ।।\nसर्वलोकैकसंहर्ता सर्वलोकैकरक्षिता।।\nसर्वलोकैकनिर्माता पंचब्रह्मात्मकः शिवः।। १४.३ ।।\nसर्वेषामेव लोकानां यदुपादानकारणम्।।\nनिमित्तकारणं चाहुस्स शिवः पंचधा स्मृतः।। १४.४ ।।\nमूर्तयः पंच विख्याताः पंच ब्रह्माह्वयाः पराः।।\nसर्वलोकशरण्यस्य शिवस्य परमात्मनः।। १४.५ ।।\nक्षेत्रज्ञः प्रथमा मूर्तिशिवस्य परमेष्ठिनः।।\nभोक्ता प्रकृतिवर्गस्य भोग्यस्येशानसंज्ञितः।। १४.६ ।।"
  }
]
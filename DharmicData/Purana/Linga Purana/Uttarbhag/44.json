[
  {
    "text": "सनत्कुमार उवाच।।\nअथान्यत्संप्रवक्ष्यामि सर्वदानोत्तमोत्तमम्।।\nपूर्वोक्तदेशकाले च मंडपे च विधानतः।। ४४.१ ।।"
  },
  {
    "text": "प्रणयात्कुंडमध्ये च स्थंडिले शिवसन्निधौ।।\nपूर्वं विष्णुं समासाद्य पद्मयोनिमतः परम्।। ४४.२ ।।"
  },
  {
    "text": "मंत्राभ्यां विधिनोक्ताभ्यां प्रणवादिसमंत्रकम्।।\nनारायणाय विद्महे वासुदेवाय धीमहि।।\nतन्नो विष्णुः प्रचोदयात्।। ४४.३ ।।"
  },
  {
    "text": "ब्रह्मब्राह्मणवृद्धाय ब्रह्मणे विश्ववेधसे।।\nशिवाय हरये स्वाहा स्वधा वौषट्वषट् तथा।। ४४.४ ।।"
  },
  {
    "text": "पूजयित्वा विधानेन पश्चाद्धोमं समाचरेत्।।\nसर्वद्रव्यं हि होतव्यं द्वाभ्यां कुंडविधानतः।। ४४.५ ।।"
  },
  {
    "text": "ऋत्विजौ द्वौ प्रकर्तव्यौ गुरुणा वेदपारगौ।।\nतानुद्दिश्य यथान्यायं विप्रेभ्यो दापयेद्धनम्।। ४४.६ ।।"
  },
  {
    "text": "शतमष्टोत्तरं तेभ्यः पृथक्पृथगनुत्तमम्।।\nवस्त्राभरणसंयुक्तं सर्वालंकारसंयुतम्।। ४४.७ ।।"
  },
  {
    "text": "गुरुरेको हि वै श्रीमान् ब्रह्मा विष्णुर्महेश्वरः।।\nतेषां पृथक्पृथग्देयं भोजयेद्ब्राह्मणानपि।। ४४.८ ।।"
  },
  {
    "text": "शिवार्चना च कर्तव्या स्नपनादि यथाक्रमम्।। ४४.९ ।।"
  },
  {
    "text": "इति श्रीलिंगमहापुराणे उत्तरभागे चतुश्चत्वारिंशोऽध्यायः।। ४४ ।।"
  }
]
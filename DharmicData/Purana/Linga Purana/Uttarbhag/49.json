[
  {
    "text": "ऋषय ऊचुः।।\nअघोरेशस्य महात्म्यं भवता कथितं पुरा।।\nपूजां प्रतिष्ठां देवस्य भगवन्वक्तुमर्हसि।। ४९.१ ।।"
  },
  {
    "text": "सूत उवाच।।\nअघोरेणांग युक्तेन विधिवच्च विशेषतः।।\nप्रतिष्ठालिंगविधिना नान्यता मुनिपुंगवाः।। ४९.२ ।।"
  },
  {
    "text": "तथाग्निपूजां वै कुर्याद्यथा पूजा तथैव च।।\nसहस्रं वा तदर्धं वा शतमष्टोत्तरं तु वा।। ४९.३ ।।"
  },
  {
    "text": "तिलैर्होमः प्रकर्तव्यो दधिमध्वाज्यसंयुतैः।।\nघृतसक्तुमदूनां च सर्वदुःखप्रमार्जनम्।। ४९.४ ।।"
  },
  {
    "text": "व्याधीनां नाशनं चैव तिलहोमस्तु भूतिदः।।\nसहस्रेण महाभूतिः शतेन व्याधिनाशनम्।। ४९.५ ।।"
  },
  {
    "text": "सर्वदुःखविनिर्मुक्तो जपेन च न संशयः।।\nअष्टोत्तरशतेनैव त्रिकाले च यथाविधि।। ४९.६ ।।"
  },
  {
    "text": "अष्टोत्तरसहस्रेण षण्मासाज्जायते ध्रुवम्।।\nसिद्धयो नैव संदेहो राज्यमंडालिनामपि।। ४९.७ ।।"
  },
  {
    "text": "सहस्रेण ज्वरो याति क्षीरेण च जुहोति यम्।।\nत्रिकालं मासमेकं तु सहस्रं जुहुयात्पयः।। ४९.८ ।।"
  },
  {
    "text": "मासेन सिद्ध्यते तस्य महासौभाग्यमुत्तमम्।।\nसिद्ध्यते चाब्दहोमेन क्षौद्राज्यदधिसंयुतम्।। ४९.९ ।।"
  },
  {
    "text": "यवक्षीराज्यहोमेन जातितंडुलकेन वा।।\nप्रीयेत भगवानीशो ह्यघोरः परमेश्वरः।। ४९.१० ।।"
  },
  {
    "text": "दध्ना पुष्टिर्नृपाणां च क्षीरहोमेन शांतिकम्।।\nषण्मासं तु घृतं हुत्वा सर्वव्याधिविनाशनम्।। ४९.११ ।।"
  },
  {
    "text": "राजयक्ष्मा तिलैर्होमान्नश्यते वत्सरेण तु।।\nयवहोमेन चायुष्यं घृतेन च जयस्तदा।। ४९.१२ ।।"
  },
  {
    "text": "सर्वकुष्ठक्षयार्थं च मधुनाक्तैश्च तंडुलैः।।\nजुहुयादयुतं नित्यं षण्मासान्नियतः सदा।। ४९.१३ ।।"
  },
  {
    "text": "आज्यंक्षीरं मधुश्चैव मधुरत्रयमुच्यते।।\nसमस्तं तुष्यते तस्य नाशयेद्वै भगंदरम्।। ४९.१४ ।।"
  },
  {
    "text": "केवलं घृतहोमेन सर्वरोगक्षयः स्मृतः।।\nसर्वव्याधि हरं ध्यानं स्थापनं विधिनार्चनम्।। ४९.१५ ।।"
  },
  {
    "text": "एवं संक्षेपतः प्रोक्तमघोरस्य महात्मनः।।\nप्रतिष्ठा यजनं सर्वं नंदिना कथितं पुरा।। ४९.१६ ।।"
  },
  {
    "text": "ब्रह्मपुत्राय शिष्याय तेन व्यासाय सुव्रताः।। ४९.१७ ।।"
  },
  {
    "text": "श्रीलींगमहापुराणे उत्तरभागे एकोनपंचाशत्तमोऽध्यायः।। ४९ ।।"
  }
]
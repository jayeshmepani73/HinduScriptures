[
  {
    "text": "देवा ऊचुः।।\nय एष भगवान् रुद्रो ब्रह्मविष्णुमहेश्वराः।।\nस्कंदश्चापि तथा चेद्रो भुवनानि चतुर्दश।।\nअश्विनौ ग्रहतारास्च नक्षत्राणि च खं दिशः।। १८.१ ।।"
  },
  {
    "text": "भूतानि च तथा सूर्यः सोमश्चाष्टौ ग्रहास्तथा।।\nप्राणः कालो यमो मृत्युरमृतः परमेश्वरः।। १८.२ ।।"
  },
  {
    "text": "भूतं भव्यं भविष्यच्च वर्तमानं महेश्वरः।।\nविश्वं कृत्स्नं जगत्सर्वं सत्यं तस्मै नमोनमः।। १८.३ ।।"
  },
  {
    "text": "त्वमादौ च तथा भूतो भूर्भुवः स्वस्तथैव च।।\nअंते त्वं विश्वरूपोऽसि शीर्षं तु जगतः संदा।। १८.४ ।।"
  },
  {
    "text": "ब्रह्मैकस्त्वं द्वित्रिधार्थमधश्च त्वं सुरेश्वरः।।\nशांतिश्च त्वं तथा पुष्टिस्तुष्टिश्चाप्यहुतं हुतम्।। १८.५ ।।"
  },
  {
    "text": "विश्वं चैव तथाविश्वं दत्तं वादत्तमीश्वरम्।।\nकृतं चाप्यकृतं देवं परमप्यपरं ध्रुवम्।।\nपरायणं सतां चैव ह्यसतामपि शंकरम्।। १८.६ ।।"
  },
  {
    "text": "अपामसोमममृता अभूमागन्म ज्योति रविदाम देवान्।।\nकिं नूनमस्मान्कृणवदरातिः किमु धूर्तिरमृतं मर्त्यस्य।। १८.७ ।।"
  },
  {
    "text": "एतज्जगद्धितं दिव्यमक्षरं सूक्ष्ममव्ययम्।। १८.८ ।।"
  },
  {
    "text": "प्राजा पत्यं पवित्रं च सौम्यमग्राह्यमव्ययम्।।\nअग्राह्येणापि वा ग्राह्यं वायव्येन समीरणः।। १८.९ ।।"
  },
  {
    "text": "सौम्येन सौम्यं ग्रसति तेजसा स्वेन लीलया।।\nतस्मै नमोऽपसंहर्त्रे महाग्रासाय शूलिने।। १८.१० ।।"
  },
  {
    "text": "हृदिस्था देवताः सर्वा हृदि प्राणे प्रतिष्ठिताः।।\nहृदि त्वमसि यो नित्यं तिस्रो मात्राः परस्तु सः।। १८.११ ।।"
  },
  {
    "text": "शिरश्चोत्तरतश्चैव पादौ दक्षिणतस्तथा।।\nयो वै चोत्तरतः साक्षात्स ओंकारः सनातनः।। १८.१२ ।।"
  },
  {
    "text": "ओंकारो यः स एवेह प्रणवो व्याप्य तिष्ठति।।\nअनंतस्तारसूक्ष्मं च शुक्लं वैद्युतमेव च।। १८.१३ ।।"
  },
  {
    "text": "परं ब्रह्मा स ईशान एकोरुद्रः स एव च।।\nभवान्महेश्वरः साक्षान्महादेवो न संशयः।। १८.१४ ।।"
  },
  {
    "text": "ऊर्ध्वमुन्नामयत्येव स ओंकारः प्रकीर्तितः।।\nप्राणानवति यस्तस्मात् प्रणवः परिकीर्तितः।। १८.१५ ।।"
  },
  {
    "text": "सर्वं व्याप्नोति यस्तस्मात्सर्वव्यापी सनातनः।।\nब्रह्मा हरिश्च भगवानाद्यंतं नोपलब्धवान्।। १८.१६ ।।"
  },
  {
    "text": "तथान्ये च ततोऽनंतो रुद्रः परमकारणम्।।\nयस्तारयति संसारात्तार इत्यभिधीयते।। १८.१७ ।।"
  },
  {
    "text": "सूक्ष्मो भूत्वा शरीराणि सर्वदा ह्यधितिष्ठिति।।\nतस्मात्सूक्ष्मः समाख्यातो भगवन्नीललोहितः।। १८.१८ ।।"
  },
  {
    "text": "नीलश्च लोहितश्चैव प्रधानपुरुषान्वयात्।।\nस्कंदतेऽस्य यतः शुक्रं तथा शुक्रमपैतिच।। १८.१९ ।।"
  },
  {
    "text": "विद्योतयति यस्तस्माद्वैद्युतः परिगीयते।।\nबृहत्त्वाद्बृंहणत्वाच्च बृहते च परापरे।। १८.२० ।।"
  },
  {
    "text": "तस्माद्बृंहति यस्माद्धि परं ब्रह्मेति कीर्तितम्।।\nअद्वितीयोऽथ भगवांस्तुरीयः परमेश्वरः।। १८.२१ ।।"
  },
  {
    "text": "ईशानमस्य जगतः सर्वदृशां चक्षुरीश्वरम्।।\nईशानमिंद्रसूरयः सर्वेषामपि सर्वदा।। १८.२२ ।।"
  },
  {
    "text": "ईशानः सर्वविद्यानां यत्तदीशान उच्यते।।\nयदीक्षते च भगवान्निरीक्ष्यमिति चाज्ञया।। १८.२३ ।।"
  },
  {
    "text": "आत्मज्ञानं महादेवो योगं गमयति स्वयम्।।\nभगवांश्चोच्यते देवो देवदेवो महेश्वरः।। १८.२४ ।।"
  },
  {
    "text": "सर्वांल्लोकान्क्रमेणैव यो गृह्णति महेश्वरः।।\nविसृजत्येप देवेशो वासयत्यपि लीलया।। १८.२५ ।।"
  },
  {
    "text": "एषो हि देवः प्रदिशोऽनुसर्वाः पूर्वो हि जातः स उ गर्भे अंतः।।\nस एव जातः स जनिष्यमाणः प्रत्यङ्मुखास्तिष्ठति सर्वतोमुखः।। १८.२६ ।।"
  },
  {
    "text": "उपासितव्यं यत्नेन तदेतत्सद्भिरव्ययम्।।\nयतो वाचो निवर्तंते ह्यप्राप्य मनसा सह।। १८.२७ ।।"
  },
  {
    "text": "तदग्रहणमेवेह यद्वाग्वदति यत्नतः।।\nअपरं च परं वेति परायणमिति स्वयम्।। १८.२८ ।।"
  },
  {
    "text": "वदंति वाचः सर्वज्ञः शंकरं नीललोहितम्।।\nएष सर्वो नमस्तस्मै पुरुषः पिंगलः शिवः।। १८.२९ ।।"
  },
  {
    "text": "स एष स महारुद्रो विश्वं भूतं भविष्यति।।\nभुवनं बहुधा जातं जायमानमितस्ततः।। १८.३० ।।"
  },
  {
    "text": "हिरण्यबाहुर्भगवान् हिरण्यपतिरीश्वरः।।\nअंबिकापतिरीशानो हेमरेता वृषध्वजः।। १८.३१ ।।"
  },
  {
    "text": "उमापतिर्विरूपाक्षो विश्वसृग्विश्ववाहनः।।\nब्रह्माणं विदधे योऽसौ पुत्रमग्रे सनातनम्।। १८.३२ ।।"
  },
  {
    "text": "प्रहिणोति स्म तस्यैव ज्ञानमात्मप्रकाशकम्।।\nतमेकं पुरुषं रुद्रं पुरुहुतं पुरुष्टुतम्।। १८.३३ ।।"
  },
  {
    "text": "बालाग्रमात्रं हृदयस्य मध्ये विश्वंदेवं वह्निरूपं वरेण्यम्।।\nतमात्मस्थं येऽनुपश्यंति धीरास्तेषां शांतिः शाश्वती नेतरेषाम्।। १८.३४ ।।"
  },
  {
    "text": "महतो यो महीयांश्च ह्यणोरप्यणुरव्ययः।।\nगुहायां निहितश्चात्मा जंतोरस्य महेश्वरः।। १८.३५ ।।"
  },
  {
    "text": "वेश्मभूतोऽस्य विश्वस्य कमलस्थो हृति स्वयम्।।\nगह्वरं गहनं तत्स्थं तस्यांतश्चोर्ध्वतः स्थितः।। १८.३६ ।।"
  },
  {
    "text": "तत्रापि दह्रं गगनमोंकारं परमेश्वरम्।।\nबालाग्रमात्रं तन्मध्ये ऋतं परमकारणम्।। १८.३७ ।।"
  },
  {
    "text": "सत्यं ब्रह्म महादेवं पुरुषं कृष्णपिंगलम्।।\nऊर्ध्वरतेसमीशानं विरूपाक्षमजोद्भवम्।। १८.३८ ।।"
  },
  {
    "text": "अधितिष्ठति योनिं यो योनिं वाचैक ईश्वरः।।\nदेहं पंचविधं येन तमीशानं पुरातनम्।। १८.३९ ।।"
  },
  {
    "text": "प्राणेष्वंतर्मनसो लिंगमाहुर्यस्मिन्क्रोधो या च तृष्णा क्षमा च।।\nतृष्णां छित्त्वा हेतुजालस्य मूलं बुद्ध्याचिंत्यं स्थापयित्वा च रुद्रे।। १८.४० ।।"
  },
  {
    "text": "एकं तमाहुर्वै रुद्रं शाश्वतं परमेश्वरम्।।\nपरात्परतरं वापि परात्परतरं ध्रुवम्।। १८.४१ ।।"
  },
  {
    "text": "ब्रह्मणो जनकं विष्णोर्वह्नेर्वायोः सदाशिवम्।।\nध्यात्वाग्निना च शोध्यांगं विशोध्य च पृथक्पृथक्।। १८.४२ ।।"
  },
  {
    "text": "पंचभूतानि संयम्य मात्राविधिगुणक्रमात्।।\nमात्राः पंच चतस्रश्च त्रिमात्रादिस्ततः परम्।। १८.४३ ।।"
  },
  {
    "text": "एकमात्रममात्रं हि द्वादशांते व्यवस्थितम्।।\nस्थित्वा स्थाप्यामृतो भूत्वा व्रतं पाशुपतं चरेत्।। १८.४४ ।।"
  },
  {
    "text": "एतद्व्रतं पाशुपतं चरिष्यामि समासतः।।\nअग्निमाधाय विधिवदृग्यजुः सामसंभवैः।। १८.४५ ।।"
  },
  {
    "text": "उपोषितः शुचिः स्नातः शुक्लांबरधरः स्वयम्।।\nशुक्लयज्ञोपवीति च शुक्लमाल्यानुलेपनः।। १८.४६ ।।"
  },
  {
    "text": "जुहुयाद्विरजोविद्वान् विरजाश्च भविष्यति।।\nवायवः शुध्यंतां वाङ्मनश्चरणादयः।। १८.४७ ।।"
  },
  {
    "text": "श्रोत्रं जिह्वा ततः प्राणस्ततो बुद्धिस्तथैव च।।\nशिरः पाणिस्तथा पार्श्वं पृष्ठोदरमनंतरम्।। १८.४८ ।।"
  },
  {
    "text": "जंघे शिश्रमुपस्थं च पायुर्मेढ्रं तथैव च।।\nत्वचा मांसं च रुधिरं मेदोऽस्थीनि तथैव च।। १८.४९ ।।"
  },
  {
    "text": "शब्दः स्पर्शं च रूपं च रसो गंधस्तथैव च।।\nभूतानि चैव शुध्यंतां देहे मेदादयस्तथा।। १८.५० ।।"
  },
  {
    "text": "अन्नं प्राणे मनो ज्ञानं शुध्यंतां वै शिवेच्छया।।\nहुत्वाज्येन समिद्भिश्च चरुणा च यथाक्रमम्।। १८.५१ ।।"
  },
  {
    "text": "उपसंहृत्य रुद्राग्निं गृहीत्वा भस्म यत्नतः।।\nअग्निरित्यादिना धीमान् विमृज्यांगानि संस्पृशेत्।। १८.५२ ।।"
  },
  {
    "text": "एतत्पाशुपतं दिव्यं व्रतं पाशविमोचनम्।।\nब्राह्मणानां हितं प्रोक्तं क्षत्रियाणां तथैव च।। १८.५३ ।।"
  },
  {
    "text": "वैश्यानामपि योग्यानां यतीनां तु विशेषतः।।\nवानप्रस्थाश्रमस्थानां गृहस्थानां सतामपि।। १८.५४ ।।"
  },
  {
    "text": "विमुक्तिर्विधिनानेन दृष्ट्वा वै ब्रह्मचारिणाम्।।\nअग्निरित्यादिना भस्म गृहीत्वा ह्यग्निहोत्रजम्।। १८.५५ ।।"
  },
  {
    "text": "सोऽपि पाशुपतो विप्रो विमृज्यांगानि संस्पृशेत्।।\nभस्माच्छन्नो द्विजो विद्वान् महापातकसंभवैः।। १८.५६ ।।"
  },
  {
    "text": "पापौर्विमुच्यते सद्यो मुच्यते च न संशयः।।\nवीर्यमग्रेर्यतो भस्म वीर्यवान्भस्मसंयुतः।। १८.५७ ।।"
  },
  {
    "text": "भस्मास्नानरतो विप्रो भस्मशायी जितेंद्रियः।।\nसर्वपापविनिर्मुक्तः शिवसायुज्यमाप्नुयात्।। १८.५८ ।।"
  },
  {
    "text": "तस्मात्सर्वप्रयत्नेन भूत्यंगं पूजयेद्वुधः।।\nरेरेकारो न कर्तव्यस्तुंतुंकारस्तथैव च।। १८.५९ ।।"
  },
  {
    "text": "न तत्क्षमति देवेशो ब्रह्मा वा यदि केशवः।।\nमम पुत्रो भस्मधारी गणेशश्च वरानने।। १८.६० ।।"
  },
  {
    "text": "तेषां विरुद्धं यत्त्याज्यं स याति नरकार्णवम्।।\nगृहस्थो ब्रह्महीनोपि त्रिपुंड्रं यो न कारयेत्।। १८.६१ ।।"
  },
  {
    "text": "पूजा कर्म क्रिया तस्य दानं स्नानं तथैव च।।\nनिष्फलं जायते सर्वं यथा भस्मनि वै हुतम्।। १८.६२ ।।"
  },
  {
    "text": "तस्माच्च सर्वकार्येषु त्रिपुंड्रं धारयेद्बुधः।।\nइत्युक्त्वा भगवान्ब्रह्मा स्तुत्वा देवैः समं प्रभुः।। १८.६३ ।।"
  },
  {
    "text": "भस्माच्छन्नैः स्वयं छन्नो विरराम विशांपते।।\nअथ तेषां प्रसादार्थं पशूनां पतिरीश्वरः।। १८.६४ ।।"
  },
  {
    "text": "सगमश्चांबया सार्धं सान्निध्यमकरोत्प्रभुः।।\nअथ संनिहितं रुद्रं तुष्टुवुः सुरपुंगवम्।। १८.६५ ।।"
  },
  {
    "text": "रुद्राध्यायेन सर्वेशं देवदेव मुमापतिम्।।\nदेवोपि देवानालोक्य घृणया वृषभध्वजः।। १८.६६ ।।"
  },
  {
    "text": "तुष्टोस्मीत्याह देवेभ्यो वरं दातुं सुरारिहा।। १८.६७ ।।"
  },
  {
    "text": "इति श्रीलिंगमहापुराणे उत्तरभागेष्टादशोध्यायः।। १८ ।।"
  }
]
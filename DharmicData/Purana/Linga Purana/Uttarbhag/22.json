[
  {
    "text": "शैलादिरुवाच।।\nस्नानयागादिकर्माणि कृत्वा वै भस्करस्य च।।\nशिवस्नानं ततः कुर्याद्भस्मस्नानं शिवार्चनम्।। २२.१ ।।"
  },
  {
    "text": "षष्ठेन मृदमादाय भक्त्या भूमौन्यसेन्मृदम्।।\nद्वितीयेन तथाभ्युक्ष्य तृतीयेन च शोधयेत्।। २२.२ ।।"
  },
  {
    "text": "चतुर्थेनैव विभजेन्मलमेकेन शोधयेत्।।\nस्नात्वा षष्ठेन तच्छेषां मृदं हस्तगतां पुनः।। २२.३ ।।"
  },
  {
    "text": "त्रिधा विभज्य सर्वं च चतुर्भिर्मध्यमं पुनः।।\nषष्ठेन सप्तवाराणि वामं मूलेन चालभेत्।।\nदशवारं च षष्ठेन दिशो बंधः प्रकीर्तितः।। २२.४ ।।"
  },
  {
    "text": "वामेन तीर्थं सव्येन शरीरमनुलिप्य च।।\nस्नात्वा सर्वैःस्मरन् भानुमभिषेकं समाचरेत्।। २२.५ ।।"
  },
  {
    "text": "श्रृंगेण पर्णपुटकैः पालाशेन दलेन वा।।\nसौरै रेभिश्च विविधैः सर्वासिद्धिकरैः शुभैः।। २२.६ ।।"
  },
  {
    "text": "सारौणि च प्रवक्ष्यामि बाष्कलाद्यानि सुव्रत।।\nअंगानि सर्वदेवेषु सारभूतानि सर्वतः।। २२.७ ।।"
  },
  {
    "text": "ॐ भूः ॐभुवः ॐस्वः ॐ महः ॐ जनः ॐ तपः ॐसत्यम् ॐ ऋतम् ॐ ब्रह्मा।\nनवाक्षरमयं मंत्रं बाष्कलं परिकीर्तितम्।।\nन क्षरतीति लोकानि ऋतमक्षरमुच्यते।।\nसत्यमक्षरीमत्युक्तं प्रणवादिनमोंतकम्।। २२.८ ।।"
  },
  {
    "text": "ॐ भूर्भवः सुवः तत्सवितुर्वरेण्यं भर्गो देवस्य धीमहि।।\nॐ नमः सूर्याय खखोल्काय नमः।। २२.९ ।।"
  },
  {
    "text": "मूलमंत्रमिदं प्रोक्तं भास्करस्य महात्मनः।।\nनवाक्षरेण दीप्तास्यं मूलमंत्रेण भास्करम्।। २२.१० ।।"
  },
  {
    "text": "पूजयेंद्रगमंत्राणि कथयामि यताक्रमम्।।\nवेदादिभिः प्रभूताद्यं प्रणवेन च मध्यमम्।। २२.११ ।।"
  },
  {
    "text": "ॐ भूः ब्रह्म हृदयाय ॐ भुवः विष्णुशिरसे ॐस्वः रुद्रशिखायै ॐभूर्भूवः स्वः ज्वालामालिनीशिखयै ॐ महः महेश्वराय कवचाय ॐजनः शिवाय नेत्रेभ्यः\nॐ तपः तापकाय अस्त्राय फट् मंत्राणि कथितान्येवं सौराणि विविधानि च।।\nएतैः श्रृंगादिभिः पात्रैः स्वात्मानमाभेषेटयेत्।। २२.१२ ।।"
  },
  {
    "text": "ताम्रकुंभेन वा विप्रः क्षत्रियो वैश्य एव च।।\nसकुसेन सपुष्पेण मंत्रैः सर्वै समाहितः।। २२.१३ ।।"
  },
  {
    "text": "रक्तवस्त्रपरीधानः स्वाचामेद्विधिपूर्वकम्।।\nसूर्यश्चोति दिवा रात्रौ चाग्निश्चेति द्विजोत्तमः।। २२.१४ ।।"
  },
  {
    "text": "आपः पुनंतु मध्याह्ने मंत्राचमनमुच्यते।।\nषष्ठेन शुद्धिं कृत्वैव जपेदाद्यमनुत्तमम्।। २२.१५ ।।"
  },
  {
    "text": "वौषडंतं तथा मूलं नवाक्षरमनुत्तमम्।।\nकरशाखां तथांगुष्ठमध्यमानामिकां न्यसेत्।। २२.१६ ।।"
  },
  {
    "text": "तले च तर्जन्यंगुष्ठं मुष्टिभागानि विन्यसेत्।।\nनवाक्षरमयं देहं कृत्वांगैरपि पावितम्।। २२.१७ ।।"
  },
  {
    "text": "सूर्योऽहमिति संचिंत्य मंत्रैरेतैर्यथाक्रमम्।।\nवामहस्तगतैरद्भिर्गंधसिद्धार्थकान्वितैः।। २२.१८ ।।"
  },
  {
    "text": "कुशपुंजेन चाभ्युक्ष्य मूलाग्रैरष्टधा स्थितैः।।\nआपो हिष्ठादिभिश्चैव शेषमाघ्राध वै जलम्।। २२.१९ ।।"
  },
  {
    "text": "वामनासापुटेनैव देहे संभावयेच्छिवम्।।\nअर्घ्यमादाय देहस्थं सव्यनासापुटेन च।। २२.२० ।।"
  },
  {
    "text": "कृष्णवर्णेन बाह्यस्थं भावयेच्च शिलागतम्।।\nतर्पयेत्सर्वदेवेभ्य ऋषिभ्यश्च विशेषतः।। २२.२१ ।।"
  },
  {
    "text": "भूतेभ्यश्च पितृभ्यश्च विधिनार्घ्यं च दापयेत्।।\nव्यापिनिं च परां ज्योत्स्नां संध्यां सम्यगुपासयेत्।। २२.२२ ।।"
  },
  {
    "text": "प्रातर्मध्याह्नसायाह्ने अर्घ्यं चैव निवेदयेत्।।\nरक्तचंदनतोयेन हस्तमात्रेण मंडलम्।। २२.२३ ।।"
  },
  {
    "text": "सुवृत्तं कल्पयेद्भूमौ प्रार्थयेत द्विजोत्तमाः।।\nप्राङ्मुखस्ताम्रपात्रं च सगंधं प्रस्थापूरितम्।। २२.२४ ।।"
  },
  {
    "text": "पूरयेद्गंधतोयेन रक्तचंदनकेन च।।\nरक्तपुष्पैस्तिलैश्चैव कुशाक्षतसमन्वितैः।। २२.२५ ।।"
  },
  {
    "text": "दूर्वापामार्गगव्येन केवलेन घृतेन च।।\nआपूर्य मूलमंत्रेण नवाक्षरमयेन च।।\nजानुभ्यां धरणीं गत्वा देव देवं नमस्य च।। २२.२६ ।।"
  },
  {
    "text": "कृत्वा शिरसि तत्पात्रमर्घ्य मूलेन दापयेत्।।\nअश्वमेधायुतं कृत्वा यत्फलं परिकीर्तितम्।। २२.२७ ।।"
  },
  {
    "text": "तत्फलं लभते दत्त्वा सौरार्घ्यं सर्वसंमतम्।।\nदत्त्वैवार्घ्यं यजेद्भक्त्या देवदेवं त्रियंबकम्।। २२.२८ ।।"
  },
  {
    "text": "अथवा भास्करं चेष्ट्वा आग्नेयं स्नानमाचरेत्।।\nपूर्ववद्वै शिवस्नानं मंत्रमात्रेण भेदितम्।। २२.२९ ।।"
  },
  {
    "text": "दंतधावनपूर्वं च स्नानं सौरं च शांकरम्।।\nविघ्नेशं वरुणं चैव गुरुं तीर्थं समर्चयेत्।। २२.३० ।।"
  },
  {
    "text": "बद्ध्वा पद्मासनं तीर्थे तथा तीर्थं समर्चयेत्।।\nतीर्थं संगृह्य विधिना पूजास्थानं प्रविश्य च।। २२.३१ ।।"
  },
  {
    "text": "मार्गेणार्घ्यपवित्रेण तदाक्रम्य च पादुकम्।।\nपूर्ववत्करविन्यासं देहविन्यासमाचरेत्।।\nतीर्थं संगृह्य विधिना पूजास्थानं प्रविस्य च।। २२.३२ ।।"
  },
  {
    "text": "अर्घ्यस्य सादनं चैव समासात्परिकीर्तितम्।।\nबद्ध्वा पद्मासनं योगी प्राणायामं समभ्यसेत्।। २२.३३ ।।"
  },
  {
    "text": "रक्तपुष्पाणि संगृह्य कमलाद्यानि भावयेत्।।\nआत्मनो दक्षिणे स्थाप्य जलभांडं च वामतः।। २२.३४ ।।"
  },
  {
    "text": "ताम्रपात्राणि सौराणि सर्वकामार्थसिद्धये।।\nआर्घ्यपात्रं समादाय प्रक्षाल्य च यथाविधि।। २२.३५ ।।"
  },
  {
    "text": "पूर्वोक्तेनांबुना सार्धं जलभांडे तथैव च।।\nअस्त्रोदकेन चैवार्घ्यमर्घ्यद्रव्यसमन्वितम्।। २२.३६ ।।"
  },
  {
    "text": "संहितामंत्रितं कृत्वा संपूज्य प्रथमेन च।।\nतुरीयेणावगुंठ्यैव स्थापयेदात्मनो परि।। २२.३७ ।।"
  },
  {
    "text": "पाद्यमाचमनीयं च गंधपूष्पसमन्वितम्।।\nअंभसा शोधिते पात्रे स्तापयेत्पूर्ववत्पृथक्।।\nसंहितां चैव विन्यस्य कवचेनावगुंठ्यच।। २२.३८ ।।"
  },
  {
    "text": "अर्घ्याबुना समभ्युक्ष्य द्रव्याणि च विशेषतः।।\nअंभसा शोधिते पात्रे स्थापयेत्पूर्वनमस्कृतम्।। २२.३९ ।।"
  },
  {
    "text": "आदित्यो वै तेज ऊर्जोबलं यशो विविर्धति।।\nइत्यादिना नमस्कृत्य कल्पयेदासनं प्रभोः।। २२.४० ।।"
  },
  {
    "text": "प्रभूतं विमलं सारमाराव्यं परमं सुखम्।।\nआग्नोय्यादिषु कोणेषुमध्यमांतं हृदान्यसेत्।। २२.४१ ।।"
  },
  {
    "text": "अंगं प्रविन्यसेच्चैव बीजमंकुरमेव च।।\nनालं सुषिसंयुक्तं सूत्रकंटकसंयुतम्।। २२.४२ ।।"
  },
  {
    "text": "दलं दलाग्रं सुश्वेतं हेमाभं रक्तमेव च।।\nकर्णिकाकेसरोपेतं दीप्ताद्यैः शक्तिभिर्वृतम्।। २२.४३ ।।"
  },
  {
    "text": "दीप्ता सूक्ष्मा जया भद्रा विभूतिर्विमलाक्रमात्।।\nअघोरा विकृता चैव दीप्ताद्याश्चाष्टशक्तयः।। २२.४४ ।।"
  },
  {
    "text": "भास्कराभमुखाः सर्वाः। कृतांजलिपुटाः शुभाः।।\nअथवा पद्महस्ता वा सर्वाभरणभूषिताः।। २२.४५ ।।"
  },
  {
    "text": "मध्यतो वरदां देवीं स्थापयेत्सर्वमुखीम्।।\nआवाहयेत्ततो देवीं भास्करं परमेश्वरम्।। २२.४६ ।।"
  },
  {
    "text": "नवाक्षरेण मंत्रेण बाष्कलोक्तेन भास्करम्।।\nआवाहने च सान्निध्यमनेनैव विधीयते।। २२.४७ ।।"
  },
  {
    "text": "मुद्रा च पद्ममुद्राख्या भस्करस्य महात्मनः।।\nमूले नार्घ्यं ततो दद्यात्पाद्यमाचमनं पृथक्।। २२.४८ ।।"
  },
  {
    "text": "पुनरर्घ्यप्रदानेन बाष्कलेन यताविधि।।\nरक्तपद्मानि पुष्पाणि रक्तचंदनमेव च।। २२.४९ ।।"
  },
  {
    "text": "दीपधूपादिनैवेद्यं मुखावासादिरेव च।।\nतांबूलवर्तिदीपाद्यं बाष्कलेन विधीयते।। २२.५० ।।"
  },
  {
    "text": "आग्नोय्यां च तथैशान्यां नैर्ऋत्यां वायुगोचरे।।\nपूर्वस्यां पश्चिमे चैव पट्प्रकारं विधीयते।। २२.५१ ।।"
  },
  {
    "text": "नेत्रांतं विधिनाऽभ्यर्च्य प्रणवादिनमोंतकम्।।\nकर्णिकायां प्रविन्यस्य रूपकध्यानमाचरेत्।। २२.५२ ।।"
  },
  {
    "text": "सर्वे विद्युत्प्रभाः शांता रौद्रमस्त्रं प्रकीर्तितम्।।\nदंष्ट्राकरालवदनं ह्यष्टमूर्ति भयंकरम्।। २२.५३ ।।"
  },
  {
    "text": "वरदं दक्षिणं हस्तं वामं पद्मविभूषितम्।।\nसर्वाभरणसंपन्ना रक्तस्रगनुलेपनाः।। २२.५४ ।।"
  },
  {
    "text": "रक्तांबरधराः सर्वा मूर्तयस्तस्य संस्थिताः।।\nसमंडलो महादेवः सिंदूरारुणविग्रहः।। २२.५५ ।।"
  },
  {
    "text": "पद्महस्तोऽमृतास्यश्च द्विहस्तनयनः प्रभुः।।\nरक्ताभरणसंयुक्तो रक्तस्रगनुलेपनः।। २२.५६ ।।"
  },
  {
    "text": "इत्थंरूपधरं ध्यायेद्भास्करं भुवनेश्वरम्।।\nपद्मबाह्ये शुभं चात्र मंडलेषु समंततः।। २२.५७ ।।"
  },
  {
    "text": "सोममंगारकं चैव बुधं बुद्धिमतांवरम्।।\nबृहस्पतिं महाबुद्धिं रुद्रपुत्रं च भार्गवम्।। २२.५८ ।।"
  },
  {
    "text": "शनैश्चरं तथा राहुं केतुं धूम्रं प्रकीर्तितम्।।\nसर्वे द्विनेत्रा द्विभुजा राहुश्चोर्ध्वशरीरधृक्।। २२.५९ ।।"
  },
  {
    "text": "विवृत्तास्योंजलिं कृत्वा भ्रुकुटीलेक्षणः।।\nशनैश्चरश्च दंष्ट्रास्यो वरदाभयहस्तधृक्।। २२.६० ।।"
  },
  {
    "text": "स्वैःस्वैर्भावैः स्वनाम्ना च प्रणवादिनमोंतकम्।।\nपूजनीयाः प्रयत्नेन धर्मकामार्थसिद्धये।। २२.६१ ।।"
  },
  {
    "text": "सप्तसप्तगणांश्चैव बहिर्देवस्य पूजयेत्।।\nऋषयो देवगंधर्वाः पन्नगाप्सरसां गणाः।। २२.६२ ।।"
  },
  {
    "text": "ग्रामण्यो यातुधानाश्च तथा यक्षाश्च मुख्यतः।।\nसप्ताश्वान् पूजयेदग्रे सप्तच्छंदोमयान् विभोः।। २२.६३ ।।"
  },
  {
    "text": "वालखिल्यगणं चैव निर्माल्यग्रहणं विभोः।।\nपूजयेदासनं सूर्तेर्देवतामपि पूजयेत्।। २२.६४ ।।"
  },
  {
    "text": "अर्घ्यं च दापयेत्तेषां पृथगेव विधा नतः।।\nआवाहने च पूजांते तेषामुद्वासने तथा।। २२.६५ ।।"
  },
  {
    "text": "सहस्रं वा तदर्धं वा शतमष्टोत्तरं तु वा।।\nबाष्कलं च जपेदग्रे धशांशेन च योजयेत्।। २२.६६ ।।"
  },
  {
    "text": "कुंडं च पश्चिमे कुर्याद्वर्तुलं चैव मेखलम्।।\nचतुरंगुलमानेन चोत्सेधाद्विस्तरादपि।। २२.६७ ।।"
  },
  {
    "text": "एकहस्तप्रमाणेन नित्ये नैमित्तिके तथा।।\nकृत्वाश्वत्थदलाकारं नाभिं कुंडे दशांगुलम्।। २२.६८ ।।"
  },
  {
    "text": "तदर्धेन पुरस्तात्तु गजोष्ठसदृशं स्मृतम्।।\nगलमेकांगुलं चैव शेषंद्विगुणविस्तरम्।। २२.६९ ।।"
  },
  {
    "text": "तत्प्रमाणेन कुंडस्य त्यक्त्वा कुर्वीत मेखलाम्।।\nयत्नेन साधयित्वैव पश्चाद्वोमं च कारयेत्।। २२.७० ।।"
  },
  {
    "text": "षष्ठेनोल्ले खनं कुर्यात्प्रोक्षयेद्वारिणा पुनः।।\nआसनं कल्पयेन्मध्ये प्रथमेन समाहितः।। २२.७१ ।।"
  },
  {
    "text": "प्रभावतीं ततः शक्तिमाद्येनैव तु वुन्यसेत्।।\nबाष्कलेनैव संपूज्य गंधपुष्पादिभिः क्रमात्।। २२.७२ ।।"
  },
  {
    "text": "बाष्कलेनैव मंत्रेण क्रियां प्रति यजेत्पृथक्।।\nमूलमंत्रेण विधिना पश्चात्पूर्णाहुतिर्भवेत्।। २२.७३ ।।"
  },
  {
    "text": "क्रमादेवं विधानेन सूर्याग्निर्जनितो भवेत्।।\nपूर्वोक्तेन विधानेन प्रागुक्तं कमलं न्यसेत्।। २२.७४ ।।"
  },
  {
    "text": "मुखोपरि समभ्यर्च्य पूर्ववद्भास्करं प्रभुम्।।\nदशैवाहुतयो देया बाष्कलेन महामुने।। २२.७५ ।।"
  },
  {
    "text": "अंगानां च तथैकैकं संहिताभिः पृथक् पुनः।।\nजयादिस्विष्टपर्यंतमिध्मप्रक्षेपमेव च।। २२.७६ ।।"
  },
  {
    "text": "समान्यं सर्वमार्गेषु पारंपर्यक्रमेण च।।\nनिवेद्य देवदेवाय भास्करायामितात्मने।। २२.७७ ।।"
  },
  {
    "text": "पूजाहोमादिकं सर्वं दत्त्वार्घ्यं च प्रदाक्षिणम्।।\nअंगैः संपूज्य संक्षिप्य हृद्युद्वास्य नमस्य च।। २२.७८ ।।"
  },
  {
    "text": "शिवपूजां ततः कुर्याद्धर्मकामार्थसिद्धये।।\nएवं संक्षेपतः प्रोक्तं यजनं भास्करस्य विवर्जितः।।\nसर्वैश्वर्यसमोपेतस्तेजसाप्रतिमश्च सः।। २२.७९ ।।"
  },
  {
    "text": "यः सकृद्वा यजेद्देवं देवदेवं जगद्गुरुम्।।\nभास्करं परमात्मानं स याति परमां गतिम्।। २२.८० ।।"
  },
  {
    "text": "सर्वपापविनिर्मुक्ताः सर्वपाप विवर्जितः।।\nसर्वैश्वर्यसमोपेतस्तेजसाप्रतिमश्च सः।। २२.८१ ।।"
  },
  {
    "text": "पुत्रपौत्रादिमित्रैश्च समंततः।।\nभुक्त्वैव विपुलान् भोगानिहैव धन धान्यवान्।। २२.८२ ।।"
  },
  {
    "text": "यानवाहनसंपन्नो भूषणैर्विविधैरपि।।\nकालं गतोपि सूर्येण मोदते कालमक्षयम्।। २२.८३ ।।"
  },
  {
    "text": "पुनस्तस्मादिहागत्य राजा भवति धर्मिकः।।\nवेदवेदांगसंपन्नो ब्राह्मणो वात्र जायते।। २२.८४ ।।"
  },
  {
    "text": "पुनः प्राग्वासनायोगाद्धार्मिको वेदपारगः।।\nसूर्यमेव समभ्यर्च्य सूर्यसायुज्यमाप्नुयात्।। २२.८५ ।।"
  },
  {
    "text": "इति श्रीलिंगमहापुराणे उत्तरभागे द्वाविंशतितमोऽध्यायः।। २२ ।।"
  }
]
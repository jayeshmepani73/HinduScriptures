[
  {
    "text": "सनत्कुमार उवाच।।\nकन्यादानं प्रवक्ष्यामि सर्वदानोत्तमोत्तमम्।।\nकन्यां लक्षणसंपन्नां सर्वदोषविवर्जिताम्।। ४०.१ ।।"
  },
  {
    "text": "मातापित्रोस्तु संवादं कृत्वा दत्त्वा धनं महत्।।\nआत्मीकृत्याथ संस्नाप्य वस्त्रं दत्त्वा शुभं नवम्।। ४०.२ ।।"
  },
  {
    "text": "भूषणैर्भूषयित्वाथ गंधमाल्यैरथार्चयेत्।।\nनिमित्तानि समीक्ष्याथ गोत्रनक्षत्रकादिकान्।। ४०.३ ।।"
  },
  {
    "text": "उभयोश्चित्तमालोक्य उभौ संपूज्य यत्नतः।।\nदातव्या श्रोत्रियायैव ब्राह्मणाय तपस्विने।। ४०.४ ।।"
  },
  {
    "text": "साक्षादधीतवेदाय विधिना ब्रह्मचारिणे।।\nदासदासीधनाढ्यं च भूषणानिं विशेषतः।। ४०.५ ।।"
  },
  {
    "text": "क्षेत्राणि च धनं धान्य वासांसि च प्रदापयेत्।।\nयावंति देहे रोमाणि कन्यायाः संततौ पुनः।। ४०.६ ।।"
  },
  {
    "text": "तावद्वर्षसहस्राणि रुद्रलोके महीयते।। ४०.७ ।।"
  },
  {
    "text": "इति श्रीलिंगमहापुराणे उत्तरभागे कन्यादानविधिर्नाम चत्वारिंशोऽध्यायः।। ४० ।।"
  }
]
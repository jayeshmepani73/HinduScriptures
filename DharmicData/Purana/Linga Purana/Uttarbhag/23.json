[
  {
    "text": "शैलादिरुवाच।।\nअथ ते संप्रवक्ष्यामि शिवार्चनमनुत्तमम्।।\nत्रिसंध्यर्चयेदीशमग्निकार्यं च शक्तितः।। २३.१ ।।"
  },
  {
    "text": "शिवस्नानं पुरा कृत्वा तत्त्वशुद्धिं च पूर्ववत्।।\nपुष्पहस्तः प्रविश्याथ पूजास्थानं समाहितः।। २३.२ ।।"
  },
  {
    "text": "प्राणायामत्रयं कृत्वा दाहनाप्लावनानि च।।\nगंधादिवासितकरो महामुद्रां प्रविन्यसेत्।। २३.३ ।।"
  },
  {
    "text": "विज्ञानेन तनुं कृत्वा ब्रह्माग्नेरपि यत्नतः।।\nअव्यक्तबुद्ध्यहंकारतन्मात्रासंभवां तनुम्।। २३.४ ।।"
  },
  {
    "text": "शिवामृतेन संपूतं शिवस्य च यथातथम्।।\nअधोनिष्ठ्या वितस्त्यां तु नाभ्यामुपरि तिष्ठति।। २३.५ ।।"
  },
  {
    "text": "हृदयं तद्विजानीयाद्विश्वस्यायतनं महत्।।\nहृत्पद्मकर्णिकायां तु देवं साक्षात्सदाशिवम्।। २३.६ ।।"
  },
  {
    "text": "पंचवक्त्रं दशभुजं सर्वाभरणभूषितम्।।\nप्रतिवक्त्रं त्रिनेत्रं च शशांककृतशेखरम्।। २३.७ ।।"
  },
  {
    "text": "बद्धपद्मासनासीनं शुद्धस्फटिकसन्निभम्।।\nऊर्ध्वं वक्त्रं सितं ध्यायेत्पूर्वं कुंकुमसन्निभम्।। २३.८ ।।"
  },
  {
    "text": "नीलाभं दक्षिणं वक्त्रमतिरक्तं तथोत्तरम्।।\nगोक्षीरधवलं दिव्यं पश्चिमं परमेष्ठिनः।। २३.९ ।।"
  },
  {
    "text": "शूलं परशुखङ्गं च वज्रं शक्तिं च दक्षिणे।।\nवामे पाशांकुशं घंटां नागं नाराचमुत्तमम्।। २३.१० ।।"
  },
  {
    "text": "वरदाभयहस्तं वा शेषं पूर्ववदेव तु।।\nसर्वाभरणसंयुक्तं चित्रांबरधरं शिवम्।। २३.११ ।।"
  },
  {
    "text": "ब्रह्मांगविग्रहं देवं सर्वदेवोत्तमोत्तमम्।।\nपूजयेत्सर्वभावेन ब्रह्मांगैर्ब्रह्मणः पतिम्।। २३.१२ ।।"
  },
  {
    "text": "उक्तानि पंच ब्रह्माणि शिवांगानि श्रृणुष्व मे।।\nशक्तिभूतानि च तथा हृदयादीनि सुव्रत।। २३.१३ ।।"
  },
  {
    "text": "ॐ ईशानः सर्वविद्यानां हृदयाय शक्तिबीजाय नमः।।\nॐ ईश्वरः सर्वभूतानाममृताय शिरसेनमः।। २३.१४ ।।"
  },
  {
    "text": "ॐ ब्रह्माधिपतये कालाग्निरुपाय शिखायै नमः।।\nॐ ब्रह्मणोधिपतये कालचंडमारुताय कवचाय नमः।। २३.१५ ।।"
  },
  {
    "text": "ॐ ब्रह्मणे बृंहणाय ज्ञानमूर्तये नेत्राय नमः।।\nॐ शिवाय सदाशिवाय पाशुपतास्राय अप्रतिहताय फट्फट्।। २३.१६ ।।"
  },
  {
    "text": "ॐ सद्योजाताय भवेभवेनाति भवे भवस्य मां भवोद्भवाय शिवमूर्तये नमः।।\nॐ हंसशिखाय विद्यादेहाय आत्मस्वरूपाय परापराय शिवाय शिवतमाय नमः।। २३.१७ ।।"
  },
  {
    "text": "कथितानि शिवांगानि मूर्तिविद्या च तस्य वै।।\nब्रह्मांगमूर्ति विद्यांगसहितां शिवशासने।। २३.१८ ।।"
  },
  {
    "text": "सौराणि च प्रवक्ष्यामि बाष्कलाद्यानि सुव्रत।।\nअंगानि सर्ववेदेषु सारभूतानि सुव्रत।। २३.१९ ।।"
  },
  {
    "text": "ॐभूः ॐभुवः ॐ स्वः ॐमहः ॐजनः ॐतपः ॐसत्यम् ॐऋतम् ॐब्रह्मानवाक्षरमयं मंत्रं बाष्कलं परिकीर्तितम्।।\nन क्षरतीति लोकेऽस्मिंस्ततो ह्यक्षरमुच्यते।।\nसत्यक्षरमित्युक्तं प्रणवादनमोंतकम्।। २३.२० ।।"
  },
  {
    "text": "ॐभूर्भुवः स्वः तत्सवितुर्वरेण्यं भर्गो देवस्य धीमहि।।\nधियो यो नः प्रचोदयात्।।\nनमः सूर्याय खखोल्काय नमः।। २३.२१ ।।"
  },
  {
    "text": "मूलमंत्रमिति प्रोक्तं भास्करस्य महात्मनः।।\nनवाक्षरेण दीप्ताद्य मूलमंत्रेण भास्करम्।। २३.२२ ।।"
  },
  {
    "text": "पूजयेदंगमंत्राणि कथयामि समासतः।।\nवेदादिभिः प्रभूताद्यं प्रणवेन तु मध्यमम्।। २३.२३ ।।"
  },
  {
    "text": "ॐभूः ब्रह्मणे हृदयाय नमः।।\nॐभुवः विष्णवे शिरसे नमः।।\nॐस्वः रुद्राय शिखायै नमः ॐभूर्भुवः स्वः ज्वालामानिन्यै देवाय नमः ॐमहः महेश्वराय कवचाय नमः।।\nॐजनः शिवाय नेत्रेभ्यो नमः।।\nॐतपस्तापनाय अस्त्राय नमः।।\nएवं प्रसंगादेवेह सौराणि कथितानि ह।।\nशैवानि च समासेन न्यासयोगेन सुव्रत।। २३.२४ ।।"
  },
  {
    "text": "इत्थं मंत्रमयं देवं पूजयेद्धृदयांबुजे।।\nनाभौ होमं तु कर्तव्यं जनयित्वा यथाक्रमम्।। २३.२५ ।।"
  },
  {
    "text": "मनसा सर्वकार्याणि शिवाग्नौ देवमीश्वरम्।।\nपंचब्रह्मांगसंभूतं शिवमूर्तिं सदाशिवम्।। २३.२६ ।।"
  },
  {
    "text": "रक्तपद्मासनासीनं सकलीकृत्य यत्नतः।।\nमूलेन मूर्तिमंत्रेण ब्रह्मांगाद्यैस्तू सुव्रत।। २३.२७ ।।"
  },
  {
    "text": "समिदाज्याहुतीर्हुत्वा मनसा चंद्रमंडलात्।।\nचंद्रस्थानात्समुत्पन्नां पूर्णधारामनुस्मरेत्।। २३.२८ ।।"
  },
  {
    "text": "पूर्णाहुतिविधानेन ज्ञानिनां शिवशासने।।\nशिवं वक्त्रगतं ध्यायेत्तेजोमात्रं च शांकरम्।। २३.२९ ।।"
  },
  {
    "text": "ललाटे देवदेवेशं भ्रमध्ये वा स्मरेत्पुनः।।\nयच्च हृत्कमले सर्वं समाप्य विधिविस्तरम्।। २३.३० ।।"
  },
  {
    "text": "शुद्धदीपशिखाकारं भावयेद्भवनाशनम्।।\nलिंगे च पूजयेद्देवं स्थंडिले वा सदाशिवम्।। २३.३१ ।।"
  },
  {
    "text": "इति श्रीलिंगमहापुराणे उत्तरभागे त्रयोविंशतितमोध्यायः।। २३ ।।"
  }
]
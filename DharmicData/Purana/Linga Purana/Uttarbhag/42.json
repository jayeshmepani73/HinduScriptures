[
  {
    "text": "सनत्कुमार उवाच।।\nगजदानं प्रवक्ष्यामि यथावदनुपूर्वशः।।\nद्विजाय वा शिवायाथ दातव्यः पूज्य पूर्ववत्।। ४२.१ ।।"
  },
  {
    "text": "गजं सुलक्षणोपेतं हैमं वा राजतं तु वा।।\nसहस्रनिष्कमात्रेण तदर्धेनापि कारयेत्।। ४२.२ ।।"
  },
  {
    "text": "तदर्धार्धेन वा कुर्यात्सर्वलक्षणभूषितम्।।\nपूर्वोक्तदेशकाले च देवाय विनिवेदयेत्।। ४२.३ ।।"
  },
  {
    "text": "अष्टम्यां वा प्रदातव्यं शिवाय परमेष्ठिने।।\nब्राह्मणाय दरिद्राय श्रोत्रियायाहिताग्नये।। ४२.४ ।।"
  },
  {
    "text": "शिवमुद्दिश्य दातव्यं शिवं संपूज्य पूर्ववत्।।\nएतद्यः कुरुते दानं शिवभक्तिसमाहितम्।। ४२.५ ।।"
  },
  {
    "text": "स्थित्वा स्वर्गे चिरं कालं राजा गजपतिर्भवेत्।। ४२.६ ।।"
  },
  {
    "text": "इति श्रीलिङ्गमहापुराणे उत्तरभागे द्विचत्वारिंशोऽध्यायः।। ४२ ।।"
  }
]
[
  {
    "text": "सुत उवाच।।\nअष्टाक्षरो द्विजश्रेष्ठा नमो नारायणेति च।।\nद्वादशाक्षरमंत्रश्च परमः परमात्मनः।। ८.१ ।।"
  },
  {
    "text": "मंत्र षडक्षरो विप्राः सर्ववेदार्थसंचयः।।\nयश्चोंनमः शिवायेति मंत्रः सर्वार्थसाधकः।। ८.२ ।।"
  },
  {
    "text": "तथा शिवतरायेति दिव्यः पंचाक्षरः शुभः।।\nमयस्कराय चेत्येवं नमस्ते शंकराय च।। ८.३ ।।"
  },
  {
    "text": "सप्ताक्षरोयं रुद्रस्य प्रधानपुरुषस्य वै।।\nब्रह्मा च भगवान्विष्णुः सर्वे देवाः सवासवाः।। ८.४ ।।"
  },
  {
    "text": "मंत्रैरेतैर्द्विजश्रेष्ठा मुनयश्च यजंति तम्।।\nशंकरं देवदेवशं मयस्करमजोद्भवम्।। ८.५ ।।"
  },
  {
    "text": "शिवं च शंकरं रुद्रं देवदेवमुमापतिम्।।\nप्राहुर्नमः शिवायोति नमस्ते शंकराय च।। ८.६ ।।"
  },
  {
    "text": "मयस्कराय रुद्राय तथा शिवतराय च।।\nजप्त्वा मुच्येत वै विप्रो ब्रह्महत्यादिभिः क्षणात्।। ८.७ ।।"
  },
  {
    "text": "पुरा कश्चिद्द्विजः शक्तो धुंधुमूक इति श्रुतः।।\nआसीत्तृतीये त्रेतायामावर्त्ते च मनोः प्रभोः।। ८.८ ।।"
  },
  {
    "text": "मेघवाहनकल्पे वै ब्रह्मणः परमात्मनः।।\nमेघो भूत्वा महादेवं कृत्तिवाससमीश्वरम्।। ८.९ ।।"
  },
  {
    "text": "बहुमानेन वै रुद्रं देवदेवो जनार्दनः।।\nखिन्नोऽतिभाराद्रुद्रस्य निःश्वासोच्छ्वासवर्जितः।। ८.१० ।।"
  },
  {
    "text": "विज्ञाप्य शितिकंठाय तपश्चक्रेंबुजेक्षणः।।\nतपसा परमैश्वर्यं बलं चैव तथाद्भुतम्।। ८.११ ।।"
  },
  {
    "text": "लब्धवान्परमेशानाच्छंकरात्परमात्मनः।।\nतस्मात्कल्पस्तदा चासीन्मेघवाहनसंज्ञया।। ८.१२ ।।"
  },
  {
    "text": "तस्मिन्कल्पे मुनेः शापद्धुंधुमूकसमुद्भवः।।\nधुंधुमूकात्मजस्तेन दुरात्मा च बभूव सः।। ८.१३ ।।"
  },
  {
    "text": "धुंधुमूकः पुरासक्तो भार्यया सह मोहितः।।\nतस्यां वै स्थापितो गर्भः कामासक्तेन चेतसा।। ८.१४ ।।"
  },
  {
    "text": "अमावास्यामहन्येव मुहूर्ते रुद्रदैवते।।\nअंतर्वत्नी तदा भार्या भुक्ता तेन यथासुखमा।। ८.१५ ।।"
  },
  {
    "text": "असूत सा च तनयं विशल्याख्या प्रयत्नतः।।\nरुद्रे मुहुर्ते मंदेन वीक्षिते मुनिसत्तमाः।। ८.१६ ।।"
  },
  {
    "text": "मातुः पितुस्तथारिष्टं स संजातस्तथात्मनः।।\nऋषी तमूचतुर्विप्रा धुंधुमूकं मिथस्तदा।। ८.१७ ।।"
  },
  {
    "text": "मित्रावरुणानामनौ दुष्पुत्र इति सत्तमौ।।\nवसिष्ठः प्राह नीचोऽपि प्रभावाद्वै बृहस्पतेः।। ८.१८ ।।"
  },
  {
    "text": "पुत्रस्तवासौ दुर्बुद्धिरपि मुच्यति किल्बिषात्।।\nदुःखितो धुंदुमूकोऽसौ दृष्ट्वा पुत्रमस्थितम्।। ८.१९ ।।"
  },
  {
    "text": "जातकर्मादिकं कृत्वा विधिवत्स्वयमेव च।।\nअध्यापयामास च तं विधिनैव द्विजोत्तमाः।। ८.२० ।।"
  },
  {
    "text": "तेनाधीनं यथान्यायं धौंधुमूकेन सुव्रताः।।\nकृतोद्वाहस्तदा गत्वा गुरुशुश्रुषणे रतः।। ८.२१ ।।"
  },
  {
    "text": "अनेनैव मुनिश्रेष्ठा धौंधुमूकेन दुर्मदात्।।\nभुक्त्वान्यां वृषलीं दृष्ट्वा स्वभार्यावाद्दिवानिशम्।। ८.२२ ।।"
  },
  {
    "text": "एकशय्यासनगतो धौंधुमूको द्विजाधमः।।\nतथा चचार दुर्बुद्धिस्त्यक्त्वा धर्मगतिं पराम्।। ८.२३ ।।"
  },
  {
    "text": "माध्वी पीता तया सार्धं तेन रागविवृद्धये।।\nकेनापि कारणेनैव तामुद्दिस्य द्विजोत्तमाः।। ८.२४ ।।"
  },
  {
    "text": "निहता सा च पापेन वृषली गतमंगला।।\nततस्तस्यास्तदा तस्य भ्रातृभिर्निहतः पिता।। ८.२५ ।।"
  },
  {
    "text": "माता च तस्य दुर्बुद्धेर्धौन्धुमूकस्य शोभना।।\nभार्या च तस्य दुर्बुद्धेः श्यालास्ते चापि सुव्रताः।। ८.२६ ।।"
  },
  {
    "text": "राज्ञा क्षणादहो नष्ट कुलं तस्याश्च तस्य च।।\nगत्वासौ धौंधुमूकश्च येन केनापि लीलया।। ८.२७ ।।"
  },
  {
    "text": "दृष्ट्वा तु तं मुनिश्रेष्ठं रुद्रजाप्यपरायणम्।।\nलब्ध्वा पाशुपतं तद्वै पुरा देवान्महेश्वरात्।। ८.२८ ।।"
  },
  {
    "text": "लब्ध्वा पंचाक्षरं चैव षडक्षरमनुत्तमम्।।\nपुनः पंचाक्षरं चैव जप्त्वा लक्षं पृथक् पृथक्।। ८.२९ ।।"
  },
  {
    "text": "व्रतं कृत्वा च विधिना दिव्यं द्वादशमासिकम्।।\nकालधर्मं गतः कल्पे पूजितश्च यमेन वै।। ८.३० ।।"
  },
  {
    "text": "उद्धृता च तथा माता पिता श्यालाश्च सुव्रताः।।\nपत्नी च सुभगा जाता सुस्मिता च पतिव्रता।। ८.३१ ।।"
  },
  {
    "text": "ताभिर्विमानामारुह्य देवैः सेंद्रैरभिष्टुतः।।\nगाणपत्यमनु प्राप्य रुद्रस्य दयितोऽभवत्।। ८.३२ ।।"
  },
  {
    "text": "तस्मादष्टाक्षरांन्मंत्रात्तथा वै द्वादशाक्षरात्।।\nभवेत्कोटिगुणं पुण्यं नात्र कार्या विचारणा।। ८.३३ ।।"
  },
  {
    "text": "तस्माज्जपेद्धियो नित्यं प्रागुक्तेन विधानतः।।\nशक्तिबीजसमायुक्तं स याति परमां गतिम्।। ८.३४ ।।"
  },
  {
    "text": "एतद्वः कथितं सर्वं कथासर्वस्वमुत्तमम्।।\nयः पठेच्छृणुयाद्वापि श्रावयेद्वा द्विजोत्तमान्।। ८.३५ ।।"
  },
  {
    "text": "स याति ब्रह्मलोकं तु रुद्रजाप्यमनुत्तमम्।। ८.३६ ।।"
  },
  {
    "text": "इति श्रीलिंगमहापुराणे उत्तरभागे अष्टमोऽध्यायः।। ८ ।।"
  }
]
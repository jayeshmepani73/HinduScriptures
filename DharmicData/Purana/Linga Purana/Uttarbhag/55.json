[
  {
    "text": "ऋषय ऊचुः।।\nकथं त्रियंबको देवो देवदेवो वृषध्वजः।।\nध्येयः सर्वार्थासिद्ध्यर्थं योगमार्गेण सुव्रत।। ५५.१ ।।"
  },
  {
    "text": "पूर्वमेवापि निखिलं श्रुतं श्रुतिसमं पुनः।।\nविस्तरेण च तत्सर्वं संक्षेपाद्वक्तुमर्हसि।। ५५.२ ।।"
  },
  {
    "text": "सूत उवाच।।\nएवं पैतामहेनैव नंदी दिनकरप्रभः।।\nमेरुपृष्ठे पुरा पृष्टो मुनिसंघैः समावृतः।। ५५.३ ।।"
  },
  {
    "text": "सोऽपि तस्मै कुमाराय ब्रह्मपुत्राय सुव्रताः।।\nमिथः प्रोवाच भगवान्प्रणताय समाहितः।। ५५.४ ।।"
  },
  {
    "text": "नंदिकेश्वर उवाच।।\nएवं पुरा महादेवो भगवान्नीललोहितः।।\nगिरिपुत्र्यांबया देव्या भगवत्यैकशय्या।। ५५.५ ।।"
  },
  {
    "text": "पृष्टः कैलासशिखरे हृष्टपुष्टतनूरुहः।।\nश्रीदेव्युवाच।।\nयोगः कतिविधः प्रोक्तस्तत्कथं चैव कीदृशम्।। ५५.६ ।।"
  },
  {
    "text": "ज्ञानं च मोक्षदं दिव्यं मुच्यंते येन जंतवः।।\nश्रीभगवानुवाच।।\nप्रथमो मंत्रयोगश्च स्पर्शयोगो द्वितीयकः।। ५५.७ ।।"
  },
  {
    "text": "भावयोगस्तृतीयः स्याभावश्च चतुर्थकः।।\nसर्वोत्तमो महायोगः पंचमः परिकीर्तितः।। ५५.८ ।।"
  },
  {
    "text": "ध्यानयुक्तो जपाभ्यासो मंत्रयोगः प्रकीर्तितः।।\nनाडीशुद्ध्यधिको यस्तु रेचकादिक्रमान्वितः।। ५५.९ ।।"
  },
  {
    "text": "समस्तव्यस्तयोगेन जयो वायोः प्रकीर्तितः।।\nबलस्थिरक्रियायुक्तो धारणाद्यैश्च शोभनैः।। ५५.१० ।।"
  },
  {
    "text": "धारणात्रयसंदीप्तो भेदत्रयविशोधकः।।\nकुंभकावस्थितोऽभ्यासः स्पर्शयोगः प्रकीर्तितः।। ५५.११ ।।"
  },
  {
    "text": "मंत्रस्पर्शविनिर्मुक्तो महादेवं समाश्रितः।।\nबहिरंतर्विभागस्थस्फुरत्संहरणात्मकः।। ५५.१२ ।।"
  },
  {
    "text": "भावयोगः समाख्याताश्चित्तशुद्धिप्रदायकः।।\nविलिनावयवं सर्वं जगत्स्थावरजंगमम्।। ५५.१३ ।।"
  },
  {
    "text": "शून्यं सर्वं निराभासं स्वरूपं यत्र चिंत्यते।।\nअभावयोगः संप्रोक्तश्चित्तनिर्वाणकारकः।। ५५.१४ ।।"
  },
  {
    "text": "नीरूपः केवलः शुद्धः स्वच्छंदं च सुशोभनः।।\nअनिर्देश्यः सदालोकः स्वयंवेद्यः समं ततः।। ५५.१५ ।।"
  },
  {
    "text": "स्वभावो भासते यत्र महायोगः प्रकीर्तितः।।\nनित्योदितः स्वयंज्योतिः सर्वचित्तसमुत्थितः।। ५५.१६ ।।"
  },
  {
    "text": "निर्मलः केवलो ह्यात्मा महायोग इति स्मृतः।।\nअणिमादिप्रदाः सर्वे सर्वे ज्ञानस्य दायकाः।। ५५.१७ ।।"
  },
  {
    "text": "उत्तरोत्तरवैशिष्ट्यमेषु योगेष्वनुक्रमात्।।\nअहं संगविनिर्मुक्तो महाकाशोपमः परः।। ५५.१८ ।।"
  },
  {
    "text": "सर्वावरणनिर्मुक्तो ह्यचिंत्यः स्वरसेन तु।।\nज्ञेयमेतत्समाख्यातमग्राह्यमपि दैवतैः।। ५५.१९ ।।"
  },
  {
    "text": "प्रविलीनो महान्सम्यक् स्वयंवेद्यः स्वसाक्षिकः।।\nचकारस्त्यानंदवपुषा तेन ज्ञेयमिदं मतम्।। ५५.२० ।।"
  },
  {
    "text": "परीक्षिताय शिष्याय ब्राह्मणायाहिताग्नये।।\nधार्मिकायाकृतघ्नाय दातव्यं क्रमपूर्वकम्।। ५५.२१ ।।"
  },
  {
    "text": "गुरुदैवतभक्ताय अन्यथा नैव दापयेत्।।\nनिंदितो व्याधितोल्पायुस्तथा चैव प्रजायते।। ५५.२२ ।।"
  },
  {
    "text": "दातुरप्येवमनघे तस्माज्ञात्वैव दापयेत्।।\nसर्वसंगविनिर्मुक्तो मद्भक्तो मत्परायणः।। ५५.२३ ।।"
  },
  {
    "text": "साधको ज्ञानसंयुक्तः श्रौतस्मार्तविशारदः।।\nगुरुभक्तश्च पुण्यात्मा योग्यो योगरतः सदा।। ५५.२४ ।।"
  },
  {
    "text": "एव देवि समाख्यातो योगमार्गः सनातनः।।\nसर्ववेदागमांभोजमकरंदः सुमध्यमे।। ५५.२५ ।।"
  },
  {
    "text": "पीत्वा योगामृतं योगी मुच्यते ब्रह्मवित्तमः।।\nएवं पाशुपतं योगं योगैश्वर्यमनुत्तमम्।। ५५.२६ ।।"
  },
  {
    "text": "अत्याश्रममिदं ज्ञेयं मुक्तये केन लभ्यते।।\nतस्मादिष्टैः समाचारैः शिवार्चनरतैः प्रिये।। ५५.२७ ।।"
  },
  {
    "text": "इत्युक्त्वा भगवान्देवीमनुज्ञाप्य वृषध्वजः।।\nशंकुकर्णं समासाद्य युयोजात्मानमात्मनि।। ५५.२८ ।।"
  },
  {
    "text": "शैलादिरुवाच।।\nतस्मात्त्वमपि योगींद्र योगाभ्यासरतो भव।।\nस्वंयभुव परा मूर्तिर्नूनं ब्रह्ममयी वरा।। ५५.२९ ।।"
  },
  {
    "text": "तस्मात्सर्वप्रयत्नेन मोक्षार्थो पुरुषोत्तमः।।\nभस्मस्नायी भवेन्नित्यं योगे पाशुपते रतः।। ५५.३० ।।"
  },
  {
    "text": "ध्येया यथाक्रमेणैव वैष्णवी च ततः परा।।\nमाहेश्वरी परा पश्चात्सैव ध्येया यथाक्रमम्।। ५५.३१ ।।"
  },
  {
    "text": "योगेश्वरस्य या निष्ठा सैषा संहृत्य वर्णिता।। ५५.३२ ।।\nसूत उवाच।।\nएवं शिलादपुत्रेण नंदिना कुलनन्दिना।।\nयोगः पाशुपतः प्रोक्तो भस्मनिष्ठेन धीमता।। ५५.३३ ।।"
  },
  {
    "text": "सनत्कुमारो भगवान्व्यासायामिततेजसे।।\nतस्मादहमपि श्रुत्वा नियोगात्सत्रिणामपि।। ५५.३४ ।।"
  },
  {
    "text": "कृतकृत्योऽस्मि विप्रेभ्यो नमो यज्ञेभ्य एव च।।\nनमः शिवाय शांताय व्यासाय मुनये नमः।। ५५.३५ ।।"
  },
  {
    "text": "ग्रंथैकादशसाहस्रं पुराणं लैंगमुत्तमम्।।\nअष्टोत्तरसताध्याय मादिमांशमतः परम्।। ५५.३६ ।।"
  },
  {
    "text": "षट्चत्वारींशदध्यायं धर्मकामार्थमोक्षदम्।।\nअथ ते मुनयः सर्वे नैमिषेयाः समाहिताः।। ५५.३७ ।।"
  },
  {
    "text": "प्रणेमुर्देवमीशानं प्रीतिकंटकितत्वचः।।\nशाखां पौराणिकीमेवं कृत्वैकादशिकां प्रभुः।। ५५.३८ ।।"
  },
  {
    "text": "ब्रह्मा स्वयंभूर्भगवानिदं वचनमब्रवीत्।।\nलैंगमाद्यंतमखिलं यः पठेच्छृणुयादपि।। ५५.३९ ।।"
  },
  {
    "text": "द्विजेभ्यः श्रावयेद्वापि स याति परमां गतिम्।।\nतपसा चैव यज्ञेन दानेनाध्ययनेन च।। ५५.४० ।।"
  },
  {
    "text": "या गतिस्तस्य विपुला शास्त्रविद्या च वैदिकी।।\nकर्मणा चापि मिश्रेण केवलं विद्ययापि वा।। ५५.४१ ।।"
  },
  {
    "text": "निवृत्तिश्चास्य विप्रस्य भवेद्भक्तिश्च शाश्वती।।\nमयि नारायणे देवे श्रद्धा चास्तु महात्मनः।। ५५.४२ ।।"
  },
  {
    "text": "वंशस्य चाक्षया विद्या चाप्रमादश्च सर्वतः।।\nइत्याज्ञा ब्रह्मणस्तस्मात्तस्य सर्वं महात्मनः।। ५५.४३ ।।"
  },
  {
    "text": "ऋषयः प्रोचुः।।\nऋषेः सूतस्य चास्माकमेतेषाभपि चास्य च।।\nनारदस्य च या सिद्धिस्तीर्थयात्रारतस्य च।। ५५.४४ ।।"
  },
  {
    "text": "प्रीतिश्च विपुला यस्मा दस्माकं रोमहर्षण।। ५५.४५ ।।"
  },
  {
    "text": "सा सदास्तु विरूपाक्षप्रसादात्तु समंततः।।\nएवमुक्तेषु विप्रेषु नारदो भगवानपि।। ५५.४६ ।।"
  },
  {
    "text": "कराभ्यां सुशुभाग्राभ्यां सूतं पस्पर्शिवांस्त्वचि।।\nस्वस्त्यस्तु सूत भद्रं ते महादेवे वृषध्वजे।। ५५.४७ ।।"
  },
  {
    "text": "श्रद्धा तवास्तु चास्माकं नमस्तस्मै शिवाय च।। ५५.४८ ।।"
  },
  {
    "text": "इति श्रीलिंगमहापुराणे उत्तरभागे पञ्चपञ्चाशत्तमोध्यायः।। ५५ ।।"
  },
  {
    "text": "समाप्तं चैतल्लैंगोत्तरार्धम्।।\nश्रीभवानीशंकरार्पणमस्तु।।"
  }
]
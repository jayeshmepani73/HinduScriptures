[
  {
    "text": "शैलादिरुवाच।।\nअथवा देवमीशानं लिंगे संपूजयेच्छिवम्।।\nब्राह्मणः शिवभक्तश्च शिवध्यानपरायणः।। २६.१ ।।"
  },
  {
    "text": "अग्निरित्यादिना भस्म गृहीत्वा ह्यग्निहोत्रजम्।।\nउद्धूलयेद्धि सर्वांगमापादतलमस्तकम्।। २६.२ ।।"
  },
  {
    "text": "आचामेद्ब्रह्मतीर्थेन ब्रह्मसूत्री ह्युदङ्मुखः।।\nअथोंनमः शिवायेति तनुं कृत्वात्मनः पुनः।। २६.३ ।।"
  },
  {
    "text": "देवं च तेन मंत्रेण पूजयेत्प्रणवेन च।।\nसर्वस्मादधिका पूजा अघोरेशस्य शूलिनः।। २६.४ ।।"
  },
  {
    "text": "सामान्यं यजनं सर्वमग्निकार्यं च सुव्रत।।\nमंत्रभेदः प्रभोस्तस्य अघोरध्यानमेव च।। २६.५ ।।"
  },
  {
    "text": "।।मंत्रः।।\nअघोरेभ्योऽथ घोरेभ्यो घोरघोरतरेभ्यः शर्वेभ्यः सर्वशर्वेभ्यो नमस्ते अस्तु रुद्ररूपेभ्यः।। २६.६ ।।"
  },
  {
    "text": "अघोरेभ्यः प्रशांतहृदयाय नमः।।\nअथ घोरेभ्यः सर्वात्मब्रह्मशिरसे स्वाहा।।\nघोरघोरतरेभ्यः ज्वालामालिनी शिकायै वषट्।।\nसर्वेभ्यः सर्वशर्वेभ्यः पिंगलकवचाय हुम्।।\nनमस्ते अस्तु रुद्ररूपेभ्यः नेत्रत्रयाय वषट्।।\nसहस्राक्षाय दुर्भेदाय पाशुपतास्त्राय हुं फट्।।\nस्नात्वाचाम्य तनुं कृत्वा समभ्युक्ष्यागमर्षणम्।।\nतर्पणं विधिना चार्घ्यं भानवे भानुपूजनम्।। २६.७ ।।"
  },
  {
    "text": "समं चाघोरपूजायां मंत्रमात्रेण भेदितम्।।\nमार्गशुद्धिस्तथा द्वारि पूजां वास्त्वधिपस्य च।। २६.८ ।।"
  },
  {
    "text": "कृत्वा करं विशोध्याग्रे स शुभासनमास्थितः।।\nनासाग्रकमले स्थाप्य दग्धाक्षः क्षुभिकाग्निना।। २६.९ ।।"
  },
  {
    "text": "वायुना प्रेर्य तद्भस्म विशोध्य च शुभां भसा।।\nशक्त्यामृतमये ब्रह्मकलां तत्र प्रकल्पयेत्।। २६.१० ।।"
  },
  {
    "text": "अघोरं पंचधा कृत्वा पंचांगसहितं पुनः।।\nइत्थं ज्ञानाक्रियामेवं विन्यस्य च विधानतः।। २६.११ ।।"
  },
  {
    "text": "न्यासास्त्रिनेत्रसहितो हृदि ध्यात्वा वरासने।।\nनाभौ वह्निगतं स्मृत्वा भ्रूमध्ये दीपवत्प्रभुम्।। २६.१२ ।।"
  },
  {
    "text": "सांत्या बीजांकुरानंतधर्माद्यैरपि संयुते।।\nसोमसूर्याग्निसंपन्ने मूर्तित्रयसमन्विते।। २६.१३ ।।"
  },
  {
    "text": "वामादिभिश्च सहिते मनोन्मन्याप्यधिष्ठिते।।\nशिवासनेत्ममूर्तिस्थमक्षयाकार रूपिणम्।। २६.१४ ।।"
  },
  {
    "text": "अष्टत्रिंशत्कलादेहं त्रितत्त्वसहितं शिवम्।।\nअष्टादशभुजं देवं गजचर्मोत्तरीयकम्।। २६.१५ ।।"
  },
  {
    "text": "सिंहाजिनांबरधरमघोरं परमेश्वरम्।।\nद्वात्रिंशाक्षररूपेण द्वात्रिंश्च्छक्तिभिर्वृतम्।। २६.१६ ।।"
  },
  {
    "text": "सर्वाभरणसंयुक्तं सर्वदेवनमस्कृतम्।।\nकपालमालाभरणं सर्ववृश्चिकभूथमण्।। २६.१७ ।।"
  },
  {
    "text": "पूर्णोदुवदनं सौम्यं चंद्रकोटिसमप्रभम्।।\nचंद्ररेखाधरं शक्त्या सहितं नीलरूपिणम्।। २६.१८ ।।"
  },
  {
    "text": "हस्ते खड्गं खेटकं पाशमेकेरत्नैश्चित्रं चांकुशं नागकक्षाम्।।\nशरसनं पाशुपतं तथास्त्रं दंडं च खट्वांगमथापरे च।। २६.१९ ।।"
  },
  {
    "text": "तंत्रीं च घंटां विपुलं च शूलं तथापरे डामरुकं च दिव्यम्।।\nवज्रं गदां टंकमेकं च दीप्तं समुद्ररं हस्तमथास्य शंभोः।। २६.२० ।।"
  },
  {
    "text": "वरदाभयहस्तं च वरेण्यं परमेश्वरम्।।\nभावयेत्पूजयेच्चापि वह्नौ होमं च कारेत्।। २६.२१ ।।"
  },
  {
    "text": "होमश्च पूर्ववत्सर्वो मंत्रभेदश्च कीर्तितः।।\nअष्टपुष्पादि गंधादि पूजास्तुतिनिवेदनम्।। २६.२२ ।।"
  },
  {
    "text": "अंतर्बलिं च कुंडस्य वाह्नेयेन विधानतः।।\nमंडलं विधिना कृत्वा मंत्रैरेतैर्यथाक्रमम्।। २६.२३ ।।"
  },
  {
    "text": "रुद्रेभ्यो मातृगणेभ्यो यक्षेभ्योऽसुरेभ्यो ग्रहेभ्यो राक्षसेभ्यो नागेभ्यो नक्षत्रेभ्यो विश्वगणेभ्यः क्षेत्रपालेभ्यः अथ वायुवरुणदिग्भागे क्षेत्रपालबलिं क्षिपेत्।।\nअर्घ्यं गंधं पुष्पं च धूपं दीपं च सुव्रताः।।\nनैवेद्यं मुखवासादि निवेद्यं वै यथाविधि।। २६.२४ ।।"
  },
  {
    "text": "विज्ञाप्यैवं विसृज्याथ अष्टपुष्पैश्च पूजनम्।।\nसर्वसामान्यमेतद्धि पूजायां मुनिपुंगवाः।। २६.२५ ।।"
  },
  {
    "text": "एवं संक्षेपतः प्रोक्तमघोरार्चादि सुव्रत।।\nअघोरार्चाविधानं च लिंगेवा स्थांडिलेऽपि वा।। २६.२६ ।।"
  },
  {
    "text": "स्थंडिलात्कोटिगुणितं लिंगार्चनमनुत्तमम्।।\nलिंगार्चनरतो विप्रो महापातकसंभवैः।। २६.२७ ।।"
  },
  {
    "text": "पापैरपि न लिप्येत पद्मपत्रमिवांभसा।।\nलिंगस्य दर्शनं पुण्यं दर्शनात्स्पर्शनं वरम्।। २६.२८ ।।"
  },
  {
    "text": "अर्चनादधिकं नास्ति ब्रह्मपुत्र न संशयः।।\nएवं संक्षेपतः प्रोक्तमघोरार्चनमुत्तमम्।। २६.२९ ।।"
  },
  {
    "text": "वर्षकोटिशतेनापि विस्तरेण न शक्यते।। २६.३० ।।"
  },
  {
    "text": "इति श्रीलिंगमहापुराणे उत्तरभागे षड्विंशतितमोऽध्यायः।। २६ ।।"
  }
]
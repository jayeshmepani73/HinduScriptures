[
  {
    "text": "सनत्कुमार उवाच।।\nविभूतीः शिवयोर्मह्यमाचक्ष्व त्वं गणाधिप।।\nपरापरविदां श्रेष्ठ परमेश्वरभावित।। ११.१ ।।"
  },
  {
    "text": "नंदिकेश्वर उवाच।।\nहंत ते कथयिष्यामि विभूतीः शिवयोरहम्।।\nसनत्कुमार योगींद्र ब्रह्मणस्तनयोत्तम।। ११.२ ।।"
  },
  {
    "text": "परमात्मा शिवः प्रोक्तः शिवासा च प्रकीर्तिता।।\nशिवमेवेश्वरं प्राहुर्मायां गौरीं विदुर्बुधाः।। ११.३ ।।"
  },
  {
    "text": "पुरुषं शंकरं प्राहुर्गौरीं च प्रकृतिं द्विजाः।।\nअर्थः शंभुः शिवा वाणी दिवसोऽजः शिवा निशा।। ११.४ ।।"
  },
  {
    "text": "सप्ततंतुर्महादेवो रुद्राणी दक्षिणा स्मृता।।\nआकाशं शंकरो देवः पृथिवी शंकरप्रिया।। ११.५ ।।"
  },
  {
    "text": "समुद्रो भगवान् रुद्रो वेला शैलेन्द्रकन्यका।।\nवृक्षः शूलायुधो देवः शूलपाणिप्रिया लता।। ११.६ ।।"
  },
  {
    "text": "ब्रह्मा हरोपि सावित्री शंकरार्धसरीरिणी।।\nविष्णुर्महेश्वरो लक्ष्मीर्भवानी परमेश्वरी।। ११.७ ।।"
  },
  {
    "text": "वज्रपाणिर्महादेवः शची शैलेंद्रकन्यका।।\nजातवेदाः स्वयं रुद्रः स्वाहा शर्वार्धकायिनी।। ११.८ ।।"
  },
  {
    "text": "यमस्त्रियंबको देवस्तात्प्रिया गिरिकन्यका।।\nवरुणो भगवान् रुद्रो गौरी सर्वार्थदायिनी।। ११.९ ।।"
  },
  {
    "text": "बालेंदुशोखरो वायुः शिवा शिवमनोरमा।।\nचंद्रार्धमौलिर्यक्षेंद्रः स्वयमृद्धिः शिवा स्मृता।। ११.१० ।।"
  },
  {
    "text": "चंद्रार्धशेखरश्चंद्रो रोहिणी रुद्रवल्लभा।।\nसप्तसप्तिः शिवः कांता उमादेवी सुवर्चला।। ११.११ ।।"
  },
  {
    "text": "पण्मुखस्त्रिपुरध्वंसी देवसेना हरप्रिया।।\nउमा प्रसूतीर्वै ज्ञेया दक्षो देवो महेश्वरः।। ११.१२ ।।"
  },
  {
    "text": "पुरुषाख्यो मनुः शंभुः शतरूपा शिवप्रिया।।\nविदुर्भवानीमाकूतिं रुचिं च परमेश्वरम्।। ११.१३ ।।"
  },
  {
    "text": "भृगुर्भगाक्षिहा देवः ख्यातिस्त्रिनयनप्रियः।।\nमरीचिर्भगवान्रुद्रः संभूतिर्वल्लभा विभोः।। ११.१४ ।।"
  },
  {
    "text": "विदुर्भवानीं रुचिरां कविं च परमेश्वरम्।।\nगंगाधरेंगिरा ज्ञेयः स्मृतिः साक्षादुमा स्मृता।। ११.१५ ।।"
  },
  {
    "text": "पुलस्त्यः शशभृन्मौलिः प्रीतिः कांता पिनाकिनः।।\nपुलहस्त्रिपुरध्वंसी दया कालरिपुप्रिया।। ११.१६ ।।"
  },
  {
    "text": "क्रतुर्दक्षक्रतुध्वंसी संनतिर्दायिताविभोः।।\nत्रिनेत्रोऽत्रिरुमा साक्षादनसूया स्मृता बुधैः।। ११.१७ ।।"
  },
  {
    "text": "ऊर्जामाहुरुमां वृद्धां वसिष्ठं च महेश्वरम्।।\nशंकरः पुरुषाः सर्वे स्त्रियः सर्वा महेश्वरी।। ११.१८ ।।"
  },
  {
    "text": "पुल्लिंगशब्दवाच्या ये ते च रुदाः प्रकीर्तिताः।।\nस्त्रीलिंगशब्दवाच्या याः सर्वा गौर्या विभूतयः।। ११.१९ ।।"
  },
  {
    "text": "सर्वेस्त्रीपुरुषाः प्रोक्तास्तयोरेव विभूतयः।।\nपदार्थशक्तयो यायास्ता गौरीति विदुर्बुधाः।। ११.२० ।।"
  },
  {
    "text": "सासा विश्वेश्वरी देवी स च सर्वो महेश्वरः।।\nशक्तिमंतः पदार्था ये स स सर्वो महेश्वरः।। ११.२१ ।।"
  },
  {
    "text": "अष्टौ प्रकृतयो देव्या मूर्तयः परिकीर्तिताः।।\nतथा विकृतयस्तस्या देहबद्धविभूतयः।। ११.२२ ।।"
  },
  {
    "text": "विस्फुलिंगा यथा तावदग्नौ च बहुधा स्मृताः।।\nजीवाः सर्वे तथा शर्वो द्वंद्वसत्त्वमुपागतः।। ११.२३ ।।"
  },
  {
    "text": "गौरीरूपाणि सर्वाणिशरीराणि शरीरिणाम्।।\nशरीरिणस्तथा सर्वे शंकरांशा व्यवस्थिताः।। ११.२४ ।।"
  },
  {
    "text": "श्राव्यं सर्वमुमारूपं श्रोता देवो महेश्वरः।।\nविषयित्वं विभुर्धत्ते विषयात्मकतामुमा।। ११.२५ ।।"
  },
  {
    "text": "स्रष्टव्यं वस्तुजातं तु धत्ते शंकरवल्लभा।।\nस्रष्टा स एव विश्वात्मा बालचंद्रार्धशेखरः।। ११.२६ ।।"
  },
  {
    "text": "दृश्यवस्तु प्रजारूपं बिभर्ति भुवनेश्वरी।।\nद्रष्टा विश्वेश्वरो देवः शशिखंडशिखामणिः।। ११.२७ ।।"
  },
  {
    "text": "रसजातमुमारूपं घ्रेयजातं च सर्वशः।।\nदेवो रसयिता शंभुर्घ्राता च भुवनेश्वरः।। ११.२८ ।।"
  },
  {
    "text": "मंतव्यवस्तुतां धत्ते महादेवी महेश्वरी।।\nमंता स एव विश्वात्मा महादेवो महेश्वरः।। ११.२९ ।।"
  },
  {
    "text": "बोद्धव्यं वस्तु रूपं च बिभर्ति भववल्लभा।।\nदेवः स एव भगवान् बोद्धा बालेन्दुशेखरः।। ११.३० ।।"
  },
  {
    "text": "पीठाकृतिरुमा देवी लिंगरूपश्च शंकरः।।\nप्रतिष्ठाप्य प्रयत्नेन पूजयंति सुरासुराः।। ११.३१ ।।"
  },
  {
    "text": "येये पदार्था लिंगांकास्तेते शर्वविभूतयः।।\nअर्था भगांकिता येये तेत गौर्या विभूतयः।। ११.३२ ।।"
  },
  {
    "text": "स्वर्गपाताललोकांतब्रह्मांडावरणाष्टकम्।।\nज्ञेयं सर्वमुमारूपं ज्ञाता देवो महेश्वरः।। ११.३३ ।।"
  },
  {
    "text": "बिभर्ति क्षेत्रतां देवी त्रिपुरांतकवल्लभा।।\nक्षेत्रज्ञात्वमथो धत्ते भगवानंधकांतकः।। ११.३४ ।।"
  },
  {
    "text": "शिवलिंगं समुत्सृज्य यजन्ते चान्यदेवताः।।\nस नृपः सह देशेन रौरवं नरकं व्रजेत्।। ११.३५ ।।"
  },
  {
    "text": "शिवभक्तो न यो राजा भक्तोऽन्येषु सुरेषु यः।।\nस्वपतिं युवतिस्त्यवत्वा यथा जारेषु राजते।। ११.३६ ।।"
  },
  {
    "text": "ब्रह्मादयः सुराः सर्वे राजानश्च महर्द्धिकाः।।\nमानवा मुनयश्चैव सर्वे लिंगं यजंति च।। ११.३७ ।।"
  },
  {
    "text": "विष्णुना रावणं हत्वा ससैन्यं ब्रह्मणः सुतम्।।\nस्थापितं विधिवद्भक्त्या लिंगं तीरे नदीपतेः।। ११.३८ ।।"
  },
  {
    "text": "कृत्वा पापसहस्राणि हत्वा विप्रशतं तथा।।\nभावात्समाश्रितो रुद्रं मुच्यते नात्र संशयः।। ११.३९ ।।"
  },
  {
    "text": "सर्वे लिंगमया लोकाः सर्वे लिंगे प्रतिष्ठिताः।।\nतस्मादभ्यर्चयेल्लिंगं यदीच्छेच्छाश्वतं पदम्।। ११.४० ।।"
  },
  {
    "text": "सर्वाकारौ स्थितावेतौ नरैः श्रेयोऽर्थिभिः शिवौ।।\nपूजनीयौ नमस्कार्यौ चिंतनीयौ च सर्वदा।। ११.४१ ।।"
  },
  {
    "text": "इति श्रीलिंगमहापुराणे उत्तरभागे एकादशोऽध्यायः।। ११ ।।"
  }
]
[
  {
    "text": "सनत्कुमार उवाच।।\nअधुना संप्रवक्ष्यामि तिलपर्वतमुत्तमम्।।\nपूर्वोक्तस्थानकाले तु कृत्वा संपूज्य यत्नतः।। ३०.१ ।।"
  },
  {
    "text": "सुसमे भूतले रम्ये वेदिना च विवर्जिते।।\nदशतालप्रमाणएन दंडं संस्थाप्य वै मुने।। ३०.२ ।।"
  },
  {
    "text": "अद्भिः संप्रोक्ष्य पश्चाद्धि तिलांस्त्वस्मिन्विनिक्षिपेत्।।\nपंचगव्येन तं देशं प्रोक्षयेद्ब्राह्मणोत्तमः।। ३०.३ ।।"
  },
  {
    "text": "मंडलं कल्पयेद्विद्वान्पूर्ववत्सुसमंततः।।\nनववस्त्रैश्च संस्थाप्य रम्यपुष्पैर्विकीर्य च।। ३०.४ ।।"
  },
  {
    "text": "तस्मिन्संचयनं कार्यं तिलभारैर्विशेषतः।।\nदंडप्रादेशमुत्सेधमुत्तमं परिकीर्तितम्।। ३०.५ ।।"
  },
  {
    "text": "चतुरंगुलहीनं तु मध्यमं मुनिपुंगवाः।।\nदंडतुल्यं कनिष्ठं स्याद्दंडहीनं न कारयेत्।। ३०.६ ।।"
  },
  {
    "text": "वेष्टयित्वा नवैर्वस्त्रैः परितः पूजयेत्क्रमात्।।\nसद्यादीनि प्रविन्यस्य पूजयेद्विधिपूर्वकम्।। ३०.७ ।।"
  },
  {
    "text": "अष्टदिक्षु च कर्तव्याः पूर्वोक्ता मूर्तयः क्रमात्।।\nत्रिनिष्केन सुवर्णेन प्रत्येकं कारयेत्क्रमात्।। ३०.८ ।।"
  },
  {
    "text": "दक्षिणा विधिना कार्या तुलाभारवदेव तु।।\nहोमश्चपूर्ववत्प्रोक्तो यथावन्मुनिसत्तमाः।। ३०.९ ।।"
  },
  {
    "text": "अर्चयेद्देवदेवेशं लोकपालसमावृतम्।।\nतिलपर्वतमध्यस्थं तिलपर्वतरूपिणम्।। ३०.१० ।।"
  },
  {
    "text": "शिवार्चना च कर्तव्या सहस्रकलशादिभिः।।\nदर्शयेत्तिलमध्यस्थं देवदेवमुमापतिम्।। ३०.११ ।।"
  },
  {
    "text": "पूजयित्वा विधानेन क्रमेण च विसर्जयेत्।।\nश्रोत्रियाय दरिद्राय दापयेत्तिलपर्वतम्।। ३०.१२ ।।"
  },
  {
    "text": "एवं तिलनगः प्रोक्तः सर्वस्मादधिकः परः।। ३०.१३ ।।"
  },
  {
    "text": "इति श्रीलिङ्गमहापुराणे उत्तरभागे तिलपर्वतदानं नाम त्रिंशोऽध्यायः।। ३० ।।"
  }
]
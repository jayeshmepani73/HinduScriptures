[
  {
    "text": "ऋषय ऊचुः।।\nदेवैः पुरा कृतं दिव्यं व्रतं पाशुपतं शुभम्।।\nब्रह्मणा च स्वयं सूत कृष्णेनाक्लिष्टकर्मणा।। ९.१ ।।"
  },
  {
    "text": "पतितेन च विप्रेण धौंधुमूकेन वै तथा।।\nकृत्वा जप्त्वा गतिः प्राप्ता कथं पाशुपतं व्रतम्।। ९.२ ।।"
  },
  {
    "text": "कथं पशुपतिर्देवः शंकरः परमेश्वरः।।\nवक्तुमर्हसि चास्माकं परं कौतूहलं हि नः।। ९.३ ।।"
  },
  {
    "text": "सूत उवाच।।\nपुरा शापाद्विनिर्मुक्तो ब्रह्मपुत्रो महायशाः।।\nरुद्रस्य देवदेवस्य मरुदेशादिहागतः।। ९.४ ।।"
  },
  {
    "text": "त्यक्त्वा प्रसादाद्रुद्रस्य उष्ट्रदेहमजाज्ञया।।\nशिलादपुत्रमासाद्य नमस्कृत्य विधानतः।। ९.५ ।।"
  },
  {
    "text": "मेरुष्टष्ठे मुनिवरः श्रुत्वा धर्ममनुत्तमम्।।\nमाहेश्वरं मुनिश्रेष्ठा ह्यपृच्छच्च पुनः पुनः।। ९.६ ।।"
  },
  {
    "text": "नंदिनं प्रणिपत्यैनं कथं पशुपतिः प्रभुः।।\nवक्तुमर्हसि चास्माकं तत्सर्वं च तदाह सः।। ९.७ ।।"
  },
  {
    "text": "तत्सर्वं श्रुतवान् व्यासः कृष्णद्वैपायनः प्रभुः।।\nतस्मादहनुमश्रुत्य युष्माकं प्रवदामि वै।। ९.८ ।।"
  },
  {
    "text": "सर्वे श्रृण्वं तु वचनं नमस्कृत्वा महेश्वरम्।।\nसनत्कुमार उवाच।।\nकथं पशुपतिर्देवः पशवः के प्रकीर्तिताः।। ९.९ ।।"
  },
  {
    "text": "कैः पाशैस्ते निबध्यंते विमुच्यंते च ते कथम्।।\nशैलादिरुवाच।।\nसनत्कुमार वक्ष्यामि सर्वतद्यथातथम्।। ९.१० ।।"
  },
  {
    "text": "रुद्रभक्तस्य शांतस्य तव कल्यामचेतसः।।\nब्रह्माद्याः स्थावरांताश्च देवदेवस्य धीमतः।। ९.११ ।।"
  },
  {
    "text": "पशवः परिकीर्त्यंते संसारवशवर्तिनः।।\nतेषां पतित्वाद्भगवान् रुद्रः पशुपतिः स्मृतः।। ९.१२ ।।"
  },
  {
    "text": "अनादिनिधनो धाता भगवान्विष्णुरव्ययः।।\nमायापाशेन बध्नाति पशुवत्परमेश्वरः।। ९.१३ ।।"
  },
  {
    "text": "स एव मोचकस्तेषां ज्ञानयोगेन सेवितः।।\nअविद्यापाशबद्धानां नान्यो मोचक इष्यते।। ९.१४ ।।"
  },
  {
    "text": "तमृते परमात्मानं शंकरं परमेश्वरम्।।\nचतुर्विंशतितत्त्वानि पाशा हि परमेष्ठिनः।। ९.१५ ।।"
  },
  {
    "text": "तैः पाशैर्मोचयत्येकः शिवो जीवैरुपासितः।।\nनिबध्नाति पशूनेकश्चतुर्विंशतिपाशकैः।। ९.१६ ।।"
  },
  {
    "text": "स एव भगवान्रुद्रो मोचयत्यपि सेवितः।।\nदशेंद्रियमयैः पाशैरंतःकरणसंभवैः।। ९.१७ ।।"
  },
  {
    "text": "भूततन्मात्रपाशैश्च पशून्मोचयति प्रभुः।।\nइंद्रियार्थमयैः पाशैर्बद्ध्वा विषयिणः प्रभुः।। ९.१८ ।।"
  },
  {
    "text": "आशु भक्ता भवंत्येवं परमेश्वरसेवया।।\nभजइत्येष धातुर्वै सेवायां परिकीर्तितः।। ९.१९ ।।"
  },
  {
    "text": "तस्मात्सेवा बुधैः प्रोक्ता भक्तिशब्देन भूयसी।।\nब्रह्मदिस्तंबपर्यंतं पशून्बद्ध्वा महेश्वरः।। ९.२० ।।"
  },
  {
    "text": "त्रिभिर्गुणमयैः पाशैः कार्यं कारयति स्वयम्।।\nदृढेन भक्तियोगेन पशुभिः समुपासितः।। ९.२१ ।।"
  },
  {
    "text": "मोचयत्येव तान्सद्यः शंकरः परमेश्वरः।।\nभजनं भक्तिरित्युक्ता वाङमनः कायकर्मभिः।। ९.२२ ।।"
  },
  {
    "text": "सर्वकार्येणहेतुत्वात्पाशच्छेदपटीयसी।।\nसत्यः सर्वग इत्यादि शिवस्य गुणचिंतना।। ९.२३ ।।"
  },
  {
    "text": "रुपोपादानचिंता च मानसं भजनं विदुः।।\nवाचिकं भजनं धीराः प्रणवादिजपं विदुः।। ९.२४ ।।"
  },
  {
    "text": "कायिकं भजनं सद्भिः प्राणायामादि कथ्यते।।\nधर्माधर्ममयैः पाशैर्बंधनं देहिनामिदम्।। ९.२५ ।।"
  },
  {
    "text": "मोचकः शिव एवैको भगवान्परमेश्वरः।।\nचतुर्विशतितत्त्वानि मायाकर्मगुणा इति।। ९.२६ ।।"
  },
  {
    "text": "कीर्त्यंते विषयाश्चेति पाशा जीवनिबंधनात्।।\nतैर्बद्धाः शिवभक्त्यैव मुच्यंते सर्वदेहिनः।। ९.२७ ।।"
  },
  {
    "text": "पंचक्लेशमयैः पाशैः पशून्बध्नाति शंकरः।।\nस एव मोचकस्तोषां भक्त्या सम्यगुपासितः।। ९.२८ ।।"
  },
  {
    "text": "अविद्यामस्मितां रागं द्वेषं च द्विपदां वराः।।\nवदंत्यभिनिवेशं च क्लेशान्पाशत्वमागतान्।। ९.२९ ।।"
  },
  {
    "text": "तमोमोहोमहामोहस्तामिस्र इति पंडिताः।।\nअंधतामिस्र इत्याहुरविद्यां पंचधा स्थिताम्।। ९.३० ।।"
  },
  {
    "text": "ताञ्जीवान्मुनिशार्दूलाः सर्वांश्चैवाप्यविद्यया।।\nशिवो मोचयति श्रीमान्नान्यः कश्चिद्विमोचकः।। ९.३१ ।।"
  },
  {
    "text": "अविद्यां तम इत्याहुरस्मितां मोह इत्यपि।।\nमहामोह इति प्राज्ञा रागं योगपरायणाः।। ९.३२ ।।"
  },
  {
    "text": "द्वेषं तामिस्र इत्याहुरंधतामिस्र इत्यपि।।\nतथैवाभिनिवेशं च मिथ्याज्ञानं विवेकिनः।। ९.३३ ।।"
  },
  {
    "text": "तमसोऽष्टविधा भेदा मोहश्चाष्टविधः स्मृतः।।\nमहामोहप्रभेदाश्च बुधैर्दश विचिंतिताः।। ९.३४ ।।"
  },
  {
    "text": "अष्टादशविधं चाहुस्तामिस्रं च विचक्षणाः।।\nअंधतामिस्रभेदाश्च तथाष्टादशधा स्मृताः।। ९.३५ ।।"
  },
  {
    "text": "अविद्ययास्य संबंधो नातीतो नास्त्यनागतः।।\nभवेद्रागेण देवस्य शंभोरंगनिवासिनः।। ९.३६ ।।"
  },
  {
    "text": "कालेषु त्रिषु संबंधस्तस्य द्वेषेण नो भवेत्।।\nमायातीतस्य देवस्य स्थाणोः पशुपतेर्विभोः।। ९.३७ ।।"
  },
  {
    "text": "तथैवाभिनिवेशेन संबंधो न कदाचन।।\nशंकरस्य शरण्यस्य शिवस्य परमात्मनः।। ९.३८ ।।"
  },
  {
    "text": "कुशलाकुशलैस्तस्य संबंधो नैव कर्मभिः।।\nभवेत्कालत्रये शंभोरविद्यामतिवर्तिनः।। ९.३९ ।।"
  },
  {
    "text": "विपाकैः कर्मणां वापि न भवेदेव संगमः।।\nकालेषु त्रिषु सर्वस्य शिवस्य शिवदायिनः।। ९.४० ।।"
  },
  {
    "text": "सुखदुःखैरसंस्पृश्यः कालत्रितयवर्तिभिः।।\nस तैर्विश्वरैः शंभुर्बोधानंदात्मकः परः।। ९.४१ ।।"
  },
  {
    "text": "आशयैरपरामृष्टः कालत्रितयगोचरैः।।\nधियां पतिः स्वभूरेष महादेवो महेश्वरः।। ९.४२ ।।"
  },
  {
    "text": "अस्पृश्यः कर्मसंस्कारैः कालत्रितयवर्तिभिः।।\nतथैव भोगसंस्कारैर्भगवानंतकांतकः।। ९.४३ ।।"
  },
  {
    "text": "पुंविशेषपरो देवो भगवान्परमेश्वरः।।\nचेत नाचेतनायुक्तप्रपंचादखिलात्परः।। ९.४४ ।।"
  },
  {
    "text": "लोके सातिशयत्वेन ज्ञानैश्वर्यं विलोक्यते।।\nशिवेनातिशयत्वेन शिवं प्राहुर्मनीषिणः।। ९.४५ ।।"
  },
  {
    "text": "प्रतिसर्गं प्रसूतानां ब्रह्मणं शास्त्रविस्तरम्।।\nउपदेष्टा स एवादौ कालावच्छेदवर्तिनाम्।। ९.४६ ।।"
  },
  {
    "text": "कालावच्छेदयुक्तानां गुरूणामप्यसौ गुरुः।।\nसर्वेषामेव सर्वेशः कालावच्छेदवर्जितः।। ९.४७ ।।"
  },
  {
    "text": "अनादिरेष संबंधो विज्ञानोत्कर्षयोः परः।।\nस्थितयोरीदृशः सर्वः परिशुद्धः स्वभावतः।। ९.४८ ।।"
  },
  {
    "text": "आत्मप्रयोजनाभावे परानुग्रह एव हि।।\nप्रयोजनं समस्तानां कार्याणां परमेश्वरः।। ९.४९ ।।"
  },
  {
    "text": "प्रणवो वाचकस्तस्य शिवस्य परमात्मनः।।\nशिवरुद्रादिशब्दानां प्रणवोपि परः स्मृतः।। ९.५० ।।"
  },
  {
    "text": "शंभोः प्रणववाच्यस्य भावना तज्जपादपि।।\nया सिद्धिः स्वपराप्राप्या भवत्येव न संशयः।। ९.५१ ।।"
  },
  {
    "text": "ज्ञानतत्त्वं प्रयत्नेन योगः पाशुपतः परः।।\nउक्तस्तु देवदेवेन सर्वेषामनुकंपया।। ९.५२ ।।"
  },
  {
    "text": "स होवाचैव याज्ञवल्क्या यदक्षरं गार्ग्ययोगिनः।।\nअभिवदंति स्थूलमनंतं महाश्चर्यमदीर्घमलोहितममस्तकमासायमत एवो\nपुनारसमसंगमगंधमरसमचक्षुष्कमश्रोत्रमवाङ्मनोतेजस्कमप्रमाणमनुसुखमनामगोत्रममरमजरमनामयममृतमोंशब्दममृतमसंवृतमपूर्वमनपरमनंतमबाह्यं तदश्नाति किंचन न तदाश्नाति किंचन।। ९.५३ ।।"
  },
  {
    "text": "एतत्कालव्यये ज्ञात्वा परं पाशुपतं प्रभुम्।।\nयोगे पाशुपते चास्मिन् यस्यार्थः किल उत्तमे।। ९.५४ ।।"
  },
  {
    "text": "कृत्वोंकारं प्रदीपं मृगय गृहपतिं सूक्ष्ममाद्यंतरस्थं संयम्य द्वारवासं पवनपटुतरं नायकं चेंद्रियाणाम्।।\nवाग्जालैः कस्य हेतोर्विभटसि तु भयं दृश्यते नैव किंचिद्देहस्थं पश्य शंभुं भ्रमसि किमु परे शास्त्रजालेन्धकारे।। ९.५५ ।।"
  },
  {
    "text": "एवं सम्यग्बुधैर्ज्ञात्वा मुनीनामथ चोक्तं शिवेन।।\nअसमरसं पंचधा कृत्वाभवं चात्मनि योजयेत्।। ९.५६ ।।"
  },
  {
    "text": "इति श्रीलिंङ्गमहापुराणे उत्तरभागे नवमोऽध्यायः।। ९ ।।"
  }
]
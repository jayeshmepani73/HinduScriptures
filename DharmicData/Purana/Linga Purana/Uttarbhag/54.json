[
  {
    "text": "सूत उवाच।।\nत्रियंबकेण मंत्रेण देवदेवं त्रियंबकम्।।\nपूजयेद्बाणलिंगे वा स्वयंभूतेऽपि वा पुनः।। ५४.१ ।।"
  },
  {
    "text": "आयुर्वेदविदैर्वापि यथावदनुपूर्वशः।।\nअष्टोत्तरसहस्रेण पुंडरीकेण शंकरम्।। ५४.२ ।।"
  },
  {
    "text": "कमलेन सहस्रेण तथा नीलोत्पलेन वा।।\nसंपूज्य पायसं दत्त्वा सघृतं चौदनं पुनः।। ५४.३ ।।"
  },
  {
    "text": "मुद्गान्नं मधुना युक्तं भक्ष्याणि सुरभीणि च।।\nअग्नौ होमश्च विपुलो यथावदनुपूर्वशः।। ५४.४ ।।"
  },
  {
    "text": "पूर्वोक्तैरपि पुष्पैश्च चरुणा च विशेषतः।।\nजपेद्वै नियुतं सम्यक् समाप्य च यथाक्रमम्।। ५४.५ ।।"
  },
  {
    "text": "ब्राह्मणानां सहस्रं च भोजयेद्वै सदक्षिणम्।।\nगवां सहस्रं दत्त्वा तु हिरण्यमपि दापयेत्।। ५४.६ ।।"
  },
  {
    "text": "एतद्वः कथितं सर्वं सरहस्यं समासतः।।\nशिवेन देवदेवेन शर्वेणात्युग्रशूलिना।। ५४.७ ।।"
  },
  {
    "text": "कथितं मेरुशिखरे स्कंदायामिततेजसे।।\nस्कंदेन देवदेवेन ब्रह्मपुत्राय धीमते।। ५४.८ ।।"
  },
  {
    "text": "साक्षात्सनत्कुमारेण सर्वलोकहितैषिणा।।\nपाराशर्याय कथितं पारंपर्यक्रमागतम्।। ५४.९ ।।"
  },
  {
    "text": "शुके गते परंधाम दृष्ट्वा रुद्रं त्रियंबकम्।।\nगतशोको महाभागो व्यसः पर ऋषिः प्रभुः।। ५४.१० ।।"
  },
  {
    "text": "स्कंदस्य संभवं श्रुत्वा स्थिताय च महात्मने।।\nत्रियंबकस्य माहात्म्यं मंत्रस्य च विशेषतः।। ५४.११ ।।"
  },
  {
    "text": "कथितं बहुधा तस्मै कृष्णद्वैपायानाय वै।।\nतत्सक्वं कथयिष्यामि प्रसादादेव तस्य वै।। ५४.१२ ।।"
  },
  {
    "text": "देवं संपूज्य विधिना जपेन्मंत्रं त्रियंबकम्।।\nमुच्यते सर्पपापैश्च सप्तजन्मकृतैरपि।। ५४.१३ ।।"
  },
  {
    "text": "संग्रामे तत्सर्वं लब्ध्वा सौभाग्यमतुलं भवेत्।।\nलक्षहोमेन राज्यार्थी राज्यं लब्ध्वा सुखी भवेत्।। ५४.१४ ।।"
  },
  {
    "text": "पुत्रार्थी पुत्रमाप्नोति नियुतेन न संशयः।।\nधनार्थी प्रयुतेनैव जपेदेव न संशयः।। ५४.१५ ।।"
  },
  {
    "text": "धनधान्यादिभिः सर्वैः संपूर्णः सर्वमंगलैः।।\nक्रीडते पुत्रपौत्रैश्च मृतः स्वर्गे प्रजायते।। ५४.१६ ।।"
  },
  {
    "text": "नानेन सदृशो मंत्रो लोके वेदे च सुव्रताः।।\nतस्मात्त्रियंबकं देवं तेन नित्यं प्रपूजयेत्।। ५४.१७ ।।"
  },
  {
    "text": "अग्निष्टोमस्य यज्ञस्य फलमष्टगुणं भवेत्।।\nत्रयाणामपि लोकानां गुणानामपि यः प्रभुः।। ५४.१८ ।।"
  },
  {
    "text": "वेदानामपि देवानां ब्रह्मक्षत्रविशामपि।।\nअकारोकारमकाराणां मात्राणामपि वाचकः।। ५४.१९ ।।"
  },
  {
    "text": "तथा सोमस्य सूर्यस्य वह्नेरग्नित्रयस्य च।।\nअंबा उमा महादेवो ह्यंबकस्तु त्रियंबकः।। ५४.२० ।।"
  },
  {
    "text": "सुपुष्पितस्य वृक्षस्य यथा गंधः सुशोभनः।।\nवाति द्वरात्तथा तस्य गंधः शंभोर्महात्मनः।। ५४.२१ ।।"
  },
  {
    "text": "तस्मात्सुगंधो भगवान्गंधारयति शंकरः।।\nगांधारश्च७महादेवो देवानामपि लीलया।। ५४.२२ ।।"
  },
  {
    "text": "सुगंधस्तस्य लोकेस्मिन्वायुर्वाति नभस्तले।।\nतस्मात्सुगंधिस्तं देवं सुगंधि पुष्टिवर्धनम्।। ५४.२३ ।।"
  },
  {
    "text": "यस्य रेतः पुरा शंभोर्हरेर्योनौ प्रतिष्ठितम्।।\nतस्य वीर्यादभूदंडं हिरण्यमजोद्भवम्।। ५४.२४ ।।"
  },
  {
    "text": "चंद्रादित्यौ सनक्षत्रौ भूर्भुवः स्वर्महस्तपः।।\nसत्यलोकमतिक्रम्य पुष्टिर्वीर्यस्य तस्य वै।। ५४.२५ ।।"
  },
  {
    "text": "पंचभूतान्यहंकारो बुद्धिः प्रकृतिरेव च।।\nपुष्टिर्बीजस्य तस्यैव तस्माद्वै पुष्टिवर्धनः।। ५४.२६ ।।"
  },
  {
    "text": "तं पुष्टिवर्धनं देवं घृतेन पयसा तथा।।\nमधुना यवगोधूममाषबिल्वफलेन च।। ५४.२७ ।।"
  },
  {
    "text": "कुमुदार्कशमीपत्रगौरसर्षपशालिभिः।।\nहुत्वा लिंगे यथान्यायं भक्त्या देवं यजामहे।। ५४.२८ ।।"
  },
  {
    "text": "ऋतेनानेन मां पाशाद्बंधनात्कर्मयोगतः।।\nमृत्योश्च बंदनाच्चैव मुक्षीय भव तेजसा।। ५४.२९ ।।"
  },
  {
    "text": "उर्वारुकाणां पक्वानां यथा कालादभूत्पुनः।।\nतथैव कालः संप्राप्तो मनुना तेन यत्नतः।। ५४.३० ।।"
  },
  {
    "text": "एवं मंत्रविधिं ज्ञात्वा शिवलिंगं समर्चयेत्।।\nतस्य पाशक्षयोऽतीव योगिनो मृत्युनिग्रहः।। ५४.३१ ।।"
  },
  {
    "text": "त्रियंबकसमो नास्ति देवो वा घृणयान्वितः।।\nप्रसादशीलः प्रीतश्च तथा मंत्रोपि सुव्रताः।। ५४.३२ ।।"
  },
  {
    "text": "तस्मात्सर्वं परित्यज्य त्रियंबकमुमापतिम्।।\nत्रियंबकेण मंत्रेण पूजयेत्सुसमाहितः।। ५४.३३ ।।"
  },
  {
    "text": "सर्वावस्थां गतो वापि मुक्तोऽयं सर्वपातकैः।।\nशिवध्यानान्न संदेहो यथा रुद्रस्तथा स्वयम्।। ५४.३४ ।।"
  },
  {
    "text": "हत्वा भित्त्वा च भूतानि भुक्त्वा चान्यायतोऽपि वा।।\nशिवमेकं सकृत्स्मृत्वा सर्वपापैः प्रमुच्यते।। ५४.३५ ।।"
  },
  {
    "text": "इति श्रीलिंगमहापुराणे उत्तरभागे चुतष्पंचाशत्तमोऽध्यायः।। ५४ ।।"
  }
]
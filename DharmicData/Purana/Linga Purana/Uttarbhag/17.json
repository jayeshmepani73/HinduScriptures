[
  {
    "text": "सनत्कुमार उवाच।।\nभूयो देवगणश्रेष्ठ शिवमाहात्म्यमुत्तमम्।।\nश्रृण्वतो नास्ति मे तृप्तिस्त्व द्वाक्यामृतपानतः।। १७.१ ।।"
  },
  {
    "text": "कथं शरीरी भगवान् कस्माद्रुद्रः प्रतापवान्।।\nसर्वात्मा च कथं शम्भुः कथं पाशुपतं व्रतम्।। १७.२ ।।"
  },
  {
    "text": "कथं वा देवमुख्यैश्च श्रुतो दृष्टश्च शंकरः।।\nशैलादिरुवाच।।\nअव्यक्तादभवत्स्थाणुः शिवः परमकारणम्।। १७.३ ।।"
  },
  {
    "text": "स सर्वकारणोपेत ऋपिर्विश्वाविकः प्रभुः।।\nदेवानां प्रथमं देवं जायमानं मुखाम्बुजात्।। १७.४ ।।"
  },
  {
    "text": "ददर्श चाग्रे ब्रह्माणं चाज्ञया तमवैक्षत।।\nदृष्टो रुद्रेण देवेशः ससर्ज सकलं च सः।। १७.५ ।।"
  },
  {
    "text": "वर्णाश्रमव्यवस्थाश्च स्थापयामास वै विराट्।।\nसोमं ससर्ज यज्ञार्थं सोमादिदमजायत।। १७.६ ।।"
  },
  {
    "text": "चरुश्च वह्निर्यज्ञश्च वज्रपाणिः शचीपतिः।।\nविष्णुर्नारायणः श्रीमान् सर्वं सोममयं जगत्।। १७.७ ।।"
  },
  {
    "text": "रुद्राध्यायेन ते देवा रुद्रं तुष्टुवुरीश्वरम्।।\nप्रसन्नवदनस्तस्थौ देवानां मध्यतः प्रभुः।। १७.८ ।।"
  },
  {
    "text": "अपहृत्य च विज्ञानमेषामेव महेश्वरः।।\nदेवा ह्यपृच्छंस्तं देवं को भवानिति शंकरम्।। १७.९ ।।"
  },
  {
    "text": "अब्रवीद्भगवान्रुद्रो ह्यहमेकः पुरातनः।।\nआसं प्रथम एवाहं वर्तामि च सुरोत्तमाः।। १७.१० ।।"
  },
  {
    "text": "भविष्यामि च लोकेऽस्मिन्मत्तो नान्यः कुतश्चन।।\nव्यतिरिक्तं न मत्तोऽस्ति नान्यत्किंचित्सुरोत्तमाः।। १७.११ ।।"
  },
  {
    "text": "नित्योऽनित्योऽहमनघो ब्राह्माहं ब्रह्मणस्पतिः।।\nदिशश्च विदिशश्चाहं प्रकृतिश्च पुमानहम्।। १७.१२ ।।"
  },
  {
    "text": "त्रिष्टुब्जगत्यनुष्टुप् च च्छंदोहं तन्मयः शिवः।।\nसत्योहं सर्वगः शांतस्त्रेताग्निर्गौरवं गुरुः।। १७.१३ ।।"
  },
  {
    "text": "गौरहं गह्वरश्चाहं नित्यं गहनगोचरः।।\nज्येष्ठोहं सर्वतत्त्वानां वरिष्ठोहमपां पतिः।। १७.१४ ।।"
  },
  {
    "text": "आपोहं भगवानीशस्तेजोहं वेदिरप्यहम्।।\nऋग्वेदोहं यजुर्वेदः सामवेदोहमात्मभूः।। १७.१५ ।।"
  },
  {
    "text": "अथर्वणोहं मंत्रोहं तथा चांगिरसां वरः।।\nइतिहासपुराणानि कल्पोहं कल्पनाप्यहम्।। १७.१६ ।।"
  },
  {
    "text": "अक्षरं च क्षरं चाहं क्षांतिः शांतिरहं क्षमा।।\nगुह्योहं सर्ववेदेषु वरेण्योहमजोप्यहम्।। १७.१७ ।।"
  },
  {
    "text": "पुष्करं च पवित्रं च मध्यं चाहं ततः परम्।।\nबहिश्चाहं तथा चांतः पुरस्तादहमव्ययः।। १७.१८ ।।"
  },
  {
    "text": "ज्योतिश्चाहं तमश्चाहं ब्रह्मा विष्णुर्महेश्वरः।।\nबुद्धिश्चाहमहंकारस्तन्मात्राणींद्रियाणि च।। १७.१९ ।।"
  },
  {
    "text": "एवं सर्वं च मामेव यो वेद सुर सत्तमाः।।\nस एव सर्ववित्सर्वं सर्वात्मा परमेश्वरः।। १७.२० ।।"
  },
  {
    "text": "गां गोभिर्ब्राह्मणान्सर्वान्ब्रह्मण्येन हवींषि च।।\nआयुषायुस्तथा सत्यं सत्येन सुरसत्तमाः।। १७.२१ ।।"
  },
  {
    "text": "धर्मं धर्मेण सर्वांश्च तर्पयामि स्वतेजसा।।\nइत्यादौ भगवानुक्त्वा तत्रैवांतरधीयत।। १७.२२ ।।"
  },
  {
    "text": "नापश्यंत ततो देवं रुद्रं परमकारणम्।।\nते देवाः परमात्मानं रुद्रं ध्यायंति शंकरम्।। १७.२३ ।।"
  },
  {
    "text": "सनारायणका देवाः सेंद्राश्च मुनयस्तथा।।\nतथोर्ध्वबाहवो देवा रुद्रं स्तुन्वंति संकरम्।। १७.२४ ।।"
  },
  {
    "text": "इति श्रीलिंगमहापुराणे उत्तरभागे सप्तदशोऽध्यायः।। १७ ।।"
  }
]
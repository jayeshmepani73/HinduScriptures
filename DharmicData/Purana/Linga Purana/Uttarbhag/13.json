[
  {
    "text": "सनत्कुमार उवाच।।\nभूयोऽपि वद मे नंदिन् महिमानमुमापते।।\nअष्टमूर्तेर्महेशस्य शिवस्य परमेष्ठिनः।। १३.१ ।।\nनंदिकेश्वर उवाच।।\nवक्ष्यामि ते महेशस्य महिमानमुमापतेः।।\nअष्टमूर्तेर्जगद्व्याप्य स्थितस्य परमेष्ठिनः।। १३.२ ।।\nचराचराणां भूतानां धाता विश्वंभरात्मकः।।\nशर्व इत्युच्यते देवः सर्वशास्त्रार्थपारगैः।। १३.३ ।।\nविश्वंभरात्मनस्तस्य सर्वस्य परमेष्ठिनः।।\nविकेशी कथ्यते पत्नी तनयोंगारकः स्मृतः।। १३.४ ।।\nभव इत्युच्यते देवो भगवान्वेदवादिभिः।।\nसंजीवनस्य लोकानां भवस्य परमात्मनः।। १३.५ ।।\nउमा संकीर्तिता देवी सुतः शुक्रश्च सूरिभिः।।\nसप्तलोकांडकव्यापी सर्वलोकैकरक्षिता।। १३.६ ।।\nवह्न्यात्मा भगवान्देवः स्मृतः पशुपतिर्बुधैः।।\nस्वाहा पत्न्यात्मनस्तस्य प्रोक्ता पशुपतेः प्रिया।। १३.७ ।।\nषणमुखो भगवान्देवो बुधैः पुत्र उदाहृतः।।\nसमस्तभुवनव्यापी भर्ता सर्वशरीरिणाम्।। १३.८ ।।\nपवनात्मा बुधैर्देव ईशान इति कीर्त्यते।।\nईशानस्य जगत्कर्तुर्देवस्य पवनात्मनः।। १३.९ ।।\nशिवा देवी बुदैरुक्ता पुत्रश्चास्य मनोजवः।।\nचराचराणां भूतानां सर्वेषां सर्वकामदः।। १३.१० ।।\nव्योमात्मा भगवान्देवो भीम इत्युच्यते बुधैः।।\nमहामहिम्नो देवस्य भीमस्य गगनात्मनः।। १३.११ ।।\nदिशो दश स्मृता देव्यः सुतः सर्गश्च सूरिभिः।।\nसूर्यात्मा भगवान्देवः सर्वेषां च विभूतिदः।। १३.१२ ।।\nरुद्र इत्युच्यते देवैर्भगवान् भुक्तिमुक्तिदः।।\nसूर्यात्म कस्य रुद्रस्य भक्तानां भक्तिदायिनः।। १३.१३ ।।\nसुवर्चला स्मृता देवी सुतश्चास्य शनैश्चरः।।\nसमस्तसौम्यवस्तूनां प्रकृतित्वेन विश्रुतः।। १३.१४ ।।\nसोमात्मको बुधैर्देवो महादेव इति स्मृतः।।\nसोमात्मकस्य देवस्य महादेवस्य सूरिभिः।। १३.१५ ।।\nदयिता रोहिणी प्रोक्ता बुधश्चैव शरीरजः।।\nहव्यकव्यस्थितिं कुर्वन् हव्यकव्याशिनां तदा।। १३.१६ ।।\nयजमानात्मको देवो महादेवो बुधैः प्रभुः।।\nउग्र इत्युच्यते सद्भिरीशानश्चेति चापरैः।। १३.१७ ।।\nउग्राह्वयस्य देवस्य यजमानात्मनः प्रभोः।।\nदीक्षा पत्नी बुधैरुक्ता संतानाख्यः सुतस्तथा।। १३.१८ ।।\nशरीरिणां शरीरेषु कठिनं कोंकणादिवत्।।\nपार्थिवं तद्वपुर्ज्ञेयं शर्वतत्त्वं बुभुत्सुभिः।। १३.१९ ।।\nदेहेदेहे तु देवेशो देहभाजां यदव्ययम्।।\nवस्तुद्रव्यात्मकं तस्य भवस्य परमात्मनः।। १३.२० ।।\nज्ञेयं च तत्त्वविद्भिर्वै सर्ववेदार्थपारगैः।।\nआग्नेयः परिणामो यो विग्रहेषु शरीरिणाम्।। १३.२१ ।।\nमूर्तिः पशुपतिर्ज्ञेया सा तत्त्वं वेत्तुमिच्छुभिः।।\nवायव्यः परिणामो यः शरीरेषु शरीरिणाम्।। १३.२२ ।।\nबुधैरीशोति सा तस्य तनुर्ज्ञेया न संशयः।।\nसुषिरं यच्छरीरस्थमशेषाणां शरीरिणाम्।। १३.२३ ।।\nभीमस्य सा तनुर्ज्ञेया तत्त्वविज्ञानकांक्षिभिः।।\nचक्षुरादिगतं तेजो यच्छरीरस्थमंगिनाम्।। १३.२४ ।।\nरुद्रस्यापि तनुर्ज्ञेया परमार्थं बुभुत्सुभिः।।\nसर्वभूतशरीरेषु मनश्चंद्रात्मकं हि यत्।। १३.२५ ।।\nमहादेवस्य सा मूर्तिर्बोद्धव्या तत्त्वचिंतकैः।।\nआत्मा यो यजमानाख्यः सर्वभूतशरीरगः।। १३.२६ ।।\nमूर्तिरुग्रस्य सा ज्ञेया परमात्मबुभुत्सुभिः।।\nजातानां सर्व भूतानां चतुर्दशसु योनिषु।। १३.२७ ।।\nअष्टमूर्तेरनन्यत्वं वदंति परमर्षयः।।\nसप्तमूर्तिमयान्याहुरीशस्यांगानि देहिनाम्।। १३.२८ ।।\nआत्मा तस्याष्टमी मूर्तिः सर्वभूतशरीरगा।।\nअष्टमूर्तिममुं देवं सर्वलोकात्मकं विभुम्।। १३.२९ ।।\nभजस्व सर्वभावेन श्रेयः प्राप्तुं यदीच्छसि।।\nप्राणिनो यस्य कस्यापि क्रियते यद्यनुग्रहः।। १३.३० ।।\nअष्टमूर्तेर्महेशस्य कृतमाराधनं भवेत्।।\nनिग्रहश्चेत् कृतो लोके देहिनो यस्य कस्यचित्।। १३.३१ ।।\nअष्टमूर्तेर्महेशस्य स एव विहितो भवेत्।।\nयद्यवज्ञा कृता लोके यस्य कस्य चिदंगिनः।। १३.३२ ।।\nअष्टमूर्तेर्महे शस्य विहिता सा भवेद्विभोः।।\nअभयं यत् प्रदत्तं स्यादंगिनो वस्य कस्यचित्।। १३.३३ ।।\nआराधनं कृतं तस्मादष्टमूर्तेर्न संशयः।।\nसर्वोपकारकरणं प्रदानमभयस्य च।। १३.३४ ।।\nआराधनं तु देवस्य अष्टमूर्तेर्न संशयः।।\nसर्वोपकारकरणं सर्वानुग्रह एव च।। १३.३५ ।।\nतदर्चनं परं प्राहुरष्टमूर्तेर्मुनीश्वराः।।\nअनुग्रहणमन्येषां विधातव्यं त्वयांगिनाम्।। १३.३६ ।।\nसर्वाभयप्रदानं च शिवाराधनमिच्छता।। १३.३७ ।।\nइति श्रीलिंगमहापुराणे उत्तरभागे त्रयोदशोऽध्यायः।। १३ ।।"
  }
]
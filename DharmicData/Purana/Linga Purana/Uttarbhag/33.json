[
  {
    "text": "सनत्कुमार उवाच।।\nअथान्यत्संप्रवक्ष्यामि कल्पपादपमुत्तमम्।।\nशतानिष्केण कृत्वैवं सर्वशाखासमन्वितम्।। ३३.१ ।।"
  },
  {
    "text": "शाखानां विविधं कृत्वा मुक्ता दामाद्यलंबनम्।।\nदिव्यैर्मारकतैश्चैव चांकुराग्रं प्रविन्यसेत्।। ३३.२ ।।"
  },
  {
    "text": "प्रवालं कारयेद्विद्वान्प्रवालेन द्रुमस्य तु।।\nफलानि पद्मरागैश्च परितोऽस्य सुशोभयेत्।। ३३.३ ।।"
  },
  {
    "text": "मूलं च नीलरत्नेन वज्रेण स्कंधमुत्तमम्।।\nवैडूर्येण द्रुमाग्रं च पुष्परागेण मस्तकम्।। ३३.४ ।।"
  },
  {
    "text": "गोमेदकेन वै कंदं सूर्यकांतेन सुव्रत।।\nचन्द्रकांतेन वा वेदीं द्रुमस्य स्फटिकेन वा।। ३३.५ ।।"
  },
  {
    "text": "वितस्तिमात्रमायामं वृक्षस्य परिकीर्तितम्।।\nशाखाष्टकस्य मानं च विस्तारं चोर्ध्वतस्तथा।। ३३.६ ।।"
  },
  {
    "text": "तन्मूले स्तापयेल्लिंगं लोकपालैः समावृतम्।।\nपूर्वोक्तवेदिमध्ये तु मंडले स्थाप्य पादपम्।। ३३.७ ।।"
  },
  {
    "text": "पूजये द्देवमीशानं लोकपालांश्च यत्नतः।।\nपूर्ववज्जपहोमाद्यं तुलाभारवदाचरेत्।। ३३.८ ।।"
  },
  {
    "text": "निवेदयेद्द्रुमं शंभोर्योगिनां वाथ वा नृप।।\nभस्मांगिभ्योऽथवा राजा सार्वभौमो भविष्यति।। ३३.९ ।।"
  },
  {
    "text": "इति श्रीलिंगमहापुराणे उत्तरभागे कल्पपादपदानविदिर्नाम त्रयस्त्रिंशोऽध्यायः।। ३३ ।।"
  }
]
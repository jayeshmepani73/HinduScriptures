[
  {
    "text": "ऋषय ऊचुः।।\nकिंजपान्मुच्यते जंतुः सर्वलोकभयादिभिः।।\nसर्वपापविनिर्मुक्तः प्राप्नोति परमां गतिम्।। ७.१ ।।"
  },
  {
    "text": "अलक्ष्मींवाथ संत्यज्य गमिष्यति जपेन वै।।\nलक्ष्मीवासो भवेन्मर्त्यः सूत वक्तुमिहार्हसि।। ७.२ ।।"
  },
  {
    "text": "सूत उवाच।।\nपुरा पितामहेनोक्तं वसिष्ठाय महात्मने।।\nवक्ष्ये संक्षेपतः सर्वं सर्वलोकहिताय वै।। ७.३ ।।"
  },
  {
    "text": "श्रृण्वंतु वचनं सर्वे प्रणिपत्य जनार्दनम्।।\nदेवदेवमजं विष्णुं कृष्णमच्युतमव्ययम्।। ७.४ ।।"
  },
  {
    "text": "सर्वपापहरं शुद्धं मोक्षदं ब्रह्मवादिनम्।।\nमनसाकर्मणा वाचा यो विद्वान्पुण्यकर्मकृत्।। ७.५ ।।"
  },
  {
    "text": "नारायणं जपेन्नित्यं प्रणम्य पुरुषोत्तमम्।।\nस्वपन्नारायणं देवं गच्छन्नारायणं तथा।। ७.६ ।।"
  },
  {
    "text": "भुंजन्नारायणं विप्रास्तिष्ठञ्जाग्रत्सनातनम्।।\nउन्मिषन्निमिषन्वापि नमो नारायणेति वै।। ७.७ ।।"
  },
  {
    "text": "भोज्यं पेयं च लेह्यं च नमो नारायणेति च।।\nअभिमंत्र्य स्पृशन्भुंक्ते स याति परमां गतिम्।। ७.८ ।।"
  },
  {
    "text": "सर्वपापविनिर्मुक्तः प्राप्नोति च सतां गतिम्।।\nअलक्ष्मीश्च मया प्रोक्ता पत्नी या दुःसहस्य च।। ७.९ ।।"
  },
  {
    "text": "नारायणपदं श्रुत्वा गच्छत्येव न संशयः।।\nया लक्ष्मीर्देवदेवस्य हरेः कृष्णस्य वल्लभा।। ७.१० ।।"
  },
  {
    "text": "गृहे क्षेत्रे तथावासे तनौवसति सुव्रताः।।\nआलोड्य सर्वशास्त्राणि विचार्य च पुनः पुनः।। ७.११ ।।"
  },
  {
    "text": "इतमेकं सुनिष्पन्नं ध्येयो नारायणः सदा।।\nकिं तस्य बहुभिर्मंत्रैः किं तस्य बहुभिर्व्रतैः।। ७.१२ ।।"
  },
  {
    "text": "नमो नारायणायेति मंत्रः सर्वार्थसाधकः।।\nतस्मात्सर्वेषु कालेषु नमो नारायणेति च।। ७.१३ ।।"
  },
  {
    "text": "जपेत्स याति विप्रेंद्रा विष्णुलोकं सबांधवः।।\nअन्यच्च देवदेवस्य श्रृण्वंतु मुनिसत्तमाः।। ७.१४ ।।"
  },
  {
    "text": "मंत्रो मया पुराभ्यस्तः सर्ववेदार्थसाधकः।।\nद्वादशाक्षरसंयुक्तो द्वादशात्मा पुरातनः।। ७.१५ ।।"
  },
  {
    "text": "तस्यैवेह च माहात्म्यं संक्षेपात्प्रवदामि वः।।\nकश्चिद्द्विजो महाप्राज्ञस्तपस्तप्त्वा कथंचन।। ७.१६ ।।"
  },
  {
    "text": "पुत्रमेकं तयोत्पाद्य संस्कारैश्च यथाक्रमम्।।\nयोजयित्वा यताकालं कृतोपनयनं पुनः।। ७.१७ ।।"
  },
  {
    "text": "अध्यापयामास तदा स च नोवाच किंचन।।\nन जिह्वा स्पंदते तस्य दुःखितोऽभूद्द्विजोत्तमः।। ७.१८ ।।"
  },
  {
    "text": "वासुदेवेति नियतमैतरेयो वदत्यसौ।।\nपिता तस्य तथा चान्यां परिणीय यथाविधि।। ७.१९ ।।"
  },
  {
    "text": "पुत्रानुत्पादयामास तथैव विधिपूर्वकम्।।\nवेदानधीत्य संपन्ना बभूवुः सर्वसंमताः।। ७.२० ।।"
  },
  {
    "text": "ऐतरेयस्य सा माता दुःखिता शोकमूर्च्छिता।।\nउवाच पुत्राः संपन्ना वेदवेदांगपारगाः।। ७.२१ ।।"
  },
  {
    "text": "ब्राह्मणैः पूज्यमाना वै मोदयंति च मातरम्।।\nमम त्वं भाग्यहीनायाः पुत्रो जातो निराकृतिः।। ७.२२ ।।"
  },
  {
    "text": "ममात्र निधनं श्रेयो न कथंचन जीवितम्।।\nइत्युक्तः स च निर्गम्य यज्ञवाटं जगाम वै।। ७.२३ ।।"
  },
  {
    "text": "तस्मिन्याते द्विजानां तु न मंत्राः प्रतिपेदिरे।।\nऐतरेये स्थितेतत्र ब्राह्मणा मोहितास्तदा।। ७.२४ ।।"
  },
  {
    "text": "ततो वाणी समुद्भूता वासुदेवेति कीर्तनात्।।\nऐतरेयस्य ते विप्राः प्रणिपत्य यतातथम्।। ७.२५ ।।"
  },
  {
    "text": "पूजां चक्रुस्ततो यज्ञं स्वयमेव समागतम्।।\nततः समाप्य तं यज्ञमैतरेयो धनादिभिः।। ७.२६ ।।"
  },
  {
    "text": "सर्ववेदान्सदस्याह स षडंगान् समाहिताः।।\nतुष्टुवुश्च तथा विप्रा ब्रह्माद्याश्च तथा द्विजाः।। ७.२७ ।।"
  },
  {
    "text": "ससर्जुः पुष्पवर्षाणि खेचराः सिद्धचारणाः।।\nएवं समाप्य वै यज्ञमैतरेयो द्विजोत्तमाः।। ७.२८ ।।"
  },
  {
    "text": "मातरं पूजयित्वा तु विष्णोः स्थानं जगाम ह।।\nएतद्वै कथितं सर्वं द्वादशाक्षरवैभवम्।। ७.२९ ।।"
  },
  {
    "text": "पठतां श्रृण्वतां नित्यं महापातकनाशनम्।।\nजपेद्यः पुरुषो नित्यं द्वादशाक्षरमव्ययम्।। ७.३० ।।"
  },
  {
    "text": "स याति दिव्यमतुलं विष्णोस्तत्परमं पदम्।।\nअपि पापसमाचारो द्वादशाक्षरतत्परः।। ७.३१ ।।"
  },
  {
    "text": "प्राप्नोति परमं स्थानं नात्र कार्या विचारणा।।\nकिं पुनर्ये स्वधर्मस्था वासुदेवपरायणाः।। ७.३२ ।।"
  },
  {
    "text": "दिव्यं स्थानं महात्मानः प्राप्नुवंतीति सुव्रताः।। ७.३३ ।।"
  },
  {
    "text": "इति श्रीलिंगमहापुराणे उत्तरभागे द्वादशाक्षरप्रशंसानाम सप्तमोऽध्यायः।। ७ ।।"
  }
]
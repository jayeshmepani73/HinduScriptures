[
  {
    "text": "सनत्कुमार उवाच।।\nतुला ते कथिता ह्येषा आद्या सामान्यरूपिणी।।\nहिरण्यगर्भं वक्ष्यामि द्वितीयं सर्वसिद्धिदम्।। २९.१ ।।"
  },
  {
    "text": "अधः पात्रं सहस्रेण हिरण्येन विधीयते।।\nऊर्ध्वपात्रं तदर्धेन मुखं संवेशमात्रकम्।। २९.२ ।।"
  },
  {
    "text": "हैममेवं शुभं कुर्यात्सर्वाकारसंयुतम्।।\nअधः पात्रे स्मरेद्देवीं गुणत्रयसमन्विताम्।। २९.३ ।।"
  },
  {
    "text": "चतुर्विशतिकां देवीं ब्रह्मविष्ण्वग्निरूपिणीम्।।\nऊर्ध्वपात्रे गुणातीतं षड्विशकमुमापतिम्।। २९.४ ।।"
  },
  {
    "text": "आत्मानं पुरुषं ध्यायेत्पंचविशकमग्रजम्।।\nपूर्वोक्तस्थानमध्येऽथ वेदिकोपरि मंडले।। २९.५ ।।"
  },
  {
    "text": "शालीमध्ये क्षिपेन्नीत्वा नववस्त्रैश्च वेष्टयेत्।।\nमाषकल्केन चालिष्य पंचद्रव्येण पूजयेत्।। २९.६ ।।"
  },
  {
    "text": "ईशानाद्यैर्यथान्यायं पंचभिः परिपूजयेत्।।\nपूर्ववच्छिवपूजा च होमश्चैव यथक्रमम्।। २९.७ ।।"
  },
  {
    "text": "देवीं गायत्रिकां जप्त्वा प्रविशेत्प्राङ्मुखः स्वयम्।।\nविधिनैव तु संपाद्य गर्भाधानादिकां क्रियाम्।। २९.८ ।।"
  },
  {
    "text": "कृत्वा षोडशमार्गेण विधिना ब्राह्मणोत्तमः।।\nदूर्वाकुरैस्तु कर्तव्या सेचना दक्षिणे पुटे।। २९.९ ।।"
  },
  {
    "text": "औदुंबरफलैः सार्धकविंशत्कुशोदकम्।।\nईशान्यां तावदेवात्र कुर्यात्सीमंतकर्मणि।। २९.१० ।।"
  },
  {
    "text": "उद्वहेत्कन्यकां कृत्वा त्रिंशन्निष्केण शोभनाम्।।\nअलंकृत्य तथा हुत्वा शिवाय विनिवेदयेत्।। २९.११ ।।"
  },
  {
    "text": "अन्नप्राशनके विद्वान् भोजयेत्पायसादिभिः।।\nएवं विश्वजितांता वै गर्भाधानादिकाः क्रियाः।। २९.१२ ।।"
  },
  {
    "text": "शक्तिबीजेन कर्तव्या ब्राह्मणैर्वेदपारगैः।।\nशेषं सर्वं च विधिवत्तुलाहेमवदाचरेत्।। २९.१३ ।।"
  },
  {
    "text": "इति श्रीलिंगमहापुराणे उत्तरभागे एकोनत्रिंशोऽध्यायः।। २९ ।।"
  }
]
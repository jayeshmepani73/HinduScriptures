[
  {
    "text": "ऋषय ऊचुः।।\nजीवच्छ्राद्धविधिः प्रोक्तस्त्वया सूत महामते।।\nमृर्खाणामपि मोक्षार्थमस्माकं रोमहर्षण।। ४६.१ ।।"
  },
  {
    "text": "रुद्रादित्यवसूनां च शक्रादीनां च सुव्रत।।\nप्रतिष्ठा कीदृशी शंभोर्लिगमूर्तेश्च शोभना।। ४६.२ ।।"
  },
  {
    "text": "विष्णोः शक्रस्य देवस्य ब्रह्मणश्च महात्मनः।।\nअग्नेर्यस्य निर्ऋतेर्वरुणस्य महाद्युतेः।। ४६.३ ।।"
  },
  {
    "text": "वायोः सोमस्य यक्षस्य कुबेरस्यामितात्मनः।।\nईशानस्य धरायाश्च श्रीप्रतिष्ठाथ वा कथम्।। ४६.४ ।।"
  },
  {
    "text": "दुर्गाशिवाप्रतिष्ठा च हैमवत्याश्च शोभना।।\nस्कंदस्य गणराजस्य नंदिनश्च विशेषतः।। ४६.५ ।।"
  },
  {
    "text": "तथान्येषां च देवानां गणानामपि वा पुनः।।\nप्रतिष्ठालक्षणं सर्वं विस्तारद्वक्तुमर्हसि।। ४६.६ ।।"
  },
  {
    "text": "भवान्सर्वार्थतत्त्वज्ञो रुद्रभक्तश्च सुव्रत।।\nकृष्णद्वैपायनस्यासि साक्षात्त्वमपरा तनुः।। ४६.७ ।।"
  },
  {
    "text": "सुमंतुर्जैमिनिश्चैव पैलश्च परमर्षयः।।\nगुरुभक्तिं तथा कर्तुं समर्थो रोमहर्षणः।। ४६.८ ।।"
  },
  {
    "text": "इति व्यासस्य विपुला गाथा भागीरथीतटे।।\nएकः समो वा भिन्नो वा शिष्यस्तस्य महाद्युतेः।। ४६.९ ।।"
  },
  {
    "text": "वैशंपायनतुल्योऽसि व्यासशिष्येषु भूतले।।\nतस्मादस्माकमखिलं वक्तुमर्हसि सांप्रतम्।। ४६.१० ।।"
  },
  {
    "text": "एवमुक्त्वा स्थितेष्वेव तेषु सर्वेषु तत्र च।।\nबभूव विस्मयोऽतीव मुनीनां तस्य चाग्रतः।। ४६.११ ।।"
  },
  {
    "text": "अथांतरिक्षे विपुला साक्षाद्देवी सरस्वती।।\nअलं मुनीनां प्रश्रोऽयमिति वाचा बभूव ह।। ४६.१२ ।।"
  },
  {
    "text": "सर्वं लिङ्गमयं लोकं सर्वं लिंगे प्रतिष्ठितम्।।\nतस्मात्सर्वं परित्यज्य स्थापयेत्पूजयेच्च तत्।। ४६.१३ ।।"
  },
  {
    "text": "लिंगस्थापनसन्मार्गनिहितस्वायतासिना।।\nआशु ब्रह्मांडमुद्भिद्य निर्गच्छेदविशंकया।। ४६.१४ ।।"
  },
  {
    "text": "उपेद्रांभोजगर्भेंद्रयमांबुधनदेश्वराः।।\nतथान्ये च शिवं स्थाप्य लिंगमूर्ति महेश्वरम्।। ४६.१५ ।।"
  },
  {
    "text": "स्वेषुस्वेषु च पक्षेषु प्रधानास्ते यथा द्विजाः।।\nब्रह्मा हरश्च भगवान्विष्णुर्देवी रमा धरा।। ४६.१६ ।।"
  },
  {
    "text": "लक्ष्मीर्धृतिः स्मृतिः प्रज्ञा धरा दुर्गा शची तथा।।\nरुद्राश्च वसवः स्कंदो विशाखः शाख एव च।। ४६.१७ ।।"
  },
  {
    "text": "नैगमेशश्च भगवाँल्लोकपाला ग्रहास्तथा।।\nसर्वे नंदिपुरोगाश्च गणा गणपतिः प्रभुः।। ४६.१८ ।।"
  },
  {
    "text": "पितरो मुनयः सर्वे कुबेराद्याश्च सुप्रभाः।।\nआदित्य वसवः सांख्या अश्विनौ च भिषग्वरौ।। ४६.१९ ।।"
  },
  {
    "text": "विश्वेदेवाश्च साध्याश्च पशवः पक्षिणो मृगाः।।\nब्रह्मादिस्थावरांतं च सर्वं लिंगे प्रतिष्ठितम्।। ४६.२० ।।"
  },
  {
    "text": "तस्मात्सर्वं परित्यज्य स्थापयेल्लिंगमव्ययम्।।\nयत्नेन स्तापितं सर्वं पूजितं पूजयेद्यदि।। ४६.२१ ।।"
  },
  {
    "text": "इति श्रीलिंगमहापुराणे उत्तरभागे षट्चत्वारिंशोऽध्यायः।। ४६ ।।"
  }
]
[
  {
    "text": "शैलादिरुवाच।।\nतं प्रभुं प्रीतमनसं प्रणिपत्य वृषध्वजम्।।\nअपृच्छन्मुनयो देवाः प्रीतिकंटकितत्वचः।। १९.१ ।।"
  },
  {
    "text": "देवा ऊचुः।।\nभगवान् केन मार्गेण पूजनीयो द्विजातिभिः।।\nकुत्र वा केन रूपेण वक्तुमर्हसि शंकरः।। १९.२ ।।"
  },
  {
    "text": "कस्याधिकारः पूजायां ब्राह्मस्य कथं प्रभो।।\nक्षत्रियाणां कथं देव वैश्यानां वृषभध्वज।। १९.३ ।।"
  },
  {
    "text": "स्त्रीशूद्राणां कथं वापि कुंडगोलादिनां तु वा।।\nहिताय जगतां सर्वमस्माकं वक्तुमर्हसि।। १९.४ ।।"
  },
  {
    "text": "सूत उवाच।।\nतेषां भावं समालोक्य मुनीनां नीललोहितः।।\nप्राह गंभीरया वाचा मंडलस्थः सदाशिवः।। १९.५ ।।"
  },
  {
    "text": "मंडले चाग्रतो पश्यन्देवदेवं सहोमया।।\nदेवाश्च मुनयः सर्वे विद्युत्कोटिसमप्रभम्।। १९.६ ।।"
  },
  {
    "text": "अष्टबाहुं चतुर्वक्त्रं द्वादशाक्षं महाभुजम्।।\nअर्धनारीश्वरं देवं जटामुकुटधारिणम्।। १९.७ ।।"
  },
  {
    "text": "सर्वाभरणसंयुक्तं रक्तमाल्यानुलेपनम्।।\nरक्तांबरधरं सृष्टिस्थितिसंहारकारकम्।। १९.८ ।।"
  },
  {
    "text": "तस्य पूर्वमुखं पीतं प्रसन्नं पुरुषात्मकम्।।\nअघोरं दक्षिणं वक्त्रं नीलांजनचयोपमम्।। १९.९ ।।"
  },
  {
    "text": "दंष्ट्राकरालमत्युग्रं ज्वालामालासमावातम्।।\nरक्तश्मश्रुंजटायुक्तं चोत्तरे विद्रुमप्रभम्।। १९.१० ।।"
  },
  {
    "text": "प्रसन्नं वामदेवाख्यं वरदं विश्वरूपिणम्।।\nपश्चिमं वदनं तस्य गोक्षीरधवलं शुभम्।। १९.११ ।।"
  },
  {
    "text": "मुक्ताफलमयैर्हारैर्भूषितं तिलकोज्ज्वलम्।।\nसद्योजातमुखं दिव्यं भास्करस्य स्मरारिणः।। १९.१२ ।।"
  },
  {
    "text": "आदित्यमग्रतो पश्यन्पूर्ववच्चतुराननम्।।\nभास्करं पुरतो देवं चतुर्वक्रं च पूर्ववत्।। १९.१३ ।।"
  },
  {
    "text": "भानुं दक्षिणतो देवं चतुर्वक्त्रं च पूर्ववत्।।\nरविमुत्तरतोऽपश्यन्पूर्ववच्चतुराननम्।। १९.१४ ।।"
  },
  {
    "text": "विस्तारां मंडले पूर्वे उत्तरां दक्षिणे स्थिताम्।।\nबोधनीं पश्चिमे भागे मंडलस्य प्रजापतेः।। १९.१५ ।।"
  },
  {
    "text": "अध्यायनीं च कौबेर्यामेकवक्त्रां चतुर्भुजाम्।।\nसर्वाभरणसंपन्नाः शक्तयः सर्वसंमताः।। १९.१६ ।।"
  },
  {
    "text": "ब्रह्माणं दक्षिणे भागे विष्णुं वामे जनार्दनम्।।\nऋग्यजुः साममार्गेण मूर्तित्रयमयंशिवम्।। १९.१७ ।।"
  },
  {
    "text": "ईशानं वरदं देवमीशानं परमेश्वरम्।।\nब्रह्मासनस्थं वदरं धर्मज्ञानासनोपरि।। १९.१८ ।।"
  },
  {
    "text": "वैराग्यैश्वर्यसंयुक्ते प्रभूते विमले तथा।।\nसारं सर्वेश्वरं देवमाराध्यं परमं सुखम्।। १९.१९ ।।"
  },
  {
    "text": "सितपंकजमध्यस्थं दीप्ताद्यैरभिसंवृतम्।।\nदीप्तां दीपशिखाकारां सूक्ष्मां विद्युत्प्रभां शुभाम्।। १९.२० ।।"
  },
  {
    "text": "जयामग्निशीखाकारां प्रभां कनकसप्रभाम्।।\nविभूतिं विद्रुमप्रख्यां विमलां पद्मसन्निभाम्।। १९.२१ ।।"
  },
  {
    "text": "अमोघां कर्णिकाकारां विद्युतं विश्ववर्णिनीम्।।\nचतुर्वक्त्रां चतुर्वर्णां देवीं वै सर्वतोमुखीम्।। १९.२२ ।।"
  },
  {
    "text": "सोममंगारकं देवं बुधं बुद्धिमतां वरम्।।\nबृहस्पतिं बृहद्वुद्धिं भार्गवं तेजसां निधिम्।। १९.२३ ।।"
  },
  {
    "text": "मंदं मंदगतिं चैव समंतात्तस्य ते सदा।।\nसूर्यं शिवो जगन्नाथः सोमः साक्षादुमा स्वयम्।। १९.२४ ।।"
  },
  {
    "text": "पंचभूतानि शेषाणि तन्मयं च चराचरम्।।\nदृष्टैव मुनयः सर्वे देवदेवमुमापतिम्।। १९.२५ ।।"
  },
  {
    "text": "कृतांजलिपुटाः सर्वे मुनयो देवतास्तथा।।\nअस्तु वन्वाग्भिरिष्टभिर्वरदं नीललोहितम्।। १९.२६ ।।"
  },
  {
    "text": "ऋषय ऊचुः।।\nनमः शिवाय रुद्राय कद्रुद्राय प्रचेतसे।।\nमीढुष्टमाय सर्वाय शिपिविष्टायरंहसे।। १९.२७ ।।"
  },
  {
    "text": "प्रभूते विमले सारे ह्याधारे परमे सुखे।।\nनवशक्त्यावृतं देवं पद्मस्थं भास्करं प्रभुम्।। १९.२८ ।।"
  },
  {
    "text": "आदित्यं भास्करं भानुं रविं देवं दिवाकरम्।।\nउमां प्रभां तथा प्रज्ञां संध्यां सावित्रिकामपि।। १९.२९ ।।"
  },
  {
    "text": "विस्तारामुत्तरां देवीं बोदनीं प्रणमाम्यहम्।।\nआप्यायनीं च वरदां ब्रह्माणं केशवं हरम्।। १९.३० ।।"
  },
  {
    "text": "सोमादिवृंदं च यथाक्रमेम संपूज्य मंत्रैर्विहितक्रमेण।।\nस्मरामि देवं रविमंडलस्थं सदाशिवं शंकरमादिदेवम्।। १९.३१ ।।"
  },
  {
    "text": "इंद्रादिदेवांश्च तथेश्वरांश्च नारायणं पद्मजमादिदेवम्।।\nप्रागाद्यधोर्ध्वं च यथाक्रमेण वज्रादिपद्मं च तथा स्मरामि।। १९.३२ ।।"
  },
  {
    "text": "सिंदूरवर्णाय समंडलाय सुवर्णवज्राभरणाय तुभ्यम्।।\nपद्माभनेत्राय सपंकजाय ब्रह्मेंद्रनारायणकारणाय।। १९.३३ ।।"
  },
  {
    "text": "रथं च सप्ताश्वमनूरुवीरं गणं तथा सप्तविधं क्रमेण।।\nऋतुप्रवाहेण च वालीखिल्यान्स्मरामि मंदेहगणक्षयं च।। १९.३४ ।।"
  },
  {
    "text": "हुत्वा तिलाद्यैर्विविधैस्तथाग्नौ पुनः समाप्यैव तथैव सर्वम्।।\nउद्वास्य हृत्पंकजमध्यसंस्थं स्मरामि बिंबं तव देवदेव।। १९.३५ ।।"
  },
  {
    "text": "स्मरामि बिंबानि यथाक्रमेण रक्तानि पद्मामललोचनानि।।\nपद्मं च सव्ये वरदं च वामे करे तथा भूषितभूषणानि।। १९.३६ ।।"
  },
  {
    "text": "दंष्ट्राकरालं तव दिव्यवक्त्रं विद्युत्प्रभं दैत्ययंकरं च।।\nस्मरामि रक्षाभिरतं द्विजानां मंदेहरक्षोगणभर्त्सनं च।। १९.३७ ।।"
  },
  {
    "text": "सोमं सितं भूमिजमग्निर्णं चामीकराभं बुधमिंदुसूनुम्।।\nबृहस्पतिं कांचनसन्निकाशं शुक्रं सितं कृष्णतरं च मंदम्।। १९.३८ ।।"
  },
  {
    "text": "स्मरामि सव्यमभयं वाममूरुगतं वरम्।।\nसर्वेषां मंदपर्यंतं महादेवं च भास्करम्।। १९.३९ ।।"
  },
  {
    "text": "पूर्णेंदुवर्णेन च पुष्पधप्रस्थेन तोयने शुभेन पूर्णम्।।\nपात्रं दृढं ताम्रमयं प्रकल्प्य दास्ये तवार्ध्यं भगवन्प्रसीद।। १९.४० ।।"
  },
  {
    "text": "नमः शिवाय देवाय ईश्वराय कपर्दिने।।\nरुद्राय विष्णवे तुभ्यं ब्रह्मणे सूर्यमूर्तये।। १९.४१ ।।"
  },
  {
    "text": "सूत उवाच।।\nयः शिवं मंडलं देवं संपूज्यैवं समाहितः।।\nप्रातर्मध्याह्नसायाह्ने पठेत्स्तवमनुत्तमम्।। १९.४२ ।।"
  },
  {
    "text": "इत्थं शिवेन सायुज्यं लभते नात्र संशयः।। १९.४३ ।।"
  },
  {
    "text": "इति श्रीलिंगमहापुराणे उत्तरभागे एकोनविंशोध्यायः।। १९ ।।"
  }
]
[
  {
    "text": "सनत्कुमार उवाच।।\nहिरण्याश्वप्रदानं च वदामी विजयावहम्।।\nअश्वमेधात्पुनः श्रेष्ठं वदामी श्रृणु सुव्रत।। ३९.१ ।।"
  },
  {
    "text": "अष्टोत्तरसहस्रेण अष्टोत्तरशतेन वा।।\nकृत्वाश्वं लक्षणैर्युक्तं सर्वालंकारसंयुतम्।। ३९.२ ।।"
  },
  {
    "text": "पंचकल्याणसंपन्नं दिव्याकारं तु कारयेत्।।\nसर्वलक्षणसंयुक्तं सर्वांगैश्च समन्वितम्।। ३९.३ ।।"
  },
  {
    "text": "सर्वायुधसमोपेतमिंद्रवाहनमुत्तमम्।।\nतन्मध्यदेशे संस्थाप्य तुरंगं स्वगुणान्वितम्।। ३९.४ ।।"
  },
  {
    "text": "<a class=\"external text\" href=\"http://puranastudy.freeoda.com/pur_index3/uchchaish.htm\" rel=\"nofollow\">उच्चैःश्रव</a>सकं मत्वा भक्त्या चैव समर्चयेत्।।\nतस्य पूर्वादिशाभागे ब्राह्मणं वेदपारगम्।। ३९.५ ।।"
  },
  {
    "text": "सुरेंद्रबुद्ध्या संपूज्य पंचनिष्कं प्रदापयेत्।।\nस चाश्वः शिवभक्ताय दातव्यो विधिनैव तु।। ३९.६ ।।"
  },
  {
    "text": "सुवर्णाश्वं प्रदत्त्वा तु आचार्यमपि पूजयेत्।।\nयथाविभवविस्तारं पंचनिष्कमथापिवा।। ३९.७ ।।"
  },
  {
    "text": "दीनांधकृपणानाथबालवृद्धकृशातुरान्।।\nतोषयेदन्नदानेन ब्राह्मणांश्च विशेषतः।। ३९.८ ।।"
  },
  {
    "text": "एतद्यः कुरुते भक्त्या दानमश्वस्य मानवः।।\nऐंद्रान्भोगांश्चिरं भुक्त्वा रुचिरैश्वर्यवान्भवेत्।। ३९.९ ।।"
  },
  {
    "text": "इति श्रीलिंगमहापुराणे उत्तरभागे हिरण्याश्वदानं नामैकोनचत्वारिंशोऽध्यायः।। ३९ ।।"
  }
]
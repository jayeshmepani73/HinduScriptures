[
  {
    "text": "सनत्कुमार उवाच।।"
  },
  {
    "text": "अथ ते संप्रवक्ष्यामि हेमधेनुविधिक्रमम्।।\nसर्वपापप्रशमनं ग्रहदुर्भिक्षनाशनम्।। ३५.१ ।।"
  },
  {
    "text": "उपसर्गप्रशमनं सर्वव्याधि निवारणम्।।\nनिष्काणां च सहस्रेण सुवर्णेन तु कारयेत्।। ३५.२ ।।"
  },
  {
    "text": "तदर्धेनापि वा सम्यक् तदर्धार्धेन वा पुनः।।\nशतेन वा प्रकर्तव्या सर्वरूपगुणान्विता।। ३५.३ ।।"
  },
  {
    "text": "गोरूपं सुखुरं दिव्यं सर्वलक्षणसंयुतम्।।\nखुराग्रे विन्यसेद्वज्रं श्रृंगे वै पद्मरागकम्।। ३५.४ ।।"
  },
  {
    "text": "भ्रुवोर्मध्ये न्यसेद्दिव्यं मौक्तिकं मुनिसत्तमाः।।\nवैडूर्येण स्तनाः कार्या लांगूलं नीलतः शुभम्।। ३५.५ ।।"
  },
  {
    "text": "दंतस्थाने प्रकर्तव्यः पुष्परागः सुशोभनः।।\nपशुवत्कारयित्वा तु वत्सं कुर्यात्सुशोभनम्।। ३५.६ ।।"
  },
  {
    "text": "सुवर्णदशनिष्केण सर्वरत्नसुशोभितम्।।\nपूर्वोक्तवेदिकामध्ये मंडलं परिकल्प्य तु।। ३५.७ ।।"
  },
  {
    "text": "तन्मध्ये सुरभिं स्थाप्य सवत्सां सर्वतत्त्ववित्।।\nसवत्सां सुरभिं तत्र वस्त्रयुग्मेन वेष्टयेत्।। ३५.८ ।।"
  },
  {
    "text": "संपूजयेद्गां गायत्र्या सवत्सां सुरभिं पुनः।।\nअथैकाग्निविधानेन होमं कुर्याद्यथाविधि।। ३५.९ ।।"
  },
  {
    "text": "समिदाज्यविधानेन पूर्ववच्छेषमाचरेत्।।\nशिवपूजा प्रकर्तव्या लिंगं स्नाप्य घृतादिभिः।। ३५.१० ।।"
  },
  {
    "text": "गामालभ्य च गायत्र्या शिवायादापयेच्छुभाम्।।\nदक्षिणा च प्रकर्तव्या त्रिंशन्निष्का महामते।। ३५.११ ।।"
  },
  {
    "text": "इति श्रीलिंगमहापुराणे उत्तरभागे हेमधेनुदानविधिनिरूपणं नाम पंचत्रिंशोऽध्यायः।। ३५ ।।"
  }
]
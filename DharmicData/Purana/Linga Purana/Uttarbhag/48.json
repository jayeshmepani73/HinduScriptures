[
  {
    "text": "सूत उवाच।।\nसर्वेषामपि देवानां प्रतिष्ठामपि विस्तरात्।।\nस्वैर्मत्रैर्यागकुंडानि विन्यस्यैकैकमेव च।। ४८.१ ।।\nस्थापयेदुत्सवं कृत्वा पूजयेच्च विधानतः।।\nभानोः पंचाग्निना कार्यं द्वादशाग्निक्रमेण वा।। ४८.२ ।।\nसर्वकुंडानि वृत्तानि पद्माकाराणि सुव्रताः।।\nअंबाया योनिकुंडं स्याद्वर्धन्येका विधीयते।। ४८.३ ।।\nशक्तीकार्येषु योनिकुंडं विधीयते।।\nगायत्रीं कल्पयेच्छंभोः सर्वेषामपि यत्नतः।।\nसर्वे रुद्रांशजा यस्मात्संक्षेपेण वदामि वः।। ४८.४ ।।\nगायत्रीभेदाः।।\nतत्पुरुषाय विद्महे वाग्विशुद्धाय धीमहि।।\nतन्नः शिवः प्रचोदयात्।। ४८.५ ।।\nगणांबिकायै विद्महे कर्मसिद्ध्यै च धीमहि।।\nतन्नो गौरी प्रचोदयात्।। ४८.६ ।।\nतत्पुरुषाय विद्महे महादेवाय धीमहि।।\nतन्नो रुद्रः प्रचोदयात्।। ४८.७ ।।\nतत्पुरुषाय विद्महे वक्रतुंडाय धीमहि।।\nतन्नो दंतिः प्रचोदयात्।। ४८.८ ।।\nमहासेनाय विद्महे वाग्विशुद्धाय धीमहि।।\nतन्नः स्कंदः प्रोचदयात्।। ४८.९ ।।\nतीक्ष्णश्रृंगाय विद्महे वेदपादाय धीमहि।।\nतन्नो वृषः प्रचोदयात्।। ४८.१० ।।\nहरिवक्त्राय विद्महे रुद्रवक्त्राय धीमहि।।\nतन्नो नंदी प्रचोदयात्।। ४८.११ ।।\nनारायणाय विद्महे वासुदेवाय धीमहि।।\nतन्नो विष्णुः प्रचोदयात्।। ४८.१२ ।।\nमहांबिकायै विद्महे कर्मसिद्ध्यै च धीमहि।।\nतन्नो लक्ष्मीः प्रचोदयात्।। ४८.१३ ।।\nसमुद्धृतायै विद्महे विष्णुनैकेन धीमहि।।\nतन्नो धरा प्रचोदयात्।। ४८.१४ ।।\nवैनतेयाय विद्महे सुवर्णपक्षाय धीमहि।।\nतन्नो गरुडः प्रचोदयात्।। ४८.१५ ।।\nपद्मोद्भवाय विद्महे वेदवक्त्राय धीमहि।।\nतन्नः स्रष्टा प्रचोदयात्।। ४८.१६ ।।\nशिवास्यजायै विद्महे देवरूपायै धीमहि।।\nतन्नो वाचा प्रचोदयात्।। ४८.१७ ।।\nदेवराजाय विद्महे वज्रहस्ताय धीमहि।।\nतन्नः शक्रः प्रचोदयात्।। ४८.१८ ।।\nरुद्रनेत्राय विद्महे शक्तिहस्ताय धीमहि।।\nतन्नो वह्निः प्रचोदयात्।। ४८.१९ ।।\nवैवस्वताय विद्महे दंडहस्ताय धीमहि।।\nतन्नो यमः प्रचोदयात्।। ४८.२० ।।\nनिशाचराय विद्महे खड्गहस्ताय धीमहि।।\nतन्नो निर्ऋतिः प्रचोदयात्।। ४८.२१ ।।\nशुद्धहस्ताय विद्महे पाशहस्ताय धीमहि।।\nतन्नो वरुणः प्रचोदयात्।। ४८.२२ ।।\nसर्वप्राणाय विद्महे यष्टिहस्ताय धीमहि।।\nतन्नो वायुः प्रचोदयात्।। ४८.२३ ।।\nयक्षेश्वराय विद्महे गदाहस्ताय धीमहि।।\nतन्नो यक्षः प्रचोदयात्।। ४८.२४ ।।\nसर्वेश्वराय विद्महे शूलहस्ताय धीमहि।।\nतन्नो रुद्रः प्रचोदयात्।। ४८.२५ ।।\nकात्यायन्यै विद्महे कन्याकुमार्यै धीमहि।।\nतन्नो दुर्गा प्रचोदयात्।। ४८.२६ ।।\nएवं प्रभिद्य गायत्रीं तत्तदेवानुरूपतः।।\nपूजयेत् स्थापयेत्तेषामासनं प्रणवं स्मृतम्।। ४८.२७ ।।\nअथवा विष्णुमतुलं सूक्तेन पुरुषेण वा।।\nविष्णुं चैव महाविष्णुं सदाविष्णुमनुक्रमात्।। ४८.२८ ।।\nस्थापयेद्देवगायत्र्या परिकल्प्य विधानतः।।\nवासुदेवः प्रधानस्तु ततः संकर्षणः स्वयम्।। ४८.२९ ।।\nप्रद्युम्नो ह्यनिरुद्धश्च मूर्तिभेदास्तु वै प्रभोः।।\nबहूनि विविधानीह तस्य शापोद्भवानि च।। ४८.३० ।।\nसर्वावर्तेषु रूपाणि जगतां च हिताय वै।।\nमत्स्यः कूर्मोऽथ वाराहो नारसिंहोऽथ वामनः।। ४८.३१ ।।\nरामो रामश्च कृष्णश्च बौद्धः कल्की तथैव च।।\nतथान्यानि न देवस्य हरेः सापोद्भवानि च।। ४८.३२ ।।\nतेषामपि च गायत्रीं कृत्वा स्थाप्य च पूजयेत्।।\nगुह्यानि देवदेवस्य हरेर्नारायणस्य च।। ४८.३३ ।।\nविज्ञानानि च यंत्राणि मंत्रोपनिषदानि च।।\nपंच ब्रह्मांगजानीह पंचभूतमयानि च।। ४८.३४ ।।\nनमो नारायणायेति मंत्रः परमशोभनः।।\nहरेरष्टाक्षराणीह प्रणवेन समासतः।। ४८.३५ ।।\nओं नमो वासुदेवाय नमः संकर्षणाय च।।\nप्रद्युम्नाय प्रधानाय अनिरुद्धाय वै नमः।। ४८.३६ ।।\nएकमेकेन मंत्रेण स्थापयेत्परमेश्वरम्।।\nबिंबानियानि देवस्य शिवस्य परमेष्ठिनः।। ४८.३७ ।।\nप्रतिष्ठा चैव पूजा च लिंगवन्मुनिसत्तमाः।।\nरत्नविन्याससहितं कौतुकानि हरेरपि।। ४८.३८ ।।\nअचले कारयेत्सर्वं चलेप्येवं विधानतः।।\nतन्नेत्रोन्मीलनं कुर्यान्नेत्रमंत्रेण सुव्रताः।। ४८.३९ ।।\nक्षेत्रप्रदक्षिणं चैव आरामस्य पुरस्य च।।\nजलाधिवासनं चैव पूर्ववत्परिकीर्तितम्।। ४८.४० ।।\nकुंडमंडपनिर्माणं शयनं च विधीयते।।\nहुत्वा नवाग्निभागेन नवकुंडे यताविधि।। ४८.४१ ।।\nअथवा पंचकुंडेषु प्रधाने केवलेऽथ वा।।\nप्रतिष्ठा कथिता दिव्या पारंपर्यक्रमागता।। ४८.४२ ।।\nशिलोद्भवानां बिंबानां चित्राभासस्य वा पुनः।।\nजलाधिवासनं प्रोक्तं वृषेंद्रस्य प्रकीर्तितम्।। ४८.४३ ।।\nप्रासादस्य प्रतिष्ठायां प्रतिष्ठा परिकीर्तिता।।\nप्रासादांगस्य सर्वस्य यथांगानां तनोरिव।। ४८.४४ ।।\nवृषाग्निमातृविघ्नेशकुमारानपि यत्नतः।।\nश्रेष्ठां दुर्गां तथा चंडीं गायत्र्या वै यथाविधि।। ४८.४५ ।।\nप्रागाद्यं स्थापयेच्छंभोरष्टावरणमुत्तमम्।।\nलोकपालगणेशाद्यानपि शंभोः प्रविन्यसेत्।। ४८.४६ ।।\nउमा चंडी च नंदी च महाकालो महामुनिः।।\nविघ्नेश्वरो महाभृंगी स्कंदः सौम्यादितः क्रमात्।। ४८.४७ ।।\nइंद्रादीन्स्वेषु स्थानेषु ब्रह्माणं च जनार्दनम्।।\nस्थापयेच्चैव यत्नेन क्षेत्रेशं वेशगोचरे।। ४८.४८ ।।\nसिंहासने ह्यनंतादीन् विद्येशामपि च क्रमात्।।\nस्थापयेत्प्रणवेनैव गुह्यांगादीनि पंकजे।। ४८.४९ ।।\nएवं संक्षेपतः प्रोक्तं चलस्थापनसुत्तमम्।।\nसर्वेषामपि देवानां देवीनां च विशेषतः।। ४८.५० ।।\nइति श्रीलिंगमहापुराणे उत्तरभागेऽष्टचत्वारिंशोऽध्यायः।। ४८ ।।"
  }
]
[
  {
    "text": "ईश्वर उवाच \nअव्यक्तादभवत् कालः प्रधानं पुरुषः परः ।\nतेभ्यः सर्वमिदं जातं तस्माद् ब्रह्ममयं जगत् ॥ ३.१"
  },
  {
    "text": "सर्वतः पाणिपादान्तं सर्वतोऽक्षिशिरोमुखम् ।\nसर्वतः श्रुतिमल्लोके सर्वमावृत्य तिष्ठति ॥ ३.२"
  },
  {
    "text": "सर्वेन्द्रियगुणाभासं सर्वेन्द्रियविवर्जितम् ।\nसर्वाधारं सदानन्दमव्यक्तं द्वैतवर्जितम् ॥ ३.३"
  },
  {
    "text": "सर्वोपमानरहितं प्रमाणातीतगोचरम् ।\nनिर्वकल्पं निराभासं सर्वावासं परामृतम् ॥ ३.४"
  },
  {
    "text": "अभिन्नं भिन्नसंस्थानं शाश्वतं ध्रुवमव्ययम् ।\nनिर्गुणं परमं व्योम तज्ज्ञानं सूरयो विदुः ॥ ३.५"
  },
  {
    "text": "स आत्मा सर्वभूतानां स बाह्याभ्यन्तरः परः ।\nसोऽहं सर्वत्रगः शान्तो ज्ञानात्मा परमेश्वरः ॥ ३.६"
  },
  {
    "text": "मया ततमिदं विश्वं जगदव्यक्तमूर्तिना ।\nमत्स्थानि सर्वभूतानि यस्तं वेद स वेदवित् ॥ ३.७"
  },
  {
    "text": "प्रधानं पुरुषं चैव तद्वस्तु समुदाहृतम् ।\nतयोरनादिरुद्दिष्टः कालः संयोगजः परः ॥ ३.८"
  },
  {
    "text": "त्रयमेतदनाद्यन्तमव्यक्ते समवस्थितम् ।\nतदात्मकं तदन्यत् स्यात् तद्रूपं मामकं विदुः ॥ ३.९"
  },
  {
    "text": "महदाद्यं विशेषान्तं संप्रसूतेऽखिलं जगत् ।\nया सा प्रकृतिरुद्दिष्टा मोहिनी सर्वदेहिनाम् ॥ ३.१०"
  },
  {
    "text": "पुरुषः प्रकृतिस्थो हि भुङ्‌क्तेयः प्राकृतान् गुणान् ।\nअहंकारविमुक्तत्वात् प्रोच्यते पञ्चविंशकः ॥ ३.११"
  },
  {
    "text": "आद्यो विकारः प्रकृतेर्महानिति च कथ्यते ।\nविज्ञातृशक्तिर्विज्ञानात् ह्यहंकारस्तदुत्थितः ॥ ३.१२"
  },
  {
    "text": "एक एव महानात्मा सोऽहंकारोऽभिधीयते ।\nस जीवः सोऽन्तरात्मेति गीयते तत्त्वचिन्तकैः ॥ ३.१३"
  },
  {
    "text": "तेन वेदयते सर्वं सुखं दुः खं च जन्मसु ।\nस विज्ञानात्मकस्तस्य मनः स्यादुपकारकम् ॥ ३.१४"
  },
  {
    "text": "तेनापि तन्मयस्तस्मात् संसारः पुरुषस्य तु ।\nस चाविवेकः प्रकृतौ सङ्गात् कालेन सोऽभवत् ॥ ३.१५"
  },
  {
    "text": "कालः सृजति भूतानि कालः संहरति प्रजाः ।\nसर्वे कालस्य वशगा न कालः कस्यचिद् वशे ॥ ३.१६"
  },
  {
    "text": "सोऽन्तरा सर्वमेवेदं नियच्छति सनातनः ।\nप्रोच्यते भगवान् प्राणः सर्वज्ञः पुरुषोत्तमः ॥ ३.१७"
  },
  {
    "text": "सर्वेन्द्रियेभ्यः परमं मन आहुर्मनीषिणः ।\nमनसश्चाप्यहंकारमहंकारान्महान् परः ॥ ३.१८"
  },
  {
    "text": "महतः परमव्यक्तमव्यक्तात् पुरुषः परः ।\nपुरुषाद् भगवान् प्राणस्तस्य सर्वमिदं जगत् ॥ ३.१९"
  },
  {
    "text": "प्राणात् परतरं व्योम व्योमातीतोऽग्निरीश्वरः ।\nसोऽहं ब्रह्माव्ययः शान्तो ज्ञानात्मा परमेश्वरः ।\nनास्ति मत्तः परं भूतं मां विज्ञाय मुच्यते ॥ ३.२०"
  },
  {
    "text": "नित्यं हि नास्ति जगति भूतं स्थावरजङ्गमम् ।\nऋते मामेकमव्यक्तं व्योमरूपं महेश्वरम् ॥ ३.२१"
  },
  {
    "text": "सोऽहं सृजामि सकलं संहरामि सदा जगत् ।\nमायी मायामयो देवः कालेन सह सङ्गतः ॥ ३.२२"
  },
  {
    "text": "मत्सन्निधावेष कालः करोति सकलं जगत् ।\nनियोजयत्यनन्तात्मा ह्येतद् वेदानुशासनम् ॥ ३.२३"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) तृतीयोऽध्यायः ॥ ३ ॥"
  }
]
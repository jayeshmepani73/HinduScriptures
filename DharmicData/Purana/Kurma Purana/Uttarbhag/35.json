[
  {
    "text": "ऋषय ऊचुः ।\nतीर्थानि यानि लोकेऽस्मिन् विश्रुतानि माहन्ति च ।\nतानि त्वं कथयास्माकं रोमहर्षण सांप्रतम् ॥ ३५.१"
  },
  {
    "text": "रोमहर्षण उवा ।\nश्रृणुध्वं कथयिष्येऽहं तीर्थानि विविधानि च ।\nकथितानि पुराणेषु मुनिभिर्ब्रह्मवादिभिः ॥ ३५.२"
  },
  {
    "text": "यत्र स्नानं जपो होमः श्राद्धदानादिकं कृतम् ।\nएकैकशो मुनिश्रेष्ठाः पुनात्यासप्तमं कुलम् ॥ ३५.३"
  },
  {
    "text": "पञ्चयोजनविस्तीर्णं ब्रह्मणः परमेष्ठिनः ।\nप्रयागं प्रथितं तीर्थं तस्य माहात्म्यमीरितम् ॥ ३५.४"
  },
  {
    "text": "अन्यच्च तीर्थप्रवरं कुरूणां देववन्दितम् ।\nऋषीणामाश्रमैर्जुष्टं सर्वपापविशोधनम् ॥ ३५.५"
  },
  {
    "text": "तत्र स्नात्वा विशुद्धात्मा दम्भमात्सर्यवर्जितः ।\nददाति यत्किञ्चिदपि पुनात्युभयतः कुलम् ॥ ३५.६"
  },
  {
    "text": "गयातीर्थं परं गुह्यं पितॄणां चाति दुर्ल्लभम् ।\nकृत्वा पिण्डप्रदानं तु न भूयो जायते नरः ॥ ३५.७"
  },
  {
    "text": "सकृद् गयाभिगमनं कृत्वा पिण्डं ददाति यः ।\nतारिताः पितरस्तेन यास्यन्ति परमां गतिम् ॥ ३५.८"
  },
  {
    "text": "तत्र लोकहितार्थाय रुद्रेण परमात्मना ।\nशिलातले पदं न्यस्तं तत्र पितॄन् प्रसादयेत् ॥ ३५.९"
  },
  {
    "text": "गयाऽभिगमनं कर्त्तुं यः शक्तो नाभिगच्छति ।\nशोचन्ति पितरस्तं वै वृथा तस्य परिश्रमः ॥ ३५.१०"
  },
  {
    "text": "गायन्ति पितरो गाथाः कीर्त्तयन्ति महर्षयः ।\nगयांयास्यतियः कश्चित् सोऽस्मान् संतारयिष्यति ॥ ३५.११"
  },
  {
    "text": "यदि स्यात् पातकोपेतः स्वधर्मपरिवर्जितः ।\nगयां यास्यति वंश्यो यः सोऽस्मान् संतारयिष्यति ॥ ३५.१२"
  },
  {
    "text": "एष्टव्या बहवः पुत्राः शीलवन्तो गुणान्विताः ।\nतेषां तु समवेतानां यद्येकोऽपि गयां व्रजेत् ॥ ३५.१३"
  },
  {
    "text": "तस्मात् सर्वप्रयत्नेन ब्राह्मणस्तु विशेषतः ।\nप्रदद्याद् विधिवत् पिण्डान् गयां गत्वा समाहितः ॥ ३५.१४"
  },
  {
    "text": "गधन्यास्तु खलु ते मर्त्या गयायां पिण्डदायिनः ।\nकुलान्युभयतः सप्त समुद्धृत्याप्नुयुः परम् ॥ ३५.१५"
  },
  {
    "text": "अन्यच्च तीर्थप्रवरं सिद्धावासमुदाहृतम् ।\nप्रभासमिति विख्यातं यत्रास्ते भगवान् भवः ॥ ३५.१६"
  },
  {
    "text": "तत्र स्नानं तपः श्राद्धं ब्राह्मणानां च पूजनम् ।\nकृत्वा लोकमवाप्नोति ब्रह्मणोऽक्षय्यमुत्तमम् ॥ ३५.१७"
  },
  {
    "text": "तीर्थं त्रैयम्बकं नाम सर्वदेवनमस्कृतम् ।\nपूजयित्वा तत्र रुद्रं ज्योतिष्टोमफलं लभेत् ॥ ३५.१८"
  },
  {
    "text": "सुवर्णाक्षं महादेवं समभ्यर्च्य कपर्दिनम् ।\nब्राह्मणान् पूजयित्वा तु गाणपत्यं लभेद् ध्रुवम् ॥ ३५.१९"
  },
  {
    "text": "सोमेश्वरं तीर्थवरं रुद्रस्य परमेष्ठिनः ।\nसर्वव्याधिहरं पुण्यं रुद्रसालोक्यकारणम् ॥ ३५.२०"
  },
  {
    "text": "तीर्थानां परमं तीर्थं विजयं नाम शोभनम् ।\nतत्र लिङ्गं महेशस्य विजयं नाम विश्रुतम् ॥ ३५.२१"
  },
  {
    "text": "षण्मासनियताहारो ब्रह्मचारी समाहितः ।\nउषित्वा तत्र विप्रेन्द्रा यास्यन्ति परमं पदम् ॥ ३५.२२"
  },
  {
    "text": "अन्यच्च तीर्थप्रवरं पूर्वदेशेषु शोभनम् ।\nएकान्तं देवदेवस्य गाणपत्यफलप्रदम् ॥ ३५.२३"
  },
  {
    "text": "दत्त्वात्र शिवभक्तानां किञ्चिच्छश्वन्महीं शुभाम् ।\nसार्वभौमो भवेद् राजा मुमुक्षुर्मोक्षमाप्नुयात् ॥ ३५.२४"
  },
  {
    "text": "महानदीजलं पुण्यं सर्वपापविनाशनम् ।\nग्रहणे समुपस्पृश्य मुच्यते सर्वपातकैः ॥ ३५.२५"
  },
  {
    "text": "अन्या च विरजा नाम नदी त्रैलोक्यविश्रुता ।\nतस्यां स्नात्वा नरो विप्रा ब्रह्मलोके महीयते ॥ ३५.२६"
  },
  {
    "text": "तीर्थं नारायणस्यान्यन्नाम्ना तु पुरुषोत्तमम् ।\nतत्र नारायणः श्रीमानास्ते परमपूरुषः ॥ ३५.२७"
  },
  {
    "text": "पूजयित्वा परं विष्णुं स्नात्वा तत्र द्विजोत्तमः ।\nब्राह्मणान् पूजयित्वा तु विष्णुलोकमवाप्नुयात् ॥ ३५.२८"
  },
  {
    "text": "तीर्थानां परमं तीर्थं गोकर्णं नाम विश्रुतम् ।\nसर्वपापहरं शंभोर्निवासः परमेष्ठिनः ॥ ३५.२९"
  },
  {
    "text": "दृष्ट्वा लिंङ्गं तु देवस्य गोकर्णेश्वरमुत्तमम् ।\nईप्सिताँल्लभते कामान् रुद्रस्य दयितो भवेत् ॥ ३५.३०"
  },
  {
    "text": "उत्तरं चापि गोकर्णं लिङ्गं देवस्य शूलिनः ।\nमहादेवं अर्चयित्वा शिवसायुज्यमाप्नुयात् ॥ ३५.३१"
  },
  {
    "text": "तत्र देवो महादेवः स्थाणुरित्यभिविश्रुतः ।\nतं दृष्ट्वा सर्वपापेभ्यो मुच्यते तत्क्षणान्नरः ॥ ३५.३२"
  },
  {
    "text": "अन्यत् कुब्जाम्रमतुलं स्थानं विष्णोर्महात्मनः ।\nसंपूज्य पुरुषं विष्णुं श्वेतद्वीपे महीयते ॥ ३५.३३"
  },
  {
    "text": "यत्र नारायणो देवो रुद्रेण त्रिपुरारिणा ।\nकृत्वा यज्ञस्य मथनं दक्षस्य तु विसर्जितः ॥ ३५.३४"
  },
  {
    "text": "समन्ताद् योजनं क्षेत्रं सिद्धर्षिगणवन्दितम् ।\nपुण्यमायतनं विष्णोस्तत्रास्ते पुरुषोत्तमः ॥ ३५.३५"
  },
  {
    "text": "अन्यत् कोकामुखे विष्णोस्तीर्थमद्‌भुतकर्मणः ।\nमृतोऽत्र पातकैर्मुक्तो विष्णुसारूप्यमाप्नुयात् ॥ ३५.३६"
  },
  {
    "text": "शालग्रामं महातीर्थं विष्णोः प्रीतिविवर्धनम् ।\nप्राणांस्तत्र नरस्त्यक्त्वा हृषीकेषं प्रपश्यति ॥ ३५.३७"
  },
  {
    "text": "अश्वतीर्थमिति ख्यातं सिद्धावासं सुपावनम् ।\nआस्ते हयशिरा नित्यं तत्र नारायणः स्वयम् ॥ ३५.३८"
  },
  {
    "text": "तीर्थं त्रैलोक्यविख्यातं सिद्दवासं सुशोबनम् ।\nतत्रास्ति पुण्यदं तीर्थं ब्रह्मणः परमेष्टिनः॥३५.३९"
  },
  {
    "text": "पुष्करं सर्वपापघ्नं मृतानां ब्रह्मलोकदम् ।\nमनसा संस्मरेद् यस्तु पुष्करं वै द्विजोत्तमः ।३५.४०"
  },
  {
    "text": "पूयते पातकैः सर्वैः शक्रेण सह मोदते ।\nतत्र देवाः सगन्धर्वाः सयक्षोरगराक्षसाः ।३५.४१"
  },
  {
    "text": "उपासते सिद्धसङ्घा ब्रह्माणं पद्मसंभवम् ।\nतत्र स्नात्वा भवेच्छुद्धो ब्रह्माणं परमेष्ठिनम् ॥३५.४२"
  },
  {
    "text": "पूजयित्वा द्विजवरं ब्रह्माणं संप्रपष्यति ।\nतत्राभिगम्य देवेशं पुरुहूतमनिन्दितम् ।३५.४३"
  },
  {
    "text": "सुरूपो जायते मर्त्यः सर्वान् कामानवाप्नुयात् ।\nसप्तसारस्वतं तीर्थं ब्रह्माद्यैः सेवितं परम् ।३५.४४"
  },
  {
    "text": "पूजयित्वा तत्र रुद्रमश्वमेधफलं लभेत् ।\nयत्र मङ्कणको रुद्रं प्रपन्नः परमेश्वरम् ।३५.४५"
  },
  {
    "text": "आराधयामास शिवं तपसा गोवृषध्वजम् ।\nप्रजज्वालाथ तपसा मुनिर्मङ्कणकस्तदा ।३५.४६"
  },
  {
    "text": "ननर्त्त हर्षवेगेन ज्ञात्वा रुद्रं समागतम् ।\nतं प्राह भगवान् रुद्रः किमर्थं नर्तितं त्वया ।३५.४७"
  },
  {
    "text": "दृष्ट्वाऽपि देवमीशानं नृत्यति स्म पुनः पुनः ।\nसोऽन्वीक्ष्य भगवानीशः सगर्वं गर्वशान्तये ।३५.४८"
  },
  {
    "text": "स्वकं देहं विदार्यास्मै भस्मराशिमदर्शयत् ।\nपश्येमं मच्छरीरोत्थं भस्मराशिं द्विजोत्तम ।३५.४९"
  },
  {
    "text": "माहात्म्यमेतत् तपसस्त्वादृशोऽन्योऽपि विद्यते ।\nयत् सगर्वं हि भवता नर्तितं मुनिपुंगव ।३५.५०"
  },
  {
    "text": "न युक्तं तापसस्यैतत् त्वत्तोऽप्यत्राधिको ह्यहम् ।\nइत्याभाष्य मुनिश्रेष्ठं स रुद्रः किल विश्वदृक् ।३५.५१"
  },
  {
    "text": "आस्थाय परमं भावं ननर्त्त जगतो हरः ।\nसहस्रशीर्षा भूत्वा सहस्राक्षः सहस्रपात् ।३५.५२"
  },
  {
    "text": "दंष्ट्राकरालवदनो ज्वालामाली भयंकरः।\nसोऽन्वपश्यदथेषस्य पार्श्वे तस्य त्रिशूलिनः ।३५.५३"
  },
  {
    "text": "विशाललोचनमेकां देवीं चारुविलासिनीम् ।\nसूर्यायुतसमप्रख्यां प्रसन्नवदनां शिवाम् ॥ ३५.५४"
  },
  {
    "text": "सस्मितं प्रेक्ष्य विश्वेशं तिष्ठन्तममितद्युतिम् ।\nदृष्ट्वा संत्रस्तहृदयो वेपमानो मुनीश्वरः ।३५.५५"
  },
  {
    "text": "ननाम शिरसा रुद्रं रुद्राध्यायं जपन् वशी ।\nप्रसन्नो भगवानीशस्त्र्यम्बको भक्तवत्सलः ।३५.५६"
  },
  {
    "text": "पूर्ववेषं स जग्राह देवी चान्तर्हिताऽभवत् ।\nआलिङ्‌ग्य भक्तं प्रणतं देवदेवः स्वयंशिवः ।३५.५७"
  },
  {
    "text": "न भेतव्यं त्वया वत्स प्राह किं ते ददाम्यहम् ।\nप्रणम्य मूर्ध्ना गिरिशं हरं त्रिपुरसूदनम् ।३५.५८"
  },
  {
    "text": "विज्ञापयामास तदा हृष्टः प्रष्टुमना मुनिः ।\nनमोऽस्तु ते महादेव महेश्वर नमोऽस्तु ते ।३५.५९"
  },
  {
    "text": "किमेतद् भगवद्‌रूपं सुघोरं विश्वतोमुखम् ।\nका च सा भगवत्पार्श्वे राजमाना व्यवस्थिता ।३५.६०"
  },
  {
    "text": "अन्तर्हितेव च सहसा सर्वमिच्छामि वेदितुम् ।\nइत्युक्ते व्याजहारेशस्तदा मङ्कणकं हरः ।३५.६१"
  },
  {
    "text": "महेशः स्वात्मनो योगं देवीं च त्रिपुरानलः ।\nअहं सहस्रनयनः सर्वात्मा सर्वतोमुखः ।३५.६२"
  },
  {
    "text": "दाहकः सर्वपापानां कालः कालकरो हरः ।\nमयैव प्रेर्यते कृत्स्नं चेतनाचेतनात्मकम् ।३५.६३"
  },
  {
    "text": "सोऽन्तर्यामी स पुरुषो ह्यहं वै पुरुषोत्तमः ।\nतस्य सा परमा माया प्रकृतिस्त्रिगुणात्मिका ।३५.६४"
  },
  {
    "text": "प्रोच्यते मुनिर्भिशक्तिर्जगद्योनिः सनातनी ।\nस एष मायया विश्वं व्यामोहयति विश्ववित् ।३५.६५"
  },
  {
    "text": "नारायणः परोऽव्यक्तो मायारूप इति श्रुतिः ।\nएवमेतज्जगत् सर्वं सर्वदा स्थापयाम्यहम् ।३५.६६"
  },
  {
    "text": "योजयामि प्रकृत्याऽहं पुरुषं पञ्चविंशकम् ।\nतथा वै संगतो देवः कूटस्थः सर्वगोऽमलः ।३५.६७"
  },
  {
    "text": "सृजत्यशेषमेवेदं स्वमूर्त्तेः प्रकृतेरजः ॥\nस देवो भगवान् ब्रह्मा विश्वरूपः पितामहः ।३५.६८"
  },
  {
    "text": "तवैतत् कथितं सम्यक् स्रष्ट्वृत्वं परमात्मनः ।\nएकोऽहं भगवान् कलो ह्यनादिश्चान्तकृद् विभुः ।३५.६९"
  },
  {
    "text": "समास्थाय परं भावं प्रोक्तो रुद्रो मनीषिभिः ।\nमम वै साऽपरा शक्तिर्देवी विद्येति विश्रुता ।३५.७०"
  },
  {
    "text": "दृष्टा हि भवता नूनं विद्यादेहस्त्वहं ततः ।\nएवमेतानि तत्त्वानि प्रधानपुरुषेश्वराः ।३५.७१"
  },
  {
    "text": "विष्णुर्ब्रह्मा च भगवान् रुद्रः काल इति श्रुतिः ।\nत्रयमेतदनाद्यन्तं ब्रह्मण्येव व्यवस्थितम् ।३५.७२"
  },
  {
    "text": "तदात्मकं तदव्यक्तं तदक्षरमिति श्रुतिः ।\nआत्मानन्दपरं तत्त्वं चिन्मात्रं परमं पदम् ।३५.७३"
  },
  {
    "text": "आकाशं निष्कलं ब्रह्म तस्मादन्यन्न विद्यते ।\nएवं विज्ञाय भवता भक्तियोगाश्रयेण तु ।३५.७४"
  },
  {
    "text": "संपूज्यो वन्दनीयोऽहं ततस्तं पश्य शाश्वतम् ।\nएतावदुक्त्वा भगवाञ्जगामादर्शनं हरः ।३५.७५"
  },
  {
    "text": "तत्रैव भक्तियोगेन रुद्रामाराधयन्मुनिः ।\nएतत् पवित्रमतुलं तीर्थं ब्रह्मर्षिसेवितम् ।\nसंसेव्य ब्राह्मणो विद्वान् मुच्यते सर्वपातकैः ॥ ३५.७६"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे पञ्चत्रिंशोऽध्यायः ॥ ३५॥"
  }
]
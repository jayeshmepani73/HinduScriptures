[
  {
    "text": "व्यास उवाच ।\nअथ श्राद्धममावास्यां प्राप्य कार्यं द्विजोत्तमैः ।\nपिण्डान्वाहार्यकं भक्त्या भुक्तिमुक्तिफलप्रदम् ।। २०.१"
  },
  {
    "text": "पिण्डान्वाहार्यकं श्राद्धं क्षीणे राजनि शस्यते ।\nअपराह्णे द्विजातीनां प्रशस्तेनामिषेण च ।। २०.२"
  },
  {
    "text": "प्रतिपत्प्रभृति ह्यन्यास्तिथयः कृष्णपक्षके ।\nचतुर्दशीं वर्जयित्वा प्रशस्ता ह्युत्तरोत्तरे ।। २०.३"
  },
  {
    "text": "अमावास्याष्टकास्तिस्रः पौषमासादिषु त्रिषु ।\nतिस्रस्तास्त्वष्टकाः पुण्या माघी पञ्चदशी तथा ।। २०.४"
  },
  {
    "text": "त्रयोदशी मघायुक्ता वर्षासु तु विशेषतः ।\nशस्यापाकश्राद्धकाला नित्याः प्रोक्ता दिने दिने ।। २०.५"
  },
  {
    "text": "नैमित्तिकं तु कर्तव्यं ग्रहणे चन्द्रसूर्ययोः ।\nबान्धवानां च मरणे नारकी स्यादतोऽन्यथा ।। २०.६"
  },
  {
    "text": "काम्यानि चैव श्राद्धानि शस्यन्ते ग्रहणादिषु ।\nअयने विषुवे चैव व्यतीपातेऽप्यनन्तकम् ।। २०.७"
  },
  {
    "text": "संक्रान्त्यामक्षयं श्राद्धं तथा जन्मदिनेष्वपि ।\nनक्षत्रेषु च सर्वेषु कार्यं काले विशेषतः ।। २०.८"
  },
  {
    "text": "स्वर्गं च लभते कृत्वा कृत्तिकासु द्विजोत्तमः ।\nअपत्यमथ रोहिण्यां सौम्ये तु ब्रह्मवर्चसम् ।। २०.९"
  },
  {
    "text": "रौद्राणां कर्मणां सिद्धिमार्द्रायां शौर्यमेव च ।\nपुनर्वसौ तथा भूमिं श्रियं पुष्ये तथैव च ।। २०.१०"
  },
  {
    "text": "सर्वान् कामांस्तथा सर्प्ये पित्र्ये सौभाग्यमेव च ।\nअर्यम्णे तु धनं विन्द्यात् फाल्गुन्यां पापनाशनम् ।। २०.११"
  },
  {
    "text": "ज्ञातिश्रैष्ठ्यं तथा हस्ते चित्रायां च बहून् सुतान् ।\nवाणिज्यसिद्धिं स्वातौ तु विशाखासु सुवर्णकम् ।। २०.१२"
  },
  {
    "text": "मैत्रे बहूनि मित्राणि राज्यं शाक्रे तथैव च ।\nमूले कृषिं लभेद् ज्ञानं सिद्धिमाप्ये समुद्रतः ।। २०.१३"
  },
  {
    "text": "सर्वान् कामान् वैश्वदेवे श्रैष्ठ्यं तु श्रवणे पुनः ।\nश्रविष्ठायां तथा कामान् वारुणे च परं बलम् ।। २०.१४"
  },
  {
    "text": "अजैकपादे कुप्यं स्यादहिर्बुध्ने गृहं शुभम् ।\nरेवत्यां बहवो गावो ह्यश्विन्यां तुरगांस्तथा ।\nयाम्येऽथ जीवितन्तु स्याद्यदि श्राद्धं प्रयच्छति ।। २०.१५"
  },
  {
    "text": "आदित्यवारे त्वारोग्यं चन्द्रे सौभाग्यमेव च ।\nकौजे सर्वत्र विजयं सर्वान् कामान् बुधस्य तु ।। २०.१६"
  },
  {
    "text": "विद्यामभीष्टा जीवे तु धनं वै भार्गवे पुनः ।\nशमैश्वरे लभेदायुः प्रतिपत्सु सुतान् शुभान् ।। २०.१७"
  },
  {
    "text": "कन्यका वै द्वितीयायां तृतीयायां तु विन्दति ।\nपशून्‌क्षुद्रांश्चतुर्थ्यां तु पञ्चम्यांशोभनान् सुतान् ।। २०.१८"
  },
  {
    "text": "षष्ट्यां द्युतिं कृषिं चापि सप्तम्यां च धनं नरः ।\nअष्टम्यामपि वाणिज्यं लभते श्राद्धदः सदा ।। २०.१९"
  },
  {
    "text": "स्यान्नवम्यामेकखुरं दशम्यां द्विखुरं बहु ।\nएकादश्यां तथा रूप्यं ब्रह्मवर्चस्विनः सुतान् ।। २०.२०"
  },
  {
    "text": "द्वादश्यां जातरूपं च रजतं कुप्यमेव च ।\nज्ञातिश्रैष्ठ्यं त्रयोदश्यां चतुर्दश्यां तु क्रुप्रजाः ।\nपञ्चदश्यां सर्वकामानाप्नोति श्राद्धदः सदा ।। २०.२१"
  },
  {
    "text": "तस्माच्छ्राद्धं न कर्त्तव्यं चतुर्दश्यां द्विजातिभिः ।\nशस्त्रेण तु हतानां वै तत्र श्राद्धं प्रकल्पयेत् ।। २०.२२"
  },
  {
    "text": "द्रव्यब्राह्मणसंपत्तौ न कालनियमः कृतः ।\nतस्माद् भोगापवर्गार्थं श्राद्धं कुर्युर्द्विजातयः ।। २०.२३"
  },
  {
    "text": "कर्मारम्भेषु सर्वेषु कुर्यादाभ्युदयं पुनः ।\nपुत्रजन्मादिषु श्राद्धं पार्वणं पर्वसु स्मृतम् ।। २०.२४"
  },
  {
    "text": "अहन्यहनि नित्यं स्यात् काम्यं नैमित्तिकं पुनः ।\nएकोद्दिष्टादि विज्ञेयं वृद्धिश्राद्धं तु पार्वणम् ।। २०.२५"
  },
  {
    "text": "एतत् पञ्चविधं श्राद्धं मनुना परिकीर्तितम् ।\nयात्रायां षष्ठमाख्यातं तत्प्रयत्नेन पालयेत् ।। २०.२६"
  },
  {
    "text": "शुद्धये सप्तमं श्राद्धं ब्रह्मणा परिभाषितम् ।\nदैविकं चाष्टमं श्राद्धं यत्कृत्वा मुच्यते भयात् ।। २०.२७"
  },
  {
    "text": "संन्ध्यां रीत्रौ न कर्त्तव्यं राहोरन्यत्र दर्शनात् ।\nदेशानां च विशेषेण भवेत् पुण्यमनन्तकम् ।। २०.२८"
  },
  {
    "text": "गङ्गायामक्षयं श्राद्धं प्रयागेऽमरकण्टके ।\nगायन्ति पितरो गाथां कीर्त्तयन्ति मनीषिणः ।। २०.२९"
  },
  {
    "text": "एष्टव्या बहवः पुत्राः शीलवन्तो गुणान्विताः ।\nतेषां तु समवेतानां यद्येकोऽपि गायां व्रजेत् ।। २०.३०"
  },
  {
    "text": "गयां प्राप्यानुषङ्‌गेण यदि श्राद्धं समाचरेत् ।\nतारिताः पितरस्तेन स याति परमां गतिम् ।। २०.३१"
  },
  {
    "text": "वराहपर्वते चैव गङ्‌गायां वै विशेषतः ।\nवाराणस्यां विशेषेण यत्र देवः स्वयं हरः ।। २०.३२"
  },
  {
    "text": "गङ्गाद्वारे प्रभासे च बिल्वके नीलपर्वते ।\nकुरुक्षेत्रे च कुब्जाम्रे भृगुतुङ्गे महालये ।। २०.३३"
  },
  {
    "text": "केदारे फल्गुतीर्थे च नैमिषारण्य एव च ।\nसरस्वत्यां विशेषेण पुष्करेषु विशेषतः ।। २०.३४"
  },
  {
    "text": "नर्मदायां कुशावर्त्ते श्रीशैले भद्रकर्णके ।\nवेत्रवत्यां विशाखायां गोदावर्यां विशेषतः ।। २०.३५"
  },
  {
    "text": "एवमादिषु चान्येषु तीर्थेषु पुलिनेषु च ।\nनदीनां चैव तीरेषु तुष्यन्ति पितरः सदा ।। २०.३६"
  },
  {
    "text": "व्रीहिभिश्च यवैर्माषैरद्भिर्मूलफलेन वा ।\nश्यामाकैश्च यवैः शाकैर्नीवारैश्च प्रियङ्‌गुभिः ।\nगौधूमैश्च तिलैर्मुद्‌गैर्मासं प्रीणयते पितॄन् ।। २०.३७"
  },
  {
    "text": "आम्रान् पाने रतानिक्षून् मृद्वीकांश्च सदाडिमान् ।\nविदाश्वांश्च भरण्डाश्च श्राद्धकाले प्रादपयेत् ।। २०.३८"
  },
  {
    "text": "लाजान् मधुयुतान् दद्यात् सक्तून् शर्करया सह ।\nदद्याच्छ्राद्धे प्रयत्नेन श्रृङ्‌गाटककशेरुकान् ।। २०.३९"
  },
  {
    "text": "द्वौ मासौ मत्स्यमांसेन त्रीन् मासान् हारिणेनतु ।\nऔरभ्रेणाथ चतुरः शाकुनेनेह पञ्च तु ।\nषण्मासांश्छागमांसेन पार्षतेनाथ सप्त वै ।२०.४०"
  },
  {
    "text": "अष्टावेणस्य मांसेन रौरवेण नवैव तु ।\nदशमासांस्तु तृप्यन्ति वराहमहिषामिषैः ।२०.४१"
  },
  {
    "text": "शशकूर्मर्योर्मांसेन मासानेकादशैव तु ।\nसंवत्सरं तु गव्येन पयसा पायसेन तु ।\nवार्ध्रीणसस्य मांसेन तृप्तिर्द्वादशवार्षिकी ।। २०.४२"
  },
  {
    "text": "कालशाकं महाशल्कः खङ्गलोहामिषं मधु ।\nआनन्त्यायैव कल्पन्ते मुन्यन्नानि च सर्वशः ।। २०.४३"
  },
  {
    "text": "क्रीत्वा लब्ध्वा स्वयं वाऽथ मृतानादृत्य वै द्विजः ।\nदद्याच्छ्राद्धे प्रयत्नेन तदस्याक्षयमुच्यते ।। २०.४४"
  },
  {
    "text": "पिप्पलीं क्रमुकं चैव तथा चैव मसूरकम् ।\nकूष्माण्डालाबुवार्त्ताक भूतृणं सुरसं तथा ।। २०.४५\nकुसुम्भपिण्डमूलं वै तन्दुलीयकमेव च ।\nराजमाषांस्तथा क्षीरं माहिषाजं च विवर्जयेत् ।। २०.४६"
  },
  {
    "text": "आढक्यः कोविदारांश्च पालक्या मरिचांस्तथा ।\nवर्जयेत् सर्वयत्नेन श्राद्धकाले द्विजोत्तमः ।। २०.४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे विशोऽध्यायः ।।"
  }
]
[
  {
    "text": "सूत उवाच ।\nइदमन्यत् परं स्थानं गुह्याद् गुह्यतमं महत् ।\nमहादेवस्य देवस्य महालयमिति श्रुतम् ॥ ३७.१"
  },
  {
    "text": "तत्र देवादिदेवेन रुद्रेण त्रिपुरारिणा ।\nशिलातले पदं न्यस्तं नास्तिकानां निदर्शनम् ॥ ३७.२"
  },
  {
    "text": "तत्र पाशुपताः शान्ता भस्मोद्धूलितविग्रहाः ।\nउपासते महादेवं वेदाध्ययनतत्पराः ॥ ३७.३"
  },
  {
    "text": "स्नात्वा तत्र पदं शार्वं दृष्ट्वा भक्तिपुरः सरम् ।\nनमस्कृत्वाऽथ शिरसा रुद्रसामीप्यमाप्नुयात् ॥ ३७.४"
  },
  {
    "text": "अन्यच्च देवदेवस्य स्थानं शंभोर्महात्मनः ।\nकेदारमिति विख्यातं सिद्धानामालयं शुभम् ॥ ३७.५"
  },
  {
    "text": "तत्र स्नात्वा महादेवमभ्यर्च्य वृषकेतनम् ।\nपीत्वा चैवोदकं शुद्धं गाणपत्यमवाप्नुयात् ॥ ३७.६"
  },
  {
    "text": "श्राद्धदानादिकं कृत्वा ह्यक्ष्यं लभते फलम् ।\nद्विजातिप्रवरैर्जुष्टं योगिभिर्ज्जितमानसैः ॥ ३७.७"
  },
  {
    "text": "तीर्थं प्लक्षावतरणं सर्वपापविनाशनम् ।\nतत्राभ्यर्च्य श्रीनिवासं विष्णुलोके महीयते ॥ ३७.८"
  },
  {
    "text": "अन्यच्च मगधारण्यं सर्वलोकगतिप्रदम् ।\nअक्षयं विन्दते स्वर्गं तत्र गत्वा द्विजोत्तमः ॥ ३७.९"
  },
  {
    "text": "तीर्थं कनखलं पुण्यं महापातकनाशनम् ।\nयत्र देवेन रुद्रेण यज्ञो दक्षस्य नाशितः ॥ ३७.१०"
  },
  {
    "text": "तत्र गङ्गामुपस्पृश्य शुचिर्भावसमन्वितः ।\nमुच्यते सर्वपापैस्तु ब्रह्मलोकं लभेन्मृतः ॥ ३७.११"
  },
  {
    "text": "महातीर्थमिति ख्यातं पुण्यं नारायणप्रियम् ।\nतत्राभ्यर्च्य हृषीकेशं श्वेतद्वीपं सगच्छति ॥ ३७.१२"
  },
  {
    "text": "अन्यच्च तीर्थप्रवरं नाम्ना श्रीपर्वतं शुभम् ।\nतत्र प्राणान् परित्यज्य रुद्रस्य दयितो भवेत् ॥ ३७.१३"
  },
  {
    "text": "तत्र सन्निहितो रुद्रो देव्या सह महेश्वरः ।\nस्नानपिण्डादिकं तत्र कृतमक्षय्यमुत्तमम् ॥ ३७.१४"
  },
  {
    "text": "गोदावरी नदी पुण्या सर्वपापविनाशनी ।\nतत्र स्नात्वा पितॄन् देवांस्तर्पयित्वा यथाविधि ।३७.१५"
  },
  {
    "text": "सर्वपापविशुद्धात्मा गोसहस्रफलं लभेत् ।\nपवित्रसलिला पुण्या कावेरी विपुला नदी ।३७.१६"
  },
  {
    "text": "तस्यां स्नात्वोदकं कृत्वा मुच्यते सर्वपातकैः ।\nत्रिरात्रोपोषितेनाथ एकरात्रोषितेन वा ॥ ३७.१७"
  },
  {
    "text": "द्विजातीनां तु कथितं तीर्थानामिह सेवनम् ।\nयस्य वाङ्‌मनसी शुद्धे हस्तपादौ च संस्थितौ ।३७.१८"
  },
  {
    "text": "अलोलुपो ब्रह्मचारी तीर्थानां फलमाप्नुयात् ।\nस्वामितीर्थं महातीर्थं त्रिषु लोकेषु विश्रुतम् ।३७.१९"
  },
  {
    "text": "तत्र सन्निहितो नित्यं स्कन्दोऽमरनमस्कृतः ।\nस्नात्वा कुमारधारायां कृत्वा देवादितर्पणम् ।३७.२०"
  },
  {
    "text": "आराध्य षण्मुखं देवं स्कन्देन सह मोदते ।\nनदी त्रैलोक्यविख्याता ताम्रपर्णोति नामतः ।३७.२१"
  },
  {
    "text": "तत्र स्नात्वा पितॄन् भक्त्या तर्पयित्वा यथाविधि ।\nपापकर्तॄनपि पितॄस्तारयेन्नात्र संशयः ॥ ३७.२२"
  },
  {
    "text": "चन्द्रतीर्थमिति ख्यातं कावेर्याः प्रभवेऽक्षयम् ।\nतीर्थे तत्रभवेद्धत्तं मृतानां स्वर्गतिर्ध्रुवा ॥ ३७.२३"
  },
  {
    "text": "विन्ध्यपादे प्रपश्यन्ति देवदेवं सदाशिवम् ।\nभक्त्या ये ते न पश्यन्ति यमस्य सदनं द्विजाः ॥ ३७.२४"
  },
  {
    "text": "देविकायां वृषो नाम तीर्थं सिद्धनिषेवितम् ।\nतत्र स्नात्वोदकं दत्वा योगसिद्धिं च विन्दति ॥ ३७.२५"
  },
  {
    "text": "दशाश्वमेधिकं तीर्थं सर्वपापविनाशकम् ।\nदशानामश्वमेधानां तत्राप्नोति फलं नरः ॥ ३७.२६"
  },
  {
    "text": "पुण्डरीकं महातीर्थं ब्राह्मणैरुपसेवितम् ।\nतत्राभिगम्य युक्तात्मा पुण्डरीकफलं लभेत् ॥ ३७.२७"
  },
  {
    "text": "तीर्थेभ्यः परमं तीर्थं ब्रह्मतीर्थमिति श्रुतम् ।\nब्रह्माणमर्चयित्वा तु ब्रह्मलोके महीयते ॥ ३३.२८"
  },
  {
    "text": "सरस्वत्या विनशनं प्लक्षप्रस्रवणं शुभम् ।\nव्यासतीर्थं परं तीर्थं मैनाकं च नगोत्तमम् ।३७.२९"
  },
  {
    "text": "यमुनाप्रभवं चैव सर्वपापविनाशनम् ।\nपितॄणां दुहिता देवी गन्धकालीति विश्रुता ।३७.३०"
  },
  {
    "text": "तस्यां स्नात्वा दिवं याति मृतो जातिस्मरो भवेत् ।\nकुबेरतुङ्गं पापघ्नं सिद्धचारणसेवितम् ।३७.३१"
  },
  {
    "text": "प्राणांस्तत्र परित्यज्य कुबेरानुचरो भवेत् ।\nउमातुङ्गमिति ख्यातं यत्र सा रुद्रवल्लभा ।३७.३२"
  },
  {
    "text": "तत्राभ्यर्च्य महादेवीं गोसहस्रफलं लभेत् ।\nभृगुतुङ्गे तपस्तप्तं श्राद्धं दानं तथा कृतम् ।३७.३३"
  },
  {
    "text": "कुलान्युभयतः सप्त पुनातीति मतिर्मम ।\nकाश्यपस्य महातीर्थं कालसर्पिरिति श्रुतम् ।३७.३४"
  },
  {
    "text": "तत्र श्राद्धानि देयानि नित्यं पापक्षयेच्छया ।\nदशार्णायां तथा दानं श्राद्धं होमस्तपो जपः ॥३७.३५"
  },
  {
    "text": "अक्षयं चाव्ययं चैव कृतं भवति सर्वदा ।\nतीर्थं द्विजातिभिर्जुष्टं नाम्ना वै कुरुजाङ्गलम् ।३७.३६"
  },
  {
    "text": "दत्त्वा तु दानं विधिवद् ब्रह्मलोके महीयते ।\nवैतरण्यां महातीर्थे स्वर्णवेद्यां तथैव च ।३७.३७"
  },
  {
    "text": "धर्मपृष्ठे च सरसि ब्रह्मणः परमे शुभे ।\nभरतस्याश्रमे पुण्ये पुण्ये श्राद्धवटे शुभे ।३७.३८ ।"
  },
  {
    "text": "महाह्रदे च कौशिक्यां दत्तं भवति चाक्षयम् ।\nमुण्डपृष्ठे पदं न्यस्तं महादेवेन धीमता ।३७.३९"
  },
  {
    "text": "हिताय सर्वभूतानां नास्तिकानां निदर्शनम् ।\nअल्पेनापि तु कालेन नरो धर्मपरायणः ॥३७.४०"
  },
  {
    "text": "पाप्मानमुत्सृजत्याशु जीर्णां त्वचमिवोरगः ।\nनाम्ना कनकनन्देति तीर्थं त्रैलोक्यविश्रुतम् ।३७.४१"
  },
  {
    "text": "उदीच्यां मुञ्जपृष्ठस्य ब्रह्मर्षिगणसेवितम् ।\nतत्र स्नात्वा दिवं यान्ति सशरीरा द्विजातयः ।३७.४२"
  },
  {
    "text": "दत्तं चापि सदा श्राद्धमक्षयं समुदाहृतम् ।\nऋणैस्त्रिभिर्नरः स्नात्वा मुच्यते क्षीणकल्मषः ॥ ३७.४३"
  },
  {
    "text": "मानसे सरसि स्नात्वा शक्रस्यार्द्धासनं लभेत् ।\nउत्तरं मानसं गत्वा सिद्धिं प्राप्नोत्यनुत्तमाम् ॥ ३७.४४"
  },
  {
    "text": "तस्मान्निर्वर्त्तयेच्छ्राद्धं यथाशक्ति यथाबलम् ।\nकामान् सलभते दिव्यान् मोक्षोपायं च विन्दति ॥ ३७.४५"
  },
  {
    "text": "पर्वतो हिमवान्नाम नानाधातुविभूषितः ।\nयोजनानां सहस्राणि साशीतिस्त्वायतो गिरिः ।३७.४६"
  },
  {
    "text": "सिद्धचारणसंकीर्णा देवर्षिगणसेवितः ।\nतत्र पुष्करिणी रम्या सुषुम्ना नाम नामतः ।३७.४७"
  },
  {
    "text": "तत्र गत्वा द्विजो विद्वान् ब्रह्महत्यां विमुञ्चति ।\nश्राद्धं भवति चाक्षय्यं तत्र दत्तं महोदयम् ।३७.४८"
  },
  {
    "text": "तारयेच्च पितॄन् सम्यग् दश पूर्वान् दशापरान् ।\nसर्वत्र हिमवान् पुण्यो गङ्गा पुण्या समन्ततः ।३७.४९"
  },
  {
    "text": "नद्यः समुद्रगाः पुण्याः समुद्रश्च विशेषतः।\nबदर्याश्रममासाद्य मुच्यते कलिकल्बिषात् ॥३७.५०"
  },
  {
    "text": "तत्र नारायणो देवो नरेणास्ते सनातनः ।\nअक्षयं तत्र दानं स्यात् जप्यं वाऽपि तथाविधम् ।३७.५१"
  },
  {
    "text": "महादेवप्रियं तीर्थं पावनं तद् विशेषतः ।\nतारयेच्च पितॄन् सर्वान् दत्त्वा श्राद्धं समाहितः ॥ ३७.५२"
  },
  {
    "text": "देवदारुवनं पुण्यं सिद्धगन्धर्वसेवितम् ।\nमहादेवेन देवेन तत्र दत्तं महद् वरं ॥ ३७.५३"
  },
  {
    "text": "मोहयित्वा मुनीन् सर्वान् समस्तैः संप्रपूजितः ।\nप्रसन्नो भगवानीशो मुनीन्द्रान् प्राह भावितान् ॥ ३७.५४"
  },
  {
    "text": "इहाश्रमवरे रम्ये निवसिष्यथ सर्वदा ।\nमद्भावनासमायुक्तास्ततः सिद्धिमवाप्स्यथ ॥ ३७.५५"
  },
  {
    "text": "येऽत्र मामर्चयन्तीह लोके धर्मपरा जनाः ।\nतेषां ददामि परमं गाणपत्यं हि शाश्वतम् ॥ ३७.५६"
  },
  {
    "text": "अत्र नित्यं वसिष्यामि सह नारायणेन च ।\nप्राणानिह नरस्त्यक्त्वा न भूयो जन्म विन्दति ॥ ३७.५७"
  },
  {
    "text": "संस्मरन्ति च ये तीर्थं देशान्तरगता जनाः ।\nतेषां च सर्वपापानि नाशयामि द्विजोत्तमाः ॥ ३७.५८"
  },
  {
    "text": "श्राद्धं दानं तपो होमः पिण्डनिर्वपणं तथा ।\nध्यानं जपश्च नियमः सर्वमत्राक्षयं कृतम् ॥ ३७.५९"
  },
  {
    "text": "तस्मात् सर्वप्रयत्नेन द्रष्टव्यं हि द्विजातिभिः ॥\nदेवदारुवनं पुण्यं महादेवनिषेवितम् ॥ ३७.६०"
  },
  {
    "text": "यत्रेस्वरो महादेवो विष्णुर्वा पुरुषोत्तमः ।\nतत्र सन्निहिता गङ्गातीर्थान्यायतनानि च ॥ ३७.६१"
  },
  {
    "text": "इती श्रीकूर्मपुराणे षट्‌साहस्त्र्यां संहितायामुपरिविभागे सप्तत्रिंशोऽध्यायः ॥ ३७ ॥"
  }
]
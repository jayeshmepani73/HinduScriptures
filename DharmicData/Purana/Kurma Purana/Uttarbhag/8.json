[
  {
    "text": "ईश्वर उवाच ।\nअन्यद् गुह्यतमं ज्ञानं वक्ष्ये ब्राह्मणपुंगवाः ।\nयेनासौ तरते जन्तुर्घोरं संसारसागरम् ॥ ८.१"
  },
  {
    "text": "अहं ब्रह्ममयः शान्तः शाश्वतो निर्मलोऽव्ययः ।\nएकाकी भगवानुक्तः केवलः परमेश्वरः ॥ ८.२"
  },
  {
    "text": "मम योनिर्महद् ब्रह्म तत्र गर्भं दधाम्यहम् ।\nमूल मायाभिधानं तं ततो जातमिदं जगत् ॥ ८.३"
  },
  {
    "text": "प्रधानं पुरुषो ह्यत्मा महान् भूतादिरेव च ।\nतन्मात्राणि महाभूतानीन्द्रियाणि च जज्ञिरे ॥ ८.४"
  },
  {
    "text": "ततोऽण्डमभवद्धैमं सूर्यकोटिसमप्रभम् ।\nतस्मिन् जज्ञे महाब्रह्मा मच्छक्त्या चोपबृंहितः ॥ ८.५"
  },
  {
    "text": "ये चान्ये बहवो जीवा मन्मयाः सर्व एव ते ।\nन मां पश्यन्ति पितरं मायया मम मोहिताः ॥ ८.६"
  },
  {
    "text": "यासु योनिषु सर्वासु संभवन्ति हि मूर्त्तयः ।\nतासां माया परा योनिर्मामेव पितरं विदुः ॥ ८.७"
  },
  {
    "text": "यो मामेवं विजानाति बीजिनं पितरं प्रभुम् ।\nस धीरः सर्वलोकेषु न मोहमधिगच्छति ॥ ८.८"
  },
  {
    "text": "ईशानः सर्वविद्यानां भूतानां परमेश्वरः ।\nओङ्कारमूर्तिर्भगवानहं ब्रह्मा प्रजापतिः ॥ ८.९"
  },
  {
    "text": "समं सर्वेषु भूतेषु तिष्ठन्तं परमेश्वरम् ।\nविनश्यत्स्वविनश्यन्तं यः पश्यति स पश्यति ॥ ८.१०"
  },
  {
    "text": "समं पश्यन् हि सर्वत्र समवस्थितमीश्वरम् ।\nन हिनस्त्यात्मनात्मानं ततो याति परांगतिम् ॥ ८.११"
  },
  {
    "text": "विदित्वा सप्त सूक्ष्माणि षडङ्गं च महेश्वरम् ।\nप्रधानविनियोगज्ञः परं ब्रह्माधिगच्छति ॥ ८.१२"
  },
  {
    "text": "सर्वज्ञता तृप्तिरनादिबोधः स्वतन्दता नित्यमलुप्तशक्तिः ।\nअनन्तशक्तिश्च विभोर्विदित्वा षडाहुरङ्गानि महेश्वरस्य ॥ ८.१३"
  },
  {
    "text": "तन्मात्राणि मन आत्मा च तानि सूक्ष्माण्याहुः सप्ततत्त्वात्मकानि ।\nया सा हेतुः प्रकृतिः सा प्रधानंबन्धः प्रोक्तो विनियोगोऽपि तेन ॥ ८.१४"
  },
  {
    "text": "या सा शक्तिः प्रकृतौ लीनरूपावेदेषूक्ता कारणं ब्रह्मयोनिः ।\nतस्या एकः परमेष्ठी पुरस्ता-न्महेश्वरः पुरुषः सत्यरूपः ॥ ८.१५"
  },
  {
    "text": "ब्रहामा योगी परमात्मा महीयान् व्योमव्यापी वेदवेद्यः पुराणः ।\nएको रुद्रो मृत्युमव्यक्तमेकंबीजं विश्वं देव एकः स एव ॥ ८.१६"
  },
  {
    "text": "तमेवैकं प्राहुरन्येऽप्यनेकं त्वेकात्मानं केचिदन्यंतमाहुः ।\nअणोरणीयान् महतो महीयान् महादेवः प्रोच्यते वेदविद्भिः ॥ ८.१७"
  },
  {
    "text": "एवम् हि यो वेद गुहाशयं परं प्रभुं पुराणं पुरुषं विश्वरूपम् ।\nहिरण्मयं बुद्धिमतां परां गतिंसबुद्धिमान् बुद्धिमतीत्य तिष्ठति ॥ ८.१८"
  },
  {
    "text": "इति श्रीकूर्मपाराणे षट्‌साहस्त्र्यां संहितायामुपरिविभागे (ईश्वरगीतासु) अष्टमोऽध्यायः ॥ ८ ॥"
  }
]
[
  {
    "text": "व्यास उवाच ।\nएवं गृहाश्रमे स्थित्वा द्वितीयं भागमायुषः ।\nवानप्रस्थाश्रमं गच्छेत् सदारः साग्निरेव च ।। २७.२"
  },
  {
    "text": "निक्षिप्य भार्यां पुत्रेषु गच्छेद् वनमथापि वा ।\nदृष्ट्वाऽपत्यस्य चापत्यं जर्जरीकृतविग्रहः ।। २७.२"
  },
  {
    "text": "शुक्लपक्षस्य पूर्वाह्णे प्रशस्ते चोत्तरायणे ।\nगत्वाऽरण्यं नियमवांस्तपः कुर्यात् समाहितः ।। २७.३"
  },
  {
    "text": "फलमूलानि पूतानि नित्यमाहारमाहरेत् ।\nयताहारो भवेत् तेन पूजयेत् पितृदेवताः ।। २७.४"
  },
  {
    "text": "पूजयित्वाऽतिथिं नित्यं स्नात्वा चाभ्यर्चयेत् सुरान् ।\nगृहादादाय चाश्नीयादष्टौ ग्रासान् समाहितः ।। २७.५"
  },
  {
    "text": "जटाश्च बिभृयान्नित्यं नखरोमाणि नोत्सृजेत् ।\nस्वाध्यायं सर्वदा कुर्यान्नियच्छेद् वाचमन्यतः ।। २७.६"
  },
  {
    "text": "अग्निहोत्रं च जुहुयात् पञ्चयज्ञान् समाचरेत् ।\nमुन्यन्नैंर्विविधैर्वन्यैः शाकमूलफलेन च ।। २७.७"
  },
  {
    "text": "चीरवासा भवेन्नित्यं स्नायात् त्रिषवणं शुचिः ।\nसर्वभूतानुकम्पी स्यात् प्रतिग्रहविवर्जितः ।। २७.८"
  },
  {
    "text": "दर्शेन पौर्णमासेन यजेत् नियतं द्विजः ।\nऋक्षेष्वाग्रयणे चैव चातुर्मास्यानि चाहरेत् ।२७.९"
  },
  {
    "text": "उत्तरायणं च क्रमशो दक्षस्यायनमेव च ।\nवासन्तैः शारदैर्मेध्यैर्मुन्यन्नैः स्वयमाहृतैः ।२७.१०"
  },
  {
    "text": "पुरोडाशांश्चरूंश्चैव द्विविधं निर्वपेत् पृथक् ।\nदेवताभ्यश्च तद् हुत्वा वन्यं मेध्यतरं हविः ।२७.११"
  },
  {
    "text": "शेषं समुपभुञ्जीत लवणं च स्वयं कृतम् ।।\nवर्जयेन्मधुमांसानि भौमानि कवचानि च ।२७.१२"
  },
  {
    "text": "भूस्तृणं शिशुकं चैव श्लेष्मातकफलानि च ।\nन फालकृष्टमश्नीयादुत्सृष्टमपि केनचित् ।२७.१३"
  },
  {
    "text": "न ग्रामजातान्यार्त्तोऽपि पुष्पाणि च फलानि च ।\nश्रावणेनैव विधिना वह्निं परिचरेत् सदा ।२७.१४"
  },
  {
    "text": "न द्रुह्येत् सर्वभूतानि निर्द्वन्द्वो निर्भयो भवेत् ।\nन नक्तं किंचिदश्नीयाद् रात्रौ ध्यानपरो भवेत् ।२७.१५"
  },
  {
    "text": "जितेन्द्रियो जितक्रोधस्तत्त्वज्ञानविचिन्तकः ।\nब्रह्मचारी भवेन्नित्यं न पत्नीमपि संश्रयेत् ।। २७.१६\nयस्तु पत्न्या वनं गत्वा मैथुनं कामतश्चरेत् ।\nतद् व्रतं तस्य लुप्येत प्रायश्चित्तीयते द्विजः ।। २७.१७"
  },
  {
    "text": "तत्र यो जायते गर्भो न संस्पृश्यो द्विजातिभिः ।\nन हि वेदेऽधिकारोऽस्य तद्वंशेप्येवमेव हि ।। २७.१८"
  },
  {
    "text": "अधः शयीत सततं सावित्रीजाप्यतत्परः \nशरण्यः सर्वभूतानां संविभागपरः सदा ।। २७.१९"
  },
  {
    "text": "परिवादं मृषावादं निद्रालस्यं विवर्जयेत् ।\nएकाग्निरनिकेतः स्यात् प्रोक्षितां भूमिमाश्रयेत् ।। २७.२०"
  },
  {
    "text": "मृगैः सह चरेद् वासं तैः सहैव च संवसेत् ।\nशिलायां शर्करायां वा शयीत सुसमाहितः ।। २७.२१"
  },
  {
    "text": "सद्यः प्रक्षालको वा स्यान्माससंचयिकोऽपि वा ।\nषण्मासनिचयो वा स्यात् समानिचय एव वा ।। २७.२२"
  },
  {
    "text": "त्यजेदाश्वयुजे मासि संपन्नं पूर्वसंचितम् ।\nजीर्णानि चैव वासांसि शाकमूलफलानि च ।। २७.२३"
  },
  {
    "text": "दन्तोलूखलिको वास्यात् कापोतीं वृत्तिमाश्रयेत् ।\nअश्मकुट्टो भवेद् वाऽपि कालपक्वभुगेव वा ।। २७.२४"
  },
  {
    "text": "नक्तं चान्नं समश्नीयाद् दिवा चाहृत्य शक्तितः ।\nचतुर्थकालिको वा स्यात् स्याद्वाचाष्टमकालिकः ।। २७.२५"
  },
  {
    "text": "चान्द्रायणविधानैर्वा शुक्ले कृष्णे च वर्त्तयेत् ।\nपक्षे पक्षे समश्नीयाद् द्विजाग्रान् कथितान् सकृत् ।। २७.२६"
  },
  {
    "text": "पुष्पमूलफलैर्वापि केवलैर्वर्त्तयेत् सदा ।\nस्वाभाविकैः स्वयं शीर्णैर्वैखानसमते स्थितः ।। २७.२७"
  },
  {
    "text": "भूमौ वा परिवर्त्तेत तिष्ठेद् वा प्रपदैर्दिनम् ।\nस्थानासनाभ्यां विहरेन्न क्वचिद् धैर्यमुत्सृजेत् ।। २७.२८\nग्रीष्मे पञ्चतपास्तद्वत् वर्षास्वभ्रावकाशकः ।\nआर्द्रवासास्तु हेमन्ते क्रमशो वर्द्धयंस्तपः ।। २७.२९"
  },
  {
    "text": "उपस्पृश्य त्रिषवणं पितृदेवांश्च तर्पयेत् ।\nएकपादेन तिष्ठेत मरीचीन् वा पिबेत् तदा ।। २७.३०"
  },
  {
    "text": "पञ्चाग्निर्धूमपो वा स्यादुष्मपः सोमपोऽथ वा ।\nपयः पिबेच्छुक्लपक्षे कृष्णापक्षे तु गोमयम् ।२७.३१"
  },
  {
    "text": "शीर्णपर्णाशनो वा स्यात् कृच्छ्रै र्वा वर्त्तयेत् सदा।\nयोगाभ्यासरतश्च स्याद् रुद्राध्यायी भवेत् सदा ।२७.३२"
  },
  {
    "text": "अथर्वशिरसोऽध्येता वेदान्ताभ्यासतत्परः ।\nयमान् सेवेत सततं नियमांश्चाप्यतन्द्रितः ।२७.३३"
  },
  {
    "text": "कृष्णाजिनः सोत्तरीयः शुक्लयज्ञोपवीतवान् ।।\nअथ चाग्नीन् समारोप्य स्वात्मनि ध्यानतत्परः ।२७.३४"
  },
  {
    "text": "अनग्निरनिकेतः स्यान्मुनिर्मोक्षपरो भवेत् ।\nतापसेष्वेव विप्रेषु यात्रिकं भैक्षमाहरेत् ।२७.३५"
  },
  {
    "text": "गृहमेधिषु चान्येषु द्विजेषु वनवासिषु ।।\nग्रामादाहृत्य चाश्नीयादष्टौ ग्रासान् वने वसन् ।२७.३६"
  },
  {
    "text": "प्रतिगृह्य पुटेनैव पाणिना शकलेन वा ।\nविविधाश्चोपनिषद आत्मसंसिद्धये जपेत् ।२७.३७"
  },
  {
    "text": "विद्याविशेषान् सावित्रीं रुद्राध्यायं तथैव च ।\nमहाप्रास्थानिकं वासौ कुर्यादनशनं तु वा ।\nअग्निप्रवेशमन्यद् वा ब्रर्ह्मार्पणविधौ स्थितः ।२७.३८"
  },
  {
    "text": "यस्तु सम्यगिममाश्रमं शिवं\nसंश्रयन्त्यशिवपुञ्जनाशनम् ।\nते विशन्ति परमैश्वरं पदं\nयान्ति यत्र गतमस्य संस्थितेः ।। २७.३९"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे सप्तविशोऽध्याय ।।"
  }
]
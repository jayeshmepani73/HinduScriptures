[
  {
    "text": "सूत उवाच\nअन्यच्च तीर्थप्रवरं जप्येश्वरसमीपतः ।\nनाम्ना पञ्चनदं पुण्यं सर्वपापप्रणाशनम् ।। ४४.१"
  },
  {
    "text": "त्रिरात्रमुषितस्तत्र पूजयित्वा महेश्वरम् ।\nसर्वपापविशुद्धात्मा रुद्रलोके महीयते ।। ४४.२"
  },
  {
    "text": "अन्यच्च तीर्थप्रवरं शंकरस्यामितौजसः ।\nमहाभैरवमित्युक्तं महापातकनाशनम् ।। ४४.३"
  },
  {
    "text": "तीर्थानां च परं तीर्थं वितस्ता परमा नदी ।\nसर्वपापहरा पुण्या स्वयमेव गिरीन्द्रजा ।। ४४.४"
  },
  {
    "text": "तीर्थं पञ्चतपो नाम शंभोरमिततेजसः ।\nयत्र देवादिदेवेन शक्रार्थे पूजितो भवः ।। ४४.५"
  },
  {
    "text": "पिण्डदानादिकं तत्र प्रेत्यानन्तफलप्रदम् ।\nमृतस्तत्रापि नियमाद् ब्रह्मलोके महीयते ।। ४४.६"
  },
  {
    "text": "कायावरोहणं नाम महादेवालयं शुभम् ।\nयत्र माहेश्वरा धर्मा मुनिभिः संप्रवर्त्तिताः ।। ४४.७"
  },
  {
    "text": "श्राद्धं दानं तपो होम उपवासस्तथाऽक्षयः ।\nपरित्यजति यः प्राणान् रुद्रलोकं स गच्छति ।। ४४.८"
  },
  {
    "text": "अन्यच्च तीर्थप्रवरं कन्यातीर्थमिति श्रुतम् ।\nतत्र गत्वा त्यजेत् प्राणाँल्लोकान् प्राप्नोति शाश्वतान् ।। ४४.९"
  },
  {
    "text": "जामदग्न्यस्य तु शुभं रामस्याक्लिष्टकर्मणः ।\nतत्र स्नात्वा तीर्थ वरे गोसहस्रफलं लभेत् ।। ४४.१०"
  },
  {
    "text": "महाकालमिति ख्यातं तीर्थं त्रैलोक्यविश्रुतम् ।\nगत्वा प्राणान् परित्यज्य गाणपत्यमवाप्नुयात् ।। ४४.११"
  },
  {
    "text": "गुह्याद् गुह्यतमं तीर्थं नकुलीश्वरमुत्तमम् ।\nतत्र सन्निहितः श्रीमान् भगवान् नकुलीश्वरः ।। ४४.१२"
  },
  {
    "text": "हिमवच्छिखरे रम्ये गङ्गाद्वारे सुशोभने ।\nदेव्या सह महादेवो नित्यं शिष्यैश्च संवृतः ।। ४४.१३"
  },
  {
    "text": "तत्र स्नात्वा महादेवं पूजयित्वा वृषध्वजम् ।\nसर्वपापैर्विमुच्येत मृतस्तज्ज्ञानमाप्नुयात् ।। ४४.१४"
  },
  {
    "text": "अन्यच्च देवदेवस्य स्थानं पुण्यतमं शुभम् ।\nभीमेश्वरमिति ख्यातं गत्वा मुञ्चति पातकम् ।। ४४.१५"
  },
  {
    "text": "तथान्यच्चण्डवेगायाः संभेदः पापनाशनः ।\nतत्र स्नात्वा च पीत्वा च मुच्यते ब्रह्महत्यया ।। ४४.१६"
  },
  {
    "text": "सर्वेषामपि चैतेषां तीर्थानां परमा पुरी ।\nनाम्ना वाराणसी दिव्या कोटिकोट्‌ययुताधिका ।। ४४.१७"
  },
  {
    "text": "तस्याः पुरस्तान्माहात्म्यं भाषितं वो मया त्विह ।\nनान्यत्र लभ्यते मुक्तिं र्योगेनाप्येकजन्मना ।। ४४.१८"
  },
  {
    "text": "एते प्राधान्यतः प्रोक्ता देशाः पापहरा नृणाम् ।\nगत्वा संक्षालयेत् पापं जन्मान्तरशतैः कृतम् ।। ४४.१९"
  },
  {
    "text": "यः स्वधर्मान् परित्यज्य तीर्थसेवां करोति हि ।\nन तस्य फलते तीर्थमहि लोके परत्र च ।। ४४.२०"
  },
  {
    "text": "प्रायश्चित्ती च विधुरस्तथा यायावरो गृही ।\nप्रकुर्यात् तीर्थसंसेवां ये चान्यस्तादृशा जनाः ।। ४४.२१"
  },
  {
    "text": "सहाग्निर्वा सपत्नीको गच्छेत् तीर्थानि यत्नतः ।\nसर्वपापविनिर्मुक्तो यथोक्तां गतिमाप्नुयात् ।। ४४.२२"
  },
  {
    "text": "ऋणानि त्रीण्यपाकृत्य कुर्वन्वा तीर्थसेवनम् ।\nविधाय वृत्तिं पुत्राणां भार्यां तेषु विधाय च ।। ४४.२३"
  },
  {
    "text": "प्रायश्चित्तप्रसङ्गेन तीर्थमाहात्म्यमीरितम् ।\nयः पठेच्छृणुयाद् वाऽपि मुच्यते सर्वपातकैः ।। ४४.२४"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे चतुष्चत्वारिंशोऽध्यायः ।। ४४ ।।"
  }
]
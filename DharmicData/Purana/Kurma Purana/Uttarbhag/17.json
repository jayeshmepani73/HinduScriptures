[
  {
    "text": "व्यास उवाच ।\nनाद्याच्छूद्रस्य विप्रोऽन्नं मोहाद् वा यदि वाऽन्यतः ।\nस शूद्रयोनिं व्रजति यस्तु भुङ्‌क्ते ह्यनापदि ।। १७.१"
  },
  {
    "text": "षण्मासान् यो द्विजो भुङ्‌क्ते शूद्रस्यान्नं विगर्हितम् ।\nजीवन्नेव भवेच्छूद्रो मृतः श्वा चाभिजायते ।। १७.२"
  },
  {
    "text": "ब्राह्मणक्षत्रियविशां शूद्रस्य च मुनीश्वराः ।\nयस्यान्नेनोदरस्थेन मृतस्तद्योनिमाप्नुयात् ।। १७.३"
  },
  {
    "text": "राजान्नं नर्त्तकान्नं च तक्ष्णोऽन्नं कर्मकारिणः ।\nगणान्नं गणिकान्नं च षण्ढान्नं चैव वर्जयेत् ।। १७.४"
  },
  {
    "text": "चक्रोपजीविरजकतस्करध्वजिनां तथा ।\nगान्धर्वलोहकारान्नं सूतकान्नं च वर्जयेत् ।। १७.५"
  },
  {
    "text": "कुलालचित्रकर्मान्नं वार्धुषेः पतितस्य च ।\nसुवर्णकारशैलूषव्याधबद्धातुरस्यच।। १७.६"
  },
  {
    "text": "सुवर्णकारशैलूषव्याधबद्धातुरस्य च ।\nचिकित्सकस्य चैवान्नं पुंश्चल्या दण्डिकस्य च ।\nस्तेननास्तिकयोरन्नं देवतानिन्दकस्य च ।१७.७"
  },
  {
    "text": "सोमविक्रयिणश्चान्नं श्वपाकस्य विशेषतः ।।\nभार्याजितस्य चैवान्नं यस्य चोपपतिर्गृहे ।१७.८"
  },
  {
    "text": "उत्सृष्टस्य कदर्यस्य तथैवोच्छिष्टभोजिनः ।\nअपाङ्‌क्त्यान्नं च सङ्घान्नं शस्त्रजीवस्य चैव हि ।१७.९"
  },
  {
    "text": "क्लीबसंन्यासिनोश्चान्नं मत्तोन्मत्तस्य चैव हि ।\nभीतस्य रुदितस्यान्नमवक्रुष्टं परिक्षुतम् ।। १७.१०"
  },
  {
    "text": "ब्रह्मद्विषः पापरुचेः श्राद्धान्नं सूतकस्य च ।\nवृथापाकस्य चैवान्नं शावान्नं श्वशुरस्य च ।। १७.११"
  },
  {
    "text": "अप्रजानां तु नारीणां भृतकस्य तथैव च ।\nकारुकान्नं विशेषेण शस्त्रविक्रयिणस्तथा ।। १७.१२"
  },
  {
    "text": "शौण्डान्नं घाटिकान्नं च भिषजामन्नमेव च ।\nविद्धप्रजननस्यान्नं परिवेत्रन्नमेव च ।। १७.१३"
  },
  {
    "text": "पुनर्भुवो विशेषेण तथैव दिधिषूपतेः ।\nअवज्ञातं चावधूतं सरोषं विस्मयान्वितम् ।१७.१४"
  },
  {
    "text": "गुरोरपि न भोक्तव्यमन्नं संस्कारवर्जितम् ।\nदुष्कृतं हि मनुष्यस्य सर्वमन्ने व्यवस्थितम् ।१७.१५"
  },
  {
    "text": "यो यस्यान्नं समश्नाति स तस्याश्नानि किल्बिषम् ।\nआर्द्धिकः कुलमित्रश्च स्वगोपालश्च नापितः ।१७.१६"
  },
  {
    "text": "कुशीलवः कुम्बकारः क्षेत्रकर्मक एव च \nएते शूद्रेषु भोज्यान्नं दत्वा स्वल्पं पणं बुधैः।\nपायसं स्नेहपक्वं यद् गोरसं चैव सक्तवः ।१७.१७"
  },
  {
    "text": "पिण्याकं चैव तैलं च शूद्राद् ग्राह्यं द्विजातिभिः ।\nवृन्ताकं नालिकाशाकं कुसुम्भाश्मन्तकं तथा ।१७.१८"
  },
  {
    "text": "पलाण्डुं लसुनं शुक्तं निर्यासं चैव वर्जयेत् ।\nछत्राकं विड्‌वराहं च शेळं पीयूषमेव च ।१७.१९"
  },
  {
    "text": "विलयं सुमुखं चैव कवकानि च वर्जयेत् ।।\nगृञ्जनं किंशुकं चैव ककुभञ्च तथैव च ।१७.२०"
  },
  {
    "text": "उदुम्बरमलाबुं च जग्ध्वा पतति वै द्विजः ।।\nवृथा कृशरसंयावं पायसापूपमेव च ।१७.२१"
  },
  {
    "text": "अनुपाकृतमांसं च देवान्नानि हवींषि च ।\nयवागूं मातुलिङ्गं च मत्स्यानप्यनुपाकृतान् ।१७.२२"
  },
  {
    "text": "नीपं कपित्थं प्लक्षं च प्रयत्नेन विवर्जयेत् ।।\nपिण्याकं चोद्धृतस्नेहं देवधान्य तथैव च ।१७.२३"
  },
  {
    "text": "रात्रौ च तिलसंबद्धं प्रयत्नेन दधि त्यजेत् ।।\nनाश्नीयात् पयसा तक्रं न बीजान्युपजीवयेत् ।१७.२४"
  },
  {
    "text": "क्रियादुष्टं भावदुष्टमसत्संगं विवर्जयेत् ।।\nकेशकीटावपन्नं च सुहृल्लेखं च नित्यशः ।१७.२५"
  },
  {
    "text": "श्वाघ्रातं च पुनः सिद्धं चण्डालावेक्षितं तथा ।\nउदक्यया च पतितैर्गवा चाघ्रातमेव च ।१७.२६"
  },
  {
    "text": "अनर्चितं पुर्युंषितं पर्याभ्रान्तं च नित्यशः ।\nकाककुक्कुटसंस्पृष्टं कृमिभिश्चैव संयुतम् ।१७.२७"
  },
  {
    "text": "मनुष्यैरथवाघ्रातं कुष्ठिना स्पृष्टमेव च ।\nन रजस्वलया दत्तं न पुंश्चाल्या सरोषया ।।१७.२८"
  },
  {
    "text": "मलबद्वाससा वापि परवासोऽथ वर्जयेत् ।\nविवत्सायाश्च गोः क्षीरमौष्ट्रं वानिर्दशं तथा ।१७.२९"
  },
  {
    "text": "आविकं सन्धिनीक्षीरमपेयं मनुरब्रवीत् ।\nबलाकं हंसदात्यूहं कलविकं शुकं तथा ।।१७.३०"
  },
  {
    "text": "कुररञ्चचकारञ्च जालपादं च कोकिलम् ।\nचाषांश्च खञ्जरीटांश्च श्येनं गृध्रं तथैव च ।१७.३१"
  },
  {
    "text": "उलूकं चक्रवाकं च भासं पारावतं तथा।\nकपोतं टिट्टिभं चैव ग्रामकुक्कुटमेव च ।। १७.३२"
  },
  {
    "text": "सिंहं व्याघ्रं च मार्जारं श्वानं कुक्कुरमेव च ।\nश्रृगालं मर्कटं चैव गर्दभं च न भक्षयेत् ।\nन भक्षयेत् सर्वमृगान् पक्षिणोऽन्यान् वनेचरान् ।१७.३३"
  },
  {
    "text": "जलेचरान् स्थलचरान् प्राणिनश्चेति धारणा ।\nगोधा कूर्मः शशः श्वावित् सल्लकी चेति सत्तमाः ।१७.३४"
  },
  {
    "text": "भक्ष्याः पञ्चनखा नित्यं मनुराह प्रिजापतिः ।\nमत्स्यान् सशल्कान् भुञ्जीयान् मांसं रौरवमेवच ।१७.३५"
  },
  {
    "text": "निवेद्य देवताभ्यस्तु ब्राह्मणेभ्यस्तु नान्यथा ।\nमयूरं तित्तिरं चैव कपोतं च कपिञ्जलम् ।१७.३६"
  },
  {
    "text": "वाध्रीणसं द्वीपिनञ्च भक्ष्यानाह प्रजापतिः।\nशफरं सिंहतुण्डं च तथा पाठीनरोहितौ ।।१७.३७"
  },
  {
    "text": "मत्स्येष्वेते समुद्दिष्टा भक्षणाया द्विजोत्तमाः ।\nप्रोक्षितं भक्षयेदेषां मांसं च द्विजकाम्यया ।१७.३८"
  },
  {
    "text": "यथाविधि नियुक्तं च प्राणानामपि चात्यये ।\nभक्षयेदेव मांसानि शेषभोजी न लिप्यते ।१७.३९"
  },
  {
    "text": "औषधार्थमशक्तौ वा नियोगाद्यं न कारयेत् ।\nआमन्त्रितस्तु यः श्राद्धे दैवे वा मांसमुत्सृजेत् ।\nयावन्ति पशुरोमाणि तावतो नरकान् व्रजेत् ।। १७.४०"
  },
  {
    "text": "अपेयं चाप्यपेयं च तथैवास्पृश्यमेव च ।\nद्विजातीनामनालोक्यं नित्यं मद्यमिति स्थितिः ।। १७.४१"
  },
  {
    "text": "तस्मात् सर्वप्रकारेण मद्यं नित्यं विवर्जयेत् ।\nपीत्वा पतति कर्मभ्यस्त्वसंभाष्यो भवेद् द्विजैः ।। १७.४२"
  },
  {
    "text": "भक्षयित्वा ह्यभक्ष्याणि पीत्वाऽपेयान्यपि द्विजः ।\nनाधिकारी भवेत् तावद् यावद् तन्न व्रजत्यधः ।। १७.४३"
  },
  {
    "text": "तस्मात् परिहरेन्नित्यमभक्ष्याणि प्रयत्नतः ।\nअपेयानि च विप्रो वै तथा चेद् याति रौरवम् ।। १७.४४"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे सप्तदशोऽध्यायः ।। १७ ।।"
  }
]
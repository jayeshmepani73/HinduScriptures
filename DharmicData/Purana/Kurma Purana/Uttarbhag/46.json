[
  {
    "text": "कूर्म उवाच\nअतः परं प्रवक्ष्यामि प्रतिसर्गमनुत्तमम् ।\nप्राकृतं तत्समासेन श्रृणुध्वं गदतो मम ।। ४६.१"
  },
  {
    "text": "गते परार्द्धद्वितये कालो लोकप्रकालनः ।\nकालाग्निर्भस्मसात् कर्त्तुं करोति निकिलं गतिम् ।। ४६.२"
  },
  {
    "text": "स्वात्मन्यात्मानमावेश्य भूत्वा देवो महेश्वरः ।\nदहेदशेषं ब्रह्माण्डं सदेवासुरमानुषम् ।। ४६.३"
  },
  {
    "text": "तमाविश्य महादेवो भगवान्नीललोहितः ।\nकरोति लोकसंहारं भीषणं रूपमाश्रितः ।। ४६.४"
  },
  {
    "text": "प्रविश्य मण्डलं सौरं कृत्वाऽसौ बहुधा पुनः ।\nनिर्दहत्यखिलं लोकं सप्तसप्तिस्वरूपधृक् ।। ४६.५"
  },
  {
    "text": "स दग्ध्वा सकलं विश्वमस्त्रं ब्रह्मशिरो महत् ।\nदेवतानां शरीरेषु क्षिपत्यखिलदाहकम् ।। ४६.६"
  },
  {
    "text": "दग्धेष्वशेषदेवेषु देवी गिरिवरात्मजा ।\nएषासा साक्षिणी शंभोस्तिष्ठते वैदिकी श्रुतिः ।। ४६.७"
  },
  {
    "text": "शिरः कपालैर्देवानां कृतस्रग्वरभूषणः ।\nआदित्यचन्द्रादिगणैः पूरयन् व्योममण्डलम् ।। ४६.८"
  },
  {
    "text": "सहस्रनयनो देवः सहस्राकृतिरीश्वरः ।\nसहस्रहस्तचरणः सहस्रार्चिर्महाभुजः ।। ४६.९"
  },
  {
    "text": "दंष्ट्राकरालवदनः प्रदीप्तानललोचनः ।\nत्रिशूलकृत्तिवसनो योगमैश्वरमास्थितः ।। ४६.१०"
  },
  {
    "text": "पीत्वा तत्परमानन्दं प्रभूतममृतं स्वयम् ।\nकरोति ताण्डवं देवीमालोक्य परमेश्वरः ।। ४६.११"
  },
  {
    "text": "पीत्वा नृत्यामृतं देवी भर्त्तुः परममङ्गलम् ।\nयोगमास्थाय देवस्य देहमायाति शूलिनः ।। ४६.१२"
  },
  {
    "text": "स भुक्त्वा ताण्डवरसं स्वेच्छयैव पिनाकधृक् ।\nज्योतिः स्वभावं भगवान् दग्ध्वा ब्रह्माण्डमण्डलम् ।। ४६.१३"
  },
  {
    "text": "संस्थितेष्वथ देवेषु ब्रह्मविष्णुपिनाकधृक् ।\nगुणैरशेषैः पृथिवीविलयं याति वारिषु ।। ४६.१४"
  },
  {
    "text": "स वारितत्त्वं सगुणं ग्रसते हव्यवाहनः ।\nतैजसं गुणसंयुक्तं वायौ संयाति संक्षयम् ।। ४६.१५"
  },
  {
    "text": "आकाशे सगुणो वायुः प्रलयं याति विश्वभृत् ।\nभूतादौ च तथाकाशं लीयते गुणसंयुतः ।। ४६.१६"
  },
  {
    "text": "इन्द्रियाणि च सर्वाणि तैजसे याति संक्षयम् ।\nवैकारिको देवगणाः प्रलंय यान्ति सत्तमाः ।। ४६.१७"
  },
  {
    "text": "त्रिविधोऽयमहंकारो महति प्रलये व्रजेत् ।\nमहान्तमेभिः सहितं ब्रह्माणममितौजसम् ।।४६.१८"
  },
  {
    "text": "अव्यक्तं जगतो योनिः संहरेदेकमव्ययम् ।\nएवं संहृत्य भूतानि तत्त्वानि च महेश्वरः ।४६.१९"
  },
  {
    "text": "वियोजयति चान्योन्यं प्रधानं पुरुषं परम् ।\nप्रधानपुंसोरजयोरेष संहार ईरितः ।४६.२०"
  },
  {
    "text": "महेश्वरेच्छाजनितो न स्वयं विद्यते लयः ।\nगुणसाम्यं तदव्यक्तं प्रकृतिः परिगीयते ।४६.२१"
  },
  {
    "text": "प्रधानं जगतो योनिर्मायातत्त्वमचेतनम् ।\nकूटस्थश्चिन्मयो ह्यात्मा केवलः पञ्चविंशकः ।४६.२२"
  },
  {
    "text": "गीयते मुनिभिः साक्षी महानेषः पितामहः ।।\nएवं संहारकरणी शक्तिर्माहेश्वरी ध्रुवा ।४६.२३"
  },
  {
    "text": "प्रधानाद्यं विशेषान्तं देहे रुद्र इति श्रुतिः ।\nयोगिनामथ सर्वेषां ज्ञानविन्यस्तचेतसाम् ।४६.२४"
  },
  {
    "text": "आत्यन्तिकं चैव लयं विदधातीह शंकरः ।\nइत्येष भगवान् रुद्रः संहारं कुरुते वशी ।४६.२५"
  },
  {
    "text": "स्थापिका मोहनी शक्तिर्नारायण इति श्रुतिः ।\nहिरण्यगर्भो भगवान् जगत् सदसदात्मकम् ।४६.२६"
  },
  {
    "text": "सृजेदशेषं प्रकृतेस्तन्मयः पञ्चविंशकः।\nसर्वतः सर्वगाः शान्ताः स्वात्मन्येवव्यवस्थिताः ।\nशक्तयो ब्रह्मविण्वीशा भुक्तिमुक्तिफलप्रदाः ।४६.२७"
  },
  {
    "text": "सर्वेश्वराः सर्ववन्द्याः शाश्वतानन्तभोगिनः \nएकमेवाक्षरं तत्त्वं पुंप्रधानेश्वरात्मकम् ।४६.२८"
  },
  {
    "text": "अन्याश्च शक्तयो दिव्याः सन्ति तत्र सहस्रशः ।\nइज्यन्ते विविधैर्यज्ञैः शक्रादित्यादयोऽमराः ।\nएकैकस्य सहस्राणि देहानां वै शतानि च ।४६.२९"
  },
  {
    "text": "कथ्यन्ते चैव माहात्म्याच्छक्तिरेकैव निर्गुणाः ।\nतां तां शक्तिं समाधाय स्वयं देवो महेश्वरः ।४६.३०"
  },
  {
    "text": "करोति देहान् विविधान् दृश्यते चैव लीलया ।\nइज्यते सर्वयज्ञेषु ब्राह्मणैर्वेदवादिभिः ।४६.३१"
  },
  {
    "text": "सर्वकामप्रदो रुद्र इत्येषा वैदिकी श्रुतिः ।\nसर्वासामेव शक्तीनां ब्रह्मविष्णुमहेश्वराः ।४६.३२"
  },
  {
    "text": "प्राधान्येन स्मृता देवाः शक्तयः परमात्मनः ।\nआभ्यः परस्ताद् भगवान् परमात्मा सनातनः।४६.३३"
  },
  {
    "text": "गीयते सर्वशक्त्यात्मा शूलपाणिर्महेश्वरः ।\nएनमेके वदन्त्यग्निं नारायणमथापरे ।४६.३४"
  },
  {
    "text": "इन्द्रमेके परे प्राणं ब्रह्माणमपरे जगुः ।\nब्रह्मविष्णवग्निवरुणाः सर्वे देवास्तथर्षयः ।४६.३५"
  },
  {
    "text": "एकस्यैवाथ रुद्रस्य भेदास्ते परिकीर्त्तिताः ।\nयं यं भेदं समाश्रित्य यजन्ति परमेश्वरम् ।४६.३६"
  },
  {
    "text": "तत् तद् रूपं समास्थाय प्रददाति फलं शिवः ।\nतस्मादेकतरं भेदं समाश्रित्यापि शाश्वतम् ।४६.३७"
  },
  {
    "text": "आराधयन्महादेवं याति तत्परमं पदम् ।\nकिन्तु देवं महादेवं सर्वशक्तिं सनातनम् ।४६.३८"
  },
  {
    "text": "आराधयेद् वै गिरिशं सगुणं वाऽथ निर्गुणम् ।\nमया प्रोक्तो हि भवतां योगः प्रागेव निर्गुणः ।४६.३९"
  },
  {
    "text": "आरुरुक्षुस्तु सगुणं पूजयेत् परमेश्वरम् ।\nपिनाकिनं त्रिनयनं जटिलं कृत्तिवाससम् ।४६.४०"
  },
  {
    "text": "पद्मासनस्थं रुक्माभं चिन्तयेद् वैदिकी श्रुतिः ।\nएष योगः समुद्दिष्टः सबीजो मुनिसत्तमाः ।४६.४१"
  },
  {
    "text": "अत्राप्यशक्तोऽथ हरं विश्वं ब्रह्माणर्चयेत्।\nअथ चेदसमर्थः स्यात्तत्रापि मनिपुङ्गवाः।।४६.४२"
  },
  {
    "text": "ततो वायग्निशक्रादीन् पूजयेत्भक्तिसंयुतः।\nतस्मात् सर्वान् परित्यज्य देवान् ब्रह्मपुरोगमान् ।४६.४३"
  },
  {
    "text": "आराधयेद् विरूपाक्षमादिमध्यान्तसंस्थितम् ।\nभक्तियोगसमायुक्तः स्वधर्मनिरतः शुचिः ।४६.४४"
  },
  {
    "text": "तादृशं रूपमास्थाय आसाद्यात्यन्तिकं शिवम् ।\nएष योगः समुद्दिष्टः सबीजोऽत्यन्तभावनः ।४६.४५"
  },
  {
    "text": "यथाविधि प्रकुर्वाणः प्राप्नुयादैश्वरं पदम् ।\nये चान्ये भावने शुद्धे प्रागुक्ते भवतामिह ।४६.४६"
  },
  {
    "text": "अथापि कथितो योगो निर्बीजश्च सबीजकः ।\nज्ञानं तदुक्तं निर्बीजं पूर्वं हि भवतां मया ।४६.४७"
  },
  {
    "text": "विष्णुं रुद्रं विरञ्चिंञ्च सबीजं साधयेद्बुधः ।\nअथ वाय्वादिकान् देवांस्तत्परः संयतेन्द्रियः ।। ४६.४८"
  },
  {
    "text": "पूजयेत् पुरुषं विष्णुं चतुर्मूर्त्तिधरं हरिम् ।\nअनादिनिधनं देवं वासुदेवं सनातनम् ।। ४६.४९"
  },
  {
    "text": "नारायणं जगद्‌योनिमाकाशं परमं पदम् ।\nतल्लिङ्गधारी नियतं तद्‌भक्तस्तदुपाश्रयः ।४६.५०"
  },
  {
    "text": "एष एव विधिर्ब्राह्मे भावने चान्तिके मतः ।\nइत्येतत् कथितं ज्ञानं भावनासंश्रयं परम् ।४६.५१"
  },
  {
    "text": "इन्द्रद्युम्नाय मुनये कथितं यन्मया पुरा ।\nअव्यक्तात्मकमेवेदं चेतनाचेतनं जगत् ।४६.५२"
  },
  {
    "text": "तदीश्वरः परं ब्रह्म तस्माद् ब्रह्ममयं जगत् ।\nसूत उवाच\nएतावदुक्त्वा भगवान् विरराम जनार्दनः ।\nतुष्टुवुर्मुनयो विष्णुं शक्रेण सह माधवम् ।। ४६.५३"
  },
  {
    "text": "मुनयः ऊचुः\nनमस्ते कूर्मरूपाय विष्णवे परमात्मने ।\nनारायणाय विश्वाय वासुदेवाय ते नमः ।। ४६.५४"
  },
  {
    "text": "नमो नमस्ते कृष्णाय गोविन्दाय नमो नमः ।\nमाधवाय नमस्तुभ्यं नमो यज्ञेश्वराय च ।। ४६.५५"
  },
  {
    "text": "सहस्रशिरसे तुभ्यं सहस्राक्षाय ते नमः ।\nनमः सहस्रहस्ताय सहस्रचरणाय च ।। ४६.५६"
  },
  {
    "text": "ॐ नमो ज्ञानरूपाय परमात्मस्वरूपिणे ।\nआनन्दाय नमस्तुभ्यं मायातीताय ते नमः ।। ४६.५७"
  },
  {
    "text": "नमो गूढशरीराय निर्गुणाय नमोऽस्तु ते ।\nपुरुषाय पुराणाय सत्तामात्रस्वरूपिणे ।। ४६.५८"
  },
  {
    "text": "नमः सांख्याय योगाय केवलाय नमोऽस्तु ते ।\nधर्मज्ञानाधिगम्याय निष्कलाय नमोऽस्तु ते ।। ४६.५९"
  },
  {
    "text": "नमस्ते व्योमरूपाय महायोगेश्वराय च ।\nपरावराणां प्रभवे वेदवेद्याय ते नमः ।। ४६.६०"
  },
  {
    "text": "नमो बुद्धाय शुद्धाय नमो युक्ताय हेतवे ।\nनमो नमो नमस्तुभ्यं मायिने वेधसे नमः ।। ४६.६१"
  },
  {
    "text": "नमोऽस्तु ते वराहाय नारसिंहाय ते नमः ।\nवामनाय नमस्तुभ्यं हृषीकेशाय ते नमः ।। ४६.६२"
  },
  {
    "text": "स्वर्गापवर्गदात्रे च नमोऽप्रतिहतात्मने ।\nनमो योगाधिगम्याय योगिने योगदायिने ।४६.६३"
  },
  {
    "text": "देवानां पतये तुभ्यं देवार्त्तिशमनाय ते ।\nभगवंस्त्वत्प्रसादेन सर्वसंसारनाशनम् ।४६.६४"
  },
  {
    "text": "अस्माभिर्विदितं ज्ञानं यज्ज्ञात्वामृतमश्नुते ।\nश्रुतास्तु विविधा धर्मा वंशा मन्वन्तराणि च ।४६.६५"
  },
  {
    "text": "सर्गश्च प्रतिसर्गश्च ब्रह्माण्यस्यास्य विस्तरः ।\nत्वं हि सर्वजगत्साक्षी विश्वो नारायणः परः ।४६.६६"
  },
  {
    "text": "त्रातुमर्हस्यनन्तात्मा त्वामेव शरणं गताः ।\nसूत उवाच\nएतद् वः कथितं विप्रा भोगमोक्षप्रदायकम् ।४६.६७"
  },
  {
    "text": "कौर्मं पुराणमखिलं यज्जगाद गदाधरः ।\nअस्मिन् पुराणे लक्ष्म्यास्तु संभवः कथितः पुरा ।४६.६८"
  },
  {
    "text": "मोहायाशेषभूतानां वासुदेवेन योजितः ।\nप्रजापतीनां सर्गस्तु वर्णधर्माश्च वृत्तयः ।४६.६९"
  },
  {
    "text": "धर्मार्थकाममोक्षाणां यथावल्लक्षणं शुभम् ।\nपितामहस्य विष्णोश्च महेशस्य च धीमतः ।४६.७०"
  },
  {
    "text": "एकत्वं च पृथक्त्वं च विशेषश्चोपवर्णितः ।\nभक्तानां लक्षणं प्रोक्तं समाचारश्च भोजनम् ।४६.७१"
  },
  {
    "text": "वर्णाश्रमाणां कथितं यथावदिह लक्षणम् ।\nआदिसर्गस्ततः पश्चादण्डावरणसप्तकम् ।४६.७२"
  },
  {
    "text": "हिरण्यगर्भसर्गश्च कीर्त्तितो मुनिपुंगवाः ।\nकालसंख्याप्रकथनं माहात्म्यं चेश्वरस्य च ।४६.७३"
  },
  {
    "text": "ब्रह्मणः शयनं चाप्सु नामनिर्वचनं तथा ।\nवराहवपुषा भूयो भूमेरुद्धरणं पुनः ।४६.७४"
  },
  {
    "text": "मुख्यादिसर्गकथनं मुनिसर्गस्तथापरः ।\nव्याख्यतो रुद्रसर्गश्च ऋषिसर्गश्च तापसः ।४६.७५"
  },
  {
    "text": "धर्मस्य च प्रजासर्गस्तामसात् पूर्वमेव तु ।\nब्रह्मविष्णोर्विवादः स्यादन्तर्देहप्रवेशनम् ।४६.७६"
  },
  {
    "text": "पद्मोद्भवत्वं देवस्य मोहस्तस्य च धीमतः ।\nदर्शनं च महेशस्य माहात्म्यं विष्णुनेरितम् ।४६.७७"
  },
  {
    "text": "दिव्यदृष्टिप्रदानं च ब्रह्मणः परमेष्ठिना ।\nसंस्तवो देवदेवस्य ब्रह्मणा परमेष्ठिना ।४६.७८"
  },
  {
    "text": "प्रसादो गिरिशस्याथ वरदानं तथैव च ।\nसंवादो विष्णुना सार्धं शंकरस्य महात्मनः ।४६.७९"
  },
  {
    "text": "वरदानं तथापूर्वमन्तर्द्धानं पिनाकिनः ।\nवधश्च कथितो विप्रा मधुकैटभयोः पुरा ।४६.८०"
  },
  {
    "text": "अवतारोऽथ देवस्य ब्रह्मणो नाभिपङ्कजात् ।\nएकीभावश्च देवस्य विष्णुना कथितस्ततः ।४६.८१"
  },
  {
    "text": "विमोहो ब्रह्मणश्चाथ संज्ञालाभो हरेस्ततः ।\nतपश्चरणमाख्यातं देवदेवस्य धीमतः ।४६.८२"
  },
  {
    "text": "प्रादुर्भावो महेशस्य ललाटात् कथितस्ततः ।\nरुद्राणां कथिता सृष्टिर्ब्रह्मणः प्रतिषेधनम् ।४६.८३"
  },
  {
    "text": "भूतिश्च देवदेवस्य वरदानोपदेशकौ ।\nअन्तर्द्धानं च रुद्रस्य तपश्चर्याण्डजस्य च ।४६.८४"
  },
  {
    "text": "दर्शनं देवदेवस्य नरनारीशरीरता ।\nदेव्या विभागकथनं देवदेवात् पिनाकिनः ।४६.८५"
  },
  {
    "text": "देव्याश्च पश्चात् कथितं दक्षपुत्रीत्वमेव च ।\nहिमवद्‌दुहितृत्वं च देव्या याथात्म्यमेव च ।४६.८६"
  },
  {
    "text": "दर्शनं दिव्यरूपस्य वैश्वरूपस्य दर्शनम् ।\nनाम्नां सहस्रं कथितं पित्रा हिमवता स्वयम् ।४६.८७"
  },
  {
    "text": "उपदेशो महादेव्या वरदानं तथैव च ।\nभृग्वादीनां प्रजासर्गो राज्ञां वंशस्य विस्तरः ।४६.८८"
  },
  {
    "text": "प्राचेतसत्वं दक्षस्य दक्षयज्ञविमर्दनम् ।\nदधीचस्य च दक्षस्य विवादः कथितस्तदा ।४६.८९"
  },
  {
    "text": "ततश्च शापः कथितो मुनीनां मुनिपुंगवाः ।\nरुद्रागतिः प्रसादश्च अन्तर्द्धानं पिनाकिनः ।४६.९०"
  },
  {
    "text": "पितामहस्योपदेशः कीर्त्त्यते रक्षणाय तु ।\nदक्षस्य च प्रजासर्गः कश्यपस्य महात्मनः ।४६.९१"
  },
  {
    "text": "हिरण्यकशिपोर्नाशो हिरण्याक्षवधस्तथा ।\nततश्च शापः कथितो देवदारुवनौकसाम् ।४६.९२"
  },
  {
    "text": "निग्रहश्चान्धकस्याथ गाणपत्यमनुत्तमम् ।\nप्रह्रादनिग्रहश्चाथ बलेः संयमनं ततः ।४६.९३"
  },
  {
    "text": "बाणस्य निग्रहश्चाथ प्रसादस्तस्य शूलिनः ।\nऋषीणां वंशविस्तारो राज्ञां वंशाः प्रकीर्त्तिताः ।४६.९४"
  },
  {
    "text": "वसुदेवात् ततो विष्णोरुत्पत्तिः स्वेच्छया हरेः ।\nदर्शनं चोपमन्योर्वै तपश्चरणमेव च ।४६.९५"
  },
  {
    "text": "वरलाभो महादेवं दृष्ट्वा साम्बं त्रिलोचनम् ।\nकैलासगमनञ्चाथ निवासस्तस्य शार्ङ्गिणः ।४६.९६"
  },
  {
    "text": "ततश्च कथ्यते भीतिर्द्वारवत्यां निवासिनाम् ।\nरक्षणं गरुडेनाथ जित्वा शत्रून् महाबलान् ।४६.९७"
  },
  {
    "text": "नारादागमनं चैव यात्रा चैव गरुत्मतः ।\nततश्च कृष्णागमनं मुनीनामागतिस्ततः ।४६.९८"
  },
  {
    "text": "नैत्यकं वासुदेवस्य शिवलिङ्गार्चनं तथा ।\nमार्कण्डेयस्य च मुनेः प्रश्नः प्रोक्तस्ततः परम् ।४६.९९"
  },
  {
    "text": "लिङ्गार्चननिमित्तं च लिङ्गस्यापि सलिङ्गिनः ।\nयथार्थंकथितञ्चाथ लिङ्गाविर्भाव एव च ।४६.१००"
  },
  {
    "text": "ब्रह्मविष्णोस्तथा मध्ये कीर्त्तिता मुनिपुंगवाः ।\nमोहस्तयोस्तु कथितो गमनं चोर्ध्वतो ह्यधः ।४६.१०१"
  },
  {
    "text": "संस्तवो देवदेवस्य प्रसादः परमेष्ठिनः ।\nअन्तर्धानं च लिङ्गस्य साम्बोत्पत्तिस्ततः परम् ।४६.१०२"
  },
  {
    "text": "कीर्तिता चानिरुद्धस्य समुत्पत्तिर्द्विजोत्तमाः ।\nकृष्णस्य गमने बुद्धिर्ऋषीणामागतिस्तथा ।४६.१०३"
  },
  {
    "text": "अनुवशासनञ्च कृष्णेन वरदानं महात्मनः ।\nगमनं चैव कृष्णस्य पार्थस्यापि च दर्शनम् ।४६.१०४"
  },
  {
    "text": "कृष्णद्वैपायनस्योक्तं युगधर्माः सनातनाः .।\nअनुग्रहोऽथ पार्थस्य वाराणस्यां गतिस्ततः ।४६.१०५"
  },
  {
    "text": "पाराशर्यस्य च मुनेर्व्यासस्याद्‌भुतकर्मणः ।\nवाराणस्याश्च माहात्म्यं तीर्थानां चैव वर्णनम् ।४६.१०६"
  },
  {
    "text": "तीर्थयात्रा च व्यासस्य देव्याश्चैवाथ दर्शनम् ।\nउद्वासनं च कथितं वरदानं तथैव च ।। ४६.१०७"
  },
  {
    "text": "प्रयागस्य च माहात्म्यं क्षेत्राणामथ कीर्त्तिनम् ।\nफलं च विपुलं विप्रा मार्कण्डेयस्य निर्गमः ।। ४६.१०८"
  },
  {
    "text": "भुवनानां स्वरूपं च ज्योतिषां च निवेशनम् ।\nकीर्त्यन्ते चैव वर्षाणि नदीनां चैव निर्णयः ।। ४६.१०९"
  },
  {
    "text": "पर्वतानां च कथनं स्थानानि च दिवौकसाम् ।\nद्वीपानां प्रविभागश्च श्वेतद्वीपोपवर्णनम् ।। ४६.११०"
  },
  {
    "text": "शयनं केशवस्याथ माहात्म्यं च महात्मनः ।\nमन्वन्तराणां कथनं विष्णोर्माहात्म्यमेव च ।। ४६.१११"
  },
  {
    "text": "वेदशाखाप्रणयनं व्यासानां कथनं ततः ।\nअवेदस्य च वेदानां कथितं मुनिपुंगवाः ।। ४६.११२"
  },
  {
    "text": "योगेश्वराणां च कथा शिष्याणां चाथ कीर्त्तनम् ।\nगीताश्च विविधागुह्या ईश्वरस्याथ कीर्त्तिताः ।। ४६.११३"
  },
  {
    "text": "वर्णाश्रमाणामाचाराः प्रायश्चित्तविधिस्ततः ।\nकपालित्वं च रुद्रस्य भिक्षाचरणमेव च ।। ४६.११४"
  },
  {
    "text": "पतिव्रतायाश्चाख्यानं तीर्थानां च विनिर्णयः ।\nतथा मङ्कणकस्याथ निग्रहः कीर्तितो द्विजाः ।। ४६.११५"
  },
  {
    "text": "वधश्च कथितो विप्राः कालस्य च समासतः ।\nदेवदारुवने शंभोः प्रवेशो माधवस्य च ।। ४६.११६"
  },
  {
    "text": "दर्शनं षट्‌कुलीयानां देवदेवस्य धीमतः ।\nवरदानं च देवस्य नन्दिने तु प्रकीर्तितम् ।। ४६.११७"
  },
  {
    "text": "नैमित्तिकश्च कथितः प्रतिसर्गस्ततः परम् ।\nप्राकृतः प्रलयश्चोर्द्ध्वं सबीजो योग एव च ।। ४६.११८"
  },
  {
    "text": "एवं ज्ञात्वा पुराणस्य संक्षेपं कीर्त्तयेत्तु यः ।\nसर्वपापविनिर्मुक्तो ब्रह्मलोके महीयते ।। ४६.११९"
  },
  {
    "text": "एवमुक्त्वा श्रियं देवीमादाय पुरुषोत्तमः ।\nसंत्यज्य कूर्मसंस्थानं स्वस्थानं च जगाम ह ।। ४६.१२०"
  },
  {
    "text": "देवाश्च सर्वे मुनयः स्वानि स्थानानि भेजिरे ।\nप्रणम्य पुरुषं विष्णुं गृहीत्वा ह्यमृतं द्विजाः ।। ४६.१२१"
  },
  {
    "text": "एतत् पुराणं सकलं भाषितं कूर्मरूपिणा ।\nसाक्षाद् देवादिदेनेन विष्णुना विश्वयोनिना ।। ४६.१२२"
  },
  {
    "text": "यः पठेत् सततं मर्त्यः नियमेन समासतः ।\nसर्वपापविनिर्मुक्तो ब्रह्मलोके महीयते ।। ४६.१२३"
  },
  {
    "text": "लिखित्वा चैव यो दद्याद् वैशाखे मासि सुव्रतः ।\nविप्राय वेदविदुषे तस्य पुण्यं निबोधत ।। ४६.१२४"
  },
  {
    "text": "सर्वपापविनिर्मुक्तः सर्वैश्वर्यसमन्वितः ।\nभुक्त्वा च विपुलान्मर्त्यो भोगान्दिव्यान्सुशोभनान् ।। ४६.१२५"
  },
  {
    "text": "ततः स्वर्गात् परिभ्रष्टो विप्राणां जायते कुले ।\nपूर्वसंस्कारमाहात्म्याद् ब्रह्मविद्यामवाप्नुयात् ।। ४६.१२६"
  },
  {
    "text": "पठित्वाध्यायमेवैकं सर्वपापैः प्रमुच्यते ।\nयोऽर्थं विचारयेत् सम्यक् प्राप्नोति परं पदम् ।। ४६.१२७"
  },
  {
    "text": "अध्येतव्यमिदं नित्यं विप्रैः पर्वणि पर्वणि ।\nश्रोतव्यं च द्विजश्रेष्ठा महापातकनाशनम् ।। ४६.१२८"
  },
  {
    "text": "एकतस्तु पुराणानि सेतिहासानि कृत्स्नशः ।\nएकत्र चेदं परममेतदेवातिरिच्यते ।। ४६.१२९"
  },
  {
    "text": "इदं पुराणं मुक्त्वैकं नास्त्यन्यत् साधनं परम्।\nयथावदत्र भगवान् देवो नारायणो हरिः ।४६.१३०"
  },
  {
    "text": "कीर्त्यते हि यथा विष्णुर्न तथाऽन्येषु सुव्रताः ।\nब्राह्मी पौराणिकी चेयं संहिता पापनाशनी ।४६.१३१"
  },
  {
    "text": "अत्र तत् परमं ब्रह्म कीर्त्यते हि यथार्थतः ।\nतीर्थानां परमं तीर्थं तपसां च परं तपः ।४६.१३२"
  },
  {
    "text": "ज्ञानानां परमं ज्ञानं व्रतानां परमं व्रतम् ।\nनाध्येतव्यमिदं शास्त्रं वृषलस्य च सन्निधौ ।४६.१३३"
  },
  {
    "text": "योऽधीते स तु मोहात्मा स याति नरकान् बहून् ।\nश्राद्धे वा दैविके कार्ये श्रावणीयं द्विजातिभिः ।४६.१३४"
  },
  {
    "text": "यज्ञान्ते तु विशेषेण सर्वदोषविशोधनम् ।\nमुमुक्षूणामिदं शास्त्रमध्येतव्यं विशेषतः ।४६.१३५"
  },
  {
    "text": "श्रोतव्यं चाथ मन्तव्यं वेदार्थपरिबृंहणम् ।\nज्ञात्वा यथावद् विप्रेन्द्रान् श्रावयेद् भक्तिसंयुतान् ।४६.१३६"
  },
  {
    "text": "सर्वपापविनिर्मुक्तो ब्रह्मसायुज्यमाप्नुयात् ।\nयोऽश्रद्दधाने पुरुषे दद्याच्चाधार्मिके तथा ।४६.१३७"
  },
  {
    "text": "स प्रेत्य गत्वा निरयान् शुनां योनिं व्रजत्यधः ।\nनमस्कृत्य हरिं विष्णुं जगद्‌योनिं सनातनम् ।४६.१३८"
  },
  {
    "text": "अध्येतव्यमिदं शास्त्रं कृष्णद्वैपायनं तथा ।\nइत्याज्ञा देवदेवस्य विष्णोरमिततेजसः ।४६.१३९"
  },
  {
    "text": "पाराशर्यस्य विप्रर्षेर्व्यासस्य च महात्मनः ।\nश्रुत्वा नारायणाद्देवान् नारदो भगवानृषिः ।४६.१४०"
  },
  {
    "text": "गौतमाय ददौ पूर्वं तस्माच्चैव पराशरः ।\nपराशरोऽपि भगवान गङ्गाद्वारे मुनीश्वराः ।४६.१४१"
  },
  {
    "text": "मुनिभ्यः कथयामास धर्मकामार्थमोक्षदम् ।\nब्रह्मणा कथितं पूर्वं सनकाय च धीमते ।४६.१४२"
  },
  {
    "text": "सनत्कुमाराय तथा सर्वपापप्रणाशनम्।\nसनकाद् भगवान् साक्षाद् देवलो योगवित्तमः ।४६.१४३"
  },
  {
    "text": "अवाप्तवान् पञ्चशिखो देवलादिदमुत्तमम् ।\nसनत्कुमाराद् भगवान् मुनिः सत्यवतीसुतः ।४६.१४४"
  },
  {
    "text": "एतत् पुराणं परमं व्यासः सर्वार्थसंचयम् ।\nतस्माद् व्यासादहं श्रुत्वा भवतां पापनाशनम् ।४६.१४५"
  },
  {
    "text": "ऊचिवान् वै भवद्भिश्च दातव्यं धार्मिके जने ।\nतस्मै व्यासाय मुनये सर्वज्ञाय महर्षये ।४६.१४६"
  },
  {
    "text": "पाराशर्याय शान्ताय नमो नारायणात्मने ।\nयस्मात् संजायते कृत्सनं यत्र चैव प्रलीयते ।\nनमस्तस्मै सुरेशाय विष्णवे कूर्मरूपिणे ।४६.१४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे षट्श्चत्वारिंशोऽध्यायः ।। ४६ ।।"
  },
  {
    "text": "उत्तरभागः समाप्तः\n।। इति श्रीकूर्मपुराणं समाप्तम् ।।"
  }
]
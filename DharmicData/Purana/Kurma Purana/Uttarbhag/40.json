[
  {
    "text": "सूत उवाच ।\nएषा पुण्यतमा देवी देवगन्धर्वसेविता ।\nनर्मदा लोकविख्याता तीर्थानामुत्तमा नदी ॥ ४०.१"
  },
  {
    "text": "तस्याः श्रृणुध्वं माहात्म्यं मार्कण्डेयेन भाषितम् ।\nयुधिष्ठिराय तु शुभं सर्वपापप्रणाशनम् ॥ ४०.२"
  },
  {
    "text": "युधिष्ठिर उवाच ।\nश्रुतास्ते विविधा धर्मास्तत्प्रसादान्महामुने ।\nमाहात्म्यं च प्रयागस्य तीर्थानि विविधानि च ॥ ४०.३"
  },
  {
    "text": "नर्मदा सर्वतीर्थानां मुख्या हि भवतेरिता ।\nतस्यास्त्विदानीं माहात्म्यं वक्तुमर्हसि सत्तम ॥ ४०.४"
  },
  {
    "text": "मार्कण्डेय उवाच\nनर्मदा सरितां श्रेष्ठा रुद्रदेहाद् विनिः सृता ।\nतारयेत् सर्वभूतानि स्थावराणि चराणि च ॥ ४०.५"
  },
  {
    "text": "नर्मदायास्तु माहात्म्यं पुराणे यन्मया श्रुतम् ।\nइदानीं तत्प्रवक्ष्यामि श्रृणुष्वैकमनाः शुभम् ॥ ४०.६"
  },
  {
    "text": "पुण्या कनखले गङ्गा कुरुक्षेत्रे सरस्वती ।\nग्रामे वा यदि वाऽरण्ये पुण्या सर्वत्र नर्मदा ॥ ४०.७"
  },
  {
    "text": "त्रिभिः सारस्वतं तोयं सप्ताहेन तु यामुनम् ।\nसद्यः पुनाति गाङ्गेयं दर्शनादेव नार्मदम् ॥ ४०.८"
  },
  {
    "text": "कलिङ्गदेशपश्चार्द्धे पर्वतेऽमरकण्टके ।\nपुण्या च त्रिषु लोकेषु रमणीया मनोरमा ॥४०.९"
  },
  {
    "text": "सदेवासुरगन्धर्वा ऋषयश्च तपोधनाः ।\nतपस्तप्त्वा तु राजेन्द्र सिद्धिं तु परमां गताः ॥ ४०.१०"
  },
  {
    "text": "तत्र स्नात्वा नरो राजन् नियमस्थो जितेन्द्रियः ।\nउपोष्य रजनीमेकां कुलानां तारयेच्छतम् ॥ ४४०.११"
  },
  {
    "text": "योजनानां शतं साग्रं श्रूयते सरिदुत्तमा ।\nविस्तारेण तु राजेन्द्र योजनद्वयमायता ॥ ४०.१२"
  },
  {
    "text": "षष्टितीर्थसहस्राणि षष्टिकोट्यस्तथैव च ।\nपर्वतस्य समन्तात् तु तिष्ठन्त्यमरकण्टके ॥ ४०.१३"
  },
  {
    "text": "ब्रह्मचारी शुचिर्भूत्वा जितक्रोधो जितेन्द्रियः ।\nसर्वहिंसानिवृत्तस्तु सर्वभूतहिते रतः ॥ ४०.१४"
  },
  {
    "text": "एवं शुद्धसमाचारो यस्तु प्राणान् समुत्सृजेत् ।\nतस्य पुण्यफलं राजन् श्रृणुष्वावहितो नृप ॥ ४०.१५"
  },
  {
    "text": "शतवर्षसहस्राणि स्वर्गे मोदति पाण्डव ।\nसप्सरोगणसंकीर्णो दिव्यस्त्रीपरिवारितः ॥ ४०.१६"
  },
  {
    "text": "दिव्यगन्धानुलिप्तश्च दिव्यपुष्पोपशोभितः ।\nक्रीडते देवलोके तु दैवतैः सह मोदते ॥ ४०.१७"
  },
  {
    "text": "ततः स्वर्गात् परिभ्रष्टो राजा भवति धार्मिकः ।\nगृहं तु लभतेऽसौ वै नानारत्नसमन्वितम् ॥ ४०.१८"
  },
  {
    "text": "स्तम्भैर्मणिमयैर्दिव्यैर्वज्रवैढूर्यभूषितम् ।\nआलेख्यवाहनैः शुभ्रैर्दासीदाससमन्वितम् ॥ ४०.१९"
  },
  {
    "text": "राजराजेश्वरः श्रीमान् सर्वस्त्रीजनवल्लभः ।\nजीवेद् वर्षशतं साग्रं तत्र भोगसमन्वितः ॥ ४०.२०"
  },
  {
    "text": "अग्निप्रवेशेऽथ जले अथवाऽनशने कृते ।\nअनिवर्त्तिका गतिस्तस्य पवनस्याम्बरे यथा ॥ ४०.२१"
  },
  {
    "text": "पश्चिमे पर्वततटे सर्वपापविनाशनः ।\nह्रदो जलेश्वरो नाम त्रिषु लोकेषु विश्रुतः ॥ ४०.२२"
  },
  {
    "text": "तत्र पिण्डप्रदानेन संध्योपासनकर्मणा ।\nदशवर्षसहस्राणि तर्पिताः स्युर्न संशयः ॥ ४०.२३"
  },
  {
    "text": "दक्षिणे नर्मदाकूले कपिलाख्या महानदी ।\nसरलार्जुनसंच्छन्ना नातिदूरे व्यवस्थिता ॥ ४०.२४"
  },
  {
    "text": "सा तु पुण्या महाभागा त्रिषु लोकेषु विश्रुता ।\nतत्र कोटिशतं साग्रं तीर्थानां तु युधिष्ठिर ॥ ४०.२५"
  },
  {
    "text": "तस्मिंस्तीर्थे तु ये वृक्षाः पतिताः कालपर्ययात् ।\nनर्मदातोयसंस्पृष्टास्ते यान्ति परमां गतिम् ॥ ४०.२६"
  },
  {
    "text": "द्वितीया तु महाभागा विशल्यकरणी शुभा ।\nतत्र तीर्थे नरः स्नात्वा विशल्यो भवति क्षणात् ॥ ४०.२७"
  },
  {
    "text": "कपिला च विशल्या च श्रूयते राजसत्तम ।\nईश्वरेण पुरा प्रोक्ता लोकानां हितकाम्यया ॥ ४०.२८"
  },
  {
    "text": "अनाशकं तु यः कुर्यात् तस्मिंस्तीर्थे नराधिप ।\nसर्वपापविशुद्धात्मा रुद्रलोकं स गच्छति ॥ ४०.२९"
  },
  {
    "text": "तत्र स्नात्वा नरो राजन्नश्वमेधफलं लभेत् ।\nये वसन्त्युत्तरे कूले रुद्रलोके वसन्ति ते ॥ ४०.३०"
  },
  {
    "text": "सरस्वत्यां च गङ्गायां नर्मदायां युधिष्ठिर ।\nसमं स्नानं च दानं च यथा मे शंकरोऽब्रवीत् ॥ ४०.३१"
  },
  {
    "text": "परित्यजति यः प्रणान् पर्वतेऽमरकण्टके ।\nवर्षकोटिशतं साग्रं रुद्रलोके महीयते ॥ ४०.३२"
  },
  {
    "text": "नर्मदायां जलं पुण्यं फेनोर्मिसमलीकृतम् ।\nपवित्रं शिरसा धृत्वा सर्वपापैः प्रमुच्यते ॥ ४०.३३"
  },
  {
    "text": "नर्मदा सर्वतः पुण्या ब्रह्महत्यापहारिणी ।\nअहोरात्रोपवासेन मुच्यते ब्रह्महत्यया ॥ ४०.३४"
  },
  {
    "text": "जालेश्वरं तीर्थवरं सर्वपापविनाशनम् ।\nतत्र गत्वा नियमवान् सर्वकामांल्लभेन्नरः ॥ ४०.३५"
  },
  {
    "text": "चन्द्रसूर्योपरागे तु गत्वा ह्यमरकण्टकम् ।\nअश्वमेधाद् दशगुणं पुण्यमाप्नोति मानवः ॥ ४०.३६"
  },
  {
    "text": "एष पुण्यो गिरिवरो देवगन्धर्वसेवितः ।\nनानाद्रुमलताकीर्णो नानापुष्पोपशोभितः ॥ ४०.३७"
  },
  {
    "text": "तत्र संनिहितो राजन् देव्या सह महेश्वरः ।\nब्रह्मा विष्णुस्तथा चेन्द्रो विद्याधरगणैः सह ॥ ४०.३८"
  },
  {
    "text": "प्रदक्षिणं तु यः कुर्यात् पर्वतं ह्यमरकण्टकम् ।\nपौण्डरीकस्य यज्ञस्य फलं प्राप्नोति मानः ॥ ४०.३९"
  },
  {
    "text": "कावेरी नाम विपुला नदी कल्मषनाशिनी ।\nतत्र स्नात्वा महादेवमर्चयेद् वृषभध्वजम् ।"
  },
  {
    "text": "संगमे नर्मदायास्तु रुद्रलोके महीयते ॥ ४०.४०\nइति श्रीकूर्मपुराणे षट्‌साहस्त्र्यां संहितायामुपरिविभागे चत्वारिंशोऽध्यायः ॥ ४० ॥"
  }
]
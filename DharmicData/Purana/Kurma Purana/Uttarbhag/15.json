[
  {
    "text": "व्यास उवाच ।\nवेदं वेदौ तथा वेदान् विन्द्याद्वा चतुरो द्विजाः ।\nअधीत्य चाभिगम्यार्थं ततः स्नायाद् द्विजोत्तमाः ।। १५.१"
  },
  {
    "text": "गुरवे तु धनं दत्त्वा स्नायीत तदनुज्ञया ।\nचीर्णव्रतोऽथ युक्तात्मा सशक्तः स्नातुमर्हति ।। १५.२"
  },
  {
    "text": "वैणवीं धारयेद् यष्टिमन्तर्वासस्तथोत्तरम् ।\nयज्ञोपवीतद्वितयं सोदकं च कमण्डलुम् ।। १५.३"
  },
  {
    "text": "छत्रं चोष्णीषममलं पादुके चाप्युपानहौ ।\nरौक्मे च कुण्डले वेदं कृत्तकेशनखः शुचिः ।। १५.४"
  },
  {
    "text": "स्वाध्याये नित्ययुक्तः स्याद् बहिर्माल्यं न धारयेत् ।\nअन्यत्रकाञ्चनाद् विप्रः नरक्तां बिभृयात् स्त्रजम् ।। १५.५"
  },
  {
    "text": "शुक्लाम्बरधरो नित्यं सुगन्धः प्रियदर्शनः ।\nन जीर्णमलवद्‌वासा भवेद् वै वैभवे सति ।। १५.६"
  },
  {
    "text": "न रक्तमुल्बणं चान्यधृतं वासो न कुण्डिकाम् ।\nनोपानहौ स्त्रजं चाथ पादुके न प्रयोजयेत् ।। १५.७"
  },
  {
    "text": "उपवीतकरान् दर्भान् तथा कृष्णाजिनानि च ।\nनापसव्यं परीदध्याद् वासो न विकृतंञ्च यत् ।। १५.८"
  },
  {
    "text": "आहरेद् विधिवद् दारान् सदृशानात्मनः शुभान् ।\nरूपलक्षणसंयुक्तान् योनिदोषविवर्जितान् ।। १५.९"
  },
  {
    "text": "अमातृगोत्रप्रभवामसमानर्षिगोत्रजाम् ।\nआहरेद् ब्राह्मणो भार्यां शीलशौचसमन्विताम् ।। १५.१०"
  },
  {
    "text": "ऋतुकालाभिगामी स्याद् यावत् पुत्रोऽभिजायते ।\nवर्जयेत् प्रतिषिद्धानि प्रयत्नेन दिनानि तु ।। १५.११"
  },
  {
    "text": "षष्ट्यष्टमीं पञ्चदशीं द्वादशीं च चतुर्दशीम् ।\nब्रह्मचारी भवेन्नित्यं तद्वज्जन्मत्रयाहनि ।। १५.१२"
  },
  {
    "text": "आदधीतावसथ्याग्निं जुहुयाज्जातवेदसम् ।\nव्रतानि स्नातको नित्यं पावनानि च पालयेत् ।। १५.१३"
  },
  {
    "text": "वेदोदितं स्वकं कर्म नित्यं कुर्यादतन्द्रितः ।\nअकुर्वाणः पतत्याशु नरकानतिभीषणान् ।। १५.१४"
  },
  {
    "text": "अभ्यसेत् प्रयतो वेदं महायज्ञांश्च भावयेत् ।\nकुर्याद् गृह्याणि कर्माणि संध्योपासनमेव च ।। १५.१५"
  },
  {
    "text": "सख्यं समाधिकैः कुर्यादुपेयादीश्वरं सदा ।\nदैवतान्यपि गच्छेत कुर्याद् भार्याभिपोषणम् ।। १५.१६"
  },
  {
    "text": "न धर्मं ख्यापयेद् विद्वान् न पापं गूहयेदपि ।\nकुर्वीतात्महितं नित्यं सर्वभूतानुकम्पनम् ।। १५.१७"
  },
  {
    "text": "वयसः कर्मणोऽर्थस्य श्रुतस्याभिजनस्य च ।\nवेषवाग्‌बुद्धिसारूप्यमाचरन् विचरेत् सदा ।। १५.१८"
  },
  {
    "text": "श्रुतिस्मृत्युदितः सम्यक् साधुभिर्यश्च सेवितः ।\nतमाचारं निषेवेत नेहेतान्यत्र कर्हिचित् ।। १५.१९"
  },
  {
    "text": "येनास्य पितरो याता येन याताः पितामहाः ।\nतेन यायात् सतां मार्गं तेन गच्छन् तरिष्यति ।। १५.२०"
  },
  {
    "text": "नित्यं स्वाध्यायशीलः स्यान्नित्यं यज्ञोपवीतवान् ।\nसत्यवादी जितक्रोधो ब्रह्मभूयाय कल्पते ।। १५.२१"
  },
  {
    "text": "संध्यास्नानपरो नित्यं ब्रह्मयज्ञुपरायणः ।\nअनसूयी मृदुर्दान्तो गृहस्थः प्रेत्य वर्द्धते ।। १५.२२"
  },
  {
    "text": "वीतरागभयक्रोधो लोभमोहविवर्जितः ।\nसावित्रीजापनिरतः श्राद्धकृन्मुच्यते गृही ।। १५.२३"
  },
  {
    "text": "मातापित्रोर्हिते युक्तो गोब्राह्मणहिते रतः ।\nदान्तो यज्वा देवभक्तो ब्रह्मलोके महीयते ।। १५.२४"
  },
  {
    "text": "त्रिवर्गसेवी सततं देवतानां च पूजनम् ।\nकुर्यादहरहर्नित्यं नमस्येत् प्रयतः सुरान् ।। १५.२५"
  },
  {
    "text": "विभागशीलः सततं क्षमायुक्तो दयालुकः ।\nगृहस्थस्तु समाख्यातो न गृहेण गृही भवेत् ।। १५.२६"
  },
  {
    "text": "क्षमा दया च विज्ञानं सत्यं चैव दमः शमः ।\nअध्यात्मनिरत ज्ञानमेतद् ब्राह्मणलक्षणम् ।। १५.२७"
  },
  {
    "text": "एतस्मान्न प्रमाद्येत विशेषेण द्विजोत्तमः ।\nयथाशक्ति चरेत् कर्म निन्दितानि विवर्जयेत् ।। १५.२८"
  },
  {
    "text": "विधूय मोहकलिलं लब्ध्वा योगमनुत्तमम् ।\nगृहस्थो मुच्यते बन्धात् नात्र कार्या विचारणा ।। १५.२९"
  },
  {
    "text": "विगर्हातिक्रमाक्षेपहिंसाबन्धवधात्मनाम् ।\nअन्यमन्युसमुत्थानां दोषाणां मर्षणं क्षमा ।। १५.३०"
  },
  {
    "text": "स्वदुःखेष्विव कारुण्यं परदुः खेषु सौहृदात् ।\nदयेति मुनयः प्राहुः साक्षाद् धर्मस्य साधनम् ।। १५.३१"
  },
  {
    "text": "चतुर्दशानां विद्यानां धारणं हि यथार्थतः ।\nविज्ञानमिति तद् विद्याद् यत्र धर्मो विवर्द्धते ।। १५.३२"
  },
  {
    "text": "अधीत्य विधिवद् विद्यामर्थं चैवोपलभ्य तु ।\nधर्मकार्यान्निवृत्तश्चेन्न तद् विज्ञानमिष्यते ।। १५.३३"
  },
  {
    "text": "सत्येन लोकाञ्जयति सत्यं तत्परमं पदम् ।\nयथाभूतप्रवादं तु सत्यमाहुर्मनीषिणः ।। १५.३४"
  },
  {
    "text": "दमः शरीरोपरमः शमः प्रज्ञाप्रसादजः ।\nअध्यात्ममक्षरं विद्याद् यत्र गत्वा न शोचति ।। १५.३५"
  },
  {
    "text": "यया स देवो भगवान् विद्यया वेद्यते परः ।\nसाक्षाद् देवो महादेवस्तज्ज्ञानमिति कीर्तितम् ।। १५.३६"
  },
  {
    "text": "तन्निष्ठस्तत्परो विद्वान्नित्यमक्रोधनः शुचिः ।\nमहायज्ञपरो विप्रो भवेत्तदनुत्तमम् ।। १५.३७"
  },
  {
    "text": "धर्मस्यायतनं यत्नाच्छरीरं परिपालयेत् ।\nन हि देहं विना रुद्रः पुरुषैर्विद्यते परः ।। १५.३८"
  },
  {
    "text": "नित्यधर्मार्थकामेषु युज्येत नियतो द्विजः ।\nन धर्मवर्जितं काममर्थं वा मनसा स्मरेत् ।। १५.३९"
  },
  {
    "text": "सीदन्नपि हि धर्मेण न त्वधर्मं समाचरेत् ।\nधर्मो हि भगवान् देवो गतिः सर्वेषु जन्तुषु ।। १५.४०"
  },
  {
    "text": "भूतानां प्रियकारी स्यात् न परद्रोहकर्मधीः ।\nन वेददेवतानिन्दां कुर्यात् तैश्च न संवदेत् ।। १५.४१"
  },
  {
    "text": "यस्त्विमं नियतं विप्रो धर्माध्यायं पठेच्छुचिः ।\nअध्यापयेत् श्रावयेद् वा ब्रह्मलोके महीयते ।। १५.४२"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे पञ्चदशोऽध्यायः ।।"
  }
]
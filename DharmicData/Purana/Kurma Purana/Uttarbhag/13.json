[
  {
    "text": "व्यास उवाच ।\nभुक्त्वा पीत्वा च सुप्त्वा च स्नात्वा रथ्योपसर्पणे ।\nओष्ठावलोमोकौ स्पृष्ट्वा वासो विपरिधाय च ।। १३.१"
  },
  {
    "text": "रेतोमूत्रपुरीषाणामुत्सर्गेऽयुक्तभाषणे ।\nष्ठीवित्वाऽध्ययनारम्भे कासश्वासागमे तथा ।। १३.२"
  },
  {
    "text": "चत्वरं वा श्मशानं वा समागम्य द्विजोत्तमः ।\nसंध्ययोरुभयोस्तद्वदाचान्तोऽप्याचमेत् पुनः ।। १३.३"
  },
  {
    "text": "चण्डालम्लेच्छसंभाषे स्त्रीशूद्रोच्छिष्टभाषणे ।\nउच्छिष्टं पुरुषं स्पृष्ट्वा भोज्यं चापि तथाविधम् ।१३.४"
  },
  {
    "text": "आचामेदश्रुपाते वा लोहितस्य तथैव च ।\nभोजने संध्ययोः स्नात्वा पीत्वा मूत्रपुरीषयोः ।१३.५"
  },
  {
    "text": "आचान्तोऽप्याचमेत् सुप्त्वा सकृत्सकृदथान्यतः ।\nअग्नेर्गवामथालम्भे स्पृष्ट्वा प्रयतमेव वा ।१३.६"
  },
  {
    "text": "स्त्रीणामथात्मनः स्पर्शे नीवीं वा परिधाय च \nउपस्पृशेज्जलं वार्द्रं तृणं वा भूमिमेव वा ।१३.७"
  },
  {
    "text": "केशानां चात्मनः स्पर्शे वाससोऽक्षालितस्य च ।\nअनुष्णाभिरफेनाभिः विशुद्धाद्भिश्च धर्मतः ।१३.८"
  },
  {
    "text": "शौचेप्सुः सर्वदाचामेदासीनः प्रागुदङ्‌मुखः ।\nशिरः प्रावृत्य कण्ठं वा मुक्तकच्छशिखोऽपि वा ।१३.९"
  },
  {
    "text": "अकृत्वा पादयोः शौचमाचान्तोऽप्यशुचिर्भवेत् ।\nसोपानत्को जलस्थो वा नोष्णीषी चाचमेद्‌ बुधः ।१३.१०"
  },
  {
    "text": "न चैव वर्षधाराभिर्न तिष्ठन् नोद्धृतोदकैः ।\nनैकहस्तार्पितजलैर्विना सूत्रेण वा पुनः ।१३.११"
  },
  {
    "text": "न पादुकासनस्थो वा बहिर्जानुरथापि वा ।\nन जल्पन् न हसन् प्रेक्षन् शयानः प्रह्व एव च \nनावीक्षिताभिः फेनाद्यैरुपेताभिरथापि वा ।\nशूद्राशुचिकरोन्मुक्तैर्न क्षाराभिस्तथैव च ।१३.१२"
  },
  {
    "text": "न चैवाङ्‌गुलिभिः शस्तं न कुर्वन् नान्यमानसः ।\nन वर्णरसदुष्टाभिर्न चैव प्रदरोदकैः ।१३.१३"
  },
  {
    "text": "न पाणिक्षुभिताभिर्वा न बहिष्कक्ष एव वा ।\nहृद्‌गाभिः पूयते विप्रः कण्ठ्‌याभिः क्षत्रियः शुचिः ।१३.१४"
  },
  {
    "text": "प्राशिताभिस्तथावैश्यः स्त्रीशूद्रौ स्पर्शतोऽन्ततः ।।\nअङ्‌गुष्ठमूलान्तरतो रेखायां ब्राह्ममुच्यते ।१३.१५"
  },
  {
    "text": "अन्तराङ्‌गुष्ठदेशिन्यो पितॄणां तीर्थमुत्तमम् ।।\nकनिष्ठामूलतः पश्चात् प्राजापत्यं प्रचक्षते ।१३.१६"
  },
  {
    "text": "अङ्‌गुल्यग्रे स्मृतं दैवं तद्देवार्थं प्रकीर्त्तितः।\nमूले वा दैवमादिष्टम् ग्नेयं मध्यतः स्मृतं ।१३.१७"
  },
  {
    "text": "तदेव सौमिकं तीर्थमेतज्ज्ञात्वा न मुह्यति ।\nब्राह्मेणैव तु तीर्थेन द्विजो नित्यमुपस्पृशेत् ।१३.१८"
  },
  {
    "text": "कायेन वाऽथ दैवेन पैत्रेण न तु वै द्विजाः ।\nत्रिः प्राश्नीयादपः पूर्वं ब्राह्मणः प्रयतस्ततः ।१३.१९"
  },
  {
    "text": "संमृज्याङ्‌गुष्ठमूलेन मुखं वै समुपस्पृशेत् ।।\nअङ्‌गुष्ठानामिकाभ्यां तु स्पृशेन्नेत्रद्वयं ततः ।१३.२०"
  },
  {
    "text": "तर्जन्यङ्‌गुष्ठयोगेन स्पृशेन्नासापृटद्वयम् ।।\nकनिष्ठाङ्‌गुष्ठयोगेन श्रवणे समुपस्पृशेत् ।१३.२१"
  },
  {
    "text": "सर्वासामथ योगेन हृदयं तु तलेन वा ।\nस्पृशेद्वै शिरसस्तद्वदङ्‌गुष्ठेनाथवा द्वयम् ।। १३.२२"
  },
  {
    "text": "त्रिः प्राश्नीयाद् यदम्भस्तु सुप्रीतास्तेन देवताः ।\nब्रह्मा विष्णुर्महेशश्च भवन्तीत्यनुशुश्रुमः ।। १३.२३"
  },
  {
    "text": "गङ्गा च यमुना चैव प्रीयेते परिमार्जनात् ।\nसंस्पृष्टयोर्लोचनयोः प्रीयेते शशिभास्करौ ।। १३.२४"
  },
  {
    "text": "नासत्यदस्रौ प्रीयेते स्पृष्टे नासापुटद्वये ।\nश्रोत्रयोः स्पृष्टयोस्तद्वत् प्रीयेते चानिलानलौ ।। १३.२५"
  },
  {
    "text": "संस्पृष्टे हृदये चास्य प्रीयन्ते सर्वदेवताः ।\nमूर्ध्नि संस्पर्शनादेव प्रीतः स पुरुषो भवेत् ।। १३.२६"
  },
  {
    "text": "नोच्छिष्टं कुर्वते नित्यं विप्रुषोऽङ्गं नयन्ति याः ।\nदन्तान्तर्दन्तलग्नेषु जिह्वोष्टैऱशुचिर्भवेत् ।। १३.२७"
  },
  {
    "text": "स्पृशान्ति बिन्दवः पादौ य आचामयतः परान् ।\nभूमिकास्ते समा ज्ञेया न तैरप्रयतो भवेत् ।। १३.२८"
  },
  {
    "text": "मदुपर्के च सोमे च ताम्बूलस्य च भक्षणे ।\nफलमूलेक्षुदण्डे न दोषं प्राह वे मनुः ।। १३.२९"
  },
  {
    "text": "प्रचरान्नोदपानेषु द्रव्यहस्तो भवेन्नरः ।\nभूमौ निक्षिप्य तद् द्रव्यमाचम्याभ्युक्षयेत् तु तत् ।। १३.३०"
  },
  {
    "text": "तैजसं वै समादाय यद्युच्छिष्टो भवेद् द्विजः ।\nभूमौ निक्षिप्य तद् द्रव्यमाचम्याभ्युक्षयेत् तु तत् ।। १३.३१"
  },
  {
    "text": "यद्यमन्त्रं समादाय भवेदुच्छेषणान्वितः ।\nअनिधायैव तद् द्रव्यमाचान्तः शुचितामियात् ।।१३.३२"
  },
  {
    "text": "वस्रादिषु विकल्पः स्यात् तत्संस्पृष्ट्वाचमेदिह ।\nअरण्येऽनुदके रात्रौ चौरव्याघ्राकुले पथि ।१३.३३"
  },
  {
    "text": "कृत्वा मूत्रं पुरीषं वा द्रव्यहस्तो न दुष्यति ।\nनिधाय दक्षिणे कर्णे ब्रह्मसूत्रमुदङ्‌मुखः ।१३.३४"
  },
  {
    "text": "अह्नि कुर्याच्छकृन्मूत्रं रात्रौ चेद् दक्षिणामुखः ।।\nअन्तर्धाय महीं काष्ठैः पत्रैर्लोष्ठतृणेन वा ।१३.३५"
  },
  {
    "text": "प्रावृत्य च शिरः कुर्याद् विण्मूत्रस्य विसर्जनम् ।\nछायाकूपनदीगोष्ठचैत्याम्भः पथि भस्मसु ।१३.३६"
  },
  {
    "text": "अग्नौ चैव श्मशाने च विण्मूत्रे न समाचरेत् ।।\nन गोमये न कृष्टे वा महावृक्षे न शाड्वले ।१३.३७"
  },
  {
    "text": "न तिष्ठन् वा न निर्वासा न च पर्वतमस्तके ।\nन जीर्णदेवायतने न वल्मीके कदाचन ।१३,३८"
  },
  {
    "text": "न ससत्त्वेषु गर्तेषु न गच्छन् वा समाचरेत् ।।\nतुषाङ्गारकपालेषु राजमार्गे तथैव च ।१३.३९"
  },
  {
    "text": "न क्षेत्रे न विमले वाऽपि न तीर्थे न चतुष्पथे ।\nनोद्याने न समीपे वा नोषरे न पराशुचौ ।१३.४०"
  },
  {
    "text": "न सोपानत्पादुको वा छत्री वा नान्तरिक्षके ।।\nन चैवाभिमुखे स्त्रीणां गुरुब्राह्मणयोर्गवाम् ।१३.४१"
  },
  {
    "text": "न देवदेवालययोरपामपि कदाचन ।।\nनदीं ज्योतींषि वीक्षित्वा न वार्यभिमुखोऽथवा ।१३.४२"
  },
  {
    "text": "प्रत्यादित्यं प्रत्यनलं प्रतिसोमं तथैव च ।।\nआहृत्य मृत्तिकां कूलाल्लेपगन्धापकर्षणात्।१३.४३"
  },
  {
    "text": "कुर्यादतन्द्रितः शौचं विशुद्धैरुद्धृतोदकैः ।।\nनाहरेन्मृत्तिकां विप्रः पांशुलान्न च कर्दमान् ।१३.४४"
  },
  {
    "text": "न मार्गान्नोषराद् देशाच्छौचोच्छिष्टात्तथैव च।\nन देवायतनात् कूपाद् ग्रामान्न च जलात् तथा ।१३.४५"
  },
  {
    "text": "उपस्पृशेत् ततो नित्यं पूर्वोक्तेन विधानतः ।।\nइति श्रीकूर्मपुराणे षट्‌साहस्त्र्यां संहितायामुपरिविभागे त्रयोदशोऽध्यायः ।।"
  }
]
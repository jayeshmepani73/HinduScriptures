[
  {
    "text": "ऋषय ऊचुः\nभवता कथितः सम्यक् सर्गः स्वायंभुवस्ततः ।\nब्रह्माण्डस्यास्य विस्तारो मन्वन्तरविनिश्चयः ॥ १.१"
  },
  {
    "text": "तत्रेश्वरेश्वरो देवो वर्णिभिर्धर्मतत्परैः ।\nज्ञानयोगरतैर्नित्यमाराध्यः कथितस्त्वया ॥ १.२"
  },
  {
    "text": "तद्वदाशेषसंसारदुःखनाशमनुत्तमम् ।\nज्ञानं ब्रह्मैकविषयं येन पश्येम तत्परम् ॥ १.३"
  },
  {
    "text": "त्वं हि नारायण साक्षात् कृष्णद्वैपायनात् प्रभो ।\nअवाप्ताखिलविज्ञानस्तत्त्वां पृच्छामहे पुनः ॥ १.४"
  },
  {
    "text": "श्रुत्वा मुनीनां तद् वाक्यं कृष्णद्वैपायनात् प्रभुम् ।\nसूतः पौराणिकः स्मृत्वा भाषितुं ह्युपचक्रमे ॥ १.५"
  },
  {
    "text": "अथास्मिन्नन्तरे व्यासः कृष्णद्वैपायनः स्वयम् ।\nआजगाम मुनिश्रेष्ठा यत्र सत्रं समासते ॥ १.६"
  },
  {
    "text": "तं दृष्ट्वा वेदविद्वांसं कालमेघसमद्युतिम् ।\nव्यासं कमलपत्राक्षं प्रणेमुर्द्विजपुंगवाः ॥ १.७"
  },
  {
    "text": "पपात दण्डवद् भूमौ दृष्ट्वाऽसौ लोमहर्षणः ।\nप्रदक्षिणीकृत्य गुरुं प्राञ्जलिः पार्श्वगोऽभवत् ॥ १.८"
  },
  {
    "text": "पृष्टास्तेऽनामयं विप्राः शौनकाद्या महामुनिम् ।\nसमाश्वास्यासनं तस्मै तद्‌योग्यं समकल्पयन् ॥ १.९"
  },
  {
    "text": "अथैतानब्रवीद् वाक्यं पराशरसुतः प्रभुः ।\nकच्चिन्न तपसो हानिः स्वाध्यायस्य श्रुतस्य च ॥ १.१०"
  },
  {
    "text": "ततः स सूतः स्वगुरुं प्रणम्याह महामुनिम् ।\nज्ञानं तद् ब्रह्मविषयं मुनीनां वक्तुमर्हसि ॥ १.११"
  },
  {
    "text": "इमे हि मुनयः शान्तास्तापसा धर्मतत्पराः ।\nशुश्रूषा जायते चैषां वक्तुमर्हसि तत्त्वतः ॥ १.१२"
  },
  {
    "text": "ज्ञानं विमुक्तिदं दिव्यं यन्मे साक्षात् त्वयोदितम् ।\nमुनीनां व्याहृतं पूर्वं विष्णुना कूर्मरूपिणा ॥ १.१"
  },
  {
    "text": "३श्रुत्वा सूतस्य वचनं मुनिः सत्यवतीसुतः ।\nप्रणम्य शिरसा रुद्रं वचः प्राह सुखावहम् ॥ १.१४"
  },
  {
    "text": "व्यास उवाच\nवक्ष्ये देवो महादेवः पृष्टो योगीश्वरैः पुरा ।\nसनत्कुमारप्रमुखैः स स्वयं समभाषत ॥ १.१५"
  },
  {
    "text": "सनत्कुमारः सनकस्तथैव च सनन्दनः ।\nअङ्गिरा रुद्रसहितो भृगुः परमधर्मवित् ॥ १.१६"
  },
  {
    "text": "कणादः कपिलो योगी वामदेवो महामुनिः ।\nशुक्रो वसिष्ठो भगवान् सर्वे संयतमानसाः ॥ १.१७"
  },
  {
    "text": "परस्परं विचार्यैते संशयाविष्टचेतसः ।\nतप्तवन्तस्तपो घोरं पुण्ये बदरिकाश्रमे ॥ १.१८"
  },
  {
    "text": "अपश्यंस्ते महायोगमृषिं धर्मसुतं शुचिम् ।\nनारायणमनाद्यन्तं नरेण सहितं तदा ॥ १.१९"
  },
  {
    "text": "संस्तूय विविधैः स्तोत्रैः सर्वे वेदसमुद्भवैः ।\nप्रणेमुर्भक्तिसंयुक्ता योगिनो योगवित्तमम् ॥ १.२०"
  },
  {
    "text": "विज्ञाय वाञ्छितं तेषां भगवानपि सर्ववित् ।\nप्राह गम्भीरया वाचा किमर्थं तप्यते तपः ॥ १.२१"
  },
  {
    "text": "अब्रुवन् हृष्टमनसो विश्वात्मानं सनातनम् ।\nसाक्षान्नारायणं देवमागतं सिद्धिसूचकम् ॥ १.२२"
  },
  {
    "text": "वयं संशयमापन्नाः सर्वे वै ब्रह्मवादिनः ।\nभवन्तमेकं शरणं प्रपन्नाः पुरुषोत्तमम् ॥ १.२३"
  },
  {
    "text": "त्वं हि वेत्सि परमं गुह्यं सर्वन्तु भगवानृषिः ।\nनारायणः स्वयं साक्षात् पुराणोऽव्यक्तपूरुषः ॥ १.२४"
  },
  {
    "text": "नह्यन्यो विद्यते वेत्ता त्वामृते परमेश्वरम् ।\nशुश्रूषाऽस्माकमखिलं संशयं छेत्तुमर्हसि ॥ १.२५"
  },
  {
    "text": "किं कारणमिदं कृत्स्नं कोऽनुसंसरते सदा ।\nकश्चिदात्मा च का मुक्तिः संसारः किंनिमित्तकः ॥ १.२६"
  },
  {
    "text": "कः संसारपतीशानः को वा सर्वं प्रपश्यति ।\nकिं तत् परतरं ब्रह्म सर्वं नो वक्तुमर्हसि ॥ १.२७"
  },
  {
    "text": "एवमुक्ता तु मुनयः प्रापश्यन् पुरुषोत्तमम् ।\nविहाय तापसं रूपं संस्थितं स्वेन तेजसा ॥ १.२८"
  },
  {
    "text": "विभ्राजमानं विमलं प्रभामण्डलमण्डितम् ।\nश्रीवत्सवक्षसं देवं तप्तजाम्बूनदप्रभम् ॥ १.२९"
  },
  {
    "text": "शङ्खचक्रगदापाणिं शार्ङ्गहस्तं श्रियावृतम् ।\nन दृष्टस्तत्क्षणादेव नरस्तस्यैव तेजसा ॥ १.३०"
  },
  {
    "text": "तदन्तरे महादेवः शशाङ्काङ्कितशेखरः ।\nप्रसादाभिमुखो रुद्रः प्रादुरासीन्महेश्वरः ॥ १.३१"
  },
  {
    "text": "निरीक्ष्य ते जगन्नाथं त्रिनेत्रं चन्द्रभूषणम् ।\nतुष्टबुर्हृष्टमनसो भक्त्या तं परमेश्वरम् ॥ १.३२"
  },
  {
    "text": "जयेश्वर महादेव जय भूतपते शिव ।\nजयाशेषमुनीशान तपसाऽभिप्रपूजित ॥ १.३३"
  },
  {
    "text": "सहस्रमूर्ते विश्वात्मन् जगद्यन्त्रप्रवर्त्तक ।\nजयानन्त जगज्जन्मत्राणसंहारकारक ॥ १.३४"
  },
  {
    "text": "सहस्रचरणेशान शंभो योगीन्द्रवन्दित ।\nजयाम्बिकापते देव नमस्ते परमेश्वर ॥ १.३५"
  },
  {
    "text": "संस्तुतो भगवानीशस्त्र्यम्बको भक्तवत्सलः ।\nसमालिङ्ग्य हृषीकेशं प्राह गम्भीरया गिरा ॥ १.३६"
  },
  {
    "text": "किमर्थं पुण्डरीकाक्ष मुनीन्द्रा ब्रह्मवादिनः ।\nइमं समागता देशं किं वा कार्यं मयाऽच्युत ॥ १.३७"
  },
  {
    "text": "आकर्ण्य भगवद्‌वाक्यं देवदेवो जनार्दनः ।\nप्राह देवो महादेवं प्रसादाभिमुखं स्थितम् ॥ १.३८"
  },
  {
    "text": "इमे हि मुनयो देव तापसाः क्षीणकल्पषाः ।\nअभ्यागतानां शरणं सम्यग्‌दर्शनकाङ्‌क्षिणाम् ॥ १.३९"
  },
  {
    "text": "यदि प्रसन्नो भगवान् मुनीनां भावितात्मनाम् ।\nसन्निधौ मम तज्‌ज्ञानं दिव्यं वक्तुमिहार्हसि ॥ १.४०"
  },
  {
    "text": "त्वं हि वेत्सि स्वमात्मानं न ह्यन्यो विद्यते शिव।\nततस्त्वमात्मनात्मानं मुनीन्द्रेभ्यः प्रदर्शय ॥ १.४१"
  },
  {
    "text": "एवमुक्त्वा हृषीकेशः प्रोवाच मुनिपुंगवान् ।\nप्रदर्शयन् योगसिद्धिं निरीक्ष्य वृषभध्वजम् ॥ १.४२"
  },
  {
    "text": "संदर्शनान्महेशस्य शंकरस्याथ शूलिनः ।\nकृतार्थं स्वयमात्मानं ज्ञातुमर्हथ तत्त्वतः ॥ १.४३"
  },
  {
    "text": "द्रष्टुमर्हथ विश्वेशं प्रत्यक्षं पुरतः स्थितम् ।\nममैव सन्निधावेव यथावद् वक्तुमीश्वरः ॥ १.४४"
  },
  {
    "text": "निशम्य विष्णोर्वचनं प्रणम्य वृषभध्वजम् ।\nसनत्कुमारप्रमुखाः पृच्छन्ति स्म महेश्वरम् ॥ १.४५"
  },
  {
    "text": "अथास्मिन्नन्तरे दिव्यमासनं विमलं शिवम् ।\nकिमप्यचिन्त्यं गगनादीश्वरार्थे समुद्‌बभौ ॥ १.४६"
  },
  {
    "text": "तत्राससाद योगात्मा विष्णुना सह विश्वकृत् ।\nतेजसा पूरयन् विश्वं भाति देवो महेश्वरः ॥ १.४७"
  },
  {
    "text": "ततो देवादिदेवेशं शंकरं ब्रह्मवादिनः ।\nविभ्राजमानं विमले तस्मिन् ददृशुरासने ॥ १.४८"
  },
  {
    "text": "यं प्रपश्यन्तियोगस्थाः स्वात्मन्यात्मानमीश्वरमा ।\nअनन्यतेजसं शान्तं शिवं ददृशिरे किल ॥ १.४९"
  },
  {
    "text": "यतः प्रसूतिर्भूतानां यत्रैतत् प्रविलीयते ।\nतमासनस्थं भूतानामीशं ददृशिरे किल ॥ १.५०"
  },
  {
    "text": "यदन्तरा सर्वमेतद् यतोऽभिन्नमिदं जगत् ।\nसवासुदेवमासीनं तमीशं ददृशुः किल ॥ १.५१"
  },
  {
    "text": "प्रोवाच पृष्टो भगवान् मुनीनां परमेश्वरः ।\nनिरीक्ष्य पुण्डरीकाक्षं स्वात्मयोगमनुत्तमम् ॥ १.५२"
  },
  {
    "text": "तच्छृणुध्वं यथान्यायमुच्यमानं मयाऽनघाः ।\nप्रशान्तमानसाः सर्वे ज्ञानमीश्वरभाषितम् ॥ १.५३"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) प्रथमोऽध्यायः ॥ १ ॥"
  }
]
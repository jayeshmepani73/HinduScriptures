[
  {
    "text": "मुनय ऊचुः ।\nकथं पश्येम तं देवं पुनरेव पिनाकिनम् ।\nब्रूहि विश्वामरेशान त्राता त्वं शरणैषिणाम् ॥ ३९.१"
  },
  {
    "text": "पितामह उवाच ।\nयद् दृष्टं भवता तस्य लिङ्गं भुवि निपातितम् ।\nतल्लिङ्गानुकृतीशस्य कृत्वा लिङ्गमनुत्तमम् ॥ ३९.२"
  },
  {
    "text": "पूजयध्वं सपत्नीकाः सादरं पुत्रसंयुताः ।\nवैदिकैरेव नियमैर्विविधैर्ब्रह्मचारिणः ॥३९.३"
  },
  {
    "text": "संस्थाप्य शांकरैर्मन्त्रैर्ऋग्यजुः सामसंभवैः ।\nतपः परं समास्थाय गृणन्तः शतरुद्रियम् ॥ ३९.४"
  },
  {
    "text": "समाहिताः पूजयध्वं सपुत्राः सह बन्धुभिः ।\nसर्वे प्राञ्जलयो भूत्वा शूलपाणिं प्रपद्यथ ॥ ३९.५"
  },
  {
    "text": "ततो द्रक्ष्यथ देवेशं दुर्दर्शमकृतात्मभिः ।\nयं दृष्ट्वा सर्वमज्ञानमधर्मश्च प्रणश्यति ॥ ३९.६"
  },
  {
    "text": "ततः प्रणम्य वरदं ब्रह्माणममितौजसम् ।\nजग्मुः संहृष्टमनसो देवदारुवनं पुनः ॥ ३९.७"
  },
  {
    "text": "आराधयितुमारब्धा ब्रह्मणा कथितं यथा ।\nअजानन्तः परं देवं वीतरागा विमत्सराः ॥ ३९.८"
  },
  {
    "text": "स्थण्डिलेषु विचित्रेषु पर्वतानां गुहासु च ।\nनदीनां च विविक्तेषु पुलिनेषु शुभेषु च ॥ ३९.९"
  },
  {
    "text": "शैवालभोजनाः केचित् केचिदन्तर्जलेशयाः ।\nकेचिदभ्रावकाशास्तु पादाङ्‌गुष्ठे ह्यधिष्ठिताः ॥ ३९.१०"
  },
  {
    "text": "दन्तोऽलूखलिनस्त्वन्ये ह्यश्मकुट्टास्तथा परे ।\nशाकपर्णाशनः केचित् संप्रक्षाला मरीचिपाः ॥ ३९.११"
  },
  {
    "text": "वृक्षमूलनिकेताश्च शिलाशय्यास्तथा परे ।\nकालं नयन्ति तपसा पूजयन्तो महेश्वरम् ॥ ३९.१२"
  },
  {
    "text": "ततस्तेषां प्रसादार्थं प्रपन्नार्त्तिहरो हरः ।\nचकार भगवान् बुद्धिं प्रबोधाय वृषध्वजः ॥ ३९.१३"
  },
  {
    "text": "देवः कृतयुगे ह्यस्मिन् श्रृङ्गे हिमवतः शुभे ।\nदेवदारुवनं प्राप्तः प्रसन्नः परमेश्वरः ॥ ३९.१४"
  },
  {
    "text": "भस्मपाण्डुरदिग्धाङ्गो नग्नो विकृतलक्षणः ।\nउल्मुकव्यग्रहस्तश्च रक्तपिङ्गललोचनः ॥ ३९.१५"
  },
  {
    "text": "क्वचिच्च हसते रौद्रं क्वचिद् गायति विस्मितः ।\nक्वचिन्नृत्यति श्रृङ्गारी क्वचिद्‌रौति मुहुर्मुहुः ॥ ३९.१६"
  },
  {
    "text": "आश्रमे ह्यटते भिक्षुः याचते च पुनः पुनः ।\nमायां कृत्वात्मनो रूपं देवस्तद् वनमागतः ॥ ३९.१७"
  },
  {
    "text": "कृत्वा गिरिसुतां गौरीं पार्श्वेदेवः पिनाकधृक् ।\nसा च पूर्ववद् देवेशी देवदारुवनं गता ॥ ३९.१८"
  },
  {
    "text": "दृष्ट्वा समागतं देवं देव्या सह कपर्दिनम् ।\nप्रणेमुः शिरसा भूमौ तोषयामासुरीश्वरम् ॥ ३९.१९"
  },
  {
    "text": "वैदिकैर्विविधैर्मन्त्रैः सूक्तैर्माहेश्वरैः शुभैः ।\nअथर्वशिरसा चान्ये रुद्राद्यैरर्च्चयन्भवम् ॥ ३९.२०"
  },
  {
    "text": "नमो देवादिदेवाय महादेवाय ते नमः ।\nत्र्यम्बकाय नमस्तुभ्यं त्रिशूलवरधारिणे ॥ ३९.२१"
  },
  {
    "text": "नमो दिग्वाससे तुभ्यं विकृताय पिनाकिने ।\nसर्वप्रणतदेवाय स्वयमप्रणतात्मने ॥ ३९.२२"
  },
  {
    "text": "अन्तकान्तकृते तुभ्यं सर्वसंहरणाय च ।\nनमोऽस्तु नृत्यशीलाय नमो भैरवरूपिणे ॥ ३९.२३"
  },
  {
    "text": "नरनारीशरीराय योगिनां गुरवे नमः ।\nनमो दान्ताय शान्ताय तापसाय हराय च ॥ ३९.२४"
  },
  {
    "text": "विभीषणाय रुद्राय नमस्ते कृत्तिवाससे ।\nनमस्ते लेलिहानाय शितिकण्ठाय ते नमः ॥ ३९.२५"
  },
  {
    "text": "अघोरघोररूपाय वामदेवाय वै नमः ।\nनमः कनकमालाय देव्याः प्रियकराय च ॥ ३९.२६"
  },
  {
    "text": "गङ्गासलिलधाराय शम्भवे परमेष्ठिने ।\nनमो योगाधिपतये ब्रह्माधिपतये नमः ॥ ३९.२७"
  },
  {
    "text": "प्राणाय च नमस्तुभ्यं नमो भस्मागधारिणे ।\nनमस्ते हव्यवाहाय दंष्ट्रिणे हव्यरेतसे। ३९.२८"
  },
  {
    "text": "ब्रह्मणश्च शिरो हर्त्रे नमस्ते कालरूपिणे ।\nआगतिं ते न जनीमो गतिं नैव च नैव च ।३९.२९"
  },
  {
    "text": "विश्वेश्वर महादेव योऽसि सोऽसि नमोऽस्तु ते ।\nनमः प्रमथनाथाय दात्रे च शुभसंपदाम् ।३९.३०"
  },
  {
    "text": "कपालपाणये तुभ्यं नमो मीढुष्टमाय ते ।\nनमः कनकलिङ्गाय वारिलिङ्गाय ते नमः ॥ ३९.३१"
  },
  {
    "text": "नमो वह्न्यर्कलिङ्गाय ज्ञानलिङ्गाय ते नमः ।\nनमो भुजंगहाराय कर्णिकारप्रियाय च ।\nकिरीटिने कुण्डलिने कालकालाय ते नमः ॥ ३९.३२"
  },
  {
    "text": "वामदेव महेशान देवदेव त्रिलोचन ।\nक्षम्यतां यत्कृतं मोहात् त्वमेव शरणं हि नः ॥ ३९.३३"
  },
  {
    "text": "चरितानि विचित्राणि गुह्यानि गहनानि च ।\nब्रह्मादीनां च सर्वेषां दुर्विज्ञेयोऽसि शंकर ॥ ३९.३४"
  },
  {
    "text": "अज्ञानाद् यदि वा ज्ञानाद् यत्‌किंचित्कुरुते नरः ।\nतत्सर्वं भगवानेन कुरुते योगमायया ॥ ३९.३५"
  },
  {
    "text": "एवं स्तुत्वा महादेवं प्रहृष्टेनान्तरात्मना ।\nऊचुः प्रणम्य गिरिशं पश्यामस्त्वां यथा पुरा ॥ ३९.३६"
  },
  {
    "text": "तेषां संस्तवमाकर्ण्य सोमः मोमविभूषणः ।\nस्वमेव परमं रूपं दर्शयामास शंकरः ॥ ३९.३७"
  },
  {
    "text": "तं ते दृष्ट्वाऽथ गिरिशं देव्या सह पिनाकिनम् ।\nयथा पूर्वं स्थिता विप्राः प्रणेमुर्हृष्टमानसाः ॥ ३९.३८"
  },
  {
    "text": "ततस्ते मुनयः सर्वे संस्तूय च महेश्वरम् ।\nभृग्वङ्गिरोवसिष्ठास्तु विश्वामित्रस्तथैव च ॥ ३९.३९"
  },
  {
    "text": "गौतमोऽत्रिः सुकेशश्च पुलस्त्यः पुलहः क्रतुः ।\nमरीचिः कश्यपश्चापि संवर्त्तकमहातपाः ।\nप्रणम्य देवदेवेशमिदं वचनमब्रुवन् ॥ ३९.४०"
  },
  {
    "text": "कथं त्वां देवदेवेश कर्मयोगेन वा प्रभो ।\nज्ञानेन वाऽथ योगेन पूजयामः सदैव हि ॥ ३९.४१"
  },
  {
    "text": "केन वा देवमार्गेण संपूज्यो भगवानिह ।\nकिं तत् सेव्यमसेव्यं वा सर्वमेतद् ब्रवीहि नः ॥ ३९.४२"
  },
  {
    "text": "देवदेव उवाच ।\nएतद् वः संप्रवक्ष्यामि गूढं गहनमुत्तमम् ।\nब्रह्मणे कथितं पूर्वमादावेव महर्षयः ॥ ३९.४३"
  },
  {
    "text": "सांख्ययोगो द्विधा ज्ञेयः पुरुषाणां हि साधनम् ।\nयोगेन सहितं सांख्यं पुरुषाणां विमुक्तिदम् ॥ ३९.४४"
  },
  {
    "text": "न केवलेन योगेन दृश्यते पुरुषः परः ।\nज्ञानं तु केवलं सम्यगपवर्गफलप्रदम् ॥ ३९.४५"
  },
  {
    "text": "भवन्तः केवलं योगं समाश्रित्य विमुक्तये ।\nविहाय सांख्यं विमलमकुर्वत परिश्रमम् ॥ ३९.४६"
  },
  {
    "text": "एतस्मात् कारणाद् विप्रानृणां केवलधर्मिणाम् ।\nआगतोऽहमिमं देशं ज्ञापयन् मोहसंभवम् ॥ ३९.४७"
  },
  {
    "text": "तस्माद् भवद्भिर्विमलं ज्ञानं कैवल्यसाधनम् ।\nज्ञातव्यं हि प्रयत्नेन श्रोतव्यं दृश्यमेव च ॥ ३९.४८"
  },
  {
    "text": "एकः सर्वत्रगो ह्यात्मा केवलश्चितिमात्रकः ।\nआनन्दो निर्मलो नित्यं स्यादेतत् सांख्यदर्शनम् ॥ ३९.४९"
  },
  {
    "text": "एतदेव परं ज्ञानमेष मोक्षोऽत्र गीयते ।\nएतत् कैवल्यममलं ब्रह्मभावश्च वर्णितः ॥ ३९.५०"
  },
  {
    "text": "आश्रित्य चैतत् परमं तन्निष्ठास्तत्परायणाः ।\nपश्यन्ति मां महात्मानो यतयो विश्वमीश्वरम् ॥ ३९.५१"
  },
  {
    "text": "एतत् तत् परमं ज्ञानं केवलं सन्निरञ्जनम् ।\nअहं हि वेद्यो भगवान् मम मूर्त्तिरियं शिवा ॥ ३९.५२"
  },
  {
    "text": "बहूनि साधनानीह सिद्धये कथितानि तु ।\nतेषामभ्यधिकं ज्ञानं मामकं द्विजपुंगवाः ॥ ३९.५३"
  },
  {
    "text": "ज्ञानयोगरताः शान्ता मामेव शरणं गताः ।\nये हि मां भस्मनिरता ध्यायन्ति सततं हृदि ॥ ३९.५४"
  },
  {
    "text": "मद्भक्तिपरमा नित्यं यतयः क्षीणकल्मषाः ।\nनाशयाम्यचिरात् तेषां घोरं संसारसागरम् ॥ ३९.५५"
  },
  {
    "text": "प्रशान्तः संयतमना भस्मोद्धूलितविग्रहः ।\nब्रह्मचर्यरतो नग्नो व्रतं पाशुपतं चरेत् ॥ ३९.५६"
  },
  {
    "text": "निर्मितं हि मया पूर्वं व्रतं पाशुपतं परम् ।\nगुह्याद् गुह्यतमं सूक्ष्मं वेदसारं विमुक्तये ॥ ३९.५७"
  },
  {
    "text": "यद् वा कौपीनवसनः स्याद्वादिग्वसनो मुनिः ।\nवेदाभ्यासरतो विद्वान् ध्यायेत् पशुपतिं शिवम् ॥ ३९.५८"
  },
  {
    "text": "एष पाशुपतो योगः सेवनीयो मुमुक्षुभिः ।\nभस्मच्छन्नैर्हि सततं निष्कामैरिति श्रुतम् ॥ ३९.५९"
  },
  {
    "text": "वीतरागभयक्रोधा मन्मया मामुपाश्रिताः ।\nबहवोऽनेन योगेन पूता मद्भावमागताः ॥ ३९.६०"
  },
  {
    "text": "अन्यानि चैव शास्त्राणि लोकेऽस्मिन् मोहनानितु ।\nवेदवादविरुद्धानि मयैव कथितानि तु ॥ ३९.६१"
  },
  {
    "text": "वामं पाशुपतं सोमं लाकुलं चैव भैरवम् ।\nअसेव्यमेतत् कथितं वेदबाह्यं तथेतरम् ॥ ३९.६२"
  },
  {
    "text": "वेदमुर्त्तिरहं विप्रा नान्यशास्त्रार्थवेदिभिः ।\nज्ञायते मत्स्वरूपं तु मुक्त्वा वेदं सनातनम् ॥ ३९.६३"
  },
  {
    "text": "स्थापयध्वमिदं मार्गं पूजयध्वं महेश्वरम् ।\nअचिरादैश्वरं ज्ञानमुत्पत्स्यति न संशयः ॥ ३९.६४"
  },
  {
    "text": "मयि भक्तिश्च विपुला भवतामस्तु सत्तमाः ।\nध्यातमात्रो हि सान्निध्यं दास्यामि मुनिसत्तमाः ॥ ३९.६५"
  },
  {
    "text": "इत्युक्त्वा भगवान् सोमस्तत्रैवान्तरधीयत ।\nतोऽपि दारुवने तस्मिन् पूजयन्ति स्म शंकरम् ।३९.६६"
  },
  {
    "text": "ब्रह्मचर्यरताः शान्ता ज्ञानयोगपरायणाः ।\nसमेत्य ते महात्मानो मुनयो ब्रह्मवादिनः ।३९.६७"
  },
  {
    "text": "विचक्रिरे बहून् वादान्नध्यात्मज्ञानसमाश्रयान् ।\nकिमस्य जगतो मूलमात्मा चास्माकमेव हि ।३९.६८"
  },
  {
    "text": "कोऽपि स्यात् सर्वभावानां हेतुरीश्वर एव च ।\nइत्येवं मन्यमानानां ध्यानमार्गावलम्बिनाम् ।\nआविरासीन्महादेवी देवी गिरिवरात्मजा ॥ ३९.६९"
  },
  {
    "text": "कोटिसूर्यप्रतीकाशा ज्वालामालासमावृता ।\nस्वभाभिर्विमलाभिस्तु पूरयन्ती नभस्तलम् ॥ ३९.७०"
  },
  {
    "text": "तामन्वपश्यन् गिरिजाममेयांज्वालासहस्रान्तरसन्निविष्टाम् ।\nप्रणेमुरेतामखिलेशपत्नींजानन्ति चैतत् परमस्य बीजम् ॥ ३९.७१"
  },
  {
    "text": "अस्माकमेषा परमेशपत्नीगतिस्तथात्मा गगनाभिधाना ।\nपश्यन्त्यथात्मानमिदं च कृत्स्नंतस्यामथैते मुनयश्च विप्राः ॥ ३९.७२"
  },
  {
    "text": "निरीक्षितास्ते परमेशपत्न्यातदन्तरे देवमशेषहेतुम् ।\nपश्यन्ति शंभुं कविमीशितारं रुद्रं बृहन्तं पुरुषं पुराणम् ॥ ३९.७३"
  },
  {
    "text": "आलोक्य देवीमथ देवमीशंप्रणेमुरानन्दमवापुरग्र्यम् ।\nज्ञानं तदीशं भगवत्प्रसादा-दाविर्बभौ जन्मविनाशहेतु ॥ ३९.७४"
  },
  {
    "text": "इयं हि सा जगतो योनिरेकासर्वात्मिका सर्वनियामिका च ।\nमाहेश्वरीशक्तिरनादिसिद्धा व्योमाभिधाना दिवि राजतीव ॥ ३९.७५"
  },
  {
    "text": "अस्यां महत्परमेष्ठी परस्ता-न्महेश्वरः शिव एकः स रुद्रः ।\nचकार विश्वं परशक्तिनिष्ठंमायामथारुह्य च देवदेवः ॥ ३९.७६"
  },
  {
    "text": "एको देवः सर्वभूतेषु गूढोमायी रुद्रः सकलो निष्कलश्च ।\nस एव देवी न च तद्विभिन्न-मेतज्ज्ञात्वा ह्यमृतत्वं व्रजन्ति ॥ ३९.७७"
  },
  {
    "text": "अन्तर्हितोऽभूद् भगवान्महेशोदेव्या तया सह देवादिदेवः ।\nआराधयन्ति स्म तमाधिदेवंवनौकसस्ते पुनरेव रुद्रम् ॥ ३९.७८"
  },
  {
    "text": "एतद् वः कथितं सर्वं देवदेवस्य चेष्टितम् ।\nदेवदारुवने पूर्वं पुराणे यन्मया श्रुतम् ॥ ३९.७९"
  },
  {
    "text": "यः पठेच्छृणुयान्नित्यं मुच्यते सर्वपातकैः ।\nश्रावयेद् वा द्विजान् शान्तान् स याति परमां गतिम् ॥ ३९.८०"
  }
]
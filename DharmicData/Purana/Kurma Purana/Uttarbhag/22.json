[
  {
    "text": "व्यास उवाच ।\nगोमयेनोदकैर्भूमिं शोधयित्वा समाहितः ।\nसन्निमन्त्र्य द्विजान् सर्वान् साधुभिः सन्निमन्त्रयेत् ।। २२.१"
  },
  {
    "text": "श्वो भविष्यति मे श्राद्धं पूर्वेद्युरभिपूज्य च ।\nअसंभवे परेद्युर्वा यथोक्तैर्लक्षणैर्युतान् ।। २२.२"
  },
  {
    "text": "तस्य ते पितरः श्रुत्वा श्राद्धकालमुपस्थितम् ।\nअन्योन्यं मनसा ध्यात्वा संपतन्ति मनोजवाः ।। २२.३"
  },
  {
    "text": "ब्राह्मणैस्तै सहाश्नन्ति पितरो ह्यन्तरिक्षगाः ।\nवायुभूतास्तु तिष्ठन्ति भुक्त्वा यान्ति परां गतिम् ।। २२.४"
  },
  {
    "text": "आमन्त्रिताश्च ते विप्राः श्राद्धकाल उपस्थिते ।\nवसेयुर्नियताः सर्वे ब्रह्मचर्यपरायणाः ।। २२.५"
  },
  {
    "text": "अक्रोधनोऽत्वरोऽमत्तः सत्यवादी समाहितः ।\nभारं मैथुनमध्वानं श्राद्धकृद् वर्जयेज्जपम् ।। २२.६"
  },
  {
    "text": "आमन्त्रितो ब्राह्मणो वा योऽन्यस्मै कुरुते क्षणम् ।\nस याति नरकं घोरं सूकरत्वां प्रायाति च ।। २२.७"
  },
  {
    "text": "आमन्त्रयित्वा यो मोहादन्यं चामन्त्रयेद् द्विजः ।\nस तस्मादधिकः पापी विष्ठाकीटोऽभिजायते ।। २२.८"
  },
  {
    "text": "श्राद्धे निमन्त्रितो विप्रो मैथुनं योऽधिगच्छति ।\nब्रह्महत्यामवाप्नोति तिर्यग्योनौ च जायते ।। २२.९"
  },
  {
    "text": "निमन्त्रितस्तु यो विप्रो ह्यध्वानं याति दुर्मतिः ।\nभवन्ति पितरस्तस्य तन्मासं पापभोजनाः ।। २२.१०"
  },
  {
    "text": "निमन्त्रितस्तु यः श्राद्धे प्रकुर्यात् कलहं द्विजः ।\nभवन्ति तस्य तन्मासं पितरो मलभोजनाः ।। २२.११"
  },
  {
    "text": "तस्मान्निमन्त्रितः श्राद्धे नियतात्मा भवेद्‌ द्विजः ।\nअक्रोधनः शौचपरः कर्ता चैव जितेन्द्रियः ।। २२.१२"
  },
  {
    "text": "श्वोभूते दक्षिणां गत्वा दिशं दर्भान् समाहितः ।\nसमूलानाहरेद् वारि दक्षिणाग्रान् सुनिर्मलान् ।। २२.१३"
  },
  {
    "text": "दक्षिणाप्रवणं स्निग्धं विभक्तं शुभलक्षणम् ।\nशुचिं देशं विविक्तं च गोमयेनोपलेपयेत् ।। २२.१४"
  },
  {
    "text": "नदीतीरेषु तीर्थेषु स्वभूमौ चैव नाम्बुषु ।\nविविक्तेषु च तुष्यन्ति दत्तेन पितरः सदा ।। २२.१५"
  },
  {
    "text": "पारक्ये भूमिभागे तु पितॄणां नैव निर्वपेत् ।\nस्वामिभिस्तद् विहन्येत मोहाद् यत् क्रियते नरैः ।। २२.१६"
  },
  {
    "text": "अटव्यः पर्वताः पुण्यास्तीर्थान्यायतनानि च ।\nसर्वाण्यस्वामिकान्याहुर्न ह्येतेषु परिग्रहः ।। २२.१७"
  },
  {
    "text": "तिलान् प्रविकिरेत्तत्र सर्वतो बन्धयेदजां ।\nअसुरोपहतं श्राद्धं तिलैः शुद्ध्यत्यजेन वा ।। २२.१८"
  },
  {
    "text": "ततोऽन्नं बहुसंस्कारं नैकव्यञ्जनमच्युतम् ।\nचोष्यं पेयं समृद्धं च यथाशक्त्या प्रकल्पयेत् ।। २२.१९"
  },
  {
    "text": "ततो निवृत्ते मध्याह्ने लुप्तरोमनखान् द्विजान् ।\nअभिगम्य यथामार्गं प्रयच्छेद् दन्तधावनम् ।। २२.२०"
  },
  {
    "text": "तैलमभ्यञ्जनं स्नानं स्नानीयं च पृथग्विधम् ।\nपात्रैरौदुम्बरैर्दद्याद् वैश्वदैवत्यपूर्वकम् ।। २२.२१"
  },
  {
    "text": "ततःस्नानान्निवृत्तेभ्यः प्रत्युत्थायकृताञ्जलिः ।\nपाद्यमाचमनीयं च संप्रयच्छेद् यथाक्रमम् ।। २२.२२"
  },
  {
    "text": "ये चात्र विश्वेदेवानां विप्राः पूर्वं निमन्त्रिताः ।\nप्राङ्‌मुखान्यासनान्येषां त्रिदर्भोपहितानि च ।। २२.२३"
  },
  {
    "text": "दक्षिणामुखमुक्तानि पितॄणामासनानि च ।\nदक्षिणाग्रेषु दर्भेषु प्रोक्षितानि तिलोदकैः ।। २२.२४"
  },
  {
    "text": "तेषूपवेशयेदेतानासनं संस्पृशन्नपि।\nआसध्वमिति संजल्पन्नासीरंस्ते पृथक् पृथक् ।। २२.२५"
  },
  {
    "text": "द्वौ दैवे प्राङ्‌मुखौ पित्र्ये त्रयश्चोदङ्‌मुखास्तथा ।\nएकैकं वा भवेत् तत्र देवमातामहेष्वपि ।। २२.२६"
  },
  {
    "text": "सत्क्रियां देशकालौ च शौचं ब्राह्मणसंपदम् ।\nपञ्चैतान् विस्तरो हन्ति तस्मान्नेहेत विस्तरम् ।। २२.२७"
  },
  {
    "text": "अपि वा भोजयेदेकं ब्राह्मणं वेदपारगम् ।\nश्रुतशीलादिसंपन्नमलक्षणविवर्जितम् ।। २२.२८"
  },
  {
    "text": "उद्धृत्य पात्रे चान्नं तत् सर्वस्मात् प्रकृतात् पुनः ।\nदेवतायतने वासौ निवेद्यान्यत्प्रवर्त्तयेत् ।। २२.२९"
  },
  {
    "text": "प्रास्येदग्नौ तदन्नं तु दद्याद् वा ब्रह्मचारिणे ।\nतस्मादेकमपि श्रेष्ठं विद्वांसं भोजयेद् द्विजम् ।। २२.३०"
  },
  {
    "text": "भिक्षुको ब्रह्मचारी वा भोजनार्थमुपस्थितः ।\nउपविष्टेषु यः श्राद्धे कामं तमपि भोजयेत् ।। २२.३१"
  },
  {
    "text": "अतिथिर्यस्य नाश्नाति न तच्छ्राद्धं प्रशस्यते ।\nतस्मात् प्रयत्नाच्छ्राद्धेषु पूज्या ह्यतिथयो द्विजैः ।। २२.३२"
  },
  {
    "text": "आतिथ्यरहिते श्राद्धे भुञ्जते ये द्विजातयः ।\nकाकयोनिं व्रजन्त्येते दाता चैव न संशयः ।। २२.३३"
  },
  {
    "text": "हीनाङ्गः पतितः कुष्ठी व्रणी पुक्कसनास्तिकौ ।\nकुक्कुटाः शूकराः श्वानो वर्ज्याः श्राद्धेषु दूरतः ।। २२.३४"
  },
  {
    "text": "बीभत्सुमशुचिं नग्नं मत्तं धूर्तं रजस्वलाम् ।\nनीलकाषायवसनपाषण्डांश्च विवर्जयेत् ।। २२.३५"
  },
  {
    "text": "यत् तत्र क्रियते कर्म पैतृकं ब्राह्मणान् प्रति ।\nतत्सर्वमेव कर्त्तव्यं वैश्वदैवत्यपूर्वकम् ।। २२.३६"
  },
  {
    "text": "यथोपविष्टान् सर्वांस्तानलंकुर्याद् विभूषणैः ।\nस्रग्दामभिः शिरोवेष्टैर्धूपवासोऽनुलेपनैः ।। २२.३७"
  },
  {
    "text": "ततस्त्वावाहयेद् देवान् ब्राह्मणानामनुज्ञया ।\nउदङ्‌मुखो यथान्यायं विश्वे देवास इत्यृचा ।। २२.३८"
  },
  {
    "text": "द्वे पवित्रे गृहीत्वाऽथ भाजने क्षालिते पुनः ।\nशंनो देवी जलं क्षिप्त्वा यवोऽसीति यवांस्तथा ।। २२.३९"
  },
  {
    "text": "या दिव्या इति मन्त्रेण हस्ते त्वर्घं विनिक्षिपेत् ।\nप्रदद्याद् गन्धमाल्यानि धूपादीनि च शक्तितः ।। २२.४०"
  },
  {
    "text": "अपसव्यं ततः कृत्वा पितॄणां दक्षिणामुखः ।\nआवाहनं ततः कुर्यादुशन्तस्त्वेत्यृचा बुधः ।। २२.४१"
  },
  {
    "text": "आवाह्य तदनुज्ञातो जपेदायन्तु नस्ततः ।\nशंनो देव्योदकं पात्रे तिलोऽसीति तिलांस्तथा ।। २२.४२"
  },
  {
    "text": "क्षिप्त्वा चार्घं यथापूर्वं दत्त्वा हस्तेषु वै पुनः ।\nसंस्रवांश्च ततः सर्वान् पात्रे कुर्यात् समाहितः ।२२.४३"
  },
  {
    "text": "पितृभ्यः स्थानमेतच्च न्युब्जपात्रं निधापयेत् ।\nअग्नौ करिष्यन्नादाय पृच्छेदन्नं घृतप्लुतम् ।\nकुरुष्वेत्यभ्यनुज्ञातो जुहुयादुपवीतवान् ।। २२.४४"
  },
  {
    "text": "यज्ञोपवीतिना होमः कर्त्तव्यः कुशपाणिना ।\nप्राचीनावीतिना पित्र्यं वैश्वदेवं तु होमवित् ।। २२.४५"
  },
  {
    "text": "दक्षिणं पातयेज्जानुं देवान् परिचरन् सदा ।\nपितृणां परिचर्यासु पातयेदितरं तथा ।। २२.४६"
  },
  {
    "text": "सोमाय वै पितृमते स्वधा नम इति ब्रुवन् ।\nअग्नये कव्यवाहनाय स्वधेति जुहुयात् ततः ।। २२.४७"
  },
  {
    "text": "अग्न्यभावे तु विप्रस्य पाणावेवोपपादयेत् ।\nमहादेवान्तिके वाऽथ गोष्ठे वा सुसमाहितः ।। २२.४८"
  },
  {
    "text": "ततस्तैरभ्यनुज्ञातो गत्वा वै दक्षिणां दिशम् ।\nगोमयेनोपलिप्योर्वीं स्थानं कुर्यात्ससैकतम् ।। २२.४९"
  },
  {
    "text": "मण्डलं चतुरस्रं वा दक्षिणाप्रवणं शुभम् ।\nत्रिरुल्लिखेत्तस्य मध्यं दर्भेणैकेन चैव हि ।। २२.५०"
  },
  {
    "text": "ततः संस्तीर्य तत्स्थाने दर्भान्वै दक्षिणाग्रकान् ।\nत्रीन् पिण्डान् निर्वपेत् तत्र हविः शेषात्समाहितः ।। २२.५१"
  },
  {
    "text": "लुप्त पिण्डांस्तु तं हस्तं निमृज्याल्लेपभागिनाम् ।\nतेषु दर्भेष्वथाचम्य त्रिराचम्य शनैरसून् ।\nतदन्नं तु नमस्कुर्यात् पितॄनेव च मन्त्रवित् ।। २२.५२"
  },
  {
    "text": "उदकं निनयेच्छेषं शनैः पिण्डान्तिके पुनः ।\nअवजिघ्रेच्च तान् पिण्डान् यथान्युप्त्वा समाहितः ।। २२.५३"
  },
  {
    "text": "अथ पिण्डाच्च शिष्टान्नं विधिना भोजयेद् द्विजान् ।\nमांसान्यपूपान् विविधान् दद्यात् कृशरपायसम् ।। २२.५४"
  },
  {
    "text": "ततोऽन्नमुत्सृजेद्भुक्तेष्वग्रतो विकिरन्भुवि।\nपृष्ट्वा तदन्नमित्येव तृप्तानाचामयेत्ततः।२२.५५"
  },
  {
    "text": "आचान्ताननुजानीयादभितो रम्यतामिति।\nस्वधास्त्विति च ते ब्रूयुर्ब्राह्मणास्तदनन्तरम्।।२२.५६"
  },
  {
    "text": "ततो भुक्तवतां तेषां अन्नशेषं निवेदयेत्।\nयथा ब्रूयुः स्तथा कुर्यात् अनुज्ञातस्तु तैर्द्विजैः।।२२.५७"
  },
  {
    "text": "पित्रे स्वदितमित्येव वाच्यं गोष्टेषु सुश्रितम्।\nसम्पन्नमित्यभ्युदये देवे सेवितमित्यपि।।२२.५८"
  },
  {
    "text": "विसृज्य ब्राह्मणान् तान्वै पितृपूर्वन्तु वाग्यतः।\nदक्षिणान्दिशमाकांक्षन्याचेतेमान्वरान् पितॄन्।।२२.५९"
  },
  {
    "text": "दातारो नोऽभिवर्धन्तां वेदाः सन्ततिरेव च ।\nश्रद्धा च नो मा विगमद्बहुदेयञ्च नोस्त्विति।।२२.६०"
  },
  {
    "text": "पिण्डांस्तु गोऽजविप्रेभ्यः दद्यादग्नौ जलेऽपि वा।\nमध्यमन्तु ततः पिण्डमद्यात्पत्नी सुतार्थिनी।।२२.६१"
  },
  {
    "text": "प्रक्षाल्य हस्त वाचम्य ज्ञातिं शेषेण तोषयेत्।\nसूपशाकफलानीक्षून् पयो दधि घृतं मधु ।२२.६२"
  },
  {
    "text": "अन्नं चैव यथाकामं विविधं भोज्यपेयकम् ।\nयद् यदिष्टं द्विजेन्द्राणां तत्सर्वं विनिवेदयेत् ।२२.६३"
  },
  {
    "text": "धान्यांस्तिलांश्च विविधान् शर्करा विविधास्तथा ।\nउष्णमन्नं द्विजातिभ्यो दातव्यं श्रेय इच्छता ।\nअन्यत्र फलमूलेभ्यः पानकेभ्यस्तथैव च ।। २२.६४"
  },
  {
    "text": "नभूमौ पातयेज्जानुं न कुप्येन्नानृतं वदेत् ।\nन पादेन स्पृशेदन्नं न चैवमवधूनयेत् ।। २२.६५"
  },
  {
    "text": "क्रोधेनैवच यत्भुक्तं यद्भुक्तं त्वयथाविधि ।\nयातुधाना विलुम्पन्ति जल्पता चोपपादितम् ।। २२.६६"
  },
  {
    "text": "स्विन्नगात्रो न तिष्ठेत सन्निधौ तु द्विजोत्तमाः ।\nनच पश्येत काकादीन् पक्षिणः प्रतिषेधयेत् ।\nतद्‌रूपाः पितरस्तत्र समायान्ति बुभुक्षवः ।। २२.६७"
  },
  {
    "text": "न दद्यात् तत्र हस्तेन प्रत्यक्षं लवणं तथा ।\nन चायसेन पात्रेण न चैवाश्रद्धया पुनः ।। २२.६८"
  },
  {
    "text": "काञ्चनेन तु पात्रेण राजतोदुम्बरेण वा \nदत्तमक्षयतां याति खड्गेन च विशेषतः ।। २२.६९"
  },
  {
    "text": "पात्रे तु मृण्मये यो वै श्राद्धे भोजयते द्विजान्।\nस याति नरकं घोरं भोक्ता चैव पुरोधसः ।। २२.७०"
  },
  {
    "text": "न पङ्‌क्त्यां विषमं दद्यान्न याचेन्न च दापयेत् ।\nयाचिता दापिता दाता नरकान् यान्ति दारुणान् ।। २२.७१"
  },
  {
    "text": "भुञ्जीरन् वाग्यताः शिष्टा न ब्रूयुः प्राकृतान् गुणान् ।\nतावद्धि पितरोऽश्नन्ति यावन्नोक्ता हविर्गुणाः ।। २२.७२"
  },
  {
    "text": "नाग्रासनोपविष्टस्तु भुञ्जीत प्रथमं द्विजः ।\nबहूनां पश्यतां सोऽन्यः पङ्‌क्त्या हरति किल्बिषम् ।। २२.७३"
  },
  {
    "text": "न किञ्चिद् वर्जयेच्छ्राद्धे नियुक्तस्तु द्विजोत्तमः ।\nन मांसं प्रतिषेधेत न चान्यस्यान्नमीक्षयेत् ।। २२.७४"
  },
  {
    "text": "यो नाश्नाति द्विजो मांसं नियुक्तः पितृकर्मणि ।\nस प्रेत्य पशुतां याति संभवानेकविंशतिम् ।। २२.७५"
  },
  {
    "text": "स्वाध्यायाञ्च्छ्रवयेदेषां धर्मशास्त्राणि चैव हि।\nइतिहासपुराणानि श्राद्धकल्पांश्च शोभनान् ।। २२.७६"
  },
  {
    "text": "ततोऽन्नमुत्सृजेद् भुक्ता साग्रतो विकिरन् भुवि ।\nपृष्ट्वा तृप्ताः स्थ इत्येवं तृप्तानाचामयेत् ततः ।। २२.७७"
  },
  {
    "text": "आचान्ताननुजानीयादभितो रम्यतामिति ।\nस्वधाऽस्त्विति च तं ब्रूयुर्ब्राह्मणास्तदनन्तरम् ।। २२.७८"
  },
  {
    "text": "ततो भुक्तवतां तेषामन्नशेषं निवेदयेत् ।\nयथा ब्रूयुस्तथा कुर्यादनुज्ञातस्तु तैर्द्विजैः ।। २२.७९"
  },
  {
    "text": "पित्र्ये स्वदित इत्येव वाक्यं गोष्ठेषु सूत्रितम् ।\nसंपन्नमित्यभ्युदये दैवे रोचत इत्यपि ।। २२.८०"
  },
  {
    "text": "विसृज्य ब्राह्मणान् ल्तुत्वा वै दैवपूर्वं तु वाग्यतः ।\nदक्षिणां दिशमाकाङ्‌क्षन्‌याचेतेमान् वरान् पितॄन् ।। २२.८१"
  },
  {
    "text": "दातारो नोऽभिवर्द्धन्तां वेदाः संततिरेव च ।\nश्रद्धा च नो मा व्यगमद्‌ बहुदेयं च नोस्त्त्विति ।। २२.८२"
  },
  {
    "text": "पिण्डांस्तु गोऽजविप्रेभ्यो दद्यादग्नौ जलेऽपि वा ।\nमध्यमं तु ततः पिण्डमद्यात् पत्नी सुतार्थिनी ।। २२.८३"
  },
  {
    "text": "प्रक्षाल्य हस्तावाचम्य ज्ञातीन् शेषेण तोषयेत् ।\nज्ञातिष्वपि चतुष्टेषु स्वान् भृत्यान् भोजयोत् ततः ।२२.८४"
  },
  {
    "text": "पश्चात् स्वयं च पत्नीभिः शेषमन्नं समाचरेत् ।\nनोद्वासयेत् तदुच्छिष्टं यावन्नास्तंगतो रविः ।२२.८५"
  },
  {
    "text": "ब्रह्मचारी भवेतां तु दम्पती रजनीं तु ताम् ।\nदत्त्वा श्राद्धं तथा भुक्त्वा सेवते यस्तु मैथुनम् ।२२.८६"
  },
  {
    "text": "महारौरवमासाद्य कीटयोनिं व्रजेत् पुनः ।२२.८७"
  },
  {
    "text": "शुचिरक्रोधनः शान्तः सत्यवादी समाहितः ।\nस्वाध्यायं च तथाऽध्वानं कर्त्ता भोक्ता च वर्जयेत् ।। २२.८८"
  },
  {
    "text": "श्राद्धं भुक्त्वा परश्राद्धं भुञ्जते ये द्विजातयः ।\nमहापातिकिभिस्तुल्या यान्ति ते नरकान् बहून् ।। २२.८९"
  },
  {
    "text": "एष वो विहितः सम्यक् श्राद्धकल्पः सनातनः ।\nआनेन वर्द्धयेन्नित्यम् ब्राह्मणो व्यसनान्वितः ।। २२.९०"
  },
  {
    "text": "आमश्राद्धं द्विजः कुर्याद् विधिज्ञः श्रद्धयान्वितः ।\nतेनाग्नौ करणं कुर्यात् पिण्डांस्तेनैव निर्वपेत् ।। २२.९१"
  },
  {
    "text": "योऽनेन विधिना श्राद्धं कुर्यात् शान्तमानसः ।\nव्यपेतकल्पषो नित्यं योगिनां वर्त्तते पदम् ।। २२.९२"
  },
  {
    "text": "तस्मात् सर्वप्रयत्नेन श्राद्धं कुर्याद् द्विजोत्तमः ।\nआराधितो भवेदीशस्तेन सम्यक् सनातनः ।। २२.९३"
  },
  {
    "text": "अपि मूलैर्फलैर्वाऽपि प्रकुर्यान्निर्धनो द्विजः ।\nतिलोदकैस्तर्पयित्वा पितॄन् स्नात्वा समाहितः ।। २२.९४"
  },
  {
    "text": "न जीवत्पितृको दद्याद्धोमान्तं वा विधीयते ।\nयेषां वापि पिता दद्यात् तेषां चैके प्रचक्षते ।। २२.९५"
  },
  {
    "text": "पिता पितामहश्चैव तथैव प्रपितामहः ।\nयो यस्य प्रीयते तस्मै देयं नान्यस्य तेन तु ।। २२.९६"
  },
  {
    "text": "भोजयेद् वापि जीवन्तं यथाकामं तु भक्तितः ।\nन जीवन्तमतिक्रम्य ददाति प्रयतः शुचिः।। २२.९७"
  },
  {
    "text": "द्व्‌यामुष्यायणिको दद्याद् बीजिक्षेत्रिकयोः समम् ।\nअधिकारी भवेत्सोऽथ नियोगोत्पादितो यदि।।२२.९८"
  },
  {
    "text": "अनियुक्तः सुतो यश्च शुक्रतो जायते त्विह ।\nप्रदद्याद् वीजिने पिण्डं क्षेत्रिणे तु ततोऽन्यथा ।। २२.९९"
  },
  {
    "text": "द्वौ पिण्डौ निर्वपेत् ताभ्यां क्षेत्रिणे बीजिने तथा ।\nकीर्त्तयेदथ चैकस्मिन् बीजिनं क्षेत्रिणं ततः ।\nमृताहनि तु कर्त्तव्यमेकोदिष्टं विधानतः ।२२.१००"
  },
  {
    "text": "अशौचे स्वे परिक्षीणे काम्यं वै कामतः पुनः ।\nपूर्वाह्नि चैव कर्त्तव्यं श्राद्धमभ्युदयार्थिना ।२२.१०१"
  },
  {
    "text": "देववत्सर्वमेव स्याद् नैव कार्याः तिलैः क्रिया ।\nदर्भाश्च ऋजवः कार्या युग्मान् वै भोजयेद् द्विजान् ।२२.१०१"
  },
  {
    "text": "नान्दीमुखास्तु पितरः प्रीयन्तामिति वाचयेत् ।\nमातृश्राद्धं तु पूर्वं स्यात् पितॄणां तदनन्तरम् ।२२.१०३"
  },
  {
    "text": "ततो मातामहानां तु वृद्धौ श्राद्धत्रयं स्मृतम्।\nदैवपूर्वं प्रदद्याद् वै न कुर्यादप्रदक्षिणम् ।२२.१०४"
  },
  {
    "text": "प्राङ्‌मुखो निर्वपेत् पिण्डानुपवीती समाहितः ।\nपूर्वं तु मातरः पूज्या भक्त्या वै सगणेश्वराः ।२२.१०५"
  },
  {
    "text": "स्थण्डिलेषु विचित्रेषु प्रतिमासु द्विजातिषु ।\nपुष्पैर्धूपैश्च नैवेद्यैर्गन्धाद्यैर्भूषणैरपि ।२२.१०६"
  },
  {
    "text": "पूजयित्वा मातृगणं कूर्याच्छ्राद्धत्रयं द्विजः।\nअकृत्वा मातृयोगं तु यः श्राद्धं परिवेषयेत् ।\nतस्य क्रोधसमाविष्टा हिंसामिच्छन्ति मातरः ।। २२.१०७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे द्वाविशोऽध्यायः ।। २२ ।।"
  }
]
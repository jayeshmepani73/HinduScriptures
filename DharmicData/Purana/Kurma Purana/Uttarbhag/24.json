[
  {
    "text": "व्यास उवाच ।\nअग्निहोत्रं तु जुहुयादाद्यन्तेऽहर्निशोः सदा ।"
  },
  {
    "text": "दर्शेन चैव पक्षान्ते पौर्णमासेन चैव हि ।। २४.१\nसस्यान्ते नवसस्येष्ट्या तथर्त्वन्ते द्विजोऽध्वरैः ।\nपशुना त्वयनस्यान्ते समान्ते सोऽग्निकैर्मखैः ।। २४.२"
  },
  {
    "text": "नानिष्ट्वा नवशस्येष्ट्या पशुना वाऽग्निमान् द्विजः ।\nन चान्नमद्यन्मांसं वा दीर्घमायुर्जिजीविषुः ।। २४.३"
  },
  {
    "text": "नवेनान्नेन चानिष्ट्‌वा पशुहव्येन चाग्न्यः ।\nप्राणानेवात्तुमिच्छन्ति नवान्नामिषगृद्धिनः ।। २४.४"
  },
  {
    "text": "सावित्रान् शान्तिहोमांश्च कुर्यात् पर्वसु नित्यशः ।\nपितॄंश्चैवाष्टकाः सर्वे नित्यमन्वष्टकासु च ।। २४.५"
  },
  {
    "text": "एष धर्मः परो नित्यमपधर्मोऽन्य उच्यते ।\nत्रयाणामिह वर्णानां गृहस्थाश्रमवासिनाम् ।। २४.६"
  },
  {
    "text": "नास्तिक्यादथवालस्याद् योऽग्नीन् नाधातुमिच्छति ।\nयजेत वा न यज्ञेन स याति नरकान् बहून् ।। २४.७"
  },
  {
    "text": "तामिस्रमन्धतामिस्रं महारौरवरौरवौ ।\nकुम्भीपाकं वैतरणीमसिपत्रवनं तथा ।\nअन्यांश्च नरकान् घोरान् संप्राप्यान्ते सुदुर्मतिः ।\nअन्त्यजानां कुले विप्राः शूद्रयोनौ च जायते ।\nतस्मात् सर्वप्रयत्नेन ब्राह्मणो हि विशेषतः ।\nआथायाग्निं विशुद्धात्मा यजेत परमेश्वरम् ।। २४.८"
  },
  {
    "text": "अग्निहोत्रात् परो धर्मो द्विजानां नेह विद्यते ।\nतस्मादाराधयेन्नित्यमग्निहोत्रेण शाश्वतम् ।। २४.९"
  },
  {
    "text": "यस्त्वाध्यायाग्निमांश्च स्यान्न यष्टुं देवमिच्छति ।\nस संमूढो न संभाष्यः किं पुनर्नास्तिको जनः ।। २४.१०"
  },
  {
    "text": "यस्य त्रैवार्षिकं भक्तं पर्याप्तं भृत्यवृत्तये ।\nअधिकं चापि विद्येत स सोमं पातुमर्हति ।। २४.११"
  },
  {
    "text": "एष वै सर्वयज्ञानां सोमः प्रथम इष्यते ।\nसोमेनाराधयेद्देवं सोमलोकमहेश्वरम् ।। २४.१२"
  },
  {
    "text": "न सोमयागादधिको महेशाराधनात्ततः ।\nन सोमो विद्यते तस्मात् सोमेनाभ्यर्चयेत् परम् ।। २४.१३"
  },
  {
    "text": "पितामहेन विप्राणामादावभिहितः शुभः ।\nधर्मो विमुक्तये साक्षाच्छ्रौतः स्मार्त्तो द्विधा पुनः ।। २४.१४"
  },
  {
    "text": "श्रौतस्त्रेताग्निसंबन्धात् स्मार्त्तः पूर्वं मयोदितः ।\nश्रेयस्करतमः श्रौतस्तस्माच्छ्रौतं समाचरेत् ।। २४.१५"
  },
  {
    "text": "उभावभिहितौ धर्मौ वेदवेदविनिःसृतौ ।\nशिष्टाचारस्तृतीयः स्याच्छ्रतिस्मृत्योरलाभतः ।। २४.१६"
  },
  {
    "text": "धर्मेणाधिगतो यैस्तु वेदः सपरिबृंहणः ।\nते शिष्टा ब्राह्मणाः प्रोक्ता नित्यमात्मगुणान्विताः ।। २४.१७"
  },
  {
    "text": "तेषामभिमतो यः स्याच्चेतसा नित्यमेव हि ।\nस धर्मः कथितः सद्भिर्नान्येषामिति धारणा ।। २४.१८"
  },
  {
    "text": "पुराणं धर्मशास्त्रं च वेदानामुपबृंहणम् ।\nएकस्माद् ब्रह्मविज्ञानं धर्मज्ञानं तथैकतः ।। २४.१९"
  },
  {
    "text": "धर्मं जिज्ञासमानानां तत्प्रमाणतरं स्मृतम् ।\nधर्मशास्त्रं पुराणानि ब्रह्मज्ञानेपरायणा।। २४.२०"
  },
  {
    "text": "नान्यतो जायते धर्मो ब्रह्मविद्या च वैदिकी ।\nतस्माद् धर्मं पुराणं च श्रद्धातव्यं द्विजातिभिः ।। २४.२१"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे चतुर्विशोऽध्यायः ।।"
  }
]
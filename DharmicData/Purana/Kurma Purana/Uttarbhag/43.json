[
  {
    "text": "इदं त्रैलोक्यविख्यातं तीर्थं नैमिशमुत्तमम् ।\nसूत उवाच\nमहादेवप्रियकरं महापातकनाशनम् ।। ४३.१"
  },
  {
    "text": "महादेवं दिदृक्षूणामृषीणणा परमेष्ठिनाम् ।\nब्रहामणा निर्मितं स्थानं तपस्तप्तुं द्विजोत्तमाः ।। ४३.२"
  },
  {
    "text": "मरीचयोऽत्रये विप्रा वसिष्ठाः क्रतवस्तथा ।\nभृगवोऽङ्गिरसः पूर्वं ब्रह्माणं कमलोद्भवम् ।। ४३.३"
  },
  {
    "text": "समेत्य सर्ववरदं चतुर्मूर्ति चतुर्मुखम् ।\nपृच्छन्ति प्रणिपत्यैनं विश्वकर्माणमच्युतम् ।। ४३.४"
  },
  {
    "text": "षट्‌कुलीया ऊचुः ।\nभगवन् देवमीशानं तमेवैकं कपर्दिनम् ।\nकेनोपायेन पश्यामो ब्रूहि देवनमस्तव।। ४३.५"
  },
  {
    "text": "ब्रह्मोवाच ।\nसत्रं सहस्रमासध्वं वाङ्‌मनोदोषवर्जिताः ।\nदेशं च वः प्रवक्ष्यामि यस्मिन् देशे चरिष्यथ ।। ४३.६"
  },
  {
    "text": "मुक्त्वा मनोमयं चक्रं संसृष्ट्वा तानुवाच ह ।\nक्षिप्तमेतन्मया चक्रमनुव्रजत मा चिरम् ।।४३.७"
  },
  {
    "text": "यत्रास्य नेमिः शीर्येत स देशः पुरुषर्षभाः ।\nततो मुमोच तच्चक्रं ते च तत्समनुव्रजन् ।४३.८"
  },
  {
    "text": "तस्य वै व्रजतः क्षिप्रं यत्र नेमिरशीर्यत ।\nनैमिशं तत्स्मृतं नाम्ना पुण्यं सर्वत्र पूजितम् ।।४३.९"
  },
  {
    "text": "सिद्धचारणसंकीर्णं यक्षगन्धर्वसेवितम् ।\nस्थानं भगवतः शंभोरेतन्नैमिशमुत्तमम् ।। ४३.१०"
  },
  {
    "text": "अत्र देवाः सगन्धर्वाः सयक्षोरगराक्षसाः ।\nतपस्तप्त्वा पुरा देवा लेभिरे प्रवरान् वरान् ।। ४३.११"
  },
  {
    "text": "इमं देशं समाश्रित्य षट्‌कुलीयाः समाहिताः ।\nसत्रेणाराध्य देवेशं दृष्टवन्तो महेश्वरम् ।। ४३.१२"
  },
  {
    "text": "अत्र दानं तपस्तप्तं स्नानं जप्यादिकं च यत् ।\nएकैकं पावयेत् पापं सप्तजन्मकृतं द्विजाः ।। ४३.१३"
  },
  {
    "text": "अत्र पूर्वं स भगवानृषीणां सत्रमासताम् ।\nस वै प्रोवाच ब्रह्माण्डं पुराणं ब्रह्मभाषितम् ।। ४३.१४"
  },
  {
    "text": "अत्र देवो महादेवो रुद्राण्या किल विश्वकृत् ।\nरमतेऽध्यापि भगवान् प्रमथैः परिवारितः ।। ४३.१५"
  },
  {
    "text": "अत्र प्राणान् परित्यज्य नियमेन द्विजातयः ।\nब्रह्मलोकं गमिष्यन्ति यत्र गत्वा न जायते ।। ४३.१६"
  },
  {
    "text": "अन्यच्च तीर्थप्रवरं जाप्येश्वरमितिश्रुतम् ।\nजजाप रुद्रमनिशं यत्र नन्दी महागणः ।। ४३.१७"
  },
  {
    "text": "प्रीतस्तस्य महादेवो देव्या सह पिनाकधृक् ।\nददावात्मसमानत्वं मृत्युवञ्चनमेव च ।। ४३.१८"
  },
  {
    "text": "अभूदृषिः स धर्मात्मा शिलादो नाम धर्मवित् ।\nआराधयन्महादेवं पुत्रार्थं वृषभध्वजम् ।। ४३.१९"
  },
  {
    "text": "स्य वर्षसहस्रान्ते तप्यमानस्य विश्वकृत् ।\nशर्वः सोमो गणवृतो वरदोऽस्मीत्यभाषत ।। ४३.२०"
  },
  {
    "text": "स वव्रे वरमीशानं वरेण्यं गिरिजापतिम् ।\nअयोनिजं मृत्युहीनं देहि पुत्रं त्वया समम् ।। ४३.२१"
  },
  {
    "text": "तथास्त्वित्याह भगवान् देव्या सह महेश्वरः ।\nपश्यतस्तस्य विप्रर्षेरन्तर्द्धानं गतो हरः ।। ४३.२२"
  },
  {
    "text": "ततो युयोजितां भूमिं शिलादो धर्मवित्तमः ।\nचकर्ष लाङ्गलेनोर्वां भित्त्वादृश्यत शोभनः ।। ४३.२३"
  },
  {
    "text": "संवर्त्तकोऽनलप्रख्यः कुमारः प्रहसन्निव ।\nरूपलावण्यसंपन्नस्तेजसा भासयन् दिशः ।। ४३.२४"
  },
  {
    "text": "कुमारतुल्योऽप्रतिमो मेघगम्भीरया गिरा ।\nशिलादं तात तातेति प्राह नन्दी पुनः पुनः ।। ४३.२५"
  },
  {
    "text": "तं दृष्ट्वा नन्दनं जातं शिलादः परिषस्वजे ।\nमुनीनां दर्शयामास ये तदाश्रमवासिनः ।। ४३.२६"
  },
  {
    "text": "जातकर्मादिकाः सर्वाः क्रियास्तस्य चकार ह ।\nउपनीय यथाशास्त्रं वेदमध्यापयत् सुतम् ।। ४३.२७"
  },
  {
    "text": "अधीतवेदो भगवान् नन्दी मतिमनुत्तमाम् ।\nचक्रे महेश्वरं दृष्ट्वा जेष्ये मृत्युमिति प्रभुम् ।। ४३.२८"
  },
  {
    "text": "स गत्वा सरितं पुण्यामेकाग्रश्रद्धयान्वितः ।\nजजाप रुद्रमनिशं महेशासक्तमानसः ।। ४३.२९"
  },
  {
    "text": "तस्य कोट्यां तु पूर्णायां शंकरो भक्तवत्सलः ।\nआगत्य साम्बः सगणो वरदोऽस्मीत्युवाच ह ।। ४३.३०"
  },
  {
    "text": "स वव्रे पुनरेवेशं जपेयं कोटिमीश्वरम्।\nभवदाहंमहादेव देहीति परमेश्वर ।। ४३.३१"
  },
  {
    "text": "एवमस्त्विति संप्रोच्य देवोऽप्यन्तरधीयत ।\nजजाप कोटिं भगवान् भूयस्तद्‌गतमानसः ।। ४३.३२"
  },
  {
    "text": "द्वितीयायां च कोट्यां वै संपूर्णायां वृषध्वजः ।\nआगत्य वरदोऽस्मीति प्राह भूतगणैर्वृतः ।। ४३.३३"
  },
  {
    "text": "तृतीयां जप्तुमिच्छामि कोटिं भूयोऽपि शंकर ।\nतथास्त्वित्याह विश्वात्मा देवोऽप्यन्तरधीयत ।। ४३.३४"
  },
  {
    "text": "कोटित्रयेऽथ संपूर्णे देवः प्रीतमना भृशम् ।\nआगत्य वरदोऽस्मीति प्राह भूतगणैर्वृतः ।। ४३.३५"
  },
  {
    "text": "जपेयं कोटिमन्यां वै भूयोऽपि तव तेजसा ।\nइत्युक्ते भगवानाह न जप्तव्यं त्वया पुनः ।। ४३.३६"
  },
  {
    "text": "अमरो जरया त्यक्तो मम पार्श्वगतः सदा ।\nमहागणपतिर्देव्याः पुत्रो भव महेश्वरः ।। ४३.३७"
  },
  {
    "text": "योगीश्वरो महायोगी गणानामीश्वरेश्वरः ।\nसर्वलोकाधिपः श्रीमान् सर्वज्ञो मद्‌बलान्वितः ।। ४३.३८"
  },
  {
    "text": "ज्ञानं तन्मामकं दिव्यं हस्तामलकवत्तव ।\nआभूतसंप्लवस्थायी ततो यास्यसि तत्पदम् ।। ४३.३९"
  },
  {
    "text": "एतदुक्त्वा महादेवो गणानाहूय शंकरः ।\nअभिषेकेण युक्तेन नन्दीश्वरमयोजयत् ।। ४३.४०"
  },
  {
    "text": "उद्वाहयामास च तं स्वयमेव पिनाकधृक् ।\nमरुतां च शुभां कन्यां स्वयमेति च विश्रुताम् ।। ४३.४१"
  },
  {
    "text": "एतज्जप्येश्वरं स्थानं देवदेवस्य शूलिनः ।\nयत्र तत्र मृतो मर्त्त्यो रुद्रलोके महीयते ।। ४३.४२"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे त्रिचत्वारिंशोऽध्यायः ।। ४३।।"
  }
]
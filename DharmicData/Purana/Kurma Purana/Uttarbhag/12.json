[
  {
    "text": "व्यास उवाच ।\nश्रृणुध्वमृषयः सर्वे वक्ष्यमाणं सनातनम् ।\nकर्मयोगं ब्राह्मणानामात्यन्तिकफलप्रदम् ।। १२.१"
  },
  {
    "text": "आम्नायसिद्धमखिलं बाह्मणानां प्रदर्शितम् ।\nऋषीणां श्रृण्वतां पूर्वं मनुराह प्रजापतिः ।। १२.२"
  },
  {
    "text": "सर्वपापहरं पुण्यमृषिसङ्घैर्निषेवितम् ।\nसमाहितधियो यूयं श्रृणुध्वं गदतो मम ।। १२.३"
  },
  {
    "text": "कृतोपनयनो वेदानधीयीत द्विजोत्तमाः ।\nगर्भाष्टमेऽष्टमे वाब्दे स्वसूत्रोक्तविधानतः ।। १२.४"
  },
  {
    "text": "दण्डी च मेखली सूत्री कृष्णाजिनधरो मुनिः ।\nभिक्षाहारो गुरुहितो वीक्षमाणो गुरोर्मुखम् ।। १२.५"
  },
  {
    "text": "कार्पासमुपवीतार्थं निर्मितं ब्रह्मणा पुरा ।\nब्राह्मणानां त्रिवित् सूत्रं कौशं वा वस्त्रमेव वा ।। १२.६"
  },
  {
    "text": "सदोपवीती चैव स्यात् सदा बद्धशिखो द्विजः ।\nअन्यथा यत् कृतं कर्म तद् भवत्ययथाकृतम् ।। १२.७"
  },
  {
    "text": "वसेदविकृतं वासः कार्पासं वा कषायकम् ।\nतदेव परिधानीयं शुक्लमच्छिद्रमुत्तमम् ।। १२.८"
  },
  {
    "text": "उत्तरं तु समाख्यातं वासः कृष्णाजिनं शुभम् ।\nअभावे दिव्यमजिनं रौरवं वा विधीयते ।। १२.९"
  },
  {
    "text": "उद्धृत्य दक्षिणं बाहुं सव्ये बाहौ समर्पितम् ।\nउपवीतं भवेन्नित्यं निवीतं कण्ठसज्जने ।। १२.१०"
  },
  {
    "text": "सव्यं बाहुं समुद्धृत्य दक्षिणे तु धृतं द्विजाः ।\nप्राचीनावीतमित्युक्तं पैत्रे कर्मणि योजयेत् ।। १२.११"
  },
  {
    "text": "अग्न्यगारे गवां गोष्ठे होमे जप्ये तथैव च ।\nस्वाध्याये भोजने नित्यं ब्राह्मणानां च सन्निधौ ।। १२.१२"
  },
  {
    "text": "उपासने गुरूणां च संध्ययोः साधुसंगमे ।\nउपवीती भवेन्नित्यं विधिरेष सनातनः ।। १२.१३"
  },
  {
    "text": "मौञ्जी त्रिवृत् समा श्लक्ष्णा कार्या विप्रस्य मेखला ।\nमुञ्जाभावे कुशेनाहुर्ग्रन्थिनैकेन वा त्रिभिः ।। १२.१४"
  },
  {
    "text": "धारयेद् बैल्वपालाशौ दण्डौ केशान्तकौ द्विजः ।\nयज्ञार्हवृक्षजं वाऽथ सौम्यमव्रणमेव च ।। १२.१५"
  },
  {
    "text": "सायं प्रातर्द्विजः संध्यामुपासीत समाहितः ।\nकामाल्लोभाद् भयान्मोहात् त्यक्तेन पतितो भवेत् ।। १२.१६"
  },
  {
    "text": "अग्निकार्यं ततः कुर्यात् सायं प्रातः प्रसन्नधीः ।\nस्नात्वा संतर्पयेद् देवानृषीन् पितृगणांस्तथा ।। १२.१७"
  },
  {
    "text": "देवताभ्यर्चनं कुर्यात् पुष्पैः पत्रेण चाम्बुना ।\nअभिवादनशीलः स्यान्नित्यं वृद्धेषु धर्मतः ।। १२.१८"
  },
  {
    "text": "असावहं भो नामेति सम्यक् प्रणतिपूर्वकम् ।\nआयुरारोग्यसिद्ध्यर्थं द्रव्यादिपरिवर्जितम् ।। १२.१९"
  },
  {
    "text": "आयुष्णान् भव सौम्येति वाच्यो विप्रोऽभिवादने ।\nअकारश्चास्य नाम्नोऽन्ते वाच्यः पूर्वाक्षरः प्लुतः ।। १२.२०"
  },
  {
    "text": "न कुर्याद् योऽभिवादस्य द्विजः प्रत्यभिवादनम् ।\nनाभिवाद्यः स विदुषा यथा शूद्रस्तथैव सः ।। १२.२१"
  },
  {
    "text": "सव्य्स्तपाणिना कार्यमुपसंग्रहणं गुरोः ।\nसव्येन सव्यः स्प्रष्टव्यो दक्षिणेन तु दक्षिणः ।। १२.२२"
  },
  {
    "text": "लौकिकं वैदिकं चापि तथाध्यात्मिकमेव वा ।\nआददीत यतो ज्ञानं तं पूर्वमभिवादयेत् ।। १२.२३"
  },
  {
    "text": "नोदकं धारयेद् भैक्षं पुष्पाणि समिधस्तथा ।\nएवंविधानि चान्यानि न दैवाद्येषु कर्मसु ।। १२.२४"
  },
  {
    "text": "ब्राह्मणं कुशलं पृच्छेत् क्षत्रबन्धुमनामयम् ।\nवैश्यं क्षेमं समागम्य शूद्रमारोग्यमेव तु ।। १२.२५"
  },
  {
    "text": "उपाध्यायः पिता ज्येष्ठो भ्राता चैव महीपतिः ।\nमातुलः श्वशुरस्त्राता मातामहपितामहौ ।१२.२६"
  },
  {
    "text": "वर्णज्येष्ठः पितृव्यश्च पुंसोऽत्र गुरवः स्मृताः ।\nमाता मातामही गुर्वी पितुर्मातुश्च सोदराः ।१२.२७"
  },
  {
    "text": "श्वश्रूः पितामहीज्येष्ठा धात्री च गुरवः स्त्रियः ।\nइत्युक्तो गुरुवर्गोऽयं मातृतः पितृतो द्विजाः ।१२.२८"
  },
  {
    "text": "अनुवर्त्तनमेतेषां मनोवाक्‌कायकर्मभिः ।\nगुरुं दृष्ट्वा समुत्तिष्ठेदभिवाद्य कृताञ्जलिः ।१२.२९"
  },
  {
    "text": "नैतैरुपविशेत् सार्द्धं विवदेन्नात्मकारणात् ।\nजीवितार्थमपि द्वेषाद् गुरुभिर्नैव भाषणम् ।१२.३०"
  },
  {
    "text": "उदितोऽपि गुणैरन्यैर्गुरुद्वेषी पतत्यधः ।\nगुरूणामपि सर्वेषां पूज्याः पञ्च विशेषतः ।१२.३१"
  },
  {
    "text": "तेषामाद्यास्त्रयः श्रेष्ठास्तेषां माता सुपूजिता ।\nयो भावयति या सूते येन विद्योपदिश्यते ।१२.३२"
  },
  {
    "text": "ज्येष्ठो भ्राता च भर्त्ता च पञ्चैते गुरवः स्मृताः ।\nआत्मनः सर्वयत्नेन प्राणत्यागेन वा पुनः ।१२.३३"
  },
  {
    "text": "पूजनीया विशेषेण पञ्चैते भूतिमिच्छता ।\nयावत् पिता च माता च द्वावेतौ निर्विकारिणौ ।१२.३४"
  },
  {
    "text": "तावत् सर्वं परित्यज्य पुत्रः स्यात् तत्परायणः ।\nपिता माता च सुप्रीतौ स्यातां पुत्रगुणैर्यदि ।१२.३५"
  },
  {
    "text": "स पुत्रः सकलं धर्ममाप्नुयात् तेन कर्मणा ।\nनास्ति मातृसमं दैवं नास्ति पितृसमो गुरुः ।१२.३६"
  },
  {
    "text": "तयोः प्रत्युपकारोऽपि न कथञ्चन विद्यते ।\nतयोर्नित्यं प्रियं कुर्यात् कर्मणा मनसा गिरा ।१२.३७"
  },
  {
    "text": "न ताभ्यामननुज्ञातो धर्ममन्यं समाचरेत् ।\nवर्जयित्वा मुक्तिफलं नित्यं नैमित्तिकं तथा ।१२.३८"
  },
  {
    "text": "धर्मसारः समुद्दिष्टः प्रेत्यानन्तफलप्रदः ।\nसम्यगाराध्य वक्तारं विसृष्टस्तदनुज्ञया ।१२.३९"
  },
  {
    "text": "शिष्यो विद्याफलं भुङ्‌क्ते प्रेत्य वा पूज्यते दिवि ।\nयो भ्रातरं पितृसमं ज्येष्ठं मूर्खोऽवमन्यते ।१२.४०"
  },
  {
    "text": "तेन दोषेण स प्रेत्य निरयं घोरमृच्छति ।\nपुंसा वर्त्मनितिष्टेत पूज्यो भर्त्ता तु सर्वदा ।१२.४१"
  },
  {
    "text": "अपि मातरि लोकेऽस्मिन् उपकाराद्धि गौरवम् ।\nयेनरा भर्त्तृपिण्डार्थं स्वान् प्राणान् संत्यजन्ति हि ।१२.४२"
  },
  {
    "text": "तेषामथाक्षयाँल्लोकान् प्रोवाच भगवान् मनुः ।\nमातुलांश्च पितृव्यांश्च श्वशुरानृत्विजो गुरून् ।१२.४३"
  },
  {
    "text": "असावहमिति ब्रूयुः प्रत्युत्थाय यवीयसः ।\nअवाच्यो दीक्षितो नाम्ना यवीयानपि यो भवेत् ।१२.४४"
  },
  {
    "text": "भोभवत्‌पूर्वकत्वेनमभिभाषेत धर्मवित् ।\nअभिवाद्यश्च पूज्यश्च शिरसा वन्द्य एव च ।१२.४५"
  },
  {
    "text": "ब्राह्मणः क्षत्रियाद्यैश्च श्रीकामैः सादरं सदा ।\nनाभिवाद्यास्तु विप्रेण क्षत्रियाद्याः कथञ्चन ।१२.४६"
  },
  {
    "text": "ज्ञानकर्मगुणोपेता यद्यप्येते बहुश्रुताः ।\nब्राह्मणः सर्ववर्णानां स्वस्ति कुर्यादिति श्रुतिः ।१२.४७"
  },
  {
    "text": "सवर्णेषु सवर्णानां काम्यमेवाभिवादनम् ।\nगुरुरग्निर्द्विजातीनां वर्णानां ब्राह्मणो गुरुः ।१२.४८"
  },
  {
    "text": "पतिरेव गुरुः स्त्रीणां सर्वत्राभ्यागतो गुरुः ।\nविद्या कर्म वयो बन्धुर्वित्तं भवति पञ्चमम् ।१२.४९"
  },
  {
    "text": "मान्यस्थानानि पञ्चाहुः पूर्वं पूर्वं गुरूत्तरात् ।\nपञ्चानां त्रिषु वर्णेषु भूयांसि बलवन्ति च ।१२.५०"
  },
  {
    "text": "यत्र स्युः सोऽत्र मानार्हः शूद्रोऽपि दशमीं गतः ।\nपन्था देयो ब्राह्मणाय स्त्रियै राज्ञे ह्यचक्षुषे ।१२.५१"
  },
  {
    "text": "वृद्धाय भारमग्नाय रोगिणे दुर्बलाय च ।\nभिक्षामाहृत्य शिष्टानां गृहेभ्यः प्रयतोऽन्वहम् ।१२.५२"
  },
  {
    "text": "निवेद्य गुरवेऽश्नीयाद् वाग्यतस्तदनुज्ञया ।\nभवत्पूर्वं चरेद् भैक्ष्यमुपनीतो द्विजोत्तमः ।१२.५३"
  },
  {
    "text": "भवन्मध्यं तु राजन्यो वैश्यस्तु भवदुत्तरम् ।\nमातरं वा स्वसारं वा मातुर्वा भगिनीं निजाम् ।१२.५४"
  },
  {
    "text": "भिक्षेत भिक्षां प्रथमं या चैनं न विमानयेत् ।\nसजातीयगृहेष्वेव सार्ववर्णिकमेव वा ।१२.५५"
  },
  {
    "text": "भैक्ष्यस्य चरणं प्रोक्तं पतितादिषु वर्जितम् ।\nवेदयज्ञैरहीनानां प्रशस्तानां स्वकर्मसु ।१२.५६"
  },
  {
    "text": "ब्रह्मचारी हरेद् भैक्षं गृहेभ्यः प्रयतोऽन्वहम् ।\nगुरोः कुले न भिक्षेत न ज्ञातिकुलबन्धुषु ।१२.५७"
  },
  {
    "text": "अलाभे त्वन्यगेहानां पूर्वं पूर्वं विवर्जयेत् ।।\nसर्वं वा विचरेद् ग्रामं पूर्वोक्तानामसंभवे ।१२.५८"
  },
  {
    "text": "नियम्य प्रयतो वाचं दिशस्त्वनवलोकयन् ।\nसमाहृत्य तु तद् भैक्षं यावदर्थममायया ।१२.५९"
  },
  {
    "text": "भुञ्जीत प्रयतो नित्यं वाग्यतोऽनन्यमानसः ।\nभैक्ष्येण वर्त्तयेन्नित्यं नैकान्नादी भवेद् व्रती ।१२.६०"
  },
  {
    "text": "भैक्ष्येण व्रतिनो वृत्तिरुपवाससमा स्मृता ।\nपूजयेदशनं नित्यमद्याच्चैतदकुत्सयन् ।१२.६१"
  },
  {
    "text": "दृष्ट्वा हृष्येत् प्रसीदेच्च ततो भुञ्जीत वाग्यतः १२.६२\nअनारोग्यमनायुष्यमस्वर्ग्यं चातिभोजनम् ।"
  },
  {
    "text": "अपुण्यं लोकविद्विष्टं तस्मात् तत्परिवर्जयेत् ।। १२.६३\nप्राङ्‌मुखोऽन्नानि भुञ्जीत सूर्याभिमुख एव वा ।"
  },
  {
    "text": "नाद्यादुदङ्‌मुखो नित्यं विधिरेष सनातनः ।। १२.६४\nप्रक्षाल्य पाणिपादौ च भुञ्जानो द्विरुपस्पृशेत् ।"
  },
  {
    "text": "शुचौ देशे समासीनो भुक्त्वा च द्विरुपस्पृशेत् ।। १२.६५"
  },
  {
    "text": "इती श्रीकूर्मपुराणे षट्‌साहस्त्र्यां संहितायामुपरिविभागे द्वादशोऽध्यायः ।।"
  }
]
[
  {
    "text": "सूत उवाच ।\nअन्यत् पवित्रं विपुलं तीर्थं त्रैलोक्यविश्रुतम् ।\nरुद्रकोटिरिति ख्यातं रुद्रस्य परमेष्ठिनः ॥ ३६.१"
  },
  {
    "text": "पुरा पुण्यतमे काले देवदर्शनतत्पराः ।\nकोटिब्रह्मर्षयो दान्तास्तं देशमगमन् परम् ॥ ३६.२"
  },
  {
    "text": "अहं द्रक्ष्यामि गिरिशं पूर्वमेव पिनाकिनम् ।\nअन्योऽन्यं भक्तियुक्तानां व्याघातो जायते किल ॥ ३६.३"
  },
  {
    "text": "तेषां भक्तिं तदा दृष्ट्वा गिरिशो योगिनां गुरुः ।\nकोटिरूपोऽभवद् रुद्रो रुद्रकोटिस्ततः स्मृतः ॥ ३६.४"
  },
  {
    "text": "ते स्म सर्वे महादेवं हरं गिरिगुहाशयम् ।\nपश्यन्तः पार्वतीनाथं हृष्टपुष्टधियोऽभवन् ॥ ३६.५"
  },
  {
    "text": "अनाद्यन्तं महादेवं पूर्वमेवाहमीश्वरम् ।\nदृष्टवानिति भक्त्या ते रुद्रन्यस्तधियोऽभवन् ॥ ३६.६"
  },
  {
    "text": "अथान्तरिक्षे विमलं पश्यन्ति स्म महत्तरम् ।\nज्योतिस्तत्रैव ते सर्वेऽभिलषन्तः परं पदम् ॥ ३६.७"
  },
  {
    "text": "एतत् स्वदेशाध्युषितं तीर्थं पुण्यतमं शुभम् ।\nदृष्ट्वा रुद्रं समभ्यर्च्य रुद्रसामीप्यमाप्नुयात् ॥ ३६.८"
  },
  {
    "text": "अन्यच्च तीर्थप्रवरं नाम्ना मधुवनं स्मृतम् ।\nतत्र गत्वा नियमवानिन्द्रस्यार्द्धासनं लभेत् ॥ ३६.९"
  },
  {
    "text": "अथान्या पुष्पनगरी देशः पुण्यतमः शुभः ।\nतत्र गत्वा पितॄन् पूज्य कुलानां तारयेच्छतम् ॥ ३६.१०"
  },
  {
    "text": "कालञ्जरं महातीर्थं रुद्रलोके महेश्वरः ।\nकालंजरं भवन्देवो यत्र भक्तप्रियो हरः ॥ ३६.११"
  },
  {
    "text": "श्वेतो नाम शिवे भक्तो राजर्षिप्रवरः पुरा ।\nतदाशीस्तन्नमस्कारैः पूजयामास शूलिनम् ॥ ३६.१२"
  },
  {
    "text": "संस्थाप्य विधिना लिङ्गं भक्तियोगपुरः सरः ।\nजजाप रुद्रमनिशं तत्र संन्यस्तमानसः ॥ ३६.१३"
  },
  {
    "text": "सितं कार्ष्णाजिनं दीप्तं शूलमादाय भीषणम् ।\nनेतुमभ्यागतो देशं स राजा यत्र तिष्ठति ॥ ३६.१४"
  },
  {
    "text": "वीक्ष्य राजा भयाविष्टः शूलहस्तं समागतम् ।\nकालं कालकरं घोरं भीषणं चण्डदीपितम् ॥ ३६.१५"
  },
  {
    "text": "उभाभ्यामथ हस्ताभ्यां स्पृष्ट्वाऽसौ लिङ्गमैश्वरम् ।\nननाम शिरसा रुद्रं जजाप शतरुद्रियम् ॥ ३६.१६"
  },
  {
    "text": "जपन्तमाह राजानं नमन्तं मनसा भवम् ।\nएह्येहीति पुरः स्थित्वा कृतान्तः प्रहसन्निव ॥ ३६.१७"
  },
  {
    "text": "तमुवाच भयाविष्टो राजा रुद्रपरायणः ।\nएकमीशार्च्चनरतं विहायान्यन्निषूदय ॥ ३६.१८"
  },
  {
    "text": "इत्युक्तवन्तं भगवानब्रवीद् भीतमानसम् ।\nरुद्रार्चनरतो वाऽन्यो मद्वशे को न तिष्ठति ॥ ३६.१९"
  },
  {
    "text": "एवमुक्त्वा स राजानं कालो लोकप्रकालनः ।\nबबन्ध पाशै राजाऽपि जजाप शतरुद्रियम् ॥ ३६.२०"
  },
  {
    "text": "अथान्तरिक्षे विपुलं दीप्यमानं तेजोराशिं भूतभर्त्तुः पुराणम् ।\nज्वालामालासंवृतं व्याप्य विश्वं प्रादुर्भूतं संस्थितं संददर्श ॥ ३६.२१"
  },
  {
    "text": "तन्मध्येऽसौ पुरुषं रुक्मवर्णं देव्या देवं चन्द्रलेखोज्ज्वलाङ्गम् ।\nतेजोरूपं पश्यति स्मातिहृष्टो मेने चात्मानमप्यागच्छतीति ॥ ३६.२२"
  },
  {
    "text": "आगच्छन्तं नातिदूरेऽथ दृष्ट्वा कालो रुद्रं देवदेव्या महेशम् ।\nव्यपेतभीरखिलेशैकनाथं राजर्षिस्तं नेतुमभ्याजगाम ॥ ३६.२३"
  },
  {
    "text": "आलोक्यासौ भगवानुग्रकर्मा देवो रुद्रो भूतभर्त्ता पुराणः ।\nएवं भक्तं सत्वरं मां स्मरन्तं देहीतीमं कालरूपं ममेति ॥ ३६.२४"
  },
  {
    "text": "श्रुत्वा वाक्यं गोपते रुद्रभावः कालात्माऽसौ मन्यमानः स्वभावम् ।\nबद्ध्वा भक्तं पुनरेवाऽथ पाशैः रुद्रो रौद्रमभिदुद्राव वेगात् ॥ ३६.२५"
  },
  {
    "text": "प्रेक्ष्यायान्तं शैलपुत्रीमथेशः सोऽन्वीक्ष्यान्ते विश्वमायाविधिज्ञः ।\nसावज्ञं वै वामपादेन कालं त्वेतस्यैनं पश्यतो व्याजघान ॥ ३६.२६"
  },
  {
    "text": "ममार सोऽतिभीषणो महेशपादघातितः ।\nरराज देवतापतिः सहोमया पिनाकधृक् ॥ ३६.२७"
  },
  {
    "text": "निरीक्ष्य देवमीश्वरं प्रहृष्टमानसो हरम् ।\nननाम साम्बमव्ययं स राजपुंगवस्तदा ॥ ३६.२८"
  },
  {
    "text": "नमो भवाय हेतवे हराय विश्वसंभवे ।\nनमः शिवाय धीमते नमोऽपवर्गदायिने ॥ ३६.२९"
  },
  {
    "text": "नमो नमो नमो नमो महाविभूतये नमः ।\nविभागहीनरूपिणे नमो नराधिपाय ते ॥ ३६.३०"
  },
  {
    "text": "नमोऽस्तु ते गणेश्वर प्रपन्नदुःखनाशन ।\nअनादिनित्यभूतये वराहश्रृङ्गधारिणे ॥ ३६.३१"
  },
  {
    "text": "नमो वृषध्वजाय ते कपालमालिने नमः ।\nनमो महानटाय ते शिवाय शङ्कराय ते ॥ ३६.३२"
  },
  {
    "text": "अथानुगृह्य शंकरः प्रणामतत्परं नृपम् ।\nस्वगाणपत्यमव्ययं सरूपतामथो ददौ ॥ ३६.३३"
  },
  {
    "text": "सहोमया सपार्षदः सराजपुंगवो हरः ।\nमुनीशसिद्धवन्दितः क्षणाददृश्यतामगात् ॥ ३६.३४"
  },
  {
    "text": "काले महेशाभिहते लोकनाथः पितामहः ।\nअयाचत वरं रुद्रं सजीवोऽयं भवत्विति ॥ ३६.३५"
  },
  {
    "text": "नास्ति कश्चिदपीशान दोषलेशो वृषध्वज ।\nकृतान्तस्यैव भवता तत्कार्ये विनियोजितः ॥ ३६.३६"
  },
  {
    "text": "स देवदेववचनाद् देवदेवेश्वरो हरः ।\nतथास्त्वित्याह विश्वात्मा सोऽपि तादृग्विधोऽभवत् ॥ ३६.३७"
  },
  {
    "text": "इत्येतत् परमं तीर्थं कालंजरमिति श्रुतम् ।\nगत्वाऽभ्यर्च्य महादेवं गाणपत्यं स विन्दति ॥ ३६.३८"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे षट्त्रिंशोऽध्यायः ॥ ३६॥"
  }
]
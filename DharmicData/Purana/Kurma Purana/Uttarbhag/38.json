[
  {
    "text": "ऋषय ऊचुः ।\nकथं दारुवनं प्राप्तो भगवान् गोवृषध्वजः ।\nमोहयामास विप्रेन्द्रान् सूत वक्तुमिहार्हसि ।। ३८.१"
  },
  {
    "text": "सूत उवाच ।\nपुरा दारुवने रम्ये देवसिद्धनिषेविते ।\nसपुत्रदारतनयास्तपश्चेरुः सहस्रशः ।। ३८.२"
  },
  {
    "text": "प्रवृत्तं विविधं कर्म प्रकुर्वाणा यथाविधि ।\nयजन्ति विविधैर्यज्ञैस्तपन्ति च महर्षयः ।। ३८.३"
  },
  {
    "text": "तेषां प्रवृत्तिविन्यस्तचेतसामथ शूलधृक् ।\nव्याख्यापयन् स महादोषं ययौ दारुवनं हरः ।। ३८.४"
  },
  {
    "text": "कृत्वा विश्वगुरुं विष्णुं पार्श्वे देवो महेश्वरः ।\nययौ निवृत्तविज्ञानस्थापनार्थं च शंकरः ।। ३८.५"
  },
  {
    "text": "आस्थाय विपुलञ्चैष जनं विंशतिवत्सरम् ।\nलीलालसो महाबाहुः पीनाङ्गश्चारुलोचनः ।। ३८.६"
  },
  {
    "text": "चामीकरवपुः श्रीमान् पूर्णचन्द्रनिभाननः ।\nमत्तमातङ्गगामनो दिग्वासा जगदीश्वरः ।। ३८.७"
  },
  {
    "text": "कुशेशयमयीं मालां सर्वरत्नैरलंकृताम् ।\nदधानो भगवानीशः समागच्छति सस्मितः ।। ३८.८"
  },
  {
    "text": "योऽनन्तः पुरुषो योनिर्लोकानामव्ययो हरिः ।\nस्त्रीवेषं विष्णुरास्थाय सोऽनुगच्छति शूलिनम् ।। ३८.९"
  },
  {
    "text": "सम्पूर्णचन्द्रवदनं पीनोन्नतपयोधरम् ।\nशुचिस्मितं सुप्रसन्नं रणन्नुपुरकद्वयम् ।। ३८.१०"
  },
  {
    "text": "सुपीतवसनं दिव्यं श्यामलं चारुलोचनम् ।\nउदारहंसचलनं विलासि सुमनोहरम् ।। ३८.११"
  },
  {
    "text": "एवं स भगवानीशो देवदारुवने हरः ।\nचचार हरिणा सार्द्धं मायया मोहयन् जगत् ।। ३८.१२"
  },
  {
    "text": "दृष्ट्वा चरन्तं विश्वेशं तत्र तत्र पिनाकिनम् ।\nमायया मोहिता नार्यो देवदेवं समन्वयुः ।। ३८.१३"
  },
  {
    "text": "विस्त्रस्तवस्त्राभरणास्त्यक्त्वा लज्जां पतिव्रताः ।\nसहैव तेन कामार्त्ता विलासिन्यश्चरन्तिहि ।। ३८.१४"
  },
  {
    "text": "ऋषीणां पुत्रका ये स्युर्युवानो जितमानसाः ।\nअन्वगच्छन् हृषीकेशं सर्वे कामप्रपीडिताः ।। ३८.१५"
  },
  {
    "text": "गायन्ति नृत्यन्ति विलासयुक्ता \nनारीगणा नायिकमेकमीशम् ।\nदृष्ट्वा सपत्नीकमतीवकान्त-\nमिच्छन्त्यथालिङ्गनमाचरन्ति ।। ३८.१६"
  },
  {
    "text": "पार्श्वे निपेतुः स्मितमाचरन्ति \nगायन्ति गीतानि मुनीशपुत्राः ।\nआलोक्य पद्मापतिमादिदेवं \nभ्रूभङ्गमन्ये विचरन्ति तेन ।। ३८.१७"
  },
  {
    "text": "आसामथैषामपि वासुदेवो\nमायी मुरारिर्मनसि प्रविष्टः ।\nकरोति भोगान् मनसि प्रवृत्तिं \nमायानुभूयन्त इतिव सम्यक् ।। ३८.१८"
  },
  {
    "text": "विभाति विश्वामरभूतभर्त्ता\nस माधवः स्त्रीगणमध्यविष्टः ।\nअशेषशक्त्यासनसंनिविष्टो \nयथैकशक्त्या सह देवदेवः ।। ३८.१९"
  },
  {
    "text": "करोति नृत्यं परमम् प्रधानं।\nतदा विरूढः पुनरेव भूयः ।\nययौ समारुह्य हरिः स्वभावं\nतदीशवृत्तामृतमादिदेवः ।। ३८.२०"
  },
  {
    "text": "दृष्ट्वा नारीकुलं रुद्रं पुत्रानपि च केशवम् ।\nमोहयन्तं मुनिश्रेष्ठाः कोपं संदधिरे भृशम् ।। ३८.२१"
  },
  {
    "text": "अतीव परुषं वाक्यं प्रोचुर्देवं कपर्दिनम् ।\nशेपुश्च र्विविधै र्वाक्यै र्मायया तस्य मोहिताः ।। ३८.२२"
  },
  {
    "text": "तपांसि तेषां सर्वेषां प्रत्याहन्यन्त शंकरे ।\nयथादित्यप्रकाशेन तारका नभसि स्थिताः ।। ३८.२३"
  },
  {
    "text": "ते भग्नतपसो विप्राः समेत्य वृषभध्वजम् ।\nको भवानिति देवेशं पृच्छन्ति स्म विमोहिताः ।। ३८.२४"
  },
  {
    "text": "सोऽब्रवीद् भगवानीशस्तपश्चर्तुमिहागतः ।\nइदानीं भार्यया देशे भवद्भिरिह सुव्रताः ।। ३८.२५"
  },
  {
    "text": "तस्य ते वाक्यमाकर्ण्य भृग्वाद्या मुनिपुंगवाः ।\nऊचुर्गृहीत्वा वसनं त्यक्त्वा भार्यां तपश्चर ।। ३८.२६"
  },
  {
    "text": "अथोवाच विहस्येशः पिनाकी नीललोहितः ।\nसंप्रेक्ष्य जगतां योनिं पार्श्वस्थं च जनार्दनम् ।। ३८.२७"
  },
  {
    "text": "कथं भवद्भिरुदितं स्वभार्यापोषणोत्सुकैः ।\nत्यक्तव्या मम भार्येति धर्मज्ञैः शान्तमानसैः ।। ३८.२८"
  },
  {
    "text": "ऋषय ऊचुः ।\nव्यभिचाररता भार्याः संत्याज्याः पतिनेरिताः ।\nअस्माभिरेषा सुभगा तादृशी त्यागमर्हति ।। ३८.२९"
  },
  {
    "text": "महादेव उवाच ।\nन कदाचिदियं विप्रा मनसाप्यन्यमिच्छति ।\nनाहमेनामपि तथा विमुञ्चामि कदाचन ।। ३८.३०"
  },
  {
    "text": "ऋषय ऊचुः ।\nदृष्ट्वा व्यभिचरन्तीह ह्यस्माभिः पुरुषाधम ।\nउक्तं ह्यसत्यं भवता गम्यतां क्षिप्रमेव हि ।। ३८.३१"
  },
  {
    "text": "एवमुक्ते महादेवः सत्यमेव मयेरितम् ।\nभवतां प्रतिभात्येषेत्युक्त्वासौ विचचार ह ।। ३८.३२"
  },
  {
    "text": "सोऽगच्छद्धरिणा सार्द्धं मुनिन्द्रस्य महात्मनः ।\nवसिष्ठस्याश्रमं पुण्यं भिक्षार्थी परमेश्वरः ।। ३८.३३"
  },
  {
    "text": "दृष्ट्वा समागतं देवं भिक्षमाणमरुन्धती ।\nवसिष्ठस्य प्रिया भार्या प्रत्युद्‌गम्य ननाम नम् ।। ३८.३४"
  },
  {
    "text": "प्रक्षाल्य पादौ विमलं दत्त्वा चासनमुत्तमम् ।\nसंप्रेक्ष्य शिथिलं गात्रमभिघातहतं द्विजैः ।\nसंधयामास भैषज्यैर्विषण्ण वदना सती ।। ३८.३५"
  },
  {
    "text": "चकार महतीं पूजां प्रार्थयामास भार्यया ।\nको भवान् कुत आयातः किमाचारो भवानिति ।\nउवाच तां महादेवः सिद्धानां प्रवरोऽस्म्यहम् ।। ३८.३६"
  },
  {
    "text": "यदेतन्मण्डलं शुद्धं भाति ब्रह्ममयं सदा ।\nएषैव देवता मह्यं धारयामि सदैव तत् ।। ३८.३७"
  },
  {
    "text": "हत्युक्त्वा प्रययौ श्रीमाननुगृह्य पतिव्रताम् ।\nताडयाञ्चक्रिरे दण्डैर्लोष्टिभिर्मुष्टिभिद्विजाः ।। ३८.३८"
  },
  {
    "text": "दृष्ट्वा चरन्तं गिरिशं नग्नं विकृतलक्षणम् ।\nप्रोचुरेतद् भवाँल्लिङ्गमुत्पाटयतु दुर्मते ।। ३८.३९"
  },
  {
    "text": "तानब्रवीन्महायोगी करिष्यामीति शंकरः ।\nयुष्माकं मामके लिङ्गे यदि द्वेषोऽभिजायते ।। ३८.४०"
  },
  {
    "text": "इत्युक्त्वोत्पाटयामास भगवान् भगनेत्रहा ।\nनापश्यंस्तत्क्षणेनेशं केशवं लिङ्गमेव च ।। ३८.४१"
  },
  {
    "text": "तदोत्पाता बभूवुर्हि लोकानां भयशंसिनः ।\nन राजते सहस्रांशुश्चचाल पृथिवी पुनः ।\nनिष्प्रभाश्च ग्रहाः सर्वे चुक्षुभे च महोदधिः ।। ३८.४२"
  },
  {
    "text": "अपश्यच्चानुसूयात्रेः स्वप्नं भार्या पतिव्रता ।\nकथयामास विप्राणां भयादाकुलितेक्षणा ।। ३८.४३\nतेजसा भासयन् कृत्स्नं नारायणसहायवान् ।\nभिक्षमाणः शिवो नूनं दृष्टोऽस्माकं गृहेष्विति ।। ३८.४४"
  },
  {
    "text": "तस्या वचनमाकर्ण्य शङ्कमाना महर्षयः ।\nसर्वे जग्मुर्महायोगं ब्रह्माणं विश्वसंभवम् ।। ३८.४५"
  },
  {
    "text": "उपास्यमानममलैर्योगिभिर्ब्रह्मवित्तमैः ।\nचतुर्वेदैर्मूर्तिमद्भिः सावित्र्या सहितं प्रभुम् ।। ३८.४६"
  },
  {
    "text": "आसीनमासने रम्ये नानाश्चर्यसमन्विते ।\nप्रभासहस्रकलिले ज्ञानैश्वर्यादिसंयुते ।। ३८.४७"
  },
  {
    "text": "विभ्राजमानं वपुषा सस्मितं शुभ्रलोचनम् ।\nचतुर्मुखं महाबाहुं छन्दोमयमजं परम् ।। ३८.४८"
  },
  {
    "text": "विलोक्य देवपुरुषं प्रसन्नवदनं शुभम् ।\nशिरोभिर्धरणीं गत्वा तोषयामासुरीश्वरम् ।। ३८.४९"
  },
  {
    "text": "तान् प्रसन्नमना देवश्चतुर्मूर्त्तिश्चतुर्मुखः ।\nव्याजहार मुनिश्रेष्ठाः किमागमनकारणम् ।। ३८.५०"
  },
  {
    "text": "तस्य ते वृत्तमखिलं ब्रह्मणः परमात्मनः ।\nज्ञापयाञ्चक्रिरे सर्वे कृत्वा शिरसि चाञ्जलिम् ।। ३८.५१"
  },
  {
    "text": "ऋषय ऊचुः ।\nकश्चिद् दारुवनं पुण्यं पुरुषोऽतीवशोभनः ।\nभार्यया चारुसर्वाङ्ग्या प्रविष्टो नग्न एव हि ।। ३८.५२"
  },
  {
    "text": "मोहयामास वपुषा नारीणां कुलमीश्वरः ।\nकन्यकानां प्रिया चास्य दूषयामास पुत्रकान् ।। ३८.५३"
  },
  {
    "text": "अस्माभिर्विविधाः शापाः प्रदत्ताश्च पराहताः ।\nताडितोऽस्माभिरत्यर्थं लिङ्गंतु विनिपातितम् ।। ३८.५४"
  },
  {
    "text": "अन्तर्हितश्च भगवान् सभार्यो लिङ्गमेव च ।\nउत्पाताश्चाभवन् घोराः सर्वभूतभयंकराः ।। ३८.५५"
  },
  {
    "text": "क एष पुरुषो देव भीताः स्म पुरुषोत्तम ।\nभवन्तमेव शरणं प्रपन्ना वयमच्युत ।। ३८.५६"
  },
  {
    "text": "त्वं हि वेत्सि जगत्यस्मिन् यत्किञ्चिदपि चेष्टितम् ।\nअनुग्रहेण विश्वेश तदस्माननुपालय ।। ३८.५७"
  },
  {
    "text": "विज्ञापितो मुनिगणैर्विश्वात्मा कमलोद्भवः ।\nध्यात्वा देवं त्रिशूलाङ्कं कृताञ्जलिरभाषत ।। ३८.५८"
  },
  {
    "text": "ब्रह्मोवाच ।\nहा कष्टं भवतामद्य जातं सर्वार्थनाशनम् ।\nधिग्बलं धिक् तपश्चर्या मिथ्यैव भवतामिह ।। ३८.५९"
  },
  {
    "text": "संप्राप्य पुण्यसंस्कारान्निधीनां परमं निधिम् ।\nउपेक्षितं वृथाचारैर्भवद्भिरिह मोहितैः ।। ३८.६०"
  },
  {
    "text": "काङ्‌क्षन्ते योगिनो नित्यं यतन्तो यतयो निधिम् ।\nयमेव तं समासाद्य हा भवद्भिरुपेक्षितम् ।। ३८.६१"
  },
  {
    "text": "यजन्ति यज्ञैर्विविधैर्यत्प्राप्त्यैर्वेदवादिनः ।\nमहानिधिं समासाद्य हा भवद्भिरुपेक्षितम् ।। ३८.६२"
  },
  {
    "text": "यं समासाद्य देवानैमैश्वर्यमखिलं जगत् ।\nतमासाद्याक्षयनिधिं हा भवद्भिरुपेक्षितम् ।\nयत्समापत्तिजनितं विश्वेशत्वमिदं मम ।\nतदेवोपेक्षितं दृष्ट्वा निधानं भाग्यवर्जितैः ।३८.६३"
  },
  {
    "text": "यस्मिन् समाहितं दिव्यमैश्वर्यं यत् तदव्ययम् ।\nतमासाद्य निधिं ब्राह्म हा भवद्भिर्वृथाकृतम् ।। ३८.६४"
  },
  {
    "text": "एष देवो महादेवो विज्ञेयस्तु महेश्वरः ।\nन तस्य परमं किञ्चित् पदं समधिगम्यते ।। ३८.६५\nदेवतानामृषीणां च पितॄणां चापि शाश्वतः ।\nसहस्रयुगपर्यन्ते प्रलये सर्वदेहिनाम् ।३८.६६"
  },
  {
    "text": "संहरत्येष भगवान् कालो भूत्वा महेश्वरः ।\nएष चैव प्रजाः सर्वाः सृजत्येषः स्वतेजसा ।३८.६७"
  },
  {
    "text": "एष चक्री चक्रवर्ती श्रीवत्सकृतलक्षणः ।\nयोगी कृतयुगे देवस्त्रेतायां यज्ञ उच्यते ।\nद्वापरे भगवान् कालो धर्मकेतुः कलौ युगे ।। ३८.६८"
  },
  {
    "text": "रुद्रस्य मूर्त्तयस्तिस्त्रो याभिर्विश्वमिदं ततम् ।\nतमो ह्यग्नी रजो ब्रह्मा सत्त्वं विष्णुरिति प्रभुः ।। ३८.६९"
  },
  {
    "text": "मूर्त्तिरन्या स्मृता चास्य दिग्वासा वै शिवा ध्रुवा ।\nयत्र तिष्ठति तद् ब्रह्म योगेन तु समन्वितम् ।। ३८.७०"
  },
  {
    "text": "या चास्य पार्श्वगा भार्या भवद्भिरभिवीक्षिता ।\nसा हि नारायणो देवः परमात्मा सनातनः ।। ३८.७१"
  },
  {
    "text": "तस्मात् सर्वमिदं जातं तत्रैव च लयं व्रजेत् ।\nस एष मोचयेत् कृत्स्नं स एष परमा गतिः ।। ३८.७२"
  },
  {
    "text": "सहस्रशीर्षा पुरुषः सहस्राक्षः सहस्रपात् ।\nएकश्रृङ्गो महानात्मा पुराणोऽष्टाक्षरो हरिः ।। ३८.७३"
  },
  {
    "text": "चतुर्वेदश्चतुर्मूर्त्तिस्त्रिमूर्त्तिस्त्रिगुणः परः ।\nएकमूर्त्तिरमेयात्मा नारायण इति श्रुतिः ।\nरेतोऽस्य गर्भो भगवानापो मायातनुः प्रभुः ।\nस्तूयते विविधैर्मन्त्रैर्ब्राह्मणैर्मोक्षकांक्षिभिः ।। ३८.७४"
  },
  {
    "text": "संहृत्य सकलं विश्वं कल्पान्ते पुरुषोत्तमः ।\nशेते योगामृतं पीत्वा यत् तद् विष्णोः परं पदम् ।। ३८.७५"
  },
  {
    "text": "न जायते न म्रियते वर्द्धते न च विश्वसृक् ।\nमूलप्रकृतिरव्यक्ता गीयते वैदिकैरजः ।। ३८.७६\nततो निशायां वृत्तायां सिसृक्षुरखिलञ्जगत् ।\nअजस्य नाभौ तद् बीजं क्षिपत्येष महेश्वरः ।। ३८.७७"
  },
  {
    "text": "तं मां वित्त महात्मानं ब्रह्माणं विश्वतो मुखम् ।\nमहान्तं पुरुषं विश्वमपां गर्भमनुत्तमम् ।। ३८.७८"
  },
  {
    "text": "न तं जानीथ जनकं मोहितास्तस्य मायया ।\nदेवदेवं महादेवं भूतानामीश्वरं हरम् ।। ३८.७९"
  },
  {
    "text": "एष देवो महादेवो ह्यनादिर्भगवान् हरः ।\nविष्णुना सह संयुक्तः करोति विकरोति च ।। ३८.८०"
  },
  {
    "text": "न तस्य विद्यते कार्यं न तस्माद् विद्यते परम् ।\nस वेदान् प्रददौ पूर्वं योगमायातनुर्मम ।। ३८.८१"
  },
  {
    "text": "स मायी मायया सर्वं करोति विकरोति च ।\nतमेव मुक्तये ज्ञात्वा व्रजेत शरणं भवम् ।। ३८.८२"
  },
  {
    "text": "इतीरिता भगवता मरीचिप्रमुखा विभुम् ।\nप्रणम्य देवं ब्रह्माणं पृच्छन्ति स्म सुदुः खिताः ।। ३८.८३"
  },
  {
    "text": "इति  अष्टाचत्वारिंशोध्यायः ॥"
  }
]
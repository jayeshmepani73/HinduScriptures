[
  {
    "text": "एवं स्वाश्रमनिष्ठानां यतीनां नियतात्मनाम् ।\nभैक्षेण वर्त्तनं प्रोक्तं फलमूलैरथापि वा ।। २९.१"
  },
  {
    "text": "एककालं चरेद् भैक्षं न प्रसज्येत विस्तरे ।\nभैक्ष्य प्रसक्तो हि यतिर्विषयेष्वपि सज्जति ।। २९.२"
  },
  {
    "text": "सप्तागारं चरेद् भैक्षमलाभात् तु पुनश्चरेत् ।\nप्रक्षाल्य पात्रे भुञ्जीयादद्भिः प्रक्षालयेत् तु पुनः ।। २९.३"
  },
  {
    "text": "अथवाऽन्यदुपादाय पात्रे भुञ्जीत नित्यशः । \nभुक्त्वा तत् संत्यजेत् पात्रं यात्रामात्रमलोलुपः ।। २९.४"
  },
  {
    "text": "विधूमे सन्नमुसले व्यङ्गारे भुक्तवज्जने ।\nवृत्ते शरावसंपाते भिक्षां नित्यं यतिश्चरेत् ।। २९.५"
  },
  {
    "text": "गोदोहमात्रं तिष्ठेत कालं भिक्षुरधोमुखः ।\nभिक्षेत्युक्त्वा सकृत् तूष्णीमश्नीयाद् वाग्यतः शुचिः ।। २९.६"
  },
  {
    "text": "प्रक्षाल्य पाणिपादौ च समाचम्य यथाविधि ।\nआदित्ये दर्शयित्वान्नं भुञ्जीत प्राङ्‌मुखोत्तरः ।। २९.७"
  },
  {
    "text": "हुत्वा प्राणाहुतीः पञ्च ग्रासानष्टौ समाहितः ।\nआचम्य देवं ब्रह्माणं ध्यायीत परमेश्वरम् ।। २९.८"
  },
  {
    "text": "अलाबुं दारुपात्रं च मृण्मयं वैणवं ततः ।\nचत्वारि यतिपात्राणि मनुराह प्रजापतिः ।। २९.९"
  },
  {
    "text": "प्राग्रात्रे पररात्रे च मध्यरात्रे तथैव च ।\nसंध्यास्वग्नि विशेषेण चिन्तयेन्नित्यमीश्वरम् ।। २९.१०"
  },
  {
    "text": "कृत्वा हृत्पद्मनिलये विश्वाख्यं विश्वसंभवम् ।\nआत्मानं सर्वभूतानां परस्तात् तमसः स्थितम् ।। २९.११"
  },
  {
    "text": "सर्वस्याधारभूतानामानन्दं ज्योतिरव्ययम् ।\nप्रधानपुरुषातीतमाकाशं दहनं शिवम् ।। २९.१२"
  },
  {
    "text": "तदन्तः सर्वभावानामीश्वरं ब्रह्मरूपिणम् ।\nध्यायेदनादिमध्यान्तमानन्दादिगुणालयम् ।। २९.१३"
  },
  {
    "text": "महान्तं पुरुषं ब्रह्म ब्रह्माणं सत्यमव्ययम् ।\nतरुणादित्यसंकाशं महेशं विश्वरूपिणम् ।। २९.१४"
  },
  {
    "text": "ओंकारान्तेऽथ चात्मानं संस्थाप्य परमात्मनि ।\nआकाशे देवमीशानं ध्यायीताकाशमध्यगम् ।। २९.१५"
  },
  {
    "text": "कारणं सर्वभावानामानन्दैकसमाश्रयम् ।\nपुराणं पुरुषं शुभ्रं ध्यायन् मुच्येत बन्धनात् ।। २९.१६"
  },
  {
    "text": "यद्वा गुहायां प्रकृतं जगत्संमोहनालये ।\nविचिन्त्य परमं व्योम सर्वभूतैककारणम् ।। २९.१७"
  },
  {
    "text": "जीवनं सर्वभूतानां यत्र लोकः प्रलीयते ।\nआनन्दं ब्रह्मणः सूक्ष्मं यत् पश्यन्ति मुमुक्षवः ।। २९.१८"
  },
  {
    "text": "तन्मध्ये निहितं ब्रह्म केवलं ज्ञानलक्षणम् ।\nअनन्तं सत्यमीशानं विचिन्त्यासीत संयतः ।। २९.१९"
  },
  {
    "text": "गुह्याद् गुह्यतमं ज्ञानं यतीनामेतदीरितम् ।\nयोऽनुतिष्ठेन्महेशेन सोऽश्नुते योगमैश्वरम् ।। २९.२०"
  },
  {
    "text": "तस्माद् ध्यानरतो नित्यमात्मविद्यापरायणः ।\nज्ञानं समभ्यसेद् ब्राह्मं येन मुच्येत बन्धनात् ।। २९.२१"
  },
  {
    "text": "गत्वा पृथक् स्वमात्मानं सर्वस्मादेव केवलम् ।\nआनन्दमजरं ज्ञानं ध्यायीत च पुनः परम् ।। २९.२२"
  },
  {
    "text": "यस्मात् भवन्ति भूतानि यद् गत्वा नेह जायते ।\nस तस्मादीश्वरो देवः परस्माद् योऽधितिष्ठति ।। २९.२३"
  },
  {
    "text": "यदन्तरे तद् गगनं शाश्वतं शिवमच्युतम् ।\nयदाहुस्तत्परो यः स्यात् स देवः स्यान्महेश्वरः ।। २९.२४"
  },
  {
    "text": "व्रतानि यानि भिक्षूणां तथैवोपव्रतानि च ।\nएकैकातिक्रमे तेषां प्रायश्चित्तं विधीयते ।। २९.२५"
  },
  {
    "text": "उपेत्य च स्त्रियं कामात् प्रायश्चित्तं समाहितः ।\nप्राणायामसमायुक्तः कुर्यात् सांतपनं शुचिः ।। २९.२६\nततश्चरेत नियमात् कृच्छ्रं संयतमानसः ।\nपुनराश्रममागम्य चरेद् भिश्रुरतन्द्रितः ।। २९.२७"
  },
  {
    "text": "न नर्मयुक्तमनृतं हिनस्तीति मनीषिणः ।\nतथापि च न कर्त्तव्यं प्रसङ्गो ह्येष दारुणः ।। २९.२८"
  },
  {
    "text": "एकरात्रोपवासश्च प्राणायामशतं तथा ।\nउक्त्वा नूनं प्रकर्तव्यं यतिना धर्मलिप्सुना ।। २९.२९"
  },
  {
    "text": "परमापद्‌गतेनापि न कार्यं स्तेयमन्यतः ।\nस्तेयादभ्यधिकः कश्चिन्नास्त्यधर्म इति स्मृतिः ।२९.३०"
  },
  {
    "text": "हिंसा चैषापरा दिष्टा या चात्मज्ञाननाशिका ।\nयदेतद् द्रविणं नाम प्राण ह्येते बहिश्वराः ।२९.३१"
  },
  {
    "text": "स तस्य हरति प्राणान् यो यस्य हरते धनम् ।\nएवं कृत्वा स दुष्टात्मा भिन्नवृत्तो व्रताहतः ।\nभूयो निर्वेदमापन्नश्चरेच्चान्द्रायणव्रतम् ।। २९.३२"
  },
  {
    "text": "विधिना शास्त्रदृष्टेन संवत्सरमिति श्रुतिः ।\nभूयो निर्वेदमापन्नश्चरेद् भिक्षुरतन्द्रितः ।। २९.३३"
  },
  {
    "text": "अकस्मादेव हिंसां तु यदि भिक्षुः समाचरेत् ।\nकुर्यात्कृछ्रातिकृच्छ्रं तु चान्द्रायणमथापि वा ।। २९.३४"
  },
  {
    "text": "स्कन्नमिन्द्रियदौर्बल्यात् स्त्रियं दृष्ट्वा यतिर्यदि ।\nतेन धारयितव्या वै प्राणायामास्तु षोडश ।२९.३५"
  },
  {
    "text": "दिवास्कन्ने त्रिरात्रं स्यात् प्राणायामशतं तथा ।\nएकान्ते मधुमांसे च नवश्राद्धे तथैव च ।\nप्रत्यक्षलवणे चोक्तं प्राजापत्यं विशोधनम् ।। २९.३६"
  },
  {
    "text": "ध्याननिष्ठस्य सततं नश्यते सर्वपातकम् ।\nतस्मान्महेश्वरं ज्ञात्वा तस्य ध्यानपरो भवेत् ।। २९.३७"
  },
  {
    "text": "यद् ब्रह्म परमं ज्योतिः प्रतिष्ठाक्षरमद्वयम् ।\nयोऽन्तरा परं ब्रह्म स विज्ञेयो महेश्वरः ।। २९.३८"
  },
  {
    "text": "एष देवो महादेवः केवलः परमः शिवः ।\nतदेवाक्षरमद्वैतं तदादित्यान्तरं परम् ।। २९.३९"
  },
  {
    "text": "यस्मान्महीयसो देवः स्वधाग्नि ज्ञानसंस्थिते ।\nआत्मयोगाह्वये तत्त्वे महादेवस्ततः स्मृतः ।। २९.४०"
  },
  {
    "text": "नान्यं देवंमहादेवाद् व्यतिरिक्तं प्रपश्यति ।\nतमेवात्मानमात्मेति यः स याति परमं पदम् ।। २९.४१"
  },
  {
    "text": "मन्यते ये स्वमात्मानं विभिन्नं परमेश्वरात् ।\nन ते पश्यन्ति तं देवं वृथा तेषां परिश्रमः ।। २९.४२"
  },
  {
    "text": "एकमेव परं ब्रह्म विज्ञेयं तत्त्वमव्ययम् ।\nस देवस्तु महादेवो नैतद् विज्ञाय बध्यते ।। २९.४३"
  },
  {
    "text": "तस्माद् यतेत नियतं यतिः संयतमानसः ।\nज्ञानयोगरतः शान्तो महादेवपरायणः ।। २९.४४"
  },
  {
    "text": "एष वः कथितो विप्रो यतीनामाश्रमः शुभः ।\nपितामहेन विभुना मुनीनां पूर्वमीरितम् ।। २९.४५"
  },
  {
    "text": "नापुत्रशिष्ययोगिभ्यो दद्यादिदमनुत्तमम् ।\nज्ञानं स्वयंभुना प्रोक्तं यतिधर्माश्रयं शिवम् ।। २९.४६"
  },
  {
    "text": "इति यतिनियमानामेतदुक्तं विधानं\nपशुपतिपरितोषे यद् भवेदेकहेतुः ।\nन भवति पुनरेषामुद्भवो वा विनाशः \nप्रणिहितमनसो ये नित्यमेवाचरन्ति ।। २९.४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे एकोनत्रिंशोऽध्यायः ।।"
  }
]
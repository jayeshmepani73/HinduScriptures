[
  {
    "text": "ईश्वर उवाच ।\nश्रृणुध्वमृषयः सर्वे प्रभावं परमेष्ठिनः ।\nयं ज्ञात्वा पुरुषो मुक्तो न संसारे पतेत् पुनः ॥ ७.१"
  },
  {
    "text": "परात् परतरं ब्रह्म शाश्वतं निष्कलं परम् ।\nनित्यानन्दं निर्विकल्पं तद्धाम परमं मम ॥ ७.२"
  },
  {
    "text": "अहं ब्रह्मविदां ब्रह्मा स्वयंभूर्विश्वतोमुखः ।\nमायाविनामहं देवः पुराणो हरिरव्ययः ॥ ७.३"
  },
  {
    "text": "योगिनामस्म्यहं शंभुः स्त्रीणां देवी गिरीन्द्रजा ।\nआदित्यानामहं विष्णुर्वसूनामस्मि पावकः ॥ ७.४"
  },
  {
    "text": "रुद्राणां शंकरश्चाहं गरुडः पततामहम् ।\nऐरावतो गजेन्द्राणां रामः शस्त्रप्रभृतामहम् ॥ ७.५"
  },
  {
    "text": "ऋषीणां च वसिष्ठोऽहं देवानां च शतक्रतुः ।\nशिल्पिनां विश्वकर्माऽहं प्रह्लादोऽस्म्यमरद्विषाम् ॥ ७.६"
  },
  {
    "text": "मुनीनामप्यहं व्यासो गणानां च विनायकः ।\nवीराणां वीरभद्रोऽहं सिद्धानां कपिलो मुनिः ॥ ७.७"
  },
  {
    "text": "पर्वतानामहं मेरुर्नक्षत्राणां च चन्द्रमाः ।\nवज्रं प्रहरणानां च व्रतानां सत्यमस्म्यहम् ॥ ७.८"
  },
  {
    "text": "अनन्तो भोगिनां देवः सेनानीनां च पावकिः ।\nआश्रमाणां च गृहस्थोऽहमीश्वराणां महेश्वरः ॥ ७.९"
  },
  {
    "text": "महाकल्पश्च कल्पानां युगानां कृतमस्म्यहम् ।\nकुबेरः सर्वयक्षाणां गणेशानां च वीरुकः ॥ ७.१०"
  },
  {
    "text": "प्रजापतीनां दक्षोऽहं निर्ऋतिः सर्वरक्षसाम् ।\nवायुर्बलवतामस्मि द्वीपानां पुष्करोऽस्म्यहम् ॥ ७.११"
  },
  {
    "text": "मृगेन्द्राणां च सिंहोऽहं यन्त्राणां धनुरेव च ।\nवेदानां सामवेदोऽहं यजुषां शतरुद्रियम् ॥ ७.१२"
  },
  {
    "text": "सावित्री सर्वजप्यानां गुह्यानां प्रणवोऽस्म्यहम् ।\nसूक्तानां पौरुषं सूक्तं ज्येष्ठसाम च सामसु ॥ ७.१३"
  },
  {
    "text": "सर्ववेदार्थविदुषां मनुः स्वायंभुवोऽस्म्यहम् ।\nब्रह्मावर्त्तस्तु देशानां क्षेत्राणामविमुक्तकम् ॥ ७.१४"
  },
  {
    "text": "विद्यानामात्मविद्याऽहं ज्ञानानामैश्वरं परम् ।\nभूतानामस्म्यहं व्योम सत्त्वानां मृत्युरेव च ॥ ७.१५"
  },
  {
    "text": "पाशानामस्म्यहं माया कालः कलयतामहम् ।\nगतीनां मुक्तिरेवाहं परेषां परमेश्वरः ॥ ७.१६"
  },
  {
    "text": "यच्चान्यदपि लोकेऽस्मिन् सत्त्वं तेजोबलाधिकम् ।\nतत्सर्वं प्रतिजानीध्वं मम तेजोविजृम्भितम् ॥ ७.१७"
  },
  {
    "text": "आत्मानः पशवः प्रोक्ताः सर्वे संसारवर्त्तिनः ।\nतेषां पतिरहं देवः स्मृतः पशुपतिर्बुधैः ॥ ७.१८"
  },
  {
    "text": "मायापाशेन बध्नामि पशूनेतान् स्वलीलया ।\nमामेव मोचकं प्राहुः पशूनां वेदवादिनः ॥ ७.१९"
  },
  {
    "text": "मायापाशेन बद्धानां मोचकोऽन्यो न विद्यते ।\nमामृते परमात्मानं भूताधिपतिमव्ययम् ॥ ७.२०"
  },
  {
    "text": "चतुर्विशतितत्त्वानि माया कर्म गुणा इति ।\nएते पाशाः पशुपतेः क्लेशाश्च पशुबन्धनाः ॥ ७.२१"
  },
  {
    "text": "मनो बुद्धिरहंकारः खानिलाग्निजलानि भूः ।\nएताः प्रकृतयस्त्वष्टौ विकाराश्च तथापरे ॥ ७.२२"
  },
  {
    "text": "श्रोत्रं त्वक्‌चक्षुषी जिह्वा घ्राणं चैव तु पञ्चमम् ।\nपायूपस्थं करौ पादौ वाक् चैव दशमी मता ॥ ७.२३"
  },
  {
    "text": "शब्दः स्पर्शश्च रूपं च रसो गन्धस्तथैव च ।\nत्रयोविंशतिरेतानि तत्त्वानि प्राकृतानि  ॥ ७.२४"
  },
  {
    "text": "चतुर्विंशकमव्यक्तं प्रधानं गुणलक्षणम् ।\nअनादिमध्यनिधनं कारणं जगतः परम् ॥ ७.२५"
  },
  {
    "text": "सत्त्वं रजस्तमश्चेति गुणत्रयमुदाहृतम् ।\nसाम्यावस्थितिमेतेषामव्यक्तं प्रकृतिं विदुः ॥ ७.२६"
  },
  {
    "text": "सत्त्वं ज्ञानं तमोऽज्ञानं रजो मिश्रमुदाहृतम् ।\nगुणानां बुद्धिवैषम्याद् वैषम्यं कवयो विदुः ॥ ७.२७"
  },
  {
    "text": "धर्माधर्माविति प्रोक्तौ पाशौ द्वौ कर्मसंज्ञितौ ।\nमय्यर्पितानि कर्माणि नबन्धाय विमुक्तये ॥ ७.२८"
  },
  {
    "text": "अविद्यामस्मितां रागं द्वेषं चाभिनिवेशकम् ।\nक्लेशाख्यांस्तान् स्वयं प्राह पाशानात्मनिबन्धनान् ॥ ७.२९"
  },
  {
    "text": "एतेषामेव पाशानां माया कारणमुच्यते ।\nमूलप्रकृतिरव्यक्ता सा शक्तिर्मयि तिष्ठति ॥ ७.३०"
  },
  {
    "text": "स एव मूलप्रकृतिः प्रधानं पुरुषोऽपि च ।\nविकारा महदादीनि देवदेवः सनातनः ॥ ७.३१"
  },
  {
    "text": "स एव बन्धः स च बन्धकर्त्तास एव पाशः पशुभृत्स एव ।\nस वेद सर्वं न च तस्य वेत्तातमाहुराद्यं पुरुषं पुराणम् ॥ ७.३२"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) सप्तमोऽध्यायः ॥ ७ ॥"
  }
]
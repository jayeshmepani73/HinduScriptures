[
  {
    "text": "गत्वा दुहितरं विप्रः स्वसारं वा स्नुषामपि ।\nप्रविशेज्ज्वलनं दीप्तं मतिपूर्वमिति स्थितिः ।। ३३.१"
  },
  {
    "text": "मातृष्वसां मातुलानीं तथैव च पितृष्वसाम् ।\nभागिनेयीं समारुह्य कुर्यात् कृच्छ्रातिकृच्छ्रकौ ।। ३३.२"
  },
  {
    "text": "चान्द्रायणं च कुर्वीत तस्य पापस्य शान्तये ।\nध्यायन् देवं जगद्योनिमनादिनिधनं परम् ।। ३३.३"
  },
  {
    "text": "भ्रातृभार्यां समारुह्य कुर्यात् तत्पापशान्तये ।\nचान्द्रायणानि चत्वारि पञ्च वा सुसमाहितः ।। ३३.४"
  },
  {
    "text": "पैतृष्वस्त्रेयीं गत्वा तु स्वस्त्रीयां मातुरेव च ।\nमातुलस्य सुतां वाऽपि गत्वा चान्द्रायणं चरेत् ।। ३३.५"
  },
  {
    "text": "सखिभार्यां समारुह्य गत्वा श्यालीं तथैव च ।\nअहोरात्रोषितो भूत्वा ततः कृच्छ्रं समाचरेत् ।। ३३.६"
  },
  {
    "text": "उदक्यागमने विप्रस्त्रिरात्रेण विशुध्यति ।\nचाण्डालीगमने चैव तप्तकृच्छ्रत्रयं विदुः ।३३.७"
  },
  {
    "text": "शुद्धि सांतपनेनास्यान्नान्यथा निष्कृतिः स्मृता।\nमातृगोत्रां समारुह्य समानप्रवरां तथा ।३३.८"
  },
  {
    "text": "चाद्रायणेन शुध्येत प्रयतात्मा समाहितः ।\nब्राह्मणो ब्राह्मणीं गत्वा गृच्छ्रमेकं समाचरेत् ।३३.९"
  },
  {
    "text": "कन्यकान् दूषयित्वा तु चरेच्चान्द्रायणव्रतम् ।\nअमानुषीषु पुरुष उदक्यायामयोनिषु ।३३.१०"
  },
  {
    "text": "रेतः सिक्त्वा जले चैव कृच्छ्रं सान्तपनं चरेत् ।\nवार्द्धिकीगमने विप्रस्त्रिरात्रेण विशुद्ध्यति ।३३.११"
  },
  {
    "text": "गवि मैथुनमासेव्य चरेच्चान्द्रायणव्रतम् ।\nवेश्यायां मैथुनं कृत्वा प्राजापत्यं चरेद् द्विजः ।३३.१२"
  },
  {
    "text": "पतितां च स्त्रियं गत्वा त्रिभिः कृच्छ्रै र्विशुद्ध्यति ।\nपुल्कसीगमने चैव क्रच्छ्रं चान्द्रायणं चरेत् ।३३.१३"
  },
  {
    "text": "नटीं शैलूषकीं चैव रजकीं वेणुजीविनीम् ।\nगत्वा चान्द्रायणं कुर्यात् तथा चर्मोपजीविनीम् ।। ३३.१४"
  },
  {
    "text": "ब्रहमचारी स्त्रियं गच्छेत् कथञ्चित्काममोहितः ।\nसप्तागारं चरेद् भैक्षं वसित्वा गर्दभाजिनम् ।। ३३.१५"
  },
  {
    "text": "उपस्पृशेत् त्रिषवणं स्वपापं परिकीर्त्तयन् ।\nसंवत्सरेण चैकेन तस्मात् पापात् प्रमुच्यते ।। ३३.१६\nब्रह्महत्याव्रतश्चापि षण्मासानाचरेद् यमी ।\nमुच्यते ह्यवकीर्णी तु ब्राह्मणानुमते स्थितः ।। ३३.१७"
  },
  {
    "text": "सप्तरात्रमकृत्वा तु भैक्षचर्याग्निपूजनम् ।\nरेतसश्च समुत्सर्गे प्रायश्चित्तं समाचरेत् ।। ३३.१८"
  },
  {
    "text": "ओंकारपूर्विकाभिस्तु महाव्याहृतिभिः सदा ।\nसंवत्सरं तु भुञ्जानो नक्तं भिक्षाशनः शुचिः ।। ३३.१९"
  },
  {
    "text": "सावित्रीं च जपेच्चैव नित्यं क्रोधविवर्जितः ।\nनदीतीरेषु तीर्थेषु तस्मात् पापाद् विमुच्यते ।। ३३.२०"
  },
  {
    "text": "हत्वा तु क्षत्रियं विप्रः कुर्याद् ब्रह्महणो व्रतम् ।\nअकामतो वै षण्मासान् दद्यान् पञ्चशतं गवाम् ।। ३३.२१"
  },
  {
    "text": "अब्दं चरेद्यानयतो वनवासी समाहितः ।\nप्राजापत्यं सान्तपनं तप्तकृच्छ्रं तु वा स्वयम् ।। ३३.२२"
  },
  {
    "text": "प्रमादात्कामतो वैश्यं कुर्यात् संवत्सरत्रयम् ।\nगोसहस्रन्तु पादं च दद्याद् ब्रह्महणो व्रतम् ।३३.२३"
  },
  {
    "text": "कृच्छ्रातिकृच्छ्रौ वा कुर्याच्चान्द्रायणमथावि वा ।\nसंवत्सरं व्रतं कुर्याच्छूद्रं हत्वा प्रमादतः ।३३.२४"
  },
  {
    "text": "गोसहस्रार्द्धपादं च दद्यात् तत्पापशान्तये ।\nअष्टौ वर्षाणि वा त्रीणि कुर्याद् ब्रह्महणो व्रतम् ।\nहत्वा तु क्षत्रियं वैश्यं शूद्रं चैव यथाक्रमम् ।। ३३.२५"
  },
  {
    "text": "निहत्य ब्राह्मणीं विप्रस्त्वष्टवर्षं व्रतं चरेत् ।\nराजन्यां वर्षषट्‌कं तु वैश्यां संवत्सरत्रयम् ।३३.२६"
  },
  {
    "text": "वत्सरेण विशुद्ध्येत शूदीं हत्वा द्विजोत्तमः ।\nवैश्यां हत्वा द्विजातिस्तु किञ्चिद् दद्याद् द्विजातये ।३३.२७"
  },
  {
    "text": "अन्त्यजानां वधे चैव कुर्याच्चान्द्रायणं व्रतम् ।\nपराकेणाथवा शुद्धिरित्याह भगवानजः ।। ३३.२८"
  },
  {
    "text": "मण्डूकं नकुलं काकं बिडालं खरमूषकौ ।\nश्वानं हत्वा द्विजः कुर्यात् षोडशांशं व्रतं ततः ।। ३३.२९"
  },
  {
    "text": "पयः पिबेत् त्रिरात्रं तु श्वानं हत्वा ह्ययन्त्रितः ।\nमार्जारं वाऽथ नकुलं योजनं वाध्वनो व्रजेत् ।३३.३०"
  },
  {
    "text": "कृच्छ्रं द्वादशरात्रं तु कुर्यादश्ववधे द्विजः ।\nअर्च्चां कार्ष्णायसीं दद्यात् सर्पं हत्वा द्विजोत्तमः ।३३.३१"
  },
  {
    "text": "पलालभारकं षण्डे सीसकं चैकमाषकम् ।\nधृतकुम्भं वराहे तु तिलद्रोणं च तित्तिरे।३३.३२"
  },
  {
    "text": "शुकं द्विहायनं वत्सं क्रौञ्चं हत्वा त्रिहायनम् ।\nहत्वा हंसं बलाकां च बकं बर्हिणमेव च ।३३.३३"
  },
  {
    "text": "वानरं श्येनभासौ च स्पर्शयेद् ब्राह्मणाय गाम् ।\nक्रव्यादांस्तु मृगान् हत्वा धेनुं दद्यात् पयस्विनीम् ।३३.३४"
  },
  {
    "text": "अक्रव्यादान् वत्सतरीमुष्ट्रं हत्वा तु कृष्णलम् ।\nकिञ्चिद्देयन्तु विप्राय दद्यादस्थिमतां वधे ।३३.३५"
  },
  {
    "text": "अनस्थ्नां चैव हिंसायां प्राणायामेन शुध्यति ।\nफलदानां तु वृक्षाणां छेदने जप्यमृक्‌शतम् ।३३.३६"
  },
  {
    "text": "गुल्मवल्लीलतानां तु पुष्पितानां च वीरुधाम् ।\nअन्येषां चैव वृक्षाणां सरसानां च सर्वशः ।।३३.३७"
  },
  {
    "text": "फलपुष्पोद्भवानां च घृतप्राशो विशोधनम् ।\nहस्तिनां च वधे दृष्टं तप्तकृच्छ्रं विशोधनम् ।३३.३८"
  },
  {
    "text": "चान्द्रायणं पराकं वा गां हत्वा तु प्रमादतः ।\nमतिपूर्ववधे चास्याः प्रायश्चित्तं न विद्यते ।। ३३.३९"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे त्रयस्त्रिंशोऽध्यायः ।।"
  }
]
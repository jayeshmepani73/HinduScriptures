[
  {
    "text": "ईश्वर उवाच ।\nवक्ष्ये समाहिता यूयं श्रृणुध्वं ब्रह्मवादिनः ।\nमाहात्म्यं देवदेवस्य येने सर्वं प्रवर्त्तते ॥ ४.१"
  },
  {
    "text": "नाहं तपोभिर्विविधैर्न दानेन न चेज्यया ।\nशक्यो हि पुरुषैर्ज्ञातुमृते भक्तिमनुत्तमाम् ॥ ४.२"
  },
  {
    "text": "अहं हि सर्वभावानामन्तस्तिष्ठामि सर्वगः ।\nमां सर्वसाक्षिणं लोको न जानाति मुनीश्वराः ॥ ४.३"
  },
  {
    "text": "यस्यान्तरा सर्वमिदं यो हि सर्वान्तकः परः ।\nसोऽहंधाता विधाता च कालोऽग्निर्विश्वतोमुखः ॥ ४.४"
  },
  {
    "text": "न मां पश्यन्ति मुनयः सर्वे पितृदिवौकसः ।\nब्रह्मा च मनवः शक्रो ये चान्ये प्रथितौजसः ॥ ४.५"
  },
  {
    "text": "गृणन्ति सततं वेदा मामेकं परमेश्वरम् ।\nयजन्ति विविधैरग्निं ब्राह्मणा वैदिकैर्मखैः ॥ ४.६"
  },
  {
    "text": "सर्वे लोका नमस्यन्ति ब्रह्मा लोकपितामहः ।\nध्यायन्ति योगिनो देवं भूताधिपतिमीश्वरम् ॥ ४.७"
  },
  {
    "text": "अहं हि सर्वहविषां भोक्ता चैव फलप्रदः ।\nसर्वदेवतनुर्भूत्वा सर्वात्मा सर्वसंप्लुतः ॥ ४.८"
  },
  {
    "text": "मां पश्यन्तीह विद्वांशो धार्मिका वेदवादिनः ।\nतेषां सन्निहितो नित्यं ये भक्त्या मामुपासते ॥ ४.९"
  },
  {
    "text": "ब्राह्मणाः क्षत्रिया वैश्या धार्मिका मामुपासते ।\nतेषां ददामि तत् स्थानमानन्दं परमं पदम् ॥ ४.१०"
  },
  {
    "text": "अन्येऽपि ये स्वधर्मस्थाः शूद्राद्या नीचजातयः ।\nभक्तिमन्तः प्रमुच्यन्ते कालेन मयि संगताः ॥ ४.११"
  },
  {
    "text": "न मद्भक्ता विनश्यन्ति मद्भक्ता वीतकल्मषाः ।\nआदावेव प्रतिज्ञातं न मे भक्तः प्रणश्यति ॥ ४.१२"
  },
  {
    "text": "यो वै निन्दति तं मूढो देवदेवं स निन्दति ।\nयो हि पूजयते भक्त्या स पूजयति मां सदा ॥ ४.१३"
  },
  {
    "text": "पत्रं पुष्पं फलं तोयं मदाराधनकारणात् ।\nयो मे ददाति नियतं स मे भक्तः प्रियो मतः ॥ ४.१४"
  },
  {
    "text": "अहं हि जगतामादौ ब्रह्माणं परमेष्ठिनम् ।\nविदधौ दत्तवान् वेदानशेषानात्मनिः सृतान् ॥ ४.१५"
  },
  {
    "text": "अहमेव हि सर्वेषां योगिनां गुरुरव्ययः ।\nधार्मिकाणां च गोप्ताऽहं निहन्ता वेदविद्विषाम् ॥ ४.१६"
  },
  {
    "text": "अहं वै सर्वसंसारान्मोचको योगिनामिह ।\nसंसारहेतुरेवाहं सर्वसंसारवर्जितः ॥ ४.१७"
  },
  {
    "text": "अहमेव हि संहर्त्ता संस्रष्टा परिपालकः ।\nमायावी मामीका शक्तिर्माया लोकविमोहिनी ॥ ४.१८"
  },
  {
    "text": "ममैव च परा शक्तिर्या सा विद्यते गीयते ।\nनाशयामि च तां मायां योगिनां हृदि संस्थितः ॥ ४.१९"
  },
  {
    "text": "अहं हि सर्वशक्तीनां प्रवर्त्तकनिवर्त्तकः ।\nआधारभूतः सर्वासां निधानममृतस्य च ॥ ४.२०"
  },
  {
    "text": "एका सर्वान्तरा शक्तिः करोति विविधं जगत् ।\nआस्थाय ब्रह्माणो रूपं मन्मयी मदधिष्ठिता ॥ ४.२१"
  },
  {
    "text": "अन्या च शक्तिर्विपुला संस्थापयति मे जगत् ।\nभूत्वा नारायणोऽनन्तो जगन्नाथो जगन्मयः ॥ ४.२२"
  },
  {
    "text": "तृतीया महती शक्तिर्निहन्ति सकलं जगत् ।\nतामसी मे समाख्याता कालाख्या रुद्ररूपिणी ॥ ४.२३"
  },
  {
    "text": "ध्यानेन मां प्रपश्यन्ति केचिज्ज्ञानेन चापरे ।\nअपरे भक्तियोगेन कर्मयोगेन चापरे ॥ ४.२४"
  },
  {
    "text": "सर्वेषामेव भक्तानामिष्टः प्रियतमो मम ।\nयो हि ज्ञानेन मां नित्यमाराधयति नान्यथा ॥ ४.२५"
  },
  {
    "text": "अन्ये च हरये भक्ता मदाराधनकाङ्‌क्षिणः ।\nतेऽपि मां प्राप्नुवन्त्येव नावर्त्तन्ते च वै पुनः ॥ ४.२६"
  },
  {
    "text": "मया ततमिदं कृत्सनं प्रधानपुरुषात्मकम् ।\nमय्येव संस्थितं चित्तं मया संप्रेर्यते जगत् ॥ ४.२७"
  },
  {
    "text": "नाहं प्रेरयिता विप्राः परमं योगमाश्रितः ।\nप्रेरयामि जगत्कृत्स्नमेतद्यो वेद सोऽमृतः ॥ ४.२८"
  },
  {
    "text": "पश्याम्यशेषमेवेदं वर्त्तमानं स्वभावतः ।\nकरोति कालो भगवान् महायोगेश्वरः स्वयम् ॥ ४.२९"
  },
  {
    "text": "योगः संप्रोच्यते योगी मायी शास्त्रेषु सूरिभिः ।\nयोगेश्वरोऽसौ भगवान् महादेवो महान् प्रभुः ॥ ४.३०"
  },
  {
    "text": "महत्त्वं सर्वतत्त्वानां वरत्वात् परमेष्ठिनः ।\nप्रोच्यते भगवान् ब्रह्मा महान् ब्रह्मयोऽमलः ॥ ४.३१"
  },
  {
    "text": "यो मामेवं विजानाति महायोगेश्वरेश्वरम् ।\nसोऽविकल्पेन योगेन युज्यते नात्र संशयः ॥ ४.३२"
  },
  {
    "text": "सोऽहं प्रेरयिता देवः परमानन्दमाश्रितः ।\nनृत्यामि योगी सततं यस्तद् वेद स वेदवित् ॥ ४.३३"
  },
  {
    "text": "इति गुह्यतमं ज्ञानं सर्ववेदेषु निष्ठितम् ।\nप्रसन्नचेतसे देयं धार्मिकायाहिताग्नये ॥ ४.३४"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) चतुर्थोऽध्यायः ॥ ४ ॥"
  }
]
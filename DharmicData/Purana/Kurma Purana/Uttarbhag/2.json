[
  {
    "text": "ईश्वर उवाच ।\nअवाच्यमेतद् विज्ञानमात्मगुह्यं सनातनम् ।\nयन्न देवा विजानन्ति यतन्तोऽपि द्विजातयः ॥ २.१"
  },
  {
    "text": "इदं ज्ञानं समाश्रित्य ब्रह्मभूता द्विजोत्तमाः ।\nन संसारं प्रपद्यन्ते पूर्वेऽपि ब्रह्मवादिनः ॥ २.२"
  },
  {
    "text": "गुह्याद् गुह्यतमं साक्षाद् गोपनीयं प्रयत्नतः ।\nवक्ष्ये भक्तिमतामद्य युष्माकं ब्रह्मवादिनाम् ॥ २.३"
  },
  {
    "text": "आत्मायः केवलः स्वच्छः शुद्धः सूक्ष्मः सनातनः ।\nअस्ति सर्वान्तरः साक्षाच्चिन्मात्रस्तमसः परः ॥ २.४"
  },
  {
    "text": "सोऽन्तर्यामी स पुरुषः स प्राणः स महेश्वरः ।\nस कालोऽत्रस्तदव्यक्तं स एवेदमिति श्रुतिः ॥ २.५"
  },
  {
    "text": "अस्माद् विजायते विश्वमत्रैव प्रविलीयते ।\nस मायी मायया बद्धः करोति विविधास्तनूः ॥ २.६"
  },
  {
    "text": "न चाप्ययं संसरति न च संसारमयः प्रभुः ।\nनायं पृथ्वी न सलिलं न तेजः पवनो नभः ॥ २.७"
  },
  {
    "text": "न प्राणे न मनोऽव्यक्तं न शब्दः स्पर्श एव च ।\nन रूपरसगन्धाश्च नाहं कर्त्ता न वागपि ॥ २.८"
  },
  {
    "text": "न पाणिपादौ नो पायुर्न चोपस्थं द्विजोत्तमाः ।\nन कर्त्ता न च भोक्ता वा न च प्रकृतिपूरुषौ ।२.९"
  },
  {
    "text": "न माया नैव च प्राणा चैतन्यं परमार्थतः।\nयथा प्रकाशतमसोः सम्बन्धो नोपपद्यते ।२.१०"
  },
  {
    "text": "तद्वदैक्यं न संबन्धः प्रपञ्चपरमात्मनोः \nछायातपौ यथा लोके परस्परविलक्षणौ ।२.११"
  },
  {
    "text": "तद्वत् प्रपञ्चपुरुषौ विभिन्नौ परमार्थतः ।\nतथात्मा मलिनोऽसृष्टो विकारी स्यात् स्वभावतः ।२.१२"
  },
  {
    "text": "नहि तस्य भवेन्मुक्तिर्जन्मान्तरशतैरपि ।\nपश्यन्ति मुनयो युक्ताः स्वात्मानं परमार्थतः ।२.१३"
  },
  {
    "text": "विकारहीनं निर्दुः खमानन्दात्मानमव्ययम् ।\nअह  कर्त्ता सुखी दुःखी कृशः स्थूलेति या मतिः २.१४"
  },
  {
    "text": "सा चाहंकारकर्तृत्वादात्मन्यारोप्यते जनैः ।\nवदन्ति वेदविद्वांसः साक्षिणं प्रकृतेः परम् ।२.१५"
  },
  {
    "text": "भोक्तारमक्षरं शुद्धं सर्वत्र समवस्थितम् ।\nतस्मादज्ञानमूलो हि संसारः सर्वदेहिनाम् ।२.१६"
  },
  {
    "text": "अज्ञानादन्यथा ज्ञानात् तत्वं प्रकृतिसंगतम् ।\nनित्योदितं स्वयं ज्योतिः सर्वगः पुरुषः परः ।२.१७"
  },
  {
    "text": "अहंकाराविवेकेन कर्त्ताहमिति मन्यते ।\nपश्यन्ति ऋषयोऽव्यक्तं नित्यं सदसदात्मकम् ।२.१८"
  },
  {
    "text": "प्रधानं प्रकृतिं बुद्ध्वा कारणं ब्रह्मवादिनः ।\nतेनायं संगतो ह्यात्मा कूटस्थोऽपि निरञ्जनः ।२.१९"
  },
  {
    "text": "स्वात्मानमक्षरं ब्रह्म नावबुद्ध्येत तत्त्वतः ।\nअनात्मन्यात्मविज्ञानं तस्माद् दुःखं तथेतरत् ।२.२०"
  },
  {
    "text": "रगद्वेषादयो दोषाः सर्वे भ्रान्तिनिबन्धनाः ।\nकर्माण्यस्य भवेद् दोषः पुण्यापुण्यमिति स्थितिः ।२.२१"
  },
  {
    "text": "तद्वशादेव सर्वेषां सर्वदेहसमुद्भवः ।\nनित्यः सर्वत्रगो ह्यात्मा कूटस्थो दोषवर्जितः ।२.२२"
  },
  {
    "text": "एकः स भिद्यते शक्त्या मायया न स्वभावतः ।\nतस्मादद्वैतमेवाहुर्मुनयः परमार्थतः ।२.२३"
  },
  {
    "text": "भेदो व्यक्तस्वभावेन सा च मायात्मसंश्रया ।\nयथा हि धूमसंपर्कान्नाकाशो मलिनो भवेत् ।२.२४"
  },
  {
    "text": "अन्तः करणजैर्भावैरात्मा तद्वन्न लिप्यते ।\nयथा स्वप्रभया भाति केवलः स्फटिकोऽमलः ।२.२५"
  },
  {
    "text": "उपाधिहीनो विमलस्तथैवात्मा प्रकाशते ।\nज्ञानस्वूपमेवाहुर्जगदेतद् विचक्षणाः ।२.२६"
  },
  {
    "text": "अर्थस्वरूपमेवान्ये पश्यन्त्यन्ये कुदृष्टयः ।\nकूटस्थो निर्गुणो व्यापी चैतन्यात्मा स्वभावतः ।२.२७"
  },
  {
    "text": "दृश्यते ह्यर्थरूपेण पुरुषैर्ज्ञानदृष्टिभिः ।\nयथा स लक्ष्यते रक्तः केवलः स्फटिको जनैः ।२.२८"
  },
  {
    "text": "रक्तिकाद्युपधानेन तद्वत् परमपूरुषः ।\nतस्मादात्माऽक्षरः शुद्धो नित्यः सर्वगतोऽव्ययः ।२.२९"
  },
  {
    "text": "उपासितव्यो मन्तव्यः श्रोतव्यश्च मुमुक्षुभिः ।\nयदा मनसि चैतन्यं भाति सर्वत्रगं सदा ।२.३०"
  },
  {
    "text": "योगिनोऽव्यवधानेन तदा संपद्यते स्वयम् ।\nयदा सर्वाणि भूतानि स्वात्मन्येवाभिपश्यति ।२.३१"
  },
  {
    "text": "सर्वभूतेषु चात्मानं ब्रह्म संपद्यते तदा ।\nयदा सर्वाणि भूतानि समाधिस्थो न पश्यति ।२.३२"
  },
  {
    "text": "एकीभूतः परेणासौ तदा भवति केवलम् ।\nयदा सर्वे प्रमुच्यन्ते कामा येऽस्य हृदि स्थिताः ।२.३३"
  },
  {
    "text": "तदाऽसावमृतीभूतः क्षेमं गच्छति पण्डितः ।\nयदा भूतपृथग्‌भावमेकस्थमनुपश्यति ।२.३४"
  },
  {
    "text": "तत एव च विस्तारं ब्रह्म संपद्यते तदा ।\nयदा पश्यति चात्मानं केवलं परमार्थतः ।२.३५"
  },
  {
    "text": "मायामात्रं जगत् कृत्स्नं तदा भवति निर्वृतः ॥ २.३६"
  },
  {
    "text": "यदा जन्मजरादुःखव्याधीनामेकभेषजम् ।\nकेवलं ब्रह्मविज्ञानं जायतेऽसौ तदा शिवः ॥ २.३७"
  },
  {
    "text": "यथा नदीनदा लोके सागरेणैकतां ययुः ।\nतद्वदात्माऽक्षरेणासौ निष्कलेनैकतां व्रजेत् ॥ २.३८"
  },
  {
    "text": "तस्माद् विज्ञानमेवास्ति न प्रपञ्चो न संसृतिः ।\nअज्ञानेनावृतं लोको विज्ञानं तेन मुह्यति ॥ २.३९"
  },
  {
    "text": "तज्ज्ञानं निर्मलं सूक्ष्मं निर्विकल्पं तदव्ययम् ।\nअज्ञानमितरत् सर्वं विज्ञानमिति तन्मतम् ॥ २.४०"
  },
  {
    "text": "एतद्वः कथितं सांख्यं भाषितं ज्ञानमुत्तमम् ।\nसर्ववेदान्तसारं हि योगस्तत्रैकचित्तता ॥ २.४१"
  },
  {
    "text": "योगात् संजायते ज्ञानं ज्ञानाद् योगः प्रवर्त्तते ।\nयोगज्ञानाभियुक्तस्य नावाप्यं विद्यते क्वचित् ॥ २.४२"
  },
  {
    "text": "यदेव योगिनो यान्ति सांख्यैस्तदधिगम्यते ।\nएकं सांख्यं च योगं च यः पश्यति स तत्त्ववित् ॥ २.४३"
  },
  {
    "text": "अन्ये च योगिनो विप्रा ऐश्वर्यासक्तचेतसः ।\nमज्जन्ति तत्र तत्रैव ये चान्येकुण्टबुद्धयः ॥ २.४४"
  },
  {
    "text": "यत्तत् सर्वगतं दिव्यमैश्वर्यमचलं महत् ।\nज्ञानयोगाभियुक्तस्तु देहान्ते तदवाप्नुयात् ॥ २.४५"
  },
  {
    "text": "एष आत्माऽहमव्यक्तो मायावी परमेश्वरः ।\nकीर्तितः सर्ववेदेषु सर्वात्मा सर्वतोमुखः ॥ २.४६"
  },
  {
    "text": "सर्वकामः सर्वरसः सर्वगन्धोऽजरोऽमरः ।\nसर्वतः पाणिपादोऽहमन्तर्यामी सनातनः ॥ २.४७"
  },
  {
    "text": "अपाणिपादो जवनो ग्रहीता हृदि संस्थितः ।\nअचक्षुरपि पश्यामि तथाऽकर्णः श्रृणोम्यहम् ॥ २.४८"
  },
  {
    "text": "वेदाहं सर्वमेवेदं न मां जानाति कश्चन ।\nप्राहुर्महान्तं पुरुषं मामेकं तत्त्वदर्शिनः ॥ २.४९"
  },
  {
    "text": "पश्यन्ति ऋषयो हेतुमात्मनः सूक्ष्मदर्शिनः ।\nनिर्गुणामलरूपस्य यत्तदैश्वर्यमुत्तमम् ॥ २.५०"
  },
  {
    "text": "यन्न देवा विजानन्ति मोहिता मम मायया ।\nवक्ष्ये समाहिता यूयं श्रृणुध्वं ब्रह्मवादिनः ॥ २.५१"
  },
  {
    "text": "नाहं प्रशास्ता सर्वस्य मायातीतः स्वभावतः ।\nप्रेरयामि तथापीदं कारणं सूरयो विदुः ॥ २.५२"
  },
  {
    "text": "यन्मे गुह्यतमं देहं सर्वगं तत्त्वदर्शिनः ।\nप्रविष्टा मम सायुज्यं लभन्ते योगिनोऽव्ययम् ॥ २.५३"
  },
  {
    "text": "तेषां हि वशमापन्ना माया मे विश्वरूपिणी ।\nलभन्ते परमं शुद्धं निर्वाणं ते मया सह ॥ २.५४"
  },
  {
    "text": "न तेषां पुनरावृत्तिः कल्पकोटिशतैरपि ।\nप्रसादान्मम योगीन्द्रा एतद् वेदानुसासनम् ॥ २.५५"
  },
  {
    "text": "तत्पुत्रशिष्ययोगिभ्यो दातव्यं ब्रह्मवादिभिः ।\nमदुक्तमेतद् विज्ञानं सांख्यं योगसमाश्रयम् ॥ २.५६"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) द्वितीयोऽध्यायः ॥ २ ॥"
  }
]
[
  {
    "text": "व्यास उवाच ।\nएवं दण्डादिभिर्युक्तः शौचाचारसमन्वितः ।\nआहूतोऽध्ययनं कुर्याद् वीक्षमाणो गुरोर्मुखम् ।। १४.१"
  },
  {
    "text": "नित्यमुद्यतपाणिः स्यात् सन्ध्याचारः समन्वितः ।\nआस्यतामिति चोक्तः सन्नासीताभिमुखं गुरोः ।। १४.२"
  },
  {
    "text": "प्रतिश्रवणसंभाषे शयानो न समाचरेत् ।\nनासीनो न च भुञ्जानो न तिष्ठन्न पराङ्‌मुखः ।। १४.३"
  },
  {
    "text": "नच शय्यासनं चास्य सर्वदा गुरुसन्निधौ ।\nगुरोस्तु चक्षुर्विषये न यथेष्टासनो भवेत् ।। १४.४"
  },
  {
    "text": "नोदाहरेदस्य नाम परोक्षमपि केवलम् ।\nन चैवास्यानुकुर्वीत गतिभाषितचेष्टितम् ।। १४.५"
  },
  {
    "text": "गुरोर्यत्र प्रतीवादो निन्दा चापि प्रवर्त्तते ।\nकर्णौं तत्र पिधातव्यौ गन्तव्यं वा ततोऽन्यतः ।। १४.६"
  },
  {
    "text": "दूरस्थो नार्चयेदेनं न क्रुद्धो नान्तिके स्त्रियाः ।\nन चैवास्योत्तरं ब्रूयात् स्थिते नासीत सन्निधौ ।। १४.७"
  },
  {
    "text": "उदकुम्भं कुशान् पुष्पं समिधोऽस्याहरेत् सदा ।\nमार्जनं लेपनं नित्यमङ्गानां वै समाचरेत् ।। १४.८"
  },
  {
    "text": "नास्य निर्माल्यशयनं पादुकोपानहावपि ।\nआक्रमेदासनं चास्य छायादीन् वा कदाचन ।। १४.९"
  },
  {
    "text": "साधयेद् दन्तकाष्ठादीन् लब्धं चास्मै निवेदयेत् ।\nअनापृच्छ्य न गन्तव्यं भवेत् प्रियहिते रतः ।। १४.१०"
  },
  {
    "text": "न पादौ सारयेदस्य संनिधाने कदाचन ।\nजृम्भाहारस्यादिकञ्चैव कण्ठप्रावरणं तथा ।१४.११"
  },
  {
    "text": "वर्जयेत् सन्निधौ नित्यमवस्फोचनमेव च ।\nयथाकालमधीयीत यावन्न विमना गुरुः ।१४.१२"
  },
  {
    "text": "आसीताधो गुरोर्गच्छेत् फलके वा समाहितः ।\nआसने शयने याने नैव तिष्ठेत् कदाचन ।१४.१३"
  },
  {
    "text": "धावन्तमनुधावेत्तं गच्छन्तमनुगच्छति ।\nगोऽश्वोष्ट्रयानप्रासादप्रस्तरेषु कटेषु च ।१४.१४"
  },
  {
    "text": "नासीत गुरुणा सार्द्धं शिलाफलकनौषु च ।\nजितेन्द्रियः स्यात् सततं वश्यात्माऽक्रोधनः शुचिः ।१४.१५"
  },
  {
    "text": "प्रयुञ्जीत सदा वाचं मधुरां हितभाषिणीम् ।\nगन्धमाल्यं रसं भव्यं शुक्लं प्राणिविहिंसनम् ।१४.१६"
  },
  {
    "text": "अभ्यङ्गं चाञ्जनोपानच्छत्रधारणमेव च ।\nकामं लोभं भयं निद्रां गीतवादित्रनर्त्तनम् ।१४.१७"
  },
  {
    "text": "आतज्‌र्जनं परीवादं स्त्रीप्रेक्षालम्भनं तथा ।\nपरोपघातं पैशुन्यं प्रयत्नेन विवर्जयेत् ।। १४.१८"
  },
  {
    "text": "उदकुम्भं सुमनसो गोशकृन्मृत्तिकां कुशान् ।\nआहरेद् यावदर्थानि भैक्ष्यं चाहरहश्चरेत् ।। १४.१९"
  },
  {
    "text": "कृतं च लवणं सर्वं वर्ज्यं पर्युषितं च यत्।\nअनृत्यदर्शी सततं भवेद् गीतादिनिःस्पृहः ।। १४.२०"
  },
  {
    "text": "नादित्यं वै समीक्षेत न चरेद् दन्तधावनम् ।\nएकान्तमशुचिस्त्रीभिः शूद्रान्त्यैरभिभाषणम् ।। १४.२१"
  },
  {
    "text": "गुरूच्छिष्टं भेषजार्थं प्रयुञ्जीत न कामतः ।\nकलापकर्षणस्नानं आचरेद्धि कदाचन ।। १४.२२"
  },
  {
    "text": "न कुर्यान्मानसं विप्रो गुरोस्त्यागं कदाचन ।\nमोहाद्‌वा यदि वा लोभात् त्यक्तेन पतितो भवेत् ।। १४.२३"
  },
  {
    "text": "लौकिकं वैदिकं चापि तथाध्यात्मिकमेव च ।\nआददीत यतो ज्ञानं न तं द्रुह्येत् कदाचन ।। १४.२४"
  },
  {
    "text": "गुरोरप्यवलिप्तस्य कार्याकार्यमजानतः ।\nउत्पथंप्रतिपन्नस्य मनुस्त्यागं समब्रवीत् ।। १४.२५"
  },
  {
    "text": "गुरोर्गुरौ सन्निहिते गुरुवद् भक्तिमाचरेत् ।\nन चातिसृष्टो गुरुणा स्वान् गुरूनभिवादयेत् ।। १४.२६"
  },
  {
    "text": "विद्यागुरुष्वेतदेव नित्या वृत्तिः स्वयोनिषु ।\nप्रतिषेधत्सु चाधर्माद्धितं चोपदिशत्स्वपि ।। १४.२७"
  },
  {
    "text": "श्रेयत्सु गुरुवद् वृत्तिं नित्यमेव समाचरेत् ।\nगुरुपुत्रेषु दारेषु गुरोश्चैव स्वबन्धुषु ।। १४.२८"
  },
  {
    "text": "बालः संमानयन्मान्यान् वा शिष्यो वा यज्ञकर्मणि ।\nअध्यापयन् गुरुसुतो गुरुवन्मानमर्हति ।। १४.२९"
  },
  {
    "text": "उत्सादनं वै गात्राणां स्नापनोच्छिष्टभोजने ।\nन कुर्याद् गुरुपुत्रस्य पादयोः शौचमेव च ।। १४.३०"
  },
  {
    "text": "गुरुवत् परिपूज्यास्तु सवर्णा गुरुयोषितः ।\nअसवर्णास्तु संपूज्याः प्रत्युत्थानाभिवादनैः ।। १४.३१"
  },
  {
    "text": "अभ्यञ्जनं स्नापनं च गात्रोत्सादनमेव च ।\nगुरुपत्न्या न कार्याणि केशानां च प्रसाधनम् ।। १४.३२"
  },
  {
    "text": "गुरुपत्नी तु युवती नाभिवाद्येह पादयोः ।\nकुर्वीत वन्दनं भूम्यामसावहमिति ब्रुवन् ।। १४.३३"
  },
  {
    "text": "विप्रोष्य पादग्रहणमन्वहं चाभिवादनम् ।\nगुरुदारेषु कुर्वोत सतां धर्ममनुस्मरन् ।। १४.३४"
  },
  {
    "text": "मातृष्वसा मातुलानी श्वश्रूश्चाथ पितृष्वसा ।\nसंपूज्या गुरुपत्नीच समस्ता गुरुभार्यया ।। १४.३५"
  },
  {
    "text": "भ्रातुर्भार्याचसंग्रृह्या सवर्णाऽहन्यहन्यपि ।\nविप्रोष्य तूपसंग्राह्या ज्ञातिसंबन्धियोषितः ।। १४.३६"
  },
  {
    "text": "पितुर्भगिन्या मातुश्च ज्यायस्यां च स्वसर्यपि ।\nमातृवद् वृत्तिमातिष्ठेन्मात् ताभ्यो गरीयसी ।। १४.३७"
  },
  {
    "text": "एवमाचारसंपन्नमात्मवन्तमदाम्भिकम् ।\nवेदमध्यापयेद् धर्मं पुराणाङ्गानि नित्यशः ।। १४.३८"
  },
  {
    "text": "संवत्सरोषिते शिष्ये गुरुर्ज्ञानमनिर्दिशन् ।\nहरते दुष्कृतं तस्य शिष्यस्य वसतो गुरुः ।। १४.३९"
  },
  {
    "text": "आचार्यपुत्रः शुश्रूषुर्ज्ञानदो धार्मिकः शुचिः ।\nशक्तोऽन्नदोऽर्थदो साधुः स्वाध्याय्या देश धर्मतः ।। १४.४०"
  },
  {
    "text": "कृतज्ञश्च तथाऽद्रोही मेधावी शुभकृन्नरः ।\nआप्तः प्रियोऽथ विधिवत् षडध्याप्या द्विजातयः ।१४.४१"
  },
  {
    "text": "एतेषु ब्रह्मणो दानमन्यत्र तु यथोदितान् ।\nआचम्य संयतो नित्यमधीयीत उदङ्‌मुखः।१४.४२"
  },
  {
    "text": "उपसंगृह्य तत्पादौ वीक्षमाणो गुरोर्मुखम् ।\nअधीष्व भो इति ब्रूयाद् विरामोऽस्त्विति नारभेत् ।। १४.४३"
  },
  {
    "text": "प्राक्‌कूलान् पर्युपासीनः पवित्रैश्चैव पावितः ।\nप्राणायामैस्त्रिभिः पूतस्तत ओङ्कारमर्हति ।। १४.४४"
  },
  {
    "text": "ब्राह्मणः प्रणवं कुर्यादन्ते च विधिवद् द्विजः ।\nकुर्यादध्ययनं नित्यं ब्रह्माञ्जलिकरस्थितः ।। १४.४५"
  },
  {
    "text": "सर्वेषामेव भूतानां वेदश्चक्षुः सनातनम् ।\nअधीयीताप्ययं नित्यं ब्राह्मण्याच्च्यवतेऽन्यथा ।। १४.४६"
  },
  {
    "text": "योऽधीयीत ऋचो नित्यं क्षीराहुत्या स देवताः ।\nप्रीणाति तर्पयन्त्येनं कामैस्तृप्ताः सदैव हि ।। १४.४७"
  },
  {
    "text": "यजूंष्यधीते नियतं दध्ना प्रीणाति देवताः ।\nसामान्यधीते प्रीणाति घृताहुतिभिरन्वहम् ।। १४.४८"
  },
  {
    "text": "अथर्वाङ्गिरसो नित्यं मध्वा प्रीणाति देवताः ।\nधर्माङ्गानि पुराणानि मांसैस्तर्पयेत्सुरान् ।। १४.३९"
  },
  {
    "text": "अपां समीपे नियतो नैत्यिकं विधिमाश्रितः ।\nगायत्रीमप्यधीयीत गत्वाऽरण्यं समाहितः ।। १४.५०"
  },
  {
    "text": "सहस्रपरमां देवीं शतमध्यां दशावराम् ।\nगायत्रीं वै जपेन्नित्यं जपयज्ञः प्रकीर्त्तितः ।। १४.५१"
  },
  {
    "text": "गायत्रीं चैव वेदांस्तु तुलयाऽतोलयत् प्रभुः ।\nएकतश्चतुरो वेदान् गायत्रीं च तथैकतः ।। १४.५२"
  },
  {
    "text": "ओंकारमादितः कृत्वा व्याहृतीस्तदनन्तरम्।\nततोऽधीयीत सावित्रीमेकाग्रः श्रद्धयान्वितः ।१४.५३"
  },
  {
    "text": "पुराकल्पे समुत्पन्ना भूर्भुवःस्वः सनातनाः ।१४.५४"
  },
  {
    "text": "महाव्याहृतयस्तिस्त्रः सर्वाशुभनिबर्हणाः ।। १४.५५"
  },
  {
    "text": "प्रधानं पुरुषः कालो विष्णुर्ब्रह्मा महेश्वरः ।\nसत्त्वं रजस्तमस्तिस्त्रः क्रमाद् व्याहृतयः स्मृताः ।। १४.५६"
  },
  {
    "text": "ओंकारस्तत् परं ब्रह्म सावित्री स्यात् तदक्षरम् ।\nएष मन्त्रो महायोगः सारात् सार उदाहृतः ।। १४.५७"
  },
  {
    "text": "योऽधीतेऽहन्यहन्येतां गायत्रीं वेदमातरम् ।\nविज्ञायार्थं ब्रह्मचारी स याति परमां गतिम् ।। १४.५८"
  },
  {
    "text": "गायत्री वेदजननी गायत्री लोकपावनी ।\nन गायत्र्याः परं जप्यमेतद् विज्ञाय मुच्यते ।। १४.५९"
  },
  {
    "text": "श्रावणस्य तु मासस्य पौर्णमास्यां द्विजोत्तमाः ।\nआषाढ्यां प्रोष्ठपद्यां वा वेदोपाकरणं स्मृतम् ।। १४.६०"
  },
  {
    "text": "उत्सृज्य ग्रामनगरं मासान् विप्रोऽर्द्धपञ्चमान् ।\nअधीयीत शुचौ देशे ब्रह्मचारी समाहितः ।। १४.६१"
  },
  {
    "text": "पुष्ये तु छन्दसां कुर्याद् बहिरुत्सर्जनं द्विजाः ।\nमाघशुक्लस्य वा प्राप्ते पूर्वाह्णे प्रथमेऽहनि ।। १४.६२"
  },
  {
    "text": "छन्दांस्यूर्ध्वमथोभ्यस्येच्छुक्लपक्षेषु वै द्विजः ।\nवेदाङ्गानि पुराणानि कृष्णपक्षे च मानवः ।। १४.६३"
  },
  {
    "text": "इमान् नित्यमनध्यायानदीयानो विवर्जयेत् ।\nअध्यापनं च कुर्वाणो ह्यनध्यायन्विवर्जयेत् ।। १४.६४"
  },
  {
    "text": "कर्णश्रवेऽनिले रात्रौ दिवा पांशुसमूहने ।\nविद्युत्स्तनितवर्षेषु महोल्कानां च संप्लवे ।१४.६५"
  },
  {
    "text": "आकालिकमनध्यायमेतेष्वाह प्रजापतिः ।\nएतानभ्युदितान् विद्याद् यदा प्रादुष्कृताग्निषु ।\nतदा विद्यादनध्यायमनृतौ चाभ्रदर्शने ।\nनिर्घाते भूमिचलने ज्योतिषां चोपसर्जने ।१४.६६"
  },
  {
    "text": "एतानाकालिकान् विद्यादनध्यायानृतावपि ।\nप्रादुष्कृतेष्वग्निषु तु विद्युत्स्तनितनिस्वने ।१४.६७"
  },
  {
    "text": "सज्योतिः स्यादनध्यायमनृतौ चात्रदर्शने।\nनित्यानध्याय एव स्याद् ग्रामेषु नगरेषु च ।१४.६८"
  },
  {
    "text": "धर्मनैपुण्यकामानां पूतिगन्धे च नित्यशः ।\nअन्तः शवगते ग्रामे वृषलस्य च सन्निधौ ।१४.६९"
  },
  {
    "text": "अनध्यायो रुद्यमाने समवाये जनस्य च ।\nउदके मध्यरात्रे च विण्मूत्रे च विसर्जने ।१४.७०"
  },
  {
    "text": "उच्छिष्टः श्राद्धबुक् चैव मनसाऽपि न चिन्तयेत् ।\nप्रतिगृह्य द्विजो विद्वानेकोदिष्टस्य केतनम् ।१४.७१"
  },
  {
    "text": "त्र्यहं न कीर्त्तयेद् ब्रह्म राज्ञो राहोश्च सूतके ।\nयावदेकोऽनुदिष्टस्य स्नेहो गन्धश्च तिष्ठति ।१४.७२"
  },
  {
    "text": "विप्रस्य विदुषो देहे तावद् ब्रह्म न कीर्त्तयेत् ।\nशयानः प्रौढपादश्च कृत्वा चैचावसिक्थकाम् ।१४.७३"
  },
  {
    "text": "नाधीयीतामिषं जग्ध्वा सूतकाद्यन्नमेव च ।\nनीहारे बाणपाते च संध्ययोरुभयोरपि ।१४.७४"
  },
  {
    "text": "अमावास्यां चतुर्दश्यां पौर्णमास्यष्टमीषु च ।\nउपाकर्मणि चोत्सर्गे त्रिरात्रं क्षपणं स्मृतम् ।१४.७५"
  },
  {
    "text": "अष्टकासु त्र्यहोरात्रं ऋत्वन्तासु च रात्रिषु ।\nमार्गशीर्षे तथा पौषे माघमासे तथैव च ।१४.७६"
  },
  {
    "text": "तिस्रोऽष्टकाः समाख्याता कृष्णपक्षेतु सूरिभिः ।\nश्लेष्मातकस्य छायायां शाल्मलेर्मधुकस्य च ।१४.७७"
  },
  {
    "text": "कदाचिदपि नाध्येयं कोविदारकपित्थयोः ।\nसमानविद्ये च मृते तथा सब्रह्मचारिणि ।१४.७८"
  },
  {
    "text": "आचार्ये संस्थिते वाऽपि त्रिरात्रं क्षपणं स्मृतम् ।\nछिद्राण्येतानि विप्राणांयेऽनध्यायाः प्रकीर्तिताः ।१४.७९"
  },
  {
    "text": "हिंसन्ति राक्षसास्तेषु तस्मादेतान् विवर्जयेत् ।\nनैत्यके नास्त्यनध्यायः संध्योपासन एव च ।१४.८०"
  },
  {
    "text": "उपाकर्मणि कर्मान्ते होममन्त्रेषु चैव हि ।\nएकामृचमथैकं वा यजुः सामाथवा पुनः ।१४.८१"
  },
  {
    "text": "अष्टकाद्यास्वधीयीत मारुते चातिवायति ।\nअनध्यायस्तु नाङ्गेषु नेतिहासपुराणयोः ।१४.८२"
  },
  {
    "text": "न धर्मशास्त्रेष्वन्येषु पर्वाण्येतानि वर्जयेत् ।\nएष धर्मः समासेन कीर्त्तितो ब्रह्मचारिणाम् ।१४.८३"
  },
  {
    "text": "ब्रह्मणाऽभिहितः पूर्वमृषीणां भावितात्मनाम् ।\nयोऽन्यत्र कुरुते यत्नमनधीत्य श्रुतिं द्विजाः ।१४.८४"
  },
  {
    "text": "स संमूढो न संभाष्यो वेदबाह्यो द्विजातिभिः ।\nन वेदपाठमात्रेण संतुष्टो वै भवेद् द्विजः ।१४.८५"
  },
  {
    "text": "पाठमात्रावसन्नस्तु पङ्के गौरिव सीदति ।\nयोऽधीत्य विधिवद् वेदं वेदार्थं न विचारयेत् ।१४.८६"
  },
  {
    "text": "स चान्धः शूद्रकल्पस्तु पदार्थं न प्रपद्यते ।\nयदि त्वात्यन्तिकं वासं कर्त्तुमिच्छति वै गुरौ ।१४.८७"
  },
  {
    "text": "युक्तः परिचरेदेनमाशरीरविमोक्षणात् ।\nगत्वा वनं वा विधिवज्जुहुयाज्जातवेदसम् ।१४.८८"
  },
  {
    "text": "अभ्यसेत्स तदा नित्यं ब्रह्मनिष्ठः समाहितः \nसावित्रीं शतरुद्रीयं वेदान्तांश्च विशेषतः ।"
  },
  {
    "text": "अभ्यसेत् सततं युक्ते भस्मस्नानपरायणः ।। १४.८९"
  },
  {
    "text": "एतद् विधानं परमं पुराणं\nवेदागमे सम्यगिहेरितञ्च ।\nपुरा महर्षिप्रवरानुपृष्टः\nस्वायंभुवो यन्मनुराह देवः ।। १४.९०"
  },
  {
    "text": "एवमीश्वरसमर्पितान्तरो \nयोऽनुतिष्ठति विधिं विधानवित् ।\nमोहजालमपहाय सोऽमृतो \nयाति तत् पदमनामयं शिवम् ।। १४.९१"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे चतुर्दशोऽध्यायः ।।"
  }
]
[
  {
    "text": "व्यास उवाच ।\nसुरापस्तु सुरां तप्तामग्निवर्णां स्वयं पिबेत् ।\nतया स काये निर्दग्धे मुच्यते तु द्विजोत्तमः ।। ३२.१"
  },
  {
    "text": "गोमूत्रमग्निवर्णं वा गोशकृद्रसमेव वा ।\nपयो घृतं जलं वाऽथ मुच्यते पातकात् ततः ।। ३२.२"
  },
  {
    "text": "जलार्द्रवासाः प्रयतो ध्यात्वा नारायणं हरिम् ।\nब्रह्महत्याव्रतं चाथ चरेत् पापप्रशान्तये ।। ३२.३"
  },
  {
    "text": "सुवर्णस्तेयकृद् विप्रो राजानमभिगम्य तु ।\nस्वकर्म ख्यापयन् ब्रूयान्मा भवाननुशास्त्विति ।। ३२.४"
  },
  {
    "text": "गृहीत्वा मुसलं राजा सकृद् हन्यात् ततः स्वयम् ।\nवधे तु शुद्ध्यते स्तेनो ब्राह्मणस्तपसाथवा ।। ३२.५"
  },
  {
    "text": "स्कन्धेनादाय मुसलं लकुडं वाऽपि खादिरम् ।\nशक्तिंचादायतीक्ष्णाग्रामायसं दण्डमेव वा ।। ३२.६\nराजा तेन च गन्तव्यो मुक्तकेशेन धावता ।\nआचक्षाणेन तत्पापमेवंकर्माऽस्मि शाधि माम् ।। ३२.७"
  },
  {
    "text": "शासनाद् वा विमोक्षाद् वा स्तेनः स्तेयाद् विमुच्यते ।\nअशासित्वा तु तं राजास्तेनस्याप्नोति किल्बिषम् ।। ३२.८"
  },
  {
    "text": "तपसापनोतुमिच्छस्तु सुवर्णस्तेयजं मलम् ।\nचीरवासा द्विजोऽरण्ये चरेद् ब्रह्महणो व्रतम् ।। ३२.९"
  },
  {
    "text": "स्नात्वाऽश्वमेधावभृथे पूतः स्यादथवा द्विजः ।\nप्रदद्याद् वाऽथ विप्रेभ्यः स्वात्मतुल्यं हिरण्यकम् ।। ३२.१०"
  },
  {
    "text": "चरेद् वा वत्सरं कृच्छ्रं ब्रह्मचर्यपरायणः ।\nब्राह्मणः स्वर्णहारी तु तत्पापस्यापनुत्तये ।। ३२.११"
  },
  {
    "text": "गुरोर्भार्यां समारुह्य ब्राह्मणः काममोहितः ।\nअवगूहेत् स्त्रियं तप्तां दीप्तां कार्ष्णायसीं कृताम् ।। ३२.१२"
  },
  {
    "text": "स्वयं वा शिश्नवृषणावुत्कृत्याधाय चाञ्चलौ ।\nआतिष्ठेद् दक्षिणामाशामानिपातादजिह्मगः ।। ३२.१३"
  },
  {
    "text": "गुर्वह्गनागमः शुद्ध्यै चरेद् वा ब्रह्महणो व्रतम् ।\nशाखां वा कण्टकोपेतां परिष्वज्याथ वत्सरम् ।३२.१४"
  },
  {
    "text": "अधः शयीत नियतो मुच्यते गुरुतल्पगः ।\nकृच्छ्रं वाब्दं चरेद् विप्रश्चीरवासाः समाहितः ।३२.१५"
  },
  {
    "text": "अश्वमेधावभृथके स्नात्वा वा शुद्ध्यते नरः ।\nकालेऽष्टमे वा भुञ्जानो ब्रह्मचारी सदाव्रती ।३२.१६"
  },
  {
    "text": "स्थानाशनाभ्यां विहरंस्त्रिरह्नोऽभ्युपयत्नतः ।\nअधः शायी त्रिभिर्वर्षैस्तद् व्यपोहति पातकम् ।३२.१७"
  },
  {
    "text": "चान्द्रायणानि वा कुर्यात् पञ्च चत्वारि वा पुनः ।"
  },
  {
    "text": "पतितैः संप्रयुक्तात्मा अथ वक्ष्यामि निष्कृतिम् ।३२.१८"
  },
  {
    "text": "पतितेन तु संसर्गं यो येन कुरुते द्विजः ।\nस तत्पापापनोदार्थं तस्यैव व्रतमाचरेत् ।। ३२.१९"
  },
  {
    "text": "तप्तकृच्छ्रं चरेद् वाऽथ संवत्सरमतन्द्रितः ।\nषाण्मासिके तु संसर्गे प्रायश्चित्तार्थंमाचरेत्। ३२.२०"
  },
  {
    "text": "एभिर्व्रतैरपोहन्ति महापातकिनो मलम् ।\nपुण्यतीर्थाभिगमनात् पृथिव्यां वाऽथ निष्कृतिः ।। ३२.२१"
  },
  {
    "text": "ब्रह्महत्या सुरापानं स्तेयं गुर्वङ्गनागमः ।\nकृत्वा तैश्चापि संसर्गं ब्राह्मणः कामकारतः ।। ३२.२२"
  },
  {
    "text": "कुर्यादनशनं विप्रः पुण्यतीर्थे समाहितः ।\nज्वलन्तं वा विशेदग्निं ध्यात्वा देवं कपर्दिनम् ।। ३२.२३"
  },
  {
    "text": "न ह्यन्या निष्कृतिर्दृष्टा मुनिभिर्धर्मवादिभिः ।\nतस्मात् पुण्येषु तीर्थेषु दहन्वापि स्वदेहकम् ।। ३२.२४"
  },
  {
    "text": "इति  श्री कूर्मपुराणे द्वात्रिंशोध्यायः ।।"
  }
]
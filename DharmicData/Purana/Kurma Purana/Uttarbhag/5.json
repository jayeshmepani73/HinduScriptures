[
  {
    "text": "व्यास उवाच ।\nएतावदुक्त्वा भगवान् योगिनां परमेश्वरः ।\nननर्त्त परमं भावमैश्वरं संप्रदर्शयन् ॥ ५.१"
  },
  {
    "text": "तं ते ददृशुरीशानं तेजसां परमं निधिम् ।\nनृत्यमानं महादेवं विष्णुना गगनेऽमले ॥ ५.२"
  },
  {
    "text": "यं विदुर्योगतत्त्वज्ञा योगिनो यतमानसाः ।\nतमीशं सर्वभूतानामाकशे ददृशुः किल ॥ ५.३"
  },
  {
    "text": "यस्य मायामयं सर्वं येनेदं प्रेर्यते जगत् ।\nनृत्यमानः स्वयं विप्रैर्विश्वेशः खलु दृश्यते ॥ ५.४"
  },
  {
    "text": "यत् पादपङ्कजं स्मृत्वा पुरुषोऽज्ञानजं भयम् ।\nजहति नृत्यमानं तं भूतेशं ददृशुः किल ॥ ५.५"
  },
  {
    "text": "यं विनिद्रा जितश्वासाः शान्ता भक्तिसमन्विताः ।\nज्योतिर्मयं प्रपश्यन्ति स योगी दृश्यते किल ॥ ५.६"
  },
  {
    "text": "योऽज्ञानान्मोचयेत् क्षिप्रं प्रसन्नो भक्तवत्सलः ।\nतमेव मोचनं रुद्रमाकाशे ददृशुः परम् ॥ ५.८"
  },
  {
    "text": "सहस्रशिरसं देवं सहस्रचरणाकृतिम् ।\nसहस्रबाहुं जटिलं चन्द्रार्धकृतशेखरम् ॥ ५.८"
  },
  {
    "text": "वसानं चर्म वैयाघ्रं शूलासक्तमहाकरम् ।\nदण्डपाणिं त्रयीनेत्रं सूर्यसोमाग्निलोचनम् ॥ ५.९"
  },
  {
    "text": "ब्रह्माण्डं तेजसा स्वेन सर्वमावृत्य च स्थितम् ।\nदंष्ट्राकरालं दुर्द्धर्षं सूर्यकोटिसमप्रभम् ॥ ५.१०"
  },
  {
    "text": "अण्डस्थं चाण्डबाह्यस्थं बाह्यमभ्यन्तरं परम् ।\nसृजन्तमनलज्वालं दहन्तमखिलं जगत् ।\nनृत्यन्तं ददृशुर्देवं विश्वकर्माणमीश्वरम् ॥ ५.११"
  },
  {
    "text": "महादेवं महायोगं देवानामपि दैवतम् ।\nपशूनां पतिमीशानं ज्योतिषां ज्योतिरव्ययम् ॥ ५.१२"
  },
  {
    "text": "पिनाकिनं विशालाक्षं भेषजं भवरोगिणाम् ।\nकालात्मानं कालकालं देवदेवं महेश्वरम् ॥ ५.१३"
  },
  {
    "text": "उमापतिं विरूपाक्षं योगानन्दमयं परम् ।\nज्ञानवैराग्यनिलयं ज्ञानयोगं सनातनम् ॥ ५.१४"
  },
  {
    "text": "शाश्वतैश्वर्यविभवं धर्माधारं दुरासदम् ।\nमहेन्द्रोपेन्द्रनमितं महर्षिगणवन्दितम् ॥ ५.१५"
  },
  {
    "text": "आधारं सर्वशक्तीनां महायोगेश्वरेश्वरम् ।\nयोगिनां परमं ब्रह्म योगिनां योगवन्दितम् ।\nयोगिनां हृदि तिष्ठन्तं योगमायासमावृतम् ॥\nक्षणेन जगतो योनिं नारायणमनामयम् ।५.१६"
  },
  {
    "text": "ईश्वरेणैकतापन्नमपश्यन् ब्रह्मवादिनः ।\nदृष्ट्वा तदैश्वरं रूपं रुद्रनारायणात्मकम् ।\nकृतार्थं मेनिरे सन्तः स्वात्मानं ब्रह्मवादिनः ॥ ५.१८"
  },
  {
    "text": "सनत्कुमारः सनको भृगुश्चसनातनश्चैव सनन्दनश्च ।\nरैभ्योऽङ्गिरा वामदेवोऽथ शुक्रो महर्षिरत्रिः कपिलो मरीचिः ॥ ५.१८"
  },
  {
    "text": "दृष्ट्वाऽथ रुद्रं जगदीशितारंतं पद्मनाभाश्रितवामभागम् ।\nध्यात्वा हृदिस्थं प्रणिपत्य मूर्ध्नाबद्‌ध्वाञ्जलिं स्वेषु शिरः सु भूयः ॥ ५.१९"
  },
  {
    "text": "ओङ्कारमुच्चार्य विलोक्य देव-मन्तः शरीरे निहितं गुहायाम् ।\nसमस्तुवन् ब्रह्ममयैर्वचोभि-रानन्दपूर्णायतमानसास्ते ॥ ५.२०"
  },
  {
    "text": "मुनय ऊचुः\nत्वामेकमीशं पुरुषं पुराणंप्राणेश्वरं रुद्रमनन्तयोगम् ।\nनमाम सर्वे हृदि सन्निविष्टंप्रचेतसं ब्रह्ममयं पवित्रम् ॥ ५.२१"
  },
  {
    "text": "त्वां पश्यन्ति मुनयो ब्रह्मयोनिंदान्ताः शान्ता विमलं रुक्मवर्णम् ।\nध्यात्वात्मस्थमचलं स्वे शरीरे कविं परेभ्यः परमं परं च ॥ ५.२२"
  },
  {
    "text": "त्वत्तः प्रसूता जगतः प्रसूतिः सर्वात्मभूस्त्वं परमाणुभूतः ।\nअणोरणीयान् महतो महीयां-स्त्वामेव सर्वं प्रवदन्ति सन्तः ॥ ५.२३"
  },
  {
    "text": "हिरण्यगर्भो जगदन्तरात्मा त्वत्तोऽधिजातः पुरुषः पुराणः ।\nसंजायमानो भवता विसृष्टो यथाविधानं सकलं ससर्ज ॥ ५.२४"
  },
  {
    "text": "त्वत्तो वेदाः सकलाः संप्रसूता-स्त्वय्येवान्ते संस्थितिं ते लभन्ते ।\nपश्यामस्त्वां जगतो हेतुभूतं नृत्यन्तं स्वे हृदये सन्निविष्टम् ॥ ५.२५"
  },
  {
    "text": "त्वयैवेदं भ्राम्यते ब्रह्मचक्रंमायावी त्वं जगतामेकनाथः ।\nनमामस्त्वां शरणं संप्रपन्नायोगात्मानं चित्पतिं दिव्यनृत्यम् ॥ ५.२६"
  },
  {
    "text": "पश्यामस्त्त्वां परमाकाशमध्येनृत्यन्तं ते महिमानं स्मरामः ।\nसर्वात्मानं बहुधा सन्निविष्टंब्रह्मानन्दमनुभूयानुभूय ॥ ५.२८"
  },
  {
    "text": "ॐकारस्ते वाचको मुक्तिबीजंत्वमक्षरं प्रकृतौ गूढरूपम् ।\nतत्त्वां सत्यं प्रवदन्तीह सन्तःस्वयंप्रभं भवतो यत्प्रभावम् ॥ ५.२८"
  },
  {
    "text": "स्तुवन्ति त्वां सततं सर्ववेदानमन्ति त्वामृषयः क्षीणदोषाः ।\nशान्तात्मानः सत्यसंधं वरिष्ठविशन्ति त्वां यतयो ब्रह्मनिष्ठाः ॥ ५.२९"
  },
  {
    "text": "एको वेदो बहुशाखो ह्यनन्तस्त्वामेवैकं बोधयत्येकरूपम् ।\nवंन्द्यं त्वां ये शरणं संप्रपन्ना-स्तेषां शान्तिः शाश्वती नेतरेषाम् ॥ ५.३०"
  },
  {
    "text": "भवानीशोऽनादिमांस्तेजोराशि-र्ब्रह्मा विश्वं परमेष्ठी वरिष्टः ।\nस्वात्मानन्दमनुभूय विशन्तेस्वयं ज्योतिरचलो नित्यमुक्ताः ॥ ५.३१"
  },
  {
    "text": "एको रुद्रस्त्वं करोषीह विश्वंत्वं पालयस्यखिलं विश्वरूपम् ।\nत्वामेवान्ते निलयं विन्दतीदं नमामस्त्वां शरणं संप्रपन्नाः ॥ ५.३२"
  },
  {
    "text": "त्वामेकमाहुः कविमेकरुद्रंब्रह्मं बृहन्तं हरिमग्निमीशम् ।\nइन्द्रं मृत्युमनिलं चेकितानंधातारमादित्यमनेकरूपम् ॥ ५.३३"
  },
  {
    "text": "त्वमक्षरं परमं वेदितव्यं त्वमस्य विश्वस्य परं निधानम् ।\nत्वमव्ययः शाश्वतधर्मगोप्तासनातनस्त्वं पुरुषोत्तमोऽसि ॥ ५.३४"
  },
  {
    "text": "त्वमेव विष्णुश्चतुराननस्त्वं त्वमेव रुद्रो भगवानपीशः ।\nत्वं विश्वनाथः प्रकृतिः प्रतिष्ठासर्वेश्वरस्त्वं परमेश्वरोऽसि ॥ ५.३५"
  },
  {
    "text": "त्वामेकमाहुः पुरुषं पुराण-मादित्यवर्णं तमसः परस्तात् ।\nचिन्मात्रमव्यक्तमचिन्त्यरूपंखं ब्रह्म शून्यं प्रकृतिं निर्गुणं च ॥ ५.३६"
  },
  {
    "text": "यदन्तरा सर्वमिदं विभाति यदव्ययं निर्मलमेकरूपम् ।\nकिमप्यचिन्त्यं तव रूपमेतत् तदन्तरा यत्प्रतिभाति तत्त्वम् ॥ ५.३८"
  },
  {
    "text": "योगेश्वरं भद्रमनन्तशक्तिंपरायणं ब्रह्मतनुं पुराणम् ।\nनमाम सर्वे शरणार्थिनस्त्वांप्रसीद भूताधिपते महेश ॥ ५.३८"
  },
  {
    "text": "त्वत्पादपद्मस्मरणादशेष-संसारबीजं निलयं प्रयाति ।\nमनो नियम्य प्रणिधाय कायंप्रसादयामो वयमेकमीशम् ॥ ५.३९"
  },
  {
    "text": "नमो भवायास्तु भवोद्भवायकालाय सर्वाय हराय तुम्यम् ।\nनमोऽस्तु रुद्राय कपर्दिने ते नमोऽग्नये देव नमः शिवाय ॥ ५.४०"
  },
  {
    "text": "ततः स भगवान् प्रीतः कपर्दी वृषवाहनः ।\nसंहृत्य परमं रूपं प्रकृतिस्थोऽभवद् भवः ॥ ५.४१"
  },
  {
    "text": "ते भवं बूतभव्येशं पूर्ववत् समवस्थितम् ।\nदृष्ट्वा नारायणं देवं विस्मितं वाक्यमब्रुवन् ॥ ५.४२"
  },
  {
    "text": "भगवन् भूतभव्येश गोवृषाङ्कितशासन ।\nदृष्ट्वा ते परमं रूपं निर्वृताः स्म सनातन ॥ ५.४३"
  },
  {
    "text": "भवत्प्रसादादमले परस्मिन् परमेश्वरे ।\nअस्माकं जायते भक्तिस्त्वय्येवाव्यभिचारिणी ॥ ५.४४"
  },
  {
    "text": "इदानीं श्रोतुमिच्छामो माहात्म्यं तव शंकर ।\nभूयोऽपि तारयन्नित्यं याथात्म्यं परमेष्ठिनः ॥ ५.४५"
  },
  {
    "text": "स तेषां वाक्यमाकर्ण्य योगिनां योगसिद्धिदः ।\nप्राहः गम्भीरया वाचा समालोक्य च माधवम् ॥ ५.४६"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) पञ्चमोऽध्यायः ॥ ५ ॥"
  }
]
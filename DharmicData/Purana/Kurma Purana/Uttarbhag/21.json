[
  {
    "text": "व्यास उवाच ।\nस्नात्वा यथोक्तं संतर्प्य पितॄंश्चन्द्रक्षये द्विजः ।\nपिण्डान्वाहार्यकं श्राद्धं कुर्यात् सौम्यमनाः शुचिः ।। २१.१"
  },
  {
    "text": "पूर्वमेव परीक्षेत ब्राह्मणं वेदपारगम् ।\nतीर्थं तद् हव्यकव्यानां प्रदाने चातिथिः स्मृतः ।। २१.२"
  },
  {
    "text": "ये सोमपा विरजसो धर्मज्ञाः शान्तचेतसः ।\nव्रतिनो नियमस्थाश्च ऋतुकालाभिगामिनः ।। २१.३"
  },
  {
    "text": "पञ्चाग्निरप्यधीयानो यजुर्वेदविदेव च ।\nबह्वृचश्च त्रिसौपर्णस्त्रिमधुर्वाऽथ योऽभवत् ।। २१.४"
  },
  {
    "text": "त्रिणाचिकेतच्छन्दोगो ज्येष्ठसामग एव च ।\nअथर्वशिरसोऽध्येता रुद्राध्यायी विशेषतः ।। २१.५"
  },
  {
    "text": "अग्निहोत्रपरो विद्वान् न्यायविच्च षडङ्गवित् ।\nमन्त्रब्राह्मणविच्चैव यश्च स्याद् धर्मपाठकः ।। २१.६"
  },
  {
    "text": "ऋषिव्रती ऋषीकश्च तथा द्वादशवार्षिकः ।\nब्रह्मदेयानुसंतानो गर्भशुद्धः सहस्रदः ।। २१.७"
  },
  {
    "text": "चान्द्रायणव्रतचरः सत्यवादी पुराणवित् ।\nगुरुदेवाग्निपूजासु प्रसक्तो ज्ञानतत्परः ।। २१.८"
  },
  {
    "text": "विमुक्तः सर्वतो धीरो ब्रह्मभूतो द्विजोत्तमः ।\nमहादेवार्चनरतो वैष्णवः पङ्क्तिपावनः ।। २१.९"
  },
  {
    "text": "अहिंसानिरतो नित्यमप्रतिग्रहणस्तथा ।\nसत्री च दाननिरता विज्ञेयः पङ्क्तिपावनः ।। २१.१०"
  },
  {
    "text": "युवानः श्रोत्रियाः स्वस्था महायज्ञपरायणाः ।\nसावित्रीजापनिरता ब्राह्मणाः पङ्क्तिपावनाः ।\nकुलानां श्रुतवन्तश्च शीलवन्तस्तपस्विनः ।\nअग्निचित्स्नातका विप्रः विज्ञेयाः पङ्क्तिपावनाः ।\nमातापित्रोर्हिते युक्तः प्रातः स्नायी तथा द्विजः ।\nअध्यात्मविन्मुनिर्दान्तो विज्ञेयः पङ्क्तिपावनः ।। २१.११"
  },
  {
    "text": "ज्ञाननिष्ठो महायोगी वेदान्तार्थविचिन्तकः ।\nश्रद्धालुः श्राद्धनिरतो ब्राह्मणः पङ्क्तिपावनः ।। २१.१२"
  },
  {
    "text": "वेदविद्यारतः स्नातो ब्रह्मचर्यपरः सदा ।\nअथर्वणो मुमुक्षुश्च ब्राह्मणः पङ्क्तिपावनः ।। २१.१३"
  },
  {
    "text": "असमानप्रवरको ह्यसगोत्रस्तथैव च ।\nअसंबन्धी च विज्ञेयो ब्राह्मणः पङ्क्तिपावनः ।। २१.१४"
  },
  {
    "text": "भोजयेद् योगिनं शान्तं तत्त्वज्ञानरतं यतः।\nअलाभे नैष्ठिकं दान्तमुपकुर्वाणकं तथा ।। २१.१५"
  },
  {
    "text": "तदलाभे गृहस्थं तु मुमुक्षुं सङ्गवर्जितम् ।\nसर्वालाभे साधकं वा गृहस्थमपि भोजयेत् ।। २१.१६"
  },
  {
    "text": "प्रकृतेर्गुणतत्त्वज्ञो यस्याश्नाति यतिर्हविः ।\nफलं वेदविदां तस्य सहस्रादतिरिच्यते ।। २१.१७"
  },
  {
    "text": "तस्माद् यत्नेन योगीन्द्रमीश्वरज्ञानतत्परम् ।\nभोजयेद् हव्यकव्येषु अलाभादितरान् द्विजान् ।। २१.१८"
  },
  {
    "text": "एष वै प्रथमः कल्पः प्रदाने हव्यकव्ययोः ।\nअनुकल्पस्त्वयं ज्ञेयः सदा सद्भिरनुष्ठितः ।। २१.१९"
  },
  {
    "text": "मातामहं मातुलं च स्वस्त्रीयं श्वशुरं गुरुम् ।\nदौहित्रं विट्‌पतिं बन्धुमृत्विग्याज्यौ च भोजयेत् ।। २१.२०"
  },
  {
    "text": "न श्राद्धे भोजयेन्मित्रं धनैः कार्योऽस्य संग्रहः ।\nपैशाची दक्षिणाशा हि नैवामुत्र फलप्रदा ।। २१.२१"
  },
  {
    "text": "कामं श्राद्धेऽर्च्चयेन्मित्रं नाभिरूपमपि त्वरिम् ।\nद्विषता हि हविर्भुक्तं भवति प्रेत्य निष्फलम् ।। २१.२२"
  },
  {
    "text": "ब्राह्मणो ह्यनधीयानस्तृणाग्निरिव शाम्यति ।\nतस्मै हव्यं न दातव्यं न हि भस्मनि हूयते ।। २१.२३"
  },
  {
    "text": "यथोषरे बीजमुप्त्वा न वप्ता लभते फलम् ।\nतथाऽनृचे हविर्दत्त्वा न दाता लभते फलम् ।। २१.२४"
  },
  {
    "text": "यावतो ग्रसते पिण्डान् हव्यकव्येष्वमन्त्रवित् ।\nतावतो ग्रसते प्रेत्य दीप्तान् स्थूलांस्त्वयोगुडान् ।। २१.२५"
  },
  {
    "text": "अपि विद्याकुलैर्युक्ता हीनवृत्ता नराधमाः \nयत्रैते भुञ्जते हव्यं तद् भवेदासुरं द्विजाः ।। २१.२६"
  },
  {
    "text": "यस्य वेदश्च वेदी च विच्छिद्येते त्रिपूरुषम् ।\nस वै दुर्ब्राह्मणो नार्हः श्राद्धादिषु कदाचन ।। २१.२७"
  },
  {
    "text": "शूद्रप्रेष्यो भृतो राज्ञो वृषली ग्रामयाजकः ।\nबधबन्धोपजीवी च षडेते ब्रह्मबन्धवः ।। २१.२८"
  },
  {
    "text": "दत्तानुयोगो द्रव्यार्थं पतितान् मनुरब्रवीत् ।\nवेदविक्रयिणो ह्येते श्राद्धादिषु विगर्हिताः ।। २१.२९"
  },
  {
    "text": "सुतविक्रयिणो ये तु परपूर्वासमुद्भवाः ।\nअसामान्यान् यजन्ते ये पतितास्ते प्रकीर्तिताः ।। २१.३०"
  },
  {
    "text": "असंस्कृताध्यापका ये भृत्या वाऽध्यापयन्ति ये ।\nअधीयते तथा वेदान् पतितास्ते प्रकीर्तिताः ।। २१.३१"
  },
  {
    "text": "वृद्धश्रावकनिर्ग्रन्थाः पञ्चरात्रविदो जनाः ।\nकापालिकाः पाशुपताः पाषण्डा ये च तद्विधाः ।। २१.३२"
  },
  {
    "text": "यस्याश्नन्ति हवींष्येते दुरात्मानस्तु तामसाः ।\nन तस्य तद् भवेच्छ्राद्धं प्रेत्य चेह फलप्रदम् ।। २१.३३"
  },
  {
    "text": "अनाश्रमी द्विजो यः स्यादाश्रमी वा निरर्थकः ।\nमिथ्याश्रमी च ते विप्रा विज्ञेयाः पङ्क्तिदूषकाः ।। २१.३४"
  },
  {
    "text": "दुश्चर्मा कुनखी कुष्ठी श्वित्री च श्यावदन्तकः ।\nविद्ध्यजननश्चैव स्तेनः क्लीबोऽथ नास्तिकः ।। २१.३५"
  },
  {
    "text": "मद्यपो वृषलीसक्तो वीरहा दिधिषूपतिः ।\nआगारदाही कुण्डाशी सोमविक्रयिणो द्विजाः ।। २१.३६"
  },
  {
    "text": "परिवेत्ता च हिंस्रः श्च परिवित्तिर्निराकृतिः ।\nपौनर्भवः कुसीदश्च तथा नक्षत्रदर्शकः ।। २१.३७"
  },
  {
    "text": "गीतवादित्रनिरतो व्याधितः काण एव च ।\nहीनाङ्गश्चातिरिक्ताङ्गो ह्यवकीर्णीस्तथैव च ।। २१.३८"
  },
  {
    "text": "कान्तादूषी कुण्डगोलौ अभिशस्तोऽथ देवलः \nमित्रध्रुक् पिशुनश्चैव नित्यं भार्यानुवर्त्तितः ।। २१.३९"
  },
  {
    "text": "मातापित्रोर्गुरोस्त्यागी दारत्यागी तथैव च \nगोत्रस्पृक् भ्रष्टशौचश्च काण्डस्पृष्टस्तथैव च ।। २१.४०"
  },
  {
    "text": "अनपत्यः कूटसाक्षी याचको रङ्गजीवकः ।\nसमुद्रयायी कृतहा तथा समयभेदकः ।। २१.४१"
  },
  {
    "text": "देवनिन्दापरश्चैव वेदनिन्दारतस्तथा ।\nद्विजनिन्दारतश्चैते वर्ज्याः श्राद्धादिकर्मसु ।। २१.४२"
  },
  {
    "text": "कृतघ्नः पिशुनः क्रूरो नास्तिको वेदनिन्दकः ।\nमित्रध्रुक् कुहकश्चैव विशेषात् पङ्क्तिदूषकाः ।। २१.४३"
  },
  {
    "text": "सर्वे पुनरभोज्यान्नः तदानार्हाश्च कर्मसु ।\nब्रह्मभावनिरस्ताश्च वर्जनीयाः प्रयत्नतः ।। २१.४४"
  },
  {
    "text": "शूद्रान्नरसपुष्टाङ्गः संध्योपासनवर्जितः ।\nमहायज्ञविहीनश्च ब्राह्मणः पङ्क्तिदूषकः ।। २१.४५"
  },
  {
    "text": "अधीतनाशनश्चैव स्नानहोमविवर्जितः ।\nतामसो राजसश्चैव ब्राह्मणः पङ्क्तिदूषकः ।। २१.४६"
  },
  {
    "text": "बहुनाऽत्र किमुक्तेन विहितान् ये न कुर्वते ।\nनिन्दितानाचरन्त्येते वर्ज्याः श्राद्धे प्रयत्नतः ।। २१.४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे एकविशोऽध्याय ।। २१ ।"
  }
]
[
  {
    "text": "व्यास उवाच ।\nएष वोऽभिहितः कृत्स्नो गृहस्थाश्रमवासिनः ।\nद्विजातेः परमो धर्मो वर्त्तनानि निबोधत ।। २५.१"
  },
  {
    "text": "द्विविधस्तु गृही ज्ञेयः साधकश्चाप्यसाधकः ।\nअध्यापनं याजनं च पूर्वस्याहुः प्रतिग्रहम् ।\nकुसीदकृषिवाणिज्यं प्रकुर्वन्तः स्वयंकृतम् ।। २५.२"
  },
  {
    "text": "कृषेरभावे वाणिज्यं तदभावे कुसीदकम् ।\nआपत्कल्पस्त्वयं ज्ञेयः पूर्वोक्तो मुख्य इष्यते ।। २५.३"
  },
  {
    "text": "स्वयं वा कर्षणाकुर्याद् वाणिज्यं वा कुसीदकम् ।\nकष्टा पापीयसी वृत्तिः कुसीदं तद्विवर्जयेत् ।। २५.४"
  },
  {
    "text": "क्षात्रवृत्तिं परां प्रहुर्न स्वयं कर्षणं द्विजैः ।\nतस्मात् क्षात्रेण वर्त्तेत वर्त्ततेऽनापदि द्विजः ।। २५.५"
  },
  {
    "text": "तेन चावाप्यजीवंस्तु वैश्यवृत्तिं कृषिं व्रजेत् ।\nन कथंचन कुर्वीत ब्राह्मणः कर्म कर्षणम् ।। २५.६"
  },
  {
    "text": "लब्धलाभः पितॄन् देवान् ब्राह्मणांश्चापि पूजयेत् ।\nते तृप्तास्तस्य तं दोषं शमयन्ति न संशयः ।। २५.७"
  },
  {
    "text": "देवेभ्यश्च पितृभ्यश्च दद्याद् भागं तु विंशकम् ।\nत्रिंशद्भागं ब्राह्मणानां कृषिं कुर्वन् न दुष्यति ।। २५.८"
  },
  {
    "text": "वणिक् प्रदद्याद् द्विगुणं कुसीदी त्रिगुणं पुनः ।\nकृषीपालान्न दोषेण युज्यते नात्र संशयः ।। २५.९"
  },
  {
    "text": "शिलोञ्छं वाप्याददीत गृहस्थः साधकः पुनः ।\nविद्याशिल्पादयस्त्वन्ये बहवो वृत्तिहेतवः ।। २५.१०"
  },
  {
    "text": "असाधकस्तु यः प्रोक्तो गृहस्थाश्रमसंस्थितः ।\nशिलोञ्छे तस्य कथिते द्वे वृत्ती परमर्षिभिः ।। २५.११"
  },
  {
    "text": "अमृतेनाथवा जीवेन्मृतेनाप्यथवा यदि ।\nअयाचितं स्यादमृतं मृतं भेक्षं तु याचितम् ।। २५.१२"
  },
  {
    "text": "कुशूलधान्यको वा स्यात् कुम्भीधान्यक एव वा ।\nत्र्यह्निको वापि च भवेदश्वस्तनिक एव च ।। २५.१३"
  },
  {
    "text": "चतुर्णामपि वै तेषां द्विजानां गृहमेधिनाम् ।\nश्रेयान् परः परो ज्ञेयो धर्मतो लोकजित्तमः ।। २५.१४"
  },
  {
    "text": "षट्‌कर्मको भवेत्तेषां त्रिभिरन्यः प्रवर्त्तते ।\nद्वाभ्यामेकश्चतुर्थस्तु ब्रह्मसत्रेण जीवति ।। २५.१५"
  },
  {
    "text": "वर्त्तयंस्तु शिलोञ्छाभ्यामग्निहोत्रपरायणः ।\nइष्टिः पार्वायणान्तायाः केवला निर्वपेत् सदा ।। २५.१६"
  },
  {
    "text": "न लोकवृतिं वर्त्तेत वृत्तिहेतोः कथंचन ।\nअजिह्मामशठां शुद्धां जीवेद् ब्राह्मणजीविकाम् ।। २५.१७"
  },
  {
    "text": "याचित्वा वाऽपि सद्भ्योऽन्नं पितॄन्देवांस्तु तोषयेत् ।\nयाचयेद् वा शुचिं दान्तं तेन तृप्येत स्वयं ततः ।। २५.१८"
  },
  {
    "text": "यस्तु द्रव्यार्जनं कृत्वा गृहस्थस्तोषयेन्न तु ।\nदेवान् पितृंश्च विधिना शुनां योनिं व्रजत्यधः ।। २५.१९"
  },
  {
    "text": "धर्मश्चार्थश्च कामश्च श्रेयो मोक्षश्चतुष्टयम् ।\nधर्माद्विरुद्‌धः कामः स्याद् ब्राह्मणानां तु नेतरः ।। २५.२०"
  },
  {
    "text": "योऽर्थो धर्माय नात्मार्थं सोऽर्थोऽनार्थस्तथेतरः ।\nतस्मादर्थं समासाद्य दद्याद् वै जुहुयाद् द्विजः।। २५.२१"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे पञ्चविंशोऽध्यायः ।।"
  }
]
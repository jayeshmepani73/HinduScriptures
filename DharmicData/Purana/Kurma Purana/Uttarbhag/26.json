[
  {
    "text": "अर्थानामुदिते पात्रे श्रद्‌धया प्रतिपादनम् ।\nदानमित्यभिनिर्दिष्टं भुक्तिमुक्तिफलप्रदम् ।। २६.२"
  },
  {
    "text": "यद् ददाति विशिष्टेभ्यः श्रद्‌धया परया युतः ।\nतदविचित्रमहं मन्ये शेषं कस्यापि रक्षति ।। २६.३"
  },
  {
    "text": "नित्यं नैमित्तिकं काम्यं त्रिविधं दानमुच्यते ।\nचतुर्थं विमलं प्रोक्तं सर्वदानोत्तमोत्तमम् ।। २६.४"
  },
  {
    "text": "अहन्यहनि यत् किंचिद् दीयतेऽनुपकारिणे ।\nअनुद्दिश्य फलं तस्माद् ब्राह्मणाय तु नित्यकम् ।। २६.५"
  },
  {
    "text": "यत् तु पापोपशान्त्यर्थं दीयते विदुषां करे ।\nनैमित्तिकं तदुद्दिष्टं दानं सद्भिरनुष्ठितम् ।। २६.६"
  },
  {
    "text": "अपत्यविजयैश्वर्यस्वर्गार्थं यत् प्रदीयते ।\nदानं तत् काम्यमाख्यातमृषिभिर्धर्मचिन्तकैः ।। २६.७"
  },
  {
    "text": "यदीश्वरप्रीणनार्थं ब्रह्मवित्सु प्रदीयते ।\nचेतसा धर्मयुक्तेन दानं तद् विमलं शिवम् ।। २६.८"
  },
  {
    "text": "दानधर्मं निषेवेत पात्रमासाद्य शक्तितः ।\nउत्पत्स्यते हि तत्पात्रं यत् तारयति सर्वतः ।। २६.९"
  },
  {
    "text": "कुटुम्बभक्तवसनाद् देयं यदतिरिच्यते ।\nअन्यथा दीयते यद्धि न तद् दानं फलप्रदम् ।। २६.१०"
  },
  {
    "text": "श्रोत्रियाय कुलीनाय विनीताय तपस्विने ।\nवृत्तस्थाय दरिद्राय प्रदेयं भक्तिपूर्वकम् ।। २६.११"
  },
  {
    "text": "यस्तु दद्यान्महीं भक्त्या ब्राह्मणायाहिताग्नये ।\nस याति परमं स्थानं यत्र गत्वा न शोचति ।। २६.१२"
  },
  {
    "text": "इक्षुभिः संततां भुमिं यवगोधूमशलिनीम् ।\nददाति वेदविदुषे यः स भूयो न जायते ।। २६.१३\nगोचर्ममात्रामपि वा यो भूमिं संप्रयच्छति ।\nब्राह्मणाय दरिद्राय सर्वपापैः प्रमुच्यते ।। २६.१४"
  },
  {
    "text": "भूमिदानात् परं दानं विद्यते नेह किञ्चन ।\nअन्नदानं तेन तुल्यं विद्यादानं ततोऽधिकम् ।। २६.१५"
  },
  {
    "text": "यो ब्राह्मणाय शान्ताय शुचये धर्मशालिने ।\nददाति विद्यां विधिना ब्रह्मलोके महीयते ।। २६.१६"
  },
  {
    "text": "दद्यादहरहस्त्वन्नं श्रद्‌धया ब्रह्मचारिणे ।\nसर्वपापविनिर्मुक्तो ब्रह्मणः स्थानमाप्नुयात् ।। २६.१७"
  },
  {
    "text": "गृहस्थायान्नदानेन फलं प्राप्नोति मानवः ।\nआममेचास्य दातव्यं दत्त्वाप्नोति परां गतिम् ।। २६.१८"
  },
  {
    "text": "वैशाख्यां पौर्णमास्यां तु ब्राह्मणान् सप्त पञ्च वा ।\nउपोष्य विधिना शान्तः शुचिः प्रयतमानसः ।। २६.१९"
  },
  {
    "text": "पूजयित्वा तिलैः कृष्णैर्मधुना च विशेषतः ।\nगन्धादिभिः समभ्यर्च्य वाचयेद् वा स्व्यं वदेत् ।। २६.२०"
  },
  {
    "text": "प्रीयतां धर्मराजेति यद् वा मनसि वर्त्तते ।\nयावज्जीवकृतं पापं तत्क्षणादेव नश्यति ।। २६.२१"
  },
  {
    "text": "कृष्णाजिने तिलान् कृत्त्वा हिरण्यं मधुसर्पिषी ।\nददाति यस्तु विप्राय सर्वं तरति दुष्कृतम् ।। २६.२२"
  },
  {
    "text": "कृतान्नमुदकुम्भं च वैशाख्यां च विशेषतः ।\nनिर्दिश्य धर्मराजाय विप्रेभ्यो मुच्यते भयात् ।। २६.२३"
  },
  {
    "text": "सुवर्णतिलयुक्तैस्तु ब्राह्मणान् सप्त पञ्च वा ।\nतर्पयेदुदपात्रैस्तु ब्रह्महत्यां व्यपोहति ।। २६.२४"
  },
  {
    "text": "(माघमासे तु विप्रस्तु द्वादश्यां समुपोषितः ।)\nशुक्लाम्वरधरः कृष्णैस्तिलैर्हुत्वा हुताशनम् ।\nप्रदद्याद् ब्राह्मणेभ्यस्तु तिलानेव समाहितः ।\nजन्मप्रभृति यत्पापं सर्वं तरति वै द्विजः ।। २६.२५"
  },
  {
    "text": "अमावस्यामनुप्राप्य ब्राह्मणाय तपस्विने ।\nयत्किचिद् देवदेवेशं दद्याद्बोद्दिश्य शंकरम् ।। २६.२६"
  },
  {
    "text": "प्रीयतामीश्वरः सोमो महादेवः सनातनः ।\nसप्तजन्मकृतं पापं तत्क्षणादेव नश्यति ।। २६.२७"
  },
  {
    "text": "यस्तु कृष्णचतुर्दश्यां स्नात्वा देवं पिनाकिनम् ।\nआराधयेद् द्विजमुखे न तस्यास्ति पुनर्भवः ।। २६.२८"
  },
  {
    "text": "कृष्णाष्टम्यां विशेषेण धार्मिकाय द्विजातये ।\nस्नात्वाऽभ्यर्च्य यथान्यायं पादप्रक्षालनादिभिः ।। २६.२९"
  },
  {
    "text": "प्रीयतां मे महादेवो दद्याद्द्रव्यं स्वकीयकम् ।\nसर्वपापविनिर्मुक्तः प्राप्नोति परमां गतिम् ।। २६.३०"
  },
  {
    "text": "द्विजैः कृष्णचतुर्दश्यां कृष्णाष्टम्यां विशेषतः ।\nअमावास्यायां वै भक्तैस्तु पूजनीयस्त्रिलोचनः ।। २६.३१"
  },
  {
    "text": "एकादश्यां निराहारो द्वादश्यां पुरुषोत्तमम् ।\nअर्चयेद् बाह्मणमुखे स गच्छेत् परमं पदम् ।। २६.३२"
  },
  {
    "text": "एषा तिथिर्वैष्णवीं स्याद् द्वादशी शुक्लपक्षके ।\nतस्यामाराधयेद् देवं प्रयत्नेन जनार्दनम् ।। २६.३३"
  },
  {
    "text": "यत्किञ्चिद् देवमीशानमुद्दिश्य ब्राह्मणे शुचौ ।\nदीयते विष्णवे वापि तदनन्तफलप्रदम् ।। २६.३४"
  },
  {
    "text": "यो हि यां देवतामिच्छेत् समाराधयितुं नरः ।\nब्राह्मणान् पूजयेद् यत्नात् सतस्यां तोषहेतुतः ।। २६.३५"
  },
  {
    "text": "द्विजानां वपुरास्थाय नित्यं तिष्ठन्ति देवताः ।\nपूज्यन्ते ब्राह्मणालाभे प्रतिमादिष्वपि क्वचित् ।। २६.३६\nतस्मात् सर्वप्रयत्नेन तत् तत् फलमभीप्सुभिः ।\nद्विजेषु देवता नित्यं पूजनीया विशेषतः ।। २६.३७"
  },
  {
    "text": "विभूतिकामः सततं पूजयेद् वै पुरंदरम् ।\nब्रह्मवर्चसकामस्तु ब्रह्माणं ब्रह्मकामुकः ।। २६.३८"
  },
  {
    "text": "आरोग्यकामोऽथ रविं धनकामो हुताशनम् ।\nकर्मणां सिद्धिकामस्तु पूजयेद् वै विनायकम् ।। २६.३९"
  },
  {
    "text": "भोगकामस्तु शशिनं बलकामः समीरणम् ।\nमुमुक्षुः सर्वसंसारात् प्रयत्नेनार्चयेद्धरिम् ।। २६.४०"
  },
  {
    "text": "यस्तु योगं तथा मोक्षम् इच्छेत्तज्ज्ञानमैश्वरम् ।\nसोऽर्चयेद् वै विरूपाक्षं प्रयत्नेन महेश्वरम् ।। २६.४१"
  },
  {
    "text": "ये वाञ्छन्ति महायोगान् ज्ञानानि च महेश्वरम् ।\nते पूजयन्ति भूतेशं केशवं चापि भोगिनः ।। २६.४२"
  },
  {
    "text": "वारिदस्तृप्तिमाप्नोति सुखमक्षय्यमन्नदः ।\nतिलप्रदः प्रजामिष्टां दीपदश्चक्षुरुत्तमम् ।। २६.४३"
  },
  {
    "text": "भूमिदः सर्वमाप्नोति दीर्घमायुर्हिरण्यदः ।\nगृहदोऽग्र्याणि वेश्मानि रूप्यदो रूपमुत्तमम् ।। २६.४४"
  },
  {
    "text": "वासोदश्चन्द्रसालोक्यमश्विसालोक्यमश्वदः ।\nअनडुदः श्रियं पुष्टां गोदो व्रध्नस्य विष्टपम् ।। २६.४५"
  },
  {
    "text": "यानशय्याप्रदो भार्यामैश्वर्यमभयप्रदः ।\nधान्यदः शाश्वतं सौख्यं ब्रह्मदो ब्रह्मसात्म्यताम् ।। २६.४६"
  },
  {
    "text": "धान्यान्यपि यथाशक्ति विप्रेषु प्रतिपादयेत् ।\nवेदवित्सु विशिष्टेषु प्रेत्य स्वर्गं समश्नुते ।। २६.४७"
  },
  {
    "text": "गवां वा संप्रदानेन सर्वपापैः प्रमुच्यते ।\nइन्धनानां प्रदानेन दीप्ताग्निर्जायते नरः ।। २६.४८\nफलमूलानि शाकानि भोज्यानि विविधानि च ।\nप्रदद्याद् ब्राह्मणेभ्यस्तु मुदा युक्तः सदा भवेत् ।। २६.४९"
  },
  {
    "text": "औषधं स्नेहमाहारं रोगिणे रोगशान्तये ।\nददानो रोगरहितः सुखी दीर्घायुरेव च ।। २६.५०"
  },
  {
    "text": "असिपत्रवनं मार्गं क्षुरधारासमन्वितम् ।\nतीव्रितापं च तरति छत्रोपानत्प्रदो नरः ।। २६.५१"
  },
  {
    "text": "यद्यदिष्टतमं लोके यच्चापि दयितं गृहे ।\nतत्तद् गुणवते देयं तदेवाक्ष्यमिच्छता ।। २६.५२"
  },
  {
    "text": "अयने विषुवे चैव ग्रहणे चन्द्रसूर्ययोः ।\nसंक्रान्त्यादिषु कालेषु दत्तं भवति चाक्षयम् ।। २६.५३"
  },
  {
    "text": "प्रयागादिषु तीर्थेषु पुण्येष्वायतनेषु च ।\nदत्त्वा चाक्षयमाप्नोति नदीषु च वनेषु च ।। २६.५४"
  },
  {
    "text": "दानधर्मात् परो धर्मो भूतानां नेह विद्यते ।\nतस्माद् विप्राय दातव्यं श्रोत्रियाय द्विजातिभिः ।। २६.५५"
  },
  {
    "text": "स्वगायुर्भूतिकामेन तथा पापोपशान्तये ।\nमुमुक्षुणा च दातव्यं ब्राह्मणेभ्यस्तथाऽन्वहम् ।। २६.५६"
  },
  {
    "text": "दीयमानं तु यो मोहाद् गोविप्राग्निसुरेषु च ।\nनिवारयति पापात्मा तिर्यग्योनिं व्रजेत् तु सः ।। २६.५७"
  },
  {
    "text": "यस्तु द्रव्यार्जनं कृत्वा नार्चयेद् ब्राह्मणान् सुरान् ।\nसर्वस्वमपहृत्यैनं राजा राष्ट्रात् प्रवासयेत् ।। २६.५८"
  },
  {
    "text": "यस्तु दुर्भिक्षवेलायामन्नाद्यं न प्रयच्छति ।\nम्रियमाणेषु विप्रेषु ब्राह्मणः स तु गर्हितः ।। २६.५९"
  },
  {
    "text": "न तस्मात् प्रतिगृह्णीयात् न वै देयञ्च तस्य हि  ।\nअङ्कयित्वा स्वकाद् राष्ट्रात् तं राजा विप्रवासयेत् ।। २६.६०"
  },
  {
    "text": "यस्त्वसद्‌भ्यो ददातीह न द्रव्यं धर्मसाधनम् ।\nस पूर्वाभ्यधिकः पापी नरके पच्यते नरः ।। २६.६१"
  },
  {
    "text": "स्वाध्यायवन्तो ये विप्रा विद्यावन्तो जितेन्द्रियाः ।\nसत्यसंयमसंयुक्तास्तेभ्यो दद्याद् द्विजोत्तमाः ।। २६.६२"
  },
  {
    "text": "सुभुक्तमपि विद्वांसं धार्मिकं भोजयेद् द्विजम् ।\nन तु मूर्खमवृत्तस्थं दशरात्रमुपोषितम् ।। २६.६३"
  },
  {
    "text": "सन्निकृष्टमतिक्रम्य श्रोत्रियं यः प्रयच्छति ।\nस तेन कर्मणा पापी दहत्यासप्तमं कुलम् ।। २६.६४"
  },
  {
    "text": "यदिस्यादधिको विप्रः शीलविद्यादिभिः स्वयम् ।\nतस्मै यत्नेन दातव्यं अतिक्रम्यापि सन्निधिम् ।। २६.६५"
  },
  {
    "text": "योर्च्चितं प्रतिगृह्णीयाद् दद्यादर्चितमेव च ।\nतावुभौ गच्छतः स्वर्गं नरकं तु विपर्यये ।। २६.६६"
  },
  {
    "text": "न वार्यपि प्रयच्छेत नास्तिके हैतुकेऽपि च ।\nपाषण्डेषु च सर्वेषु नावेदविदि धर्मवित् ।। २६.६७"
  },
  {
    "text": "अपूपं च हिरण्यं च गामश्वं पृथिवीं तिलान् ।\nअविद्वान् प्रतिगृह्णानो भस्मी भवति काष्ठवत् ।। २६.६८"
  },
  {
    "text": "द्विजातिभ्यो धनं लिप्सेत् प्रशस्तेभ्यो द्विजोत्तमः ।\nअपि वा जातिमात्रेभ्यो न तु शूद्रात् कथञ्चन ।। २६.६९"
  },
  {
    "text": "वृत्तिसङ्कोचमन्विच्छेन्नेहेत धनविस्तरम् ।\nधनलोभे प्रसक्तस्तु ब्राह्मण्यादेव हीयते ।। २६.७०"
  },
  {
    "text": "वेदानधीत्य सकलान् यज्ञांश्चावाप्य सर्वशः ।\nन तां गतिमवाप्नोति सङ्कोचाद् यामवाप्नुयात् ।। २६.७१"
  },
  {
    "text": "प्रतिग्रहरुचिर्न स्यात् यात्रार्थं तु धनं हरेत् ।\nस्थित्यर्थादधिकं गृह्णन् ब्राह्मणो यात्यधोगतिम् ।। २६.७२"
  },
  {
    "text": "यस्तु याचनको नित्यं न स स्वर्गस्य भाजनम् ।\nउद्वेजयति भूतानि यथा चौरस्तथैव सः ।। २६.७३"
  },
  {
    "text": "गुरून् भृत्यांश्चोज्जिहीर्षन् अर्चिष्यन् देवतातिथीन् ।\nसर्वतः प्रतिगृह्णीयान्न तु तृप्येत् स्वयंततः ।। २६.७४"
  },
  {
    "text": "एवं गृहस्थो युक्तात्मा देवताऽतिथिपूजकः ।\nवर्त्तमानः संयातात्मा याति तत् परमं पदम् ।। २६.७५"
  },
  {
    "text": "पुत्रे निधाय वा सर्वं गत्वाऽरण्यं तु तत्त्ववित् ।\nएकाकी विचरेन्नित्यमुदासीनः समाहितः ।। २६.७६"
  },
  {
    "text": "एष वः कथितो धर्मो गृहस्थानां द्विजोत्तमाः ।\nज्ञात्वाऽतु तिष्ठेन्नियतं तथाऽनुष्ठापयेद् द्विजान् ।। २६.७७"
  },
  {
    "text": "इति देवमनादिमेकमीशं\nगृहधर्मेण समर्चयेदजस्रम् \nसमतीत्य स सर्वभूतयोनिं\nप्रकृतिं वै स परं न याति जन्म ।। २६.७८"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे षड्‌विंशोऽध्यायः ।।"
  }
]
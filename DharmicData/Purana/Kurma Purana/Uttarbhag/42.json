[
  {
    "text": "मार्कण्डेय उवाच\nततो गच्छेत राजेन्द्र भृगुतीर्थमनुत्तमम् ।\nतत्र देवो भृगुः पूर्वं रुद्रमाराधयत् पुरा ।। ४२.१"
  },
  {
    "text": "दर्शनात् तस्य देवस्य सद्यः पापात् प्रमुच्यते ।\nएतत् क्षेत्रं सुविपुलं सर्वपापप्रणाशनम् ।। ४२.२"
  },
  {
    "text": "तत्र स्नात्वा दिवं यान्ति ये मृतास्तेऽपुनर्भवाः ।\nउपानहोस्तथा युग्मं देयमन्नं सकाञ्चनम् ।४२.३"
  },
  {
    "text": "भोजनं च यथाशक्ति तदस्याक्षयमुच्यते ।\nक्षरन्ति सर्वदानानि यज्ञदानं तपः क्रिया ।४२.४"
  },
  {
    "text": "अक्षयं तत् तपस्तप्तं भृगुतीर्थे युधिष्ठिर ।\nतस्यैव तपसोग्रेण तुष्टेन त्रिपुरारिणा ।४२.५"
  },
  {
    "text": "सान्निध्यं तत्र कथितं भृगुतीर्थे युधिष्ठिर ।\nततो गच्छेत राजेन्द्र गौतमेश्वरमुत्तमम् ।।४२.६"
  },
  {
    "text": "यत्राराध्य त्रिशूलाङ्कं गौतमः सिद्धिमाप्तवान् ।\nतत्र स्नात्वा नरो राजन् उपवासपरायणः ।४२.७"
  },
  {
    "text": "काञ्चनेन विमानेन ब्रह्मलोके महीयते ।\nवृषोत्सर्गं ततो गच्छेच्छाश्वतं पदमाप्नुयात् ।४२.८"
  },
  {
    "text": "न जानन्ति नरा मूढा विष्णोर्मायाविमोहिताः ।\nधौतपापं ततो गच्छेद् धौतं यत्र वृषेण तु ।।४२.९"
  },
  {
    "text": "नर्मदायां स्थितं राजन् सर्वपातकनाशनम् ।\nतत्र तीर्थे नरः स्नात्वा ब्रह्महत्यां व्यपोहति ।। ४२.१०"
  },
  {
    "text": "तत्र तीर्थे तु राजेन्द्र प्राणत्यागं करोति यः ।\nचतुर्भुजस्त्रिनेत्रश्च हरतुल्यबलो भवेत् ।। ४२.११"
  },
  {
    "text": "वसेत् कल्पायुतं साग्रं शिवतुल्यपराक्रमः ।\nकालेन महता जातः पृथिव्यामेकराड्‌ भवेत् ।। ४२.१२"
  },
  {
    "text": "ततो गच्छेत राजेन्द्र हंसतीर्थ मनुत्तमम् ।\nतत्र स्नात्वा नरो राजन् ब्रह्मलोके महीयते ।। ४२.१३"
  },
  {
    "text": "ततो गच्छेत राजेन्द्र सिद्धो यत्र जनार्दनः ।\nवराहतीर्थ माख्यातं विष्णुलोकगतिप्रदम् ।। ४२.१४"
  },
  {
    "text": "ततो गच्छेत राजेन्द्र चन्द्रतीर्थमनुत्तमम् ।\nपौर्णमास्यां विशेषेण स्नानं तत्र समाचरेत् ।४२.१५"
  },
  {
    "text": "स्नातमात्रो नरस्तत्र पृथिव्यामेकराड् भवेत् ।\nदेवतीर्थ ततो गच्छेत् सर्वदेवनमकृतम् ।४२.१६"
  },
  {
    "text": "तत्र स्नात्वा च राजेन्द्र दैवतैः सह मोदते ।\nततो गच्छेत राजेन्द्र शङ्कितीर्थमनुत्तमम् ।।४२.१७"
  },
  {
    "text": "यत् तत्र दीयते दानं सर्वं कोटिगुणं भवेत् ।\nततो गच्छेत राजेन्द्र तीर्थं पैतामहं शुभम् ।४२.१८"
  },
  {
    "text": "यत्तत्र क्रियते श्राद्धं सर्वं तदक्षयं भवेत् ।\nसावित्रीतीर्थमासाद्य यस्तु प्राणान् परित्यजेत् ।४२.१९"
  },
  {
    "text": "विधूय सर्वपापानि ब्रह्मलोके महीयते ।\nमनोहरं तु तत्रैव तीर्थं परमशोभनम् ।।४२.२०"
  },
  {
    "text": "स्नात्वा तत्र नरो राजन् रुद्रलोके महीयते।\nततो गच्छेत राजेन्द्र कन्यातीर्थमनुत्तमम् ।।४२.२१"
  },
  {
    "text": "स्नात्वा तत्र नरो राजन्सर्वपारैः प्रमुच्यते।\nशुक्लपक्षे तृतीयायां स्नानमात्रं समाचरेत्।।४२.२२"
  },
  {
    "text": "स्नातमात्रो नरस्तत्र पृथिव्यामेकराड् भवेत्।\nस्वर्गबिन्दुं ततो गच्छेत्तीर्थं देवनमस्कृतम् ।४२.२३"
  },
  {
    "text": "तत्र स्नात्वा नरो राजन् दुर्गतिं नैव गच्छति ।\nअप्सरेशं ततो गच्छेत् स्नानं तत्र समाचरेत् ।४२.२४"
  },
  {
    "text": "क्रीडते नाकलोकस्थो ह्यप्सरोभिः स मोदते।\nततो गच्छेत राजेन्द्र भारभूतिमनुत्तमम् ।।४२.२५"
  },
  {
    "text": "उपोषितोऽर्चयेदीशं रुद्रलोके महीयते ।\nअस्मिंस्तीर्थे मृतो राजन् गाणपत्यमवाप्नुयात् ।। ४२.२६"
  },
  {
    "text": "कार्त्तिके मासि देवेशमर्चयेत् पार्वतीपतिम् ।\nअश्वमेधाद् दशगुणं प्रवदन्ति मनीषिणः ।। ४२.२७"
  },
  {
    "text": "वृषभं यः प्रयच्छेत तत्र कुन्देन्दुसप्रभम् ।\nवृषयुक्तेन यानेन रुद्रलोकं स गच्छति ।। ४२.२८"
  },
  {
    "text": "एतत् तीर्थं समासाद्य यस्तु प्राणान् परित्यजेत् ।\nसर्वपापविशुद्धात्मा रुद्रलोकं स गच्छति ।। ४२.२९"
  },
  {
    "text": "जलप्रवेशं यः कुर्यात् तस्मिंस्तीर्थे नराधिप ।\nहंसयुक्तेन यानेन स्वर्गलोकं स गच्छति ।। ४२.३०"
  },
  {
    "text": "एरण्ड्या नर्मदायास्तु संगमं लोकविश्रुतम् ।\nतच्च तीर्थं महापुण्यं सर्वपापप्रणाशनम् ।। ४२.३१"
  },
  {
    "text": "उपवासकृतो भूत्वा नित्यं व्रतपरायणः ।\nतत्र स्नात्वा तु राजेन्द्र मुच्यते ब्रह्महत्यया ।। ४२.३२"
  },
  {
    "text": "ततो गच्छेत राजेन्द्र नर्मदोदधिसंगमम् ।\nजमदग्निरिति ख्यातः सिद्धो यत्र जनार्दनः ।। ४२.३३"
  },
  {
    "text": "तत्र स्नात्वा नरो राजन् नर्मदोदधिसंगमे ।\nत्रिगुणं चाश्वमेधस्य फलं प्राप्नोति मानवः ।। ४२.३४"
  },
  {
    "text": "ततो गच्छेत राजेन्द्र पिङ्गलेश्वरमुत्तमम् ।\nतत्र स्नात्वा नरो राजन् रुद्रलोके महीयते ।। ४२.३५"
  },
  {
    "text": "तत्रोपवासं यः कृत्वा पश्येत विमलेश्वरम् ।\nसप्तजन्मकृतं पापं हित्वा याति शिवालयम् ।। ४२.३६"
  },
  {
    "text": "ततो गच्छेत राजेन्द्र अलिकातीर्थमुत्तमम् ।\nउपोष्य रजनीमेकां नियतो नियताशनः ।४२.३७"
  },
  {
    "text": "अस्य तीर्थस्य माहात्म्यान्मुच्यते ब्रह्महत्यया ।\nएतानि तव संक्षेपात् प्राधान्यात् कथितानि तु ।४२.३८"
  },
  {
    "text": "न शक्या विस्तराद् वक्तुं संख्या तीर्थेषु पाण्डव ।\nएषा पवित्रा विमला नदी त्रैलोक्यविश्रुता ।४२.३९"
  },
  {
    "text": "नर्मदा सरितां श्रेष्ठा महादेवस्य वल्लभा ।\nमनसा संस्मरेद्यस्तु नर्मदां वै युधिष्ठिर ।।४२.४०"
  },
  {
    "text": "चान्द्रायणशतं साग्रं लभते नात्र संशयः ।\nअश्रद्दधानाः पुरुषा नास्तिक्यं घोरमाश्रिताः ।।४२.४१"
  },
  {
    "text": "पतन्ति नरके घोरे इत्याह परमेश्वरः ।\nनर्मदां सेवते नित्यं स्वयं देवो महेश्वरः ।"
  },
  {
    "text": "तेन पुण्या नदी ज्ञेया ब्रह्महत्यापहारिणी ।।४२.४२"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे द्विचत्वारिंशोऽध्यायः ।। ४२ ।।"
  }
]
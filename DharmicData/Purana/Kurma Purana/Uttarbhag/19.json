[
  {
    "text": "व्यास उवाच ।\nप्राङ्‌मुखोऽन्नानि भुञ्जीत सूर्याभिमुख एव वा ।\nआसीनस्वासने शुद्धे भूम्यां पादौ निधाय तु ।। १९.१"
  },
  {
    "text": "आयुष्यं प्राङ्‌मुखो भुङ्‌क्ते यशस्यं दक्षिणामुखः ।\nश्रियं प्रत्यङ्‌मुखो भुङ्‌क्ते ऋतं भुङ्‌क्ते उदङ्‌मुखाः ।। १९.२"
  },
  {
    "text": "पञ्चार्द्रो भोजनं कुर्याद् भूमौ पात्रं निधाय तु ।\nउपवासेन तत्तुल्यं मनुराह प्रजापतिः ।। १९.३"
  },
  {
    "text": "उपलिप्ते शुचौ देशे पादौ प्रक्षाल्य वै करौ ।\nआचम्यार्द्राननोऽक्रोधः पञ्चार्द्रो भोजनं चरेत् ।। १९.४"
  },
  {
    "text": "महाव्यहृतिभिस्त्वन्नं परिधायोदकेन तु ।\nअमृतोपस्तरणमसीत्यापोशानक्रियां चरेत् ।। १९.५"
  },
  {
    "text": "स्वाहाप्रणवसंयुक्तां प्राणायाद्याहुतिं ततः ।\nअपानाय ततो भुक्त्वा व्यानाय तदनन्तरम् ।। १९.६"
  },
  {
    "text": "उदानाय ततः कुर्यात् समानायेति पञ्चमम् ।\nविज्ञाय तत्त्वमेतेषां जुहुयादात्मनि द्विजः ।। १९.७"
  },
  {
    "text": "शेषमन्नं यथाकामं भुञ्जीत व्यंजनैर्युतम् ।\nध्यात्वा तन्मनसा देवमात्मानं वै प्रजापतिम् ।। १९.८"
  },
  {
    "text": "अमृतापिधानमसीत्युपरिष्टादपः पिबेत् ।\nआचान्तः पुनराचामेदायं गौरिति मन्त्रतः ।। १९.९"
  },
  {
    "text": "द्रुपदां वा त्रिरावर्त्य सर्वपापप्रणाशनीम् ।\nप्राणानां ग्रन्थिरसीत्यालभेत हृदयं ततः ।। १९.१०"
  },
  {
    "text": "आचम्याङ्‌गुष्ठमात्रेण पादाङ्‌गुष्ठेन दक्षिणे ।\nनिःस्रावयेद् हस्तजलमूर्द्ध्वहस्तः समाहितः ।। १९.११"
  },
  {
    "text": "कृतानुमन्त्रणं कुर्यात् सन्ध्यायामिति मन्त्रतः ।\nअथाक्षरेण स्वात्मानं योजयेद् ब्रह्मणेति हि ।। १९.१२"
  },
  {
    "text": "सर्वेषामेव यागानामात्मयोगः परः स्मृतः ।\nयोऽनेन विधिना कुर्यात् स याति ब्रह्मणः क्षयम् ।। १९.१३"
  },
  {
    "text": "यज्ञोपवीती भुञ्जीत स्त्रग्गन्धालंकृतः शुचिः ।\nसायंप्रापर्नान्तरा वै संध्यायां तु विशेषतः ।। १९.१४"
  },
  {
    "text": "नाद्यात् सूर्यग्रहात् पूर्वं प्रति सायं शशिग्रहात् ।\nग्रहकाले च नाश्नीयात् स्नात्वाऽश्नीयात्विमुक्तये ।। १९.१५"
  },
  {
    "text": "मुक्ते शशिनि भुञ्जीत यदि न स्यान्महानिशा ।\nअमुक्तयोरस्तंगतयोरद्याद् दृष्ट्वा परेऽहनि ।। १९.१६"
  },
  {
    "text": "नाश्नीयात् प्रेक्षमाणानामप्रदायैव दुर्मतिः ।\nयज्ञावशिष्टमद्याद्वा न क्रुद्धो नान्यमानसः ।। १९.१७"
  },
  {
    "text": "आत्मार्थं भोजनं यस्य रत्यर्थं यस्य मैथुनम् ।\nवृत्यर्थं यस्य चाधीतं निष्फलं तस्य जीवितम् ।। १९.१८"
  },
  {
    "text": "यद्‌भुङ्‌क्ते वेष्टितशिरा यच्च भुङ्‌क्ते उदङ्‌मुखः ।\nसोपानत्कश्च यद् भुङ्‌क्ते सर्वं विद्यात् तदासुरम् ।। १९.१९"
  },
  {
    "text": "नार्द्धरात्रे न मध्याह्ने नाजीर्णे नार्द्रवस्त्रधृक् ।\nन च भिन्नासनगतो न शयानः स्थितोऽपि वा ।। १९.२०"
  },
  {
    "text": "न भिन्नभाजने चैव न भूम्यां न च पाणिषु ।\nनोच्छिष्टो घृतमादद्यान्न मूर्द्धानं स्पृशेदपि ।। १९.२१"
  },
  {
    "text": "न ब्रह्म कीर्तयन् वापि न निः शेषं न भार्यया ।\nनान्धकारे न चाकाशे न च देवालयादिषु ।। १९.२२"
  },
  {
    "text": "नैकवस्त्रस्तु भुञ्जीत न यानशयनस्थितः ।\nन पादुकानिर्गतोऽथ न हसन् विलपन्नपि ।। १९.२३"
  },
  {
    "text": "भुक्त्वा वै सुखमास्थाय तदन्नं परिणामयेत् ।\nइतिहासपुराणाभ्यां वेदार्थानुपबृंहयेत् ।। १९.२४"
  },
  {
    "text": "ततः संध्यामुपासीत पूर्वोक्तविधिना द्विजः ।\nआसीनस्तु जपेद् देवीं गायत्रीं पश्चिमां प्रति ।। १९.२५"
  },
  {
    "text": "न तिष्ठति तु यः पुर्वां आस्ते संध्यां तु पश्चिमाम् ।\nस शूद्रेण समो लोके सर्वधर्मविवर्जितः ।। १९.२६"
  },
  {
    "text": "हुत्वाऽग्निं विधिवन्मन्त्रैर्भुक्त्वा यज्ञावशिष्टकम् ।\nसभृत्यबान्धवजनः स्वपेच्छुष्कपदो निशि ।। १९.२७"
  },
  {
    "text": "नोत्तराभिमुखः स्वप्यात् पश्चिमाभिमुखो न च ।\nन चाकाशे न नग्नो वा नाशुचिर्नासने क्वचित् ।। १९.२८"
  },
  {
    "text": "न शीर्णायां तु खट्वायां शून्यागारे न चैव हि ।\nनानुवंशे न पालाशे शयने वा कदाचन ।। १९.२९"
  },
  {
    "text": "इत्येतदखिलेनोक्तमहन्यहनि वै मया ।\nब्राह्मणानां कृत्यजातमपवर्गफलप्रदम् ।। १९.३०"
  },
  {
    "text": "नास्तिक्यादथवालस्यात् ब्राह्मणो न करोति यः ।\nस याति नरकान् घोरान् काकयोनौ च जायते ।। १९.३१"
  },
  {
    "text": "नान्यो विमुक्तये पन्था मुक्त्वाश्रमविधिं स्वकम् ।\nतस्मात् कर्माणि कुर्वीत तुष्टये परमेष्ठिनः ।। १९.३२"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे एकोनविंशोऽध्यायः ।।"
  }
]
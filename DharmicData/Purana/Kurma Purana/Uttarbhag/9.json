[
  {
    "text": "ऋषय ऊचुः ।\nनिष्कलो निर्मलो नित्यो निष्क्रियः परमेश्वरः ।\nतन्नो वद महादेव विश्वरूपः कथं भवान् ।। ९.१"
  },
  {
    "text": "ईश्वर उवाच ।\nनाहं विश्वो न विश्वं च मामृते विद्यते द्विजाः ।\nमायानिमित्तमत्रास्ति सा चात्मनि मया श्रिता ।। ९.२"
  },
  {
    "text": "अनादिनिधना शक्तिर्मायाऽव्यक्तसमाश्रया ।\nतन्निमित्तः प्रपञ्चोऽयमव्यक्तादभवत् खलु ।। ९.३"
  },
  {
    "text": "अव्यक्तं कारणं प्राहुरानन्दं ज्योतिरक्षरम् ।\nअहमेव परं ब्रह्म मत्तो ह्यन्यन्न विद्यते ।। ९.४"
  },
  {
    "text": "तस्मान्मे विश्वरूपत्वं निश्चितं ब्रह्मवादिभिः ।\nएकत्वे च पृथक्त्वं च प्रोक्तमेतन्निदर्शनम् ।। ९.५"
  },
  {
    "text": "अहं तत् परमं ब्रह्म परमात्मा सनातनः ।\nअकारणं द्विजाः प्रोक्तो न दोषो ह्यात्मनस्तथा ।। ९.६"
  },
  {
    "text": "अनन्ता शक्तयोऽव्यक्ता मायया संस्थिता ध्रुवाः ।\nतस्मिन् दिवि स्थितं नित्यमव्यक्तं भाति केवलम् ।। ९.७"
  },
  {
    "text": "याभिस्तल्लक्ष्यते भिन्नं ब्रग्माव्यक्तं सनातनम् ।\nएकया मम सायुज्यमनादिनिधनं ध्रुवम् ।। ९.८"
  },
  {
    "text": "पुंसोऽन्याभूद्यथा भूतिरन्यया न तिरोहितम् ।\nअनादिमध्यं तिष्ठन्तं चेष्टतेऽविद्यया किल ।। ९.९"
  },
  {
    "text": "तदेतत् परमं व्यक्तं प्रभामण्डलमण्डितम् ।\nतदक्षरं परं ज्योतिस्तद् विष्णोः परमं पदम् ।। ९.१०"
  },
  {
    "text": "तत्र सर्वमिदं प्रोतमोतं चैवाखिलं जगत् ।\nतदेव च जगत् कृत्स्नं तद् विज्ञाय विमुच्यते ।। ९.११"
  },
  {
    "text": "यतो वाचो निवर्त्तन्ते अप्राप्य मनसा सह ।\nआनन्दं ब्रह्मणो विद्वान् विभेति न कुतश्चन ।। ९.१२"
  },
  {
    "text": "वेदाहमेतं पुरुषं महान्त-\nमादित्यवर्णं तमसः परस्तात् ।\nतद् विज्ञाय परिमुच्येत विद्वान् \nनित्यानन्दी भवति ब्रह्मभूतः ।। ९.१३"
  },
  {
    "text": "यस्मात् परं नापरमस्ति किञ्चित् \nयज्ज्योतिषां ज्योतिरेकं दिविस्थम् ।\nतदेवात्मानं मन्यमानोऽथ विद्वा-\nनात्मनन्दी भवति ब्रह्मभूतः ।। ९.१४"
  },
  {
    "text": "तदप्ययं कलिलं गूढदेहं\nब्रह्मानन्दममृतं विश्वधामा ।\nवदन्त्येवं ब्राह्मणा ब्रह्मनिष्ठा\nयत्र गत्वा न निवर्त्तेत भूयः ।। ९.१५"
  },
  {
    "text": "हिरण्मये परमाकाशतत्त्वे \nयदर्चिषि प्रविभातीव तेजः ।\nतद्विज्ञाने परिपश्यन्ति धीरा\nविभ्राजमानं विमलं व्योम धाम ।। ९.१६"
  },
  {
    "text": "ततः परं परिपश्यन्ति धीरा\nआत्मन्यात्मानमनुभूय साक्षात् ।\nस्वयंप्रभुः परमेष्ठी महीयान् \nब्रह्मानन्दी भगवानीश एषः ।। ९.१७"
  },
  {
    "text": "एको देवः सर्वभूतेषु गूढः\nसर्वव्यापी सर्वभूतान्तरात्मा ।\nतमेवैकं येऽनुपश्यन्ति धीरा-\nस्तेषां शान्तिः शाश्वतीनेतरेषाम् ।। ९.१८"
  },
  {
    "text": "सर्वायनशिरोग्रीवः सर्वभूतगुहाशयः ।\nसर्वव्यापी च भगवान् न तस्मादन्यदिष्यते ।। ९.१९\nइत्येतदैश्वरं ज्ञानमुक्तं वो मुनिपुंगवाः ।\nगोपनीयं विशेषेण योगिनामपि दुर्लभम् ।। ९.२०"
  },
  {
    "text": "इति श्रीकूर्मपाराणे षट्‌साहस्त्र्यां संहितायामुपरिविभागे (ईश्वरगीतासु) नवमोऽध्यायः ।।"
  }
]
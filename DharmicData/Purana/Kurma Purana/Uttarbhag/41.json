[
  {
    "text": "मार्कण्डेय उवाच\nनर्मदा सरितां श्रेष्ठा सर्वपापविनाशिनी ।\nमुनिभिः कथिता पूर्वमीश्वरेण स्वयंभुवा ।। ४१.१"
  },
  {
    "text": "मुनिभिः संस्तुता ह्येषा नर्मदा प्रवरा नदी ।\nरुद्रगात्राद् विनिष्क्रान्ता लोकानां हितकाम्यया ।। ४१.२"
  },
  {
    "text": "सर्वपापहरा नित्यं सर्वदेवनमस्कृता ।\nसंस्तुता देवगन्धर्वैरप्यरोभिस्तथैव च ।। ४१.३"
  },
  {
    "text": "उत्तरे चैव तत्कूले तीर्थं त्रैलोक्यविश्रुते ।\nनाम्ना भद्रेश्वरं पुण्यं सर्वपापहरं शुभम् ।४१.४"
  },
  {
    "text": "तत्र स्नात्वा नरो राजन् दैवतैः सह मोहते ।\nततो गच्छेत राजेन्द्र तीर्थमाम्रातकेश्वरम् ।४१.५"
  },
  {
    "text": "तत्र स्नात्वा नरो राजन् गोसहस्रफलं लभेत्।\nततोऽङ्गारकेश्वरं गच्छेन्नियतो नियतायनः ।।।४१.६"
  },
  {
    "text": "सर्वपापविशुद्धात्मा रुद्रलोके महीयते ।\nततो गच्छेत राजेन्द्र केदारं नाम पुण्यदम् ।४१.७"
  },
  {
    "text": "तत्र स्नात्वोदकं कृत्वा सर्वान् कामानवाप्नुयात् ।\nनिष्फलेशंततो गच्छेत् सर्वपापविनाशनम् ।।४१.८"
  },
  {
    "text": "तत्र स्नात्वा महाराज रुद्रलोके महीयते ।\nततो गच्छेत राजेन्द्र बाणतीर्थमनुत्तमम् ।।४१.९"
  },
  {
    "text": "तत्र प्राणान् परित्यज्य रुद्रलोकमवाप्नुयात् ।\nततः पुष्करिणीं गच्छेत् स्नानं तत्र समाचरेत् ।४१.१०"
  },
  {
    "text": "तत्र स्नात्वा नरो राजन् सिंहासनपतिर्भवेत्।\nशक्रतीर्थं ततो गच्छेत्कूले चैव तु दक्षिणे।।४१.११"
  },
  {
    "text": "स्नातमात्रो नरस्तत्र इन्द्रस्यार्द्धासनं लभेत् ।\nततो गच्छेत राजेन्द्र शूलभेदमिति श्रुतम् ।४१.१२"
  },
  {
    "text": "तत्र स्नात्वार्चयेद् देवं गोसहस्रफलं लभेत् ।\nउपोष्य रजनीमेकां स्नानं कृत्वा यथाविधि ।। ४१.१३"
  },
  {
    "text": "आराधयेन्महायोगं देवं नारायणं हरिम् ।\nगोसहस्रफलं प्राप्य विष्णुलोकं स गच्छति ।। ४१.१४"
  },
  {
    "text": "ऋषितीर्थं ततो गत्वा सर्वपापहरं नृणाम् ।\nस्नातमात्रो नरस्तत्र शिवलोके महीयते ।। ४१.१५"
  },
  {
    "text": "नारदस्य तु तत्रैव तीर्थं परमशोभनम् ।\nस्नातमात्रो नरस्तत्र गोसहस्रफलं लभेत् ।। ४१.१६"
  },
  {
    "text": "यत्र तप्तं तपः पूर्वं नारदेन सुरर्षिणा ।\nप्रतीस्तस्य ददौ योगं देवदेवो महेश्वरः ।। ४१.१७"
  },
  {
    "text": "ब्रह्मणा निर्मितं लिङ्गं ब्रह्मेश्वरमिति श्रुतम् ।\nयत्र स्नात्वा नरो राजन् ब्रह्मलोके महीयते ।। ४१.१८"
  },
  {
    "text": "ऋणतीर्थं ततो गच्छेत् स ऋणान्मुच्यते ध्रुवम् ।\nवटेश्वरं ततो गच्छेत् पर्याप्तं जन्मनः फलम् ।। ४१.१९"
  },
  {
    "text": "भीमेश्वरं ततो गच्छेत् सर्वव्याधिविनाशनम् ।\nस्नातमात्रो नरस्तत्र सर्वदुःखैः प्रमुच्यते ।। ४१.२०"
  },
  {
    "text": "ततो गच्छेत राजेन्द्र पिङ्गलेश्वरमुत्तमम् ।\nअहोरात्रोपवासेन त्रिरात्रफलमाप्नुयात् ।। ४१.२१"
  },
  {
    "text": "तस्मिंमस्तीर्थे तु राजेन्द्र कपिलां यः प्रयच्छति ।\nयावन्ति तस्या रोमाणि तत्प्रसूतिकुलेषु च ।४१.२२"
  },
  {
    "text": "तावद् वर्षसहस्राणि रुद्रलोके महीयते ।।\nयस्तु प्राणपरित्यागं कुर्यात् तत्र नराधिप ।।४१.२३"
  },
  {
    "text": "अक्षयं मोदते कालं यावच्चन्द्रदिवाकरौ ।\nनर्मदातटमाश्रित्य ये च तिष्ठन्ति मानवाः ।४१.२४"
  },
  {
    "text": "ते मृताः स्वर्गमायान्ति सन्तः सुकृतिनो यथा ।\nततो दीप्तेश्वरं गच्छेद् व्यासतीर्थं तपोवनम् ।४१.२५"
  },
  {
    "text": "निवर्त्तिता पुरा तत्र व्यासभीता महानदी ।\nहुंकारिता तु व्यासेन दक्षिणेन ततो गता ।। ४१.२६"
  },
  {
    "text": "प्रदक्षिणं तु यः कुर्यात् तस्मिंस्तीर्थे युधिष्ठिर ।\nप्रीतस्तस्य भवेद् व्यासो वाञ्छितं लभते फलम् ।। ४१.२७"
  },
  {
    "text": "ततो गच्छेत राजेन्द्र इक्षुनद्यास्तु संगमम् ।\nत्रैलोक्यविश्रुतं पुण्यं तत्र सन्निहितः शिवः ।४१.२८"
  },
  {
    "text": "तत्र स्नात्वा नरो राजन् गाणपत्यमवाप्नुयात् ।\nस्कन्दतीर्थं ततो गच्छेत् सर्वपापप्रणाशनम् ।४१.२९"
  },
  {
    "text": "आजन्मनः कृतं पापं स्नातस्तत्र व्यपोहति ।\nतत्र देवाः सगन्धर्वा भर्गात्मजमनुत्तमम् ।४१.३०"
  },
  {
    "text": "उपासते महात्मानं स्कन्दं शक्तिधिरं प्रभुम् ।\nततो गच्छेदाङ्गिरसं स्नानं तत्र समाचरेत् ।।४१.३१"
  },
  {
    "text": "गोसहस्रफलं प्राप्य रुद्रलोकं स गच्छति । \nअङ्गिरा यत्र देवेशं ब्रह्मपुत्रो वृषध्वजम् ।।४१.३२"
  },
  {
    "text": "तपसाराध्य विश्वेशं लब्धवान् योगमुत्तमम् ।\nकुशतीर्थं ततो गच्छेत् सर्वपापप्रणाशनम् ।।४१.३३"
  },
  {
    "text": "स्नानं तत्र प्रकुर्वीत अश्वमेधफलं लभेत् ।\nकोटितीर्थं ततो गच्छेत् सर्वपापप्रणाशनम् ।।४१.३४"
  },
  {
    "text": "आजन्मनः कृतं पापं स्नातस्तत्र व्यपोहति।\nचन्द्रभागां ततो गच्छेत् स्नानं तत्र समाचरेत् ।।४१.३५"
  },
  {
    "text": "स्नातमात्रो नरस्तत्र सोमलोके महीयते ।\nनर्मदादक्षिणे कूले संगमेश्वरमुत्तमम् ।।४१.३६"
  },
  {
    "text": "तत्र स्नात्वा नरो राजन् सर्वयज्ञफलं लभेत् ।\nनर्मदायोत्तरे कूले तीर्थं परमशोभनम् ।।४१.३७"
  },
  {
    "text": "आदित्यायतनं रम्यमीश्वरेण तु भाषितम् ।\nतत्र स्नात्वा तु राजेन्द्र दत्त्वा दानं तु शक्तितः ।।४१.३८"
  },
  {
    "text": "तस्य तीर्थप्रभावेण लभते चाक्षयं फलम् ।\nदरिद्रा व्याधिता ये तु ये च दुष्कृतकर्मिणः ।।४१.३९"
  },
  {
    "text": "मुच्यन्ते सर्वपापेभ्यः सूर्यलोकं प्रयान्ति च ।\nमातृतीर्थं ततो गच्छेत् स्नानं तत्र समाचरेत् ।।४१.४०"
  },
  {
    "text": "स्नातमात्रो नरस्तत्र स्वर्गलोकमवाप्नुयात् ।\nततः पश्चिमतो गच्छेन्मरुदालयमुत्तमम् ।।४१.४१"
  },
  {
    "text": "तत्र स्नात्वा तु राजेन्द्र शुचिर्भूत्वा समाहितः।\nकाञ्चनं तु द्विजो दद्याद् यथाविभवविस्तरम् ।४१.४२"
  },
  {
    "text": "पुष्पकेण विमानेन वायुलोकं स गच्छति ।\nततो गच्छेत राजेन्द्र अहल्यातीर्थमुत्तमम् ।\nस्नानमात्रादप्सरोभिर्मोदते कालमक्षयम् ।। ४१.४३"
  },
  {
    "text": "चैत्रमासे तु संप्राप्ते शुक्लपक्षे त्रयोदशी ।\nकामदेवदिने तस्मिन्नहल्यां यस्तु पूजयेत् ।। ४१.४४"
  },
  {
    "text": "यत्र तत्र समुत्पन्नो वरस्तत्र प्रियो भवेत् ।\nस्त्रीवल्लभो भवेच्छ्रीमान् कामदेव इवापरः ।। ४१.४५"
  },
  {
    "text": "अयोध्यां तु समासाद्य तीर्थं शक्रस्य विश्रुतम् ।\nस्नातमात्रो नरस्तत्र गोसहस्रफलं लभेत् ।। ४१.४६"
  },
  {
    "text": "सोमतीर्थं ततो गच्छेत् स्नानं तत्र समाचरेत् ।\nस्नातमात्रो नरस्तत्र सर्वपापैः प्रमुच्यते ।। ४१.४७"
  },
  {
    "text": "सोमग्रहे तु राजेन्द्र पापक्षयकरं भवेत् ।\nत्रैलोक्यविश्रुतं राजन् सोमतीर्थं महाफलम् ।। ४१.४८"
  },
  {
    "text": "यस्तु चान्द्रायणं कुर्यात् तत्र तीर्थे समाहितः ।\nसर्वपापविशुद्धात्मा सोमलोकं स गच्छति ।। ४१.४९"
  },
  {
    "text": "अग्निप्रवेशं यः कुर्यात् सोमतीर्थे नराधिप ।\nजले चानशनं वापि नासौ मर्त्योऽभिजायते ।। ४१.५०"
  },
  {
    "text": "स्तम्भतीर्थं ततो गच्छेत् स्नानं तत्र समाचरेत् ।\nस्नातमात्रो नरस्तत्र सोमलोके महीयते ।।४१.५१"
  },
  {
    "text": "ततो गच्छेत राजेन्द्र विष्णुतीर्थमनुत्तमम् ।\nयोधनीपुरमाख्यातं विष्णोः स्थानमनुत्तमम् ।।४१.५२"
  },
  {
    "text": "असुरा योधितास्तत्र वासुदेवेन कोटिशः ।\nतत्र तीर्थं समुत्पन्नं विष्णुश्रीको भवेदिह ।४१.५३"
  },
  {
    "text": "अहोरात्रोपवासेन ब्रह्महत्यां व्यपोहति ।\nनर्मदादक्षिणे कूले तीर्थं परमशोभनम् ।४१.५४"
  },
  {
    "text": "कामतीर्थमिति ख्यातं यत्र कामोऽर्चयद् हरिम् ।\nतस्मिंस्तीर्थे नरः स्नात्वा उपवासपरायणः ।।४१.५५"
  },
  {
    "text": "कुसुमायुधरूपेण रुद्रोलोके महीयते ।\nततो गच्छेत राजेन्द्र ब्रह्मतीर्थमनुत्तमम् ।४१.५६"
  },
  {
    "text": "उमाहकमिति ख्यातं तत्र संतर्पयेत् पितॄन् ।\nपौर्णमास्याममावास्यां श्राद्धं कुर्याद् यथाविधि ।।४१.५७"
  },
  {
    "text": "गजरूपा शिला तत्र तोयमध्ये व्यवस्थिता ।\nतस्मिंस्तु दापयेत् पिण्डान् वैशाख्यांतु विशेषतः ।।४१.५८"
  },
  {
    "text": "स्नात्वा समाहितमना दम्भमात्सर्यवर्जितः ।\nतृप्यन्ति पितरस्तस्य यावत् तिष्ठति मेदिनी ।। ४१.५९"
  },
  {
    "text": "विश्वेश्वरं ततो गच्छेत् स्नानं तत्र समाचरेत् ।\nस्नातमात्रो नरस्तत्र गाणपत्यपदं लभेत् ।।४१.६०"
  },
  {
    "text": "ततो गच्छेत राजेन्द्र लिङ्गो यत्र जनार्दनः ।\nतत्र स्नात्वा तु राजेन्द्र विष्णुलोके महीयते ।। ४१.६१"
  },
  {
    "text": "यत्र नारायणो देवो मुनोनां भावितात्मनाम् ।\nस्वात्मानं दर्शयामास लिङ्गं तत् परमं पदम्।।४१.६२"
  },
  {
    "text": "अकोल्लंतु ततो गच्छेत् सर्वपापविनाशनम् ।\nस्नानं दानं च तत्रैव ब्राह्मणानां च भोजनम् ।४१.६३"
  },
  {
    "text": "पिण्डप्रिदानं च कृतं प्रेत्यानन्तफलप्रदम् ।\nत्रियम्बकेन तोयेन यश्चरुं श्रपयेत् ततः ।४१.६४"
  },
  {
    "text": "अकोल्लमूले दद्याच्च पिण्डांश्चैव यथाविधि ।\nतारिताः पितरस्तेन तृप्यन्त्याचन्द्रतारकम् ।। ४१.६५"
  },
  {
    "text": "ततो गच्छेत राजेन्द्र तापसेश्वरमुत्तमम् ।\nतत्र स्नात्वा तु राजेन्द्र प्राप्नुयात् तपसः फलम् ।।४१.६६"
  },
  {
    "text": "शुक्लतीर्थं ततो गच्छेत् सर्वपापविनाशनम् ।\nनास्ति तेन समन्तीर्थं नर्मदायां युधिष्ठिर ।। ४१.६७"
  },
  {
    "text": "दर्शनात् स्पर्शनात् तस्य स्नानदानतपोजपात् ।\nहोमाच्चैवोपवासाच्च शुक्लतीर्थे महत्फलम् ।।४१.६८"
  },
  {
    "text": "योजनं तत् स्मृतं क्षेत्रं देवगन्धर्वसेवितम् ।\nशुक्लतीर्थमिति ख्यातं सर्वपापविनाशनम् ।। ४१.६९"
  },
  {
    "text": "पादपाग्रेण दृष्टेन ब्रह्महत्यां व्यपोहति ।\nदेव्या सह सदा भर्गस्तत्र तिष्ठति शंकरः ।।४१.७०"
  },
  {
    "text": "कृष्णपक्षे चतुर्दश्यां वैशाखे मासि सुव्रत ।\nकैलासाच्चाभिनिष्क्रम्य तत्र सन्निहितो हरः ।।४१.७१"
  },
  {
    "text": "देवदानवगन्धर्वाः सिद्धविद्याधरास्तथा ।\nगणाश्चाप्सरसो नागास्तत्र तिष्ठन्ति पुंगवाः ।।४१.७२"
  },
  {
    "text": "रञ्जितं हि यथा वस्त्रं शुक्लं भवति वारिणा ।\nआजन्मनि कृतं पापं शुक्लतीर्थे व्यपोहति ।।४१.७३"
  },
  {
    "text": "स्नानं दानं तपः श्राद्धमनन्तं तत्र दृश्यते ।।\nशुक्लतीर्थात् परं तीर्थं न भविष्यति पावनम् ।४१.७४"
  },
  {
    "text": "पूर्वे वयसि कर्माणि कृत्वा पापानि मानवः ।\nअहोरात्रोपवासेन शुक्लतीर्थे व्यपोहति ।। ४१.७५"
  },
  {
    "text": "कार्त्तिकस्य तु मासस्य कृष्णपक्षे चतुर्दशी ।\nघृतेन स्नापयेद् देवमुपोष्य परमेश्वरम् ।४१.७६"
  },
  {
    "text": "एकविंशत्कुलोपेतो न च्यवेदीश्वरालयात् ।\nतपसा ब्रह्मचर्येण यज्ञदानेन वा पुनः ।४१.७७"
  },
  {
    "text": "न तां गतिमवाप्नोति शुक्लतीर्थे तु यां लभेत् ।\nशुक्लतीर्थं महातीर्थमृषिसिद्धनिषेवितम् ।४१.७८"
  },
  {
    "text": "तत्र स्नात्वा नरो राजन् पुनर्जन्म न विन्दति ।\nअयने वा चतुर्दश्यां संक्रान्तौ विषुवे तथा ।४१.७९"
  },
  {
    "text": "स्नात्वा तु सोपवासः सन् विजितात्मा समाहितः ।\nदानं दद्याद् यथाशक्ति प्रीयेतां हरिशंकरौ ।।४१.८०"
  },
  {
    "text": "एतत् तीर्थप्रभावेण सर्वं भवति चाक्षयम् ।\nअनाथं दुर्गतं विप्रं नाथवन्तमथापि वा ।४१.८१"
  },
  {
    "text": "उद्वादयति यस्तीर्थे तस्य पुण्यफलं श्रृणु ।\nयावत् तद्रोमसंख्या तु तत्प्रसूतिकुलेषु च ।४१.८२"
  },
  {
    "text": "तावद् वर्षसहस्राणि रुद्रलोके महीयते ।\nततो गच्छेत राजेन्द्र यमतीर्थ मनुत्तमम् ।४१.८३"
  },
  {
    "text": "कृष्णपक्षे चतुर्दश्यां माघमासे युधिष्ठिर ।\nस्नानं कृत्वा नक्तभोजी न पश्येद् योनिसङ्कटम् ।।४१.८४"
  },
  {
    "text": "ततो गच्छेत राजेन्द्र एरण्डीतीर्थमुत्तमम् ।\nसंगमे तु नरः स्नायादुपवासपरायणः ।।४१.८५"
  },
  {
    "text": "ब्राह्मणं भोजयेदेकं कोटिर्भवति भोजिताः ।\nएरण्डीसंगमे स्नात्वा भक्तिभावात्तु रञ्जितः ।४१.८६"
  },
  {
    "text": "मृत्तिकां शिरसि स्थाप्य अवगाह्य च तज्जलम् ।\nनर्मदोदकसंमिश्रं मुच्यते सर्वकिल्बिषैः ।। ४१.८७"
  },
  {
    "text": "ततो गच्छेत राजेन्द्र तीर्थं कल्लोलकेश्वरम्।\nगङ्गावतरते तत्र दिने पुण्ये न संशयः ।।४१.८८"
  },
  {
    "text": "तत्र स्नात्वा च पीत्वा च दत्त्वा चैव यथाविधि ।\nसर्वपापविनिर्मुक्तो ब्रह्मलोके महीयते ।।४१.८९"
  },
  {
    "text": "नन्दितीर्थं ततो गच्छेत् स्नानं तत्र समाचरेत् ।\nप्रीयते तस्य नन्दीशः सोमलोके महीयते ।।४१.९०"
  },
  {
    "text": "ततो गच्छेत राजेन्द्र तीर्थं त्वनरकं शुभम् ।\nतत्र स्नात्वा नरो राजन् नरकं नैव पश्यति ।।४१.९१"
  },
  {
    "text": "तस्मिंस्तीर्थे तु राजेन्द्र स्वान्यस्थीनि विनिक्षिपेत् ।\nरूपवान् जायते लोके धनभोगसमन्वितः ।। ४१.९२"
  },
  {
    "text": "ततो गच्छेत राजेन्द्र कपिलातीर्थमुत्तमम् ।\nतत्र स्नात्वा नरो राजन् गोसहस्रफलं लभेत् ।। ४१.९३"
  },
  {
    "text": "ज्येष्ठमासे तु संप्राप्ते चतुर्दश्यां विशेषतः ।\nतत्रोपोष्य नरो भक्त्या दद्याद् दीपं घृतेन तु ।।४१.९४"
  },
  {
    "text": "घृतेन स्नापयेद् रुद्रं सघृतं श्रीफलं दहेत् ।\nघण्टाभरणसंयुक्तां कपिलां वै प्रदापयेत् ।। ४१.९५"
  },
  {
    "text": "सर्वाभरणसंयुक्तः सर्वदेवनमस्कृतः ।\nशिवतुल्यबलो भूत्वा शिववत् क्रीडते चिरम् ।। ४१.९६"
  },
  {
    "text": "अङ्गारकदिने प्राप्ते चतुर्थ्यां तु विशेषतः ।\nस्नापयित्वा शिवं दद्याद् ब्राह्मणेभ्यस्तु भोजनम् ।। ४१.९७"
  },
  {
    "text": "सर्वभोगसमायुक्तो विमाने सर्वकामिके ।\nगत्वा शक्रस्य भवनं शक्रेण सह मोदते ।। ४१.९८"
  },
  {
    "text": "ततः स्वर्गात् परिभ्रष्टो धनवान् भोगवान् भवेत् ।\nअङ्गारकनवम्यां तु अमावास्यां तथैव च ।४१.९९"
  },
  {
    "text": "स्नापयेत् तत्र यत्नेन रूपवान् सुभगो भवेत् ।\nततो गच्छेत राजेन्द्र गणेश्वरमनुत्तमम् ।।४१.१००"
  },
  {
    "text": "श्रावणे मासी संप्राप्ते कृष्णपक्षे चतुर्दशी ।\nस्नातमात्रो नरस्तत्र रुद्रलोके महीयते ।।४१.१०१"
  },
  {
    "text": "पितॄणां तर्पणं कृत्वा मुच्यते स? ऋणत्रयात् ।\nगङ्गेश्वरसमीपे तु गङ्गावदनमुत्तमम् ।४१.१०२"
  },
  {
    "text": "अकामो वा सकामो वा तत्र स्नात्वा तु मानवः ।\nआजन्मजनितैः पापैर्मुच्यते नात्र संशयः ।। ४१.१०३"
  },
  {
    "text": "तस्य वै पश्चिमे देशे समीपे नातिदूरतः ।\nदशाश्वमेधिकं तीर्थं त्रिषु लोकेषु विश्रुतम् ।। ४१.१०४"
  },
  {
    "text": "उपोष्य रजनीमेकां मासि भाद्रपदे शुभे ।\nअमावस्यां नरः स्नात्वा पूजयेद् वृषभध्वजम् ।।४१.१०५"
  },
  {
    "text": "काञ्चनेन विमानेन किङ्किणीजालमालिना ।\nगत्वा रुद्रपुरं रम्यं रुद्रेण सह मोदते ।। ४१.१०६"
  },
  {
    "text": "सर्वत्र सर्वदिवसे स्नानं तत्र समाचरेत् ।\nपितॄणां तर्पणं कुर्यादश्वमेधफलं लभेत् ।। ४१.१०७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे एकचत्वारिशोऽध्यायः ।। ४१ ।।"
  }
]
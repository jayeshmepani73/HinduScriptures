[
  {
    "text": "व्यास उवाच ।\nमनुष्याणां तु हरणं कृत्वा स्त्रीणां गृहस्य च ।\nवापीकूपजलानां च शुध्येच्चान्द्रायणेन तु ॥ ३४.१"
  },
  {
    "text": "द्रव्याणामल्पसाराणां स्तेयं कृत्वाऽन्यवेश्मनः ।\nचरेत् सांतपनं कृच्छ्रं तन्निर्यात्यात्मशुद्धये ॥ ३४.२"
  },
  {
    "text": "धान्यान्नधनचौर्यं तु कृत्वा कामाद् द्विजोत्तमः ।\nस्वजातीयगृहादेव कृच्छ्रार्द्धेन विशुद्ध्यति ॥ ३४.३"
  },
  {
    "text": "भक्ष्यभोज्योपहरणे यानशय्यासनस्य च ।\nपुष्पमूलफलानां च पञ्चगव्यं विशोधनम् ॥ ३४.४"
  },
  {
    "text": "तृणकाष्ठद्रुमाणां च शुष्कान्नस्य गुडस्य च ।\nचैलचर्मामिषाणां च त्रिरात्रं स्यादभोजनम् ॥ ३४.५"
  },
  {
    "text": "मणिमुक्ताप्रवालानां ताम्रस्य रजतस्य च ।\nअयः स्कांतोपलानां च द्वादशाहं काणाशनम् ॥ ३४.६"
  },
  {
    "text": "कार्पासकीटजोर्णानां द्विशफैकशफस्य च ।\nपुष्पगन्धौषधीनां च पिबेच्चैव त्र्यहं पयः ॥ ३४.७"
  },
  {
    "text": "नरमांसाशनं कृत्वा चान्द्रायणमथाचरेत् ।\nकाकं चैव तथा श्वानं जग्ध्वा हस्तिनमेव च ।३४.८"
  },
  {
    "text": "वराहं कुक्कुटं चाथ तप्तकृच्छ्रेण शुध्यति ।\nक्रव्यादानां च मांसानि पुरीषं मूत्रमेव च ।३४.९"
  },
  {
    "text": "गोगोमायुकपीनां च तदेव व्रतमाचरेत् ।\nशिशुमारं तथाचाषं मत्यमांसं तथैव च॥३४.१०"
  },
  {
    "text": "उपोष्य द्वादशाहं तु कूष्माण्डैर्जुहुयाद् घृतम् ।\nनकुलोलूकमार्जारं जग्ध्वा सांतपनं चरेत् ।३४.११"
  },
  {
    "text": "श्वापदोष्ट्रखराञ्जग्ध्वा तप्तकृच्छ्रेण शुद्ध्यति ।\nव्रतवच्चैव संस्कारं पूर्वेण विधिनैव तु ॥ ३४.१२"
  },
  {
    "text": "बकं चैव बलाकाञ्च हंसं कारण्डवं तथा ।\nचक्रवाकपलं जग्घ्वा द्वादशाहमभोजनम् ॥ ३४.१३"
  },
  {
    "text": "कपोतं टिट्टिभाञ्चैव शुकं सारसमेव च ।\nउलूकं जालपादं च जग्ध्वाऽप्येतद् व्रतं चरेत् ॥ ३४.१४"
  },
  {
    "text": "शिशुमारं तथा चाषं मत्स्यमांसं तथैव च ।\nजग्ध्वा चैव कटाहारमेतदेव चरेद् व्रतम् ॥ ३४.१५"
  },
  {
    "text": "कोकिलं चैव मत्स्यांश्च मण्डुकं भुजगं तथा ।\nगोमूत्रयावकाहारो मासेनैकेन शुद्ध्यति ॥ ३४.१६"
  },
  {
    "text": "जलेचरांश्च जलजान् प्रणुदानथविष्किरान् ।\nरक्तपादांस्तथा जग्ध्वा सप्ताहं चैतदाचरेत् ॥ ३४.१७"
  },
  {
    "text": "शुनो मांसं शुष्कमांसमात्मार्थं च तथा कृतम् ।\nभुक्त्वा मासं चरेदेतत् तत्पापस्यापनुत्तये ॥ ३४.१८"
  },
  {
    "text": "वृन्ताकं भुस्तृणं शिग्रुं कुभाण्डं करकं तथा ।\nप्राजापत्यं चरेज्जग्ध्वा खड्गं कुम्भीकमेव च ॥ ३४.१९"
  },
  {
    "text": "पलाण्डुं लशुनं चैव भुक्त्वा चान्द्रायणं चरेत् ।\nनालिकां तण्डुलीयं च प्राजापत्येन शुद्ध्यति ॥ ३४.२०"
  },
  {
    "text": "अश्मान्तकं तथा पोतं तप्तकृच्छ्रेण शुद्ध्यति ।\nप्राजापत्येन शुद्धिः स्यात् कुसुम्भस्य च भक्षणे ॥ ३४.२१"
  },
  {
    "text": "अलाबु किंशुकं चैव भुक्त्वा चैतद् व्रतं चरेत् ।\nउदुम्बरं च कामेन तप्तकृच्छ्रेण शुद्ध्यति ॥\nवृथा कृसरसंयावं पायसापूपसंकुलम् ।\nभुक्त्वा चैवं विधं त्वन्नं त्रिरात्रेण विशुद्ध्यति ॥\nपीत्वा क्षीराण्यपेयानि ब्रह्मचारी समाहितः ।\nगोमूत्रयावकाहारो मासेनैकेन शुद्ध्यति ॥\nअनिर्दशाहं गोक्षीरं माहिषं चाजमेव च ।\nसंधिन्याश्च विवत्सायाः पिबन् क्षीरमिदं चरेत् ।\nएतेषां च विकाराणि पीत्वा मोहेन वा पुनः।३४.२२"
  },
  {
    "text": "गोमूत्रयावकाहारः सप्तरात्रेण शुद्ध्यति ।\nभुक्त्वा चैव नवश्राद्धे मृतके सूतके तथा ।३४.२३"
  },
  {
    "text": "चान्द्रायणेन शुद्ध्येत ब्राह्मणस्तु समाहितः ।\nयस्याग्नौ हूयते नित्यमन्नस्याग्रं न दीयते ।३४.२४"
  },
  {
    "text": "चान्द्रायणं चरेत् सम्यक् तस्यान्नप्राशने द्विजः ।\nअभोज्यानां तु सर्वेषां भुक्त्वा चान्नमुपस्कृतम् ।३४.२५"
  },
  {
    "text": "अन्तावसायिनां चैव तप्तकृच्छ्रेण शुद्ध्यति ॥\nचाण्डालान्नं द्विजो भुक्त्वा सम्यक् चान्द्रायणं चरेत् ।३४.२६"
  },
  {
    "text": "बुद्धिपूर्वं तु कृच्छ्राब्दं पुनः संस्कारमेव च ।\nअसुरामद्यपानेन कुर्याच्चान्द्रायणव्रतम् ।३४.२७"
  },
  {
    "text": "अभोज्यान्नं तु भुक्त्वा च प्राजापत्येन शुद्ध्यति ।\nविण्मूत्रप्राशनं कृत्वा रेतसश्चैतदाचरेत् ।३४.२८"
  },
  {
    "text": "अनादिष्टेषु चैकाहं सर्वत्र तु यथार्थतः ।\nविड्‌वराहखरोष्ट्राणां गोमायोः कपिकाकयोः ।३४.२९"
  },
  {
    "text": "प्राश्य मूत्रपुरीषाणि द्विजश्चान्द्रायणं चरेत् ।\nअज्ञानात् प्राश्य विण्मूत्रं सुरासंस्पृष्टमेव च ।३४.३०"
  },
  {
    "text": "पुनः संस्कारमर्हन्ति त्रयो वर्णा द्विजातयः ।\nक्रव्यादां पक्षिणां चैव प्राश्य मूत्रपुरीषकम् ।३४.३१"
  },
  {
    "text": "महासांतपनं मोहात् तथा कुर्याद् द्विजोत्तमः ।\nभासमण्डूककुररे विष्किरे कृच्छ्रमाचरेत् ॥ ३४.३२"
  },
  {
    "text": "प्राजापत्येन शुद्ध्येत ब्राहामणोच्छिष्टभोजने ।\nक्षत्रिये तप्तकृच्छ्रं स्याद् वैश्ये चैवातिकृच्छ्रकम् ।३४.३३"
  },
  {
    "text": "शूद्रोच्छिष्टं द्विजो भुक्त्वा कुर्याच्चान्द्रायणव्रतम् ।\nसुराभाण्डोदरे वारि पीत्वा चान्द्रायणं चरेत् ।३४.३४"
  },
  {
    "text": "समुच्छिष्टं द्विजो भुक्त्वा त्रिरात्रेण विशुद्ध्यति ।\nगोमूत्रयावकाहारः पीतशेषं च वा गवाम् ॥ ३४.३५"
  },
  {
    "text": "अपो मूत्रपुरीषाद्यैर्दूषिताः प्राशयेद् यदा ।\nतदा सांतपनं प्रोक्तं व्रतं पापविशोधनम् ॥ ३४.३६"
  },
  {
    "text": "चाण्डालकूपभाण्डेषु यदि ज्ञानात् पिबेज्जलम् ।\nचरेत् सांतपनं कृच्छ्रं ब्राह्मणः पापशोधनम् ॥ ३४.३७"
  },
  {
    "text": "चाण्डालेन तु संस्पृष्टं पीत्वा वारि द्विजोत्तमः ।\nत्रिरात्रेण विशुद्ध्येत पञ्चगव्येन चैव हि ॥ ३४.३८"
  },
  {
    "text": "महापातकिसंस्पर्शे भुक्त्वा स्नात्वा द्विजो यदि ।\nबुद्धिपूर्वं तु मूढात्मा तप्तकृच्छ्रं समाचरेत् ॥ ३४.३९"
  },
  {
    "text": "स्पृष्ट्वा महापातकिनं चाण्डालं वा रजस्वलाम् ।\nप्रमादाद् भोजनं कृत्वा त्रिरात्रेण विशुद्ध्यति ॥ ३४.४०"
  },
  {
    "text": "स्नानार्हो यदि भुञ्जीत अहोरात्रेण शुद्ध्यति ।\nबुद्धिपूर्वं तु कृच्छ्रेण भगवानाह पद्मजः ॥ ३४.४१"
  },
  {
    "text": "शुष्कपर्युषितादीनि गवादिप्रतिदूषिताः ।\nभुक्त्वोपवासं कुर्वीत कृच्छ्रपादमथापि वा ॥ ३४.४२"
  },
  {
    "text": "संवत्सरान्ते कृच्छ्रं तु चरेद् विप्रः पुनः पुनः ।\nअज्ञातभुक्तशुद्ध्यर्थं ज्ञातस्य तु विशेषतः ॥ ३४.४३"
  },
  {
    "text": "व्रात्यानां यजनं कृत्वा परेषामन्त्यकर्म च ।\nअभिचारमहीनं च त्रिभिः कृच्छ्रैर्विशुद्ध्यति ॥ ३४.४४"
  },
  {
    "text": "ब्राह्मणादिहतानां तु कृत्वा दाहादिकाः क्रियाः ।\nगोमूत्रयावकाहारः प्राजापत्येन शुद्ध्यति ॥ ३४.४५"
  },
  {
    "text": "तैलाभ्यक्तोऽथवा कुर्याद् यदि मूत्रपुरीषके ।\nअहोरात्रेण शुद्ध्येत श्मश्रुकर्माणि मैथुने ॥ ३४.४६"
  },
  {
    "text": "एकाहेन विहायाग्निं परिहार्य द्विजोत्तमः ।\nत्रिरात्रेण विशद्ध्येत त्रिरात्रात् षडहं पुनः ॥ ३४.४७"
  },
  {
    "text": "दशाहं द्वादशाहं वा परिहार्य प्रमादतः ।\nकृच्छ्रं चान्द्रायणं कुर्यात् तत्पापस्यापनुत्तये ॥ ३४.४८"
  },
  {
    "text": "पतिताद् द्रव्यमादाय तदुत्सर्गेण शुद्ध्यति ।\nचरेत् सांतपनं कृच्छ्रमित्याह भगवान् मनुः ॥ ३४.४९"
  },
  {
    "text": "अनाशकान्निवृत्तास्तु प्रव्रज्यावसितास्तथा ।\nचरेयुस्त्रीणि कृच्छ्राणि त्रीणि चान्द्रायणानि च ॥ ३४.५०"
  },
  {
    "text": "पुनश्च जातकर्मादिसंस्कारैः संस्कृता द्विजाः ।\nशुद्ध्येयुस्तद् व्रतं सम्यक् चरेयुर्धर्मवर्द्धनाः ॥ ३४.५१"
  },
  {
    "text": "अनुपासितसंध्यस्तु तदहर्यावके वसेत् ।\nअनश्नन् संयतमना रात्रौ चेद् रात्रिमेव हि ॥ ३४.५२"
  },
  {
    "text": "अकृत्वा समिदाधानं शुचिः स्नात्वा समाहितः ।\nगायत्र्यष्टसहस्रस्य जप्यं कुर्याद् विशुद्धये ॥ ३४.५३"
  },
  {
    "text": "उपवासी चरेत् संध्यां गृहस्थोऽपि प्रमादतः ।\nस्नात्वा विशुद्ध्यते सद्यः परिश्रान्तस्तु संयमात् ॥ ३४.५४"
  },
  {
    "text": "वेदोदितानि नित्यानि कर्माणि च विलोप्य तु ।\nस्नातकव्रतलोपं तु कृत्वा चोपवसेद् दिनम् ॥ ३४.५५"
  },
  {
    "text": "संवत्सरं चरेत् कृच्छ्रमन्योत्सादी द्विजोत्तमः ।\nचान्द्रायणं चरेद् व्रात्यो गोप्रदानेन शुद्ध्यति ॥ ३४.५६"
  },
  {
    "text": "नास्तिक्यं यदि कुर्वीत प्राजापत्यं चरेद् द्विजः ।\nदेवद्रोहं गुरुद्रोहं तप्तकृच्छ्रेण शुद्ध्यति ॥ ३४.५७"
  },
  {
    "text": "उष्ट्रयानं समारुह्य खरयानं च कामतः ।\nत्रिरात्रेण विशुद्ध्येत् तु नग्नो वा प्रविशेज्जलम् ॥ ३४.५८"
  },
  {
    "text": "षष्ठान्नकालतामासं संहिताजप एव च ।\nहोमाश्च शाकला नित्यमपाङ्‌क्तानां विशोधनम् ॥ ३४.५९"
  },
  {
    "text": "नीलं रक्तं वसित्वा च ब्राह्मणो वस्त्रमेव हि ।\nअहोरात्रोषितः स्नातः पञ्चगव्येन शुद्ध्यति ॥ ३४.६०"
  },
  {
    "text": "वेदधर्मपुराणानां चण्डालस्य तु भाषणे ।\nचान्द्रायणेन शुद्धिः स्यान्न ह्यन्या तस्य निष्कृतिः ॥ ३४.६१"
  },
  {
    "text": "उद्‌बन्धनादिनिहतं संस्पृश्य ब्राह्मणः क्वचित् ।\nचान्द्रायणेन शुद्धिः स्यात् प्राजापत्येन वा पुनः ॥ ३४.६२"
  },
  {
    "text": "उच्छिष्टो यद्यनाचान्तश्चाण्डालादीन् स्पृशेद् द्विजः ।\nप्रमादाद् वै जपेत् स्नात्वा गायत्र्यष्टसहस्रकम् ॥ ३४.६३"
  },
  {
    "text": "द्रुपदानां शतं वापि ब्रह्मचारी समाहितः ।\nत्रिरात्रोपोषितः सम्यक् पञ्चगव्येन शुद्ध्यति ॥ ३४.६४"
  },
  {
    "text": "चण्डालपतितादींस्तु कामाद् यः संस्पृशेद् द्विजः ।\nउच्छिष्टस्तत्र कुर्वीत प्राजापत्यं विशुद्धये ॥ ३४.६५"
  },
  {
    "text": "चाण्डालसूतकशवांस्तथा नारीं रजस्वलाम् ।\nस्पृष्ट्वा स्नायाद् विशुद्ध्यर्थं तत्स्पृष्टपतितितास्तथा ॥ ३४.६६"
  },
  {
    "text": "चाण्डालसूतकशवैः संस्पृष्टं संस्पृशेद् यदि ।\nप्रमादात् तत आचम्य जपं कुर्यात् समाहितः ॥ ३४.६७"
  },
  {
    "text": "तत् स्पृष्टस्पर्शिनं स्पृष्ट्वा बुद्धिपूर्वं द्विजोत्तमः ।\nआचमेत् तद् विशुद्ध्यर्थं प्राह देवः पितामहः ॥ ३४.६८"
  },
  {
    "text": "भुञ्जानस्य तु विप्रस्य कदाचित् संस्पृशेत् यदि।\nकृत्वा शौचं ततः स्नायादुपोष्य जुहुयाद् व्रतम् ॥ ३४.६९"
  },
  {
    "text": "चाण्डालान्त्यशवं स्पृष्ट्वा कृच्छ्रं कुर्याद् विशुद्धये ।\nस्पृष्ट्वाऽभ्यक्तस्त्वसंस्पृश्यमहोरात्रेण शुद्ध्यति ॥ ३४.७०"
  },
  {
    "text": "सुरां स्पृष्ट्वा द्विजः कुर्यात् प्राणायामत्रयं शुचिः ।\nपलाण्डुं लशुनं चैव घृतं प्राश्य ततः शुचिः ॥ ३४.७१"
  },
  {
    "text": "ब्राह्मणस्तु शुना दष्टस्त्र्यहं सायं पयः पिबेत् ।\nनाभेरूर्ध्वं तु दष्टस्य तदेव द्विगुणं भवेत् ॥ ३४.७२"
  },
  {
    "text": "स्यादेतत् त्रिगुणं बाह्वोर्मूर्ध्नि च स्याच्चतुर्गुणम् ।\nस्नात्वा जपेद् वा सावित्रीं श्वभिर्दष्टो द्विजोत्तमः ॥ ३४.७३"
  },
  {
    "text": "अनिर्वर्त्य महायज्ञान् यो भुङ्‌क्ते तु द्विजोत्तमः ।\nअनातुरः सति धने कृच्छ्रार्द्धेन स शुद्ध्यति ॥ ३४.७४"
  },
  {
    "text": "आहिताग्निरुपस्थानं न कुर्याद् यस्तु पर्वणि ।\nऋतौ न गच्छेद् भार्यां वा सोऽपि कृच्छ्रार्द्धमाचरेत् ॥ ३४.७५"
  },
  {
    "text": "विनाऽद्भिरप्सु नाप्यार्त्तः शरीरं सन्निवेश्य च ।\nसचैलो जलमाप्लुत्य गामालभ्य विशुद्ध्यति ॥ ३४.७६"
  },
  {
    "text": "बुद्धिपूर्वं त्वभ्युदितो जपेदन्तर्जले द्विजः ।\nगायत्र्यष्टसहस्रं तु त्र्यहं चोपवसेद् व्रती ॥ ३४.७७"
  },
  {
    "text": "अनुगम्येच्छया शूद्रं प्रेतीभूतं द्विजोत्तमः ।\nगायत्र्यष्टसहस्रं च जप्यं कुर्यान्नदीषु च ॥ ३४.७८"
  },
  {
    "text": "कृत्वा तु शपथं विप्रो विप्रस्य वधसंयुतम् ।\nसचैव यावकान्नेन कुर्याच्चान्द्रायणं व्रतम् ॥ ३४.७९"
  },
  {
    "text": "पङ्‌क्त्यां विषमदानं तु कृत्वा कृच्छ्रेण शुद्ध्यति ।\nछायां श्वपाकस्यारुह्य स्नात्वा संप्राशयेद् घृतम् ॥ ३४.८०"
  },
  {
    "text": "ईक्षेदादित्यमशुचिर्दृष्ट्वाग्निं चन्द्रमेव वा ।\nमानुषं चास्थि संस्पृश्य स्नानं कृत्वा विशुद्ध्यति ॥ ३४.८१"
  },
  {
    "text": "कृत्वा तु मिथ्याध्ययनं चरेद् भैक्षं तु वत्सरम् ।\nकृतघ्नो ब्राह्मणगृहे पञ्च संवत्सरं व्रती ॥ ३४.८२"
  },
  {
    "text": "हुंकारं ब्राह्मणस्योक्त्वा त्वंकारं च गरीयसः ।\nस्नात्वाऽनश्नन्नहः शेषं प्रणिपत्य प्रसादयेत् ॥ ३४.८३"
  },
  {
    "text": "ताडयित्वा तृणेनापि कण्ठं बद्ध्वापि वाससा ।\nविवादे वापि निर्जित्य प्रणिपत्य प्रसादयेत् ॥ ३४.८४"
  },
  {
    "text": "अवगूर्य चरेत् कृच्छ्रमतिकृच्छ्रं निपातने ।\nकृच्छ्रातिकृच्छ्रौ कुर्वीत विप्रस्योत्पाद्य शोणितम् ॥ ३४.८५"
  },
  {
    "text": "गुरोराक्रोशमनृतं कृत्वा कुर्याद् विशोधनम् ।\nएकरात्रं त्रिरात्रं वा तत्पापस्यापनुत्तये ॥ ३४.८६"
  },
  {
    "text": "देवर्षीणामभिमुखं ष्ठीवनाक्रोशने कृते ।\nउल्मुकेन दहेज्जिह्वां दातव्यं च हिरण्यकम् ॥ ३४.८७"
  },
  {
    "text": "देवोद्याने तु यः कुर्यान्मूत्रोच्चारं सकृद् द्विजः ।\nछिन्द्याच्छिश्नं तु शुद्ध्यर्थं चरेच्चान्द्रायणं तु वा ॥ ३४.८८"
  },
  {
    "text": "देवतायतने मूत्रं कृत्वा मोहाद् द्विजोत्तमः ।\nशिश्नस्योत्कर्त्तनं कृत्वा चान्द्रायणमथाचरेत् ॥ ३४.८९"
  },
  {
    "text": "देवतानामृषीणां च देवानां चैव कुत्सनम् ।\nकृत्वा सम्यक् प्रकुर्वीत प्राजापत्यं द्विजोत्तमः ॥ ३४.९०"
  },
  {
    "text": "तैस्तु संभाषणं कृत्वा स्नात्वा देवान् समर्चयेत् ।\nदृष्ट्वा वीक्षेत भास्वन्तं स्मृत्वा विशेश्वरं स्मरेत् ॥ ३४.९१"
  },
  {
    "text": "यः सर्वभूताधिपतिं विश्वेशानं विनिन्दति ।\nन तस्य निष्कृतिः शक्या कर्त्तुं वर्षशतैरपि ॥ ३४.९२"
  },
  {
    "text": "चान्द्रायणं चरेत् पूर्वं कृच्छ्रं चैवातिकृच्छ्रक् ।\nप्रपन्नः शरणं देवं तस्मात् पापाद् विमुच्यते ॥ ३४.९३"
  },
  {
    "text": "सर्वस्वदानं विधिवत् सर्वपापविशोधन।\nचान्द्रायणं चविधिना कृच्छ्रं चैवातिकृच्छ्रकम् ॥ ३४.९४"
  },
  {
    "text": "पुण्यक्षेत्राभिगमनं सर्वपापविनाशन ।\nअमावस्यां तिथिं प्राप्य यः समाराधयेच्छिवम् ।३४.९५"
  },
  {
    "text": "ब्राह्मणान् पूजयित्वा तु सर्वपापैः प्रमुच्यते ॥ ३४.९६"
  },
  {
    "text": "कृष्णाष्टम्यां महादेवं तथा कृष्णचतुर्दशीम् ।\nसंपूज्य ब्राह्मणमुखे सर्वपापैः प्रमुच्यते ॥ ३४.९७"
  },
  {
    "text": "त्रयोदश्यां तथा रात्रौ सोपहारं त्रिलोचनम् ।\nदृष्ट्वेशं प्रथमे यामे मुच्यते सर्वपातकैः ॥ ३४.९८"
  },
  {
    "text": "उपोषितश्चतुर्दश्यां कृष्णपक्षे समाह४४तः ।\nयमाय धर्मराजाय मृत्यवे चान्तकाय च ॥ ३४.९९"
  },
  {
    "text": "वैवस्वताय कालाय सर्वप्रहरणाय च ।\nप्रत्येकं तिलसंयुक्तान् दद्यात् सप्तोदकाञ्जलीन् ।३४.१००"
  },
  {
    "text": "स्नात्वा दद्याच्च पूर्वाह्णे मुच्यते सर्वपातकैः ।\nब्रह्मचर्यमधः शय्यामुपवासं द्विजार्चनम् ।३४.१०१"
  },
  {
    "text": "व्रतेष्वेतेषु कुर्वीत शान्तः संयतमानसः ।\nअमावस्यायां ब्रह्माणं समुद्दिश्य पितामहम् ।३४.१०२"
  },
  {
    "text": "ब्राह्मणांस्त्रीन् समभ्यर्च्य मुच्यते सर्वपातकैः।\nषष्ठ्यामुपोषितो देवं शुक्लपक्षे समाहितः ।३४.१०३"
  },
  {
    "text": "सप्तम्यामर्चयेद् भानुं मुच्यते सर्वपातकैः ।\nभरण्यां च चतुर्थ्यां च शनैश्चरदिने यमम् ।३४.१०४"
  },
  {
    "text": "पूजयेत् सप्तजन्मोत्थैर्मुच्यते पातकैर्नरः ॥\nएकादश्यां निराहारः समभ्यर्च्य जनार्दनम् ।३४.१०५"
  },
  {
    "text": "द्वादश्यां शुक्लपक्षस्य महापापैः प्रमुच्यते ।\nतपो जपस्तीर्थसेवा देवब्राह्मणपूजनम् ३४४.१०६"
  },
  {
    "text": "ग्रहणादिषु कालेषु महापातकशोधनम् ।\nयः सर्वपापयुक्तोऽपि पुण्यतीर्थेषु मानवः ।३४.१०७"
  },
  {
    "text": "नियमेन त्यजेत् प्राणान् स मुच्येत् सर्वपातकैः ।\nब्रह्मघ्नं वा कृतघ्नं वा महापातकदूषितम् ।३४.१०८"
  },
  {
    "text": "भर्त्तारमुद्धरेन्नारी प्रविष्टा सह पावकम् ।\nएतदेव परं स्त्रीणां प्रायश्चित्तं विदुर्बुधाः ।३४.१०९"
  },
  {
    "text": "सर्वपापसमुद्‌भूतौ नात्र कार्या विचारणा ।\nपतिव्रता तु या नारी भर्तृशुश्रूषणोत्सुका ।\nन तस्या विद्यते पापमिह लोके परत्र च ॥ ३४.११०"
  },
  {
    "text": "पतिव्रता धर्मरता भद्राण्येव सभेत् सदा ।\nनास्याः पराभवं कर्त्तुं शक्नोतीह जनः क्वचित् ॥ ३४.१११"
  },
  {
    "text": "यथा रामस्य सुभगा सीता त्रैलोक्यविश्रुता ।\nपत्नी दाशरथेर्देवी विजिग्ये राक्षसेश्वरम् ॥ ३४.११२"
  },
  {
    "text": "रामस्य भार्यां विमलां रावणो राक्षसेश्वरः ।\nसीतां विशालनयनां चकमे कालचोदितः ॥ ३४.११३"
  },
  {
    "text": "गृहीत्वा मायया वेषं चरन्तीं विजने वने ।\nसमाहर्त्तुं मतिं चक्रे तापसः किल कामिनीम् ॥ ३४.११४"
  },
  {
    "text": "विज्ञाय सा च तद्‌भावं स्मृत्वा दाशरथिं पतिम् ।\nजगाम शरणं वह्निमावसथ्यं शुचिस्मितः ॥ ३४.११५"
  },
  {
    "text": "उपतस्थे महायोगं सर्वदोषविनाशनम् ।\nकृताञ्जली रामपत्नी साक्षात् पतिमिवाच्युतम् ॥ ३४.११६"
  },
  {
    "text": "नमस्यामि महायोगं कृतान्तं गहनं परम् ।\nदाहकं सर्वभूतानामीशानं कालरूपिणम् ॥ ३४.११७"
  },
  {
    "text": "नमस्ये पावकं देवं शाश्वतं विश्वतोमुखम् ।\nयोगनं कृत्तिवसनं भूतेशम् परमम्पदम्॥३४.११८"
  },
  {
    "text": "आत्मानं दीप्तवपुषं सर्वभूतहृदी स्थितम्।\nतं प्रपद्ये जगन्मूर्त्तिं प्रभवं सर्वतेजसाम् ।\nमहायोगेश्वरं वह्निमादित्यं परमेष्ठिनम् ॥ ३४.११९"
  },
  {
    "text": "प्रपद्ये शरणं रुद्रं महाग्रासं त्रिशूलिनम् ।\nकालाग्निं योगिनामीशं भोगमोक्षफलप्रदम् ॥ ३४.१२०"
  },
  {
    "text": "प्रपद्ये त्वां विरूपाक्षं भुर्भुवः स्वः स्वरूपिणम् ।\nहिरण्यमये गृहे गुप्तं महान्तममितौजसम् ॥ ३४.१२१"
  },
  {
    "text": "वैश्वानरं प्रपद्येऽहं सर्वभूतेष्ववस्थितम् ।\nहव्यकव्यवहं देवं प्रपद्ये वह्निमीश्वरम् ॥ ३४.१२२"
  },
  {
    "text": "प्रपद्ये तत्परं तत्त्वं वरेण्यं सवितुः शिवं ।\nभार्गवाग्निपरं ज्योतिः रक्ष मां हव्यवाहन ॥ ३४.१२३"
  },
  {
    "text": "इति वह्न्यष्टकं जप्त्वा रामपत्नी यशस्विनी ।\nध्यायन्ती मनसा तस्थौ राममुन्मीलितेक्षणा ॥ ३४.१२४"
  },
  {
    "text": "अथावसथ्याद् भगवान् हव्यवाहो महेश्वरः ।\nआविरासीत् सुदीप्तात्मा तेजसा निर्दहन्निव ॥ ३४.१२५"
  },
  {
    "text": "सृष्ट्वा मायामयीं सीतां स रावणवधेप्सया ।\nसीतामादाय धर्मिष्ठां पावकोऽन्तरधीयत ॥ ३४.१२६"
  },
  {
    "text": "तां दृष्ट्वा तादृशीं सीतां रावणो राक्षसेश्वरः ।\nसमादाय ययौ लङ्कां सागरान्तरसंस्थिताम् ॥ ३४.१२७"
  },
  {
    "text": "कृत्वाऽथ रावणवधं रामो लक्ष्मणसंयुतः ।\nसमादायाभवत् सीतां शङ्काकुलितमानसः ॥ ३४.१२८"
  },
  {
    "text": "सा प्रत्ययाय भूतानां सीता मायामयी पुनः ।\nविवेश पावकं दीप्तं ददाह ज्वलनोऽपि ताम् ॥ ३४.१२९"
  },
  {
    "text": "दग्ध्वा मायामयीं सीतां भगवानुग्रदीधितिः ।\nरामायादर्शयत् सीतां पावकोऽभूत् सुरप्रियः ॥ ३४.१३०"
  },
  {
    "text": "प्रगृह्य भर्त्तुश्चरणौ कराभ्यां सा सुमध्यमा ।\nचकार प्रणतिं भूमौ रामाय जनकात्मजा ॥ ३४.१३१"
  },
  {
    "text": "दृष्ट्वा हृष्टमना रामो विस्मयाकुललोचनः ।\nननाम वह्निं सिरसा तोषयामास राघवः ॥ ३४.१३२"
  },
  {
    "text": "उवाच वह्निर्भगवान् किमेषा वरवर्णिनी ।\nदग्धा भगवता पूर्वं दृष्टा मत्पार्श्वमागता ॥ ३४.१३३"
  },
  {
    "text": "तमाह देवो लोकानां दाहको हव्यवाहनः ।\nयथावृत्तं दाशरथिं भूतानामेव सन्निधौ ॥ ३४.१३४"
  },
  {
    "text": "इयं सा मिथिलेशेन पार्वतीं रुद्रवल्लभाम् ।\nआराध्य लब्ध्वा तपसा देव्याश्चात्यन्तवल्लभा ॥ ३४.१३५"
  },
  {
    "text": "भर्त्तुः शुश्रूषणोपेता सुशीलेयं पतिव्रता ।\nभवानीपार्श्वमानीता मया रावणकामिता ॥ ३४.१३६"
  },
  {
    "text": "या नीता राक्षसेशेन सीता भगवताहृता ।\nमया मायामयी सृष्टा रावणस्य वधाय सा ॥ ३४.१३७"
  },
  {
    "text": "तदर्थं भवता दुष्टो रावणो राक्षसेश्वरः ।\nमयोपसंहृता चैव हतो लोकविनाशनम् ॥ ३४.१३८"
  },
  {
    "text": "गृहाण विमलामेनां जानकीं वचनान्मम ।\nपश्य नारायणं देवं स्वात्मानं प्रभवाव्ययम् ॥ ३४.१३९"
  },
  {
    "text": "इत्युक्त्वा भगवांश्चण्डो विश्चार्चिर्विश्वतोमुखः ।\nमानितो राघवेणाग्निर्भूतैश्चान्तरधीयत ॥ ३४.१४०"
  },
  {
    "text": "एतत् पतिव्रतानां वैं माहात्म्यं कथितं मया ।\nस्त्रीणां सर्वाघशमनं प्रायश्चित्तमिदं स्मृतम् ॥ ३४.१४१"
  },
  {
    "text": "अशेषपापयुक्तस्तु पुरुषोऽपि सुसंयतः ।\nस्वदेहं पुण्यतीर्थेषु त्यक्त्वा मुच्येत किल्बिषात् ॥ ३४.१४२"
  },
  {
    "text": "पृथिव्यां सर्वतीर्थेषु स्नात्वा पुण्येषु वा द्विजः ।\nमुच्यते पातकैः सर्वैः समस्तैरपि पूरुषः ॥ ३४.१४३"
  },
  {
    "text": "व्यास उवाच ।\nइत्येष मानवो धर्मो युष्माकं कथितो मया ।\nमहेशाराधनार्थाय ज्ञानयोगं च शाश्वतम् ॥ ३४.१४४"
  },
  {
    "text": "योऽनेन विधिना युक्तो ज्ञानयोगं समाचरेत् ।\nस पश्यति महादेवं नान्यः कल्पशतैरपि ॥ ३४.१४५"
  },
  {
    "text": "स्थापयेद् यः परं धर्मं ज्ञानं तत्पारमेश्वरम् ।\nन तस्मादधिको लोके स योगी परमो मतः ॥ ३४.१४६"
  },
  {
    "text": "य संस्थापयितुं शक्तो न कुर्यान्मोहितो जनः ।\nस योगयुक्तोऽपि मुनिर्नात्यर्थं भगवत्प्रियः ॥ ३४.१४७"
  },
  {
    "text": "तस्मात् सदैव दातव्यं ब्राह्मणेषु विशेषतः ।\nधर्मयुक्तेषु शान्तेषु श्रद्धया चान्वितेषु वै ॥ ३४.१४८"
  },
  {
    "text": "यः पठेद् भवतां नित्यं संवादं मम चैव हि ।\nसर्वपापविनिर्मुक्तो गच्छेत परमां गतिम् ॥ ३४.१४९"
  },
  {
    "text": "श्राद्धे वा दैविके कार्ये ब्राह्मणानां च सन्निधौ ।\nपठेत नित्यं सुमनाः श्रोतव्यं च द्विजातिभिः ॥ ३४.१५०"
  },
  {
    "text": "योऽर्थं विचार्य युक्तात्मा श्रावयेद् ब्राह्मणान् शुचीन् ।\nस दोषकञ्चुकं त्यक्त्वा याति देवं महेश्वरम् ॥ ३४.१५१"
  },
  {
    "text": "एतावदुक्त्वा भगवान् व्यासः सत्यवतीसुतः ।\nसमाश्वास्य मुनीन् सूतं जगाम च यथागतम् ॥ ३४.१५२"
  },
  {
    "text": "इती श्रीकूर्मपुराणे षट्‌साहस्त्र्यां संहितायामुपरिविभागे त्रयस्त्रिशोऽध्यायः ॥ ३४ ॥"
  }
]
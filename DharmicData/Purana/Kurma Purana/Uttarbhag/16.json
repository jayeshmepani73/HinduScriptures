[
  {
    "text": "व्यास उवाच ।\nन हिंस्यात् सर्वभूतानिनानृतं वा वदेत् क्वचित् ।\nनाहितं नाप्रियं वाक्यं न स्तेनः स्याद् कदाचन ।। १६.१"
  },
  {
    "text": "तृणं वा यदि वा शाकं मृदं वा जलमेव वा ।\nपरस्यापहरञ्जन्तुर्नरकं प्रतिपद्यते ।। १६.२"
  },
  {
    "text": "न राज्ञः प्रतिगृह्णीयान्न शूद्रात्पतितादपि ।\nन चान्यस्मादशक्तश्च निन्दितान् वर्जयेद् बुधः ।। १६.३"
  },
  {
    "text": "नित्यं याचनको न स्यात् पुनस्तं नैव याचयेत् ।\nप्राणानपहरत्येष याचकस्तस्य दुर्मतिः ।। १६.४"
  },
  {
    "text": "न देवद्रव्यहारी स्याद् विशेषेण द्विजोत्तमः ।\nब्रह्मस्वं वा नापहरेदापद्यपि कदाचन ।। १६.५"
  },
  {
    "text": "न विषं विषमित्याहुर्ब्रह्मस्वं विषमुच्यते ।\nदेवस्वं चापि यत्नेन सदा परिहरेत् ततः ।। १६.६"
  },
  {
    "text": "पुष्पे शाकोदके काष्ठे तथा मूले फले तृणे ।\nअदत्तादानमस्तेयं मनुः प्राह प्रजापतिः ।। १६.७"
  },
  {
    "text": "ग्रहीतव्यानि पुष्पाणि देवार्चनविधौ द्विजाः ।\nनैकस्मादेव नियतमननुज्ञाय केवलम् ।। १६.८"
  },
  {
    "text": "तृणं काष्ठं फलं पुष्पं प्रकाशं वै हरेद् बुधः ।\nधर्मार्थं केवलं ग्राह्यं ह्यन्यथा पतितो भवेत् ।। १६.९"
  },
  {
    "text": "तिलमुद्‌गयवादीनां मुष्टिर्ग्राह्या पथि स्थितैः ।\nक्षुधार्तैर्नान्यथा विप्रा धर्मविद्भिरिति स्थितिः ।। १६.१०"
  },
  {
    "text": "न धर्मस्यापदेशेन पापं कृत्वा व्रतं चरेत् ।\nव्रतेन पापं प्रच्छाद्य कुर्वन् स्त्रीशूद्रलम्भनम् ।। १६.११"
  },
  {
    "text": "प्रेत्येह चेदृशो विप्रो गर्ह्यते ब्रह्मवादिभिः ।\nछद्मनाचरितं यच्च व्रतं रक्षांसि गच्छति ।। १६.१२"
  },
  {
    "text": "अलिङ्गी लिङ्गिवेषेण यो वृत्तिमुपजीवति ।\nस लिङ्गिनां हरेदेनस्तिर्यग्योनौ च जायते ।। १६.१३"
  },
  {
    "text": "बैडालव्रतिनः पापा लोके धर्मविनाशकाः ।\nसद्यः पतन्ति पापेन कर्मणस्तस्य तत् फलम् ।। १६.१४"
  },
  {
    "text": "पाखण्डिनो विकर्मस्थान् वामाचारांस्तथैव च ।\nपञ्चरात्रान् पाशुपतान् वाङ्‌मात्रेणापि नार्चयेत् ।। १६.१५"
  },
  {
    "text": "वेदनिन्दारतान् मर्त्यान् देवनिन्दारतांस्तथा ।\nद्विजनिन्दारतांश्चैव मनसापि न चिन्तयेत् ।। १६.१६"
  },
  {
    "text": "याजनं योनिसंबन्धं सहवासं च भाषणम् ।\nकुर्वाणः पतते जन्तुस्तस्माद् यत्नेन वर्जयेत् ।। १६.१७"
  },
  {
    "text": "देवद्रोहाद् गुरुद्रोहः कोटिकोटिगुणाधिकः ।\nज्ञानापवादो नास्तिक्यं तस्मात् कोटिगुणाधिकम् ।। १६.१८"
  },
  {
    "text": "गोभिश्च दैवतैर्विप्रैः कृष्या राजोपसेवया ।\nकुलान्यकुलतां यान्ति यानि हीनानि धर्मतः ।। १६.१९"
  },
  {
    "text": "कुविवाहैः क्रियालोपैर्वेदानध्ययनेन च ।\nकुलान्यकुलतां यान्ति ब्राह्मणातिक्रमेण च ।। १६.२०"
  },
  {
    "text": "अनृतात् पारदार्याच्च तथाऽभक्ष्यस्य भक्षणात् ।\nअश्रौतधर्माचरणात् क्षिप्रं नश्यति वै कुलम् ।। १६.२१"
  },
  {
    "text": "अश्रोत्रियेषु वै दानाद् वृषलेषु तथैव च ।\nविहिताचारहीनेषु क्षिप्रं नश्यति वै कुलम् ।। १६.२२"
  },
  {
    "text": "नाधार्मिकैर्वृते ग्रामे न व्याधिबहुले भृशम् ।\nन शूद्रराज्ये निवसेन्न पाखण्डजनैर्वृते ।। १६.२३"
  },
  {
    "text": "हिमवद्‌विन्ध्ययोर्मध्ये पूर्वपश्चिमयोः शुभम् ।\nमुक्त्वा समुद्रयोर्देशं नान्यत्र निवसेद् द्विजः ।। १६.२४"
  },
  {
    "text": "कृष्णो वा यत्र चरति मृगो नित्यं स्वभावतः ।\nपुण्याश्च विश्रुता नद्यस्तत्र वा निवसेद् द्विजः ।। १६.२५"
  },
  {
    "text": "अर्द्धक्रोशान्नदीकूलं वर्जयित्वा द्विजोत्तमः ।\nनान्यत्र निवसेत् पुण्यां नान्त्यजग्रामसन्निधौ ।। १६.२६"
  },
  {
    "text": "न संवसेच्च पतितैर्न चण्डालैर्न पुक्कसैः ।\nन मूर्खैर्नावलिप्तैश्च नान्त्यैर्नान्त्यावसायिभिः ।। १६.२७"
  },
  {
    "text": "एकशय्यासनं पङ्क्तिर्भाण्डपक्वान्नमिश्रणम् ।\nयाजनाध्यापनं योनिस्तथैव सहभोजनम् ।। १६.२८"
  },
  {
    "text": "सहाध्यायस्तु दशमः सहयाजनमेव च ।\nएकादश समुद्दिष्टा दोषाः साङ्कर्यसंज्ञिताः ।। १६.२९"
  },
  {
    "text": "समीपे वा व्यवस्थानात् पापं संक्रमते नृणाम् ।\nतस्मात् सर्वप्रयत्नेन साङ्कर्यं परिवर्जयेत् ।। १६.३०"
  },
  {
    "text": "एकपङ्‌क्त्युपविष्टा ये न स्पृशन्ति परस्परम् ।\nभस्मना कृतमर्यादा न तेषां संकरो भवेत् ।। १६.३१"
  },
  {
    "text": "अग्निना भस्मना चैव सलिलेन विशेषतः ।\nद्वारेण स्तम्भमार्गेण षड्‌भिः पङ्क्तिर्विभिद्यते ।। १६.३२"
  },
  {
    "text": "न कुर्याच्छुष्कवैराणि विवादं च न पैशुनम् ।\nपरक्षेत्रे गां चरन्तीं न चाचक्षति कस्यचित् ।१६.३३"
  },
  {
    "text": "न संवसेत् सूतकिना न कञ्चिन्मर्मणि स्पृशेत् ।\nन सूर्यपरिवेषं वा नेन्द्रचापं शवाग्निकम् ।१६.३४"
  },
  {
    "text": "परस्मै कथयेद् विद्वान् शशिनं वा कदाचन ।\nन कुर्याद् बहुभिः सार्द्धं विरोधं बन्धुभिस्तया ।१६.३५"
  },
  {
    "text": "आत्मनः प्रतिकूलानि परेषां न समाचरेत् ।\nतिथिं पक्षस्य न ब्रूयात् नक्षत्राणि विनिर्दिशेत् ।१६.३६"
  },
  {
    "text": "नोदक्यामभिभाषेत नाशुचिं वा द्विजोत्तमः ।\nन देवगुरुविप्राणां दीयमानं तु वारयेत् ।१६.३७"
  },
  {
    "text": "न चात्मानं प्रशंसेद् वा परनिन्दां च वर्जयेत् ।\nवेदनिन्दां देवनिन्दां प्रयत्नेन विवर्जयेत् ।। १६.३८"
  },
  {
    "text": "यस्तु देवानृषीन् विप्रान्‌वेदान् वा निन्दति द्विजः ।\nन तस्य निष्कृतिर्दृष्टा शास्त्रेष्विह मुनीश्वराः ।। १६.३९"
  },
  {
    "text": "निन्दयेद् वै गुरुं देवं वेदं वा सोपबृंहणम् ।\nकल्पकोटिशतं साग्रं रौरवे पच्यते नरः ।। १६.४०"
  },
  {
    "text": "तूष्णीमासीत निन्दायां न ब्रूयात् किंचिदुत्तरम् ।\nकर्णौ पिधाय गन्तव्यं न चैतानवलोकयेत् ।। १६.४१"
  },
  {
    "text": "वर्जयेद् वै रहस्यञ्च परेषां गूहयेद् बुधः ।\nविवादं स्वजनैः सार्द्धं न कुर्याद् वै कदाचन ।। १६.४२"
  },
  {
    "text": "न पापं पापिनां ब्रूयादपापं वा द्विजोत्तमाः ।\nस तेन तुल्यदोषः स्यान्मिथ्या द्दोषवान् भवेत् ।। १६.४३"
  },
  {
    "text": "यानि मिथ्याभिशस्तानां पतन्त्यश्रूणि रोदनात् ।\nतानिपुत्रान् पशून् घ्नन्ति तेषां मिथ्याभिशंसिनाम् ।। १६.४४"
  },
  {
    "text": "ब्रिह्महत्यासुरापाने स्तेयगुर्वङ्गनागमे ।\nदृष्टं विशोधनं वृद्धैर्नास्ति मिथ्याभिशंसने ।। १६.४५"
  },
  {
    "text": "नेक्षेतोद्यन्तमादित्यं शशिनं चानिमित्ततः ।\nनास्तं यान्तं न वारिस्थं नोपसृष्टं न मघ्यगम् ।१६.४६"
  },
  {
    "text": "तिरोहितं वाससा वा नादर्शान्तरगामिनम् ।\nन नग्नां स्त्रियमीक्षेत पुरुषं वा कदाचन ।१६.४७"
  },
  {
    "text": "न च मूत्रं पुरीषं वा न च संस्पृष्टमैथुनम् ।\nनाशुचिः सूर्यसोमादीन् ग्रहानालोकयेद् बुधः ।। १६.४८"
  },
  {
    "text": "पतितव्यङ्गचण्डालानुच्छिष्टान् नावलोकयेत् ।\nनाभिभाषेत च परमुच्छिष्टो वाऽवगुण्ठितः ।। १६.४९"
  },
  {
    "text": "न स्पृशेत् प्रेतसंस्पर्शं न क्रुद्धस्य गुरोर्मुखम् ।\nन तैलोदकयोश्छायां न पत्नीं भोजने सति ।\nनामुक्तबन्धनाङ्गां वा नोन्मत्तं मत्तमेव वा ।। १६.५०"
  },
  {
    "text": "नाश्नीयात् भार्यया सार्द्धंनैनामीक्षेत चाशुचिम् ।\nक्षुवन्तीं जृम्भमाणां वा नासनस्थां यथासुखम् ।। १६.५१"
  },
  {
    "text": "नोदके चात्मनो रूपं न कूलं श्वभ्रमेव वा ।\nन लङ्घयेच्च मूत्रं वा नाधितिष्ठेत् कदाचन ।। १६.५२"
  },
  {
    "text": "न शूद्राय मतिं दद्यात् कृशरं पायसं दधि ।\nनोच्छिष्टं वा मधु घृतं न च कृष्णाजिनं हविः ।। १६.५३"
  },
  {
    "text": "न चैवास्मै व्रतं दद्यान्न च धर्मं वदेद् बुधः ।\nन च क्रोधवशं गच्छेद् द्वेषं रागं च वर्जयेत् ।। १६.५४"
  },
  {
    "text": "लोभं दम्भं तथा यत्नादसूयां विज्ञानकुत्सनम् ।\nमानं मोहं तथा क्रोधं द्वेषञ्च परिवर्जयेत् ।। १६.५५"
  },
  {
    "text": "न कुर्यात् कस्यचित् पीडां सुतं शिष्यं च ताडयेत् ।\nन हीनानुपसेवेत न च तीक्ष्णमतीन् क्वचित् ।। १६.५६"
  },
  {
    "text": "नात्मानं चावमन्येत दैन्यं यत्नेन वर्जयेत् ।\nन विशिष्टानसत्कुर्य्यात् नात्मानं वा शंसयेद् बुधः ।। १६.५७"
  },
  {
    "text": "न नखैर्विलिखेद् भूमिं गां च संवेशयेन्न हि ।\nन नदीषु नदीं ब्रूयात् पर्वतेषु च पर्वतान् ।। १६.५८"
  },
  {
    "text": "आवासे भोजने वाऽपि न त्यजेत् हसयायिनम् ।\nनावगाहेदपो नग्नो वह्निं नातिव्रजेत् पदा ।। १६.५९"
  },
  {
    "text": "शिरोऽभ्यङ्गावशिष्टेन तैलेनाङ्गं न लेपयेत् ।\nन सर्पशस्त्रैः क्रीडेत स्वानि खानि न संस्पृशेत् ।१६.६०"
  },
  {
    "text": "रोमाणि च रहस्यानि नाशिष्टेन सह व्रजेत् ।\nन पाणिपादावग्नौच चापलानि समाश्रयेत् ।१६.६१"
  },
  {
    "text": "न शिश्नोदरचापल्यं न च श्रवणयोः क्वचित् ।\nन चाङ्गनखवादं वै कुर्यान्नाञ्जलिना पिबेत् ।१६.६२"
  },
  {
    "text": "नाभिहन्याज्जलं पद्‌भ्यां पाणिना वा कदाचन ।\nन शातयेदिष्टकाभिः फलानि सफलानि च ।१६.६३"
  },
  {
    "text": "न म्लेच्छभाषां शिक्षेत नाकर्षेच्च पदासनम् ।\nन भेदनमधिस्फोटं छेदनं वा विलेखनम् ।१६.६४"
  },
  {
    "text": "कुर्याद् विमर्दनं धीमान् नाकस्मादेव निष्फलम् ।\nनोत्सङ्गेभक्षयेद् भक्ष्यान् वृथा चेष्टां च नाचरेत् ।१६.६५"
  },
  {
    "text": "न नृत्येदथवा गायेन्न वादित्राणि वादयेत् ।\nन संहताभ्यां पाणिभ्यां कण्डूयेदात्मनः शिरः ।१६.६६"
  },
  {
    "text": "न लौकिकैः स्तवैर्देवांस्तोषयेद् बाह्यजैरपि ।\nनाक्षैः क्रीडेन्न धावेत नाप्सु विण्मूत्रमाचरेत् ।१६.६७"
  },
  {
    "text": "नोच्छिष्टः संविशेन्नित्यं न नग्नः स्नानमाचरेत् ।\nन गच्छेन्न पठेद् वाऽपि न चैव स्वशिरः स्पृशेत् ।१६.६८"
  },
  {
    "text": "न दन्तैर्नखरोमाणि छिन्द्यात् सुप्तं न बोधयेत् ।\nन बालातपमासेवेत् प्रेतधूमं विवर्जयेत् ।१६.६९"
  },
  {
    "text": "नैकः सुप्याच्छून्यगृहे स्वयं नोपानहौ हरेत् ।\nनाकारणाद् वा निष्ठीवेन्न बाहुभ्यां नदीं तरेत् ।१६.७०"
  },
  {
    "text": "न पादक्षालनं कुर्यात् पादेनैव कदाचन ।\nनाग्नौ प्रतापयेत् पादौ न कांस्ये धावयेद् बुधः ।१६.७१"
  },
  {
    "text": "नातिप्रसारयेद् देवं ब्राह्मणान् गामथापि वा ।\nवाय्वग्निगुरुविप्रान् वा सूर्यं वा शशिनं प्रति ।। १६.७२"
  },
  {
    "text": "अशुद्धः शयनं यानं स्वाध्यायं स्नानभोजनम् ।\nबहिर्निष्क्रमणं चैव न कुर्वीत कथञ्चन ।। १६.७३"
  },
  {
    "text": "स्वप्नमध्ययनं स्नानमुच्चारं भोजनं गतिम् ।\nउभयोः संध्ययोर्नित्यं मध्याह्ने चैव वर्जयेत् ।। १६.७४"
  },
  {
    "text": "न स्पृशेत् पाणिनोच्छिष्टो विप्रोगोब्राह्मणानलान् ।\nन चैवान्नं पदा वाऽपि न देवप्रतिमां स्पृशेत् ।। १६.७५"
  },
  {
    "text": "नाशुद्धोऽग्निं परिचरेन्न देवान् कीर्त्तयेदृषीन् ।\nनावगाहेदगाधाम्बु धारयेन्नाग्निमेकतः ।। १६.७६"
  },
  {
    "text": "न वामहस्तेनोद्धत्य पिबेद् वक्त्रेण वा जलम् ।\nनोत्तरेदनुपस्पृश्य नाप्सु रेतः समुत्सृजेत् ।। १६.७७"
  },
  {
    "text": "अमेध्यलिप्तमन्यद् वा लोहितं वा विषाणि वा ।\nव्यतिक्रमेन्न स्रवन्तीं नाप्सु मैथुनमाचरेत् ।१६.७८"
  },
  {
    "text": "चैत्यं वृक्षं न वै छिन्द्यान्नाप्सु ष्ठीवनमाचरेत् ।\nनास्थिभस्मकपालानि न केशान्न च कण्टकान् ।\nओषांङ्गारकरीषं वा नाधितिष्ठेत् कदाचन ।।१६.७९"
  },
  {
    "text": "न चाग्निं लङ्घयेद् धीमान् नोपदध्यादधः क्वचित् ।\nन चैनं पादतः कुर्यान्मुखेन न धमेद् बुधः ।१६.८०"
  },
  {
    "text": "न कूपमवरोहेत नावेक्षेताशुचिः क्वचित् ।\nअग्नौ न प्रक्षिपेदग्निं नाद्भिः प्रशमयेत् तथा ।१६.८१"
  },
  {
    "text": "सुहृन्मरणमार्तिं वा न स्वयं श्रावयेत् परान् ।\nअपण्यं कूटपण्यं वा विक्रये न प्रयोजयेत्।१६.८२"
  },
  {
    "text": "न वह्निं मुखनिश्वासैर्ज्वालयेन्नाशुचिर्बुधः ।\nपुण्यस्नानोदकस्थाने सीमान्तं वा कृषेन्न तु ।१६.८३"
  },
  {
    "text": "न भिन्द्यात् पूर्वसमयमभ्युपेतं कदाचन ।\nपरस्परं पशून् व्यालान् पक्षिणो नावबोधयेत् ।१६.८४"
  },
  {
    "text": "परबाधां न कुर्वीत जलवातातपादिभिः ।\nकारयित्वा स्वकर्माणि कारून् पश्चान्न वर्जयेत् ।\nसायंप्रातर्गृहद्वारान् भिक्षार्थं नावघाटयेत् ।। १६.८५"
  },
  {
    "text": "बहिर्माल्यं बहिर्गन्धं भार्यया सह भोजनम् ।\nविगृह्य वादं कुद्वारप्रवेशं च विवर्जयेत् ।। १६.८६"
  },
  {
    "text": "न खादन्‌ब्राह्मणस्तिष्ठेन्न जल्पेद् वा हसन् बुधः ।\nस्वमग्निं नैव हस्तेन स्पृशेन्नाप्सु चिरं वसेत् ।। १६.८७"
  },
  {
    "text": "न पक्षकेणोपधमेन्न शूर्पेण न पाणिना ।\nमुखेनैव धमेदग्निं मुखादग्निरजायत ।। १६.८८"
  },
  {
    "text": "परस्त्रियं न भाषेत नायाज्यं याजयेद् द्विजः ।\nनैकश्चरेत् सभां विप्रः समवायं च वर्जयेत् ।\nन देवायतनं गच्छेत् कदाचिद् वाऽप्रदक्षिणम् ।१६.८९"
  },
  {
    "text": "न वीजयेद् वा वस्त्रेण न देवायतने स्वपेत् ।\nनैकोऽध्वानं प्रपद्येत नाधार्मिकजनैः सह ।१६.९०"
  },
  {
    "text": "न व्याधिदूषितैर्वापि न शूद्रैः पतितैर्न वा ।\n नोपानद्वर्ज्जितोऽध्वानं जलादिरहितस्तथा ।१६.९१"
  },
  {
    "text": "न रात्रौ वारिणा सार्द्धं न विना च कमण्डलुम् ।\nनाग्निगोब्राह्मणादीनामन्तरेण व्रजेत् क्वचित् ।। १६.९२"
  },
  {
    "text": "निवत्स्यन्तीं न वनितामतिक्रामेत् क्वचिद् द्विजः ।\nन निन्देद् योगिनः सिद्धान् व्रतिनो वा यतींस्तथा ।। १६.९३"
  },
  {
    "text": "देवतायतनं प्राज्ञो देवानां चैव मन्त्रिणाम् ।\nनाक्रामेत् कामतश्छायां ब्राह्मणानां च गोरपि ।। १६.९४"
  },
  {
    "text": "स्वां तु नाक्रमयेच्छायां पतिताद्यैर्न रोगिभिः ।\nनाङ्गारभस्मकेशादिष्वधितिष्ठेत् कदाचन ।। १६.९५"
  },
  {
    "text": "वर्जयेन्मार्जनीरेणुं स्नानवस्त्रघटोदकम् ।\nन भक्षयेदभक्ष्याणि नापेयं चापिबेद् द्विजः ।। १६.९६"
  }
]
[
  {
    "text": "ईश्वर उवाच ।\nअतः परं प्रवक्ष्यामि योगं परमदुर्लभम् ।\nयेनात्मानं प्रपश्यन्ति भानुमन्तमिवेश्वरम् ।। ११.१"
  },
  {
    "text": "योगाग्निर्दहति क्षिप्रमशेषं पापपञ्जरम् ।\nप्रसन्नं जायते ज्ञानं साक्षान्निर्वाणसिद्धिदम् ।। ११.२"
  },
  {
    "text": "योगात्संजायते ज्ञानं ज्ञानाद् योगः प्रवर्त्तते ।\nयोगज्ञानाभियुक्तस्य प्रसीदति महेश्वरः ।। ११.३"
  },
  {
    "text": "एककालं द्विकालं वा त्रिकालं नित्यमेव वा ।\nये युञ्जन्ति महायोगं ते विज्ञेया महेश्वराः ।। ११.४"
  },
  {
    "text": "योगस्तु द्विविधो ज्ञेयो ह्यभावः प्रथमो मतः ।\nअपरस्तु महायोगः सर्वयोगोत्तमोत्तमः ।। ११.५"
  },
  {
    "text": "शून्यं सर्वनिराभासं स्वरूपं यत्र चिन्त्यते ।\nअभावयोगः स प्रोक्तो येनात्मानं प्रपश्यति ।। ११.६"
  },
  {
    "text": "यत्र पश्यति चात्मानं नित्यानन्दं निरञ्जनम् ।\nमयैक्यं स महायोगो भाषितः परमेश्वरः ।। ११.७"
  },
  {
    "text": "ये चान्ये योगिनां योगाः श्रूयन्ते ग्रन्थविस्तरे ।\nसर्वे ते ब्रह्मयोगस्य कलां नार्हन्ति षोडशीम् ।। ११.८"
  },
  {
    "text": "यत्र साक्षात् प्रपश्यन्ति विमुक्ता विश्वमीश्वरम् ।\nसर्वेषामेव योगानां स योगः परमो मतः ।। ११.९"
  },
  {
    "text": "सहस्रशोऽथ शतशो ये चेश्वरबहिष्कृताः ।\nन ते पश्यन्ति मामेकं योगिनो यतमानसाः ।। ११.१०"
  },
  {
    "text": "प्राणायामस्तथा ध्यानं प्रत्याहारोऽथ धारणा ।\nसमाधिश्च मुनिश्रेष्ठा यमो नियम आसनम् ।। ११.११"
  },
  {
    "text": "मय्येकचित्ततायोगो वृत्त्यन्तरनिरोधतः ।\nतत्साधनानि चान्यानि युष्माकं कथितानि तु ।। ११.१२"
  },
  {
    "text": "अहिंसा सत्यमस्तेयं ब्रह्मचर्यापरिग्रहौ ।\nयमाः संक्षेपतः प्रोक्ताश्चित्तशुद्धिप्रदा नृणाम् ।। ११.१३"
  },
  {
    "text": "कर्मणा मनसा वाचा सर्वभूतेषु सर्वदा ।\nअक्लेशजननं प्रोक्ता त्वहिंसा परमर्षिभिः ।। ११.१४"
  },
  {
    "text": "अहिंसायाः परो धर्मो नास्त्यहिंसा परं सुखम् ।\nविधिना या भवेद्धिंसा त्वहिंसैव प्रकीर्त्तिता ।। ११.१५"
  },
  {
    "text": "सत्येन सर्वमाप्नोति सत्ये सर्वं प्रतिष्ठितम् ।\nयथार्थकथनाचारः सत्यं प्रोक्तं द्विजातिभिः ।। ११.१६"
  },
  {
    "text": "परद्रव्यापहरणं चौर्यादऽथ बलेन वा ।\nस्तेयं तस्यानाचरणादस्तेयं धर्मसाधनम् ।। ११.१७"
  },
  {
    "text": "कर्मणा मनसा वाचा सर्वावस्थासु सर्वदा ।\nसर्वत्र मैथुनत्यागं ब्रह्मचर्यं प्रचक्षते ।। ११.१८"
  },
  {
    "text": "द्रव्याणामप्यनादानमापद्यपि तथेच्छया ।\nअपरिग्रहं इत्याहुस्तं प्रयत्नेन पालयेत् ।। ११.१९"
  },
  {
    "text": "तपः स्वाध्यायसंतोषौ शौचमीश्वरपूजनम् ।\nसमासान्नियमाः प्रोक्ता योगसिद्धिप्रदायिनः ।। ११.२०"
  },
  {
    "text": "उपवासपराकादिकृच्छ्रचान्द्रायणादिभिः ।\nशरीरशोषणं प्राहुस्तापसास्तप उत्तमम् ।। ११.२१"
  },
  {
    "text": "वेदान्तशतरुद्रीयप्रणवादिजपं बुधाः ।\nसत्त्वसिद्धिकरं पुंसां स्वाध्यायं परिचक्षते ।। ११.२२"
  },
  {
    "text": "स्वाध्यायस्य त्रयो भेदा वाचिकोपांशुमानसाः ।\nउत्तरोत्तरवैशिष्ट्यं प्राहुर्वेदार्थवेदिनः ।। ११.२३"
  },
  {
    "text": "यः शब्दबोधजननः परेषां श्रृण्वतां स्फुटम् ।\nस्वाध्यायो वाचिकः प्रोक्त उपांशोरथ लक्षणम् ।। ११.२४"
  },
  {
    "text": "ओष्ठयोः स्पन्दमात्रेण परस्याशब्दबोधकम् ।\nउपांशुरेष निर्दिष्टः साहस्रवाचिकोजपः ।। ११.२५"
  },
  {
    "text": "यत्पदाक्षरसङ्गत्या परिस्पन्दनवर्जितम् ।\nचिन्तनं सर्वशब्दानां मानसं तं जपं विदुः ।। ११.२६"
  },
  {
    "text": "यदृच्छालाभतो नित्यमलं पुंसो भवेदिति ।\nप्राशस्त्यमृषयः प्राहुः संतोषं सुखलक्षणम् ।। ११.२७"
  },
  {
    "text": "बाह्यमाभ्यन्तरं शौचं द्विधा प्रोक्तं द्विजोत्तमाः ।\nमृज्जलाभ्यां स्मृतं बाह्यं मनः शुद्धिरथान्तरम् ।। ११.२८"
  },
  {
    "text": "स्तुतिस्मरणपूजाभिर्वाङ्‌मनः कायकर्मभिः ।\nसुनिश्चला शिवे भक्तिरेतदीश्वरपूजनम् ।। ११.२९"
  },
  {
    "text": "यमाश्च नियमाः प्रोक्ताः प्राणायामं निबोधत ।\nप्राणः स्वदेहजो वायुरायामस्तन्निरोधनम् ।। ११.३०"
  },
  {
    "text": "उत्तमाधममध्यत्वात् त्रिधाऽयं प्रतिपादितः ।\nय एव द्विविधः प्रोक्तः सगर्भोऽगर्भ एव च ।। ११.३१"
  },
  {
    "text": "मात्राद्वादशको मन्दश्चतुर्विशतिमात्रकः ।\nमध्यमः प्राणसंरोधः षट्‌त्रिंशान्मात्रिकोत्तमः ।। ११.३२"
  },
  {
    "text": "यः स्वेदकम्पनोच्छ्वासजनकस्तु यथाक्रमम् ।\nमन्दमध्यममुख्यानामानन्दादुत्तमोत्तमः ।। ११.३३"
  },
  {
    "text": "सगर्भमाहुः सजपमगर्भं विजपं बुधाः ।\nएतद् वै योगिनामुक्तं प्राणायामस्य लक्षणम् ।। ११.३४"
  },
  {
    "text": "सव्याहृतिं सप्रणवां गायत्रीं शिरसा सह ।\nत्रिर्जपेदायतप्राणः प्राणायामः स उच्यते ।। ११.३५\nरेचकः पूरकश्चैव प्राणायामोऽथ कुम्भकः ।\nप्रोच्यते सर्वशास्त्रेषु योगिभिर्यतमानसैः ।। ११.३६"
  },
  {
    "text": "रेचको बाह्यनिश्वासः पूरकस्तन्निरोधनः ।\nसाम्येन संस्थितिर्या सा कुम्भकः परिगीयते ।। ११.३७"
  },
  {
    "text": "इन्द्रियाणां विचरतां विषयेषु स्वबावतः ।\nनिग्रहः प्रोच्यते सद्भिः प्रत्याहारस्तु सत्तमाः ।। ११.३८"
  },
  {
    "text": "हृत्पुण्डरीके नाभ्यां वा मूर्ध्नि पर्वसुस्तके ।\nएवमादिषु देशेषु धारणा चित्तबन्धनम् ।। ११.३९"
  },
  {
    "text": "देशावस्थितिमालम्ब्य बुद्धेर्या वृत्तिसंततिः ।\nवृत्त्यन्तरैरसृष्टा या तद्ध्यानं सूरयो विदुः ।। ११.४०"
  },
  {
    "text": "एकाकारः समाधिः स्याद् देशालम्बनवर्जितः ।\nप्रत्ययो ह्यर्थमात्रेण योगसाधनमुत्तमम् ।। ११.४१"
  },
  {
    "text": "धारणा द्वादशायामा ध्यानं द्वादशधारणाः ।\nध्यानं द्वादशकं यावत् समाधिरभिधीयते ।। ११.४२"
  },
  {
    "text": "आसनं स्वस्तिकं प्रोक्तं पद्ममर्द्धासनं तथा ।\nसाधनानां च सर्वेषामेतत्साधनमुत्तमम् ।। ११.४३"
  },
  {
    "text": "ऊर्वोरुपरि विप्रेन्द्राः कृत्वा पादतले उभे ।\nसमासीनात्मनः पद्ममेतदासनमुत्तमम् ।। ११.४४"
  },
  {
    "text": "एकं पादमथैकस्मिन् विष्टभ्योरसि सत्तमाः ।\nआसीनार्द्धासनमिदं योगसाधनमुत्तमम् ।। ११.४५"
  },
  {
    "text": "उभे कृत्वा पादतले जानूर्वोरन्तरेण हि ।\nसमासीतात्मनः प्रोक्तमासनं स्वस्तिकं परम् ।। ११.४६"
  },
  {
    "text": "अदेशकाले योगस्य दर्शनं हि न विद्यते ।\nअग्न्यभ्यासे जले वाऽपि शुष्कपर्णचये तथा ।। ११.४७\nजन्तुव्याप्ते श्मशाने च जीर्णगोष्ठे चतुष्पथे ।\nसशब्दे सभये वाऽपि चैत्यवल्मीकसंचये ।। ११.४८"
  },
  {
    "text": "अशुभे दुर्जनाक्रान्ते मशकादिसमन्विते ।\nनाचरेद् देहबाधे वा दौर्मनस्यादिसंभवे ।। ११.४९"
  },
  {
    "text": "सुगुप्ते सुशुभे देशे गुहायां पर्वतस्य तु ।\nनद्यास्तीरे पुण्यदेशे देवतायतने तथा ।। ११.५०"
  },
  {
    "text": "गृहे वा सुशुभे रम्ये विजने जन्तुवर्जिते ।\nयुञ्जीत योगी सततमात्मानं मत्परायणः ।। ११.५१"
  },
  {
    "text": "नमस्कृत्याथ योगीन्द्रान् सशिष्यांश्च विनायकम् ।\nगुरुं चैवाथ मां योगी युञ्जीत सुसमाहितः ।। ११.५२"
  },
  {
    "text": "आसनं स्वस्तिकं बद्ध्वा पद्ममर्द्धमथापि वा ।\nनासिकाग्रे समां दृष्टिमीषदुन्मीलितेक्षणः ।। ११.५३"
  },
  {
    "text": "कृत्वाऽथ निर्भयः शान्तस्त्यक्त्वा मायामयं जगत् ।\nस्वात्मन्यवस्थितं देवं चिन्तयेत् परमेश्वरम् ।। ११.५४"
  },
  {
    "text": "शिखाग्रे द्वादशाङ्‌गुल्ये कल्पयित्वाऽथ पङ्कजम् ।\nधर्मकन्दसमुद्‌भूतं ज्ञाननालं सुशोभनम् ।। ११.५५"
  },
  {
    "text": "ऐश्वर्याष्टदलं श्वेतं परं वैराग्यकर्णिकम् ।\nचिन्तयेत् परमं कोशं कर्णिकायां हिरण्मयम् ।। ११.५६"
  },
  {
    "text": "सर्वशक्तिमयं साक्षाद् यं प्राहुर्दिव्यमव्ययम् ।\nओंकारवाच्यमव्यक्तं रश्मिजालसमाकुलम् ।। ११.५७"
  },
  {
    "text": "चिन्तयेत् तत्र विमलं परं ज्योतिर्यदक्षरम् ।\nतस्मिन् ज्योतिषि विन्यस्यस्वात्मानं तदभेदतः ।। ११.५८"
  },
  {
    "text": "ध्यायीताकाशमध्यस्थमीशं परमकारणम् ।\nतदात्मा सर्वगो भूत्वा न किंचिदपि चिन्तयेत् ।। ११.५९\nएतद् गुह्यतमं ध्यानं ध्यानान्तरमथोच्यते ।\nचिन्तयित्वा तु पूर्वोक्तं हृदये पद्ममुत्तमम् ।। ११.६०"
  },
  {
    "text": "आत्मानमथ कर्त्तारं तत्रानलसमत्विषम् ।\nमध्ये वह्निशिखाकारं पुरुषं पञ्चविंशकम् ।। ११.६१"
  },
  {
    "text": "चिन्तयेत् परमात्मानं तन्मध्ये गगनं परम् ।\nओंकरबोधितं तत्त्वं शाश्वतं शिवमच्युतम् ।। ११.६२"
  },
  {
    "text": "अव्यक्तं प्रकृतौ लीनं परं ज्योतिरनुत्तमम् ।\nतदन्तः परमं तत्त्वमात्माधारं निरञ्जनम् ।। ११.६३"
  },
  {
    "text": "ध्यायीत तन्मयो नित्यमेकरूपं महेश्वरम् ।\nविशोध्य सर्वतत्त्वानि प्रणवेनाथवा पुनः ।। ११.६४"
  },
  {
    "text": "संस्थाप्य मयि चात्मानं निर्मले परमे पदे ।\nप्लावयित्वात्मनो देहं तेनैव ज्ञानवारिणा ।। ११.६५"
  },
  {
    "text": "मदात्मा मन्मना भस्म गृहीत्वा त्वग्निहोत्रजम् ।\nतेनोद्धृत्य तु सर्वाङ्गमग्निरित्यादिमन्त्रतः ।११.६६"
  },
  {
    "text": "चिन्तयेत् स्वात्मनीशानं परं ज्योतिः स्वरूपिणम् ।\nएष पाशुपतो योगः पशुपाशविमुक्तये ।११.६७"
  },
  {
    "text": "सर्ववेदान्तसारोऽयमत्याश्रममिति श्रुतिः ।\nएतत् परतरं गुह्यं मत्सायुज्य प्रदायकम् ।११.६८"
  },
  {
    "text": "द्विजातीनां तु कथितं भक्तानां ब्रह्मचारिणाम् ।\nब्रह्मचर्यमहिंसा च क्षमा शौचं तपो दमः ।११.६९"
  },
  {
    "text": "संतोषः सत्यमास्तिक्यं व्रताङ्गानि विशेषतः ।\nएकेनाप्यथ हीनेन व्रतमस्य तु लुप्यते ।११.७०"
  },
  {
    "text": "तस्मादात्मुगुणोपेतो मद्‌व्रतं वोढुमर्हति ।\nवीतरागभयक्रोधा मन्मया मामुपाश्रिताः ।११.७१"
  },
  {
    "text": "बहवोऽनेन योगेन पूता मद्भावमागताः ।\nये यथा मां प्रपद्यन्ते तांस्तथैव भजाम्यहम् ।११.७२"
  },
  {
    "text": "ज्ञानयोगेन मां तस्माद् यजेत परमेश्वरम् ।\nअथवा भक्तियोगेन वैराग्येण परेण तु ।११.७३"
  },
  {
    "text": "चेतसा बोधयुक्तेन पूजयेन्मां सदा शुचिः ।\nसर्वकर्माणि संन्यस्य भिक्षाशी निष्परिग्रहः ।११.७४"
  },
  {
    "text": "प्राप्नोति मम सायुज्यं गुह्यमेतन्मयोदितम् ।\nअद्वेष्टा सर्वभूतानां मैत्रः करुण एव च ।११.७५"
  },
  {
    "text": "निर्ममो निरहंकारो यो मद्भक्तः स मे प्रियः ।\nसंतुष्टः सततं योगी यतात्मा दृढनिश्चयः ।११.७६"
  },
  {
    "text": "मय्यर्पितमनो बुद्धिर्यो मद्भक्तः स मे प्रियः ।\nयस्मान्नोद्विजते लोको लोकान्नोद्विजते च यः ।११.७७"
  },
  {
    "text": "हर्षामर्षभयोद्वेगैर्मुक्तो यः स हि मे प्रियः ।\nअनपेक्षः शुचिर्दक्ष उदासीनो गतव्यथः ।११.७८"
  },
  {
    "text": "सर्वारम्भपरित्यागी भक्तिमान् यः स मे प्रियः ।\nतुल्यनिन्दास्तुतिर्मौनी संतुष्टो येन केनचित् ।११.७९"
  },
  {
    "text": "अनिकेतः स्थिरमतिर्मद्भक्तो मामुपैष्यति ।\nसर्वकर्माण्यपि सदा कुर्वाणो मत्परायणः ।११.८०"
  },
  {
    "text": "मत्प्रसादादवाप्नोति शाश्वतं परमं पदम् ।\nचेतसा सर्वकर्माणि मयि संन्यस्य मत्परः ।११.८१"
  },
  {
    "text": "निराशीर्निर्ममो भूत्वा मामेकं शरणं व्रजेत् ।\nत्यक्त्वा कर्मफलासङ्गं नित्यतृप्तो निराश्रयः ।११.८२"
  },
  {
    "text": "कर्मण्यपिप्रवृत्तोऽपि नैव तेन निबध्यते ।\nनिराशीर्यतचित्तात्मा त्यक्तसर्वपरिग्रहः ।११.८३"
  },
  {
    "text": "शारीरं केवलं कर्म कुर्वन्नाप्नोति तत्पदम् ।\nयदृच्छालाभतुष्टस्य द्वन्द्वातीतस्य चैव हि ।११.८४"
  },
  {
    "text": "कुर्वतो मत्प्रसादार्थं कर्म संसारनाशनम् ।\nमन्मना मन्नमस्कारो मद्याजी मत्परायणः ।११.८५"
  },
  {
    "text": "मामुपास्ते योगीशं ज्ञात्वा मां परमेश्वरम् ।\nमद्‌बुद्धयो मां सततं बोधयन्तः परस्परम् ।११.८६"
  },
  {
    "text": "कथयन्तश्च मां नित्यं मम सायुज्यमाप्नुयुः ।\nएवं नित्याभियुक्तानां मायेयं कर्मसान्वगम् ।११.८७"
  },
  {
    "text": "नाशयामि तमः कृत्स्नं ज्ञानदीपेन भास्वता ।\nमद्‌बुद्धयो मां सततं पूजयन्तीह ये जनाः ।११.८८"
  },
  {
    "text": "तेषां नित्याभियुक्तानां योगक्षेमं वहाम्यहम् ।\nयेऽन्ये च कामभोगार्थं यजन्ते ह्यन्यदेवताः ।११.८९"
  },
  {
    "text": "तेषां तदन्तं विज्ञेयं देवतानुगतं फलम् ।\nये चान्यदेवताभक्ताः पूजयन्तीह देवताः ।११.९०"
  },
  {
    "text": "मद्भावनासमायुक्ता मुच्यन्ते तेऽपि मानवाः ।\nतस्माद्विनश्वरानन्यांस्त्यक्त्वा देवानशेषतः ।११.९१"
  },
  {
    "text": "मामेव संश्रयेदीशं स याति परमं पदम् ।\nत्यक्त्वा पुत्रादिषु स्नेहं निः शोको निष्परिग्रहः ।११.९२"
  },
  {
    "text": "यजेच्चामरणाल्लिङ्गं विरक्तः परमेश्वरम् ।\nयेऽर्चयन्ति सदा लिङ्गं त्यक्त्वा भोगानशेषतः ।११.९३"
  },
  {
    "text": "एकेन जन्मना तेषां ददामि परमैश्वरम् ।\nपरात्मनः सदा लिङ्गं केवलं सन्निरञ्जनम् ।११.९४"
  },
  {
    "text": "ज्ञानात्मकं सर्वगतं योगिनां हृदि संस्थितम् ।\nये चान्ये नियता भक्ता भावयित्वा विधानतः ।११.९५"
  },
  {
    "text": "यत्र क्वचन तल्लिङ्‌गमर्चयन्ति महेश्वरम् ।\nजले वा वह्निमध्ये वा व्योम्नि सूर्येऽथवाऽन्यतः ।११.९६"
  },
  {
    "text": "रत्नादौ भावयित्वेशमर्चयेल्लिङ्गमैश्वरम् ।\nसर्वं लिङ्गमयं ह्येतत् सर्वं लिङ्गे प्रतिष्ठितम् ।११.९७"
  },
  {
    "text": "तस्माल्लिङ्गेऽर्चयेदीशं यत्र क्वचन शाश्वतम् ।\nअग्नौ क्रियावतामप्सु व्योम्नि सूर्ये मनीषिणाम् ।११.९८"
  },
  {
    "text": "काष्ठादिष्वेव मूर्खाणां हृदि लिङ्गंतुयोगिनाम् ।\nयद्यनुत्पन्निविज्ञानो विरक्तः प्रीतिसंयुतः ।११.९९"
  },
  {
    "text": "यावज्जीवं जपेद् युक्तः प्रणवं ब्रह्मणो वपुः ।\nअथवा शतरुद्रीयं जपेदामरणाद् द्विजः ।११.१००"
  },
  {
    "text": "एकाकी यतचित्तात्मा स याति परमं पदम् ।\nवसेच्चामरणाद् विप्रो वाराणस्यां समाहितः ।११.१०१"
  },
  {
    "text": "सोऽपीश्वरप्रसादेन याति तत् परमं पदम् ।\nतत्रोत्क्रमणकाले हि सर्वेषामेव देहिनाम् ।११.१०२"
  },
  {
    "text": "ददाति तत् परं ज्ञानं येन मुच्यते बन्धनात् ।\nवर्णाश्रमविधिं कृत्स्नं कुर्वाणो मत्परायणः ।११.१०३"
  },
  {
    "text": "तेनैव जन्मना ज्ञानं लब्ध्वा याति शिवं पदम् ।\nयेऽपि तत्र वसन्तीह नीचा वा पापयोनयः ।११.१०४"
  },
  {
    "text": "सर्वे तरन्ति संसारमीश्वरानुग्रहाद् द्विजाः ।\nकिन्तु विघ्ना भविष्यन्ति पापोपहतचेतसाम् ।११.१०५"
  },
  {
    "text": "धर्मन् समाश्रयेत् तस्मान्मुक्तये नियतं द्विजाः ।\nएतद् रहस्यं वेदानां न देयं यस्य कस्य चित् ।११.१०६"
  },
  {
    "text": "धार्मिकायैव दातव्यं भक्ताय ब्रह्मचारिणे ।\nव्यास उवाच ।\nइत्येतदुक्त्वा भगवानात्मयोगमनुत्तमम् ।११.१०७"
  },
  {
    "text": "व्याजहार समासीनं नारायणमनामयम् ।\nमयैतद् भाषितं ज्ञानं हितार्थं ब्रह्मवादिनाम् ।११.१०८"
  },
  {
    "text": "दातव्यं शान्तचित्तेभ्यः शिष्येभ्यो भवता शिवम् ।\nउक्त्वैवमर्थं योगीन्द्रानब्रवीद् भगवानजः ।११.१०९"
  },
  {
    "text": "हिताय सर्वभक्तानां द्विजातीनां द्विजोत्तमाः ।\nभवन्तोऽपि हि मज्ज्ञानं शिष्याणां विधिपूर्वकम् ।११.११०"
  },
  {
    "text": "उपदेक्ष्यन्ति भक्तानां सर्वेषां वचनान्मम ।\nअयं नारायणो योऽहमीश्वरो नात्र संशयः ।११.१११"
  },
  {
    "text": "नान्तरं ये प्रपश्यन्ति तेषां देयमिदं परम् ।\nममैषा परमा मूर्त्तिर्नारायणसमाह्वया ।११.११२"
  },
  {
    "text": "सर्वभूतात्मभूतस्था शान्ता चाक्षरसंज्ञिता ।\nये त्वन्यथा प्रपश्यन्ति लोके भेददृशो जनाः ।११.११३"
  },
  {
    "text": "ते मुक्तिं प्रपश्यन्ति जायन्ते च पुनः पुनः ।\nये त्वेनं विष्णुमव्यक्तं माञ्च देवं महेश्वरम् ।११.११४"
  },
  {
    "text": "एकीभावेन पश्यन्ति न तेषां पुनरुद्भवः ।\nतस्मादनादिनिधनं विष्णुमात्मानमव्ययम् ।११.११५"
  },
  {
    "text": "मामेव संप्रपश्यध्वं पूजयध्वं तथैव हि ।\nयेऽन्यथा मां प्रपश्यन्ति मत्वेवं देवतान्तरम् ।११.११६"
  },
  {
    "text": "ते यान्ति नरकान् घोरान् नाहं तेषु व्यवस्थितः ।\nमूर्खं वा पण्डितं वापि ब्राह्मणं वा मदाश्रयम् ।११.११७"
  },
  {
    "text": "मोचयामि श्वपाकं वा न नारायणनिन्दकम् ।\nतस्मादेष महायोगी मद्भक्तैः पुरुषोत्तमः ।११.११८"
  },
  {
    "text": "अर्चनीयो नमस्कार्यो मत्प्रीतिजननाय हि ।\nएवमुक्त्वा समालिङ्‌ग्य वासुदेवं पिनाकधृक् ।११.११९"
  },
  {
    "text": "अन्तर्हितोऽभवत् तेषां सर्वेषामेव पश्यताम् ।\nनारायणोऽपि भगवांस्तापसं वेषमुत्तमम् ।११.१२०"
  },
  {
    "text": "जग्राह योगिनः सर्वांस्त्यक्त्वा वै परमं वपुः ।\nज्ञानं भवद्भिरमलं प्रसादात् परमेष्ठिनः ।११.१२१"
  },
  {
    "text": "साक्षाद्देव महेशस्य ज्ञानं संसारनाशनम् ।\nगच्छध्वं विज्वराः सर्वे विज्ञानं परमेष्ठिनः ।११.१२२"
  },
  {
    "text": "प्रवर्त्तयध्वं शिष्येभ्यो धार्मिकेभ्यो मुनीश्वराः ।\nइदं भक्ताय शान्ताय धार्मिकायाहिताग्नये ।११.१२३"
  },
  {
    "text": "विज्ञानमैश्वरं देयं ब्राह्मणाय विशेषतः ।\nएवमुक्त्वा स विश्वात्मा योगिनां योगवित्तमः ।११.१२४"
  },
  {
    "text": "नारायणो महायोगी जगामादर्शनं स्वयम् ।\nतेऽपि देवादिदेवेशं नमस्कृत्य महेश्वरम् ।११.१२५"
  },
  {
    "text": "नारायणं च भूतादिं स्वानि स्थानानि लेभिरे।\nसनत्कुमारो भगवान् संवर्त्ताय महामुनिः ।११.१२६"
  },
  {
    "text": "दत्तवानैश्वरं ज्ञानं सोऽपि सत्यव्रताय तु ।\nसनन्दनोऽपि योगीन्द्रः पुलहाय महर्षये ।११.१२७"
  },
  {
    "text": "प्रददौ गौतमायाथ पुलहोऽपि प्रजापतिः ।\nअङ्गिरा वेदविदुषे भरद्वाजाय दत्तवान् ।११.१२८"
  },
  {
    "text": "जैगीषव्याय कपिलस्तथा पञ्चशिखाय च ।\nपराशरोऽपि सनकात् पिता मे सर्वतत्त्वदृक् ।११.१२९\nलेभेतत्परमं ज्ञानं तस्माद् वाल्मीकिराप्तवान् ।\nममोवाच पुरा देवः सतीदेहभवाङ्गजः ।११.१३०"
  },
  {
    "text": "वामदेवो महायोगी रुद्रः किल पिनाकधृक् ।\nनारायणोऽपि भगवान् देवकीतनयो हरिः ।११.१३१"
  },
  {
    "text": "अर्जुनाय स्वयं साक्षात् दत्तवानिदमुत्तमम् ।\nयदाहं लब्धवान् रुद्राद् वामदेवादनुत्तमम् ।११.१३२"
  },
  {
    "text": "विशेषाद् गिरिशे भक्तिस्तस्मादारभ्य मेऽभवत् ।\nशरण्यं शरणं रुद्रं प्रपन्नोऽहं विशेषतः ।११.१३३"
  },
  {
    "text": "भूतेशं गिरशं स्थाणुं देवदेवं त्रिशूलिनम् ।\nभवन्तोऽपि हि तं देवं शंभुं गोवृषवाहनम् ।११.१३४"
  },
  {
    "text": "प्रपद्यन्तां सपत्नीकाः सपुत्राः शरणं शिवम् ।\nवर्त्तध्वं तत्प्रसादेन कर्मयोगेन शंकरम् ।११.१३५"
  },
  {
    "text": "पूजयध्वं महादेव गोपतिं व्यालभूषणम् ।\nएवमुक्ते पुनस्ते तु शौनकाद्या महेश्वरम् ।११.१३६"
  },
  {
    "text": "प्रणेमुः शाश्वतं स्थाणुं व्यासं सत्यवतीसुतम् ।\nअब्रुवन् हृष्टमनसः कृष्णद्वैपायनं प्रभुम् ।११.१३७"
  },
  {
    "text": "साक्षाद्देवं हृषीकेशं सर्वलोकमहेश्वरम् ।\nभवत्प्रसादादचला शरण्ये गोवृषध्वजे ।११.१३८"
  },
  {
    "text": "इदानीं जायते भक्तिर्या देवैरपि दुर्लभा ।\nकथयस्व मुनिश्रेष्ठ कर्मयोगमनुत्तमम् ।११.१३९"
  },
  {
    "text": "येनासौ भगवानीशः समाराध्यो मुमुक्षुभिः ।\nत्वत्संनिधावेव सूतः श्रृणोतु भगवद्वचः ।११.१४०"
  },
  {
    "text": "तद्वच्चाखिललोकानां रक्षणं धर्मसंग्रहम् ।"
  },
  {
    "text": "यदुक्तं देवदेवेन विष्णुना कूर्मरूपिणा ।११.१४१"
  },
  {
    "text": "पृष्टेन मुनिभिः पूर्वं शक्रेणामृतमन्थने ।\nश्रुत्वा सत्यवतीसूनुः कर्मयोगं सनातनम् ।११.१४२"
  },
  {
    "text": "मुनीनां भाषितं कृत्स्नं प्रोवाच सुसमाहितः ।\nय इमं पठते नित्यं संवादं कृत्तिवाससः ।११.१४३"
  },
  {
    "text": "सनत्कुमारप्रमुखैः सर्वपापैः प्रमुच्यते ।\nश्रावयेद्‌ वा द्विजान्‌ शुद्धान्‌ ब्रह्मचर्यपरायणान् ।११.१४४"
  },
  {
    "text": "यो वा विचारयेदर्थं स याति परमां गतिम् ।\nयश्चैतच्छृणुयान्नित्यं भक्तियुक्तो दृढव्रतः ।११.१४५"
  },
  {
    "text": "सर्वपापविनिर्मुक्तो ब्रह्मलोके महीयते ।\nतस्मात् सर्वप्रयत्नेन पठितव्यो मनीषिभिः ।११.१४६"
  },
  {
    "text": "श्रोतव्यश्चाथ मन्तव्यो विशेषाद् ब्राह्मणैः सदा ।। ११.१४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) एकादशोऽध्यायः ।।"
  }
]
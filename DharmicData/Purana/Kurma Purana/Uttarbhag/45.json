[
  {
    "text": "सूत उवाच\nएतदाकर्ण्य विज्ञानं नारायणमुखेरितम् ।\nकूर्मरूपधरं देवं पप्रच्छुर्मुनयः प्रभुम् ।। ४५.१"
  },
  {
    "text": "मुनयः ऊचुः\nकथिता भवता धर्मो मोक्षज्ञानं सविस्तरम् ।\nलोकानां सर्गविस्तारो वंशमन्वन्तराणि च ।। ४५.२"
  },
  {
    "text": "प्रतिसर्गमिदानीं नो वक्तुमर्हसी माधव ।\nभूतानां भूतभव्येश यथा पूर्वं त्वयोदितम् ।। ४५.३"
  },
  {
    "text": "सूत उवाच\nश्रुत्वा तेषां तदा वाक्यं भगवान् कूर्मरूपधृक् ।\nव्याजहार महायोगी भूतानां प्रतिसंचरम् ।। ४५.४"
  },
  {
    "text": "कूर्म उवाच\nनित्यो नैमित्तिकश्चैव प्राकृतोऽत्यन्तिकास्तथा ।\nचतुर्द्धाऽयं पुराणेऽस्मिन् प्रोच्यते प्रतिसंचरः ।। ४५.५"
  },
  {
    "text": "योऽयं संदृश्यते नित्यं लोके भूतक्षयस्त्विह ।\nनित्यः संकीर्त्यते नाम्ना मुनिभिः प्रतिसंचरः ।। ४५.६"
  },
  {
    "text": "ब्राह्मो नैमित्तिको नाम कल्पान्ते यो भविष्यति ।\nत्रैलोक्यस्यास्य कथितः प्रतिसर्गो मनीषिभिः ।। ४५.७"
  },
  {
    "text": "महादाद्यां विशेषान्तं यदा संयाति संक्षयम् ।\nप्राकृतः प्रतिसर्गोऽयं प्रोच्यते कालचिन्तकैः ।। ४५.८"
  },
  {
    "text": "ज्ञानादात्यन्तिकः प्रोक्तो योगिनः परमात्मनि ।\nप्रलयः प्रतिसर्गोऽयं कालचिन्तापरैर्द्विजैः ।। ४५.९"
  },
  {
    "text": "आत्यन्तिकश्च कथितः प्रलयोऽत्र लयसाधनः ।\nनैमित्तिकमिदानीं वः कथयिष्ये समासतः ।। ४५.१०"
  },
  {
    "text": "चतुर्युगसहस्रान्ते संप्राप्ते प्रतिसंचरे ।\nस्वात्मसंस्थाः प्रजाः कर्तुं प्रतिपेदे प्रजापतिः ।। ४५.११"
  },
  {
    "text": "ततो भवत्यनावृष्टिस्तीव्रा सा शतवार्षिकी ।\nभूतक्षयकरी घोरा सर्वभूतक्षयंकरी ।। ४५.१२"
  },
  {
    "text": "ततो यान्यल्पसाराणि सत्त्वानि पृथिवीपते ।\nतानि चाग्रे प्रलीयन्ते भूमित्वमुपयान्ति च ।। ४५.१३"
  },
  {
    "text": "सप्तरश्मिरथो भूत्वा समुत्तिष्ठन् दिवाकरः ।\nअसह्यरश्मिर्भवति पिबन्नम्भो गभस्तिभिः ।। ४५.१४"
  },
  {
    "text": "तस्य ते रश्मयः सप्त पिबन्त्यम्बु महार्णवे ।\nछतेनाहारेण ता दीप्ताः सूर्याः सप्त भवन्त्युत ।। ४५.१५"
  },
  {
    "text": "ततस्ते रश्मयः सप्त सूर्या भूत्वा चतुर्दिशम् ।\nचतुर्लोकमिदं सर्वं दहन्ति शिखिनस्तथा ।। ४५.१६"
  },
  {
    "text": "व्याप्नुवन्तश्च ते विप्रास्तूर्ध्वं चाधश्च रश्मिभिः ।\nदीप्यन्ते भास्कराः सप्त युगान्ताग्निप्रदीपिताः ।। ४५.१७"
  },
  {
    "text": "ते सूर्या वारिणा दीप्ता बहुसाहस्ररश्मयः ।\nखं समावृत्य तिष्ठन्ति निर्दहन्तो वसुंधराम् ।। ४५.१८"
  },
  {
    "text": "ततस्तेषां प्रतापेन दह्यमाना वसुंधरा ।\nसाद्रिनद्यर्णवद्वीपा निस्नेहा समपद्यते ।। ४५.१९"
  },
  {
    "text": "दीप्ताभिः संतताभिश्च रश्मिभिर्वै समन्ततः ।\nअधश्चोर्ध्वं च लग्नाभिस्तिर्यक् चैव समावृतम् ।। ४५.२०"
  },
  {
    "text": "सूर्याग्निना प्रमृष्टानां संसृष्टानां परस्परम् ।\nएकत्वमुपयातानामेकज्वालं भवत्युत ।। ४५.२१"
  },
  {
    "text": "सर्वलोकप्रणाशश्च सोऽग्निर्भूत्वा सुकुण्डली ।\nचतुर्लोकमिदं सर्वं निर्दहत्यात्मतेजसा ।। ४५.२२"
  },
  {
    "text": "ततः प्रलीने सर्वस्मिञ्जङ्गमे स्थावरे तथा ।\nनिर्वृक्षा निस्तृणा भूमिः कूर्मपृष्ठा प्रकाशते ।। ४५.२३"
  },
  {
    "text": "अम्बरीषमिवाभाति सर्वमापूरितं जगत् ।\nसर्वमेव तदर्चिर्भिः पूर्णं जाज्वल्यते पुनः ।। ४५.२४"
  },
  {
    "text": "पाताले यानि सत्त्वानि महोदधिगतानि च ।\nततस्तानि प्रलीयन्ते भूमित्वमुपयान्ति च ।। ४५.२५"
  },
  {
    "text": "द्वीपांश्च पर्वतांश्चैव वर्षाण्यथ महोदधीन् ।\nतान् सर्वान् भस्मसात् चक्रे सप्तात्मा पावकः प्रभुः ।। ४५.२६"
  },
  {
    "text": "समुद्रेभ्यो नदीभ्यश्च आप शुष्काश्च सर्वशः ।\nपिबन्नपः समिद्धोऽग्निः पृथिवीमाश्रितो ज्वलन् ।। ४५.२७"
  },
  {
    "text": "ततः संवर्त्तकः शैलानतिक्रम्य महांस्तथा ।\nलोकान् दहति दीप्तात्मा रुद्रतेजोविजॄम्भितः ।। ४५.२८"
  },
  {
    "text": "स दग्ध्वा पृथिवीं देवो रसातलमशोषयत् ।\nअधस्तात् पृथिवीं दग्ध्वा दिवमूर्ध्वं दहिष्यति ।। ४५.२९"
  },
  {
    "text": "योजनानां शतानीह सहस्राण्ययुतानि च ।\nउत्तिष्ठन्ति शिखास्तस्य वह्नेः संवर्त्तकस्य तु ।। ४५.३०"
  },
  {
    "text": "गन्धर्वांश्च पिशाचांश्च सयक्षोरगराक्षसान् ।\nतदा दहत्यसौ दीप्तः कालरुद्रप्रचोदितः ।। ४५.३१"
  },
  {
    "text": "भूर्लोकं च भुवर्लोकं स्वर्लोकं च तथा महः ।\nदहेदशेषं कालाग्निः कालाविष्टतनुः स्वयम् ।। ४५.३२"
  },
  {
    "text": "व्याप्तेष्वेतेषु लोकेषु तिर्यगूर्ध्वमथाग्निना ।\nतत् तेजः समनुप्राप्य कृत्स्नं जगदिदं शनैः ।।४५.३३"
  },
  {
    "text": "अतो गूडमिदं सर्वं तदा चैकं प्रकाशते ।\nततो गजकुलाकारास्तडिद्भिः समलंकृताः ।।४५.३४"
  },
  {
    "text": "उत्तिष्ठन्ति तदा व्योम्नि घोराः संवर्त्तका घनाः ।\nकेचिन्नीलोत्पलश्यामाः केचित् कुमुदसन्निभाः ।.४५.३५"
  },
  {
    "text": "धूम्रवर्णास्तथा केचित् केचित् पीताः पयोधराः ।\nकेचिद् रासभवर्णास्तु लाक्षारसनिभाः परे ।।४५.३६"
  },
  {
    "text": "शङ्खकुन्दनिभाश्चान्ये जात्यञ्जननिभास्तथा ।\nमनः शिलाभास्त्वन्ये च कपोतसदृशाः परे ।।४५.३७"
  },
  {
    "text": "इन्द्रगोपनिभाः केचिद्धरितालनिभास्तथा ।\nइन्द्रचापनिभाः केचिदुत्तिष्ठन्ति घना दिवि ।। ४५.३८"
  },
  {
    "text": "केचित् पर्वतसंकाशाः केचिद् गजकुलोपमाः ।\nकूटाङ्गारनिभाश्चान्ये केचिन्मीनकुलोद्वहाः ।४५.३९"
  },
  {
    "text": "बहूरूपा घोररूपा घोरस्वरनिनादिनः ।\nतदा जलधराः सर्वे पूरयन्ति नभः स्थलम् ।४५.४०"
  },
  {
    "text": "ततस्ते जलदा घोरा राविणो भास्करात्मजाः ।\nसप्तधा संवृतात्मानं तमग्निं शमयन्ति ते ।। ४५.४१"
  },
  {
    "text": "ततस्ते जलदा वर्षं मुञ्चन्तीह महौघवत् ।\nसुघोरमशिवं वर्षं नाशयन्ति च पावकम् ।। ४५.४२"
  },
  {
    "text": "प्रवृद्धैस्तैस्तदात्यर्थमम्भसा पूर्यते जगत् ।\nअद्भिस्तेजोभिभूतत्वात् तदग्निः प्रविशत्यपः ।। ४५.४३"
  },
  {
    "text": "नष्टे चाग्नौ वर्षशतैः पयोदाः क्षयसंभवाः ।\nप्लावयन्तोऽथ भुवनं महाजलपरिस्रवैः ।। ४५.४४"
  },
  {
    "text": "धाराभिः पूरयन्तीदं चोद्यमानाः स्वयंभुवा ।\nअत्यन्तसलिलौघैश्च वेला इव महोदधेः ।। ४५.४५"
  },
  {
    "text": "साद्रिद्वीपा तथा पृथ्वी जलैः संच्छाद्यते शनैः ।\nआदित्यरश्मिभिः पीतं जलमभ्रेषु तिष्ठति ।४५.४६"
  },
  {
    "text": "पुनः पतति तद् भूमौ पूर्यन्ते तेन चार्णवाः ।\nततः समुद्राः स्वां वेलामतिक्रान्तास्तु कृत्स्नशः ।४५.४७"
  },
  {
    "text": "पर्वताश्च विलीयन्ते मही चाप्सु निमज्जति ।\nतस्मिन्नेकार्णवे घोरे नष्टे स्थावरजङ्गमे ।४५.४८"
  },
  {
    "text": "योगनिन्द्रां समास्थाय शेते देवः प्रजापतिः ।\nचतुर्युगसहस्रान्तं कल्पमाहुर्महर्षयः ।४५.४९"
  },
  {
    "text": "वाराहो वर्त्तते कल्पो यस्य विस्तार ईरितः ।\nअसंख्यातास्तथा कल्पा ब्रह्मविष्णुशिवात्मकाः ।४५.५०"
  },
  {
    "text": "कथिता हि पुराणेषु मुनिभिः कालचिन्तकैः ।\nसात्त्विकेष्वथ कल्पेषु माहात्म्यमधिकं हरेः ।४५.५१"
  },
  {
    "text": "तामसेषु हरस्योक्तं राजसेषु प्रजापतेः ।।\nयोऽयं प्रवर्त्तते कल्पो वाराहः सात्त्विको मतः ।४५.५२"
  },
  {
    "text": "अन्ये च सात्त्विकाः कल्पा मम तेषु परिग्रहः ।\nध्यानं तपस्तथा ज्ञानं लब्ध्वा तेष्वेव योगिनः ।४५.५३"
  },
  {
    "text": "आराध्य गिरिशं मां च यान्ति तत् परमं पदम् ।\nसोऽहं तत्त्वं समास्थाय मायी मायामयीं स्वयम् ।४५.५४"
  },
  {
    "text": "एकार्णवे जगत्यस्मिन् योगनिद्रां व्रजामि तु ।\nमां पश्यन्ति महात्मानः सुप्तिकाले महर्षयः ।४५.५५"
  },
  {
    "text": "जनलोके वर्त्तमानास्तपसा योगचक्षुषा ।\nअहं पुराणपुरुषो भूर्भुवः प्रभवो विभुः ।४५.५६"
  },
  {
    "text": "सहस्रचरणः श्रीमान् सहस्रांशुः सहस्रपात् ।\nमन्त्रोऽग्निर्ब्राह्मिणा गावः कुशाश्च समिधो ह्यहम् ।४५.५७"
  },
  {
    "text": "प्रोक्षणी च श्रुवश्चैव सोमो घृतमथास्म्यहम् ।\nसंवर्त्तको महानात्मा पवित्रं परमं यशः ।।४५.५८"
  },
  {
    "text": "मेधाप्यहं प्रभुर्गोप्ता गोपतिर्ब्रह्मणो मुखम् ।\nअनन्तस्तारको योगी गतिर्गतिमतां वरः ।४५.५९"
  },
  {
    "text": "हंसः प्राणोऽथ कपिलो विश्वमूर्त्तिः सनातनः ।\nक्षेत्रज्ञः प्रकृतिः कालो जगद्‌बीजमथामृतम् ।४५.६०"
  },
  {
    "text": "माता पिता महादेवो मत्तो ह्यन्यन्न विद्यते ।\nआदित्यवर्णो भुवनस्य गोप्ता \nनारायणः पुरुषो योगमूर्त्तिः ।\nतं पश्यन्ति यतयो योगनिष्ठा \nञञज्ञात्वात्मानममृतत्वं व्रजन्ति ।। ४५.६१"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे पञ्चचत्वारिंशोऽध्यायः ।। ४५ ।।"
  }
]
[
  {
    "text": "व्यास उवाच ।\nदशाहं प्राहुराशौचं सपिण्डेषु विधीयते ।\nमृतेषु वाऽथ जातेषु ब्राह्मणानां द्विजोत्तमाः ।। २३.१"
  },
  {
    "text": "नित्यानि चैव कर्माणि काम्यानि च विशेषतः ।\nनकुर्याद् विहितं किञ्चित् स्वाध्यायं मनसाऽपिच ।। २३.२"
  },
  {
    "text": "शुचीनक्रोधनान् भूम्यान् शालाग्नौ भावयेद् द्विजान् ।\nशुष्कान्नेन फलैर्वापि वैतानान् जुहुयात् तथा ।। २३.३"
  },
  {
    "text": "न स्पृशेदुरिमानन्ये न च तेभ्यः समाहरेत् ।\nचतुर्थे पञ्चमे वाऽह्नि संस्पर्शः कथितो बुधैः ।। २३.४"
  },
  {
    "text": "सूतके तु सपिण्डानां संस्पर्शो न प्रदुष्यति ।\nसूतकं सूतिकां चैव वर्जयित्वा नृणां पुनः ।। २३.५"
  },
  {
    "text": "अधीयानस्तथा वेदान् वेदविच्च पिता भवेत् ।\nसंस्पृश्याः सर्व एवैते स्नानान्माता दशाहतः ।। २३.६"
  },
  {
    "text": "दशाहं निर्गुणे प्रोक्तमशौचं चातिनिर्गुणे ।\nएकद्वित्रिगुणैर्युक्तः चतुस्त्र्येकदिनैः शुचिः ।। २३.७"
  },
  {
    "text": "दशाह्नादपरं सम्यगधीयीत जुहोति च ।\nचतुर्थे तस्य संस्पर्शं मनुराह प्रजापतिः ।। २३.८"
  },
  {
    "text": "क्रियाहीनस्य मूर्खस्य महारोगिण एव च ।\nयथेष्टाचरणस्येह मरणान्तमशौचकम् ।। २३.९"
  },
  {
    "text": "त्रिरात्रं दशरात्रं वा ब्राह्मणानामशौचकम् ।\nप्राक्संवत्सरात् त्रिरात्रं स्यात् तस्मादूर्ध्वं दशाहकम् ।। २३.१०"
  },
  {
    "text": "ऊनद्विवार्षिके प्रेते मातापित्रोस्तदिष्यते ।\nत्रिरात्रेण शुचिस्त्वन्यो यदि ह्यत्यन्तनिर्गुणः ।\nअदन्तजातमरणे पित्रोरेकाहमिष्यते ।\nजातदन्ते त्रिरात्रं स्याद् यदि स्यातां तु निर्गुणौ ।। २३.११"
  },
  {
    "text": "आदन्तजननात् सद्य आचौलादेकरात्रकम् ।\nत्रिरात्रमौपनयनात् सपिण्डानामुदाहृतम् ।। २३.१२"
  },
  {
    "text": "जातमात्रस्य बालस्य यदि स्यान्मरणं पितुः ।\nमातुश्च सूतकं तत् स्यात् पिता स्यात् स्पृश्य एव च ।। २३.१३"
  },
  {
    "text": "सदाशौचं सपिण्डानां कर्त्तव्यं सोदरस्य च ।\nऊर्ध्वं दशाहादेकाहं सोदरो यदि निर्गुणः ।। २३.१४"
  },
  {
    "text": "अथोर्ध्वं दन्तजननात् सपिण्डानामशौचकम् ।\nएकरात्रं निर्गुणानां चौलादूर्ध्वं त्रिरात्रकम् ।। २३.१५"
  },
  {
    "text": "अदन्तजातमरणं संभवेद् यदि सत्तमाः ।\nएकरात्रं सपिण्डानां यदि तेऽत्यन्तनिर्गुणाः ।। २३.१६"
  },
  {
    "text": "व्रतादेशात् सपिण्डानां गर्भस्रावात् स्वपाततः ।\n(सर्वेषामेव गुणिनामूर्ध्वं तु विषमं पुनः ।\nअर्वाक् षण्मासतः स्त्रीणां यदि स्याद् गर्भसंस्रवः ।\nतदा माससमैस्तासामशौचं दिवसैः स्मृतम् ।\nतत ऊर्ध्वं तु पतने स्त्रीणां द्वादशरात्रिकम् ।\nसद्यः शौचं सपिण्डानां गर्भस्रावाच्च धातुतः ।\nगर्भच्युतादहोरात्रं सपिण्डेऽत्यन्तनिर्गुणे ।)\nयथेष्टाचरणे ज्ञातौ त्रिरात्रमिति निश्चयः ।। २३.१७"
  },
  {
    "text": "यदि स्यात् सूतके सूतिर्मरणे वा मृतिर्भवेत् ।\nशेषेणैव भवेच्छुद्धिरहः शेषे त्रिरात्रकम् ।। २३.१८"
  },
  {
    "text": "मरणोत्पत्तियोगेन मरणेन समाप्यते।\nअघ्यंवृद्धिमदाशौचमूर्घ्वं चेत्तु न शुध्यति ।। २३.१९"
  },
  {
    "text": "अथ चेत् पञ्चमीरात्रिमतीत्य परतो भवेत् ।\nअघवृद्धिमदाशौचं तदा पूर्वेण शुध्यति ।।\nदेशान्तरगतं श्रुत्वा सूतकं शावमेव तु ।\nतावदप्रयतो मर्त्यो यावच्छेषः समाप्यते ।। २३.२०"
  },
  {
    "text": "अतीते सूतके प्रोक्तं सपिण्डानां त्रिरात्रकम् ।\n(अथैव मरणे स्नानमूर्ध्वं संवत्सराद् यदि ।।\nवेदान्तविच्चाधीयानो योऽग्निमान् वृत्तिकर्षितः ।\nसद्यः शौचं भवेत् तस्य सर्वावस्थासु सर्वदा ।।\nस्त्रीणामसंस्कृतानां तु प्रदानात् परतः सदा ।\nसपिण्डानां त्रिरात्रं स्यात् संस्कारे भर्त्तुरेव हि ।\nअहस्त्वदत्तकन्यानामशौचं मरणे स्मृतम् ।\nऊनद्विवर्षान्मरणे सद्यः शौचमुदाहृतम् ।।\nआदन्तात् सोदरे सद्य आचौलादेकरात्रकम् ।)\nआप्रदानात् त्रिरात्रं स्याद् दशरात्रम् ततः परम् ।। २३.२१"
  },
  {
    "text": "मातामहानां मरणे त्रिरात्रं स्यादशौचकम् ।\nएकोदकानां मरणे सूतके चैतदेव हि ।। २३.२२"
  },
  {
    "text": "पक्षिणी योनिसम्बन्धे बान्धवेषु तथैव च ।\nएकरात्रं समुद्दिष्टं गुरौ सब्रह्मचारिणि ।। २३.२३"
  },
  {
    "text": "प्रेते राजनि सज्योतिर्यस्य स्याद् विषये स्थितिः ।\nगृहे मृतासु सर्वासु कन्यासु त्र्यहं पितुः ।। २३.२४"
  },
  {
    "text": "परपूर्वासु भार्यासु पुत्रेषु कृतकेषु च ।\nत्रिरात्रं स्यात् तथाचार्यास्वभार्यास्वन्यगासु च ।। २३.२५"
  },
  {
    "text": "आचार्यपुत्रे पत्न्यां च अहोरात्रमुदाहृतम् ।\nएकाहं स्यादुपाध्याये स्वग्रामे श्रोत्रियेऽपि च ।।२३.२६"
  },
  {
    "text": "त्रिरात्रमसपिण्डेषु स्वगृहे संस्थितेषु च ।\nएकाहं चास्ववर्ये स्यादेकरात्रं तदिष्यते ।। २३.२७"
  },
  {
    "text": "त्रिरात्रं श्वश्रूमरणात् श्वशुरे चै तदेव हि ।\nसद्यः शौचं समुद्दिष्टं स्वगोत्रे संस्थिते सति ।। २३.२८"
  },
  {
    "text": "शुद्ध्येद् विप्रो दशाहेन द्वादशाहेन भूमिपः ।\nवैश्यः पञ्चदशाहेन शूद्रो मासेन शुद्यति ।। २३.२९"
  },
  {
    "text": "क्षत्रविट्‌शूद्रदायादा ये स्युर्विप्रस्य बान्धवाः ।\nतेषामशौचे विप्रस्य दशाहाच्छुद्धिरिष्यते ।। २३.३०"
  },
  {
    "text": "राजन्यवैश्यावप्येवं हीनवर्णासु योनिषु ।\nतमेव शौचं कुर्यातां विशुद्ध्यर्थमसंशयम् ।। २३.३१"
  },
  {
    "text": "सर्वे तूत्तरवर्णानामशौचं कुर्युरादृताः ।\nतद्‌वर्णविधिदृष्टेन स्वं तु शौचं स्वयोनिषु ।। २३.३२"
  },
  {
    "text": "षड्‌रात्रं वा त्रिरात्रं स्यादेकरात्रं क्रमेण हि ।\nवैश्यक्षत्रियविप्राणां शूद्रेष्वाशौचमेव तु ।। २३.३३"
  },
  {
    "text": "अर्द्धमासोऽथ षड्रात्रं त्रिरात्रं द्विजपुंगवाः ।\nशूद्रक्षत्रियविप्राणां वैश्येष्वाशौचमिष्यते ।। २३.३४"
  },
  {
    "text": "षड्‌रात्रं वै दशाहं च विप्राणां वैश्यशूद्रयोः ।\nअशौचं क्षत्रिये प्रोक्तं क्रमेण द्विजपुंगवाः ।। २३.३५"
  },
  {
    "text": "शूद्रविट्‌क्षत्रियाणां तु ब्राह्मणे संस्थिते सति ।\nदशरात्रेण शुद्धिः स्यादित्याह कमलोद्भवः ।। २३.३६"
  },
  {
    "text": "असपिण्डं द्विजं प्रेतं विप्रो निर्धृत्य बन्धुवत् ।\nअशित्वा च सहोषित्वा दशरात्रेण शुध्यति ।। २३.३७"
  },
  {
    "text": "यद्यन्नमत्ति तेषां तु त्रिरात्रेण ततः शुचिः ।\nअन्नदंस्त्वन्नमह्ना तु न च तस्मिन् गृहे वसेत् ।। २३.३८"
  },
  {
    "text": "सोदकेष्वेतदेव स्यान्मातुराप्तेषु बन्धुषु ।\nदशाहेन शवस्पर्शी सपिण्डश्चैव शुध्यति ।। २३.३९\nयदि निर्हरति प्रेतं प्रोलभाक्रान्तमानसः ।\nदशाहेन द्विजः शुध्येद् द्वादशाहेन भूमिपः ।। २३.४०"
  },
  {
    "text": "अर्द्धमासेन वैश्यस्तु शूद्रो मासेन शुध्यति ।\nषड्‌रात्रेणाथवा सर्वे त्रिरात्रेणाथवा पुनः ।। २३.४१"
  },
  {
    "text": "अनाथं चैव निर्धृत्य ब्राह्मणं धनवर्जितम् ।\nस्नात्वा संप्राश्य तु घृतं शुध्यन्ति ब्राह्मणादयः ।। २३.४२"
  },
  {
    "text": "अपरश्चेद् परं वर्णमपरं वा परो यदि ।\nअशौचे संस्पृशेत् स्नेहात् तदाशौचेन शुध्यति ।। २३.४३"
  },
  {
    "text": "प्रेतीभूतं द्विजं विप्रो हि अनुगच्छेत कामतः ।\nस्नात्वा सचैलं स्पृष्ट्वाऽग्निं घृतं प्राश्य विशुध्यति ।। २३.४४"
  },
  {
    "text": "एकाहात् क्षत्रिये शुद्धिर्वैश्ये स्याच्च द्व्यहेन तु ।\nशूद्रे दिनत्रयं प्रोक्तं प्राणायामशतं पुनः ।। २३.४५"
  },
  {
    "text": "अनस्थिसंचिते शूद्रे रौति चेद् ब्राह्मणः स्वकैः ।\nत्रिरात्रं स्यात् तथाशौचमेकाहं त्वन्यथा स्मृतम् ।। २३.४६"
  },
  {
    "text": "अस्थिसंचयनादर्वागेकाहं क्षत्रवैश्ययोः ।\nअन्यथा चैव सज्योतिर्ब्राह्मणे स्नानमेव तु ।। २३.४७"
  },
  {
    "text": "अनस्थिसंचित् विप्रो ब्राह्मणो रौति चेत् तदा ।\nस्नानेनैव भवेच्छुद्धिः सचैलेनात्र संशयः ।। २३.४८"
  },
  {
    "text": "यस्तैः सहाशनं कुर्याच्छयनादीनि चैव हि ।\nबान्धवो वाऽपरो वाऽपि स दशाहेन शुध्यति ।। २३.४९"
  },
  {
    "text": "यस्तेषां सममश्नाति सकृदेवापि कामतः ।\nतदाशौचे निवृत्तेऽसौ स्नानं कृत्वा विशुध्यति ।। २३.५०"
  },
  {
    "text": "यावत्तदन्नमश्नाति दुर्भिक्षोपहतो नरः ।\nतावन्त्यहान्यशौचं स्यात् प्रायश्चित्तं ततश्चरेत् ।। २३.५१"
  },
  {
    "text": "दाहाद्यशौचं कर्त्तव्यं द्विजानामग्निहोत्रिणाम् ।\nसपिण्डानां तु मरणे मरणादितरेषु च ।। २३.५२"
  },
  {
    "text": "सपिण्डता च पुरुषे सप्तमे विनिवर्त्तते ।\nसमानोदकभावस्तु जन्मनाम्नोरवेदने ।। २३.५३"
  },
  {
    "text": "पिता पितामहश्चैव तथैव प्रपितामहः ।\nलेपभाजस्रयो ज्ञेयाः सापिण्ड्यं साप्तपौरुषण् ।। २३.५४"
  },
  {
    "text": "अप्रत्तानां तथा स्त्रीणां सापिण्ड्यं साप्तपौरुषम् ।\nतासान्तु भर्त्तुसापिण्ड्यं प्राह देवः पितामहः ।। २३.५५"
  },
  {
    "text": "ये चैकजाता बहवो भिन्नयोनय एव च ।\nभिन्नवर्णास्तु सापिण्ड्यं भवेत् तेषां त्रिपूरुषम् ।। २३.५६"
  },
  {
    "text": "कारवः शिल्पिनो वैद्या दासीदासास्तथैव च ।\nदातारो नियमाच्चैव ब्रह्मविद्‌ब्रह्मचारिणौ ।\nसत्रिणो व्रतिनस्तावत् सद्यः शौचम् उदाहृतम् ।२३.५७"
  },
  {
    "text": "राजा चैवाभिषिक्तश्च अन्नसत्रिण एव च ।\nयज्ञे विवाहकाले च दैवयागे तथैव च ।\nसद्यः शौचं समाख्यातं दुर्भिक्षे चाप्युपप्लवे ।। २३.५८"
  },
  {
    "text": "डिम्बाहवहतानां च विद्युता पार्थिवैर्द्विजैः ।\nसद्यः शौचं समाख्यातं सर्पादिमरणे तथा ।। २३.५९"
  },
  {
    "text": "अग्निमरुत्प्रपतने वीराध्वन्यप्यनाशके ।\nगोब्राह्मणार्थे च संन्यस्ते सद्यः शौचं विधीयते ।। २३.६०"
  },
  {
    "text": "नैष्ठिकानां वनस्थानां यतीनां ब्रह्मचारिणाम् ।\nनाशौचं कीर्त्यते सद्भिः पतिते च तथा मृते ।। २३.६१"
  },
  {
    "text": "पतितानां न दाहः स्यान्नान्त्येष्टिर्नास्थिसंचयः ।\nना श्रुपातो नपिण्डौ वा कार्यं श्राद्धादि कंक्वचित् ।। २३.६२"
  },
  {
    "text": "व्यापादयेत् तथात्मानं स्वयं योऽग्निविषादिभिः ।\nविहितं तस्य नाशौचं नाग्निर्नाप्युदकादिकम् ।। २३.६३"
  },
  {
    "text": "अथ किंचित् प्रमादेन म्रियतेऽग्निविषादिभिः ।\nतस्याशौचं विधातव्यं कार्यं चैवोदकादिकम् ।। २३.६४"
  },
  {
    "text": "जाते कुमारे तदहः कामं कुर्यात् प्रतिग्रहम् ।\nहिरण्यधान्यगोवासस्तिलाश्च गुडसर्पिषा ।। २३.६५"
  },
  {
    "text": "फलानि पुष्पं शाकं च लवणं काष्ठमेव च ।\nतक्रं दधि घृतं तैलमौषधं क्षीरमेव च ।\nआशौचिनो गृहाद् ग्राह्यं शुष्कान्नं चैव नित्यशः ।। २३.६६"
  },
  {
    "text": "आहिताग्निर्यथान्यायं दग्धव्यस्त्रिभिरग्निभिः ।\nअनाहिताग्निर्गृह्येण लौकिकेनेतरो जनः ।। २३.६७"
  },
  {
    "text": "देहाभावात् पलाशैस्तु कृत्वा प्रतिकृतिं पुनः ।\nदाहः कार्यो यथान्यायं सपिण्डैः श्रद्धयाऽन्वितैः ।। २३.६८"
  },
  {
    "text": "सकृत्‌प्रसिञ्चेदुदकं नामगोत्रेण वाग्यताः ।\nदशाहं बान्धवैः सार्धं सर्वे चैवार्द्रवाससः ।। २३.६९"
  },
  {
    "text": "पिण्डं प्रतिदिनं दद्युः सायं प्रातर्यथाविधि ।\nप्रेताय च गृहद्वारि चतुर्थे भोजयेद् द्विजान् ।। २३.७०"
  },
  {
    "text": "द्वितीयेऽहनि कर्त्तव्यं क्षुरकर्म सबान्धवैः ।\nचतुर्थे बान्धवैः सर्वैरस्थ्नां संचयनं भवेत् ।\nपूर्वं तु भोजयेद् विप्रानयुग्मान् सुश्रद्धया शुचीन् ।। २३.७१"
  },
  {
    "text": "पञ्चमे नवमे चैव तथैवैकादशेऽहनि ।\nयुग्मान् भोजयेद् विप्रान् नवश्राद्धं तु तद्विजाः ।। २३.७२"
  },
  {
    "text": "एकादशेऽह्नि कुर्वोत प्रेतमुद्दिश्य भावतः ।\nद्वादशे वाह्नि कर्त्तव्यमनिन्द्ये त्वथवाऽहनि ।"
  },
  {
    "text": "एकं पवित्रमेकोऽर्घः पिण्डपात्रं तथैव च ।। २३.७३\nएवं मृताह्नि कर्त्तव्यं प्रतिमासं तु वत्सरम् ।"
  },
  {
    "text": "सपिण्डीकरणं प्रोक्तं पूर्णे संवत्सरे पुनः ।। २३.७४"
  },
  {
    "text": "कुर्याच्चत्वारि पात्राणि प्रेतादीनां द्विजोत्तमाः ।\nप्रेतार्थं पितृपात्रेषु पात्रमासेचयेत्ततः ।। २३.७५"
  },
  {
    "text": "ये समाना इति द्वाभ्यां पिण्डानप्येवमेव हि ।\nसपिण्डीकरण श्राद्धं देवपूर्वं विधीयते ।। २३.७६"
  },
  {
    "text": "पितॄनावाहयेत् तत्र पुनः प्रेतं विनिर्दिशेत् ।\nये सपिण्डीकृताः प्रेतान तेषां स्यात् पृथक्‌क्रियाः ।"
  },
  {
    "text": "यस्तु कुर्यात् पृथक् पिण्डं पितृहा सोऽभिजायते ।। २३.७७"
  },
  {
    "text": "मृते पितरि वै पुत्रः पिण्डमब्दं समाचरेत् ।\nदद्याच्चान्नं सोदकुम्भं प्रत्यहं प्रेतधर्मतः ।। २३.७८"
  },
  {
    "text": "पार्वणेन विधानेन संवत्सरिकमिष्यते ।\nप्रतिसंवत्सरं कार्यं विधिरेष सनातनः।। २३.७९"
  },
  {
    "text": "मातापित्रोः सुतैः कार्यं पिण्डदानादिकं च यत् ।\nपत्नी कुर्यात् सुताभावे पत्न्यभावे तु सोदरः ।। २३.८०"
  },
  {
    "text": "अनेनैव विधानेन जीवः श्राद्धम् समाचरेत् ।\nकृत्वा दानादिकं सर्वं श्रद्धायुक्तः समाहितः ।। २३.८१"
  },
  {
    "text": "एष वः कथितः सम्यग् गृहस्थानां क्रियाविधिः ।\nस्त्रीणां भर्त्तृषु शुश्रूषा धर्मो नान्य इहोच्यते ।। २३.८२"
  },
  {
    "text": "स्वधर्मतत्परा नित्यमीश्विरार्पितमानसः ।\nप्राप्नोति तत्परं स्थानं यदुक्तं वेदवादिभिः ।। २३.८३"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे त्रयोविंशोऽध्यायः ।।"
  }
]
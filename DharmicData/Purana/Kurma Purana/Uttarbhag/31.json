[
  {
    "text": "ऋषय ऊचुः ।\nकथं देवेन रुद्रेण शंकरेणातितेजसा ।\nकपालं ब्रह्मणः पूर्वं स्थापितं देहजं भुवि ।। ३१.१"
  },
  {
    "text": "सूत उवाच ।\nश्रृणुध्वमृषयः पुण्यां कथां पापप्रणाशनीम् ।\nमाहात्म्यं देवदेवस्य महादेवस्य धीमतः ।। ३१.२"
  },
  {
    "text": "पुरा पितामहं देवं मेरुश्रृङ्गे महर्षयः ।\nप्रोचुः प्रणम्य लोकादिं किमेकं तत्त्वमव्ययम् ।। ३१.३"
  },
  {
    "text": "स मायया महेशस्य मोहितो लोकसंभवः ।\nअविज्ञाय परं भावं स्वात्मानं प्राह धर्षिणम् ।। ३१.४"
  },
  {
    "text": "अहं धाता जगद्योनिः स्वयंभूरेक ईश्वरः ।\nअनादिमत्परं ब्रह्म मामभ्यर्च्य विमुच्यते ।। ३१.५"
  },
  {
    "text": "अहं हि सर्वदेवानां प्रवर्त्तकनिवर्त्तकः ।\nन विद्यते चाभ्यधिको मत्तो लोकेषु कश्चन ।। ३१.६"
  },
  {
    "text": "तस्यैवं मन्यमानस्य जज्ञे नारायणांशजः ।\nप्रोवाच प्रहसन् वाक्यं रोषताम्रविलोचनः ।। ३१.७"
  },
  {
    "text": "किं कारणमिदं ब्रह्मन् वर्त्तते तव सांप्रतम् ।\nअज्ञानयोगयुक्तस्य न त्वेतदुचितं तव ।। ३१.८"
  },
  {
    "text": "अहं धाता हि लोकानां जज्ञे नारायणात्प्रभोः ।\nन मामृतेऽस्य जगतो जीवनं सर्वदा क्वचित् ।। ३१.९"
  },
  {
    "text": "अहमेव परं ज्योतिरहमेव परा गतिः ।\nमत्प्रेरितेन भवता सृष्टं भुवनमण्डलम् ।। ३१.१०"
  },
  {
    "text": "एवं विवदतोर्मोहात् परस्परजयैषिणोः ।\nआजग्मुर्यत्र तौ देवौ वेदाश्चत्वार एव हि ।। ३१.११"
  },
  {
    "text": "अन्वीक्ष्य देवं ब्रह्माणं यज्ञात्मानं च संस्थितम् ।\nप्रोचुः संविग्नहृदया याथात्म्यं परमेष्ठिनः ।। ३१.१२"
  },
  {
    "text": "ऋग्वेद उवाच ।\nयस्यान्तः स्थानि भूतानि यस्मात्सर्वं प्रवर्त्तते ।\nयदाहुस्तत्परं तत्त्वं स देवः स्यान्महेश्वरः ।। ३१.१३"
  },
  {
    "text": "यजुर्वेद उवाच ।\nयो यज्ञैरखिलैरीशो योगेन च समर्च्यते ।\nयमाहुरीश्वरं देवं स देवः स्यात् पिनाकधृक् ।। ३१.१४"
  },
  {
    "text": "सामवेद उवाच ।\nयेनेदं भ्राम्यते विश्वं यदाकाशान्तरं शिवम् ।\nयोगिभिर्विद्यते तत्त्वं महादेवः स शंकरः ।। ३१.१५"
  },
  {
    "text": "अथर्ववेद उवाच ।\nयं प्रपश्यन्ति देवेशं यतन्तो यतयः परम् ।\nमहेशं पुरुषं रुद्रं स देवो भगवान् भवः ।। ३१.१६"
  },
  {
    "text": "एवं स भगवान् ब्रह्मा वेदानामीरितं शुभम् ।\nश्रुत्वाह प्रहसन् वाक्यं विश्वात्माऽपि विमोहितः ।। ३१.१७"
  },
  {
    "text": "कथं तत्परमं ब्रह्म सर्वसङ्गविवर्जितम् ।\nरमते भार्यया सार्द्धं प्रमथैश्चातिगर्वितैः ।। ३१.१८"
  },
  {
    "text": "इतिरितेऽथ भगवान् प्रणवात्मा सनातनः ।\nअमूर्त्तो मूर्तिमान् भूत्वा वचः प्राह पितामहम् ।। ३१.१९"
  },
  {
    "text": "प्रणव उवाच ।\nन ह्येष भगवानीशः स्वात्मनो व्यतिरिक्तया ।\nकदाचिद् रमते रुद्रस्तादृशो हि महेश्वरः ।। ३१.२०"
  },
  {
    "text": "अयं स भगवानीशः स्वयंज्योतिः सनातनः ।\nस्वानन्दभूता कथिता देवी आगन्तुका शिवा ।। ३१.२१"
  },
  {
    "text": "इत्येवमुक्तेऽपि तदा यज्ञमूर्त्तेरजस्य च ।\nनाज्ञानमगमन्नाशमीश्वरस्यैव मायया ।। ३१.२२"
  },
  {
    "text": "तदन्तरे महाज्योतिर्विरिञ्चो विश्वभावनः ।"
  },
  {
    "text": "प्रापश्यदद्‌भुतं दिव्यं पूरयन् गगनान्तरम् ।। ३१.२३"
  },
  {
    "text": "तन्मध्यसंस्थं विमलं मण्डलं तेजसोज्ज्वलम् ।\nव्योममध्यगतं दिव्यं प्रादुरासीद् द्विजोत्तमाः ।। ३१.२४"
  },
  {
    "text": "स दृष्ट्वा वदनं दिव्यं मूर्ध्नि लोकपितामहः ।\nतैजसं मण्जलं घोरमालोकयदनिन्दितम् ।। ३१.२५"
  },
  {
    "text": "प्रजज्वालातिकोपेन ब्रह्मणः पञ्चमं शिरः ।\nक्षणादपश्यत महान् पुरुषो नीललोहितः ।। ३१.२६"
  },
  {
    "text": "त्रिशूलपिङ्गलो देवो नागयज्ञोपवीतवान् ।\nतं प्राह भगवान् ब्रह्मा शंकरं नीललोहितम् ।। ३१.२७"
  },
  {
    "text": "जानामि भगवान् पूर्वं ललाटादद्य शंकरम् ।\nप्रादुर्भूतं महेशानं मामतः शरणं व्रज ।। ३१.२८"
  },
  {
    "text": "श्रुत्वा सगर्ववचनं पद्मयोनेरथेश्वरः ।\nप्राहिणोत् पुरुषं कालं भैरवं लोकदाहकम् ।। ३१.२९"
  },
  {
    "text": "स कृत्वा सुमहद् युद्धं ब्रह्मणा कालभैरवः ।\nचकर्त्त तस्य वदनं विरिञ्चस्याथ पञ्चमम् ।। ३१.३०"
  },
  {
    "text": "निकृत्तवदनो देवो ब्रह्मा देवेन शंभुना ।\nममार चेशो योगेन जीवितं प्राप विश्वसृक् ।। ३१.३१"
  },
  {
    "text": "अथान्वपश्यद् गिरिशं मण्डलान्तरसंस्थितम् ।\nसमासीनं महादेव्या महादेवं सनातनम् ।। ३१.३२"
  },
  {
    "text": "भुजङ्गराजवलयं चन्द्रावयवभूषणम् ।\nकोटिसूर्यप्रतीकाशं जटाजूटविराजितम् ।। ३१.३३"
  },
  {
    "text": "शार्दूलचर्मवसनं दिव्यमालासमन्वितम् ।\nत्रिशूलपाणिं दुष्प्रेक्ष्यं योगिनं भूतिभूषणम् ।। ३१.३४\nयमन्तरा योगनिष्ठाः प्रपश्यन्ति हृदीश्वरम् ।\nतमादिमेकं ब्रह्माणं महादेवं ददर्श ह ।। ३१.३५"
  },
  {
    "text": "यस्य सा परमा देवी शक्तिराकाशसंस्थिता ।\nसोऽनन्तैश्वर्ययोगात्मा महेशो दृश्यते किल ।। ३१.३६"
  },
  {
    "text": "यस्याशेषजगद् बीजं विलयं याति मोहनम् ।\nसकृत्प्रणाममात्रेण स रुद्रः खलु दृश्यते ।। ३१.३७"
  },
  {
    "text": "योऽथ नाचारनिरतास्तद्भक्तानेव केवलम् ।\nविमोचयति लोकात्मा नायको दृश्यते किल ।। ३१.३८"
  },
  {
    "text": "यस्य ब्रह्मादयो देवा ऋषयो ब्रह्मवादिनः ।\nअर्चयन्ति सदा लिङ्गं विश्वेशः खलु दृश्यते ।। ३१.३९"
  },
  {
    "text": "यस्याशेषजगत्सूतिः विज्ञानतनुरीश्वरः।\nन मुञ्चति सदा पार्श्वं शंकरोऽसौ च दृश्यते।।३१.४०"
  },
  {
    "text": "विद्यासहायो भगवान् यस्यासौ मण्डलान्तरम् ।\nहिरण्यगर्भपुत्रोऽसावीश्वरो दृश्यते परः ।।३१.४१"
  },
  {
    "text": "पुष्पं वा यदि वा पत्रं यत्पादयुगले जलम् ।\nदत्त्वा तरति संसारं रुद्रोऽसौ दृश्यते किल ।। ३१.४२"
  },
  {
    "text": "तत्सन्निधाने सकलं नियच्छति सनातनः ।\nकालं किल स योगात्मा कालकालो हि दृश्यते ।। ३१.४३"
  },
  {
    "text": "जीवनं सर्वलोकानां त्रिलोकस्यैव भूषणम् ।\nसोमः स दृश्यते देवः सोमो यस्य विभूषणम् ।। ३१.४४"
  },
  {
    "text": "देव्या सह सदा साक्षाद् यस्य योगः स्वभावतः ।\nगीयते परमा मुक्तिः महादेवः स दृश्यते।। ३१.४५"
  },
  {
    "text": "योगिनो योगतत्त्वज्ञा वियोगाभिमुखोऽनिशम् ।\nयोगं ध्यायन्ति देव्याऽसौ स योगी दृश्यते किल ।। ३१.४६\nसोऽनुवीक्ष्य महादेवं महादेव्या सनातनम् ।\nवरासने समासीनमवाप परमां स्मृतिम् ।। ३१.४७"
  },
  {
    "text": "लब्ध्वा माहेश्वरीं दिव्यां संस्मृतिं भगवानजः ।\nतोषयामास वरदं सोमं सोमविभूषणम् ।। ३१.४८"
  },
  {
    "text": "ब्रह्मोवाच ।\nनमो देवाय महते महादेव्यै नमो नमः ।\nनमः शिवाय शान्ताय शिवायै सततं नमः ।। ३१.४९"
  },
  {
    "text": "ओं नमो ब्रह्मणे तुभ्यं विद्यायै ते नमो नमः ।\nमूलप्रकृतये तुभ्यं महेशाय नमो नमः ।। ३१.५०"
  },
  {
    "text": "नमो विज्ञानदेहाय चिन्तायै ते नमो नमः ।\nनमोऽस्तु कालकालाय ईश्वरायै नमो नमः ।। ३१.५१"
  },
  {
    "text": "नमो नमोऽस्तु रुद्राय रुद्राण्यै ते नमो नमः ।\nनमो नमस्ते कामाय मायायै च नमो नमः ।। ३१.५२"
  },
  {
    "text": "नियन्त्रे सर्वकार्याणां क्षोभिकायै नमो नमः ।\nनमोऽस्तु ते प्रकृतये नमो नारायणाय च ।। ३१.५३"
  },
  {
    "text": "योगादाय नमस्तुभ्यं योगिनां गुरवे नमः ।\nनमः संसारनाशाय संसारोत्पत्तये नमः ।। ३१.५६"
  },
  {
    "text": "नित्यानन्दाय विभवे नमोऽस्त्वानन्दमूर्त्तये ।\nनमः कार्यविहीनाय विश्वप्रकृतये नमः ।। ३१.५७"
  },
  {
    "text": "ओंकारमूर्त्तये तुभ्यं तदन्तः संस्थिताय च ।\nनमस्ते व्योमसंस्थाय व्योमशक्त्यै नमो नमः ।। ३१.५८"
  },
  {
    "text": "इति सोमाष्टकेनेशं प्रणिपत्य पितामहः ।\nपपात दण्डवद् भूमौ गृणन् वै शतरुद्रियम् ।। ३१.५९"
  },
  {
    "text": "अथ देवो महादेवः प्रणतार्तिहरो हरः ।\nप्रोवाचोत्थाप्य हस्ताभ्यां प्रीतोऽस्मि तव सांप्रतम् ।। ३१.६०"
  },
  {
    "text": "दत्त्वाऽस्मै परमं योगमैश्वर्यमतुलं महत् ।\nप्रोवाचान्ते स्थितं देवं नीललोहितमीश्वरम् ।। ३१.५९"
  },
  {
    "text": "एष ब्रह्माऽस्य जगतः संपूज्यः प्रथमः स्थितः ।\nआत्मना रक्षणीयस्ते गुरुर्ज्येष्ठः पिता तव ।। ३१.६०"
  },
  {
    "text": "अयं पुराणपुरुषो न हन्तव्यस्त्वयाऽनघ ।\nस्वयोगैश्वर्यमाहात्म्यान्मामेव शरणं गतः ।। ३१.६१"
  },
  {
    "text": "अयं च यज्ञो भगवान् सगर्वो भवताऽनघ ।\nशासितव्यो विरिञ्चस्य धारणीयं शिरस्त्वया ।। ३१.६२"
  },
  {
    "text": "ब्रह्महत्यापनोदार्थं व्रतं लोके प्रदर्शयन् ।\nचरस्व सततं भिक्षां संस्थापय सुरद्विजान् ।। ३१.६३"
  },
  {
    "text": "इत्येतदुक्त्वा वचनं भगवान् परमेश्वरम् ।\nस्थानं स्वाभाविकं दिव्यं ययौ तत्परमं पदम् ।। ३१.६४"
  },
  {
    "text": "ततः स भगवानीशः कपर्दी नीललोहितः ।\nग्राहयामास वदनं ब्रह्मणः कालभैरवम् ।। ३१.६५"
  },
  {
    "text": "चर त्वं पापनाशार्थं व्रतं लोकहितावहम् ।\nकपालहस्तो भगवान् भिक्षां गृह्णातु सर्वतः ।। ३१.६६"
  },
  {
    "text": "उक्त्वैवं प्राहिणोत् कन्यां ब्रह्महत्येति विश्रुताम् ।\nदंष्ट्राकरालवदनां ज्वालामालाविभूषणाम् ।। ३१.६७"
  },
  {
    "text": "यावद् वाराणसीं दिव्यां पुरीमेष गमिष्यति ।\nतावत् विभीषणाकारा ह्यनुगच्छ त्रिशूलि८म् ।। ३१.६८"
  },
  {
    "text": "एवमाभाष्य कालाग्निं प्राह देवो महेश्वरम् ।\nअटस्व निखिलं लोकं भिक्षार्थी मन्नियोगतः ।। ३१.६९"
  },
  {
    "text": "यदा द्रक्ष्यसि देवेशं नारायणमनामयम् ।\nतदाऽसौ वक्ष्यति स्पष्टमुपायं पापशोधनम् ।। ३१.७०"
  },
  {
    "text": "स देवदेवतावाक्यमाकर्ण्य भगवान् हरः ।\nकपालपाणिर्विश्वात्मा चचार भुवनत्रयम् ।। ३१.७१"
  },
  {
    "text": "आस्थाय विकृतं वेषं दीप्यमानं स्वतेजसा ।\nश्रीमत् पवित्रं रुचिरं लेचनत्रयसंयुतम् ३१.७२"
  },
  {
    "text": "कोटिसूर्यप्रतीकाशैः प्रमथैश्चातिगर्वितैः ।\nभाति कालाग्निनयनो महादेवः समावृतः ।। ३१.७३"
  },
  {
    "text": "पीत्वा तदमृतं दिव्यमानन्दं परमेष्ठिनः ।\nलीलाविलासूबहुलो लोकानागच्छतीश्वरः ।। ३१.७४"
  },
  {
    "text": "तं दृष्ट्वा कालवदनं शंकरं कालभैरवम् ।\nरूपलावण्यसंपन्नं नारीकुलमगादनु ।। ३१.७५"
  },
  {
    "text": "गायन्ति विविधं गीतं नृत्यन्ति पुरतः प्रभोः ।\nसस्मितं प्रेक्ष्य वदनं चक्रुर्भ्रूभङ्गमेव च ।। ३१.७६"
  },
  {
    "text": "स देवदानवादीनां देशानभ्येत्य शूलधृक् ।\nजगाम विष्णोर्भवनं यत्रास्ते मधुसूदनः ।। ३१.७७"
  },
  {
    "text": "निरीक्ष्य दिव्यभवनं शंकरो लोकशंकरः ।\nसहैव भूतप्रवरैः प्रवेष्टुमुपचक्रमे ।। ३१.७८"
  },
  {
    "text": "अविज्ञाय परं भावं दिव्यं तत्पारमेश्वरम् ।\nन्यवारयत् त्रिशूलाङ्कं द्वारपालो महाबलः ।। ३१.७९"
  },
  {
    "text": "शङ्खचक्रगदापाणिः पीतवासा महाभुजः ।\nविष्वक्सेन इति ख्यातो विष्णोरंशसमुद्भवः ।। ३१.८०"
  },
  {
    "text": "(अथैनं शंकरगणं युयुधे विष्णुसंभवः ।\nभीषणो भैरवादेशात् कालवेग इति श्रुतः )।।"
  },
  {
    "text": "विजित्य तं कालवेगं क्रोधसंरक्तलोचनः ।\nदुद्रावाभिमुखं रुद्रं चिक्षेप च सुदर्शनम् ।। ३१.८१"
  },
  {
    "text": "अथ देवो महादेवस्त्रिपुरारिस्त्रिशूलभृत् ।\nतमापतन्तं सावज्ञमालोकयदमित्रजित् ।। ३१.८२"
  },
  {
    "text": "तदन्तरे महद्‌भूतं युगान्तदहनोपमम् ।\nशूलेनोरसि निर्भिद्य पातयामास तं भुवि ।। ३१.८३"
  },
  {
    "text": "स शूलाभिहतोऽत्यर्थं त्यक्त्वा स्वं परमं बलम् ।\nतत्याज जीवितं दृष्ट्वा मृत्युं व्याधिहता इव ।। ३१.८४"
  },
  {
    "text": "निहत्य विष्णुपुरुषं सार्धं प्रमथपुंगवैः ।\nविवेश चान्तरगृहं समादाय कलेवरम् ।। ३१.८५"
  },
  {
    "text": "निरीक्ष्य जगतो हेतुमीश्वरं भगवान् हरिः ।\nशिरो ललाटात् संभिद्य रक्तधारामपातयत् ।। ३१.८६"
  },
  {
    "text": "गृहाण भगवन् भिक्षां मदीयाममितद्युते ।\nन विद्यतेऽन्या ह्युचिता तव त्रिपुरमर्दन ।। ३१.८७"
  },
  {
    "text": "न संपूर्णं कपालं तद् ब्रह्मणः परमेष्ठिनः ।\nदिव्यं वर्षसहस्रं तु सा च धारा प्रवाहिता ।। ३१.८८"
  },
  {
    "text": "अथाब्रवीत् कालरुद्रं हरिर्नारायणः प्रभुः ।\nसंस्तूय वैदिकैर्मन्त्रैर्बहुमानपुरः सरम् ।। ३१.८९"
  },
  {
    "text": "किमर्थमेतद् वदनं ब्रह्मणो भवता धृतम् ।\nप्रोवाच वृत्तमखिलं भगवान् परमेश्वरः ।। ३१.९०"
  },
  {
    "text": "समाहूय हृषीकेशो ब्रह्महत्यामथाच्युतः ।\nप्रार्थयामास देवेशो विमुञ्चेति त्रिशूलिनम् ।। ३१.९१"
  },
  {
    "text": "न तत्याजाथ सा पार्श्वं व्याहृताऽपि मुरारिणा ।\nचिरं ध्यात्वा जगद्योनिं शंकरं प्राह सर्ववित् ।। ३१.९२"
  },
  {
    "text": "व्रजस्व भगवन् दिव्यां पुरीं वाराणसीं शुभाम् ।\nयत्राखिलजगद्‌दोषात् क्षिप्रं नाशयतीश्वरः ।। ३१.९३"
  },
  {
    "text": "ततः सर्वाणि भूतानि तीर्थान्यायतनानि च ।\nजगाम लीलया देवो लोकानां हितकाम्यया ।। ३१.९४"
  },
  {
    "text": "संस्तूयमानः प्रमथैर्महायोगैरितस्ततः ।\nनृत्यमानो महायोगी हस्तन्यस्तकलेवरः ।। ३१.९५"
  },
  {
    "text": "तमभ्यधावद् भगवान् हरिर्नारायणः प्रभुः ।\nअथास्थायापरं रूपं नृत्यदर्शनलालसः ।। ३१.९६"
  },
  {
    "text": "निरीक्षमाणो नोविन्दं वृषेन्द्राङ्कितशासनः ।\nसस्मितोऽनन्तयोगात्मा नृत्यति स्म पुनः पुनः ।। ३१.९७"
  },
  {
    "text": "अथ सानुचरो रुद्रः सहरिर्धर्मवाहनः ।\nभेजे महादेवपुरीं वाराणसीति विश्रुताम् ।। ३१.९८"
  },
  {
    "text": "प्रविष्टमात्रे देवेशे ब्रह्महत्या कपर्दिनि ।\nहा हेत्युक्त्वा सनादं वै पातालं प्राप दुःखिता ।। ३१.९९"
  },
  {
    "text": "प्रविश्य परमं स्थानं कपालं ब्रह्मणो हरः ।\nगणानामग्रतो देवः स्थापयामास शंकरः ।। ३१.१००"
  },
  {
    "text": "स्थापयित्वा महादेवो ददौ तच्च कलेवरम् ।\nउक्त्वा सजीवमस्त्विति विष्णवेऽसौ घृणानिधिः ।। ३१.१०१"
  },
  {
    "text": "ये स्मरन्ति ममाजस्रं कापालं वेषमुत्तमम् ।\nतेषां विनश्यति क्षिप्रमिहामुत्र च पातकम् ।। ३१.१०२"
  },
  {
    "text": "आगम्य तीर्थप्रवरे स्नानं कृत्वा विधानतः ।\nतर्पयित्वा पितॄन् देवान् मुच्यते ब्रह्महत्यया ।। ३१.१०३"
  },
  {
    "text": "अशाश्वतं जगज्ज्ञात्वा येऽस्मिन् स्थाने वसन्ति वै ।\nदेहान्ते तत् परं ज्ञानं ददामि परमं पदम् ।। ३१.१०४"
  },
  {
    "text": "इतीदमुक्त्वा भगवान् समालिङ्‌ग्य जनार्दनम् ।\nसहैव प्रमथेशानैः क्षणादन्तरधीयत ।। ३१.१०५"
  },
  {
    "text": "स लब्ध्वा भगवान् कृष्णो विष्वक्सेनं त्रिशूलिनः ।\nस्वंदेशमगत् तूष्णीं गृहीत्वा परमं बुधः ।। ३१.१०६"
  },
  {
    "text": "एतद् वः कथितं पुण्यं महापातकनाशनम् ।\nकपालमोचनं तीर्थं स्थाणोः प्रियकरं शुभम् ।। ३१.१०७"
  },
  {
    "text": "य इमं पठतेऽध्यायं ब्राह्मणानां समीपतः ।\nवाचिकैर्मानसैः पापैः कायिकैश्च विमुच्यते ।। ३१.१०८"
  },
  {
    "text": "ति श्रीकूर्मपाराणे षट्‌साहस्त्र्यां संहितायामुपरिविभागे एकत्रिशोऽध्यायः ।।"
  }
]
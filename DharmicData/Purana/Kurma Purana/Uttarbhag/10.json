[
  {
    "text": "ईश्वर उवाच ।\nअलिङ्गमेकमव्यक्तं लिङ्गं ब्रह्मेति निश्चितम् ।\nस्वयंज्योतिः परं तत्त्वं परे व्योम्नि व्यवस्थितम् ।। १०.१"
  },
  {
    "text": "अव्यक्तं कारणं यत्तदक्षरं परमं पदम् ।\nनिर्गुणं शुद्धविज्ञानं तद्‌ वै पश्यन्ति सूरयः ।। १०.२"
  },
  {
    "text": "तन्निष्ठाः शान्तसंकल्पा नित्यं तद्भावभाविताः ।\nपश्यन्ति तत् परं ब्रह्म यत्तल्लिङ्गमिति श्रुतिः ।। १०.३"
  },
  {
    "text": "अन्यथा नहि मां द्रष्टुं शक्यं वै मुनिपुंगवाः ।\nनहि तद् विद्यते ज्ञानं यतस्तज्ज्ञायते परम् ।। १०.४"
  },
  {
    "text": "एतत्तत्परमं ज्ञानं केवलं कवयो विदुः ।\nअज्ञानमितरत् सर्वं यस्मान्मायामयं जगत् ।। १०.५"
  },
  {
    "text": "यज्ज्ञानं निर्मलं शुद्धं निर्विकल्पं यदव्ययम् ।\nममात्माऽसौ तदेवेमिति प्राहुर्विपश्चितः ।। १०.६"
  },
  {
    "text": "येऽप्यनेकं प्रपश्यन्ति तेऽपि पश्यन्ति तत्परम् ।\nआश्रिताः परमां निष्ठां बुद्‌ध्वैकं तत्त्वमव्ययम् ।। १०.७"
  },
  {
    "text": "ये पुनः परमं तत्त्वमेकं वानेकमीश्वरम् ।\nभक्त्या मां संप्रपश्यन्ति विज्ञेयास्ते तदात्मकाः ।। १०.८"
  },
  {
    "text": "साक्षादेव प्रपश्यन्ति स्वात्मानं परमेश्वरम् ।\nनित्यानन्दं निर्विकल्पं सत्यरूपमिति स्थितिः ।। १०.९"
  },
  {
    "text": "भजन्ते परमानन्दं सर्वगं जगदात्मकम् ।\nस्वात्मन्यवस्थिताः शान्ताः परऽव्यक्ते परस्य तु ।। १०.१०"
  },
  {
    "text": "एषा विमुक्तिः परमा मम सायुज्यमुत्तमम् ।\nनिर्वाणं ब्रह्मणा चैक्यं कैवल्यं कवयो विदुः ।। १०.११"
  },
  {
    "text": "तस्मादनादिमध्यान्तं वस्त्वेकं परमं शिवम् ।\nस ईश्वरो महादेवस्तं विज्ञाय प्रमुच्यते ।। १०.१२"
  },
  {
    "text": "न तत्र सूर्यः प्रविभातीह चन्द्रो \nनक्षत्राणां गणो नोत विद्युत् ।\nतद्भासितं ह्यखिलं भाति विश्वं \nअतीवभासममलं तद्विभाति ।। १०.१३"
  },
  {
    "text": "विश्वोदितं निष्कलं निर्विकल्पं\nशुद्धं बृहन्तं परमं यद्विभाति ।\nअत्रान्तरे ब्रह्मविदोऽथ नित्यं \nपश्यन्ति तत्त्वमचलं यत् स ईशः ।। १०.१४"
  },
  {
    "text": "नित्यानन्दममृतं सत्यरूपं\nशुद्धं वदन्ति पुरुषं सर्ववेदाः ।\nतमोमिति प्रणवेनेशितारं\nधायायन्ति वेदार्थविनिश्चितार्थाः ।। १०.१५"
  },
  {
    "text": "न भूमिरापो न मनो न वह्निः\nप्राणोऽनिलो गगनं नोत बुद्धिः ।\nन चेतनोऽन्यत् परमाकाशमध्ये\nविभाति देवः शिव एव केवलः ।। १०.१६"
  },
  {
    "text": "इत्येतदुक्तं परमं रहस्यं\nज्ञानामृतं सर्ववेदेषु गूढम् ।\nजानाति योगी विजनेऽथ देशे\nयुञ्जीत योगं प्रयतो ह्यजस्त्रम् ।। १०.१७"
  },
  {
    "text": "इती श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) दशमोऽध्यायः ।।"
  }
]
[
  {
    "text": "ईश्वर उवाच ।\nश्रृणुध्वमृषयः सर्वे यथावत् परमेष्ठिनः ।\nवक्ष्यामीशस्य माहात्म्यं यत्तद्वेदविदो विदुः ॥ ६.१"
  },
  {
    "text": "सर्वलोकैकनिर्माता सर्वलोकैकरक्षिता ।\nसर्वलोकैकसंहर्त्ता सर्वात्माऽहं सनातनः ॥ ६.२"
  },
  {
    "text": "सर्वेषामेव वस्तूनामन्तर्यामी महेश्वरः ।\nमध्ये चान्तः स्थितं सर्वं नाहं सर्वत्र संस्थितः ॥ ६.३"
  },
  {
    "text": "भवद्भिरद्‌भुतं दृष्टं यत्स्वरूपं तु मामकम् ।\nममैषा ह्युपमा विप्रा मायया दर्शिता मया ॥ ६.४"
  },
  {
    "text": "सर्वेषामेव भावानामन्तरा समवस्थितः ।\nप्रेरयामि जगत् कृत्स्नं क्रियाशाक्तिरियं मम ॥ ६.५"
  },
  {
    "text": "ययेदं चेष्टते विश्वं तत्स्वभावानुवर्त्ति च ।\nसोऽहं कालो जगत् कृत्स्नं प्रेरयामि कलात्मकम् ॥ ६.६"
  },
  {
    "text": "एकांशेन जगत् कृत्स्नं करोमि मुनिपुंगवाः ।\nसंहराम्येकरूपेण स्थिताऽवस्था ममैव तु ॥ ६.7"
  },
  {
    "text": "आदिमध्यान्तनिर्मुक्तो मायातत्त्वप्रवर्त्तकः ।\nक्षोभयामि च सर्गादौ प्रधानपुरुषावुभौ ॥ ६.८"
  },
  {
    "text": "ताभ्यां संजायते विश्वं संयुक्ताभ्यां परस्परम् ।\nमहदादिक्रमेणैव मम तेजो विजृम्भते ॥ ६.९"
  },
  {
    "text": "यो हि सर्वजगत्साक्षी कालचक्रप्रवर्त्तकः ।\nहिरण्यगर्भो मार्त्तण्डः सोऽपि मद्देहसंभवः ॥ ६.१०"
  },
  {
    "text": "तस्मै दिव्यं स्वमैश्वर्यं ज्ञानयोगं सनातनम् ।\nदत्तवानात्मजान् वेदान् कल्पादौ चतुरो द्विजाः ॥ ६.११"
  },
  {
    "text": "स मन्नियोगतो देवो ब्रह्मा मद्भावभावितः ।\nदिव्यं तन्मामकैश्वर्यं सर्वदा वहति स्वयम् ॥ ६.१२"
  },
  {
    "text": "स सर्वलोकनिर्माता मन्नियोगेन सर्ववित् ।\nभूत्वा चतुर्मुखः सर्गं सृजत्येवात्मसंभवः ॥ ६.१३"
  },
  {
    "text": "योऽपि नारायणोऽनन्तो लोकानां प्रभवाव्ययः ।\nममैव परमा मूर्तिः करोति परिपालनम् ॥ ६.१४"
  },
  {
    "text": "योऽन्तकः सर्वभूतानां रुद्रः कालात्मकः प्रभुः ।\nमदाज्ञयाऽसौ सततं संहरिष्यति मे तनुः ॥ ६.१५"
  },
  {
    "text": "हव्यं वहति देवानां कव्यं कव्याशिनामपि ।\nपाकं च कुरुते वह्निः सोऽपि मच्छक्तिनोदितः ॥ ६.१६"
  },
  {
    "text": "भुक्तमाहारजातं च पचते तदहर्निशम् ।\nवैश्वानरोऽग्निर्भगवानीश्वरस्य नियोगतः ॥ ६.१7"
  },
  {
    "text": "योऽपि सर्वाम्भसां योनिर्वरुणो देवपुंगवः ।\nसोऽपि संजीवयेत् कृत्स्नमीशस्यैव नियोगतः ॥ ६.१८"
  },
  {
    "text": "योऽन्तस्तिष्ठति भूतानां बहिर्देवः प्रभञ्जनः ।\nमदाज्ञयाऽसौ भूतानां शरीराणि बिभर्ति हि ॥ ६.१९"
  },
  {
    "text": "योऽपि संजीवनो नॄणां देवानाममृताकरः ।\nसोमः स मन्नियोगेन चोदितः किल वर्तते ॥ ६.२०"
  },
  {
    "text": "यः स्वभासा जगत् कृत्स्नं प्रकाशयति सर्वदा ।\nसूर्यो वृष्टिं वितनुते शास्त्रेणैव स्वयंभुवः ॥ ६.२१"
  },
  {
    "text": "योऽप्यशेषजगच्छास्ता शक्रः सर्वामरेश्वरः ।\nयज्वनां फलदो देवो वर्त्ततेऽसौ मदाज्ञया ॥ ६.२२"
  },
  {
    "text": "यः प्रशास्ता ह्यसाधूनां वर्त्तते नियमादिह ।\nयमो वैवस्वतो देवो देवदेवनियोगतः ॥ ६.२३"
  },
  {
    "text": "योऽपि सर्वधनाध्यक्षो धनानां संप्रदायकः ।\nसोऽपीश्वरनियोगेन कुबेरो वर्त्तते सदा ॥ ६.२४"
  },
  {
    "text": "यः सर्वरक्षसां नाथस्तामसानां फलप्रदः ।\nमन्नियोगादसौ देवो वर्त्तते निर्ऋतिः सदा ॥ ६.२५"
  },
  {
    "text": "वेतालगणभूतानां स्वामी भोगफलप्रदः ।\nईशानः किल भक्तानां सोऽपि तिष्ठन्ममाज्ञया ॥ ६.२६"
  },
  {
    "text": "यो वामदेवोऽङ्गिरसः शिष्यो रुद्रगणाग्रणीः ।\nरक्षको योगिनां नित्यं वर्त्ततेऽसौ मदाज्ञया ॥ ६.२7"
  },
  {
    "text": "यश्च सर्वजगत्पूज्यो वर्त्तते विघ्नकारकः ।\nविनायको धर्मरतः सोऽपि मद्वचनात् किल ॥ ६.२८"
  },
  {
    "text": "योऽपि ब्रह्मविदां श्रेष्ठो देवसेनापतिः प्रभुः ।\nस्कन्दोऽसौ वर्त्तते नित्यं स्वयंभूर्विधिचोदितः ॥ ६.२९"
  },
  {
    "text": "ये च प्रजानां पतयो मरीच्याद्या महर्षयः ।\nसृजन्ति विविधं लोकं परस्यैव नियोगतः ॥ ६.३०"
  },
  {
    "text": "या च श्रीः सर्वभूतानां ददाति विपुलां श्रियम् ।\nपत्नी नारायणस्यासौ वर्त्तते मदनुग्रहात् ॥ ६.३१"
  },
  {
    "text": "वाचं ददाति विपुलां या च देवी सरस्वती ।\nसाऽपीश्वरनियोगेन चोदिता संप्रवर्त्तते ॥ ६.३२"
  },
  {
    "text": "याऽशेषपुरुषान् घोरान्नरकात् तारयिष्यति ।\nसावित्री संस्मृता देवी देवाज्ञाऽनुविधायिनी ॥ ६.३३"
  },
  {
    "text": "पार्वती परमा देवी ब्रह्मविद्याप्रदायिनी ।\nयाऽपि ध्याता विशेषेण सापि मद्वचनानुगा ॥ ६.३४"
  },
  {
    "text": "योऽनन्तमहिमाऽनन्तः शेषोऽशेषामरप्रभुः ।\nदधाति शिरसा लोकं सोऽपि देवनियोगतः ॥ ६.३५"
  },
  {
    "text": "योऽग्निः संवर्त्तको नित्यं वडवारूपसंस्थितः ।\nपिबत्यखिलमम्भोधिमीश्वरस्य नियोगतः ॥ ६.३६"
  },
  {
    "text": "ये चतुर्दश लोकेऽस्मिन् मनवः प्रथितौजसः ।\nपालयन्ति प्रजाः सर्वास्तेऽपि तस्य नियोगतः ॥ ६.३7"
  },
  {
    "text": "आदित्या वसवो रुद्रा मरुतश्च तथाऽश्विनौ ।\nअन्याश्च देवताः सर्वा मच्छास्त्रेणैव निष्ठिताः ॥ ६.३८"
  },
  {
    "text": "गन्धर्वा गरुडा ऋक्षाः सिद्धाः साध्याश्चचारणाः ।\nयक्षरक्षः पिशाचाश्च स्थिताः सृष्टाः स्वयंभुवः ॥ ६.३९"
  },
  {
    "text": "कलाकाष्ठानिमेषाश्च मुहूर्त्ता दिवसाः क्षपाः ।\nऋतवः पक्षमासाश्च स्थिताः शास्त्रे प्रजापतेः ॥ ६.४०"
  },
  {
    "text": "युगमन्वन्तराण्येव मम तिष्ठन्ति शासने ।\nपराश्चैव परार्धाश्च कालभेदास्तथा परे ॥ ६.४१"
  },
  {
    "text": "चतुर्विधानि बूतानि स्थावराणि चराणि च ।\nनियोगादेव वर्त्तन्ते देवस्य परमात्मनः ॥ ६.४२"
  },
  {
    "text": "पातालानि च सर्वाणि भुवनानि च शासनात् ।\nब्रह्माण्डानि च वर्त्तन्ते सर्वाण्येव स्वयंभुवः ॥ ६.४३"
  },
  {
    "text": "अतीतान्यप्यसंख्यानि ब्रह्माण्डानि ममाज्ञया ।\nप्रवृत्तानि पदार्थौघैः सहितानि समन्ततः ॥ ६.४४"
  },
  {
    "text": "ब्रह्माण्डानि भविष्यन्ति सह वस्तुभिरात्मगैः ।\nवहिष्यन्ति सदैवाज्ञां परस्य परमात्मनः ॥ ६.४५"
  },
  {
    "text": "भूमिरापोऽनलो वायुः खं मनो बुद्धिरेव च ।\nभूतादिरादिप्रकृतिर्नियोगे मम वर्त्तते ॥ ६.४६"
  },
  {
    "text": "योऽशेषजगतां योनिर्मोहिनी सर्वदेहिनाम् ।\nमाया विवर्त्तते नित्यं सापीश्वरनियोगतः ॥ ६.४7"
  },
  {
    "text": "यो वै देहभृतां देवः पुरुषः पठ्यते परः ।\nआत्माऽसौ वर्त्तते नित्यमीश्वरस्य नियोगतः ॥ ६.४८"
  },
  {
    "text": "विधूय मोहकलिलं यया पश्यति तत् पदम् ।\nसाऽपि बुद्धिर्महेशस्य नियोगवशवर्त्तिनी ॥ ६.४९"
  },
  {
    "text": "बहुनाऽत्र किमुक्तेन मम शक्त्यात्मकं जगत् ॥\nमयैव प्रेर्यते कृत्स्नं मय्येव प्रलयं व्रजेत् ॥ ६.५०"
  },
  {
    "text": "अहं हि भगवानीशः स्वयं ज्योतिः सनातनः ।\nपरमात्मार परं ब्रह्म मत्तो ह्यन्यो न विद्यते ॥ ६.५१"
  },
  {
    "text": "इत्येतत् परमं ज्ञानं युष्माकं कथितं मया ।\nज्ञात्वा विमुच्यते जन्तुर्जन्मसंसारबन्धनात् ॥ ६.५२"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) षष्ठोऽध्यायः ॥ ६ ॥"
  }
]
[
  {
    "text": "व्यास उवाच ।\nअतः परं प्रवलक्ष्यामि प्रायश्चित्तविधिं शुभम् ।\nहिताय सर्वविप्राणां दोषाणामपनुत्तये ।। ३०.१"
  },
  {
    "text": "अकृत्वा विहितं कर्म कृत्वा निन्दितमेव च ।\nदोषमाप्नोति पुरुषः प्रायश्चित्तं विशोधनम् ।। ३०.२"
  },
  {
    "text": "प्रायश्चित्तमकृत्वा तु न तिष्ठेद् ब्राह्मणः क्वचित् ।\nयद् ब्रूयुर्ब्राह्मणाः शान्ता विद्वांसस्तत्समाचरेत् ।। ३०.३"
  },
  {
    "text": "वेदार्थवित्तमः शान्तो धर्मकामोऽग्निमान् द्विजः ।\nस एव स्यात् परो धर्मो यमेकोऽपि व्यवस्यति ।। ३०.४"
  },
  {
    "text": "अनाहिताग्नयो विप्रास्त्रयो वेदार्थपारगाः ।\nयद् ब्रूयुर्धर्मकामास्ते तज्ज्ञेयं धर्मसाधनम् ।। ३०.५"
  },
  {
    "text": "अनेकधर्मशास्त्रज्ञा ऊहापोहविशारदाः ।\nवेदाध्ययनसंपन्नाः सप्तैते परिकीर्त्तिताः ।। ३०.६"
  },
  {
    "text": "मीमांसाज्ञानतत्त्वज्ञा वेदान्तकुशला द्विजाः ।\nएकविंशतिविख्याताः प्रयाश्चित्तं वदन्ति वै ।। ३०.७"
  },
  {
    "text": "ब्रह्महा मद्यपः स्तेनो गुरुतल्पग एव च ।\nमहापातकिनस्त्वेते यश्चैतैः सह संवसेत् ।। ३०.८"
  },
  {
    "text": "संवत्सरं तु पतितैः संसर्गं कुरुते तु यः ।\nयानशय्यासनैर्नित्यं जानन् वै पतितो भवेत् ।। ३०.९"
  },
  {
    "text": "याजनं योनिसंबन्धं तथैवाध्यापनं द्विजः ।\nकृत्वा सद्यः पतत्येव सह भोजनमेव च ।। ३०.१०"
  },
  {
    "text": "अविज्ञायाथ यो मोहात् कुर्यादध्यापनं द्विजः ।\nसंवत्सरेण पतति सहाध्ययनमेव च ।। ३०.११"
  },
  {
    "text": "ब्रह्माहा द्वादशाब्दानि कुटिं कृत्वा वने वसेत् ।\nभैक्षमात्मविशुद्ध्यर्थे कृत्वा शवशिरोर्ध्वजम् ।। ३०.१२"
  },
  {
    "text": "ब्राह्मणावसथान् सर्वान् देवागाराणि वर्जयेत् ।\nविनिन्दन् स्वयमात्मानं ब्राह्मणं तं च संस्मरन् ।। ३०.१३"
  },
  {
    "text": "असंकल्पितयोग्यानि सप्तागाराणि संविशेत् ।\nविधूमे शनकैर्नित्यं व्यङ्गारे भुक्तवज्जने ।। ३०.१४"
  },
  {
    "text": "एककालं चरेद् भैक्षं दोषं विख्यापयन् नृणाम् ।\nवन्यमूलफलैर्वापि वर्त्तयेद् वै समाश्रितः ।। ३०.१५"
  },
  {
    "text": "कपालपाणिः खट्वाङ्गी ब्रह्मचर्यपरायणः ।\nपूर्णे तु द्वादशे वर्षे ब्रह्महत्यां व्यपोहति ।। ३०.१६"
  },
  {
    "text": "अकामतः कृते पापे प्रायश्चित्तमिदं शुभम् ।\nकामतो मरणाच्छुद्धिर्ज्ञेया नान्येन केनचित् ।। ३०.१७"
  },
  {
    "text": "कुर्यादनशनं वाऽथ भृगोः पतनमेव वा ।\nज्वलन्तं वा विशेदग्निं जलं वा प्रविशेत् स्वयम् ।। ३०.१८"
  },
  {
    "text": "ब्राह्मणार्थे गवार्थे वा सम्यक् प्राणान् परित्यजेत् ।\nब्रह्महत्यापनोदार्थमन्तरा वा मृतस्य तु ।। ३०.१९"
  },
  {
    "text": "दीर्घामयाविनं विप्रं कृत्वानामयमेव वा।\nदत्त्वा चान्नं सुविदुषे ब्रह्महत्यां व्यपोहति ।। ३०.२०"
  },
  {
    "text": "अश्वमेधावभृथके स्नात्वा वा शुध्यते द्विजः ।\nसर्वस्वं वा वेदविदे ब्राह्मणाय प्रदाय तु ।। ३०.२१"
  },
  {
    "text": "सरस्वत्यास्त्वरुणया संगमे लोकविश्रुते ।\nशुध्येत् त्रिषवणस्नानात् त्रिरात्रोपोषितो द्विजः ।। ३०.२२"
  },
  {
    "text": "गत्वा रामेश्वरं पुण्यं स्नात्वा चैव महोदधौ ।\nब्रह्मचर्यादिभिर्युक्तो दृष्ट्वा रुद्रं विमुच्यते ।। ३०.२३"
  },
  {
    "text": "कपालमोचनं नाम तीर्थं देवस्य शूलिनः ।\nस्नात्वाऽभ्यर्च्य पितॄन् देवान् ब्रह्महत्यां व्यपोहति ।। ३०.२४"
  },
  {
    "text": "यत्र देवादिदेवेन भैरवेणामितौजसा ।\nकपालं स्थापितं पूर्वं ब्रह्मणः परमेष्ठिनः ।। ३०.२५"
  },
  {
    "text": "समभ्यर्च्य महादेवं तत्र भैरवरूपिणम् ।\nतर्पपित्वा पितॄन् स्नात्वा मुच्यते ब्रह्महत्यया ।। ३०.२६"
  },
  {
    "text": "इति श्रीकूर्मपुराणे षट्‌साहस्त्र्यां संहितायामुपरिविभागे त्रिशोऽध्यायः ।।"
  }
]
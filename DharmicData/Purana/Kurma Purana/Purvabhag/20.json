[
  {
    "text": "सूत उवाच ।\nअदितिः सुषुवे पुत्रमादित्यं कश्यपात् प्रभुम् ।\nतस्यादित्यस्य चैवासीद् भार्याणां तु चतुष्टयम् ।२०.१"
  },
  {
    "text": "संज्ञा राज्ञी प्रभा छाया पुत्रांस्तासां निबोधत ।\nसंज्ञा त्वाष्ट्री च सुषुवे सूर्यान्मनुमनुत्तमम् ।२०.२"
  },
  {
    "text": "यमं च यमुनां चैव राज्ञी रैवंतमेव च ।। \nप्रभा प्रभातमादित्याच्छाया सावर्णिमात्मजम् ।२०.३"
  },
  {
    "text": "शनिं च तपतीं चैव विष्टिं चैव यथाक्रमम् ।\nमनोस्तु प्रथमस्यासन् नव पुत्रास्तु तत्समाः ।२०.४"
  },
  {
    "text": "इक्ष्वाकुश्चैव नाभागो धृष्टः शर्यातिरेव च ।\nनरिष्यन्तश्च नाभागो ह्यरिष्टः करुषस्तथा ।२०.५"
  },
  {
    "text": "पृषध्रश्च महातेजा नवैते शक्रसन्निभाः ।\nइला ज्येष्ठा वरिष्ठा च सोमवंशंविवृद्धये ।२०.६"
  },
  {
    "text": "बुधस्य गत्वा भवनं सोमपुत्रेण संगता ।\nअसूत सोमजाद्देवी पुरूरवसमुत्तमम् ।२०.७"
  },
  {
    "text": "पितॄणां तृप्तिकर्त्तारं बुधादिति हि नः श्रुतम् ।\nप्राप्य पुत्रं सुविमलं सुद्युम्न इति विश्रुतं ।२०.८"
  },
  {
    "text": "इला पुत्रत्रयं लेभे पुनः स्त्रीत्वमविन्दत ।\nउत्कलश्च गयश्चैव विनताश्वस्तथैव च ।२०.९"
  },
  {
    "text": "सर्वे तेऽप्रतिमप्रख्याः प्रपन्नाः कमलोद्भवम् ।\nइक्ष्वाकोश्चाभवद् वीरो विकुक्षिर्नाम पार्थिवः ।२०.१०"
  },
  {
    "text": "ज्येष्ठः पुत्र स तस्यासीद्दश पञ्च च तत्सुताः ।\nतेषांज्येष्ठः ककुत्स्थोऽभूत्‌ काकुत्स्थो हि सुयोधनः ।२०.११"
  },
  {
    "text": "सुयोधनात् पृथुः श्रीमान् विश्वकश्च पृथोः सुतः ।\nविश्वकादार्द्रको धीमान् युवनाश्वस्तु तत्सुतः ।२०.१२"
  },
  {
    "text": "स गोकर्णमनुप्राप्य युवनाश्वः प्रतापवान् ।\nदृष्ट्वा सौ गौतमं विप्रं तपन्तमनलप्रभम् ।२०.१३"
  },
  {
    "text": "प्रणम्य दण्डवद् भूमौ पुत्रकामो महीपतिः ।\nअपृच्छत् कर्मणा केन धार्मिकं प्राप्नुयां सुतम् ।२०.१४"
  },
  {
    "text": "गौतम उवाच ।\nआराध्य पूर्वपुरुषं नारायणमनामयम् ।\nअनादिनिधनं देवं धार्मिकं प्राप्नुयात् सुतम् ।।२०.१५"
  },
  {
    "text": "यस्य पुत्रः स्वयं ब्रह्मा पौत्रः स्यान्नीललोहितः .।\nतमादिकृष्णमीशानमाराध्याप्नोति सत्सुतम् ।।२०.१६"
  },
  {
    "text": "न यस्य भगवान् ब्रह्मा प्रभावं वेत्ति तत्त्वतः \nतमाराध्य हृषीकेशं प्राप्नुयाद्धार्मिकं सुतम् ।२०.१७"
  },
  {
    "text": "स गौतमवचः श्रुत्वा युवनाश्वो महीपतिः ।\nआराधयन्हृषीकेशं वासुदेवं सनातनम् ।२०.१८"
  },
  {
    "text": "तस्य पुत्रोऽभवद् वीरः सावस्तिरिति विश्रुतः ।\nनिर्मिता येन सावस्तिर्गौडदेशे महापुरी ।।२०.१९"
  },
  {
    "text": "तस्माच्च बृहदश्वोऽभूत् तस्मात् कुवलयाश्वकः ।\nधुन्धुमारत्वमगमद् धुन्धुं हत्वा महासुरम् ।२०.२०"
  },
  {
    "text": "धुन्धुमारस्य तनयास्त्रयः प्रोक्ता द्विजोत्तमाः ।\nदृढाश्वश्चैव दण्डाश्वः कपिलाश्वस्तथैव च ।२०.२१"
  },
  {
    "text": "दृढाश्वस्य प्रमोदस्तु हर्यश्वस्तस्य चात्मजः ।\nहर्यश्वस्य निकुम्भस्तु निकुम्भात् संहताश्वकः ।२०.२२"
  },
  {
    "text": "कृताश्वोऽथ रणाश्वश्च संहताश्वस्य वै सुतौ ।\nयुवनाश्वो रणाश्वस्य शक्रतुल्यबलो युधि ।२०.२३"
  },
  {
    "text": "कृत्वा तु वारुणीमिष्टिमृषीणां वै प्रसादतः ।\nलेभे त्वप्रतिमं पुत्रं विष्णुभक्तमनुत्तमम् २०.२४।"
  },
  {
    "text": "मान्धातारं महाप्राज्ञं सर्वशस्रभृतां वरम् ।\nमान्धातुः पुरुकुत्सोऽभूदम्बरीषश्च वीर्यवान् ।२०.२५"
  },
  {
    "text": "मुचुकुन्दश्च पुण्यात्मा सर्वे शक्रसमा युधि ।\nअम्बरीषस्य दायादो युवनाश्वोऽपरः स्मृतः ।२०.२६"
  },
  {
    "text": "हरितो युवनाश्वस्य हारितस्तत्सुतोऽभवत् ।\nपुरुकुत्सस्य दायादस्त्रसदस्युर्महायशाः ।।२०.२७"
  },
  {
    "text": "नर्मदायां समुत्पन्नः संभूतिस्तत्सुतोऽभवत् ।\nविष्णुवृद्धः सुतस्तस्य त्वनरण्योऽभवत्ततः  ।"
  },
  {
    "text": "बृहदशवोऽनरण्यस्य हर्यश्वस्तत्सुतोऽभवत् ।। २०.२८\nसोऽतीव धार्मिको राजा कर्दमस्य प्रजापतेः ।"
  },
  {
    "text": "प्रसादाद्धार्मिकं पुत्रं लेभे सूर्यपरायणम् ।। २०.२९\nस तु सूर्यं समभ्यर्च्य राजा वसुमनाः शुभम् ।"
  },
  {
    "text": "लेभे त्वप्रतिमं पुत्रं त्रिधन्वानमरिंदमम् ।। २०.३०\nअयजच्चाश्वमेधेन शत्रून् जित्वा द्विजोत्तमाः ।"
  },
  {
    "text": "स्वाध्यायवान् दानशीलस्तितिक्षुर्धर्मतत्परः ।। २०.३१\nऋषयस्तु समाजग्मुर्यज्ञवाटं महात्मनः ।"
  },
  {
    "text": "वसिष्ठकश्यपमुखा देवाश्चेन्द्रपुरोगमाः ।। २०.३२\nतान् प्रणम्य महाराजः पप्रच्छ विनयान्वितः ।"
  },
  {
    "text": "समाप्य विधिवद् यज्ञं वसिष्ठादीन् द्विजोत्तमान् ।। २०.३३"
  },
  {
    "text": "वसुमना उवाच ।\nकिंस्विच्छेयस्करतरं लोकेऽस्मिन् ब्राह्मणर्षभाः ।\nयज्ञस्तपो वा संन्यासो ब्रूत मे सर्ववेदिनः ।। २०.३४"
  },
  {
    "text": "वसिष्ठ उवाच ।\nअधीत्य वेदान् विधिवत् पुत्रानुत्पाद्य धर्मतः ।\nइष्ट्वा यज्ञेश्वरं यज्ञैर्गच्छेद वनमथात्मवान् ।। २०.३५"
  },
  {
    "text": "पुलस्त्य उवाच ।\nआराध्य तपसा देवं योगिनं परमेष्ठिनम् ।\nप्रव्रजेद्‌ विधिवद् यज्ञैरिष्ट्वा पूर्वं सुरोत्तमान् ।। २०.३६"
  },
  {
    "text": "पुलह उवाच ।\nयमाहुरेकं पुरुषं पुराणं परमेश्वरम् ।\nतमाराध्य सहस्त्रांशुं तपसा मोक्षमाप्नुयात् ।। २०.३७"
  },
  {
    "text": "जमदग्निरुवाच ।\nअजस्य नाभावध्येकमीश्वरेण समर्पितम् ।\nबीजं भगवता येन स देवस्तपसेज्यते ।। २०.३८"
  },
  {
    "text": "विश्वामित्र उवाच ।\nयोऽग्निः सर्वात्मकोऽनन्तः स्वयंभूर्विश्वतोमुखः ।\nस रुद्रस्तपसोग्रेण पूज्यते नेतरैर्मखैः ।। २०.३९"
  },
  {
    "text": "भरद्वाज उवाच ।\nयो यज्ञैरिज्यते देवो जातवेदाः सनातनः ।\nस सर्वदैवततनुः पूज्यते परमेश्वरः ।। २०.४०"
  },
  {
    "text": "अत्रिरुवाच ।\nयतः सर्वमिदं जातं यस्यापत्यं प्रजापतिः ।\nतपः सुमहदास्थाय पूज्यते स महेश्वरः ।। २०.४१"
  },
  {
    "text": "गौतम उवाच ।\nयतः प्रधानपुरुषौ यस्य शक्तिमयं जगत् ।\nस देवदेवस्तपसा पूजनीयः सनातनः ।। २०.४२"
  },
  {
    "text": "कश्यप उवाच ।\nसहस्त्रनयनो देवः साक्षी शम्भुः प्रजापतिः ।\nप्रसीदति महायोगी पूजितस्तपसा परः ।। २०.४३"
  },
  {
    "text": "क्रतुरुवाच \nप्राप्ताध्ययनयज्ञस्य लब्धपुत्रस्य चैव हि ।\nनान्तरेण तपः कश्चिद्धर्मः शास्त्रेषु दृश्यते ।। २०.४४"
  },
  {
    "text": "इत्याकर्ण्य स राजर्षिस्तान् प्रणम्यातिहृष्टधीः ।\nविसर्जयित्वा संपूज्य त्रिधन्वानमथाब्रवीत् ।। २०.४५"
  },
  {
    "text": "आराधयिष्ये तपसा देवमेकाक्षराह्वयम् । \nप्राणं बृहन्तं पुरुषमादित्यान्तरसंस्थितम् ।। २०.४६"
  },
  {
    "text": "त्वं तु धर्मरतो नित्यं पालयैतदतन्द्रितः ।\nचातुर्वर्ण्यसमायुक्तमशेषं क्षितिमण्डलम् ।। २०.४७"
  },
  {
    "text": "एवमुक्त्वा स तद्राज्यं निधायात्मभवे नृपः ।\nजगामारण्यमनघस्तपस्तप्तुमनुत्तमम् ।। २०.४८"
  },
  {
    "text": "हिमवच्छिखरे रम्ये देवदारुवने शुभे ।\nकन्दमूलफलाहारैरुत्पन्नैरयजत् सुरान् ।। २०.४९"
  },
  {
    "text": "संवत्सरशतं साग्रं तपोनिर्द्धूतकल्मषः ।\nजजाप मनसा देवीं सावित्रीं वेदमातरम् ।। २०.५०"
  },
  {
    "text": "तस्यैवं जपतो देवः स्वयंभूः परमेश्वरः ।\nहिरण्यगर्भो विश्वात्मा तं देशमगमत् स्वयम् ।। २०.५१"
  },
  {
    "text": "दृष्ट्वा देवं समायान्तं ब्रह्माणं विश्वतोमुखम् ।\nननाम शिरसा तस्य पादयोर्नाम कीर्त्तयन् ।। २०.५२"
  },
  {
    "text": "नमो देवाधिदेवाय ब्रह्मणे परमात्मने ।\nहिर्ण्यमूर्त्तये तुभ्यं सहस्राक्षाय वेधसे ।। २०.५३"
  },
  {
    "text": "नमो धात्रे विधात्रे च नमो वेदात्ममूर्त्तये ।\nसांख्ययोगाधिगम्याय नमस्ते ज्ञानमूर्त्तये ।। २०.५४"
  },
  {
    "text": "नमस्त्रिमूर्त्तये तुभ्यं स्त्रष्ट्रे सर्वार्थवेदिने ।\nपुरुषाय पुराणाय योगिनां गुरवे नमः ।। २०.५५"
  },
  {
    "text": "ततः प्रसन्नो भगवान् विरिञ्चो विश्वभावनः ।\nवरं वरय भद्रं ते वरदोऽस्मीत्यभाषत ।। २०.५६"
  },
  {
    "text": "राजोवाच \nजपेयं देवदेवेश गायत्रीं वेदमातरम् ।\nभूयो वर्षशतं साग्रं तावदायुर्भवेन्मम ।। २०.५७"
  },
  {
    "text": "बाढमित्याह विश्वात्मा समालोक्य नराधिपम् ।\nस्पृष्ट्वा कराभ्यां सुप्रीतस्तत्रैवान्तरधीयत ।। २०.५८"
  },
  {
    "text": "सोऽपि लब्धवरः श्रीमान् जजापातिप्रसन्नधीः ।\nशान्तस्त्रिषवणस्नायी कन्दमूलफलाशनः ।। २०.५९"
  },
  {
    "text": "तस्य पूर्णे वर्षशते भगवानुग्रदीधितिः ।\nप्रादुरासीन्महायोगी भानोर्मण्डलमध्यतः ।। २०.६०"
  },
  {
    "text": "तं दृष्ट्वा वेदविदुषं मण्डलस्थं सनातनम् ।\nस्वयंभुवमनाद्यन्तं ब्रह्माणं विस्मयं गतः ।। २०.६१"
  },
  {
    "text": "तुष्टाव वैदिकैर्मन्त्रैः सावित्र्या च विशेषतः ।\nक्षणादपश्यत् पुरुषं तमेव परमेश्वरम् ।। २०.६२"
  },
  {
    "text": "चतुर्मुखं जटामौलिमष्टहस्तं त्रिलोचनम् ।\nचन्द्रावयवलक्षमाणं नरनारीतनुं हरम् ।। २०.६३"
  },
  {
    "text": "भासयन्तं जगत् कृत्स्नं नीलकण्ठं स्वरश्मिभिः ।\nरक्ताम्बरधरं रक्तं रक्तमाल्यानुलेपनम् ।। २०.६४"
  },
  {
    "text": "तद्भावभावितो दृष्ट्वा सद्भावेन परेण हि ।\nननाम शिरसा रुद्रं सावित्र्यानेन चैव हि ।। २०.६५"
  },
  {
    "text": "नमस्ते नीलकण्ठाय भास्वते परमेष्ठिने ।\nत्रयीमयाय रुद्राय कालरूपाय हेतवे ।। २०.६६"
  },
  {
    "text": "तदा प्राह महादेवो राजानं प्रीतमानसः ।\nइमानि मे रहस्यानि नामानि श्रृणु चानघ ।। २०.६७"
  },
  {
    "text": "सर्ववेदेषु गीतानि संसारशमनानि तु ।\nनमस्कुरुष्व नृपते एभिर्मां सततं शुचिः ।। २०.६८"
  },
  {
    "text": "अध्यायं शतरुद्रीयं यजुषां सारमुद्धृतम् ।\nजपस्वानन्यचेतस्को मय्यासक्तमना नृप ।। २०.६९"
  },
  {
    "text": "ब्रह्मचारी मिताहारो भस्मनिष्ठः समाहितः ।\nजपेदामरणाद् रुद्रं स याति परमं पदम् ।। २०.७०"
  },
  {
    "text": "इत्युक्त्वा भगवान् रुद्रो भक्तानुग्रहकाम्यया ।\nपुनः संवत्सरशतं राज्ञे ह्यायुरकल्पयत् ।। २०.७१"
  },
  {
    "text": "दत्त्वाऽस्मै तत् परं ज्ञानं वैराग्यं परमेश्वरः ।\nक्षणादन्तर्दधे रुद्रस्तदद्‌भुतमिवाभवत् ।। २०.७२"
  },
  {
    "text": "राजाऽपि तपसा रुद्रं जजापानन्यमानसः ।\nभस्मच्छन्नस्त्रिषवणं स्नात्वा शान्तः समाहितः ।। २०.७३"
  },
  {
    "text": "जपतस्तस्य नृपतेः पूर्णे वर्षशते पुनः ।\nयोगप्रवृत्तिरभवत् कालात् कालात्मकं परम् ।। २०.७४"
  },
  {
    "text": "विवेशैतद् वेदसारं स्थानं वै परमेष्ठिनः ।\nभानोः सुमण्डलं शुभ्रं ततो यातो महेश्वरम् ।। २०.७५"
  },
  {
    "text": "यः पठेच्छृणुयाद्वापि राज्ञश्चरितमुत्तमम् ।\nसर्वपापविनिर्मुक्तो ब्रह्मलोके महीयते ।। २०.७६"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे विंशोऽध्यायः ।।"
  }
]
[
  {
    "text": "सूत उवाच ।\nशाकद्वीपस्य विस्ताराद् द्विगुणेन व्यवस्थितः ।\nक्षीरार्णवं समाश्रित्य द्वीपं पुष्करसंज्ञितम्।। ५०.१"
  },
  {
    "text": "एक एवात्र विप्रेन्द्राः पर्वतो मानसोत्तरः ।\nयोजनानां सहस्राणि सार्द्धं पञ्चाशदुच्छ्रितः ।५०.२"
  },
  {
    "text": "तावदेव च विस्तीर्णः सर्वतः पारिमण्डलः ।\nस एव द्वीपश्चार्द्धेन मानसोत्तरसंज्ञितः ।५०.३"
  },
  {
    "text": "एक एव महाभागः संनिवेशाद् द्विधा कृतः ।\nतस्मिन् द्वीपे स्मृतौ द्वौ तु पुण्यौ जनपदौ शुभौ ।५०.४"
  },
  {
    "text": "अपरौ मानसस्याथ पर्वतस्यानुमण्डलौ ।\nमहावीतं स्मृतं वर्षं धातकीखण्डमेव च ।। ५०.५"
  },
  {
    "text": "स्वादूदकेनोदधिना पुष्करः परिवारितः ।\nतस्मिन् द्वीपे महावृक्षो न्यग्रोधोऽमरपूजितः ।। ५०.६"
  },
  {
    "text": "तस्मिन् निवसति ब्रह्मा विश्वात्मा विश्वभावनः ।\nतत्रैव मुनिशार्दूलः शिवनारायणालयः ।। ५०.७"
  },
  {
    "text": "वसत्यत्र महादेवो हरोर्द्धं हरिरव्ययः ।\nसंपूज्यमानो ब्रह्माद्यैः कुमाराद्यैश्च योगिभिः ।५०.८"
  },
  {
    "text": "गन्धर्वैः किन्नरैर्यक्षैरीश्वरः कृष्णपिङ्गलः ।।\nस्वस्थास्तत्र प्रजाः सर्वा ब्रह्मणा शतशत्विषः ।५०.९"
  },
  {
    "text": "निरामया विशोकाश्च रागद्वेषविवर्ज्जिताः ।\nसत्यानृते न तत्रास्तां नोत्तमाधममध्यमाः ।५०.१०"
  },
  {
    "text": "न वर्णाश्रमधर्माश्च न नद्यो न च पर्वताः ।\nपरेण पुष्करेणाथ समावृत्य स्थितो महान् ।५०.११"
  },
  {
    "text": "स्वादूदकसमुद्रस्तु समन्ताद् द्विजसत्तमाः ।\nपरेण तस्य महती दृश्यते लोकसंस्थितिः ।५०.१२\nकाञ्चनी द्विगुणा भूमिः सर्वा चैव शिलोपमा ।"
  },
  {
    "text": "तस्याः परेण शैलस्तु मर्यादा भानुमण्डलः ।५०.१३\nप्रकाशश्चाप्रकाशश्च लोकालोकः स उच्यते ।"
  },
  {
    "text": "योजनानां सहस्राणि दश तस्योच्छ्रयः स्मृतः ।५०.१४\nतावानेव च विस्तारो लोकालोको महागिरेः ।"
  },
  {
    "text": "समावृत्य तु तं शैलं सर्वतो वै समस्थितम् ।५०.१५\nतमश्चाण्डकटाहेन समन्तात् परिवेष्टितम् ।।"
  },
  {
    "text": "एतै सप्त महालोकाः पातालाः सप्तकीर्त्तिता५०.१६\nब्रह्माण्डस्यैष विस्तारः संक्षेपेण मयोदितः ।"
  },
  {
    "text": "अण्डानामीदृशानां तु कोट्यो ज्ञेयाः सहस्रशः ।५०.१७\nसर्वगत्वात् प्रधानस्य कारणस्याव्ययात्मनः ।"
  },
  {
    "text": "अण्डेष्वेतेषु सर्वेषु भुवनानि चतुर्दश ।५०.१८\nतत्र तत्र चतुर्वक्रा रुद्रा नारायणादयः ।"
  },
  {
    "text": "दशोत्तरमथैकैकमण्डावरणसप्तकम् ।५०.१९\nसमन्तात् संस्थितं विप्रा यत्र यान्ति मनीषिणः ।"
  },
  {
    "text": "अनन्तमेकमव्यक्तनादिनिधनं महत् ।५०.२०\nअतीत्य वर्त्तते सर्वं जगत् प्रकृतिरक्षरम् ।"
  },
  {
    "text": "अनन्तत्वमनन्तस्य यतः संख्या न विद्यते ।५०.२१\nतदव्यक्तमिति ज्ञेयं तद् ब्रह्म परमं पदम् ।"
  },
  {
    "text": "अनन्त एष सर्वत्र सर्वस्थानेषु पठ्यते ।५०.२२\nतस्य पूर्वं मयाऽप्युक्तं यत्तन्माहात्म्यमव्ययम् ।"
  },
  {
    "text": "गतः स एष सर्वत्र सर्वस्थानेषु पूज्यते ।५०.२३\nभूमौ रसातले चैव आकाशे पवनेऽनले ।"
  },
  {
    "text": "अणवेषु च सर्वेषु दिवि चैव न सशयः ।। ५०.२४\nतथा तमसि सत्त्वे च एष एव महाद्युतिः ।"
  },
  {
    "text": "अनेकधा विभक्ताङ्गः क्रीडते पुरुषोत्तमः ।। ५०.२५\nमहेश्वरः परोऽव्यक्तादण्डमव्यक्तसंभवम् ।"
  },
  {
    "text": "अण्डाद् ब्रह्मा समुत्पन्नस्तेन सृष्टमिदं जगत् ।। ५०.२६"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे पञ्चाशोऽध्यायः ।।"
  }
]
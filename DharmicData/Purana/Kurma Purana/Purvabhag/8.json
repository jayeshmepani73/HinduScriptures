[
  {
    "text": "अथ मुख्यादिसर्गकथनम्"
  },
  {
    "text": "श्रीकूर्म उवाच ।\nएवं भूतानि सृष्टानि स्थावराणि चराणि च ।\nयदा चास्य प्रजाः सृष्टा न व्यवर्द्धन्त धीमतः ।। ८.१"
  },
  {
    "text": "तमोमात्रावृतो ब्रह्मा तदाशोचत दुःखितः ।\nततः स विदधे बुद्धिमर्थनिश्चयगामिनीम् ।। ८.२"
  },
  {
    "text": "अथात्मनि समद्राक्षीत् तमोमात्रां नियामिकाम् ।\nरजः सत्त्वं च संवृत्तं वर्तमानां स्वधर्मतः ।। ८.३"
  },
  {
    "text": "तमस्तु व्यनुदत् पश्चात् रजः सत्त्वेन संयुतः ।\nतत्तमः प्रतिनुन्नं वै मिथुनं समजायत ।। ८.४"
  },
  {
    "text": "अधर्माचरणो विप्रा हिंसा चाशुभलक्षणा ।\nस्वां तनुं स ततो ब्रह्मा तामपोहत भास्वराम् ।। ८.५"
  },
  {
    "text": "द्विधाकरोत् पुनर्देहमर्द्धेन पुरुषोऽभवत् ।\nअर्द्धेन नारी पुरुषो विराजमसृजत् प्रभुः ।। ८.६"
  },
  {
    "text": "नारीं च शतरूपाख्यां योगिनीं ससृजे शुभाम् ।\nसा दिवं पृथिवीं चैव महिम्ना व्याप्य संस्थिता ।। ८.७"
  },
  {
    "text": "योगैश्वर्यबलोपेता ज्ञानविज्ञानसंयुता ।\nयोऽभवत् पुरुषात् पुत्रो विराडव्यक्तजन्मनः ।। ८.८"
  },
  {
    "text": "स्वायंभुवो मनुर्देवः सोऽभवत् पुरुषो मुनिः ।\nसा देवी शतरूपाख्या तपः कृत्वा सुदुश्चरम् ।। ८.९"
  },
  {
    "text": "भर्तारं ब्रह्मणः पुत्रं मनुमेवान्वपद्यत ।\nतस्माच्च शतरूपा सा पुत्रद्वयमसूयत ।। ८.१०"
  },
  {
    "text": "प्रियव्रतोत्तानपादौ कन्याद्वयमनुत्तमम् ।\nतयोः प्रसूतिं दक्षाय मनुः कन्यां ददौ पुनः ।। ८.११"
  },
  {
    "text": "प्रजापतिरथाकूतिं मानसो जगृहे रुचिः ।\nआकूत्या मिथुनं जज्ञे मानसस्य रुचेः शुभम् ।\nयज्ञश्च दक्षिणां चैव याभ्यां संवर्धितं जगत् ।। ८.१२"
  },
  {
    "text": "यज्ञस्य दक्षिणायां च पुत्रा द्वादश जज्ञिरे ।\nयामा इति समाक्याता देवाः स्वायंभुवेऽन्तरे ।। ८.१३"
  },
  {
    "text": "प्रसूत्यां च तथा दक्षश्चतस्त्रो विंशतिं तथा ।\nससर्ज कन्या नामानि तासां सम्यम् निबोधत ।। ८.१४"
  },
  {
    "text": "श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा ।\nबुद्धिर्ल्लज्जावपुः शान्तिः सिद्धिः कीर्तिस्त्रयोदशी ।। ८.१५"
  },
  {
    "text": "पत्न्यर्थं प्रतिजग्राह धर्मो दाक्षायणीः शुभाः ।\nताभ्यः शिष्टा यवीयस्य एकादश सुलोचनाः ।। ८.१६"
  },
  {
    "text": "ख्यातिः सत्यथ संभूतिः स्मृतिः प्रीतिः क्षमा तथा ।\nसंततिश्चानसूया च ऊर्जा स्वाहा स्वधा तथा ।। ८.१७"
  },
  {
    "text": "भृगुर्भवो मरीचिश्च तथा चैवाङ्गिरा मुनिः ।\nपुलस्त्यः पुलहश्चैव क्रतुः परमधर्मवित् ।। ८.१८"
  },
  {
    "text": "अत्रिर्वसिष्ठो वह्निश्च पितरश्च यथाक्रमम् ।\nख्यात्याद्या जगृहुः कन्या मुनयो मुनिसत्तमाः ।। ८.१९"
  },
  {
    "text": "श्रद्धाया आत्मजः कामो दर्पो लक्ष्मीसुतः स्मृतः ।\nधृत्यास्तु नियमः पुत्रस्तुष्ट्याः संतोष उच्यते ।। ८.२०"
  },
  {
    "text": "पुष्ट्या लाभः सुतश्चापि मेधापुत्रः शमस्तथा ।\nक्रियायाश्चाभवत् पुत्रो दण्डः समय उच्यते ।। ८.२१"
  },
  {
    "text": "बुद्ध्या बोधः सुतस्तद्वदप्रमादो व्यजायत ।\nलज्जाया विनयः पुत्रो वपुषो व्यवसायकः ।। ८.२२"
  },
  {
    "text": "क्षेमः शान्तिसुतश्चापि सुखं सिद्धिरजायत ।\nयशः कीर्तिसुतस्तद्वदित्येते धर्मसूनवः ।। ८.२३"
  },
  {
    "text": "कामस्य हर्षः पुत्रोऽभूद् देवानन्दो व्यजायत ।\nइत्येष वै सुखोदर्कः सर्गो धर्मस्य कीर्तितः ।। ८.२४"
  },
  {
    "text": "जज्ञे हिंसा त्वधर्माद् वै निकृतिं चानृतं सुतम् ।\nनिकृत्यनृतयोर्जज्ञे भयं नरकमेव च ।। ८.२५"
  },
  {
    "text": "माया च वेदना चैव मिथुनं त्विदमेतयोः ।\nभयाज्जज्ञेऽथ वै माया मृत्युं भूतापहारिणम् ।। ८.२६"
  },
  {
    "text": "वेदना च सुतं चापि दुःखं जज्ञेऽथ रौरवात् ।\nमृत्योर्व्याधिजराशोकौतृष्णाक्रोधाश्च जज्ञिरे ।। ८.२७"
  },
  {
    "text": "दुःखोत्तराः स्मृता ह्येते सर्वे चाधर्मलक्षणाः ।\nनैषां भार्याऽस्ति पुत्रो वा सर्वे ते ह्यूर्ध्वरेतसः ।। ८.२८"
  },
  {
    "text": "इत्येष तामसः सर्गो जज्ञे धर्मनियामकः ।\nसंक्षेपेण मया प्रोक्ता विसृष्टिर्मुनिपुंगवा ।। ८.२९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागेऽष्टमोऽध्यायः ।।८।।"
  }
]
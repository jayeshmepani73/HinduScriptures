[
  {
    "text": "सूत उवाच\nप्रियव्रतोत्तानपादौ मनोः स्वायंभुवस्य तु ।\nधर्मज्ञौ तौ महावीर्यौ शतरूपा व्यजीजनत् ।। १४.१"
  },
  {
    "text": "ततस्तूत्तानपादस्य ध्रुवो नाम सुतोऽभवत् ।\nभक्तो नारायणे देवे प्राप्तवान् स्थानमुत्तमम् ।। १४.२"
  },
  {
    "text": "ध्रुवात् सृष्टिंच भाव्यं च भार्या शम्भुर्व्यजायत ।\nश्लिष्टेराधत्त सुच्छाया पञ्च पुत्रानकल्पषान् ।। १४.३"
  },
  {
    "text": "वसिष्ठवचनाद् देवी तपस्तप्त्वा सुदुश्चरम् ।\nआराध्य पुरुषं विष्णुं शालग्रामे जनार्दनम् ।। १४.४"
  },
  {
    "text": "रिपुं रिपुंजयं विप्रं वृकलं वृषतेजसम् ।\nनारायणपरान् शुद्धान् स्वधर्मपरिपालकान् ।। १४.५"
  },
  {
    "text": "रिपोराधत्त महिषी चाक्षुषं सर्वतेजसम् ।\nसोऽजीजनत् पुष्करिण्यां वैरण्यां चाक्षुषं मनुम् ।१४.६"
  },
  {
    "text": "प्रजापतेरात्मजायां वीरणस्य महात्मनः ।\nमनोरजायन्त दश नकुलायां महौजसः ।१४.७"
  },
  {
    "text": "कन्यायां सुमहावीर्यो वैराजस्य प्रजापतेः ।\nऊरुः पूरुः शतद्युम्नस्तपस्वी सत्यवाक्‌ शुचिः ।१४.८"
  },
  {
    "text": "अग्निष्टुदतिरात्रश्च सुद्युम्नश्चाभिमन्युकः ।\nऊरोरजनयत् पुत्रान् षडाग्नेयी महाबलान् ।१४.९"
  },
  {
    "text": "अङ्गं सुमनसं स्वातिं क्रतुमङ्गिरसं शिवम् ।\nअङ्गाद् वेनोऽभवत् पश्चाद् वैन्यो वेनादजायत ।१४.१०"
  },
  {
    "text": "योऽसौ पृथुरिति ख्यातः प्रजापालो महाबलः ।\nयेन दुग्धा मही पूर्वं प्राजानां हितकारणात् ।१४.११"
  },
  {
    "text": "नियोगाद् ब्रह्मणः सार्द्धं देवेन्द्रेण महौजसा ।\nवेनपुत्रस्य वितते पुरा पैतामहे मखे ।१४.१२"
  },
  {
    "text": "सूतः पौराणिको जज्ञे मायारूपः स्वयं हरिः ।\nप्रवक्ता सर्वशास्त्राणां धर्मज्ञो गुणवत्सलः ।१४.१३"
  },
  {
    "text": "तं मां वित्त मुनिश्रेष्ठाः पूर्वोद्‌भूतं सनातनम् ।\nअस्मिन् मन्वन्तरे व्यासः कृष्णद्वैपायनः स्वयम् ।१४.१४"
  },
  {
    "text": "श्रावयामास मां प्रीत्या पुराणं पुरुषो हरिः ।\nमदन्वये तु ये सूताः संभूता वेदवर्जिताः ।१४.१५"
  },
  {
    "text": "तेषां पुराणवक्तृत्वं वृत्तिरासीदजाज्ञया ।\nस तु वैन्यः पृथुर्धीमान् सत्यसंधो जितेन्द्रियः ।१४.१६"
  },
  {
    "text": "सार्वभौमो महातेजाः स्वधर्मपरिपालकः ।\nतस्य बाल्यात् प्रभृत्येव भक्तिर्नारायणेऽभवत् ।१४.१७"
  },
  {
    "text": "गोवर्धनगिरिं प्राप्तः तपस्तेपे जितेन्द्रियः ।\nतपसा भगवान्प्रीतः शङ्खचक्रगदाधरः ।१४.१८"
  },
  {
    "text": "आगत्य देवो राजानं प्राह दामोदरः स्वयम् ।\nध्रमिकौ रूपसंपन्नौ सर्वशस्त्रभृतां वरौ ।१४.१९"
  },
  {
    "text": "मत्प्रसादादसंदिग्धौ पुत्रौ तव भविष्यतः ।\nएकमुक्त्वा हृषीकेशः स्वकीयां प्रकृतिं गतः ।। १४.२०"
  },
  {
    "text": "वैन्योऽपि वेदविधिना निश्चलां भक्तिमुद्वहन् ।\nसोऽपालयत् स्वकं राज्यं न्यायेन मधुसूदनम् ।। १४.२१"
  },
  {
    "text": "अचिरादेव तन्वङ्गी भार्या तस्य शुचिस्मिता ।\nखिखण्डिनं हविर्द्धानमन्तर्द्धानात् व्यजायत ।। १४.२२"
  },
  {
    "text": "शिखण्डनोऽभवत् पुत्रः सुशील इति विश्रुतः ।\nधार्मिको रूपसंपन्नो वेदवेदाङ्गपारगः ।। १४.२३"
  },
  {
    "text": "सोऽधीत्य विधिवद् वेदान् धर्मेण तपसि स्थितः ।\nमतिं चक्रे भाग्ययोगात् संन्यांसं प्रति धर्मवित् ।। १४.२४"
  },
  {
    "text": "स कृत्वा तीर्थसंसेवां स्वाध्याये तपसि स्थितः ।\nजगाम हिमवत्पृष्ठं कदाचित् सिद्धसेवितम् ।। १४.२५"
  },
  {
    "text": "तत्र धर्मपदं नाम धर्मसिद्धिप्रदं वनम् ।\nअपश्यद्‌ योगिनां गम्यमगम्यं ब्रह्मविद्विषाम् ।। १४.२६"
  },
  {
    "text": "तत्र मन्दाकिनी नाम सुपुण्या विमला नदी । \nपद्मोत्पलवनोपेता सिद्धाश्रमविभूषिता ।। १४.२७"
  },
  {
    "text": "स तस्या दक्षिणे तीरे मुनीन्द्रैर्योगिभिर्युतम् ।\nसुपुण्यमाश्रमं रम्यमपश्यत् प्रीतिसंयुतः ।। १४.२८"
  },
  {
    "text": "मन्दाकिनीजले स्नात्वा संतर्प्य पितृदेवताः ।\nअर्चयित्वा महादेवं पुष्पैः पद्मोत्पलादिभिः ।। १४.२९"
  },
  {
    "text": "ध्यात्वार्कंसंस्थमीशानं शिरस्याधाय चाञ्जलिम् ।\nसंप्रेक्षमाणो भास्वन्तं तुष्टाव परमेश्वरम् ।। १४.३०"
  },
  {
    "text": "रुद्राध्यायेन गिरिशं रुद्रस्य चरितेन च ।\nअन्यैश्च विविधैः स्तोत्रैः शांभवैर्वेदसंभवैः ।। १४.३१"
  },
  {
    "text": "अथास्मिन्नन्तरेऽपश्यत् तमायान्तं महामुनिम् ।\nश्वेताश्वतरनामानं महापाशुपतोत्तमम् ।। १४.३२"
  },
  {
    "text": "भस्मसंदिग्धसवाङ्गं कौपीनाच्छादनान्वितम् ।\nतपसा कर्षितात्मानं शुक्लयज्ञोपवीतिनम् ।। १४.३३"
  },
  {
    "text": "समाप्य संस्तवं शंभोरानन्दास्राविलेक्षणः ।\nववन्दे शिरसा पादौ प्राञ्जलिर्वाक्यमब्रवीत् ।। १४.३४"
  },
  {
    "text": "धन्योऽस्म्यनुगृहीतोऽस्मि यन्मे साक्षान्मुनीश्वरः ।\nयोगीश्वरोऽद्य भगवान् दृष्टो योगविदां वरः ।। १४.३५"
  },
  {
    "text": "अहो मे सुमहद्भाग्यं तपांसि सफलानि मे ।\nकिं करिष्यामि शिष्योऽहं तव मां पालयानघ ।। १४.३६"
  },
  {
    "text": "सोऽनुगृह्याथ राजानं सुशीलं शीलसंयुतम् ।\nशिष्यत्वे परिजग्राह तपसा क्षीणकल्पषम् ।। १४.३७"
  },
  {
    "text": "सांन्यासिकं विधिं कृत्स्नं कारयित्वा विचक्षणः ।\nददौ तदैश्वरं ज्ञानं स्वशाखाविहितं व्रतम् ।। १४.३८"
  },
  {
    "text": "अशेषवेदसारं तत् पशुपाशविमोचनम् ।\nअन्त्याश्रममिति ख्यातं ब्रह्मादिभिरनुष्ठितम् ।। १४.३९"
  },
  {
    "text": "उवाच शिष्यान् संप्रेक्ष्य ये तदाश्रमवासिनः ।\nब्राह्मणाः क्षत्रियाः वैश्याः ब्रह्मचर्यपरायणाः ।। १४.४०"
  },
  {
    "text": "मया प्रवर्त्तितां शाखामधीत्यैवेह योगिनः ।\nसमासते महादेवं ध्यायन्तो निष्कलं शिवम् ।। १४.४१"
  },
  {
    "text": "इह देवो महादेवो रममाणः सहोमया ।\nअध्यास्ते भगवानीशो भक्तानामनुकम्पया ।। १४.४२"
  },
  {
    "text": "इहाशेषजगद्धाता पुरा नारायणः स्वयम् ।\nआराधयन्महादेवं लोकानां हितकाम्यया ।। १४.४३"
  },
  {
    "text": "इहैनं देवमीशानं देवानामपि दैवतम् ।\nआराध्य महतीं सिद्धिं लेभिरे देवदानवाः ।। १४.४४"
  },
  {
    "text": "इहैव मुनयः पूर्वं मरीच्याद्या महेश्वरम् ।\nदृष्ट्वा तपोबलाज्ज्ञानं लेभिरे सार्वकालिकम् ।। १४.४५"
  },
  {
    "text": "तस्मात् त्वमपि राजेन्द्र तपोयोगसमन्वितः ।\nतिष्ठ नित्यं मया सार्द्धं ततः सिद्धिमवाप्स्यसि ।। १४.४६"
  },
  {
    "text": "एवमाभाष्य विप्रेन्द्रो देवं ध्यात्वा पिनाकिनम् ।\nआचचक्षे महामन्त्रं यथावत् स्वार्थसिद्धये ।। १४.४७"
  },
  {
    "text": "सर्वपापोपशमनं वेदसारं विमुक्तिदम् ।\nअग्निरित्यादिकं पुण्यमृषिभिः संप्रवर्तितम् ।। १४.४८"
  },
  {
    "text": "सोऽपि तद्वचनाद् राजा सुशीलः श्रद्धयान्वितः ।\nसाक्षात् पाशुपतो भूत्वा वेदाभ्यासरतोऽभवत् ।। १४.४९"
  },
  {
    "text": "भस्मोद्धूलितसर्वाङ्गः कन्दमूलफलाशनः ।\nशान्तो दान्तो जितक्रोधः संन्यासविधिमाश्रितः ।। १४.५०"
  },
  {
    "text": "हविर्धानस्तथाग्नेय्यां जनयामास सत्सुतम् ।\nप्राचीनबर्हिषं नाम्ना धनुर्वेदस्य पारगम् ।। १४.५१"
  },
  {
    "text": "प्राचीनबर्हिर्भागवान् सर्वशस्त्रभृतां वरः ।\nसमुद्रतनयायां वै दश पुत्रानजीजनत् ।। १४.५२"
  },
  {
    "text": "प्रचेतसस्ते विख्याता राजानः प्रथितैजसः ।\nअधीतवन्तः स्वं वेदं नारायणपरायणाः ।। १४.५३"
  },
  {
    "text": "दशभ्यस्तु प्रचेतोभ्यो मारिषायां प्रजापतिः ।\nदक्षो जज्ञे महाभागो यः पूर्वं ब्रह्मणः सुतः ।। १४.५४"
  },
  {
    "text": "स तु दक्षो महेशेन रुद्रेण सह धीमता ।\nकृत्वा विवादं रुद्रेण शप्तः प्राचेतसोऽभवत् ।। १४.५५"
  },
  {
    "text": "समायान्तं महादेवो दक्षं देव्या गृहं हरः ।\nदृष्ट्वा यथोचितां पूजां दक्षाय प्रददौ स्वयम् ।। १४.५६"
  },
  {
    "text": "तदा वै तमसाविष्टः सोऽधिकां ब्रह्मणः सुतः ।\nपूजामनर्हामन्विच्छन् जगाम कुपितो गृहम् ।। १४.५७"
  },
  {
    "text": "कदाचित् स्वगृहं प्राप्तां सतीं दक्षः सुदुर्मनाः ।\nभर्त्रा सह विनिन्द्यैनां भर्त्सयामसा वै रुषा ।। १४.५८"
  },
  {
    "text": "अन्ये जामातरः श्रेष्ठा भर्त्तुस्तव पिनाकिनः ।\nत्वमप्यसत्सुताऽस्माकं गृहाद् गच्छ यथागतम् ।। १४.५९"
  },
  {
    "text": "तस्य तद्वाक्यमाकर्ण्य सा देवी शंकरप्रिया ।\nविनिन्द्य पितरं दक्षं ददाहात्मानमात्मना ।। १४.६०"
  },
  {
    "text": "प्रणम्य पशुभर्त्तारं भर्त्तारं कृत्तिवाससम् ।\nहिमवद्‌दुहिता साऽभूत् तपसा तस्य तोषिता ।। १४.६१"
  },
  {
    "text": "ज्ञात्वा तद्भागवान् रुद्रः प्रपन्नार्त्तिहरो हरः ।\nशशाप दक्षं कुपितः समागत्याथ तद्‌गृहम् ।। १४.६२"
  },
  {
    "text": "त्यक्त्वा देहमिमं ब्रह्मं क्षत्रियाणां कुले भव ।\nस्वस्यां सुतायां मूढात्मा पुत्रमुत्पादयिष्यसि ।। १४.६३"
  },
  {
    "text": "एवमुक्त्वा महादेवो ययौ कालासपर्वतम् ।\nस्वायंभुवोऽपि कालेन दक्षः प्राचेतसोऽभवत् ।। १४.६४"
  },
  {
    "text": "एतद्वः कथितं सर्वं मनोः स्वायंभुवस्य तु ।\nविसर्गं दक्षपर्यन्तं श्रृण्वतां पापनाशनम् ।। १४.६५"
  },
  {
    "text": "इति श्रीकूर्मपुराणे षट्‌माहस्त्र्यां संहितायां पूर्वविभागे चतुर्दशोऽध्यायः।।१४।।"
  }
]
[
  {
    "text": "सूत उवाच ।\nहेमकूटगिरेः श्रृङ्गे महाकूटैः सुशोभनम् ।\nस्फाटिकं देवदेवस्य विमानं परमेष्ठिनः ।। ४८.१"
  },
  {
    "text": "तत्र देवादिदेवस्य भूतेशस्य त्रिशूलिनः ।\nदेवाः सिद्धगणा यक्षाः पूजां नित्यं प्रकुर्वते ।। ४८.२"
  },
  {
    "text": "स देवो गिरिशः सार्द्धं महादेव्या महेश्वरः ।\nभूतैः परिवृतो नित्यं भाति तत्र पिनाकधृक् ।। ४८.३"
  },
  {
    "text": "विभक्तचारुशिखरः कैलासो यत्र पर्वतः ।\nनिवासः कोटियक्षाणां कुबेरस्य च धीमतः ।४८.४"
  },
  {
    "text": "तत्रापि देवदेवस्य भवस्यायतनं महत् ।\nमन्दाकिनी तत्र दिव्या रम्या सुविमलोदका ।४८.५"
  },
  {
    "text": "नदी नानाविधैः पद्मैरनेकैः समलंकृता ।\nदेवदानवगन्धर्वयक्षराक्षसकिन्नरैः ।४८.६"
  },
  {
    "text": "उपस्पृष्टजला नित्यं सुपुण्या सुमनोरमा ।\nअन्याश्च नद्यः शतशः स्वर्णपद्मैरलंकृताः ।४८.७"
  },
  {
    "text": "तासां कूले तु देवस्य स्थानानि परमेष्ठिनः ।\nदेवर्षिगणजुष्टानि तथा नारायणस्य तु।। ४६.८"
  },
  {
    "text": "सितान्तशिखरे चापि पारिजातवनं शुभम् ।\nतत्र शक्रस्य विपुलं भवनं रत्नमण्डितम् ।४८.९"
  },
  {
    "text": "स्फाटिकस्तम्भसंयुक्तं हेमगोपुरसंयुतम् ।\nतत्राथ देवदेवस्य विष्णोर्विश्वात्मनः प्रभोः ।४८.१०"
  },
  {
    "text": "सुपुण्यं भवनं रम्यं सर्वरत्नोपशोभितम् ।।\nतत्र नारायणः श्रीमान् लक्ष्म्या सह जगत्पतिः ।४८.११"
  },
  {
    "text": "आस्ते सर्वामरश्रेष्ठः पूज्यमानः सनातनः ।\nतथा च वसुधारे तु वसूनां रत्नमण्डितम् ।४८.१२\nस्थानानामुत्तमं पुण्यं दुराधर्षं सुरद्विषाम् ।\nरत्नधारे गिरिवरे सप्तरर्षीणां महात्मनाम् ।४८.१३"
  },
  {
    "text": "सप्ताश्रमाणि पुण्यानि सिद्धावासैर्युतानि च ।।\nतत्र हैमं चतुर्द्वारं वज्रनीलादिमण्डितम् ।४८.१४"
  },
  {
    "text": "सुपुण्यं सुमहत् स्थानं ब्रह्मणोऽव्यक्तजन्मनः ।\nतत्र देवर्षयो विप्राः सिद्धा ब्रह्मर्षयोऽपरे ।४८.१५"
  },
  {
    "text": "उपासते सदा देवं पितामहमजं परम् ।।\nस तैः संपूजितो नित्यं देव्या सह चतुर्मुखः ।४८.१६"
  },
  {
    "text": "आस्ते हिताय लोकानां शान्तानां परमा गतिः ।\nतस्यैकश्रृङ्गशिखरे महापद्मैरलङ्‌कृते ।४८.१"
  },
  {
    "text": "स्वच्छामृतजलं पुण्यं सुगन्धं सुमहत् सरः ।\nजैगीषव्याश्रमं तत्र योगीन्द्रैरुपशोभितम् ।४८.१८"
  },
  {
    "text": "तत्रासौ भगवान् नित्यमास्ते शिष्यैः समावृतः ।\nप्रशान्तदोषैरक्षुद्रैर्ब्रह्मविद्भिर्महात्मभिः ।।४८.१९"
  },
  {
    "text": "शङ्खो मनोहरश्चैव कौशिकः कृष्ण एव च ।\nसुमना वेदनादश्च शिष्यास्तस्य प्रधानतः ।। ४८.२०"
  },
  {
    "text": "सर्वे योगरताः शान्ता भस्मोद्धूलितविग्रहाः ।\nउपासते महावीर्या ब्रह्मविद्यापरायणाः ।। ४८.२१"
  },
  {
    "text": "तेषामनुग्रहार्थाय यतीनां शान्तचेतसाम् ।\nसान्निध्यं कुरुते भूयो देव्या सह महेश्वरः ।। ४८.२२"
  },
  {
    "text": "अन्यानिचाश्रमाणि स्युस्तस्मिन् गिरिवरोत्तमे ।\nमुनीनां युक्तमनसां सरांसि सरितस्तथा ।। ४८.२३"
  },
  {
    "text": "तेषु योगरता विप्रा जापकाः संयतेन्द्रियाः ।\nब्रह्मण्यासक्तमनसो रमन्ते ज्ञानतत्पराः ।। ४८.२४"
  },
  {
    "text": "आत्मन्यात्मानमाधाय शिखान्तान्तरसंस्थितम् ।\nधायायन्ति देवमीशानं येन सर्वमिदं ततम् ।। ४८.२५"
  },
  {
    "text": "सुमेघे वासवस्थानं सहस्रादित्यसंनिभम् ।\nतत्रास्ते भगवानिन्द्रः शच्या सह सुरेश्वरः ।। ४८.२६"
  },
  {
    "text": "गजशैले तु दुर्गाया भवनं मणितोरणम् ।\nआस्ते भगवती दुर्गा तत्र साक्षान्महेश्वरी ।। ४८.२७"
  },
  {
    "text": "उपास्यमाना विविधैः शक्तिभेदैरितस्ततः ।\nपीत्वा योगामृतं लब्ध्वा साक्षादानन्दमैश्वरम् ।। ४८.२८"
  },
  {
    "text": "सुनीलस्य गिरेः श्रृङ्गे नानाधातुसमुज्ज्वले ।\nराक्षसानां पुराणि स्युः सरांसि शतशो द्विजाः ।। ४८.२९"
  },
  {
    "text": "तथा पुरशतं विप्राः शतश्रृङ्गे महाचले ।\nस्फाटिकस्तम्भसंयुक्तं यक्षाणाममितौजसाम् ।। ४८.३०"
  },
  {
    "text": "श्वेतोदरगिरेः श्रृङ्गे सुपर्णस्य महात्मनः ।\nप्राकारगोपुरोपेतं मणितोरणमण्डितम् ।। ४८.३१"
  },
  {
    "text": "स तत्र गरुडः श्रीमान् साक्षाद् विष्णुरिवापरः ।\nध्यात्वास्ते तत् परं ज्योतिरात्मानं विष्णुमव्ययम् ।। ४८.३२"
  },
  {
    "text": "अन्यच्च भवनं पुण्यं श्रीश्रृङ्गे मुनिपुंगवाः ।\nश्रीदेव्याः सर्वरत्नाढ्यं हैमं सुमणितोरणम् ।। ४८.३३"
  },
  {
    "text": "तत्र सा परमा शक्तिर्विष्णोरतिमनोरमा ।\nअनन्तविभवा लक्ष्मीर्जगत्संमोहनोत्सुका ।। ४८.३४"
  },
  {
    "text": "अध्यास्ते देवगन्धर्वसिद्धचारणवन्दिता ।\nविचिन्त्या जगतो योनिः स्वशक्तिकिरणोज्ज्वला ।। ४८.३५"
  },
  {
    "text": "तत्रैव देवदेवस्य विष्णोरायतनं महत् ।\nसरांसि तत्र चत्वारि विचित्रकमलाश्रया ।। ४८.३६"
  },
  {
    "text": "तथा सहस्रशिखरे विद्याधरपुराष्टकम् ।\nरत्नसोपानसंयुक्तं सरोभिश्चोपशोभितम् ।। ४८.३७"
  },
  {
    "text": "नद्यो विमलपानीयाश्चित्रनीलोत्पलाकराः ।\nकर्णिकारवनं द्विव्यं तत्रास्ते शंकरोऽम्बया ।। ४८.३८"
  },
  {
    "text": "परिपात्रे महाशैले महालक्ष्म्याः पुरं शुभम् ।\nरम्यप्रासादसंयुक्तं घण्टाचामरभूषितम् ।। ४८.३९"
  },
  {
    "text": "नृत्यद्भिरप्सरः सङ्घैरितश्चेतश्च शोभितम् ।\nमृदङ्गपणवोद्‌घुष्टं वीणावेणुनिनादितम् ।। ४८.४०"
  },
  {
    "text": "गन्धर्वकिन्नराकीर्णं संवृतं सिद्धपुंगवैः ।\nभास्वद्भित्तिसमाकीर्णं महाप्रासादसंकुलम् ।। ४८.४१"
  },
  {
    "text": "गणेश्वराङ्गनाजुष्टं धार्मिकाणां सुदर्शनम् ।\nतत्र सा वसते देवी नित्यं योगपरायणा ।। ४८.४२"
  },
  {
    "text": "महालक्ष्मीर्महादेवी त्रिशूलवरधारिणी ।\nत्रिनेत्रा सर्वशक्त्यौघा संवृता सदसन्मया ।४८.४३"
  },
  {
    "text": "पश्यन्ति तत्र मुनयः सिद्धा ये ब्रह्मवादिनः ।\nसुपार्श्वस्योत्तरे भागे सरस्वत्याः पुरोत्तमम् ।४८.४४"
  },
  {
    "text": "सरांसि सिद्धजुष्टानि देवभोग्यानि सत्तमाः ।\nपाण्डुरस्य गिरेः श्रृङ्गे विचित्रद्रुमसंकुले ।४८.४५"
  },
  {
    "text": "गन्धर्वाणां पुरशतं दिव्यस्त्रीभिः समावृतम् ।\nतेषु नित्यं मदोत्सिक्ता नरानार्यस्तथैव च ।४८.४६"
  },
  {
    "text": "क्रीडन्ति मुदिता नित्यं विलासैर्भोगतत्पराः ।\nअञ्जनस्य गिरेः श्रृङ्गे नारीणां पुरमुत्तमम् ।४८.४७"
  },
  {
    "text": "वसन्ति तत्राप्सरसो रम्भाद्या रतिलालसाः ।\nचित्रसेनादयो यत्र समायान्त्यर्थिनः सदा ।४८.४८"
  },
  {
    "text": "सा पुरी सर्वरत्नाढ्या नैकप्रस्रवणैर्युता ।।\nअनेकानि पुराणि स्युः कौमुदे चापि सुव्रताः ।४८.४९"
  },
  {
    "text": "रुद्राणां शान्तरजसामीश्वरार्पितचेतसाम् ।\nतेषु रुद्रा महायोगा महेशान्तरचारिणः ।४८.५०"
  },
  {
    "text": "समासते पुरं ज्योतिरारूढाः स्थानमुत्तमम्।\nपिञ्जरस्य गिरेः श्रृङ्गे गणेशानां पुरत्रयम् ।४८.५१"
  },
  {
    "text": "नन्दीश्वरस्य कपिला तत्रास्ते समहामतिः ।\nतथा च जारुधेः श्रृङ्गे देवदेवस्य धीमतः ।४८.५२"
  },
  {
    "text": "दीप्तमायतनं पुण्यं भास्करस्यामितौजसः ।\nतस्यैवोत्तरदिग्भागे चन्द्रस्थानमनुत्तमम् ।४८.५३"
  },
  {
    "text": "रमते तत्र रम्योऽसौ भगवान् शीतदीधितिः ।\nअन्यच्च भवनं दिव्यं हंसशैले महर्षयः ।४८.५४"
  },
  {
    "text": "सहस्रयोजनायामं सुवर्णमणितोरणम् ।\nतत्रास्ते भगवान् ब्रह्मा सिद्धसङ्घैरभिष्टुतः ।४८.५५"
  },
  {
    "text": "सावित्र्या सह विश्वात्मा वासुदेवादिभिर्युतः ।\nतस्य दक्षिणदिग्भागे सिद्धानां पुरमुत्तमम् ।४८.५६"
  },
  {
    "text": "सनन्दनादयो यत्र वसन्ति मुनिपुंगवाः ।।\nपञ्चशैलस्य शिखरे दानवानां पुरत्रयम् ।४८.५७"
  },
  {
    "text": "नातिदूरेण तस्माच्च दैत्याचार्यस्य धीमतः ।\nसुगन्धशैलशिखरे सरिद्भिरुपशोभितम् ।४८.५८"
  },
  {
    "text": "कर्दमस्याश्रमं पुण्यं तत्रास्ते भगवानृषिः ।\nतस्यैव पूर्वदिग्भागे किञ्चिद् वै दक्षिणाश्रिते ।४८.५९"
  },
  {
    "text": "सनत्कुमारो भगवांस्तत्रास्ते ब्रह्मवित्तमः ।\nसर्वेष्वेतेषु शैलेषु ततान्येषु मुनीश्वराः ।४८.६०"
  },
  {
    "text": "सरांसि विमला नद्यो देवानामालयानि च ।\nसिद्धलिङ्गानि पुण्यानि मुनिभिः स्थापितानि तु ।४८.६१"
  },
  {
    "text": "वन्यान्याश्रमवर्याणि संख्यातुं नैव शक्यते ।\nएष संक्षेपतः प्रोक्तो जम्बूद्वीपस्य विस्तरः ।\nन शक्यं विस्तराद् वक्तुं मया वर्षशतैरपि ।।४८.६२"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे अष्ट्‌चत्वारिशोऽध्यायः ।। ४८ ।।"
  }
]
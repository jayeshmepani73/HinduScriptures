[
  {
    "text": "सूत उवाच ।\nत्रिधन्वा राजपुत्रस्तु धर्मेणापालयन्महीम् ।\nतस्य पुत्रोऽभवद् विद्वांस्त्रय्यारुण इति स्मृतः ।। २१.१"
  },
  {
    "text": "तस्य सत्यव्रतो नाम कुमारोऽभून्महाबलः ।\nभार्या सत्यधना नाम हरिश्चन्द्रमजीजनत् ।। २१.२"
  },
  {
    "text": "हरिश्चन्द्रस्य पुत्रोऽभूद् रोहितो नाम वीर्यवान् ।\nरोहितस्य वृकः पुत्रः तस्मात्बाहुरजायत।।२१.३"
  },
  {
    "text": "हरितो रोहितस्याथ धुन्धुस्तस्य सुतोऽभवत् ।\nविजयश्च सुदेवश्च धुन्धुपुत्रौ बभूवतुः ।\nविजयस्याभवत् पुत्रः कारुको नाम वीर्यवान् ।\nसगरस्तस्य पुत्रौऽभूद् राजा परमधार्मिकः ।\nद्वे भार्ये सगरस्यापि प्रभा भानुमती तथा ।२१.४"
  },
  {
    "text": "ताभ्यामाराधितः वह्निः प्रादादौ वरमुत्तमम् ।\nएकं भानुमती पुत्रमगृह्णादसमञ्जसम् ।२१.५"
  },
  {
    "text": "प्रभा षष्टिसहस्त्रं तु पुत्राणां जगृहे शुभा ।\nअसमञ्सस्य तनयो ह्यंशुमान् नाम पार्थिवः ।२१.६"
  },
  {
    "text": "तस्य पुत्रो दिलीपस्तु दिलीपात् तु भगीरथः ।\nयेन भागीरथी गङ्गा तपः कृत्वाऽवतारिता ।२१.७"
  },
  {
    "text": "प्रसादाद् देवदेवस्य महादेवस्य धीमतः ।\nभगीरथस्य तपसा देवः प्रीतमना हरः ।२१.८"
  },
  {
    "text": "बभार शिरसा गङ्गां सोमान्ते सोमभूषणः ।\nभगीरथसुतश्चापि श्रुतो नाम बभूव ह ।२१.९"
  },
  {
    "text": "नाभागस्तस्य दायादः सिन्धुद्वीपस्ततोऽभवत् ।\nअयुतायुः सुतस्तस्य ऋतुपर्णस्तु तत्सुतः ।२१.१०"
  },
  {
    "text": "ऋतुपर्णस्य पुत्रोऽभूत् सुदासो नाम धार्मिकाः ।\nसौदासस्तस्य तनयः ख्यातः कल्माषपादकः ।। २१.११"
  },
  {
    "text": "वसिष्ठस्तु महातेजाः क्षेत्रे कल्माषपादके ।\nअश्मकं जनयामसा तमिक्ष्वाकुकुलध्वजम् ।। २१.१२"
  },
  {
    "text": "अश्मकस्योत्कलायां तु नकुलो नाम पार्थिवः ।\nस हि रामभयाद् राजा वनं प्राप सुदुः खितः ।। २१.१३"
  },
  {
    "text": "विभ्रत् स नारीकवचं तस्माच्छतरथोऽभवत् ।\nतस्माद् बिलिबिलिः श्रीमान्‌वृद्धशर्माचतत्सुतः ।। २१.१४"
  },
  {
    "text": "तस्माद् विश्वसहस्तस्मात् खट्वाङ्ग इति विश्रुतः ।\nदीर्घबाहुः सुतस्तस्य रघुस्तस्मादजायत ।। २१.१५"
  },
  {
    "text": "रघोरजः समुत्पन्नो राजा दशरथस्ततः ।\nरामो दाशरथिर्वोरो धर्मज्ञो लोकविश्रुतः ।। २१.१६"
  },
  {
    "text": "भरतो लक्ष्मणश्चैव शत्रुघ्नश्च महाबलः ।\nसर्वे शक्रसमा युद्धे विष्णुशक्तिसमन्विताः ।२१.१७"
  },
  {
    "text": "जज्ञे रावणनाशार्थं विष्णुरंशेन विश्वकृत् ।\nरामस्य सुभगा भार्या जनकस्यात्मजा शुभा ।२१.१८"
  },
  {
    "text": "सीता त्रिलोकविख्याता शीलौदार्यगुणान्विता ।\nतपसा तोषिता देवी जनकेन गिरीन्द्रजा ।२१.१९"
  },
  {
    "text": "प्रायच्छज्जानकीं सीतां राममेवाश्रितां पतिम् ।\nप्रीतश्च भगवानीशस्त्रिशूली नीललोहितः ।२१.२०"
  },
  {
    "text": "प्रददौ शत्रुनाशार्थं जनकायाद्‌भुतं धनुः ।।\nस राजा जनको विद्वान् दातुकामः सुतामिमाम् ।२१.२१"
  },
  {
    "text": "अघोषयदमित्रघ्नो लोकेऽस्मिन् द्विजपुंगवाः ।\nइदं धनुः समादातुं यः शक्नोति जगत्त्रये ।२१.२२"
  },
  {
    "text": "देवो वा दानवो वाऽपि स सीतां लब्धुमर्हति ।\nविज्ञाय रामो बलवान् जनकस्य गृहं प्रभुः ।२१.२३"
  },
  {
    "text": "भञ्जयामास चादाय गत्वाऽसौ लीलयैव हि ।\nउद्ववाह च तां कन्यां पार्वतीमिव शंकरः ।२१.२४"
  },
  {
    "text": "रामः परमधर्मात्मा सेनामिव च षण्मुखः ।\nततो बहुतिथे काले राजा दशरथः स्वयम् ।२१.२५"
  },
  {
    "text": "रामं ज्येष्ठं सुतं वीरं राजानं कर्तुमारभत् ।\nतस्याथ पत्नी सुभगा कैकेयी चारुभाषिणी ।२१.२६"
  },
  {
    "text": "निवारयामास पतिं प्राह संभ्रान्तमानसा ।\nमत्सुतं भरतं वीरं राजानं कर्त्तुमर्हसि ।२१.२७"
  },
  {
    "text": "पूर्वमेव वरो यस्माद् दत्तो मे भवता यतः ।\nस तस्या वचनं श्रुत्वा राजा दुःखितमानसः ।२१.२८"
  },
  {
    "text": "बाढमित्यब्रवीद् वाक्यं तथा रामोऽपि धर्मवित् ।\nप्रणम्याथ पितुः पादौ लक्ष्मणेन सहाच्युतः ।२१.२९"
  },
  {
    "text": "ययौ वनं सपत्नीकः कृत्वा समयमात्मवान् ।\nसंवत्सराणां चत्वारि दश चैव महाबलः ।२१.३०"
  },
  {
    "text": "उवास तत्र मतिमान् लक्ष्मणेन सह प्रभुः ।\nकदाचिद् वसतोऽरण्ये रावणो नाम राक्षसः ।२१.३१"
  },
  {
    "text": "परिव्राजकवेषेण सीतां हृत्वा ययौ पुरीम् ।।\nअदृष्ट्वा लक्ष्मणो रामः सीतामाकुलितेन्द्रियौ ।२१.३२"
  },
  {
    "text": "दुः खशोकाभिसंतप्तौ बभूवतुररिंदमौ ।\nततः कदाचित् कपिना सुग्रीवेण द्विजोत्तमाः ।२१.३३"
  },
  {
    "text": "वानराणामभूत् सख्यं रामस्याक्लिष्टकर्मणः ।।\nसुग्रीवस्यानुगो वीरो हनुमान्नाम वानरः ।२१.३४"
  },
  {
    "text": "वायुपुत्रौ महातेजा रामस्यासीत् प्रियः सदा ।\nस कृत्वा परमं धैर्यं रामाय कृतनिश्चयः ।२१.३५"
  },
  {
    "text": "आनयिष्यामि तां सीतामित्युक्त्वा विचचार ह ।\nमहीं सागरपर्यन्तां सीतादर्शनतत्परः ।२१.३६"
  },
  {
    "text": "जगाम रावणपुरीं लङ्कां सागरसंस्थिताम् ।\nतत्राथ निर्जने देशे वृक्ष्मूले शुचिस्मिताम् ।२१.३७"
  },
  {
    "text": "अपश्यदमलां सीतां राक्षसीभिः समावृताम् ।\nअश्रुपूर्णेक्षणां हृद्यां संस्मरन्तीमनिन्दिताम् ।२१.३८"
  },
  {
    "text": "राममिन्दीवरश्यामं लक्ष्मणं चात्मसंस्थितम् ।\nनिवेदयित्वा चात्मानं सीतायै रहसि स्वयम् ।२१.३९"
  },
  {
    "text": "असंशयाय प्रददावस्यै रामाङ्‌गुलीयकम् ।\nदृष्ट्वाऽङ्‌गुलीयकं सीता पत्युः परमशोभनम् ।२१.४०"
  },
  {
    "text": "मेने समागतं रामं प्रीतिविस्फारितेक्षणा ।\nसमाश्वास्य तदा सीतां दृष्ट्वा रामस्य चान्तिकम् ।२१.४१"
  },
  {
    "text": "नयिष्ये त्वां महाबाहुरुक्त्वा रामं ययौ पुनः ।\nनिवेदयित्वा रामाय सीतादर्शनमात्मवान् ।२१.४२"
  },
  {
    "text": "तस्थौ रामेण पुरतो लक्ष्मणेन च पूजितः ।\nततः स रामो बलवान् सार्द्धं हनुमता स्वयम् ।२१.४३"
  },
  {
    "text": "लक्ष्मणेन च युद्धाय बुद्धिं चक्रे हि रक्षसाम् ।\nकृत्वाऽथ वानरशतैर्लङ्कामार्गं महोदधेः ।२१.४४"
  },
  {
    "text": "सेतुं परमधर्मात्मा रावणं हतवान् प्रभुः ।\nसपत्नीकं च ससुतं सभ्रातृकमरिन्दमः ।२१.४५"
  },
  {
    "text": "आनयामास तां सीतां वायुपुत्रसहायवान् ।\nसेतुमध्ये महादेवमीशानं कृत्तिवाससम् ।२१.४६"
  },
  {
    "text": "स्थापयामास लिङ्गस्थं पूजयामास राघवः ।\nतस्य देवो महादेवः पार्वत्या सह शंकरः ।२१.४७"
  },
  {
    "text": "प्रत्यक्षमेव भगवान् दत्तवान् वरमुत्तमम् ।\nयत् त्वया स्थापितं लिङ्गं द्रक्ष्यन्तीह द्विजातयः ।२१.४८"
  },
  {
    "text": "महापातकसंयुक्तास्तेषां पापं विनंक्ष्यति ।\nअन्यानि चैव पापानि स्नातस्यात्र महोदधौ ।२१.४९"
  },
  {
    "text": "दर्शनादेव लिङ्गस्य नाशं यान्ति न संशयः ।\nयावत् स्थास्यन्ति गिरयो यावदेषा च मेदिनी ।२१.५०"
  },
  {
    "text": "यावत् सेतुश्च तावच्च स्थास्याम्यत्र तिरोहितः ।\nस्नानं दानं जपः श्राद्धं भविष्यत्यक्षयं महत् ।२१.५१"
  },
  {
    "text": "स्मरणादेव लिङ्गस्य दिनपापं प्रणश्यति ।\nइत्युक्त्वा भगवाञ्छंभुः परिष्वज्य तु राघवम् ।२१.५२"
  },
  {
    "text": "सनन्दी सगणो रुद्रस्तत्रैवान्तरधीयत ।\nरामोऽपि पालयामास राज्यं धर्मपरायणः ।२१.५३"
  },
  {
    "text": "अभिषिक्तो महातेजा भरतेन महाबलः ।\nविशेषाढ् ब्राह्मणान् सर्वान् पूजयामसचेश्वरम् ।२१.५४"
  },
  {
    "text": "यज्ञेन यज्ञहन्तारमश्वमेधेन शंकरम् ।\nरामस्य तनयो जज्ञे कुश इत्यभिविश्रुतः ।२१.५५"
  },
  {
    "text": "लवश्च सुमहाभागः सर्वतत्त्वार्थवित् सुधीः ।\nअतिथिस्तु कुशाज्जज्ञे निषधस्तत्सुतोऽभवत् ।२१.५६"
  },
  {
    "text": "नलस्तु निषधस्याभून्नभास्तमादजायत ।\nनभसः पुण्डरीकाक्षः क्षेमधन्वा च तत्सुतः ।२१.५७"
  },
  {
    "text": "तस्य पुत्रोऽभवद् वीरो देवानीकः प्रतापवान् ।\nअहीनगुस्तस्य सुतो सहस्वांस्तत्सुतोऽभवत् ।२१.५८"
  },
  {
    "text": "तस्माच्चन्द्रावलोकस्तु तारापीडस्तु तत्सुतः ।\nतारापीडाच्चन्द्रगिरिर्भानुवित्तस्ततोऽभवत् ।२१.५९"
  },
  {
    "text": "श्रुतायुरभवत् तस्मादेते इक्ष्वाकुवंशजाः ।\nसर्वे प्राधान्यतः प्रोक्ताः समासेन द्विजोत्तमाः ।। २१.६०"
  },
  {
    "text": "य इमं श्रृणुयान्नित्यमिक्ष्वाकोर्वंशमुत्तमम् ।\nसर्वपापविनिर्मुक्तो स्वर्गलोके महीयते ।। २१.६१"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे एकविशोऽध्यायः।।"
  }
]
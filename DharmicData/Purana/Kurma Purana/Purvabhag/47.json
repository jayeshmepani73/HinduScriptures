[
  {
    "text": "सूत उवाच ।\nकेतुमाले नराः कालाः सर्वे पनसभोजनाः ।\nस्त्रियश्चोत्पलपत्राभा जीवन्ति च वर्षायुतम् ।। ४७.१"
  },
  {
    "text": "भद्राश्वे पुरुषाः शुक्लाः स्त्रियश्चन्द्रांशुसन्निभाः ।\nदश वर्षसहस्राणि जीवन्ते आम्रभोजनाः ।। ४७.२"
  },
  {
    "text": "रम्यके पुरुषा नार्यो रमन्ति रजतप्रभाः ।\nदशवर्षसहस्राणि शतानि दश पञ्च च ।४७.३"
  },
  {
    "text": "जीवन्ति चैव सत्त्वस्था न्यग्रोधफलभोजनाः ।\nहिरण्मये हिरण्याभाः सर्वे च लकुचाशनाः ।४७.४"
  },
  {
    "text": "एकादशसहस्त्राणि शतानि दश पञ्च च ।\nजीवन्ति पुरुषा नार्यो देवलोकस्थिता इव ।। ४७.५"
  },
  {
    "text": "त्रयोदशसहस्राणि शतानि दश पञ्च च ।\nजीवन्ति कुरुवर्षे तु श्यामाङ्गाः क्षीरभोजनाः ।। ४७.६"
  },
  {
    "text": "सर्वे मिथुनजाताश्च नित्यं सुखनिषेविताः ।\nचन्द्रद्वीपे महादेवं यजन्ति सततं शिवम् ।। ४७.७"
  },
  {
    "text": "तथा किंपुरुषे विप्रा मानवा हेमसन्निभाः ।\nदशवर्षहस्राणि जीवन्ति प्लक्षभोजनाः ।। ४७.८"
  },
  {
    "text": "यजन्ति सततं देवं चतुर्मूर्ति चतुर्मुखम् ।\nध्याने मनः समाधाय सादरं भक्तिसंयुताः ।। ४७.९"
  },
  {
    "text": "तथा च हरिवर्षे तु महारजतसन्निभाः ।\nदशवर्षसहस्राणि जीवन्तीक्षुरसाशिनः ।। ४७.१०"
  },
  {
    "text": "तत्र नारायणं देवं विश्वयोनिं सनातनम् ।\nउपासते सदा विष्णुं मानवा विष्णुभाविताः ।। ४७.११"
  },
  {
    "text": "तत्र चन्द्रप्रभं शुभ्रं शुद्धस्फटिकसन्निभम् ।\nविमानं वासुदेवस्य पारिजातवनाश्रितम् ।। ४७.१२"
  },
  {
    "text": "चतुर्द्धारमनोपम्यं चतुस्तोरणसंयुतम् ।\nप्राकारैर्दशभिर्युक्तं दुराधर्षं सुदुर्गमम् ।। ४७.१३"
  },
  {
    "text": "स्फाटिकैर्मण्डपैर्युक्तं देवराजगृहोपमम् ।\nस्वर्णस्तम्भसहस्त्रैश्च सर्वतः समलंकृतम् ।। ४७.१४"
  },
  {
    "text": "हेमसोपानसंयुक्तं नानारत्नोपशोभितम् ।\nदिव्यसिंहासनोपेतं सर्वशोभासमन्वितम् ।। ४७.१५"
  },
  {
    "text": "सरोभिः स्वादुपानीयैर्नदीभिश्चोपशोभितम् ।\nनारायणपरैः शुद्धैर्वेदाध्ययनतत्परैः ।। ४७.१६"
  },
  {
    "text": "योगिभिश्च समाकीर्णं ध्यायद्भिः पुरुषं हरिम् ।\nस्तुवद्भिः सततं मन्त्रैर्नमस्यद्भिश्च माधवम् ।। ४७.१७"
  },
  {
    "text": "तत्र देवादिदेवस्य विष्णोरमिततेजसः ।\nराजानः सर्वकालं तु महिमानं प्रकुर्वते ।। ४७.१८"
  },
  {
    "text": "गायन्ति चैव नृत्यन्ति विलासिन्यो मनोरमाः ।\nस्त्रियो यौवनशालिन्यः सदा मण्डनतत्पराः ।। ४७.१९"
  },
  {
    "text": "इलावृते पद्मवर्णा जम्बूरसफालशिनः ।\nत्रयोदशसहस्राणि वर्षाणां वै स्थिरायुषः ।। ४७.२०"
  },
  {
    "text": "भारते तु स्त्रियः पुंसो नानावर्णाः प्रकीर्त्तिताः ।\nनानादेवार्च्चने युक्ता नानाकर्माणि कुर्वते ।४७.२१"
  },
  {
    "text": "परमायुः स्मृतं तेषां शतं वर्षाणि सुव्रताः ।\nनवयोजनसाहस्रं वर्षमेतत् प्रकीर्त्तितम् ।४७.२२"
  },
  {
    "text": "कर्मभूमिरियं विप्रा नराणामधिकारिणाम् ।\nमहेन्द्रो मलयः सह्यः शुक्तिमानृक्षपर्वतः ।४७.२३"
  },
  {
    "text": "विन्ध्यश्च पारियात्रश्च सप्तात्र कुलपर्वताः ।\nइन्द्रद्वीपः कसेरुक्मान् ताम्रवर्णो गभस्तिमान् ।४७.२४"
  },
  {
    "text": "नागद्वीपस्तथा सौम्यो गन्धर्वस्त्वथ वारुणः ।।\nअयं तु नवमस्तेषां द्वीपः सागरसंवृतः ।४७.२५"
  },
  {
    "text": "योजनानां सहस्रं तु द्वीपोऽयं दक्षिणोत्तरः ।\nपूर्वे किरातास्तस्यान्ते पशिचमे यवनास्तथा ।४७.२६"
  },
  {
    "text": "ब्राह्मणाः क्षत्रिया वैश्याः मध्ये शूद्रास्तथैव च ।\nइज्यायुद्धवणिज्याभिर्वर्तयन्त्यत्र मानवाः ।४७.२७"
  },
  {
    "text": "स्रवन्ते पावना नद्यः पर्वतेभ्यो विनिः सृताः ।\nशतद्रुश्चन्द्रभागा च सरयूर्यमुना तथा ।४७.२८"
  },
  {
    "text": "इरावती वितस्ता च विपाशा देविका कुहूः ।\nगोमती धूतपापा च बाहुदा च दृषद्वती ।४७.२९"
  },
  {
    "text": "कौशिकी लोहिता चैव हिमवत्पादनिः सृताः ।\nवेदस्मृतिर्वेदवती व्रतघ्नी त्रिदिवा तथा ।४७.३०"
  },
  {
    "text": "वर्णाशा वन्दना चैव सचर्मण्यवती सुरा ।\nविदिशा वेत्रवत्यापि पारियात्राश्रयाः स्मृताः ।। ४७.३१"
  },
  {
    "text": "नर्मदा सुरसा शोण दशार्णा च महानदी ।\nमन्दाकिनी चित्रकूटा तामसी च पिशाचिका ।। ४७.३२"
  },
  {
    "text": "चित्रोत्पला विपाशा च मञ्जुला वालुवाहिनी ।\nऋक्षवत्पादजा नद्यः सर्वपापहरा नृणाम् ।। ४७.३३"
  },
  {
    "text": "तापी पयोष्णी निर्विन्ध्या शीघ्रोदा च महानदी ।\nवेण्या वैतरणी चैव बलाका च कुमुद्वती ।। ४७.३४"
  },
  {
    "text": "तथा चैव महागैरी दुर्गा चान्तः शिला तथा ।\nविन्ध्यपादप्रसूतास्तु सद्यः पुण्यजलाः शुभाः ।। ४७.३५"
  },
  {
    "text": "गोदावरी भीमरथी कृष्णा वेणा च वश्यता ।\nतुङ्गभद्रा सुप्रयोगा कावेरी च द्विजोत्तमाः ।४७.३६"
  },
  {
    "text": "दक्षिणापथनद्यस्तु सह्यपादाद्विनिः सृताः ।\nऋतुमाला ताम्रपर्णी पुष्पवत्युत्पलावती ।४७.३७"
  },
  {
    "text": "मलयान्निःसृता नद्यः सर्वाः शीतजलाः स्मृताः ।\nऋषिकुल्या त्रिसामा च गन्दमादनगामिनी ।४७.३८"
  },
  {
    "text": "रूपा पालासिनी चैव ऋषिका वंशधारिणी ।\nशुक्तिमत्पादसंजाताः सर्वपापहरा नृणाम् ।। ४७.३९"
  },
  {
    "text": "आसां नद्युपनद्यश्च शतशो द्विजपुंगवाः ।\nसर्वपापहराः पुण्याः स्नानदानादिकर्मसु ।। ४७.४०"
  },
  {
    "text": "तास्विमे कुरुपाञ्चाला मध्यदेशादयो जनाः ।\nपूर्वदेशादिकाश्चैव कामरूपनिवासिनः ।। ४७.४१"
  },
  {
    "text": "पुण्ड्राः कलिङ्गामगधा दाक्षिणात्याश्चकृत्स्नशः ।\nतथापरान्ताः सौराष्ट्राः शूद्राभीरास्तथाऽर्बुदाः ।। ४७.४२"
  },
  {
    "text": "मालका मालपाश्चैव पारियात्रनिवासिनः ।\nसौवीराः सैन्धवा हूणा माल्याः बाल्यनिवासिनः ।। ४७.४३"
  },
  {
    "text": "माद्रा रामास्तथैवान्ध्राः पारसीकास्तथैव च ।\nआसां पिबन्ति सलिलं वसन्ति सरितां सदा ।। ४७.४४"
  },
  {
    "text": "चत्वारि भारते वर्षे युगानि कवयोऽब्रुवन् ।\nकृतं त्रेता द्वापरं च कलिश्चान्यत्र न क्वचित् ।। ४७.४५"
  },
  {
    "text": "यानि किंपुरुषाद्यानि वर्षाण्यष्टौ महर्षयः ।\nन तेषु शोको नायासो नोद्वेगः क्षुद्भयं न च ।। ४७.४६"
  },
  {
    "text": "स्वस्थाः प्रजा निरातङ्काः सर्वदुः खविवर्जिताः ।\nरमन्ते विविधैर्भावैः सर्वाश्च स्थिरयौवनाः ।। ४७.४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे सप्तचत्वारिंशोऽध्यायः ।। ४७ ।।"
  }
]
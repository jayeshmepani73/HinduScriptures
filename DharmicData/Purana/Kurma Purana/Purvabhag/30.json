[
  {
    "text": "व्यास उवाच ।\nतिष्ये मायामसूयां च वधं चैव तपस्विनाम् ।\nसाधयन्ति नरा नित्यं तमसा व्याकुलीकृताः ।। ३०.१"
  },
  {
    "text": "कलौ प्रमारको रोगः सततं क्षुद् भयं तथा ।\nअनावृष्टिभयं घोरं देशानां च विपर्ययः ।। ३०.२"
  },
  {
    "text": "अधार्मिका अनाचारा महाकोपाल्पतेजसः ।\nअनृतं ब्रुवते लुब्धास्तिष्ये जाताः सुदुःष्प्रजाः ।। ३०.३"
  },
  {
    "text": "दुरिष्टैर्दुरधीतैश्च दुराचारैर्दुरागमैः ।\nविप्राणां कर्मदोषैश्च प्रजानां जायते भयम् ।। ३०.४"
  },
  {
    "text": "नाधीयते कलौ वेदान् न यजन्ति द्विजातयः ।\nयजन्त्यन्यायतो वेदान् पठन्ते चाल्पबुद्धयः ।। ३०.५"
  },
  {
    "text": "शूद्राणां मन्त्रयौनैश्च संबन्धो ब्राह्मणैः सह ।\nभविष्यति कलौ तस्मिञ् शयनासनभोजनैः ।। ३०.६"
  },
  {
    "text": "राजानः शूद्रभूयिष्ठा ब्राह्मणान् बाधयन्ति च ।\nभ्रूणहत्या वीरहत्या प्रजायेत नरेश्वरे ।। ३०.७"
  },
  {
    "text": "स्नानं होमं जपं दानं देवतानां तथाऽर्चनम् ।\nअन्यानि चैव कर्माणि न कुर्वन्ति द्विजातयः ।। ३०.८"
  },
  {
    "text": "विनिन्दन्ति महादेवं ब्राह्मणान् पुरुषोत्तमम् ।\nआम्नायधर्मशास्त्राणि पुराणानि कलौ युगे ।। ३०.९"
  },
  {
    "text": "कुर्वन्त्यवेददृष्टानि कर्माणि विविधानि तु ।\nस्वधर्मेऽभिरुचिर्नैव ब्राह्मणानां प्रजायते ।। ३०.१०"
  },
  {
    "text": "कुशीलचर्याः पाषण्डैर्वृथारूपैः समावृताः ।\nबहुयाचनका लोको भविष्यन्ति परस्परम् ।। ३०.११"
  },
  {
    "text": "अट्टशूला जनपदाः शिवशूलाश्चतुष्पथाः ।\nप्रमदाः केशशूलिन्यो भविष्यन्ति कलौ युगे ।। ३०.१२"
  },
  {
    "text": "शुक्लदन्ताजिनाख्याश्च मुण्डाः काषायवाससः ।\nशूद्रा धर्मं चरिष्यन्ति युगान्ते समुपस्थिते ।। ३०.१३"
  },
  {
    "text": "सस्यचौरा भविष्यन्ति तथा चैलाभिमर्षिनः ।\nचौराश्चौरस्य हर्त्तारो हर्त्तुर्हर्त्ता तथाऽपरः ।। ३०.१४"
  },
  {
    "text": "दुः खप्रचुरताल्पायुर्देहोत्सादः सरोगता ।\nअधर्माभिनिवेशित्वात् तमोवृत्तं कलौ स्मृतम् ।। ३०.१५"
  },
  {
    "text": "काषायिणोऽथ निर्ग्रन्थास्तथा कापालिकाश्च ये ।\nवेदविक्रयिणश्चान्ये तीर्थविक्रयिणः परे ।। ३०.१६"
  },
  {
    "text": "आसनस्थान् द्विजान् दृष्ट्वा चलन्त्यल्पबुद्धयः ।\nताडयन्ति द्विजेन्द्रांश्च शूद्रा राजोपजीविनः ।। ३०.१७"
  },
  {
    "text": "उच्चासनस्थाः शूद्रास्तु द्विजमध्ये परंतप ।\nज्ञात्वा न हिंसते राजा कलौ कालबलेन तु ।। ३०.१८"
  },
  {
    "text": "पुष्पैश्च हसितैश्चैव तथान्यैर्मङ्गलैर्द्विजाः ।\nशूद्रानभ्यर्चयन्त्यल्पश्रुतभाग्यबलान्विताः ।। ३०.१९"
  },
  {
    "text": "न प्रेक्षन्तेऽर्चितांश्चापि शूद्रा द्विजवरान् नृप ।\nसेवावसरमालोक्य द्वारि तिष्ठन्ति च द्विजाः ।। ३०.२०"
  },
  {
    "text": "वाहनस्थान् समावृत्य शूद्राञ्‌ शूद्रोपजीविनः ।\nसेवन्ते ब्राह्मणास्तांस्तु स्तुवन्ति स्तुतिभिः कलौ ।। ३०.२१"
  },
  {
    "text": "अध्यापयन्ति वै वेदाञ् शूद्रान् शूद्रोपजीविनः ।\nपठन्ति वैदिकान् मन्त्रान् नास्तिक्यं घोरमाश्रिताः ।। ३०.२२"
  },
  {
    "text": "तपोयज्ञफलानां च विक्रेतारो द्विजोत्तमाः ।\nयतयश्च भविष्यन्ति शतशोऽथ सहस्रशः ।। ३०.२३"
  },
  {
    "text": "नाशयन्ति ह्यधीतानि नाधिगच्छन्ति चानघ ।\nगायन्ति लौकिकैर्गानैर्दैवतानि नराधिप ।। ३०.२४"
  },
  {
    "text": "वामपाशुपताचारास्तथा वै पाञ्चरात्रिकाः ।\nभविष्यन्ति कलौ तस्मिन् ब्राह्मणाः क्षत्रियास्तथा ।। ३०.२५"
  },
  {
    "text": "ज्ञानकर्मण्युपरते लोके निष्क्रियतां गते ।\nकीटमूषकसर्पाश्च धर्षयिष्यन्ति मानवान् ।। ३०.२६"
  },
  {
    "text": "कुर्वान्ति चावताराणि ब्राह्मणानां कुलेषु वै ।\nदधीचशापनिर्दग्धाः पुरा दक्षाध्वरे द्विजाः ।। ३०.२७"
  },
  {
    "text": "निन्दन्ति च महादेवं तमसाविष्टचेतसः ।\nवृथा धर्मं चरिष्यन्ति कलौ तस्मिन् युगान्तिके ।। ३०.२८"
  },
  {
    "text": "सर्वे वीरा भविष्यन्ति ब्राह्मणाद्याः स्वजातिषु।\nये चान्ये शापनिर्दग्धा गौतमस्य महात्मनः ।३०.२९"
  },
  {
    "text": "सर्वे ते च भविष्यन्ति ब्राह्मणाद्याः स्वजातिषु ।\nविनिन्दन्ति हृषीकेशं ब्राह्मणाः ब्रह्मवादिनः ।३०.३०"
  },
  {
    "text": "वेदबाह्यव्रताचारा दुराचारा वृथाश्रमाः ।\nमोहयन्ति जनान् सर्वान् दर्शयित्वा फलानि च ।३०.३१"
  },
  {
    "text": "तमसाविष्टमनसो बैडालव्रतिकाधमाः ।\nकलौ रुद्रो महादेवो लोकानामीश्वरः परः ।३०.३२"
  },
  {
    "text": "न देवता भवेन्नृणां देवतानां च दैवतम् ।\nकरिष्यत्यवताराणि शंकरो नीललोहितः ।३०.३३"
  },
  {
    "text": "श्रौतस्मार्त्तप्रतिष्ठार्थं भक्तानां हितकाम्यया ।\nउपदेक्ष्यति तज्ज्ञानं शिष्याणां ब्रह्मसंज्ञितम् ।३०.३४"
  },
  {
    "text": "सर्ववेदान्तसारं हि धर्मान् वेदनिदर्शितान् ।।\nसर्ववर्णान् समुद्धिश्य स्वधर्मा ये निदर्शिताः।।३०.३५"
  },
  {
    "text": "ये तं प्रीताः निषेवन्ते येन केनोपचारतः ।\nविजित्यकलिजान् दोषान् यान्ति ते परमं पदम् ।। ३०.३६"
  },
  {
    "text": "अनायासेन सुमहत् पुण्यमाप्नोति मानवः ।\nअनेकदोषदुष्टस्य कलेरेष महान् गुणः ।। ३०.३७"
  },
  {
    "text": "तस्मात् सर्वप्रयत्नेन प्राप्य माहेश्वरं युगम् ।\nविशेषाद् ब्राह्मणो रुद्रमीशानं शरणं व्रजेत् ।। ३०.३८"
  },
  {
    "text": "ये नमन्ति विरूपाक्षमीशानं कृत्तिवाससम् ।\nप्रसन्नचेतसो रुद्रं ते यान्ति परमं पदम् ।। ३०.३९"
  },
  {
    "text": "यथा रुद्रनमस्कारः सर्वकर्मफलो ध्रुवः ।\nअन्यदेवनमस्कारान्न तत्फलमवाप्नुयात् ।। ३०.४०"
  },
  {
    "text": "एवंविधे कलियुगे दोषाणामेवशोधनम् ।\nमहादेवनमस्कारो ध्यानं दानमिति श्रुतिः ।। ३०.४१"
  },
  {
    "text": "तस्मादनीश्वरानन्यान् त्यक्त्वा देवं महेश्वरम् ।\nसमाश्रयेद् विरूपाक्षं यदीच्छेत् परमं पदम् ।। ३०.४२"
  },
  {
    "text": "नार्चयन्तीह ये रुद्रं शिवं त्रिदशवन्दितम् ।\nतेषां दानं तपो यज्ञो वृथा जीवितमेव च ।। ३०.४३"
  },
  {
    "text": "नमो रुद्राय महते देवदेवाय शूलिने ।\nत्र्यम्बकाय त्रिनेत्राय योगिनां गुरवे नमः ।। ३०.४४"
  },
  {
    "text": "नमोऽस्तु वामदेवाय महादेवाय वेधसे ।\nशंभवे स्थाणवे नित्यं शिवाय परमेष्ठिने ।३०.४५"
  },
  {
    "text": "नमः सोमाय रुद्राय महाग्रासाय हेतवे ।\nप्रपद्येऽहं विरूपाक्षं शरण्यं ब्रह्मचारिणम् ।३०.४६"
  },
  {
    "text": "महादेवं महायोगमीशानं चाम्बिकापतिम् ।\nयोगिनां योगदातारं योगमायासमावृतम् ।३०.४७"
  },
  {
    "text": "योगिनां गुरुमाचार्यं योगिगम्यं पिनाकिनम् ।\nसंसारतारणं रुद्रं ब्रह्माणं ब्रह्मणोऽधिपम् ।३०.४८"
  },
  {
    "text": "शाश्वतं सर्वगं शान्तं ब्रह्मण्यं ब्राह्मणप्रियम् ।\nकपर्दिनं कालमूर्त्तिममूर्त्ति परमेश्वरम् ।३०.४९"
  },
  {
    "text": "एकमूर्त्ति महामूर्त्ति वेदवेद्यं दिवस्पतिम् ।\nनीलकण्ठं विश्वमूर्त्ति व्यापिनं विश्वरेतसम् ।३०.५०"
  },
  {
    "text": "कालाग्निं कालदहनं कामदं कामनाशनम् ।\nनमस्ये गिरिशं देवं चन्द्रावयवभूषणम् ।३०.५१"
  },
  {
    "text": "विलोहितं लेलिहानमादित्यं परमेष्ठिनम् ।\nउग्रं पशुपतिं भीमं भास्करं परमं तपः ।। ३०.५२"
  },
  {
    "text": "इत्येतल्लक्षणं प्रोक्तं युगानां वै समासतः ।\nअतीतानागतानां वै यावन्मन्वन्तरक्षयः ।। ३०.५३"
  },
  {
    "text": "मन्वन्तरेण चैकेन सर्वाण्येवान्तराणि वै ।\nव्याख्यातानि न संदेहः कल्पः कल्पेन चैव हि ।। ३०.५४"
  },
  {
    "text": "मन्वन्तरेषु चैतेषु अतीतानागतेषु वै ।\nतुल्याभिमानिनः सर्वे नामरूपैर्भवन्त्युत ।। ३०.५५"
  },
  {
    "text": "एवमुक्तो भगवता किरीटी श्वेतवाहनः ।\nबभार परमां भक्तिमीशानेऽव्यभिचारिणीम् ।। ३०.५६"
  },
  {
    "text": "नमश्चकार तमृषिं कृष्णद्वैपायनं प्रभुम् ।\nसर्वज्ञं सर्वकर्त्तारं साक्षाद् विष्णुं व्यवस्थितम् ।। ३०.५७"
  },
  {
    "text": "तमुवाच पुनर्व्यासः पार्थं परपुरंजयम् ।\nकराभ्यां सुशुभाभ्यां च संस्पृश्य प्रणतं मुनिः ।। ३०.५८"
  },
  {
    "text": "धन्योऽस्यनुगृहीतोऽसि त्वादृशोऽन्यो न विद्यते ।\nत्रैलोक्ये शंकरे नूनं भक्तः परपुरंजय ।। ३०.५९"
  },
  {
    "text": "दृष्टवानसि तं देवं विश्वाक्षं विश्वतोमुखम् ।\nप्रत्यक्षमेव सर्वेशं रुद्रं सर्वजगद्‌गुरुम् ।। ३०.६०"
  },
  {
    "text": "ज्ञानं तदैश्वरं दिव्यं यथावद् विदितं त्वया ।\nस्वयमेव हृषीकेशः प्रीत्योवाच सनातनः ।। ३०.६१"
  },
  {
    "text": "गच्छ गच्छ स्वकं स्थानं न शोकं कर्त्तुमर्हसि ।\nव्रजस्व परया भक्त्या शरण्यं शरणं शिवम् ।। ३०.६२"
  },
  {
    "text": "एवमुक्त्वा स भगवाननुगृह्यार्जुनं प्रभुः ।\nजगाम शंकरपुरीं समाराधयितुं भवम् ।। ३०.६३"
  },
  {
    "text": "पाण्डवेयोऽपि तद् वाक्यात् संप्राप्य शरणं शिवम् ।\nसंत्यज्य सर्वकर्माणि तद्भक्तिपरमोऽभवत् ।। ३०.६४"
  },
  {
    "text": "नार्चनेन समः शंभोर्भक्त्या भूतो भविष्यति ।\nमुक्त्वा सत्यवतीसूनुं कृष्णं वा देवकीसुतम् ।। ३०.६५"
  },
  {
    "text": "तस्मै भगवते नित्यं नमः सत्याय धीमते ।\nपाराशर्याय मुनये व्यासायामिततेजसे ।। ३०.६६"
  },
  {
    "text": "कृष्णद्वैपायनः साक्षाद् विष्णुरेव सनातनः ।\nको ह्यन्यस्तत्त्वतो रुद्रं वेत्ति तं परमेश्वरम् ।। ३०.६७"
  },
  {
    "text": "नमः कुरुध्वं तमृषिं कृष्णं सत्यवतीसुतम् ।\nपाराशर्यं महात्मानं योगिनं विष्णुमव्ययम् ।। ३०.६८"
  },
  {
    "text": "एवमुक्तास्तु मुनयः सर्व एव समीहिताः ।\nप्रेणेमुस्तं महात्मानं व्यासं सत्यवतीसुतम् ।। ३०.६९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे त्रिंशोऽध्यायः ।।"
  }
]
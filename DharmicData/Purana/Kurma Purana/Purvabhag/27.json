[
  {
    "text": "सूत उवाच ।\nततो लब्धवरः कृष्णो जाम्बवत्यां महेश्वरात् ।\nअजीजनन्महात्मानं साम्बमात्मजमुत्तमम् ।। २७.१"
  },
  {
    "text": "प्रद्युम्नस्याप्यभूत् पुत्रो ह्यनिरुद्धो महाबलः ।\nतावुभौ गुणसंपन्नौ कृष्णस्यैवापरे तनू ।। २७.२"
  },
  {
    "text": "हत्वा च कंसं नरकमन्यांश्च शतशोऽसुरान् ।\nविजित्य लीलया शक्रं जित्वा बाणं महासुरम् ।। २७.३"
  },
  {
    "text": "स्थापयित्वा जगत् कृत्स्नं लोके धर्मांश्च शाश्वतान् ।\nचक्रे नारायणो गन्तुं स्वस्थानं बुद्धिमुत्तमाम् ।। २७.४"
  },
  {
    "text": "एतस्मिन्नन्तरे विप्रा भृग्वाद्याः कृष्णमीश्वरम् ।\nआजग्मुर्द्वारकां द्रष्टुं कृतकार्यं सनातनम् ।। २७.५"
  },
  {
    "text": "स तानुवाच विश्वात्मा प्रणिपत्याभिपूज्य च ।\nआसनेषूपविष्टान् वै सह रामेण धीमता ।। २७.६"
  },
  {
    "text": "गमिष्ये तत् परं स्थानं स्वकीयं विष्णुसंज्ञितम् ।\nकृतानि सर्वकार्याणि प्रसीदध्वं मुनीश्वराः ।। २७.७"
  },
  {
    "text": "इदं कलियुगं घोरं संप्राप्तमधुनाऽशुभम् ।\nभविष्यन्ति जनाः सर्वे ह्यस्मिन् पापानुवर्त्तिनः ।। २७.८"
  },
  {
    "text": "प्रवर्त्तयध्वं विज्ज्ञानं ब्राह्मणानांच हितावहम् ।\nयेनेमे कलिजैः पापैर्मुच्यन्ते हि द्विजोत्तमाः ।। २७.९"
  },
  {
    "text": "ये मां जनाः संस्मरन्ति कलौ सकृदपि प्रभुम् ।\nतेषां नश्यतु तत् पापं भक्तानां पुरुषोत्तमे ।। २७.१०"
  },
  {
    "text": "येऽर्चयिष्यन्तिमां भक्त्या नित्यं कलियुगे द्विजाः ।\nविधाना वेददृष्टेन ते गमिष्यन्ति तत् पदम् ।। २७.११"
  },
  {
    "text": "ये ब्राह्मणा वंशजाता युष्माकं वै सहस्रशः ।\nतेषां नारायणे भक्तिर्भविष्यति कलौ युगे ।। २७.१२"
  },
  {
    "text": "परात् परतरं यान्ति नारायणपरा जनाः ।\nन ते तत्र गमिष्यन्ति ये द्विषन्ति महेश्वरम् ।। २७.१३"
  },
  {
    "text": "ध्यानं होमं तपस्तप्तं ज्ञानं यज्ञादिको विधिः ।\nतेषां विनश्यति क्षिप्रं ये निन्दन्ति पिनाकिनम् ।। २७.१४"
  },
  {
    "text": "यो मां समाश्रयेन्नित्यमेकान्तं भावमाश्रितः ।\nविनिन्दन् देवमीशानं स याति नरकायुतम् ।। २७.१५"
  },
  {
    "text": "तस्मात् सा परिहर्त्तव्या निन्दा पशुपतेर्द्विजाः ।\nकर्मणा मनसा वाचा मद्भक्तेष्वपि यत्नतः ।। २७.१६"
  },
  {
    "text": "ये तु दक्षाध्वरे शप्ता दधीचेन द्विजोत्तमाः ।\nभविष्यन्ति कलौ भक्तैः परिहार्याः प्रयत्नतः ।। २७.१७"
  },
  {
    "text": "द्विषन्तो देवमीशानं युष्माकं वंशसंभवाः ।\nशप्ताश्च गौतमेनोर्व्यां न संभाष्या द्विजोत्तमैः ।। २७.१८"
  },
  {
    "text": "इत्येवमुक्ताः कृष्णेन सर्वे ते वै महर्षयः ।\nओमित्युक्त्वा ययुस्तूर्णं स्वानि स्थानानि सत्तमाः ।। २७.१९"
  },
  {
    "text": "ततो नारायणः कृष्णो लीलयैव जगन्मयः ।\nसंहृत्य स्वकुलं सर्वं ययौ तत् परमं पदम् ।। २७.२०"
  },
  {
    "text": "इत्येष वः समासेन राज्ञां वंशोऽनुकीर्त्तितः ।\nन शक्यो विस्तराद् वक्तुं किं भूयः श्रोतुमिच्छथ ।। २७.२१"
  },
  {
    "text": "यः पठेच्छृणुयाद् वापि वंशानां कथनं शुभम् ।\nसर्वपापविनिर्मुक्तः स्वर्गलोके महीयते ।। २७.२२"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे सप्तविंशोऽध्यायः ।।"
  }
]
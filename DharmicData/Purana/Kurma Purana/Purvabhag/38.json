[
  {
    "text": "मार्कण्डेय उवाच ।\nषष्टिस्तीर्थसहस्राणि षष्टिस्तीर्थशतानि च ।\nमाघमासे गमिष्यन्ति गङ्‌गायमुनसंगमम् ।। ३८.१"
  },
  {
    "text": "गवां शतसहस्रस्य सम्यग् दत्तस्य यत् फलम् ।\nप्रयागे माघमासे तु त्र्यहं स्नातस्य तत् फलम् ।। ३८.२"
  },
  {
    "text": "गङ्‌गायमुनयोर्मध्ये काष्टाग्निं यस्तु साधयेत् ।\nअहीनाङ्‌गोऽप्यरोगश्च पञ्चेन्द्रियसमन्वितः ।। ३८.३"
  },
  {
    "text": "यावन्ति रोमकूपाणि तस्य गात्रेषु मानवः ।\nतावद् वर्षसहस्राणि स्वर्गलोके महीयते ।। ३८.४"
  },
  {
    "text": "ततः स्वर्गात् परिभ्रष्टो जम्बूद्वीपपतिर्भवेत् ।\nभुक्त्वा स विपुलान् भोगांस्तत् तीर्थं भजते पुनः ।। ३८.५"
  },
  {
    "text": "जलप्रवेशं यः कुर्यात् संगमे लोकविश्रुते ।\nराहुग्रस्तो यथा सोमो विमुक्तः सर्वपातकैः ।। ३८.६"
  },
  {
    "text": "सोमलोकमवाप्नोति सोमेन सह मोदते ।\nषष्टिं वर्षसहस्राणि षष्टिं वर्षशतानि च ।। ३८.७"
  },
  {
    "text": "स्वर्गतः शक्रलोकेऽसौ मुनिगन्धर्वसेवितः ।\nततो भ्रष्टस्तु राजेन्द्र समृद्धे जायते कुले ।। ३८.८"
  },
  {
    "text": "अधः शिरास्त्वयोधारामुर्ध्वपादः पिबेन्नरः ।\nशतं वर्षसहस्राणि स्वर्गलोके महीयते ।। ३८.९"
  },
  {
    "text": "तस्माद् भ्रष्टस्तु राजेन्द्र अग्निहोत्री भवेन्नरः ।\nभुक्त्वा तु विपुलान् भोगांस्तत् तीर्थं भजते पुनः ।। ३८.१०"
  },
  {
    "text": "यः स्वदेहं विकर्त्तेद् वा शकुनिभ्यः प्रयच्छति ।३८.११\nविहगैरुपभुक्तस्य श्रृणु तस्यापि यत्फलम् ।।"
  },
  {
    "text": "शतं वर्षसहस्त्राणि सोमलोके महीयते ।३८.१२\nततस्तस्मात् परिभ्रष्टो राजा भवति धार्मिकः ।        \nगुणवान् रूपसंपन्नो विद्वान् सुप्रियवाक्यवान् ।३८.१३"
  },
  {
    "text": "भुक्त्वा तु विपुलान् भोगांस्तततीर्थं भजते पुनः ।\nउत्तरे यमुनातीरे प्रयागस्य तु दक्षिणे ।३८.१४"
  },
  {
    "text": "ऋणप्रमोचनं नाम तीर्थं तु परमं स्मृतम्।                                          \nएकरात्रोषितः स्नात्वा ऋणैस्तत्र प्रमुच्यते ।३८.१५"
  },
  {
    "text": "सूर्यलोकमवाप्नोति अनृणश्च सदा भवेत् ।३८.१६"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे अष्ट्‌त्रिंशोऽध्यायः ।।"
  }
]
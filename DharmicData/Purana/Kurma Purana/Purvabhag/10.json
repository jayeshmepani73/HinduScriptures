[
  {
    "text": "श्रीकूर्म उवाच ।\nगते महेश्वरे देवे सोधिवासं पितामहः ।\nतदेव सुमहत्पद्मं भेजे नाभिसमुत्थितम् ।। १०.१"
  },
  {
    "text": "अथ दीर्घेण कालेन तत्राप्रतिमपौरुषौ ।\nमहासुरौ समायातौ भ्रातरौ मधुकैटभौ ।। १०.२"
  },
  {
    "text": "क्रोधेन महताविष्टौ महापर्वतविग्रहौ ।\nकर्णान्तरसमुद्‌भूतौ देवदेवस्य शार्ङ्गिणः ।। १०.३"
  },
  {
    "text": "तावागतौ समीक्ष्याह नारायणमजो विभुः ।\nत्रैलोक्यकण्टकावेतावसुरौ हन्तुमर्हसि ।। १०.४"
  },
  {
    "text": "तदस्य वचनं श्रुत्वा हरिर्नारायणः प्रभुः ।\nआज्ञापयामास तयोर्वधार्थं पुरुषावुभौ ।। १०.५"
  },
  {
    "text": "तदाज्ञया महद्युद्धं तयोस्ताभ्यामभूद् द्विजाः ।\nव्यजयत् कैटभं जिष्णुः विष्णुश्च व्यजयन्मधुम् ।। १०.६"
  },
  {
    "text": "ततः पद्मासनासीनं जगन्नाथं पितामहम् ।\nबभाषे मधुरं वाक्यं स्नेहाविष्टमना हरिः ।। १०.७"
  },
  {
    "text": "अस्मान्मयोह्यमानस्त्वं पद्मादवतर प्रभो ।\nनाहं भवन्तं शक्नोमि वोढुं तेजोमयं गुरुम् ।। १०.८"
  },
  {
    "text": "ततोऽवतीर्य विश्वात्मा देहमाविश्य चक्रिणः ।\nअवाच वैष्णवीं निद्रामेकीभूतोऽथ विष्णुना ।। १०.९"
  },
  {
    "text": "सहस्त्रशीर्षनयनः शङ्खचक्रगदाधरः ।\nब्रह्मा नारायणाख्योऽसौ सुष्वाप सलिले तदा ।। १०.१०"
  },
  {
    "text": "सोऽनुभूय चिरं कालमानन्दं परमात्मनः ।\nअनाद्यनन्तमद्वैतं स्वात्मानं ब्रह्मसंज्ञितम् ।। १०.११"
  },
  {
    "text": "ततः प्रभाते योगात्मा भूत्वा देवश्चतुर्मुखः ।\nससर्ज सृष्टिं तद्रूपां वैष्णवं भावमाश्रितः ।। १०.१२"
  },
  {
    "text": "पुरस्तादसृजद्देवः सनन्दं सनकं तथा ।\nऋभुं सनत्कुमारं च पुर्वजं तं सनातनम् ।। १०.१३"
  },
  {
    "text": "ते द्वन्द्वमोहनिर्मुक्ताः परं वैराग्यमास्थिताः ।\nविदित्वा परमं भावं न सृष्टौ दधिरे मतिम् ।। १०.१४"
  },
  {
    "text": "तेष्वेवं निरपेक्षेषु लोकसृष्टौ पितामहः ।\nबभूव नष्टचेता वै मायया परमेष्ठिनः ।। १०.१५"
  },
  {
    "text": "ततः पुराणपुरुषो जगन्मूर्ति सनातनः।\nव्याजहारात्मनः पुत्रं मोहनाशाय पद्मजम् ।। १०.१६\nविष्णुरुवाच ।\nकच्चिन्न विस्मृतो देवः शूलपाणिः सनातनः ।\nयदुक्तवानात्मनोऽसौ पुत्रत्वे तव शंकरः ।। १०.१७"
  },
  {
    "text": "प्रयुक्तवान् मनो योऽसौ पुत्रत्वेन तु शङ्करः\nअवाप संज्ञां गोविन्दात् पद्मयोनिः पितामहः ।१०.१८"
  },
  {
    "text": "प्रजाः स्त्रष्टुमनास्तेपे तपः परमदुश्चरम् ।। \nतस्यैवं तप्यमानस्य न किञ्चित् समवर्तत ।१०.१९"
  },
  {
    "text": "ततो दीर्घेण कालेन दुःखात्क्रोधोऽभ्यजायत ।\nक्रोधाविष्टस्य नेत्राभ्यां प्रापतन्नश्रुबिन्दवः ।१०.२०"
  },
  {
    "text": "ततस्तेभ्योऽश्रुबिन्दुभ्य भूताः प्रेतास्तथाभवन् ।\nसर्वांस्तान्ग्रतो दृष्ट्वा ब्रह्मात्मानमनिन्दत।१०.२१"
  },
  {
    "text": "जहौ प्राणांश्च भगवान् क्रोधाविष्टः प्रजापतिः ।। \nतदा प्राणमयो रुद्रः प्रादुरसीत् प्रभोर्मुखात् ।१०.२२"
  },
  {
    "text": "सहस्त्रादित्यसंकाशो युगान्तदहनोपमः ।। \nरुरोद सुस्वरं घोरं देवदेवः स्वयं शिवः ।१०.२३"
  },
  {
    "text": "रोदमानं ततो ब्रह्मा मा रोदीरित्यभाषत ।\nरोदनाद् रुद्र इत्येवं लोके ख्यातिं गमिष्यसि ।। १०.२४"
  },
  {
    "text": "अन्यानि सप्त नामानि पत्नीः पुत्रांश्चशाश्वतान् ।\nस्थानानि तेषामष्टानां ददौ लोकपितामहः ।। १०.२५"
  },
  {
    "text": "भवः शर्वस्तथेशानः पशूनां पतिरेव च ।\nभीमश्चोग्रो महादेवस्तानि नामानि सप्त वै ।। १०.२६"
  },
  {
    "text": "सूर्यो जलं मही वह्निर्वायुराकाशमेव च ।\nदीक्षितो ब्राह्मणश्चन्द्र इत्येता अष्टमूर्त्तयः ।। १०.२७"
  },
  {
    "text": "स्थानेष्वेतेषु ये रुद्रान् ध्यायन्ति प्रणमन्ति च ।\nतेषामष्टतनुर्देवो ददाति परमं पदम् ।। १०.२८"
  },
  {
    "text": "सुवर्चला तथैवोमा विकेशी च शिवा तथा ।\nस्वाहा दिशश्च दीक्षा च रोहिणी चेति पत्नयः ।। १०.२९"
  },
  {
    "text": "शनैश्चरस्तथा शुक्रो लोहिताङ्गो मनोजवः ।\nस्कन्दः सर्गोऽथ सन्तानो बुधश्चैषां सुताः स्मृताः ।। १०.३०"
  },
  {
    "text": "एवंप्रकारो भगवान् देवदेवो महेश्वरः ।\nप्रजाधर्मं च काम च त्यक्त्वा वैराग्यमाश्रितः ।। १०.३१"
  },
  {
    "text": "आत्मन्याधाय चात्मानमैश्वरं भावमास्थितः ।\nपीत्वा तदक्षरं ब्रह्म शाश्वतं परमामृतम् ।। १०.३२"
  },
  {
    "text": "प्रजाः सृजति चादिष्टो ब्रह्मणा नीललोहितः ।\nस्वात्मना सदृशान् रुद्रान् ससर्ज मनसा शिवः ।। १०.३३"
  },
  {
    "text": "कपरछ्दिनो निरातङ्कान् नीलकण्ठान् पिनाकिनः ।\nत्रिशूलहस्तानुद्रिक्तान् महानन्दांस्त्रिलोचनान् ।। १०.३४"
  },
  {
    "text": "जरामरणनिर्मुक्तान् महावृषभवाहनान् ।\nवीतरागांश्च सर्वज्ञान् कोटिकोटिशतान्प्रभुः ।। १०.३५"
  },
  {
    "text": "तान्दृष्ट्वा विविधान्रुद्रान्निर्मलान्नीललोहितान् ।\nजरामरणनिर्मुक्तान् व्याजहर हरं गुरुः । १०.३६"
  },
  {
    "text": "मा स्राक्षीरीदृशीर्देव प्रजा मृत्युविवर्जिताः ।\nअन्याः सृजस्व भूतेश जन्ममृत्युसमन्विताः ।। १०.३७"
  },
  {
    "text": "ततस्तमाह भगवान् कपर्दी कामशासनः ।\nनास्ति मे तादृशः सर्गः सृज त्वमशुभाः प्रजाः ।। १०.३८"
  },
  {
    "text": "ततः प्रभृति देवोऽसौ न प्रसूतेऽशुभाः प्रजाः ।\nस्वात्मजैरेव तै रुद्रैर्निवृत्तात्मा ह्यतिष्ठत ।१०.३९"
  },
  {
    "text": "स्थाणुत्वं तेन तस्यासीद् देवदेवस्य शूलिनः ।। \nज्ञानं वैराग्यमैश्वर्यं तपः सत्यं क्षमा धृतिः । १०.४०"
  },
  {
    "text": "द्रष्टृत्वमात्मसंबोधो ह्यधिष्ठातृत्वमेव च ।। \nअव्ययानि दशैतानि नित्यं तिष्ठन्ति शंकरे ।१०.४१"
  },
  {
    "text": "एवं स शंकरः साक्षात्पिनाकी परमेश्वरः ।। \nततः स भगवान् ब्रह्मा वीक्ष्य देवं त्रिलोचनम् ।१०.४२"
  },
  {
    "text": "सहैव मानसैः रुद्रैः प्रीतिविस्फारलोचनः ।। \nज्ञात्वा परतरं भावमैश्वरं ज्ञानचक्षुषा ।१०.४३"
  },
  {
    "text": "तुष्टाव जगतामीशं कृत्वा शिरसि चाञ्जलिम् ।। \nब्रह्मोवाच ।\nनमस्तेऽस्तु महादेव नमस्ते परमेश्वर।१०.४४"
  },
  {
    "text": "नमः शिवाय देवाय नमस्ते ब्रह्मरूपिणे ।। \nनमोऽस्तु ते महेशाय नमः शान्ताय हेतवे ।१०.४५"
  },
  {
    "text": "प्रधानपुरुषेशाय योगाधिपतये नमः ।। \nनमः कालाय रुद्राय महाग्रासाय शूलिने ।१०.४६"
  },
  {
    "text": "नमः पिनाकहस्ताय त्रिनेत्राय नमो नमः ।। \nनमस्त्रिमूर्त्तये तुभ्यं ब्रह्मणो जनकाय ते ।१०.४७"
  },
  {
    "text": "ब्रह्मविद्याधिपतये ब्रह्मविद्याप्रदायिने ।। \nनमो वेदरहस्याय कालकालाय ते नमः ।१०.४८"
  },
  {
    "text": "वेदान्तसारसाराय नमो वेदात्ममूर्त्तये ।। \nनमो बुद्धाय शुद्धाय योगिनां गुरवे नमः ।१०.४९"
  },
  {
    "text": "प्रहीणशोकैर्विविधैर्भूतैः वरिवृताय ते ।। \nनमो ब्रह्मण्यदेवाय ब्रह्माधिपतये नमः ।१०.५०"
  },
  {
    "text": "त्र्यम्बकायदिदेवाय नमस्ते परमेष्ठिने ।। \nनमो दिग्वाससे तुभ्यं नमो मुण्डाय दण्डिने ।१०.५१"
  },
  {
    "text": "अनादिमलहीनाय ज्ञानगम्याय ते नमः ।। \nनमस्ताराय तीर्थाय नमो योगर्द्धिहेतवे ।११०.५२"
  },
  {
    "text": "नमो धर्माधिगम्याय योगगम्याय ते नमः ।। \nनमस्ते निष्प्रपञ्चाय निराभासाय ते नमः।१०.५३"
  },
  {
    "text": "ब्रह्मणे विश्वरूपाय नमस्ते परमात्मने ।। \nत्वयैव सृष्टमखिलं त्वय्येव सकलं स्थितम् ।१०.५४"
  },
  {
    "text": "त्वया संह्रियते विश्वं प्रधानाद्यं जगन्मय ।\nत्वमीश्वरो महादेवः परं ब्रह्म महेश्वरः ।१०.५५"
  },
  {
    "text": "परमेष्ठी शिवः शान्तः पुरुषो निष्कलो हरः ।। \nत्वमक्षरं परं ज्योतिस्त्वं कालः परमेश्वरः ।१०.५६"
  },
  {
    "text": "त्वमेव पुरुषोऽनन्तः प्रधानं प्रकृतिस्तथा ।। \nभूमिरापोऽनलो वायुर्व्योमाहङ्कार एव च ।१०.५७"
  },
  {
    "text": "यस्य रूपं नमस्यामि भवन्तं ब्रह्मसंज्ञितम् ।। \nयस्य द्यौरभवन्मूर्द्धा पादौ पृथ्वी दिशो भुजाः ।१०.५८"
  },
  {
    "text": "आकाशमुदरं तस्मै विराजे प्रणमाम्यहम् ।। \nसंतापयति यो नित्यं स्वभाभिर्भासयन् दिशः ।१०.५९"
  },
  {
    "text": "ब्रह्मतेजोमयं वश्वं तस्मै सूर्यात्मने नमः ।। \nहव्यं वहति यो नित्यं रौद्री तेजोमयी तनुः ।१०.६०"
  },
  {
    "text": "कव्यं पितृगणानां च तस्मै वह्न्यात्मने नमः ।। \nआप्यायति यो नित्यं स्वधाम्ना सकलं जगत् ।१०.६१"
  },
  {
    "text": "पीयते देवतासङ्‌घैस्तस्मै सोमात्मने नमः।। \nविभर्त्त्यशेषभूतानि यान्तश्चरति सर्वदा ।१०.६२"
  },
  {
    "text": "शक्तिर्माहेश्चरी तुभ्यं तस्मै वाय्वात्मने नमः ।। \nसृजत्यशेषमेवेदं यः स्वकर्मानुरूपतः ।१०.६३"
  },
  {
    "text": "आत्मन्यवस्थितस्तस्मै चतुर्वक्त्रात्मने नमः ।। \nयः शते शेषशयने विश्वमावृत्य मायया ।११०.६४"
  },
  {
    "text": "स्वात्मानुभूतियोगेन तस्मै विश्वात्मने नमः ।\nविभर्त्ति शिरसा नित्यं द्विसप्तभुवनात्मकम् ।१०.६५"
  },
  {
    "text": "ब्रह्माण्डं योऽखिलाधारस्तस्मै शेषात्मने नमः ।।\nयः परान्ते परानन्दं पीत्वा देव्यैकसाक्षिकम् ।१०.६६"
  },
  {
    "text": "नृत्यत्यनन्तमहिमा तस्मै रुद्रात्मने नमः ।। \nयोऽन्तरा सर्वभूतानां नियन्ता तिष्ठतीश्वरः ।१०.६७"
  },
  {
    "text": "यस्य केशेषु जीमूताः नद्यः सर्वांगसन्धिषु।\nकुक्षौ समुद्रश्चत्वारस्तस्मै तोयात्मने नमः।१०.६८"
  },
  {
    "text": "तं सर्वसाक्षिणं देवं नमस्ये विश्वतस्तनुम् ।। \nयं विनिन्द्रा जितश्वासाः संतुष्टाः समदर्शिनः ।१०.६९"
  },
  {
    "text": "ज्योतिः पश्यन्ति युञ्जानास्तस्मै योगात्मने नमः ।। \nयया संतरते मायां योगी संक्षीणकल्मषः ।१०.७०"
  },
  {
    "text": "अपारतरपर्यन्तां तस्मै विद्यात्मने नमः ।। \nयस्य भासा विभातीदमद्वयं तमसः परम् ।१०.७१"
  },
  {
    "text": "प्रपद्ये तत् परं तत्त्वं तद्रूपं पारमेश्वरम् ।। \nनित्यानन्दं निराधारं निष्कलं परमं शिवम् ।१०.७२"
  },
  {
    "text": "प्रपद्ये परमात्मानं भवन्तं परमेश्वरम् ।। \nएवं स्तुत्वा महादेवं ब्रह्मा तद्भावभावितः ।१०.७३"
  },
  {
    "text": "प्राञ्जलिः प्रणतस्तस्थौ गृणन् ब्रह्म सनातनम् ।। \nततस्तस्मै महादेवो दिव्यं योगमनुत्तमम् ।१०.७४"
  },
  {
    "text": "ऐश्वरं ब्रह्मसद्भावं वैराग्यं च ददौ हरः ।। \nकराभ्यां कोमलाभ्यां च संस्पृश्य प्रणतार्तिहा ।१०.७५"
  },
  {
    "text": "व्याजहरा स्वयं देवः सोऽनुगृह्य पितामहम् ।।\nयत्त्वयाऽभ्यर्थितं ब्रह्मन् पुत्रत्वे भवता मम ।१०.७६"
  },
  {
    "text": "कृतं मया तत्सकलं सृजस्व विविधं जगत् ।। \nत्रिधा भिन्नोऽस्म्यहं ब्रह्मन् ब्रह्मविष्णुहराख्यया ।१०.७७"
  },
  {
    "text": "सर्गरक्षालयगुणैर्निष्कलः परमेश्वरः ।\nस त्वं ममाग्रजः पुत्रः सृष्टिहेतोर्विनिर्मितः ।१०.७८"
  },
  {
    "text": "ममैव दक्षिणादङ्गाद् वामाङ्गात् पुरुषोत्तमः ।\nतस्य देवादिदेवस्य शंभोर्हृदयदेशतः ।१०.७९"
  },
  {
    "text": "संबभूवाथ रुद्रो वा सोहं तस्य परा तनुः ।\nब्रह्मविष्णुशिवा ब्रह्मन् सर्गस्थित्यन्तहेतवः ।१०.८०"
  },
  {
    "text": "विभज्यात्मानमेकोऽपि स्वेच्छया शंकरः स्थितः ।\nतथान्यानि च रूपाणि मम मायाकृतानि च ।१०.८१"
  },
  {
    "text": "निरूपः केवलः स्वच्छो महादेवः स्वभावतः ।\nएभ्यः परतरो देवस्त्रिमूर्तिः परमा तनुः ।१०.८२"
  },
  {
    "text": "माहेश्वरी त्रिनयना योगिनां शान्तिदा सदा ।\nतस्या एव परां मूर्ति मामवेहि पितामह ।१०.८३"
  },
  {
    "text": "शाश्वतैश्वर्यविज्ञानतेजोयोगसमन्विताम् ।\nसोऽहं ग्रसामि सकलमधिष्ठाय तमोगुणम् ।१०.८४"
  },
  {
    "text": "कालो भूत्वा न मनसा मामन्योऽभिभविष्यति ।\nयदा यदा हि मां नित्यं विचिन्तयसि पद्मज ।१०.८५"
  },
  {
    "text": "तदा तदा मे सान्निध्यं भविष्यति तवानघ ।\nएतावदुक्त्वा ब्रह्माणं सोऽभिवन्द्य गुरुं हरः ।१०.८६"
  },
  {
    "text": "सहैव मानसैः पुत्रैः क्षणादन्तरधीयत ।\nसोऽपि योगं समास्थाय ससर्ज विविधं जगत् ।११०.८७"
  },
  {
    "text": "नारायणाख्यो भगवान् यथापूर्वं प्रिजापतिः ।\nमरीचिभृग्वङ्गिरसः पुलस्त्यं पुलहं क्रतुम् ।१०.८८"
  },
  {
    "text": "दक्षमत्रिं वसिष्ठं च सोऽसृजद् योगविद्यया ।\nनव ब्रह्माण इत्येते पुराणे निश्चयं गताः ।१०.८९"
  },
  {
    "text": "सर्वे ते ब्रह्मणा तुल्याः साधका ब्रह्मवादिनः ।। \nसंकल्पंचैव धर्मंच युगधर्मांश्च शाश्वतान् ।१०.९०"
  },
  {
    "text": "स्थानाभिमानिनः सर्वान्यथा ते कथितं पुरा ।"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे देशमोऽध्यायः ।।१०।।"
  }
]
[
  {
    "text": "रोमहर्षण उवाच ।\nऐलः पुरूरवाश्चाथ राजा राज्यमपालयत् ।\nतस्य पुत्रा बभूवुर्हि षडिन्द्रसमतेजसः ।। २२.१"
  },
  {
    "text": "आयुर्मायुरमायुश्चर्विश्वायुश्चैव वीर्यवान् ।\nशतायुश्च श्रुतायुश्च दिव्याश्चैवोर्वशीसुताः ।। २२.२"
  },
  {
    "text": "आयुषस्तनया वीराः पञ्चैवासन् महौजसः ।\nस्वर्भानुतनयायां वै प्रभायामिति नः श्रुतम् ।। २२.३"
  },
  {
    "text": "नहुषः प्रथमस्तेषां धर्मज्ञो लोकविश्रुतः ।\nनहुषस्य तु दायादाः षडिन्द्रोपमतेजसः ।। २२.४"
  },
  {
    "text": "उत्पन्नाः पितृकन्यायां विरजायां महाबलाः ।\nयतिर्ययातिः संयातिरायातिः पञ्चकोऽश्वकः ।। २२.५"
  },
  {
    "text": "तेषां ययातिः पञ्चानां महाबलपराक्रमः ।\nदेवयानीमुशनसः सुतां भार्यामवाप सः ।२०.६"
  },
  {
    "text": "शर्मिष्ठामासुरीं चैव तनयां वृषपर्वणः ।\nयदुं च तुर्वसुं चैव देवयानी व्यजायत ।२०.७"
  },
  {
    "text": "द्रुह्युं चानुं च पूरुं च शर्मिष्ठा चाप्यजीजनत् ।\nसोऽभ्यषिञ्चदतिक्रम्य ज्येष्ठं यदुमनिन्दितम् ।२२.८"
  },
  {
    "text": "पुरुमेव कनीयांसं पितुर्वचनपालकम् ।।\nदिशि दक्षिणपूर्वस्यां तुर्वसुं पुत्रमादिशत् ।२२.९"
  },
  {
    "text": "दक्षिणापरयो राजा यदुं ज्येष्ठं न्ययोजयत् ।\nप्रतीच्यामुत्तारायां च द्रुह्युं चानुमकल्पयत् ।। २२.१०"
  },
  {
    "text": "तैरियं पृथिवी सर्वा धर्मतः परिपालिता ।\nराजाऽपि दारसहितो नवं प्राप महायशाः ।। २२.११"
  },
  {
    "text": "यदोरप्यभवन् पुत्राः पञ्च देवसुतोपमाः ।\nसहस्त्रजित् तथाज्येष्ठः क्रोषटुर्नीलोऽजिनोरघुः ।। २२.१२"
  },
  {
    "text": "सहस्त्रजित्सुतस्तद्वच्छतजिन्नाम पार्थिवः ।\nसुताः शतजितोऽप्यासंस्त्रयः परमधार्मिकाः ।। २२.१३"
  },
  {
    "text": "हैहयश्च हयश्चैव राजा वेणुहयश्च यः।\nहैहयस्याभवत् पुत्रो धर्म इत्यभिविश्रुतः ।। २२.१४"
  },
  {
    "text": "तस्य पुत्रोऽभवद् विप्रा धर्मनेत्रः प्रतापवान् ।\nधर्मनेत्रस्य कीर्त्तिस्तु संजितस्तत्सुतोऽभवत् ।। २२.१५"
  },
  {
    "text": "महिष्मान् संजितस्याभूद् भद्रश्रेण्यस्तदन्वयः ।\nभद्रश्रेण्यस्य दायादो दुर्दमो नाम पार्थिवः ।। २२.१६"
  },
  {
    "text": "दुर्दमस्य सुतो धीमान् धनको नाम वीर्यवान् ।\nअन्धकस्य तु दायादाश्चत्वारो लोकसम्मताः ।। २२.१७"
  },
  {
    "text": "कृतवीर्यः कृताग्निश्च कृतवर्मा तथैव च ।\nकृतौजाश्च चतुर्थोऽभूत् कार्त्तवीर्योऽर्जुनोऽभवत् ।। २२.१८"
  },
  {
    "text": "सहत्रबाहुर्द्युतिमान् धनुर्वेदविदां वरः ।\nतस्य रामोऽभवन्मृत्युर्जामदग्न्यो जनार्दनः ।। २२.१९"
  },
  {
    "text": "तस्य पुत्रशतान्यासन् पञ्च तत्र महारथाः ।\nकृतास्त्रा बलिनः शूरा धर्मात्मानो मनस्विनः ।। २२.२०"
  },
  {
    "text": "शूरश्च शूरसेनश्च धृष्णः कृष्णस्तथैव च ।\nजयध्वजश्च बलवान् नारायणपरो नृपः ।। २२.२१"
  },
  {
    "text": "शूरसेनादयः सर्वे चत्वारः प्रथितौजसः ।\nरुद्रभक्ता महात्मानः पूजयन्ति स्म शंकरम् ।। २२.२२"
  },
  {
    "text": "जयध्वजस्तु मतिमान् देवं नारायणं हरिम् ।\nजगाम शरणं विष्णुं दैवतं धर्मतत्परः ।। २२.२३"
  },
  {
    "text": "तमूचुरितरे पुत्रा नायं धर्मस्तवानघ ।\nईश्वराराधनरतः पिताऽस्माकमिति श्रुतिः ।। २२.२४"
  },
  {
    "text": "तानब्रवीन्महातेजा एष धर्मः परो मम ।\nविष्णोरंशेन संभूता राजानो ये महीतले ।। २२.२५"
  },
  {
    "text": "राज्यं पालयिताऽवश्यं भगवान् पुरुषोत्तमः ।\nपूजनीयो यतो विष्णुः पालको जगतो हरिः ।। २२.२६"
  },
  {
    "text": "सात्त्विकी राजसी चैव तामसी च स्वयंभुवः ।\nतिस्त्रस्तु मूर्त्तयः प्रोक्ताः सृष्टिस्थित्यन्तहेतवः ।। २२.२७"
  },
  {
    "text": "सत्त्वात्मा भगवान् विष्णुः संस्थापयति सर्वदा ।\nसृजेद् ब्रह्मा रजोमूर्त्तिः संहरेत् तामसो हरः ।। २२.२८"
  },
  {
    "text": "तस्मान्महीपतीनां तु राज्यं पालयतामयम् ।\nआराध्यो भगवान् विष्णुः केशवः केशिमर्दनः ।। २२.२९"
  },
  {
    "text": "निशम्य तस्य वचनं भ्रातरोऽन्ये मनस्विनः ।\nप्रोचुः संहारकृद् रुद्रः पूजनीयो मुमुक्षुभिः ।। २२.३०"
  },
  {
    "text": "अयं हि भगवान् रुद्रः सर्वं जगदिदं शिवः ।\nतमोगुणं समाश्रित्य कल्पान्ते संहरेत् प्रभुः ।। २२.३१"
  },
  {
    "text": "या सा घोरतमा मूर्त्तिरस्य तेजोमयी परा ।\nसंहरेद् विद्यया सर्वं संसारं शूलभृत्तया ।। २२.३२"
  },
  {
    "text": "ततस्तानब्रवीद् राजा विचिन्त्यासौ जयध्वजः ।\nसत्त्वेन मुच्यते जन्तुः सत्त्वात्मा भगवान् हरिः ।। २२.३३"
  },
  {
    "text": "तमूचुर्भ्रातरो रुद्रः सेवितः सात्त्विकैर्जनैः ।\nमोचयेत् सत्त्वसंयुक्तः पूजयेत्सततं हरम् ।। २२.३४"
  },
  {
    "text": "अथाब्रवीद् राजपुत्रः प्रहसन् वै जयध्वजः ।\nस्वधर्मो मुक्तये पन्था नान्यो मुनिभिरष्यते ।। २२.३५"
  },
  {
    "text": "तथा च वैष्णवीं शक्ति र्नृपाणान् दधतां सदा ।\nआराधनं परो धर्मो पुरारेरमितौजसः ।। २२.३६"
  },
  {
    "text": "तमब्रवीद् राजपुत्रः कृष्णो मतिमतां वरः ।\nयदर्जुनोऽस्मज्जनकः स धर्मं कृतवानिति ।। २२.३७"
  },
  {
    "text": "एवं विवादे वितते शूरसेनोऽब्रवीद् वचः ।\nप्रमाणमृषयो ह्यत्र ब्रूयुस्ते यत् तथैव तत् ।२२.३८"
  },
  {
    "text": "ततस्ते राजशार्दूलाः पप्रच्छुर्ब्रह्मवादिनः ।\nगत्वा सर्वे सुसंरब्धाः सप्तर्षीणां तदाश्रमम् ।२२.३९"
  },
  {
    "text": "तानब्रुवंस्ते मुनयो वसिष्ठाद्या यथार्थतः ।\nया यस्याभिमता पुंसः सा हि तस्यैव देवता ।२२.४०"
  },
  {
    "text": "किन्तु कार्यविशेषेण पूजिताश्चेष्टदा नृणाम् ।\nविशेषात् सर्वदा नायं नियमो ह्यन्यथा नृपाः ।२२.४१"
  },
  {
    "text": "नृपाणां दैवतं विष्णुस्तथैव च पुरंदरः ।\nविप्राणामग्निरादित्यो ब्रह्मा चैव पिनाकधृक् ।२२.४२"
  },
  {
    "text": "देवानां दैवतं विष्णुर्दानवानां त्रिशूलभृत् ।\nगन्धर्वाणां तथा सोमो यक्षाणामपि कथ्यते ।२२.४३"
  },
  {
    "text": "विद्याधराणां वाग्देवी सिद्धानां भगवान्‌हरिः।\nरक्षसां शंकरो रुद्रः किंनराणां च पार्वती ।२२.४४"
  },
  {
    "text": "ऋषीणां दैवतं ब्रह्मा महादेवस्त्रिशूलभृत् ।\nमनूनां स्यादुमा देवी तथा विष्णुः सभास्करः ।२२.४५"
  },
  {
    "text": "गृहस्थानां च सर्वे स्युर्ब्रह्मा वै ब्रह्मचारिणाम् ।\nवैखानसानामर्कः स्याद् यतीनां च महेश्वरः ।२२.४६"
  },
  {
    "text": "भूतानां भगवान् रुद्रः कूष्माण्डानां विनायकः ।\nसर्वेषां भगवान् ब्रह्मा देवदेवः प्रजापतिः ।२२.४७"
  },
  {
    "text": "इत्येवं भगवान् ब्रह्मा स्वयं देवोह्यभाषत ।\nतस्माज्जयध्वजो नूनं विष्ण्वाराधनमर्हति ।२२.४८"
  },
  {
    "text": "किंतु रुद्रेण तादात्म्यं बुध्वा पूज्यो हरिर्नरैः।\nअन्यथा नृपतेः शत्रुं न हरि संहरेद्यतः।।२२.४९"
  },
  {
    "text": "तान् प्रणम्याथ ते जग्मुः पुरीं परमशोभनाम् ।\nपालयाञ्चक्रिरे पृथ्वीं जित्वा सर्वरिपून् रणे ।२२.५०"
  },
  {
    "text": "ततः कदाचिद् विप्रेन्द्रा विदेहो नाम दानवः ।\nभीषणः सर्वसत्त्वानां पुरीं तेषां समाययौ ।२२.५१"
  },
  {
    "text": "दंष्ट्राकरालो दीप्तात्मा युगान्तदहनोपमः ।\nशूलमादाय सूर्याभं नादयन् वै दिशो दश ।२२.५२"
  },
  {
    "text": "तन्नादश्रवणान्मर्त्यास्तत्र ये निवसन्ति ते ।\nतत्यजुर्जोवितं त्वन्ये दुद्रुवुर्भयविह्वलाः ।२२.५३"
  },
  {
    "text": "ततः सर्वे सुसंयत्ताः कार्त्तवीर्यात्मजास्तदा ।\nशूरसेनादयः पञ्च राजानस्तु महाबलाः।२२.५४"
  },
  {
    "text": "युयुधुर्दानवं शक्तिगिरिकूटासिमुद्‌गरैः ।। \nतान् सर्वान् दानवो विप्राः शूलेन प्रहसन्निव।२२.५५"
  },
  {
    "text": "युद्धाय कृतसंरम्भा विदेहं त्वभिदुद्रुवुः ।\nशूरोऽस्त्रं प्राहिणोद्‌ रौद्रं शूरसेनस्तु वारुणम् ।२२.५६"
  },
  {
    "text": "प्राजापत्यं तथा कृष्णो वायव्यं धृष्ण एव च ।\nजयध्वजश्च कौबेरमैन्द्रमाग्नेयमेव च ।२२.५७"
  },
  {
    "text": "भञ्जयामास शूलेन तान्यस्त्राणि स दानवः ।\nततः कृष्णो महावीर्यो गदामादाय भीषणाम् ।२२.५८"
  },
  {
    "text": "स्पृष्ट्वा मन्त्रेण तरसा चिक्षेप न ननाद च ।\nसंप्राप्य सा गादाऽस्योरो विदेहस्य शिलोपमम् ।२२.५९"
  },
  {
    "text": "न दानवं चालयितुं शशाकान्तकसंनिभम् ।\nदुद्रुवुस्ते भयग्रस्ता दृष्ट्वा तस्यातिपौरुषम् ।२२.६०"
  },
  {
    "text": "जयध्वजस्तु मतिमान् सस्मार जगतः पतिम् ।\nविष्णुं जयिष्णुं लोकादिमप्रमेयमनामयम् ।२२.६१"
  },
  {
    "text": "त्रातारं पुरुषं पूर्वं श्रीपतिं पीतवाससम् ।\nततः प्रादुरभूच्चक्रं सूर्यायुतसमप्रभम् ।२२.६२"
  },
  {
    "text": "आदेशाद् वासुदेवस्य भक्तानुग्रहकारणात् ।\nजग्राह जगतां योनिं स्मृत्वा नारायणं नृपः ।२२.६३"
  },
  {
    "text": "प्राहिणोद् वै विदेहाय दानवेभ्यो यथा हरिः ।\nसंप्राप्य तस्य घोरस्य स्कन्धदेशं सुदर्शनम् ।२२.६४"
  },
  {
    "text": "पृथिव्यां पातयामास शिरोऽद्रिशिखराकृति ।\nतस्मिन् हते देवरिपौ शूराद्या भ्रातरो नृपाः ।२२.६५"
  },
  {
    "text": "तद्दि चक्रं पुरा विष्णुस्तपसाराध्य शंकरम्\nयस्मदवाप तत्तस्मादसुराणां विनाशकम्।।२२.६६"
  },
  {
    "text": "समाययुः पुरीं रम्यां भ्रातरं चाप्यपूजयन् ।\nश्रुत्वाजगाम भगवान् जयध्वजपराक्रमम् ।२२.६७"
  },
  {
    "text": "कार्त्तवीर्यसुतं द्रष्टुं विश्वामित्रो महामुनिः ।\nतमागतमथो दृष्ट्वा राजा संभ्रान्तमानसः ।२२.६८"
  },
  {
    "text": "समावेश्यासने रम्ये पूजयामास भावतः ।\nउवाच भगवान् घोरः प्रसादाद् भवतोऽसुरः ।२२.६९"
  },
  {
    "text": "निपातितो मया संख्ये विदेहो दानवेश्वरः ।\nत्वद्वाक्याच्छिन्नसंदेहो विष्णुं सत्यपराक्रमम् ।२२.७०"
  },
  {
    "text": "प्रपन्नः शरणं तेन प्रसादो मे कृतः शुभः ।\nयक्ष्यामि परमेशानं विष्णुं पद्मदलेक्षणम् ।२२.७१"
  },
  {
    "text": "कथं केन विधानेन संपूज्यो हरिरीश्वरः ।\nकोऽयं नारायणो देवः किंप्रभावश्च सुव्रत ।२२.७२"
  },
  {
    "text": "सर्वमेतन्ममाचक्ष्व परं कौतूहलं हि मे ।\nजयध्वजस्य वचनं श्रुत्वा शान्तो मुनिस्ततः।. \nदृष्ट्वा हरौ परां भक्तिं विश्वामित्र उवाच ह।.२२.७३"
  },
  {
    "text": "विश्वामित्र उवाच ।\nयतः प्रवृत्तिर्भूतानां यस्मिन् सर्वं यतो जगत् ।२२.७४"
  },
  {
    "text": "स विष्णुः सर्वभूतात्मा तमाश्रित्य विमुच्यते ।।\nयमक्षरात्परतरात्परं प्राहुर्गुहश्रयम्।।२२.७५"
  },
  {
    "text": "आनन्दं परमं व्योम स वै नारायण स्मृतः।.\nनित्योदितो निर्विकल्पो नित्यानन्दो नरञ्जनः।।२२.७६"
  },
  {
    "text": "चतुर्व्यूहधरो विष्णुरव्यूहः प्रोच्यते स्वयम्।\nपरमैत्मा परन्धाम परं व्योम परं पदम्।२२.७७"
  },
  {
    "text": "त्रिपादमक्षरं ब्रह्म तमाहुब्रह्मवादिनः।\nस वासुदेवो विश्वात्मा योगात्मा पुरुषोत्तमः।।२२.७८"
  },
  {
    "text": "यस्यांश सम्भवो ब्रह्मा रुद्रोऽपि परमेश्वरः।\nस्ववर्णाश्रमधर्मेण पुंसां यः पुरुषोत्तमः ।२२.७९"
  },
  {
    "text": "अकामहतभावेन समाराध्यो न चान्यथा ।\nएतावदुक्त्वा भगवान् विश्वामित्रो महातपाः।२२.८०"
  },
  {
    "text": "शूराद्यैः पूजितो विप्रा जगामाथ स्वमालयम् ।। २२.\nअथ शूरादयो देवमयजन्त महेश्वरम् ।२२.८१"
  },
  {
    "text": "यज्ञेन यज्ञगम्यं तं निष्कामा रुद्रमव्ययम् ।\nतान् वसिष्ठस्तु भगवान् याजयामास धर्मवित् २२.८२"
  },
  {
    "text": "गौतमोऽत्रिरगस्त्यश्च सर्वे रुद्रपरायणाः ।।\nविश्वामित्रस्तु भगवान् जयध्वजमरिंदमम् ।२२.८३"
  },
  {
    "text": "याजयामास भूतादिमादिदेवं जनार्दनम् ।। \nतस्य यज्ञे महायोगी साक्षाद् देवः स्वयं हरिः ।२२.८४"
  },
  {
    "text": "आविरासीत् स भगवान् तदद्भुतमिवाभवत् ।। २२.८५\nजयध्वजोऽपि तं विष्णुं रुद्रस्य परमां तनुम्।"
  },
  {
    "text": "इत्येवं परमं बुद्ध्वा यत्नेनायजदच्युतम्।.२२.८६\nय इमं श्रृणुयान्नित्यं जयध्वजपराक्रमम् ।"
  },
  {
    "text": "सर्वपापविमुक्तात्मा विष्णुलोकं स गच्छति ।। २२.८७"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे द्वाविशोऽध्यायः।।"
  }
]
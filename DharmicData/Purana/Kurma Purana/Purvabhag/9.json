[
  {
    "text": "सूत उवाच\nएतच्छ्रुत्वा तु वचनं नारदाद्या महर्षयः ।\nप्रणम्य वरदं विष्णुं पप्रच्छुः संशयान्विता ॥ ९.१"
  },
  {
    "text": "मुनयः ऊचुः\nकथितो भवता सर्गो मुख्यादीनां जनार्दन ।\nइदानीं संशयं चेममस्माकं छेत्तुमर्हसि ॥ ९.२"
  },
  {
    "text": "कथं स भगवानीशः पूर्वजोऽपि पिनाकधृक् ।\nपुत्रत्वमगच्छंभुर्ब्रह्मणोऽव्यक्तजन्मनः ॥ ९.३"
  },
  {
    "text": "कथं च भगवाञ्जज्ञे ब्रह्मा लोकपितामहः ।\nअण्डजो जगतामीशस्तन्नो वक्तुमिहार्हसि ॥ ९.४"
  },
  {
    "text": "श्रीकूर्म उवाच ।\nश्रृणुध्वमृषयः सर्वे शंकरस्यामितौजसः ।\nपुत्रत्वं ब्रह्मणस्तस्य पद्मयोनित्वमेव च ॥ ९.५"
  },
  {
    "text": "अतीतकल्पावसाने तमोभूतं जगत्त्रयम् ।\nआसीदेकार्णवं सर्वं न देवाद्या न चर्षयः ॥ ९.६"
  },
  {
    "text": "तत्र नारायणो देवो निर्जने निरुपप्लवे ।\nआश्रित्य शेषशयनं सुष्वाप पुरुषोत्तमः ॥ ९.७"
  },
  {
    "text": "सहस्रशीर्षा भूत्वा स सहस्राक्षः सहस्रपात् ।\nसहस्रबाहुः सर्वज्ञश्चिन्त्यमानो मनीषिभिः ॥ ९.८"
  },
  {
    "text": "पीतवासा विशालाक्षो नीलजीमूतसन्निभः ।\nमहाविभूतिर्योगात्मा योगिनां हृदयालयः ॥ ९.९"
  },
  {
    "text": "कदाचित् तस्य सुप्तस्य लीलार्थं दिव्यमद्‌भुतम् ।\nत्रैलोक्यसारं विमलं नाभ्यां पङ्कजमुद्वभौ ॥ ९.१०"
  },
  {
    "text": "शतयोजनविस्तीर्णं तरुणादित्यसन्निभम् ।\nदिव्यगन्धमयं पुण्यं कर्णिकाकेसरान्वितम् ॥ ९.११"
  },
  {
    "text": "तस्यैवं सुचिरं कालं वर्तमानस्य शार्ङ्गिणः । \nहिरण्यगर्भो भगवांस्तं देशमुपचक्रमे ॥ ९.१२"
  },
  {
    "text": "स तं करेण विश्वात्मा समुत्थाप्य सनातनम् ।\nप्रोवाच मधुरं वाक्यं मायया तस्य मोहितः ॥ ९.१३"
  },
  {
    "text": "अस्मिन्नेकार्णवे घोरे निर्जने तमसावृते ।\nएकाकी को भवाञ्छेते ब्रूहि मे पुरुषर्षभ ॥ ९.१४"
  },
  {
    "text": "तस्य तद् वचनं श्रुत्वा विहस्य गरुडध्वजः ।\nउवाच देवं ब्रह्माणं मेघगम्भीरनिःस्वनः ॥ ९.१५"
  },
  {
    "text": "भो भो नारायणं देवं लोकानां प्रभवाव्ययम् ।\nमहायोगीश्वरं मां त्वं जानीहि पुरुषोत्तमम् ॥ ९.१६"
  },
  {
    "text": "मयि पश्य जगत् कृत्स्नं त्वां च लोकपितामहम् ।\nसपर्वतमहाद्वीपं समुद्रैः सप्तभिर्वृतम् ॥ ९.१७"
  },
  {
    "text": "एवमाभाष्य विश्चात्मा प्रोवाच पुरुषं हरिः ।\nजानन्नपि महायोगी को भवानिति वेधसम् ॥ ९.१८"
  },
  {
    "text": "ततः प्रहस्य भगवान् ब्रह्मा वेदनिधिः प्रभुः ।\nप्रत्युवाचाम्बुजाभाक्षं सस्मितं श्लक्ष्णया गिरा ॥ ९.१९"
  },
  {
    "text": "अहं धाता विधाता च स्वयंभूः प्रपितामहः ।\nमय्येव संस्थितं विश्वं ब्रह्माऽहं विश्वतोमुखः ॥ ९.२०"
  },
  {
    "text": "श्रुत्वा वाचं स भगवान् विष्णुः सत्यपराक्रमः ।\nअनुज्ञाप्याथ योगेन प्रविष्टो ब्रह्मणस्तनुम् ॥ ९.२१"
  },
  {
    "text": "त्रलोक्यमेतत् सकलं सदेवासुरमानुषम् ।\nउदरे तस्य देवस्य दृष्ट्वा विस्मयमागतः ॥ ९.२२"
  },
  {
    "text": "तदास्य वक्त्रान्निष्क्रम्य पन्नगेन्द्रनिकेतनः ।\nअजातश्मश्रुर्भगवान् पितामहमथाब्रवीत् ॥ ९.२३"
  },
  {
    "text": "भवानप्येवमेवाद्य शाश्वतं हि ममोदरम् ।\nप्रविश्य लोकान् पश्यैतान् विचित्रान् पुरुषर्षभ ॥ ९.२४"
  },
  {
    "text": "ततः प्रह्लादनीं वाणी श्रुत्वा तस्याभिनन्द्य च ।\nश्रीपतेरुदरं भूयः प्रविवेश कुशध्वजः ॥ ९.२५"
  },
  {
    "text": "तानेव लोकान् गर्भस्थानपश्यत् सत्यविक्रमः ।\nपर्यटित्वाथ देवस्य ददृशेऽन्तं न वै हरेः ॥ ९.२६"
  },
  {
    "text": "ततो द्वाराणि सर्वाणि पिहितानि महात्मना ।\nजनार्दनेन ब्रह्माऽसौ नाभ्यां द्वारमविन्दत ॥ ९.२७"
  },
  {
    "text": "तत्र योगबलेनासौ प्रविश्य कनकाण्डजः ।\nउज्जहारात्मनो रूपं पुष्कराच्चतुराननः ॥ ९.२८"
  },
  {
    "text": "विरराजारविन्दस्थः पद्मगर्भसमद्युतिः ।\nब्रह्मा स्वयंभूर्भगवान् जगद्योनिः पितामहः ॥ ९.२९"
  },
  {
    "text": "समन्यमानो विश्वेशमात्मानं परमं पदम् ।\nप्रोवाच पुरुषं विष्णुं मेघगम्भीरया गिरा ॥ ९.३०"
  },
  {
    "text": "कृतं किं भवतेदानीमात्मनो जयकाङ्‌क्षया ।\nएकोऽहं प्रबलो नान्यो मां वै कोऽभिभविष्यति ॥ ९.३१"
  },
  {
    "text": "श्रुत्वा नारायणो वाक्यं ब्रह्मणो लोकमन्त्रिणः ।\nसान्त्वपूर्वमिदं वाक्यं बभाषे मधुरं हरिः ॥ ९.३२"
  },
  {
    "text": "भवान् धाता विधाता च स्वयंभूः प्रपितामहः ।\nन मात्सर्याभियोगेन द्वाराणि पिहितानि मे ॥ ९.३३"
  },
  {
    "text": "किन्तु लीलार्थमेवैतन्न त्वां बाधितुमिच्छया ।\nको हि बाधितुमन्विच्छेद्‌ देवदेवं पितामहम् ॥ ९.३४"
  },
  {
    "text": "न तेऽन्यथाऽवमन्तव्यं मान्यो मे सर्वथा भवान् ।\nसर्वमन्वय कल्याणं यन्मयाऽपहृतं तव ॥ ९.३५"
  },
  {
    "text": "अस्माच्च कारणाद्‌ ब्रह्मन् पुत्रो भवतु मे भवान् ।\nपद्मयोनिरिति ख्यातो मत्प्रियार्थं जगन्मय ॥ ९.३६"
  },
  {
    "text": "ततः स भगवान् देवो वरं दत्त्वा किरीटिने ।\nप्रहर्षमतुलं गत्वा पुनर्विष्णुमभाषत ॥ ९.३७"
  },
  {
    "text": "भवान् सर्वात्मकोऽनन्तः सर्वेषां परमेश्वरः ।\nसर्वभूतान्तरात्मा वै परं बह्म सनातनम् ॥ ९.३८"
  },
  {
    "text": "अहं वै सर्वलोकानामात्मा लोकोमहेश्वरः ।\nमन्मयं सर्वमेवेदं ब्रह्माऽहं पुरुषः परः ॥ ९.३९"
  },
  {
    "text": "नावाभ्यां विद्यते ह्यन्यो लोकानां परमेश्वरः ।\nएका मूर्तिर्द्विधा भिन्ना नारायणपितामहौ ॥ ९.४०"
  },
  {
    "text": "तेनैवमुक्तो ब्रह्माणं वासुदेवोऽब्रवीदिदम् ।\nइयं प्रतिज्ञा भवतो विनाशाय भविष्यति ॥ ९.४१"
  },
  {
    "text": "किं न पश्यसि योगेशं ब्रह्माधिपतिमव्ययम् ।\nप्रधानपुरुषेशानं वेदाहं परमेश्वरम् ॥ ९.४२"
  },
  {
    "text": "यं न पश्यन्ति योगीन्द्राः सांख्या अपि महेश्वरम् ।\nअनादिनिधनं ब्रह्म तमेव शरणं व्रज ॥ ९.४३"
  },
  {
    "text": "ततः क्रुद्धोऽम्बुजाभाक्षं ब्रह्मा प्रोवाच केशवम् ।\nभवान्न नूनमात्मानं वेद्मि तत्परमाक्षरम् ॥ ९.४४"
  },
  {
    "text": "ब्रह्माणं जगतामेकमात्मानं परमं पदम् ।\nनावाभ्यां विद्यते ह्यन्यो लोकानां परमेश्वरः ॥ ९.४५"
  },
  {
    "text": "संत्यज्य निद्रां विपुलां स्वमात्मानं विलोकय ।\nतस्य तत्क्रोधजं वाक्यं श्रुत्वा विष्णुरभाषत ॥ ९.४६"
  },
  {
    "text": "मामैवं वद कल्याण परिवादं महात्मनः ।\nन मेह्‌यविदितं ब्रह्मन् नान्यथाऽहं वदामि ते ॥ ९.४७"
  },
  {
    "text": "किन्तु मोहयति ब्रह्मन् भवन्तं पारमेश्वरी ।\nमायाशेषविशेषाणां हेतुरात्मसमुद्भवा ॥ ९.४८"
  },
  {
    "text": "एतावदुक्त्वा भगवान् विष्णुस्तूष्णीं बभूव ह ।\nज्ञात्वा तत् परमं तत्त्वं स्वमात्मानं महेश्वरम् ॥ ९.४९"
  },
  {
    "text": "कुतोह्‌यपरिमेयात्मा भूतानां परमेश्वरः ।\nप्रसादं ब्रह्मणे कर्तुं प्रादुरासीत्ततो हरः ॥ ९.५०"
  },
  {
    "text": "ललाटनयनोऽनन्तो जटामण्डलमण्डितः ।\nत्रिशूलपाणिर्भगवांस्तेजसां परमो निधिः ॥ ९.५१"
  },
  {
    "text": "दिव्यां विशालां ग्रथितां ग्रहैः सार्केन्दुतारकैः ।\nमालामत्यद्‌भुताकारां धारयन्पादलम्बिनीम् ॥ ९.५२"
  },
  {
    "text": "तं दृष्ट्वा देवमीशानं ब्रह्मा लोकपितामहः ।\nमोहितो माययात्यर्थं पीतवासलमब्रवीत्‌ ॥ ९.५३"
  },
  {
    "text": "क एष पुरुषोऽनन्तः शूलपाणिस्त्रिलोचनः ।\nतेजोराशिरमेयात्मा समायाति जनार्दन ॥ ९.५४"
  },
  {
    "text": "तस्य तद्वचनं श्रुत्वा विष्णुर्दानवमर्दनः ।\nअपश्यदीश्वरं देवं ज्वलन्तं विमलेऽम्भसि ॥ ९.५५"
  },
  {
    "text": "ज्ञात्वा तं परमं भावमैश्वरं ब्रह्मभावनम् ।\nप्रोवाचोत्थाय भगवान् देवदेवं पितामहम् ॥ ९.५६"
  },
  {
    "text": "अयं देवो महादेवः स्वयंज्योतिः सनातनः ।\nअनादिनिधनोऽचिन्त्यो लोकानामीश्वरो महान् ॥ ९.५७"
  },
  {
    "text": "शंकरः शंभुरीशानः सर्वात्मा परमेश्वरः ।\nभूतानामधिपो योगी महेशो विमलः शिवः ॥ ९.५८"
  },
  {
    "text": "एष धाता विधाता च प्रधानपुरुषेश्वरः ।\nयं प्रपश्यन्ति यतयो ब्रह्मभावेन भाविताः ॥ ९.५९"
  },
  {
    "text": "सृजत्येष जगत् कृत्स्नं पाति संहरते तथा ।\nकालो भूत्वा महादेवः केवलो निष्कलः शिवः ॥ ९.६०"
  },
  {
    "text": "ब्रह्माणं विदधे पूर्वं भवन्तं यः सनातनः ।\nवेदांश्च प्रददौ तुभ्यं सोऽयमायाति शंकरः ॥ ९.६१"
  },
  {
    "text": "अस्यैव चापरां मूर्ति विश्वयोनिं सनातनीम् ।\nवासुदेवाभिधानां मामवेहि प्रपितामह ॥ ९.६२"
  },
  {
    "text": "किं न पश्यसि योगेशं ब्रह्माधिपतिमव्ययम् ।\nदिव्यं भवतु ते चक्षुर्येन द्रक्ष्यसि तत्परम् ॥ ९.६३"
  },
  {
    "text": "लब्ध्वा शैवं तदा चक्षुर्विष्णोर्लोकपितामहः ।\nबुबुधे परमेशानं पुरतः समवस्थितम् ॥ ९.६४"
  },
  {
    "text": "स लब्ध्वा परमं ज्ञानमैश्वरं प्रपितामहः ।\nप्रपेदे शरणं देवं तमेव पितरं शिवम् ॥ ९.६५"
  },
  {
    "text": "ओंकारं समनुस्मृत्य संस्तभ्यात्मानमात्मना ।\nअथर्वशिरसा देवं तुष्टाव च कृताञ्जलिः ॥ ९.६६"
  },
  {
    "text": "संस्तुतस्तेन। भगवान् ब्रह्मणा परमेश्वरः ।\nअवाप परमां प्रीतिं व्याजहार स्मयन्निव ॥ ९.६७"
  },
  {
    "text": "मत्समस्त्वं न संदेहो मद्भक्तश्च यतो भवान् ।\nमयैवोत्पादितः पूर्वं लोकसृष्ट्यर्थमव्ययम् ॥ ९.६८"
  },
  {
    "text": "त्वमात्मा ह्यादिपुरुषो मम देहसमुद्भवः ।\nवरं वरय विश्वात्मन् वरदोऽहं तवानघ ॥ ९.६९"
  },
  {
    "text": "स देवदेववचनं निशम्य कमलोद्भवः ।\nनिरीक्ष्य विष्णुं पुरुषं प्रणम्याह वृषध्वजम् ॥ ९.७०"
  },
  {
    "text": "भगवन् भूतभव्येश महादेवाम्बिकापते ।\nत्वामेव पुत्रमिच्छामि त्वया वा सदृशं सतम् ॥ ९.७१"
  },
  {
    "text": "मोहितोऽस्मि महादेव मायया सूक्ष्मया त्वया ।\nन जाने परमं भावं याथातथ्येन ते शिव ॥ ९.७२"
  },
  {
    "text": "त्वमेव देव भक्तानां भ्राता माता पिता सुहृत् ।\nप्रसीद तव पादाब्जं नमामि शरणागतः ॥ ९.७३"
  },
  {
    "text": "स तस्य वचनं श्रुत्वा जगन्नाथो वृषध्वजः ।\nव्याजहार तदा पुत्रं समालोक्य जनार्दनम् ॥ ९.७४"
  },
  {
    "text": "यदर्थितं भगवता तत्करिष्यामि पुत्रक ।\nविज्ञानमैश्वरं दिव्यमुत्पत्स्यति तवानघ ॥ ९.७५"
  },
  {
    "text": "त्वमेव सर्वभूतानामादिकर्ता नियोजितः ।\nतथा कुरुष्व देवेश मयां लोकपितामह ॥ ९.७६"
  },
  {
    "text": "एष नारायणोऽनन्तो ममैव परमा तनुः ।\nभविष्यति तवेशानो योगक्षेमवहो हरिः ॥ ९.७७"
  },
  {
    "text": "एवं व्याहृत्य हस्ताभ्यां प्रीतात्मा परमेश्वरः ।\nसंस्पृश्य देवं ब्रह्माणं हरिं वचनमब्रवीत् ॥ ९.७८"
  },
  {
    "text": "तृष्टोऽस्मि सर्वथाऽहंते भक्त्या तव जगन्मय ।\nवरं वृणीष्वं न ह्यावां विभिन्नौ परमार्थतः ॥ ९.७९"
  },
  {
    "text": "श्रुत्वाऽथ देववचनं विष्णुर्विश्वजगन्मयः ।\nप्राह प्रसन्नया वाचा समालोक्य चतुर्मुखम् ॥ ९.८०"
  },
  {
    "text": "एष एव वरः श्लाघ्यो यदहं परमेश्वरम् ।\nपश्यामि परमात्मानं भक्तिर्भवतु मे त्वयि ॥ ९.८१"
  },
  {
    "text": "तथेत्युक्त्वा महादेवः पुनर्विष्णुमभाषत ।\nभवान् सर्वस्य कार्यस्य कर्ताह़मधिदैवतम् ॥ ९.८२"
  },
  {
    "text": "त्वन्मयं मन्मयं चैव सर्वमेतन्न संशयः ।\nभवान् सोमस्त्वहं सूर्यो भवान् रात्रिरहं दिनम् ॥ ९.८३"
  },
  {
    "text": "भवान् प्रकृतिरव्यक्तमहं पुरुष एव च ।\nभवान् ज्ञानमहं ज्ञाता भवान् मायाहमीश्वरः ॥ ९.८४"
  },
  {
    "text": "भवान् विद्यात्मिका शक्तिः शक्तिमानहमीश्वरः ।\nयोऽहं सनिष्कलो देवः सोऽपि नारायणः परः ॥ ९.८५"
  },
  {
    "text": "एकीभावेन पश्यन्ति योगिनो ब्रह्मवादिनः ।\nत्वामनाश्रित्य विश्वात्मन् न योगी मामुपैष्यति ।\nपालयैतज्जगत् कृत्स्नं सदेवासुरमानुषम् ॥ ९.८६"
  },
  {
    "text": "इतीदमुक्त्वा भगवाननादिः\nस्वमायया मोहितभूतभेदः \nजगाम जन्मर्द्धिविनाशहीनं\nधामैकमव्यक्तमनन्तशक्तिः ॥ ९.८७"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे नवमोऽध्यायः ॥ ९ ॥"
  }
]
[
  {
    "text": "सूत उवाच ।\nजम्बूद्वीपस्य विस्ताराद् द्विगुणेन समन्ततः ।\nसंवेष्टयित्वा क्षीरोदं प्लक्षद्वीपो व्यवस्थितः ।। ४९.१"
  },
  {
    "text": "प्लक्षद्वीपे च विप्रेन्द्राः सप्तासन् कुलपर्वताः ।\nसिद्धायुताः सुपर्वाणः सिद्धसङ्घनिषेविताः ।। ४९.२"
  },
  {
    "text": "गोमेदः प्रथमस्तेषां द्वितीयश्चन्द्र उच्यते ।\nनारादो दुन्दुभिश्चैव सोमस्य ऋषभस्तथा ।४९.३"
  },
  {
    "text": "वैभ्राजः सप्तमः प्रोक्तो ब्रह्मणोऽत्यन्तवल्लभः ।\nतत्र देवर्षिगन्धर्वैः सिद्धैश्च भगवानजः ।४९.४"
  },
  {
    "text": "उपास्यते स विश्वात्मा साक्षी सर्वस्य विश्वसृक् ।\nतेषु पुण्या जनपदा आधयो व्याधयो न च ।४९.५"
  },
  {
    "text": "न तत्र पापकर्त्तारः पुरुषा वा कथञ्चन ।\nतेषां नद्यश्च सप्तैव वर्षाणां तु समुद्रगाः ।४९.६"
  },
  {
    "text": "तासु ब्रह्मर्षयो नित्यं पितामहपुपासते ।\nअनुतप्ता शिखे चैव विपापा त्रिदिवा कृता ।४९.७"
  },
  {
    "text": "अमृता सुकृता चैव नामतः परिकीर्त्तिताः ।।\nक्षुद्रनद्यस्त्वसंख्याताः सरांसि सुबहून्यपि ।४९.८"
  },
  {
    "text": "न चैतेषु युगावस्था पुरुषा वै चिरायुषः ।\nआर्यकाः कुरराश्चैव विदशा भाविनस्तथा ।४९.९"
  },
  {
    "text": "ब्रह्मक्षत्रियविट्‌शूद्रास्तस्मिन् द्वीपे प्रकीर्त्तिताः ।\nइज्यते भगवान् सोमो वर्णैस्तत्र निवासिभिः ।४९.१०"
  },
  {
    "text": "तेषां च सोमसायुज्यं सारूप्यं मुनिपुंगवाः ।।\nसर्वे धर्मपरा नित्यं नित्यं मुदितमानसाः ।४९.११"
  },
  {
    "text": "पञ्चवर्षसहस्राणि जीवन्ति च निरामयाः ।\nप्लक्षद्वीपप्रमाणं तु द्विगुणेन समन्ततः ।४९.१२"
  },
  {
    "text": "संवेष्ट्येक्षुरसाम्भोधिं शाल्मलिः संव्यवस्थितः ।\nसप्त वर्षाणि तत्रापि सप्तैव कुलपर्वताः ।४९.१३"
  },
  {
    "text": "ऋज्वायताः सुपर्वाणः सप्त नद्यश्च सुव्रताः ।\nकुमुदश्चोन्नदश्चैव तृतीयश्च बलाहकः ।४९.१४"
  },
  {
    "text": "द्रोणः कंसस्तु महिषः ककुद्वान् सप्त पर्वताः ।\nयोनी तोया वितृष्णा च चन्द्रा शुक्ला विमोचनी ।४९.१५"
  },
  {
    "text": "निवृत्तिश्चैति ता नद्यः स्मृता पापहरा नृणाम् ।\nन तेषु विद्यते लोभः क्रोधो वा द्विजसत्तमाः ।४९.१६"
  },
  {
    "text": "न चैवास्ति युगावस्था जना जीवन्त्यनामयाः ।\nयजन्ति सततं तत्र वर्णा वायुं सनातनम् । ४९.१७"
  },
  {
    "text": "तेषां तस्याथ सायुज्यं सारूप्यं च सलोकता ।\nकपिला ब्राह्मणाः प्रोक्ता राजानश्चारुणास्तथा ।४९.१८"
  },
  {
    "text": "पीता वैश्याः स्मृताः कृष्णा द्वीपेऽस्मिन् वृषला द्विजाः ।\nशाल्मलस्य तु विस्ताराद् द्विगुणेन समन्ततः ।४९.१९"
  },
  {
    "text": "संवेष्ट्य तु सुरोदाब्धिं कुशद्वीपो व्यवस्थितः ।\nविद्रुमश्चैव हेमश्च द्युतिमान् पुष्पवांस्तथा ।४९.२०"
  },
  {
    "text": "कुशेशयो हरिश्चाथ मन्दरः सप्त पर्वताः ।\nधुतपापा शिवा चैव पवित्रा संमिता तथा ।४९.२१"
  },
  {
    "text": "विद्युदन्ता मही चेति नद्यस्तत्र जलावहाः ।\nअन्याश्च शतशोविप्रा नद्यो मणिजलाः शुभाः ।४९.२२"
  },
  {
    "text": "तासु ब्रह्माणमीशानं देवाद्याः पर्युपासते ।\nब्राह्मणा द्रविणो विप्राः क्षत्रियाः शुष्मिणस्तथा ।४९.२३"
  },
  {
    "text": "वैश्याः स्नेहास्तु मन्देहाः शूद्रास्तत्र प्रकीर्त्तिताः ।\nसर्वे विज्ञानसंपन्ना मैत्रादिगुणसंयुताः ।४९.२४"
  },
  {
    "text": "यथोक्तकारिणः सर्वे सर्वे भूतहिते रताः ।\nयजन्ति विविधैर्यज्ञैर्ब्रह्माणं परमेष्ठिनम् ।४९.२५"
  },
  {
    "text": "तेषां च ब्रह्मसायुज्यं सारूप्यं च सलोकता ।\nकुशद्वीपस्य विस्ताराद् द्विगुणेन समन्ततः ।४९.२६"
  },
  {
    "text": "क्रौञ्चद्वीपस्ततो विप्रा वेष्टयित्वा घृतोदधिम् ।\nक्रौञ्चो वामनकश्चैव तृतीयश्चाधिकारिकः ।४९.२७"
  },
  {
    "text": "देवाब्दश्च विवेदश्च पुण्डरीकस्तथैव च ।\nनाम्ना च सप्तमः प्रोक्तः पर्वतो दुन्दुभिस्वनः ।। ४९.२८"
  },
  {
    "text": "गौरी कुमुद्विती चैव संध्या रात्रिर्मनोजवा ।\nकोभिश्च पुण्डरीकाच नद्यः प्राधान्यतः स्मृताः ।। ४९.२९"
  },
  {
    "text": "पुष्कराः पुष्कला धन्यास्तिष्या वर्णा क्रमेण वै ।\nब्राह्मणाः क्षत्रिया वैश्याः शूद्राश्चैव द्विजोत्तमाः ।। ४९.३०"
  },
  {
    "text": "अर्चयन्ति महादेवं यज्ञदानसमाधिभिः ।\nव्रतोपवासैर्विविधैर्होमैः स्वाध्यायतर्पणैः ।। ४९.३१"
  },
  {
    "text": "तेषां वै रुद्रसायुज्यं सारूप्यं चातिदुर्लभम् ।\nसलोकता च सामीप्यं जायते तत्प्रसादतः ।। ४९.३२"
  },
  {
    "text": "क्रौञ्चद्वीपस्य विस्ताराद् द्विगुणेन समन्ततः ।\nशाकद्वीपः स्थितो विप्रा आवेष्ट्य दधिसागरम् ।। ४९.३३"
  },
  {
    "text": "उदयो रैवतश्चैव श्यामाकोऽस्तगिरिस्तथा ।\nआम्बिकेयस्तथा रम्यः केशरी चेति पर्वताः ।। ४९.३४"
  },
  {
    "text": "सुकुमारी कुमारी च नलिनी रेणुका तथा ।\nइक्षुका धेनुका चैव गभस्तिश्चेति निम्नगाः ।। ४९.३५"
  },
  {
    "text": "आसां पिबन्तः सलिलं जीवन्ते तत्र मानवाः ।\nअनामयाश्चाशोकाश्च रागद्वेषविवर्जिताः ।। ४९.३६"
  },
  {
    "text": "मृगाश्च मगधाश्चैव मानवा मन्दगास्तथा ।\nब्राह्मणाः क्षत्रिया वैश्याः शूद्राश्चात्र क्रमेण तु ।। ४९.३७"
  },
  {
    "text": "यजन्ति सततं देवं सर्वलोकैकसाक्षिणम् ।\nव्रतोपवासैर्विविधैर्देवदेवं दिवाकरम् ।। ४९.३८"
  },
  {
    "text": "तेषां सूर्येण सायुज्यं सामीप्यं च सरूपता ।\nसलोकता च विप्रेन्द्रा जायते तत्प्रसादतः ।। ४९.३९"
  },
  {
    "text": "शाकद्वीपं समावृत्य क्षीरोदः सागरः स्थितः ।\nश्वेतद्वीपश्च तन्मध्ये नारायणपरायणाः ।। ४९.४०"
  },
  {
    "text": "तत्र पुण्या जनपदा नानाश्चर्यसमन्विताः ।\nश्वेतास्तत्र नरा नित्यं जायन्ते विष्णुतत्पराः ।। ४९.४१"
  },
  {
    "text": "नाधयो व्याधयस्तत्र जरामृत्युभयं न च ।\nक्रोधलोभविनिर्मुक्ता मायामात्सर्यवर्जिताः ।। ४९.४२"
  },
  {
    "text": "नित्यपुष्टा निरातङ्का नित्यानन्दाश्च भोगिनः ।\nनारायणपराः सर्वे नारायणपरायणाः ।। ४९.४३"
  },
  {
    "text": "केचिद् ध्यानपरा नित्यं योगिनः संयतेन्द्रियाः ।\nकेचिज्जपन्ति तप्यन्ति केचिद् विज्ञानिनोऽपरे ।। ४९.४४"
  },
  {
    "text": "अन्ये निर्बीजयोगेन ब्रह्मभावेन भाविताः ।\nध्यायन्ति तत् परं ब्रह्म वासुदेवं परं पदम् ।। ४९.४५"
  },
  {
    "text": "एकान्तिनो निरालम्बा महाभागवताः परे ।\nपश्यन्ति परमं ब्रह्म विष्णवाख्यं तमसः परं ।। ४९.४६"
  },
  {
    "text": "सर्वे चतुर्भुजाकाराः शङ्खचक्रगदाधराः ।\nसुपीतवाससः सर्वे श्रीवत्साङ्कितवक्षसः ।। ४९.४७"
  },
  {
    "text": "अन्ये महेश्वरपरास्त्रिपुण्ड्राङ्कितमस्तकाः ।\nसुयोगोद्‌भूतिकरणा महागरुडवाहनाः ।। ४९.४८"
  },
  {
    "text": "सर्वशक्तिसमायुक्ता नित्यानन्दाश्च निर्मलाः ।\nवसन्ति तत्र पुरुषा विष्णोरन्तरचारिणः । ४९.४९"
  },
  {
    "text": "तत्र नारायणस्यान्यद् दुर्गमं दुरतिक्रमम् ।\nनारायणं नाम पुरं व्यासाद्यैरुपशोभितम् ।। ४९.५०"
  },
  {
    "text": "हेमप्राकारसंसुक्तं स्फाटिकैर्मण्डपैर्युतम् ।\nप्रभासहस्रकलिलं दुराधर्षं सुशोभनम् ।४९.५१"
  },
  {
    "text": "हर्म्यप्राकारसंयुक्तमट्टालकसमाकुलम् ।\nहेमगोपुरसाहस्त्रैर्नानारत्नोपशोभितैः ।४९.५२"
  },
  {
    "text": "शुभ्रास्तरणसंयुक्तै विचित्रैः समलंकृतम् ।\nनन्दनैर्विविधाकारैः स्रवन्तीभीश्च शोभितम् ।४९.५३"
  },
  {
    "text": "सरोभिः सर्वतो युक्तं वीणावेणुनिनादितम् ।\nपताकाभिर्विचित्राभिरनेकाभिश्च शोभितम् ।४९.५४"
  },
  {
    "text": "वीथीभिः सर्वतो युक्तं सोपानै रत्नभूषितैः ।\nनारीशतसहस्राढ्यं दिव्यगोयसमन्वितम् ।४९.५५"
  },
  {
    "text": "हंसकारण्डवाकीर्णं चक्रवाकोपशोभितम् ।\nचतुर्द्वारमनौपम्यमगम्यं देवविद्विषाम् ।। ४९.५६"
  },
  {
    "text": "तत्र तत्राप्सरः सङ्‌धैर्नृत्यद्भिरुपशोभितम् ।\nनानागीतविधानज्ञैर्देवानामपि दुर्लभैः ।। ४९.५७"
  },
  {
    "text": "नानाविलाससंपन्नैः कामुकैरतिकोमलैः ।\nप्रभूतचन्द्रवदनैर्नूपुरारावसंयुतैः ।। ४९.५८"
  },
  {
    "text": "ईषत्‌स्मितैः सुबिम्बोष्ठैर्बालमुग्धमृगेक्षणैः ।\nअशेषविभवोपेतैर्भूषितैस्तनुमध्य विभूषितैः ।। ४९.५९"
  },
  {
    "text": "सुराजहंसचलनैः सुवेषैर्मधुरस्वनैः ।\nसंलापालापकुशलैर्दिव्याभरणभूषितैः ।। ४९.६०"
  },
  {
    "text": "स्तनभारविनम्रैश्च मदघूर्णितलोचनैः ।\nनानावर्णविचित्राङ्गैर्नानाभोगरतिप्रियैः ।। ४९.६१"
  },
  {
    "text": "प्रफुल्लकुसुमोद्यानैरितश्चेतश्च शोभितम् ।\nअसंख्येयगुणं शुद्धमागम्यं त्रिदशैरपि ।। ४९.६२"
  },
  {
    "text": "श्रीमत्पवित्रं देवस्य श्रीपतेरमितौजसः ।\nतस्य मध्येऽतितेजस्कमुद्यत्प्राकारतोरणम् ।। ४९.६३"
  },
  {
    "text": "स्थानं तद् वैष्णवं दिव्यं योगिनां सिद्धिदायकम् ।\nतन्मध्ये भगवानेकः पुण्डरीकदलद्युतिः ।४९.६४"
  },
  {
    "text": "शेतेऽशेषजगत्सूतिः शेषाहिशयने हरिः ।\nविचिन्त्यमानो योगीन्द्रैः सनन्दनपुरोगमैः ।४९.६५"
  },
  {
    "text": "स्वात्मानन्दामृतं पीत्वा पुरस्तात् तमसः परः ।\nसुपीतवसनोऽनन्तो महामायो महाभुजः ।४९.६६"
  },
  {
    "text": "क्षीरोदकन्यया नित्यं गृहीतचरणद्वयः ।\nसा च देवी जगद्वन्द्या पादमूले हरिप्रिया ।४९.६७"
  },
  {
    "text": "समास्ते तन्मना नित्यं पीत्वा नारायणामृतम् ।\nन तत्राधार्मिका यान्ति न च देवान्तराश्रयाः ।४९.६८"
  },
  {
    "text": "वैकुण्ठं नाम तत् स्थानं त्रिदशैरपि वन्दितम् ।\nन मेऽत्र भवति प्रज्ञा कृत्स्नशास्त्रन्निरूपणे ।४९.६९"
  },
  {
    "text": "एतावच्छक्यते वक्तुं नारायणपुरं हि तत् ।\nस एव परमं ब्रह्म वासुदेवः सनातनः ।४९.७०"
  },
  {
    "text": "शेते नारायणः श्रीमान् मायया मोहयञ्जगत् ।४९.७१\nनारायणादिदं जातं तस्मिन्नेव व्यवस्थितम् ।\nतमेवाभ्येति कल्पान्ते स एव परमा गतिः ।४९.७२"
  }
]
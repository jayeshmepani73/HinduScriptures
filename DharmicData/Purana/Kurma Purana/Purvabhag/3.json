[
  {
    "text": "ऋषयः ऊचुः\nवर्णा भगवतोद्दिष्टाश्चत्वारोऽप्याश्रमास्तथा ।\nइदानीं क्रममस्माकमाश्रमाणां वद प्रभो ॥ ३.१"
  },
  {
    "text": "श्रीकूर्म उवाच\nब्रह्मचारी गृहस्थश्च वानप्रस्थो यतिस्तथा ।\nक्रमेणैवाश्रमाः प्रोक्ताः कारणादन्यथा भवेत् ॥ ३.२"
  },
  {
    "text": "उत्पन्नज्ञानविज्ञानी वैराग्यं परमं गतः ।\nप्रव्रजेद् ब्रह्मचर्यात्तु यदिच्छेत् परमां गतिम् ॥ ३.३"
  },
  {
    "text": "दारानाहृत्य विधिवदन्यथा विविधैर्मखैः ।\nयजेदुत्पादयेत् पुत्रान् विरक्तो यदि संन्यसेत् ॥ ३.४\nअनिष्ट्वा विधिवद् यज्ञैरनुत्पाद्य तथात्मजान् ।\nन गार्हस्थं गृहीत्यक्त्वा संन्यसेद् बुद्धिमान् द्विजः ॥ ३.५"
  },
  {
    "text": "अथ वैराग्यवेगेन स्थातुं नोत्सहते गृहे ।\nतत्रैव संन्यसेद् विद्वाननिष्ट्वाऽपि द्विजोत्तमः ॥ ३.६"
  },
  {
    "text": "अन्यथा विविधैर्यज्ञैरिष्ट्वा वनमथाक्षयेत् ।\nतपस्तप्त्वा तपोयोगाद् विरक्तः संन्यसेद् यदि ॥ ३.७"
  },
  {
    "text": "वानप्रस्थाश्रमं गत्वा न गृहं प्रविशेत् पुनः ।\nन संन्यासी वनञ्चाथ ब्रह्माचर्यानु साधकः ॥ ३.८"
  },
  {
    "text": "प्राजापत्यां निरूप्येष्टिमाग्नेयीमथवा द्विजः ।\nप्रव्रजेत्तु गृही विद्वान् वनाद्वा श्रुतिचोदनात् ॥ ३.९"
  },
  {
    "text": "प्रकर्त्तुमसमर्थोऽपि जुहोतियजतिक्रियाः ।\nअन्धः पङ्‌गुर्दरिद्रो वा विरक्तः संन्यसेद् द्विजः ॥ ३.१०"
  },
  {
    "text": "सर्वेषामेव वैराग्यं संन्यासाय विधीयते ।\nपतत्येवाविरक्तो यः संन्यासं कर्तुमिच्छति ॥ ३.११"
  },
  {
    "text": "एकस्मिन्नथवा सम्यग् वर्तेतामरणाद्विजाः ।\nश्रद्धावनाश्रमे युक्तः सोऽमृतत्वाय कल्पते ॥ ३.१२"
  },
  {
    "text": "न्यायागतधनः शान्तो ब्रह्मविद्यापरायणः ।\nस्वधर्मपालको नित्यं ब्रह्मभूयाय कल्पते ॥ ३.१३"
  },
  {
    "text": "ब्रह्मण्याधाय क्रर्माणि निःसङ्गः कामवर्जितः ।\nप्रसन्नेनैव मनसा कुर्वाणो याति तत्पदम् ॥ ३.१४"
  },
  {
    "text": "ब्रह्मणा दीयते देयं ब्रह्मणे संप्रदीयते ।\nब्रह्मैव दीयते चेति ब्रह्मार्पणमिदं परम् ॥ ३.१५"
  },
  {
    "text": "नाहं कर्ता सर्वमेतद् ब्रह्मैव कुरुते तथा ।\nएतद् ब्रह्मार्पणं प्रोक्तमृषिभिः तत्त्वदर्शिभिः ॥ ३.१६"
  },
  {
    "text": "प्रीणातु भगवानीशः कर्मणाऽनेन शाश्वतः ।\nकरोति सततं बुद्ध्या ब्रह्मार्पणमिदं परम् ॥ ३.१७"
  },
  {
    "text": "यद्वा फलनां संन्यासं प्रकुर्यात् परमेश्वरे ।\nकर्मणामेतदप्याहुः ब्रह्मार्पणमनुत्तमम् ॥ ३.१८"
  },
  {
    "text": "कार्यमित्येव यत्कर्म नियतं सङ्गवर्जितम् ।\nक्रियते विदुषा कर्म तद्भवेदपि मोक्षदम् ॥ ३.१९"
  },
  {
    "text": "अन्यथा यदि कर्माणि कुर्यान्नित्यान्यपि द्विजः ।\nअकृत्वा फलसंन्यासं बध्यते तत्फलेन तु ॥ ३.२०"
  },
  {
    "text": "तस्मात् सर्वप्रयत्नेन त्यक्त्वा कर्माश्रितं फलम् ।\nअविद्वानपि कुर्वीत कर्माप्नोतिचिरात् पदम् ॥ ३.२१"
  },
  {
    "text": "कर्मणा क्षीयते पापमैहिकं पौर्विकं तथा ।\nमनः प्रसादमन्वेति ब्रह्मविज्ञायते ततः ॥ ३.२२"
  },
  {
    "text": "कर्मणा सहिताज्ज्ञानात्सम्यग् योगोऽभिजायते ।\nज्ञानं च कर्मसहितं जायते दोषवर्जितम् ॥ ३.२३"
  },
  {
    "text": "तस्मात् सर्वप्रयत्नेन यत्र तत्राश्रमे रतः ।\nकर्माणीश्वरतुष्ट्यर्थं कुर्यान्नैष्कर्म्यमाप्नुयात् ॥ ३.२४"
  },
  {
    "text": "संप्राप्य परमं ज्ञानं नैष्कर्म्यं तत्प्रसादतः ।\nएकाकी निर्ममः शान्तो जीवन्नेव विमुच्यते ॥ ३.२५"
  },
  {
    "text": "वीक्षते परमात्मानं परं ब्रह्म महेश्वरम् ।\nनित्यानन्दं निराभासंय तस्मिन्नेव लयं व्रजेत् ॥ ३.२६"
  },
  {
    "text": "तस्मात् सेवेत सततं कर्मयोगं प्रसन्नधीः ।\nतृप्तये परमेशस्य तत् पदं याति शाश्वतम् ॥ ३.२७"
  },
  {
    "text": "एतद्वः कथितं सर्वं चातुराश्रम्यमुत्तमम् ।\nन ह्येतत् समतिक्रम्य सिद्धिं विन्दति मानवः ॥ ३.२८"
  },
  {
    "text": "इति श्रीकूर्मपुराणे चातुराश्रम्यकथनं नाम षट्‌साहस्त्र्यां संहितायां पूर्वविभागे तृतीयोऽध्यायः ॥३॥"
  }
]
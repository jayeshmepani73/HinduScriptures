[
  {
    "text": "अथ दक्षकन्याख्यातिवंशः"
  },
  {
    "text": "सूत उवाच ।\nभृगोः ख्यात्यां समुत्पन्ना लक्ष्मीर्नारायणप्रिया ।\nदेवौ धाताविधातारौ मेरोर्जामातरौ शुभौ ।। १३.१"
  },
  {
    "text": "आयतिर्नियतिश्चैव र्मेरोः कन्ये महात्मनः ।\nधाताविधात्रोस्ते भार्य्ये तयोर्जातौ सुतावुभौ ।। १३.२"
  },
  {
    "text": "प्राणश्चैव मृकण्डुश्च मार्कण्डेयो मृकण्डुतः ।\nतथा वेदशिरा नाम प्राणस्य द्युतिमान् सुतः ।। १३.३"
  },
  {
    "text": "मरीचेरपि संभूतिः पौर्णमासमसूयत ।\nकन्याचतुष्टयं चैव सर्वलक्षणसंयुतम् ।। १३.४"
  },
  {
    "text": "तुष्टिर्ज्येष्ठा तथा वृष्टिः कृष्टिश्चापचितिस्तथा ।\nविरजाः पर्वश्चैव पौर्णमासस्य तौ सुतौ ।। १३.५"
  },
  {
    "text": "क्षमा तु सुषुवे पुत्रान् पुलहस्य प्रजापतेः ।\nकर्दमं च वरीयांसं सहिष्णुं मुनिसत्तमम् ।। १३.६"
  },
  {
    "text": "तथैव च कनीयासं तपोनिर्द्धूतकल्पषम् ।\nअनसूया तथैवात्रेर्जज्ञे पुत्रानकल्पषान् ।। १३.७"
  },
  {
    "text": "सोमं दुर्वाससं चैव दत्तात्रेयं च योगिनम् ।\nस्मृतिश्चाङ्गिरसः पुत्रीर्जज्ञे लक्षणसंयुताः ।। १३.८"
  },
  {
    "text": "सिनीवालीं कुहूं चैव राकामनुमतीमपि ।\nप्रीत्यां पुलस्त्यो भगवान् दम्भोजिमसृजत् प्रभुः ।। १३.९"
  },
  {
    "text": "पूर्वजन्मनि सोऽगस्त्यः स्मृतः स्वायंभुवेऽन्तरे ।\nवेदबाहुस्तथा कन्या सन्नति नाम नामतः ।। १३.१०"
  },
  {
    "text": "पुत्राणां षष्टिसाहस्त्रं संततिः सुषुवे क्रतोः ।\nते चोर्ध्वरेतसः सर्वे वालखिल्या इति स्मृताः ।। १३.११"
  },
  {
    "text": "वसिष्ठश्च तथोर्ज्जायां सप्तपुत्रानजीजनत् ।\nकन्यां च पुण्डरीकाक्षां सर्वेशोभासमन्विताम् ।। १३.१२"
  },
  {
    "text": "रजोमात्रोर्द्ध्वबाहुश्च सवनश्चानगस्तथा ।*\nसुतपाः शुक्र इत्येते सप्त पुत्रा महौजसः ।। १३.१३"
  },
  {
    "text": "योऽसौ रुद्रात्मको वह्निर्ब्रह्मणस्तनयो द्विजाः ।\nस्वाहा तस्मात् सुतान् लेभे त्रीनुदारान् महौजसः ।। १३.१४"
  },
  {
    "text": "पावकः पवमानश्च शुचिरग्निश्च ते त्रयः ।\nनिर्मथ्यः पवमानः स्याद्‌ वैद्युतः पावकः स्मृतः ।। १३.१५"
  },
  {
    "text": "यश्चासौ तपते सूर्यः शुचिरग्निस्त्वसौ स्मृतः ।\nतेषां तु संततावन्ये चत्वारिंशच्च पञ्च च ।। १३.१६"
  },
  {
    "text": "पावकः पवमानश्च शुचिस्तेषां पिता च यः ।\nएते चैकोनपञ्चाशद्‌ वह्नयः परिकीर्तिताः ।। १३.१७"
  },
  {
    "text": "सर्वे तपस्विनः प्रोक्ताः सर्वे यज्ञेषु भागिनः ।\nरुद्रात्मकाः स्मृताः सर्वे त्रिपुण्ड्राङ्कितमस्तकाः ।। १३..१८"
  },
  {
    "text": "अयज्वानश्च यज्वानः पितरो ब्रह्मणः सुताः ।\nअग्निष्वात्ता बर्हिषदो द्विधा तेषां व्यवस्थितिः ।। १३.१९"
  },
  {
    "text": "तेभ्यः स्वधा सुतां जज्ञे मेनां वैतरणीं तथा ।\nते उभे ब्रह्मवादिन्यौ योगिन्यौ मुनिसत्तमाः ।। १३.२०"
  },
  {
    "text": "असूत मेना मैनाकं क्रौञ्चं तस्यानुजस्तथा ।\nगङ्गा हिमवतो जज्ञे सर्वलोकैकपावनी ।। १३.२१"
  },
  {
    "text": "स्वयोगाग्निबलाद् देवीं पुत्रीं लेभे महेश्वरीं ।\nयथावत् कथितं पूर्वं देव्या माहात्म्यमुत्तमम् ।। १३.२२"
  },
  {
    "text": "धारिणी मेरुराजस्य पत्नी पद्मसमानना।\nदेवौ दाताविधातारौ मेरोर्जामातरावुभौ।।१३.२३"
  },
  {
    "text": "एषा दक्षस्य कन्यानां मय़पत्यानुसंततिः ।\nव्याख्याता भवतामद्य मनोः सृष्टिं निबोधत ।। १३.२४"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे त्रयोद्दशोऽध्यायः।"
  },
  {
    "text": "राजोहश्चोर्ध्वबाहुश्च सवनोऽनशनस्तथा। इति पाठभेदः"
  }
]
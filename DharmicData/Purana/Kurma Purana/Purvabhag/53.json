[
  {
    "text": "सूत उवाच ।\nवेदव्यासावताराणि द्वापरे कथितानि तु ।\nमहादेवावताराणि कलौ श्रृणुत सुव्रताः ।। ५३.१"
  },
  {
    "text": "आद्ये कलियुगे श्वेतो देवदेवो महाद्युतिः ।\nनाम्ना हिताय विप्राणामभूद् वैवस्वतेऽन्तरे ।। ५३.२"
  },
  {
    "text": "हिमवच्छिखरे रम्ये सकले पर्वतोत्तमे ।\nतस्य शिष्याः शिखायुक्ता वभूवुरमितप्रभाः ।। ५३.३"
  },
  {
    "text": "श्वेतः श्वेतशिखश्चैव श्वेतास्यः श्वेतलोहितः ।\nचत्वारस्ते महात्मानो ब्राह्मणा वेदपारगाः ।। ५३.४"
  },
  {
    "text": "सुभावो दमनश्चाथ सुहोत्रः कङ्कणस्तथा ।\nलोकाक्षिस्त्वथ योगीन्द्रो जैगीषव्यस्तु सप्तमे ।। ५३.५"
  },
  {
    "text": "अष्टमे दधिवाहः स्यान्नवमे ऋषभः प्रभुः ।\nभृगुस्तु दशमे प्रोक्तस्तस्मादुग्रः पुरः स्मृतः ।। ५३.६"
  },
  {
    "text": "द्वादशेऽति समाख्यातो बाली वाथ त्रयोदशे ।\nचतुर्दशे गौतमस्तु वेदद्रर्शी ततः परम् ।। ५३.७"
  },
  {
    "text": "गोकर्णश्चाभवत् तस्माद्‌ गुहावासः शिखण्डधृक् ।\nजटामाल्यट्टहासश्च दारुको लाङ्गली क्रमात् ।। ५३.८"
  },
  {
    "text": "श्वेतस्तथा परः शूली डिण्डी मुण्डी च वै क्रमात् ।\nसहिष्णुः सोमशर्मा च नकुलीशोऽन्तिमे प्रभुः ।। ५३.९"
  },
  {
    "text": "वैवस्वतेऽन्तरे शंभोरवतारास्त्रिशूलिनः ।\nअष्टाविंशतिराख्याता ह्यन्ते कलियुगे प्रभोः ।\nतीर्थे कार्यावतारे स्याद् देवेशो नकुलीश्वरः ।।\nतत्र देवादिदेवस्य चत्वारः सुतपोधनाः ।\nशिष्या बभूवुश्चान्येषां प्रत्येकं मुनिपुंगवाः ।। ५३.१०"
  },
  {
    "text": "प्रसन्नमनसो दान्ता ऐश्वरीं भक्तिमाश्रिताः ।\nक्रमेण तान् प्रवक्ष्यामि योगिनो योगवित्तमान् ।। ५३.११"
  },
  {
    "text": "श्वेतः श्वेतशिखश्चैव श्वेतास्यः श्वेतलोहितः ।\nदुन्दुभिः शतरूपश्च ऋचीकः केतुमांस्तथा ।\nविकेशश्च विशोकश्च विपापश्शापनाशनः ।। ५३.१२"
  },
  {
    "text": "सुमुखो दुर्मुखश्चैव दुर्दमो दुरतिक्रमः ।\nसनकः सनातनश्चैव तथैवच सनन्दनः ।। ५३.१३"
  },
  {
    "text": "दालभ्यश्च महायोगी धर्मात्मनो महौजसः ।\nसुधामा विरजाश्चैव शङ्खवाण्यज एव च ।। ५३.१४"
  },
  {
    "text": "सारस्वतस्तथा मोघो घनवाहः सुवाहनः ।\nकपिलश्चासुरिश्चैव वोढुः पञ्चशिखो मुनिः ।। ५३.१५"
  },
  {
    "text": "पराशरश्च गर्गश्च भार्गवश्चाङ्गिरास्तथा ।\nबलबन्धुर्निरामित्रः केतुश्रृङ्गस्तपोधनाः ।। ५३.१६"
  },
  {
    "text": "लम्बोदरश्च लम्बश्च लाम्बाक्षो लम्बकेशकः ।\nसर्वज्ञः समबुद्धिश्च साध्या साध्यस्तथैव च ।। ५३.१७"
  },
  {
    "text": "शुधामा काश्यपश्चैव वसिष्ठो वारिजास्तथा ।\nअत्रिरुग्रस्तथा चैव श्रवणोऽथ सुवैद्यकः ।। ५३.१८"
  },
  {
    "text": "कुणिश्च कुणिबाहुश्च कुशरीरः कुनेत्रकः ।\nकश्यपोह्युशना चैव च्यवनोऽथ बृहस्पतिः ।। ५३.१९"
  },
  {
    "text": "उतथ्यो वामदेवश्च महाकायो महानिलिः ।\nवाचश्रवाः सुपीकश्च श्यावाश्वः सुपथीश्वरः ।। ५३.२०"
  },
  {
    "text": "हरिण्यनाभः कौशल्यो लोकाक्षिः कुथुमिस्तथा ।\nसुमन्तुर्वर्चसो विद्वान् कबन्धः कुषिकन्धरः ।। ५३.२१"
  },
  {
    "text": "प्लक्षो दार्वायणिश्चैव केतुमान् गौतमस्तथा ।\nभल्लाची मधुपिङ्गश्च श्वेतकेतुस्तपोधनः ।। ५३.२२"
  },
  {
    "text": "उषिधा बृहद्रक्षश्च देवलः कविरेव च ।\nशालहोत्रोऽग्निवेश्यश्च युवनाश्वः शरद्वसुः ।। ५३.२३"
  },
  {
    "text": "छगलः कुण्डकर्णश्च कुन्तश्चैव प्रवाहकः ।\nउलूको विद्युतश्चैव शाद्रको ह्याश्वलायनः ।। ५३.२४"
  },
  {
    "text": "अक्षपादः कुमारश्च उलूको वत्स एव च ।\nकुशिकश्चैव गर्गश्च मित्रको रुरुरेव च ।। ५३.२५"
  },
  {
    "text": "शिष्या एते महात्मानः सर्वोवर्त्तेषु योगिनाम् ।\nविमला ब्रह्मभूयिष्ठा ज्ञानयोगपरायणाः ।। ५३.२६"
  },
  {
    "text": "कुर्वन्ति चावताराणि ब्राह्मणानां हिताय हि ।\nयोगेश्वराणामादेशाद् वेदसंस्थापनाय वै ।। ५३.२७"
  },
  {
    "text": "ये ब्राह्मणाः संस्मरन्ति नमस्यन्ति च सर्वदा ।\nतर्पयन्त्यर्चयन्त्येतान् ब्रह्मविद्यामवाप्नुयुः ।। ५१.२८"
  },
  {
    "text": "इदं वैवस्वतं प्रोक्तमन्तरं विस्तरेण तु ।\nभविष्यति च सावर्णो दक्षसावर्ण एव च ।। ५३.२९"
  },
  {
    "text": "दशमो ब्रह्मसावर्णो धर्म एकादश स्मृतः।\nद्वादशो रुद्रसावर्णो रोचमानस्त्रयोदशः ।५३.३०"
  },
  {
    "text": "भौत्यश्चतुर्दशः प्रोक्तो भविष्या मनवः क्रमात् ।\nअयं वः कथितो ह्यंशः पूर्वो नारायणेरितः ।५३.३१"
  },
  {
    "text": "भूतैर्भव्यैर्वर्त्तमानैराख्यानैरुपबृंहितः ।\nयः पठेच्छृणुयाद् वापि श्रावयेद् वा द्विजोत्तमान् ।५३.३२"
  },
  {
    "text": "सर्वपापविनिर्मुक्तो ब्रह्मणा सह मोदते ।\nपठेद् देवालये स्नात्वा नदीतीरेषु चैव हि ।५३.३३"
  },
  {
    "text": "नारायणं नमस्कृत्य भावेन पुरुषोत्तमम् ।\nनमो देवादिदेवाय देवानां परमात्मने ।\nपुरुषाय पुराणाय विष्णवे कूर्मरूपिणे ।। ५३.३४"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे त्रिपञ्चाशोऽध्यायः ।।"
  }
]
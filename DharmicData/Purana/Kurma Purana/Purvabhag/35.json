[
  {
    "text": "सूत उवाच ।\nततः सर्वाणि गुह्यानि तीर्थान्यायतनानि च ।\nजगाम भगवान् व्यासो जैमिनिप्रमुखैर्वृतः ।। ३५.१"
  },
  {
    "text": "प्रयागं परमं तीर्थं प्रयागादधिकं शुभम् ।\nविश्वरूपं तथा तीर्थं कालतीर्थमनुत्तमम् ।। ३५.२"
  },
  {
    "text": "आकाशाख्यं महातीर्थं तीर्थं चैवार्षभं परम् ।\nस्वर्नीलं च महातीर्थं गौरीतीर्थमनुत्तमम् ।। ३५.३"
  },
  {
    "text": "प्राजापत्यं तथा तीर्थं स्वर्गद्वारं तथैव च ।\nजम्बुकेश्वरमित्युक्तंचर्माख्यं तीर्थमुत्तमम् ।। ३५.४"
  },
  {
    "text": "गयातीर्थं महातीर्थं तीर्थं चैव महानदी ।\nनारायणं परं तीर्थं वायुतीर्थमनुत्तमम् ।। ३५.५"
  },
  {
    "text": "ज्ञानतीर्थं परं गुह्यं वाराहं तीर्थमुत्तमम् ।\nयमतीर्थं महापुण्यं तीर्थं संवर्तकं शुभम् ।। ३५.६"
  },
  {
    "text": "अग्नितीर्थं द्विजश्रेष्ठाः कलशेश्वरमुत्तमम् ।\nनागतीर्थं सोमतीर्थं सूर्यतीर्थं तथैव च ।। ३५.७"
  },
  {
    "text": "पर्वताख्यं महागुह्यं मणिकर्णमनुत्तमम् ।\nघटोत्कचं तीर्थवरं श्रीतीर्थं च पितामहम् ।। ३५.८"
  },
  {
    "text": "गङ्गातीर्थं तु देवेशं तथातत्तीर्थमुत्तमम् ।\nकापिलं चैव सोमेशं ब्रह्मतीर्थमनुत्तमम् ।। ३५.९"
  },
  {
    "text": "(यत्र लिङ्गं पुरानीयं ब्रह्मा स्नातुं यदा गतः ।\nतदानीं स्थापयामास विष्णुस्तल्लिङ्गमैश्वरम् ।। ३५.१०"
  },
  {
    "text": "ततः स्नात्वा समागत्य ब्रह्मा प्रोवाच तं हरिम् ।\nमयानीतमिदं लिङ्गं कस्मात् स्थापितवानसि ।। ३५.११"
  },
  {
    "text": "तमाह विष्णुस्त्वत्तोऽपि रुद्रे भक्तिर्दृढा यतः ।\nतस्मात् प्रतिष्ठितं लिङ्गंनाम्ना तव भविष्यति )।। ३५.१२"
  },
  {
    "text": "भूतेश्वरं तथा तीर्थं तीर्थं धर्मसमुद्‌भवम् ।\nगन्धर्वतीर्थं परमं वाह्नेयं तीर्थमुत्तमम् ।। ३५.१३"
  },
  {
    "text": "दौर्वासिकं व्योमतीर्थं चन्द्रतीर्थं द्विजोत्तमाः ।\nचित्राङ्गदेश्वरं पुण्यं पुण्यं विद्याधरेश्वरम् ।। ३५.१४"
  },
  {
    "text": "केदारंतीर्थमुख्याख्यं कालञ्जरमनुत्तमम् ।\nसारस्वतं प्रभासं च भद्रकर्णं हरं शुभम् ।। ३५.१५"
  },
  {
    "text": "लौकिकाख्यं महातीर्थं तीर्थं चैव हिमालयम् ।\nहिरण्यगर्भं गोप्रेक्ष्यं तीर्थं चैव वृषध्वजम् ।। ३५.१६"
  },
  {
    "text": "उपशान्तं शिवं चैव व्याघ्रेश्वरमनुत्तमम् ।\nत्रिलोचनं महातीर्थं लोलार्कं चोत्तराह्वयम् ।। ३५.१७"
  },
  {
    "text": "कपालमोचनं तीर्थं ब्रह्महत्याविनाशनम् ।\nशुक्रेश्वरं महापुण्यमानन्दपुरमुत्तमम् ।। ३५.१८"
  },
  {
    "text": "एवमादीनि तीर्थानि प्राधान्यात् कथितानि तु ।\nन शक्यं विस्तराद् वक्तुं तीर्थसंख्या द्विजात्तमाः ।। ३५.१९"
  },
  {
    "text": "तेषु सर्वेषु तीर्थेषु स्नात्वाऽभ्यर्च्य पिनाकिनम् ।\nउपोष्य तत्र तत्रासौ पाराशर्यो महामुनिः ।। ३५.२०"
  },
  {
    "text": "तर्पयित्वा पितॄन् देवान् कृत्वा पिण्डप्रिदानकम् ।\nजगाम पुनरेवापि यत्र विश्वेश्वरः शिवः ।। ३५.२१"
  },
  {
    "text": "स्नात्वाऽभ्यर्च्य परं लिङ्गं शिष्यैः सह महामुनिः ।\nउवाच शिष्यान् धर्मात्मा स्वान् देशान् गन्तुमर्हथा ।। ३५.२२"
  },
  {
    "text": "ते प्रणम्य महात्मानं जग्मुः पैलादयो द्विजाः ।\nवासं च तत्र नियतो वाराणस्यां चकार सः ।। ३५.२३"
  },
  {
    "text": "शान्तो दान्तस्त्रिषवणंस्नात्वाऽभ्यर्च्य पिनाकिनम् ।\nभैक्षाहारो विशुद्धात्मा ब्रह्मचर्यपरायणः ।। ३५.२४"
  },
  {
    "text": "कदाचिद् वसता तत्र व्यासेनामिततेजसा ।\nभ्रममाणेन भिक्षा तु नैव लब्धा द्विजोत्तमाः ।। ३५.२५"
  },
  {
    "text": "ततः क्रोधावृततनुर्नराणामिह वासिनाम् ।\nविघ्नं सृजामि सर्वेषां येन सिद्धिर्विहीयते ।। ३५.२६"
  },
  {
    "text": "तत्क्षणात्सा महादेवी शंकरार्द्धशरीरिणी ।\nप्रादुरासीत् स्वयं प्रीत्या वेषं कृत्वा तु मानुषम् ।। ३५.२७"
  },
  {
    "text": "भो भो व्यास महाबुद्धे शप्तव्या भवता न हि ।\nगृहाण भिक्षां मत्तस्त्वमुक्त्वैवं प्रददौ शिवा ।। ३५.२८"
  },
  {
    "text": "उवाच च महादेवी क्रोधनस्त्वं भवान् यतः ।\nइह क्षेत्रे न वस्तव्यं कृतघ्नोऽसि यतः सदा ।। ३५.२९"
  },
  {
    "text": "एवमुक्तः स भगवान् ध्यानाज्ज्ञात्वा परां शिवाम् ।\nउवाच प्रणतो भूत्वा स्तुत्वा च प्रवरैः स्तवैः ।। ३५.३०"
  },
  {
    "text": "चतुर्दश्यामथाष्टम्यां प्रवेशं देहि शांकरि ।\nएवमस्त्वित्यनुज्ञाय देवी चान्तरधीयत ।। ३५.३१"
  },
  {
    "text": "एवं स भगवान् व्यासो महायोगी पुरातनः ।\nज्ञात्वा क्षेत्रगुणान् सर्वान् स्थितस्तस्याथ पार्श्वतः ।। ३५.३२"
  },
  {
    "text": "एवं व्यासं स्थितं ज्ञात्वा क्षेत्रं सेवन्ति पण्डिताः ।\nतस्मात् सर्वप्रयत्नेन वाराणस्यां वसेन्नरः ।। ३५.३३"
  },
  {
    "text": "सूत उवाच ।\nयः पठेदविमुक्तस्य माहात्म्यं श्रृणुयादपि ।\nश्रावयेद् वा द्विजान् शान्तान् सोऽपियातिपरांगतिम् ।। ३५.३४"
  },
  {
    "text": "श्राद्धे वा दैविके कार्ये रात्रावहनि वा द्विजाः ।\nनदीनां चैव तीरेषु देवतायतनेषु च ।। ३५.३५"
  },
  {
    "text": "स्नात्वा समाहितमना दम्भमात्सर्यवर्जितः ।\nजपेदीशं नमस्कृत्य स याति परमां गतिम् ।। ३५.३६"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे पञ्चत्त्रिंशोऽध्यायः ।।"
  }
]
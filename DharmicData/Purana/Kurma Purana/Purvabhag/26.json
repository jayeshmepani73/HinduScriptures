[
  {
    "text": "सूत उवाच ।\nप्रविश्य मेरुशिखरं कैलासं कनकप्रभम् ।\nरराम भगवान् सोमः केशवेन महेश्वरः ।। २६.१"
  },
  {
    "text": "अपश्यंस्ते महात्मानं कैलासगिरिवासिनः ।\nपूजयाञ्चक्रिरे कृष्णं देवदेवमथाच्युतम् ।। २६.२"
  },
  {
    "text": "चतुर्बाहुमुदाराङ्गं कालमेघसमप्रभम् ।\nकिरीटिनं शार्ङ्गपाणि श्रीवत्साङ्कितवक्षसम् ।। २६.३"
  },
  {
    "text": "दीर्घबाहुं विशालाक्षं पीतवाससमच्युतम् ।\nदधानमुरसा मालां वैजयन्तीमनुत्तमाम् ।। २६.४"
  },
  {
    "text": "भ्राजमानं श्रिया दिव्यं युवानमतिकोमलम् ।\nपद्माङ्‌घ्रिं पद्मनयनं सस्मितं सुगतिप्रदम् ।। २६.५"
  },
  {
    "text": "कदाचित् तत्र लीलार्थं देवकीनन्दवर्द्धनः ।\nभ्राजमानः श्रीया कृष्णश्चचार गिरिकन्दरे ।। २६.६"
  },
  {
    "text": "गन्धर्वाप्सरसां मुख्या नागकन्याश्च कृत्स्नशः ।\nसिद्धा यक्षाश्च गन्धर्वास्तत्र तत्र जगन्मयम् ।। २६.७"
  },
  {
    "text": "दृष्ट्वाश्चर्यं परं गत्वा हर्षादुत्फुल्लोचनाः ।\nमुमुचुः पुष्पवर्षाणि तस्य मूर्ध्नि महात्मनः ।। २६.८"
  },
  {
    "text": "गन्धर्वकन्यका दिव्यास्तद्वदप्सरसां वराः ।\nदृष्ट्वा चकमिरे कृष्णं स्त्रस्तवस्त्रविभूषणाः ।। २६.९"
  },
  {
    "text": "काश्चिद् गायन्ति विविधां गीतिं गीतविशारदाः ।\nसंप्रेक्ष्य देवकीसूनुं सुन्दरं काममोहिताः ।। २६.१०"
  },
  {
    "text": "काश्चिद्विलासबहुला नृत्यन्ति स्म तदग्रतः ।\nसंप्रेक्ष्य सस्मितं काश्चित् पपुस्तद्वदनामृतम् ।। २६.११"
  },
  {
    "text": "काश्चिद् भूषणवर्याणि स्वाङ्गादादाय सादरम् ।\nभूषयाञ्चक्रिरे कृष्णं कामिन्यो लोकभूषणम् ।। २६.१२"
  },
  {
    "text": "काश्चिद् भूषणवर्याणि समादाय तदङ्गतः ।\nस्वात्मानं बूषयामासुः स्वात्मकैरपि माधवम् ।। २६.१३"
  },
  {
    "text": "काश्चिदागत्य कृष्णस्य समीपं काममोहिता ।\nचुचुम्ब वदनाम्भोजं हरेर्मुग्धमृगेक्षणा ।। २६.१४"
  },
  {
    "text": "प्रगृह्य काश्चिद् गोविन्दं करेण भवनं स्वकम् ।\nप्रापयामासर्लोकादिं मायया तस्य मोहिता ।। २६.१५"
  },
  {
    "text": "तासां स भगवान् कृष्णः कामान् कमललोचनः ।\nबहूनि कृत्वा रूपाणि पूरयामास लीलया ।। २६.१६"
  },
  {
    "text": "एवं वै सुचिरं कालं देवदेवपुरे हरिः ।\nरेमे नारायणः श्रीमान् मायया मोहयञ्जगत् ।। २६.१७"
  },
  {
    "text": "गते बहुतिथे काले द्वारवत्यां निवासिनः ।\nबभूवुर्विह्वला भीता गोविन्दविरहे जनाः ।। २६.१८"
  },
  {
    "text": "ततः सुपर्णो बलवान् पूर्वमेव विसर्जितः ।\nकृष्णेन मार्गमाणस्तं हिमवन्तं ययौ गिरिम् ।। २६.१९"
  },
  {
    "text": "अदृष्ट्वा तत्र गोविन्दं प्रणम्य शिरसा मुनिम् ।\nआजगामोपमन्युं तं पुरीं द्वारवतीं पुनः ।। २६.२०"
  },
  {
    "text": "तदन्तरे महादैत्या राक्षसाश्चातिभीषणाः ।\nआजग्मुर्द्वारकां शुभ्रां भीषयन्तः सहस्त्रशः ।। २६.२१"
  },
  {
    "text": "स तान् सुपर्णो बलवान् कृष्णतुल्यपराक्रमः ।\nहत्वा युद्धेन महता रक्षति स्म पुरीं शुभाम् ।। २६.२२"
  },
  {
    "text": "एतस्मिन्नेव काले तु नारदो भगवानृषिः ।\nदृष्ट्वा कैलासशिखरे कृष्णं द्वारवतीं गतः ।। २६.२३"
  },
  {
    "text": "तं दृष्ट्वा नारदमृषिं सर्वे तत्र निवासिनः ।\nप्रोचुर्नारायणो नाथः कुत्रास्ते भगवान् हरिः ।। २६.२४"
  },
  {
    "text": "स तानुवाच भगवान् कैलसशिखरे हरिः ।\nरमतेऽद्य महायोगीं तं दृष्ट्वाऽहमिहागतः ।। २६.२५"
  },
  {
    "text": "तस्योपश्रुत्य वचनं सुपर्णः पततां वरः ।\nजगामाकाशगो विप्राः कैलासं गिरिमुत्तमम् ।। २६.२६"
  },
  {
    "text": "ददर्श देवकीसूनुं भवने रत्नमण्डिते ।\nवरासनस्थं गोविन्दं देवदेवान्तिके हरिम् ।। २६.२७"
  },
  {
    "text": "उपास्यमानममरैर्दिव्यस्त्रीभिः समन्ततः ।\nमहादेवगणैः सिद्धैर्योगिभिः परिवारितम् ।। २६.२८"
  },
  {
    "text": "प्रणम्य दण्डवद् भूमौ सुपर्णः शंकरं शिवम् ।\nनिवेदयामास हरिं प्रवृत्तिं द्वारकापुरे ।। २६.२९"
  },
  {
    "text": "ततः प्रणम्य शिरसा शंकरं नीललोहितम् ।\nआजगाम पुरीं कृष्णः सोऽनुज्ञातो हरेण तु ।। २६.३०"
  },
  {
    "text": "आरुह्य कश्यपसुतं स्त्रीगणैरभिपूजितः ।\nवचोभिरमृतास्वादैर्मानितो मधुसूदनः ।। २६.३१"
  },
  {
    "text": "वीक्ष्य यान्तममित्रघ्नं गन्धर्वाप्सरसां वराः ।\nअन्वगच्छन् महोयोगं शङ्खचक्रगदाधरम् ।। २६.३२"
  },
  {
    "text": "विसर्जयित्वा विश्वात्मा सर्वा एवाङ्गना हरिः ।\nययौ स तूर्णं गोविन्दो दिव्यां द्वारवतीं पुरीम् ।। २६.३३"
  },
  {
    "text": "गते मुररिपौ नैव कामिन्यो मुनिपुंगवाः ।\nनिशेव चन्द्ररहिता विना तेन चकाशिरे ।। २६.३४"
  },
  {
    "text": "श्रुत्वा पौरजनास्तूर्णं कृष्णागमनमुत्तमम् ।\nमण्डयाञ्चक्रिरे दिव्यां पुरीं द्वारवतीं शुभाम् ।। २६.३५"
  },
  {
    "text": "पताकाभिर्विशालाभिर्ध्वजै रत्नपरिष्कृतैः ।\nलाजादिभिः पुरीं रम्यां भूषयाञ्चक्रिरे जनाः ।। २६.३६"
  },
  {
    "text": "अवादयन्त विविधान् वादित्रान् मधुरस्वनान् ।\nशंखान् सहस्रशो दध्मुर्वीणावादान् वितेनिरे ।। २६.३७"
  },
  {
    "text": "प्रविष्टमात्रे गोविन्दे पुरीं द्वारवतीं शुभाम् ।\nअगायन् मधुरं गानं स्त्रियो यौवनशालिनः ।। २६.३८"
  },
  {
    "text": "दृष्ट्वा ननृतुरीशानं स्थिताः प्रासादमूर्द्धसु ।\nमुमुचुः पुष्पवर्षाणि वसुदेवसुतोपरि ।। २६.३९"
  },
  {
    "text": "प्रविश्य भवनं कृष्ण आशीर्वादाभिवर्द्धितः ।\nवरासने महायोगी भाति देवीभिरन्वितः ।। २६.४०"
  },
  {
    "text": "सुरम्ये मण्डपे शुभ्रे शङ्खाद्यैः परिवारितः ।\nआत्मजैरभितो मुख्यैः स्त्रीसहस्रैश्च संवृतः ।"
  },
  {
    "text": "तत्रासनवरे रम्ये जाम्बवत्या सहाच्युतः ।२६.४१\nभ्राजते चोमया देवो यथा देव्या समन्वितः ।। २६.४२"
  },
  {
    "text": "आजग्मुर्देवगन्धर्वा द्रष्टुं लोकादिमव्ययम् ।\nमहर्षयः पूर्वजाता मार्कण्डेयादयो द्विजाः ।। २६.४३"
  },
  {
    "text": "ततः स भगवान् कृष्णो मार्कण्डेयं समागतम् ।\nननामोत्थाय शिरसा स्वासनं च ददौ हरिः ।। २६.४४"
  },
  {
    "text": "संपूज्य तानृषिगणान् प्रणामेन महाभुजः ।\nविसर्जयामास हरिर्दत्त्वा तदभिवाञ्छितान् ।। २६.४५"
  },
  {
    "text": "तदा मध्याह्नसमये देवदेवः स्वयं हरिः ।\nस्नात्वा शुक्लाम्बरो भानुमुपतिष्ठन् कृताञ्जलिः ।। २६.४६"
  },
  {
    "text": "जजाप जाप्यं विधिवत् प्रेक्षमाणो दिवाकरम् ।\nतर्पयामास देवेशो देवान् मुनिगणान् पितॄन् ।। २६.४७"
  },
  {
    "text": "प्रविश्य देवभवनं मार्कण्डेयेन चैव हि ।\nपूजयामास लिङ्गस्थं भूतेशं भूतिभूषणम् ।। २६.४८"
  },
  {
    "text": "समाप्य नियमं सर्वं नियन्ताऽसौ नृणां स्वयम् ।\nभोजयित्वा मुनिवरं ब्राह्मणानभिपूज्य च ।। २६.४९"
  },
  {
    "text": "कृत्वात्मयोगं विप्रेन्द्रा मार्कण्डेयेन चाच्युतः ।\nकथाः पौराणिकीं पुण्याश्चक्रे पुत्रादिभिर्वृतः ।। २६.५०"
  },
  {
    "text": "अथैतत् सर्वमखिलं दृष्ट्वा कर्म महामुनिः ।\nमार्कण्डेयो हसन् कृष्णं बभाषे मधुरं वचः ।। २६.५१"
  },
  {
    "text": "मार्कण्डेय उवाच ।\nकः समाराध्यते देवो भवता कर्मभिः शुभैः ।\nब्रूहि त्वं कर्मभिः पूज्यो योगिनां ध्येय एव च ।। २६.५२"
  },
  {
    "text": "त्वं हि तत् परमं ब्रह्म निर्वाणममलं पदम् ।\nभारावतरणार्थाय जातो वृष्णिकुले प्रभुः ।। २६.५३"
  },
  {
    "text": "तमब्रवीन्महाबाहुः कृष्णो ब्रह्मविदां वरः ।\nश्रृण्वतामेव पुत्राणां सर्वेषां प्रहसन्निव ।। २६.५४"
  },
  {
    "text": "श्रीभगवानुवाच ।\nभवता कथितं सर्वं तथ्यमेव न संशयः ।\nतथापि देवमीशानं पूजयामि सनातनम् ।। २६.५५"
  },
  {
    "text": "न मे विप्रास्ति कर्त्तव्यं नानवाप्तं कथंचन ।\nपूजयामि तथापीशं जानन्नैतत् परं शिवम् ।। २६.५६"
  },
  {
    "text": "न वै पश्यन्ति तं देवं मायया मोहिता जनाः ।\nततोऽहं स्वात्मनो मूलं ज्ञापयन् पूजयामि तम् ।। २६.५७"
  },
  {
    "text": "न च लिङ्गार्चनात् पुण्यं लोकेस्मिन् भीतिनाशनम् ।\nतथा लिङ्गे हितायैषां लोकानां पूजयेच्छिवम् ।। २६.५८"
  },
  {
    "text": "योऽहं तल्लिङ्गमित्याहुर्वेदवादविदो जनाः ।\nततोऽहमात्ममीशानं पूजयाम्यात्मनैव तत् ।। २६.५९"
  },
  {
    "text": "तस्यैव परमा मूर्त्तिस्तन्मयोऽहं न संशयः ।\nनावयोर्द्यिते भेदो वेदेष्वेवं विनिश्चयः ।। २६.६०"
  },
  {
    "text": "एष देवो महादेवः सदा संसारभीरुभिः ।\nध्येयः पूज्यश्च वन्द्यश्च ज्ञेयो लिङ्गे महेश्वरः ।। २६.६१"
  },
  {
    "text": "मार्कण्डेय उवाच ।\nकिं तल्लिङ्गं सुरश्रेष्ठ लिङ्गे संपूज्यते च कः ।\nब्रूहि कृष्ण विशालाक्ष गहनं ह्येतदुत्तमम् ।। २६.६२"
  },
  {
    "text": "अव्यक्तं लिङ्गमित्याहुरानन्दं ज्योतिरक्षरम् ।\nवेदा महेस्वरं देवमाहुर्लिङ्गिनमव्ययम् ।\nपुरा चैकार्णवे घोरे नष्टे स्थावरजङ्गमे ।२६.६३"
  },
  {
    "text": "प्रबोधार्थं ब्रह्मणो मे प्रादुर्भूतः स्वयं शिवः ।\nतस्मात् कालात् समारभ्य ब्रह्मा चाहं सदैव हि ।\nपूजयावो महादेवं लोकानां हितकाम्यया ।। २६.६४"
  },
  {
    "text": "मार्कण्डेय उवाच ।\nकथं लिङ्गमभूत् पूर्वमैश्वरं परमं पदम् ।\nप्रबोधार्थं स्वयं कृष्ण वक्तुमर्हसि सांप्रतम् ।। २६.६५"
  },
  {
    "text": "श्रीभगवानुवाच ।\nआसीदेकार्णवं घोरमविभागं तमोमयम् ।\nमध्ये चैकार्णवे तस्मिन् शङ्खचक्रगदाधरः ।\nसहस्रशीर्षा भूत्वाऽहं सहस्राक्षः सहस्रपात् ।२६.६६"
  },
  {
    "text": "सहस्रबाहुर्युक्तात्मा शयितोऽहं सनातनः ।\nएतस्मिन्नन्तरे दूरे पश्यमि ह्यमितप्रभम् ।\nकोटिसूर्यप्रतीकाशं भ्राजमानं श्रियावृतम् ।। २६.६७\nचतुर्वरक्रं महायोगं पुरुषं काञ्चनप्रभम् ।\nकृष्णाजिनधरं देवमृग्यजुः सामभिः स्तुतम् ।। २६.६८"
  },
  {
    "text": "निमेषमात्रेण स मां प्राप्तो योगविदां वरः ।\nव्याजहार स्वयं ब्रह्मा स्मयमानो महाद्युतिः ।। २६.६९"
  },
  {
    "text": "कस्त्वं कुतो वा किं चेह तिष्ठसे वह मे प्रभो ।\nअहं कर्त्ता हि लोकानां स्वयंभूः प्रपितामहः ।। २६.७०"
  },
  {
    "text": "एवमुक्तस्तदा तेन ब्रह्मणाऽहमुवाच ह ।\nअहं कर्त्ताऽस्मि लोकानां संहर्ता च पुनः पुनः ।। २६.७१"
  },
  {
    "text": "एवं विवादे वितते मायया परमेष्ठिनः ।\nप्रबोधार्थं परं लिङ्गं प्रादुर्भूतं शिवात्मकम् ।। २६.७२"
  },
  {
    "text": "कालानलसमप्रख्यं ज्वालामालासमाकुलम् ।\nक्षयवृद्धिविनिर्मुक्तमादिमध्यान्तवर्जितम् ।। २६.७३"
  },
  {
    "text": "ततो मामाह भगवानधो गच्छ त्वमाशु वै ।\nअन्तमस्य विजानीम ऊर्ध्वं गच्छेऽहमित्यजः ।। २६.७४"
  },
  {
    "text": "तदाशु समयं कृत्वा गतावूर्ध्वमधश्च द्वौ ।\nपितामहोऽप्यहं नान्तं ज्ञातवन्तौ समाः शतम् ।। २६.७५"
  },
  {
    "text": "ततो विस्मयमापन्नौ भीतौ देवस्य शूलिनः ।\nमायया मोहितौ तस्य ध्यायन्तौ विश्वमीश्वरम् ।। २६.७६"
  },
  {
    "text": "प्रोच्चरन्तौ महानादमोङ्कारं परमं पदम् ।\nतं प्राञ्जलिपुटौभूत्वा शंभुं तष्टुवतुः परम् ।। २६.७७"
  },
  {
    "text": "ब्रह्मविष्णू ऊचतुः ।\nअनादिमूलसंसाररागेवैद्याय शंभवे ।\nनमः शिवाय शान्ताय ब्रह्मणे लिङ्गमूर्त्तये ।। २६.७८"
  },
  {
    "text": "प्रलयार्णवसंस्थाय प्रलयोद्‌भूतिहेतवे ।\nनमः शिवाय शान्ताय ब्रह्मणे लिङ्गमूर्त्तये ।। २६.७९"
  },
  {
    "text": "ज्वालामालावृताङ्गाय ज्वलनस्तम्भरूपिणे ।\nनमः शिवाय शान्ताय ब्रह्मणे लिङ्गमूर्त्तये ।। २६.८०"
  },
  {
    "text": "आदिमध्यान्तहीनाय स्वबावामलदीप्तये ।\nनमः शिवायानन्ताय ब्रह्मणे लिङ्गमूर्त्तये ।। २६.८१"
  },
  {
    "text": "प्रधानपुरुषेशाय व्योमरूपाय वेधसे \nनमः शिवाय शान्ताय ब्रह्मणे लिङ्गमूर्त्तये ।। २६.८२"
  },
  {
    "text": "निर्विकाराय सत्याय नित्यायामलतेजसे ।\nवेदान्तसाररुपाय कालरुपाय ते नमः।।२६.८३"
  },
  {
    "text": "नमः शिवाय शान्ताय ब्रह्मणे लिङ्गमूर्त्तये ।\nएवं संस्तूयमानस्तु व्यक्तो भूत्वा महेश्वरः ।२६.८४"
  },
  {
    "text": "भाति देवो महायोगी सूर्यकोटिसमप्रभः ।\nवक्त्रकोटिसहस्त्रेण ग्रसमान इवाम्बरम् ।२६.८५"
  },
  {
    "text": "सहस्त्रहस्तचरणः सूर्यसोमाग्निलोचनः ।\nपिनाकपाणिर्भगवान् कृत्तिवासास्त्रिशूलभृत् ।२५,८६"
  },
  {
    "text": "व्यालयज्ञोपवीतश्च मेघदुन्दुभिनिः स्वनः ।\nअथोवाच महादेवः प्रीतोऽहं सुरसत्तमौ ।२६.८७"
  },
  {
    "text": "पश्येतं मां महादेवं भयं सर्वं प्रमुच्यताम् ।\nयुवां प्रसूतौ गात्रेभ्यो मम पूर्वं सनातनौ ।२६.८८"
  },
  {
    "text": "अयं मे दक्षिणे पार्श्वे ब्रह्मा लोकपितामहः ।\nवामपार्श्वे च मे विष्णुः पालको हृदये हरः ।। २६.८९"
  },
  {
    "text": "प्रीतोऽहं युवयोः सम्यक् वरं दद्मि यथेप्सितम् ।\nएवमुक्त्वाऽथ मां देवो महादेवः स्वयं शिवः ।२६.९०"
  },
  {
    "text": "आलिङ्‌ग्य देवं ब्रह्माणं प्रसादाभिमुखोऽभवत्।\nततः प्रहृष्टमनसौ प्रणिपत्य महेश्वरम् ।२६.९१"
  },
  {
    "text": "ऊचतुः प्रेक्ष्य तद्वक्त्रं नारायणपितामहौ ।\nयदि प्रीतिः समुत्पन्ना यदि देयो वरो हि न।२६.९२"
  },
  {
    "text": "भक्तिर्भवतु नौ नित्यं त्वयि देव महेश्वरे ।\nततः स भगवानीशः प्रहसन् परमेश्वरः ।२६.९३"
  },
  {
    "text": "उवाच मां महादेवः प्रीतः प्रीतेन चेतसा।\nदेवदेव उवाच ।\nप्रलयस्थितिसर्गाणां कर्त्ता त्वं धरणीपते ।२६.९४"
  },
  {
    "text": "वत्स वत्स हरे विश्वं पालयैतच्चराचरम् ।\nत्रिधा भिन्नोऽस्म्यहं विष्णो ब्रह्मविष्णुहराख्यया ।२६.९५"
  },
  {
    "text": "सर्गरक्षालयगुणैर्निर्गुणोऽपि निरञ्जनः ।\nसंमोहं त्यज भो विष्णो पालयैनं पितामहम् ।२६.९६"
  },
  {
    "text": "भविष्यत्येव भगवांस्तव पुत्रः सनातनः ।\nअहं च भवतो वक्त्रात् कल्पादौ सुररूपधृक् ।२६.९७"
  },
  {
    "text": "शूलपाणिर्भविष्यामि क्रोधजस्तव पुत्रकः ।\nएवमुक्त्वा महादेवो ब्रह्माणं मुनिसत्तम ।२६.९८"
  },
  {
    "text": "अनुगृह्य च मां देवस्तत्रैवान्तरधीयत ।\nततः प्रभृति लोकेषु लिङ्गार्चा सुप्रतिष्ठिता ।२६.९९"
  },
  {
    "text": "लिङ्गं तत्तु यतो ब्रह्मन् ब्रह्मणः परमं वपुः ।\nएतल्लिङ्गस्य माहात्म्यं भाषितं ते मयाऽनघ ।२६.१००"
  },
  {
    "text": "एतद् बुध्यन्ति योगज्ञा न देवा न च दानवाः ।\nएतद्धि परमं ज्ञानमव्यक्तं शिवसंज्ञितम् ।२६.१०१"
  },
  {
    "text": "येन सूक्ष्ममचिन्त्यं तत् पश्यन्ति ज्ञान चक्षुषः ।\nतस्मै भगवते नित्यं नमस्कारं प्रकुर्महे ।२६.१०२"
  },
  {
    "text": "महादेवाय रुद्राय देवदेवाय लिङ्गिने ।\nनमो वेदरहस्याय नीलकण्ठाय ते नमः ।२६.१०३"
  },
  {
    "text": "विभीषणाय शान्ताय स्थाणवे हेतवे नमः ।\nब्रह्मणे वामदेवाय त्रिनेत्राय महीयसे ।२६.१०४"
  },
  {
    "text": "शंकराय महेशाय गिरीशाय शिवाय च ।\nनमः कुरुष्व सततं ध्यायस्व मनसा हरम् ।२६.१०५"
  },
  {
    "text": "संसारसागरादस्मादचिरादुद्धरिष्यसि ।\nएवं स वासुदेवेन व्याहृतो मुनिपुंगवः ।२६.१०६"
  },
  {
    "text": "जगाम मनसा देवमीशानं विश्वतोमुखम् ।\nप्रणम्य शिरसा कृष्णमनुज्ञातो महामुनिः ।२६.१०७"
  },
  {
    "text": "जगाम चेप्सितं देशं देवदेवस्य शूलिनः ।\nय इमं श्रावयेन्नित्यं लिङ्गाध्यायमनुत्तमम् ।२६.१०८"
  },
  {
    "text": "श्रृणुयाद् वा पठेद्वापि सर्वपापैः प्रमुच्यते ।\nश्रुत्वा सकृदपि ह्येतत् तपश्चरणमुत्तमम् ।२६.१०९"
  },
  {
    "text": "वासुदेवस्य विप्रेन्द्राः पापं मुञ्चिति मानवः ।\nजपेद् वाहरहर्नित्यं ब्रह्मलोके महीयते ।"
  },
  {
    "text": "एवमाह महायोगी कृष्णद्वैपायनः प्रभुः ।। २६.११०"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे षड्विंशोऽध्यायः ।।"
  }
]
[
  {
    "text": "नारायणं नमस्कृत्य नरं चैव नरोत्तमम् ।\nदेवीं सरस्वतीं चैव ततो जयमुदीरयेत् ।।"
  },
  {
    "text": "नमस्कृत्याऽप्रमेयाय विष्णवे कूर्मरूपिणे ।\nपुराणं संप्रवक्ष्यामि यदुक्तं विश्वयोनिना ।। १.१"
  },
  {
    "text": "सत्रान्ते सूतमनघं नैमिषेया महर्षयः ।\nपुराणसंहितां पुण्यां पप्रच्छू रोमहर्षणम् ।। १.२"
  },
  {
    "text": "त्वया सूत महाबुद्धे भगवान् ब्रह्मवित्तमः ।\nइतिहासपुराणार्थं व्यासः सम्यगुपासितः ।। १.३"
  },
  {
    "text": "तस्य ते सर्वरोमाणि वचसा त्दृषितानि यत्\nद्वैपायनस्य तु भवांस्ततो वै रोमहर्षणः ।। १.४"
  },
  {
    "text": "भवन्तमेव भगवान् व्याजहार स्वयं प्रभुः ।\nमुनीनां संहितां वक्तुं व्यासः पौराणिकीं पुरा ।। १.५"
  },
  {
    "text": "त्वं हि स्वायंभुवे यज्ञे सुत्याहे वितते हरिः ।\nसंभूतः संहितां वक्तुं स्वांशेन पुरुषोत्तमः ।। १.६"
  },
  {
    "text": "तस्माद् भवन्तं पृच्छामः पुराणं कौर्ममुत्तमम् ।\nवक्तुमर्हसि चास्माकं पुराणार्थविशारद ।। १.७"
  },
  {
    "text": "मुनीनां वचनं श्रुत्वा सूतः पौराणिकोत्तमः ।\nप्रणम्य मनसा प्राह गुरुं सत्यवतीसुतम् ।। १.८"
  },
  {
    "text": "रोमहर्षण उवाच ।\nनमस्कृत्य जगद्‌योनिं कूर्मरूपधरं हरिम् ।\nवक्ष्ये पौराणिकीं दिव्यां कथां पापप्रणाशिनीम् ।। १.९"
  },
  {
    "text": "यां श्रुत्वा पापकर्माऽपि गच्छेत परमां गतिम् ।\nन नास्तिके कथां पुण्यामिमां ब्रूयात् कदाचन ।। १.१०"
  },
  {
    "text": "श्रद्दधानाय शान्ताय धार्मिकाय द्विजातये ।\nइमां कथामनुब्रूयात् साक्षान्नारायणेरिताम् ।। १.११"
  },
  {
    "text": "सर्गश्च प्रतिसर्गश्च वंशो मन्वन्तराणि च ।\nवंशानुचरितं चैव पुराणं पञ्चलक्षणम् ।। १.१२"
  },
  {
    "text": "ब्राह्मं पुराणं प्रथमं पाद्मं वैष्णवमेव च ।\nशैवं भागवतं चैव भविष्यं नारदीयकम् ।। १.१३"
  },
  {
    "text": "मार्कण्डेयमथाग्नेयं ब्रह्मवैवर्तमेव च ।\nलैङ्गं तथा च वाराहं स्कान्दं वामनमेव च ।। १.१४"
  },
  {
    "text": "कौर्म्मं मात्स्यं गारुडं च वायवीयमनन्तरम् ।\nअष्टादशं समुद्दिष्टं ब्रह्मण्डमिति संज्ञितम् ।। १.१५"
  },
  {
    "text": "अन्यान्युपपुराणानि मुनिभिः कथितानि तु ।\nअष्टादशपुराणानि श्रुत्वा संक्षेपतो द्विजाः ।। १.१६"
  },
  {
    "text": "आद्यं सनत्कुमारोक्तं नारसिहमतः परम् ।\nतृतीयं स्कान्दमुद्दिष्टं कुमारेण तु भाषितम् ।। १.१७"
  },
  {
    "text": "चतुर्थं शिवधर्माख्यं साक्षान्नन्दीशभाषितम् ।\nदुर्वाससोक्तमाश्चर्यं नारदीयमतः परम् ।। १.१८"
  },
  {
    "text": "कापिलं वामनं चैव तथैवोशनसेरितम् ।\nब्रह्माण्डं वारुणं चैव कालिकाह्वयमेव च ।। १.१९"
  },
  {
    "text": "माहेश्वरं तथा साम्बं सौरं सर्वार्थसञ्चयम् ।\nपराशरोक्तं मारीचं भार्गवाह्वयम् ।। १.२०"
  },
  {
    "text": "इदं तु पञ्चदशकं पुराणं कौर्ममुत्तमम् ।\nचतुर्द्धा संस्थितं पुण्यं संहितानां प्रभेदतः ।। १.२१"
  },
  {
    "text": "ब्राह्मी भागवती सौरी वैष्णवी च प्रकीर्तिताः ।\nचतस्त्रः संहिताः पुण्या धर्मकामार्थमोक्षदाः ।। १.२२"
  },
  {
    "text": "इयं तु संहिता ब्राह्मी चतुर्वेदैस्तु सम्मिता ।\nभवन्ति षट्‌सहस्राणि श्लोकानामत्र संख्यया ।। १.२३"
  },
  {
    "text": "यत्र धर्मार्थकामानां मोक्षस्य च मुनीश्वराः ।\nमाहात्म्यमखिलं ब्रह्म ज्ञायते परमेश्वरः ।। १.२४"
  },
  {
    "text": "सर्गश्च प्रतिसर्गश्च वंशो मन्वन्तराणि च ।\nवंशानुचरितं पुण्या दिव्या प्रासङ्गिकी कथाः ।। १.२५"
  },
  {
    "text": "ब्राह्मणाद्यैरियं धार्या धार्मिकैः शान्तमानसैः ।\nतामहं वर्णयिष्यमि व्यासेन कथितां पुरा ।। १.२६"
  },
  {
    "text": "पुरामृतार्थं दैतेयदानवैः सह देवताः ।\nमन्थानं मन्दरं कृत्वा ममन्थुः क्षीरसागरम् ।। १.२७"
  },
  {
    "text": "मथ्यमाने तदा तस्मिन् कूर्मरूपी जनार्दनः ।\nबभार मन्दरं देवो देवानां हितकाम्यया ।। १.२८"
  },
  {
    "text": "देवाश्च तुष्टुवुर्देवं नारदाद्या महर्षयः ।\nकूर्मरूपधरं दृष्ट्वा साक्षिणं विष्णुमव्ययम् ।। १.२९"
  },
  {
    "text": "तदन्तरेऽभवद् देवी श्रीर्नारायणवल्लभा ।\nजग्राह भगवान् विष्णुस्तामेव पुरुषोत्तमः ।। १.३०"
  },
  {
    "text": "तेजसा विष्णुमव्यक्तं नारदाद्या महर्षयः ।\nमोहिताः सह शक्रेण श्रेयो वचनमब्रुवन् ।। १.३१"
  },
  {
    "text": "भगवन् देवदेवेश नारायण जगन्मय ।\nकैषा देवी विशालाक्षी यथावद्‌ ब्रूहि पृच्छताम् ।। १.३२"
  },
  {
    "text": "श्रुत्वा तेषां तदा वाक्यं विष्णुर्दानवमर्दनः ।\nप्रोवाच देवीं संप्रेक्ष्य नारदादीनकल्मषान् ।। १.३३"
  },
  {
    "text": "इयं सा परमा शक्तिर्मन्मयी ब्रह्मरूपिणी ।\nमाया मम प्रियाऽनन्ता ययेदं मोहितं जगत् ।। १.३४"
  },
  {
    "text": "अनयैव जगत्सर्वं सदेवासुरमानुषम् ।\nमोहयामि द्विजश्रेष्ठा ग्रसामि विसृजामि च ।। १.३५"
  },
  {
    "text": "उत्पत्तिं प्रलयं चैव भूतनामागतिं गतिम् ।\nविद्यायान्वीक्ष्य चात्मानं तरन्ति विपुलामिमाम् ।। १.३६"
  },
  {
    "text": "अस्यास्त्वंशानधिष्ठाय शक्तिमन्तोऽभवन् द्विजाः ।\nब्रह्मेशानादयः सर्वे सर्वशक्तिरियं मम ।। १.३७"
  },
  {
    "text": "सैषा सर्वजगत्सूतिः प्रकृतिस्त्रिगुणात्मिका ।\nप्रागेव मत्तः संजाता श्रीः कल्पे पद्मवासिनी ।। १.३८"
  },
  {
    "text": "चतुर्भुजा शङ्खचक्रपद्महस्ता शुभान्विता ।\nकोटिसूर्यप्रतीकाशा मोहिनी सर्वदेहिनाम् ।। १.३९"
  },
  {
    "text": "नालं देवा न पितरो मानवा वसवोऽपि च ।\nमायामेतां समुत्तर्त्तुं ये चान्ये भुवि देहिनः ।। १.४०"
  },
  {
    "text": "इत्युक्तो वासुदेवेन मुनयो विष्णुमब्रुवन् ।\nब्रूहि त्वं पुण्डरीकाक्ष यदि कालत्रयेऽपि च ।।\nको वा तरति तां मायां दुर्जयां देवनिर्मिताम् ।। १.४१"
  },
  {
    "text": "अथोवाच हृषीकेशो मुनीन् मुनिगणार्चितः ।\nअस्ति द्विजातिप्रवर इन्द्रद्युम्न इति श्रुतः ।। १.४२"
  },
  {
    "text": "पूर्वजन्मनि राजासावधृष्यः शंकरादिभिः ।\nदृष्ट्वा मां कूर्मसंस्थानं श्रुत्वा पौराणिकीं स्वयम् ।१.४३"
  },
  {
    "text": "संहितां मन्मुखाद् दिव्यां पुरस्कृत्य मुनीश्वरान् ।। \nब्रह्माणं च महादेवं देवांश्चान्यान् स्वशक्तिभिः ।१.४४"
  },
  {
    "text": "मच्छक्तौ संस्थितान् बुद्‌ध्वा मामेव शरणं गतः ।। \nसंभाषितो मया चाथ विप्रयोनिं गमिष्यसि ।१.४५"
  },
  {
    "text": "इन्द्रद्युम्न इति ख्यातो जातिं स्मरसि पौर्विकीम् ।\nसर्वेषामेव भूतानां देवानामप्यगोचरम् ।१.४६"
  },
  {
    "text": "वक्तव्यं यद् गुह्यतमं दास्ये ज्ञानं तवानघ ।\nलब्ध्वा तन्मामकं ज्ञानं मामेवान्ते प्रवेक्ष्यसि ।। १.४७"
  },
  {
    "text": "अंशान्तरेण भूम्यां त्वं तत्र तिष्ठ सुनिर्दृतः ।\nवैवस्वतेऽन्तरेऽतीते कार्यार्थं मां प्रवेक्ष्यसि ।। १.४८"
  },
  {
    "text": "मां प्रणम्य पुरीं गत्वा पालयामास मेदिनीम् ।\nकालधर्मं गतः कालाच्छ्‌वेतद्वीपे मया सह ।। १.४९"
  },
  {
    "text": "भुक्त्वा तान् वैष्णवान् भोगान् योगिनामप्यगोचरान् ।\nमदाज्ञया मुनिश्रेष्ठा जज्ञे विप्रकुले पुनः ।। १.५०"
  },
  {
    "text": "ज्ञात्वा मां वासुदेवाख्यं यत्र द्वे निहितेऽक्षरे ।\nविद्याविद्ये गूढरूपे यत्तद्‌ ब्रह्म परं विदुः ।। १.५१"
  },
  {
    "text": "सोऽर्चयामास भूतानामाश्रयं परमेश्वरम् ।\nव्रतोपवासनियमैर्होमैर्ब्राह्मणतर्पणैः ।। १.५२"
  },
  {
    "text": "तदाशीस्तन्नमस्कारस्तन्निष्ठस्तत्परायणः ।\nआराधयन् महादेवं योगिनां हृदि संस्थितम् ।। १.५३"
  },
  {
    "text": "तस्यैवं वर्तमानस्य कदाचित् परमा कला ।\nस्वरूपं दर्शयामास दिव्यं विष्णुसमुद्भवम् ।। १.५४"
  },
  {
    "text": "दृष्ट्वा प्रणम्य शिरसा विष्णोर्भगवतः प्रियाम् ।\nसंस्तूय विविधैः स्तोत्रैः कृताञ्जलिरभाषत ।। १.५५"
  },
  {
    "text": "इन्द्रद्युम्न उवाच ।\nका त्वं देविविशालाक्षि विष्णुचिह्नङ्किते शुभे ।\nयाथातथ्येन वै भावं तवेदानीं ब्रवीहि मे ।। १.५६"
  },
  {
    "text": "तस्य तद् वाक्यमाकर्ण्य सुप्रसन्ना सुमङ्गला ।\nहसन्ती संस्मरन् विष्णुं प्रियं ब्राह्मणमब्रवीत् ।।१.५७"
  },
  {
    "text": "श्रीरुवाच\nन मां पश्यन्ति मुनयो देवाः शक्रपुरोगमाः ।\nनारायणात्मिका मेकां मायाऽहं तन्मया परा ।। १.५८"
  },
  {
    "text": "न मे नारायणाद् भेदो विद्यते हि विचारतः ।\nतन्मय्यऽहं परं ब्रह्म स विष्णुः परमेश्वरः ।। १.५९"
  },
  {
    "text": "येऽर्चयन्तीह भूतानामाश्रयं परमेश्वरम् ।\nज्ञानेन कर्मयोगेन न तेषां प्रभवाम्यहम् ।। १.६०"
  },
  {
    "text": "तस्मादनादिनिधनं कर्मयोगपरायणः ।\nज्ञानेनाराधयानन्तं ततो मोक्षमवाप्स्यसि ।। १.६१"
  },
  {
    "text": "इत्युक्तः स मुनिश्रेष्ठ इन्द्रद्युम्नो महामतिः ।\nप्रणम्य शिरसा देवीं प्राञ्जलिः पुनरब्रवीत् ।। १.६२"
  },
  {
    "text": "कथं स भगवानीशः शाश्वतो निष्कलोऽच्युतः ।\nज्ञातुं हि शक्यते देवि ब्रूहि मे परमेश्वरि ।। १.६३"
  },
  {
    "text": "एकमुक्ताऽथ विप्रेण देवी कमलवासिनी ।\nसाक्षान्नारायणो ज्ञानं दास्यतीत्याह तं मुनिम् ।। १.६४"
  },
  {
    "text": "उभाभ्यामथ हस्ताभ्यां संस्पृश्य प्रणतं मुनिम् ।\nस्मृत्वा परात्परं विष्णुं तत्रैवान्तरधीयत ।। १.६५"
  },
  {
    "text": "सोऽपि नारायणं द्रष्टुं परमेण समाधिना ।\nआराधयद्‌धृषीकेशं प्रणतार्तिप्रभञ्जनम् ।। १.६६"
  },
  {
    "text": "ततो बहुतिथे काले गते नारायणः स्वयम् ।\nप्रादुरासीन्महायोगी पीतवासा जगन्मयः ।। १.६७"
  },
  {
    "text": "दृष्ट्वा देवं समायान्तं विष्णुमात्मानमव्ययम् ।\nजानुभ्यामवनिं गत्वा तुष्टाव गरुडध्वजम् ।। १.६८"
  },
  {
    "text": "इन्द्रद्युम्न उवाच ।\nयज्ञेशाच्युत गोविन्द माधवानन्त केशव ।\nकुष्ण विष्णो हृषीकेश तुभ्यं विश्वात्मने नमः ।। १.६९"
  },
  {
    "text": "नमोऽस्तु ते पुराणाय हरये विश्वमूर्तये ।\nसर्गस्थितिविनाशानां हेतवेऽनन्तशक्तये ।। १.७०"
  },
  {
    "text": "निर्गुणाय नमस्तुभ्यं निष्कलायामलात्मने ।\nपुरुषाय नमस्तेस्तु विश्वरूपाय ते नमः ।। १.७१"
  },
  {
    "text": "नमस्ते वासुदेवाय विष्णवे विश्वयोनये ।\nआदिमध्यान्तहीनाय ज्ञानगम्याय ते नमः ।। १.७२"
  },
  {
    "text": "नमस्ते निर्विकाराय निष्प्रपञ्चाय ते नमः ।\nभेदाभेदविहीनाय नमोऽस्त्वानन्दरूपिणे ।। १.७३"
  },
  {
    "text": "नमस्ताराय शान्ताय नमोऽप्रतिहतात्मने ।\nअनन्तमूर्तये तुभ्यममूर्ताय नमो नमः ।। १.७४"
  },
  {
    "text": "नमस्ते परमार्थाय मायातीताय ते नमः ।\nनमस्ते परमेशाय ब्रह्मणे परमात्मने ।। १.७५"
  },
  {
    "text": "नमोऽस्तु ते सुसूक्ष्माय महादेवाय ते नमः ।\nनमः शिवाय शुद्धाय नमस्ते परमेष्ठिने ।। १.७६"
  },
  {
    "text": "त्वयैव सृष्टमखिलं त्वमेव परमा गतिः ।\nत्वं पिता सर्वभूतानां त्वं माता पुरुषोत्तम ।। १.७७"
  },
  {
    "text": "त्वमक्षरं परं धाम चिन्मात्रं व्योम निष्कलम् ।\nसर्वस्याधारमव्यक्तमनन्तं तमसः परम् ।। १.७८"
  },
  {
    "text": "प्रपश्यन्ति परात्मानं ज्ञानदीपेन केवलम् ।\nप्रपद्ये भवतो रूपं तद्विष्णोः परमं पदम् ।। १.७९"
  },
  {
    "text": "एवं स्तुवन्तं भगवान् भूतात्मा भूतभावनः ।\nभाभ्यामथ हस्ताभ्यां पस्पर्श प्रहसन्निव ।। १.८०"
  },
  {
    "text": "स्पृष्टमात्रो भगवता विष्णुना मुनिपुंगवः ।\nयथावत् परमं तत्त्वं ज्ञातवांस्तत्प्रसादतः ।। १.८१"
  },
  {
    "text": "ततः प्रहृष्टमनसा प्रणिपत्य जनार्दनम् ।\nप्रोवाचोन्निद्रपद्माक्षं पीतवाससमच्युतम् ।। १.८२"
  },
  {
    "text": "त्वत्प्रसादादसंदिग्धमुत्पन्नं पुरुषोत्तम ।\nज्ञानं ब्रह्मैकविषयं परमानन्दसिद्धिदम् ।। १.८३"
  },
  {
    "text": "नमो भगवते तुभ्यं वासुदेवाय वेधसे ।\nकिं करिष्यामि योगेश तन्मे वद जगन्मय ।। १.८४"
  },
  {
    "text": "श्रुत्वा नारायणो वाक्यमिन्द्रद्युम्नस्य माधवः ।\nउवाच सस्मितं वाक्यमशेषजगतो हितम् ।। १.८५\nश्रीभगवानुवाच ।"
  },
  {
    "text": "वर्णाश्रमाचारवतां पुंसां देवो महेश्वरः ।\nज्ञानेन भक्तियोगेन पूजनीयो न चान्यथा ।। १.८६"
  },
  {
    "text": "विज्ञाय तत्परं तत्त्वं विभूतिं कार्यकारणम् ।\nप्रवृतिं चापि मे ज्ञात्वा मोक्षार्थोश्वरमर्चयेत् ।। १.८७"
  },
  {
    "text": "सर्वसङ्गान् परित्यज्य ज्ञात्वा मायामयं जगत् ।\nअद्वैतं भावयात्मानं द्रक्ष्यसे परमेश्वरम् ।। १.८८"
  },
  {
    "text": "त्रिविधा भावना ब्रह्मन् प्रोच्यमाना विबोध मे ।\nएका मद्विषया तत्र द्वितीया व्यक्तसंश्रया ।१.८९"
  },
  {
    "text": "अन्या च भावना ब्राह्मी विज्ञेया सा गुणातिगा ।। \nआसामन्यतमां चाथ भावनां भावयेद् बुधः ।१.९०"
  },
  {
    "text": "अशक्तः संश्रयेदाद्यामित्येषा वैदिकी श्रुतिः ।। \nतस्मात् सर्वप्रयत्नेन तन्निष्ठस्तत्परायणः ।१.९१"
  },
  {
    "text": "समाराधय विश्वेशं ततो मोक्षमवाप्स्यसि ।। \nइन्द्रद्युम्न उवाच ।\nकिं तत् परतरं तत्त्वं का विभूतिर्जनार्दन ।१.९२\nभगवान् उवाच ।\nकिं कार्यं कारणं कस्त्वं प्रवृत्तिश्चापि का तव ।। १.९३"
  },
  {
    "text": "परात्परतरं तत्त्वं परं ब्रह्मैकमव्ययम् ।\nनित्यानन्दं स्वयंज्योतिरक्षरं तमसः परम् ।। १.९४"
  },
  {
    "text": "ऐश्वर्यं तस्य यन्नित्यं विभूतिरिति गीयते ।\nकार्यं जगदथाव्यक्तं कारणं शुद्धमक्षरम् ।। १.९५"
  },
  {
    "text": "अहं हि सर्वभूतानामन्तर्यामीश्वरः पुरः ।\nसर्गस्थित्यन्तकर्तृत्वं प्रवृत्तिर्मम गीयते ।। १.९६"
  },
  {
    "text": "एतद् विज्ञाय भावेन यथावदखिलं द्विज ।\nततस्त्वं कर्मयोगेन शाश्वतं सम्यगर्चय ।। १.९७"
  },
  {
    "text": "इन्द्रद्युम्न उवाच ।\nके ते वर्णाश्रमाचारा यैः समाराध्यते परः ।\nज्ञानं च कीदृशं दिव्यं भावनात्रयसंस्थितम् ।। १.९८"
  },
  {
    "text": "कथं सृष्टमिदं पूर्वं कथं संह्रियते पुनः ।\nकियत्यः सृष्टयो लोके वंशा मन्वन्तराणि च ।\nकानि तेषां प्रमाणानि पावनानि व्रतानि च ।। १.९९"
  },
  {
    "text": "तीर्थान्यर्कादिसंस्थानं पृथिव्यायामविस्तरे ।\nकति द्वीपाः समुद्राश्च पर्वताश्च नदीनदाः ।१.१००"
  },
  {
    "text": "ब्रूहि मे पुण्डरीकाक्ष यथावदधुनाऽखिलम् ।। \nश्रीकूर्म उवाच ।\nएवमुक्तोऽथ तेनाहं भक्तानुग्रहकाम्यया ।१.१११"
  },
  {
    "text": "यथावदखिलं सर्वमवोचं मुनिपुंगवाः ।। \nव्याख्यायाशेषमेवेदं यत्पृष्टोऽहं द्विजेन तु ।१.१०२"
  },
  {
    "text": "अनुगृह्य च तं विप्रं तत्रैवान्तर्हितोऽभवम् ।\nसोऽपि तेन विधानेन मदुक्तेन द्विजोत्तमः ।१.१०३"
  },
  {
    "text": "आराधयामास परं भावपूतः समाहितः ।। \nत्यक्त्वा पुत्रादिषु स्नेहं निर्द्वन्द्वो निष्परिग्रहः ।१.१०४"
  },
  {
    "text": "संन्यस्य सर्वकर्माणि परं वैराग्यमाश्रितः ।\nआत्मन्यात्मानमन्वीक्ष्य स्वात्मन्येवाखिलं जगत् ।१.१०५"
  },
  {
    "text": "संप्राप्य भावनामन्त्यां ब्राह्मीमक्षरपूर्विकाम् ।\nअवाप परमं योगं येनैकं परिपश्यति ।१.१०६"
  },
  {
    "text": "यं विनिद्रा जितश्वासाः कांक्षन्ते मोक्षकांक्षिणः ।\nततः कदाचिद्‌ योगीन्द्रो ब्रह्माणं द्रष्टुमव्ययम् ।१.१०७"
  },
  {
    "text": "जगामादित्यनिर्देशान्मानसोत्तरपर्वतम् ।\nआकाशेनैव विप्रेन्द्रो योगैश्वर्यप्रभावतः ।। १.१०८"
  },
  {
    "text": "विमानं सूर्यसंकाशं प्रादुर्भूतमनुत्तमम् ।\nअन्वगच्छन् देवगणा गन्धर्वाप्सरसां गणाः ।१.१०९"
  },
  {
    "text": "दृष्ट्वाऽन्ये पथि योगीन्द्रं सिद्धा ब्रह्मर्षयो ययुः ।\nततः स गत्वा तु गिरिं विवेश सुरवन्दितम् ।१.११०"
  },
  {
    "text": "स्थानं तद्‌योगिभिर्जुष्टं यत्रास्ते परमः पुमान् .\nसंप्रान्य परमं स्थानं सूर्यायुतसमप्रभम् ।१.१११"
  },
  {
    "text": "विवेश चान्तर्भवनं देवानां च दुरासदम् ।\nविचिन्तयामास परं शरण्यं सर्वदेहिनाम् ।१.११२"
  },
  {
    "text": "अनादिनिधनं देवं देवदेवं पितामहम् ।\nततः प्रादुरभूत् तस्मिन् प्रकाशः पर१.११३माद्भुतः ।"
  },
  {
    "text": "तन्मध्ये पुरुषं पूर्वमपश्यत् परमं पदम् ।।\nमहान्तं तेजसो राशिमगम्यं ब्रह्मविद्विषाम् ।१.११४"
  },
  {
    "text": "चतुर्मुखमुदाराङ्गमर्चिभिरुपशोभितम् ।\nसोऽपि योगिनमन्वीक्ष्य प्रणमन्तमुपस्थितम् ।१.११५"
  },
  {
    "text": "प्रत्युद्‌गम्य स्वयं देवो विश्वात्मा परिषस्वजे ।\nपरिष्वक्तस्य देवेन द्विजेन्द्रस्याथ देहतः ।१.११६"
  },
  {
    "text": "निर्गत्य महती ज्योत्स्ना विवेशादित्यमण्डलम् ।\nऋग्यजुः सामसंज्ञं तत् पवित्रममलं पदम् ।। १.११७"
  },
  {
    "text": "हिरण्यगर्भो भगवान् यत्रास्ते हव्यकव्यभुक् ।\nद्वारं तद् योगिनामाद्यं वेदान्तेषु प्रतिष्ठितम् ।१.११८"
  },
  {
    "text": "ब्रह्मतेजोमयं श्रीमन्निष्ठा चैव मनीषिणाम् ।\nदृष्टमात्रो भगवता ब्रह्मणाऽर्चिर्मयो मुनिः ।१.११९"
  },
  {
    "text": "अपश्यदैश्वरं तेजः शान्तं सर्वत्रगं शिवम् ।\nस्वात्मानमक्षरं व्योम यत्र विष्णोः परमं पदम् ।१.१२०"
  },
  {
    "text": "आनन्दमचलं ब्रह्म स्थानं तत्पारमेश्वरम् ।\nसर्वभूतात्मभूतः स्थः परमैश्वर्यमास्थितः ।१.१२१"
  },
  {
    "text": "प्राप्तवानात्मनो धाम यत्तन्मोक्षाख्यमव्ययम् ।\nतस्मात् सर्वप्रयत्नेन वर्णाश्रमविधौ स्थितः ।१.१२२"
  },
  {
    "text": "समाश्रित्यान्तिमं भावं मायां लक्ष्मीं तरेद् बुधः ।\nसूत उवाच ।\nव्याहृता हरिणा त्वेवं नारादाद्या महर्षयः ।१.१२३"
  },
  {
    "text": "शक्रेण सहिताः सर्वे पप्रच्छुर्गरुडध्वजम् ।\nऋषय ऊचुः ।\nदेवदेव हृषीकेश नाथ नारायणामल ।१.१२४"
  },
  {
    "text": "तद् वदाशेषमस्माकं यदुक्तं भवता पुरा .\nइन्द्रद्युम्नाय विप्रया ज्ञानं धर्मादिगोचरम् । १.१२५"
  },
  {
    "text": "शुश्रूषुश्चाप्ययं शक्रः सखा तव जगन्मय ।\nततः स भगवान् विष्णुः कूर्मरूपी जनार्दनः ।१.१२६"
  },
  {
    "text": "रसातलगतो देवो नारदाद्यैर्महर्षिभिः ।\nपृष्टः प्रोवाच सकलं पुराणं कौर्ममुत्तमम् ।१.१२७"
  },
  {
    "text": "सन्निधौ देवराजस्य तद् वक्ष्ये भवतामहम् ।\nधन्यं यशस्यमायुष्यं पुण्यं मोक्षप्रदं नृणाम् ।१.१२८"
  },
  {
    "text": "पुराणश्रवणं विप्राः कथनं च विशेषतः ।\nश्रुत्वा चाध्यायमेवैकं सर्वपापैः प्रमुच्यते ।१.१२९"
  },
  {
    "text": "उपाख्यानमथैकं वा ब्रह्मलोके महीयते ।\nइदं पुराणं परमं कौर्मं कूर्मस्वरूपिणा १३०"
  },
  {
    "text": "उक्तं देवाधिदेवेन श्रद्धातव्यं द्विजातिभिः ।१३१"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे \nइन्द्रद्युम्नमोक्ष वर्णनं नाम प्रथमोऽध्यायः ।।"
  }
]
[
  {
    "text": "ऋषय ऊचुः ।\nअतीतानागतानीह यानि मन्वन्तराणि तु ।\nतानि त्वं कथयास्माकं व्यासांश्च द्वापरे युगे ।।५१.१"
  },
  {
    "text": "वेदशाखाप्रणयनं देवदेवस्य धीमतः ।\nतथावतारान् धर्मार्थमीशानस्य कलौ युगे ।। ५१.२"
  },
  {
    "text": "कियन्तो देवदेवस्य शिष्याः कलियुगेऽपि वै ।\nएतत् सर्वं समासेन सूत वक्तुमिहार्हसि ।। ५१.३"
  },
  {
    "text": "सूत उवाच ।\nमनुः स्वायंभुवः पूर्वं ततः स्वारोचिषो मनुः ।\nउत्तमस्तामसश्चैव रैवतश्चाक्षुषस्तथा ।। ५१.४"
  },
  {
    "text": "षडेते मनवोऽतीताः सांप्रतं तु रवेः सुतः ।\nवैवस्वतोऽयं यस्यैतत् सप्तमं वर्त्ततेऽन्तरम् ।।५१.५"
  },
  {
    "text": "स्वायंभुवं तु कथितं कल्पादावन्तरं मया ।\nअत ऊर्ध्वं निबोधध्वं मनोः स्वारोचिषस्य तु ।। ५१.६"
  },
  {
    "text": "पारावताश्च तुषिता देवाः स्वारोचिषेऽन्तरे ।\nविपश्चिन्नाम देवेन्द्रो बभूवासुरसूदनः ।। ५१.७"
  },
  {
    "text": "ऊर्ज्जस्तम्भस्तथा प्राणो दान्तोऽथ वृषभस्तथा ।\nतिमिरश्चार्वरीवांश्च सप्त सप्तर्षयोऽभवन् ।। ५१.८"
  },
  {
    "text": "चैत्रकिंपुरुषाद्याश्च सुताः स्वारोचिषस्य तु ।\nद्वितीयमेतदाख्यातमन्तरं श्रृणु चोत्तमम् ।। ५१.९"
  },
  {
    "text": "तृतीयेऽप्यन्तरे विप्रा उत्तमो नाम वै मनुः ।\nसुशान्तिस्तत्र देवेन्द्रो बभूवामित्रकर्षणः ।। ५१.१०"
  },
  {
    "text": "सुधामानस्तथा सत्यः शिवाश्चाथ प्रतर्दनाः ।\nवशवर्त्तिनश्च पञ्चैते गणा द्वादशकाः स्मृताः ।। ५१.११"
  },
  {
    "text": "रजोर्ध्वश्चोर्ध्वबाहुश्च सवनश्चानघस्तथा ।\nसुतपाः शुक्र इत्येते सप्त सप्तर्षयोऽभवन् ।। ५१.१२"
  },
  {
    "text": "तामसस्यान्तरे देवाः सुरायासहरास्तथा ।\nसत्याश्च सुधियश्चैव सप्तविंशतिका गणाः ।। ५१.१३"
  },
  {
    "text": "शिबिरिन्द्रस्तथैवासीच्छतयज्ञोपलक्षणः ।\nबभूव शंकरे भक्तो महादेवार्चने रतः ।। ५१.१४"
  },
  {
    "text": "ज्योतिर्द्धर्मा पृथुः काव्यश्चैत्रोग्निर्वनकस्तथा ।\nपीवरस्त्वृषयो ह्येते सप्त तत्रापि चान्तरे ।। ५१.१५"
  },
  {
    "text": "पञ्चमे चापि विप्रेन्द्रा रैवतो नाम नामतः ।\nमनुर्वसुश्च तत्रेन्द्रो बभूवासुरमर्दनः ।। ५१.१६"
  },
  {
    "text": "अमिता भूतयस्तत्र वैकुण्ठाश्च सुरोत्तमाः ।\nएते देवगणास्तत्र चतुर्दश चतुर्दश ।। ५१.१७"
  },
  {
    "text": "हिरण्यरोमा वेदश्रीरूर्ध्वबाहुस्तथैव च ।\nवेदबाहुः सुधामा च पर्जन्यश्च महामुनिः ।५१.१८"
  },
  {
    "text": "एते सप्तर्षयो विप्रास्तत्रासन् रैवतेऽन्तरे ।\nस्वारोचिषश्चोत्तमश्च तामसो रैवतस्तथा ।५१.१९"
  },
  {
    "text": "प्रियव्रतान्वया ह्येते चत्वारो मनवः स्मृताः ।\nषष्ठे मन्वन्तरे चासीच्चाक्षुषस्तु मनुर्द्विजाः ।५१.२०"
  },
  {
    "text": "मनोजवस्तथैवेन्द्रो देवानपि निबोधतः ।\nआद्याः प्रसूता भाव्याश्च पृथुनाश्च दिवौकसः ।५१.२१"
  },
  {
    "text": "महानुभावा लेख्याश्च पञ्चैते हृष्टका गणाः ।\nसुमेधा विरजाश्चैव हविष्मानुत्तमो मधुः ।५१.२२"
  },
  {
    "text": "अतिनामा सविष्णुश्च सप्तासन्नृषयः शुभाः ।\nविवस्वतः सुतो विप्राः श्राद्धदेवो महाद्युतिः ।५१.२३"
  },
  {
    "text": "मनुः संवर्तनो विप्राः सांप्रतं सप्तमेऽन्तरे ।\nआदित्या वसवो रुद्रा देवास्तत्र मरुद्‌गणाः ।५१.२४"
  },
  {
    "text": "पुरंदरस्तथैवेन्द्रो बभूव परवीरहा ।\nवसिष्ठः कश्यपश्चात्रिर्जमदग्निश्च गौतमः ।५१.२५"
  },
  {
    "text": "विश्वामित्रो भरद्वाजः सप्त सप्तर्षयोऽभवन् ।\nविष्णुशक्तिरनौपम्या सत्त्वोद्रिक्ता स्थिता स्थितौ ।५१.२६"
  },
  {
    "text": "तदंशभूता राजानः सर्वे च त्रिदिवौकसः ।\nस्वायंभुवेऽन्तरे पूर्वम् प्रकृत्यां मानसः सुतः ।५१.२७"
  },
  {
    "text": "रुचेः प्रजापतेर्यज्ञस्तदंशेनाभवद् द्विजाः ।\nततः पुनरसौ देवः प्राप्ते स्वारोचिषेऽन्तरे ।५१.२८"
  },
  {
    "text": "तुषितायां समुत्पन्नस्तुषितैः सह दैवतैः ।\nउत्तमेऽप्यन्तरे विष्णुः सत्यैः सह सुरोत्तमैः ।५१.२९"
  },
  {
    "text": "सत्यायामभवत् सत्यः सत्यरूपो जनार्दनः ।\nतामसस्यान्तरे चैव संप्राप्ते पुनरेव हि ।५१.३०"
  },
  {
    "text": "हर्यायां हरिभिर्देवैर्हरिरेवाभवद्धरिः ।\nरैवतेऽप्यन्तरे चैव संभूत्यां मानसोऽभवत् ।५१.३१"
  },
  {
    "text": "संभूतो मानसैः सार्द्धं देवैः सह महाद्युतिः ।\nचाक्षुषेऽप्यन्तरे चैव वैकुण्ठः पुरुषोत्तमः ।५१.३२"
  },
  {
    "text": "विकुण्ठायामसौ जज्ञे वैकुण्ठैर्दैवतैः सह ।\nमन्वन्तरेऽच संप्राप्ते तथा वैवस्वतेऽन्तरे ।५१.३३"
  },
  {
    "text": "वामनः कश्यपाद् विष्णुरदित्यां संबभूव ह ।\nत्रिभिः क्रमैरिमाँल्लोकाञ्जित्वा येन महात्मना ।५१.३४"
  },
  {
    "text": "पुरंदराय त्रैलोक्यं दत्तं निहतकण्टकम् ।\nइत्येतास्तनवस्तस्य सप्त मन्वन्तरेषु वै ।५१.३५"
  },
  {
    "text": "सप्त चैवाभवन् विप्रा याभिः सङ्कर्षिताः प्रजाः ।\nयस्माद् विश्वमिदं कृत्स्नं वामनेन महात्मना ।५१.३६"
  },
  {
    "text": "तस्मात् सर्वैः स्मृतो विष्णु र्विधेर्द्धातोः प्रवेशनात् ।\nएष सर्वं सृजत्यादौ पाति हन्ति च केशवः ।५१.३७"
  },
  {
    "text": "भूतान्तरात्मा भगवान् नारायण इति श्रुतिः ।\nएकांशेन जगत् सर्वं व्याप्य नारायणः स्थितः ।५१.३८"
  },
  {
    "text": "चतुर्द्धा संस्थितो व्यापी सगुणो निर्गुणोऽपि च ।\nएका भगवतो मूर्त्तिर्ज्ञानरूपा शिवाऽमला ।५१.३९"
  },
  {
    "text": "वासुदेवाभिधाना सा गुणातीता सुनिष्कला ।\nद्वितीया कालसंज्ञाऽन्या तामसी शिवसंज्ञिता ।५१.४०"
  },
  {
    "text": "निहन्ति सकलं चान्ते वैष्णवी परमा तनुः ।\nसत्त्वोद्रिक्ता तथैवान्या प्रद्युम्नेति च संज्ञिता ।५१.४१"
  },
  {
    "text": "जगत् स्थापयते सर्वं स विष्णुः प्रकृतिर्ध्रुवा ।\nचतुर्थी वासुदेवस्य मूर्त्तिर्ब्राह्मेति संज्ञिता ।५१.४२"
  },
  {
    "text": "राजसी चानिरुद्धस्य पुरषः सृष्टिकारिता ।\nयः स्वपित्यखिलं भूत्वा प्रद्युम्नेन सह प्रभुः ।५१.४३"
  },
  {
    "text": "नारायणाख्यो ब्रह्माऽसौ प्रजासर्गं करोति सः ।\nया सा नारायणतनुः प्रद्युम्नाख्या मुनीश्वरः ।५१.४४"
  },
  {
    "text": "तया संमोहयेद् विश्वं सदेवासुरमानुषम् ।\nसैव सर्वजगन्मूर्तिः प्रकृतिः परिकीर्त्तिता ।५१.४५"
  },
  {
    "text": "वासुदेवो ह्यनन्तात्मा केवलो निर्गुणो हरिः ।\nप्रधानं पुरुषः कालसत्त्वत्रयमनुत्तमम् ।५१.४६"
  },
  {
    "text": "वासुदेवात्मकं नित्यमेतद् विज्ञाय मुच्यते ।\nएकं चेदं चतुष्पादं चतुर्द्धा पुनरच्युतः ।५१.४७"
  },
  {
    "text": "बिभेद वासुदेवोऽसौ प्रद्युम्नो हरिरव्ययः ।\nकृष्णद्वैपायनो व्यासो विष्णुर्नारायणः स्वयम् ।५१.४८"
  },
  {
    "text": "अपान्तरतमाः पूर्वं स्वेच्छया भगवान्हरिः ।\nअनाद्यन्तं परं ब्रह्म न देवा नर्षयो विदुः ।५१.४९"
  },
  {
    "text": "एकोऽयं वेद भगवान् व्यासो नारायणः प्रभुः ।\nइत्येतद् विष्णुमाहात्म्यमुक्तं वो मुनिपुंगवाः ।\nएतत् सत्यं पुनः सत्यमेवं ज्ञात्वा न मुह्यति ।। ५१.५०"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे एकपञ्चाशोऽध्यायः ।।"
  }
]
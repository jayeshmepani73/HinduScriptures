[
  {
    "text": "श्रीकूर्म उवाच ।\nअन्दके निगृहीते वै प्रह्लादस्य महात्मनः ।\nविरोचनो नाम सुतो बभूव नृपतिः सुतः ।। १७.१"
  },
  {
    "text": "देवाञ्जित्वा सदेवेन्द्रान बहून् वर्षान् महासुरः ।\nपालयामास धर्मेण त्रैलोक्यं सचराचरम् ।। १७.२"
  },
  {
    "text": "तस्यैवं वर्तमानस्य कदाचिद् विष्णुचोदितः ।\nसनत्कुमारो भगवान् पुरं प्राप महामुनिः ।। १७.३"
  },
  {
    "text": "दृष्ट्वा सिहासनगतो ब्रह्मपुत्रं महासुरः ।\nननामोत्थाय शिरसा प्राञ्जलिर्वाक्यमब्रवीत् ।। १७.४"
  },
  {
    "text": "धन्योऽस्म्यनुगृहीतोऽस्मि संप्राप्तो मे पुरातनः ।\nयोगीश्वरोऽद्य भगवान् यतोऽसौ ब्रह्मवित् स्वयम् ।। १७.५"
  },
  {
    "text": "किमर्थमागतो ब्रह्मन् स्वयं देवः पितामहः ।\nब्रूहि मे ब्रह्मणः पुत्र किं कार्यं करवाण्यहम् ।। १७.६"
  },
  {
    "text": "सोऽब्रवीद् भगवान् देवो धर्मयुक्तं महासुरम् ।\nद्रष्टुमभ्यागतोऽहं वै भवन्तं भाग्यवानसि ।। १७.७"
  },
  {
    "text": "सुदुर्लभा नीतिरेषा दैत्यानां दैत्यसत्तम ।\nत्रिलोके धार्मिको नूनं त्वादृशोऽन्यो न विद्यते ।। १७.८"
  },
  {
    "text": "इत्युक्तोऽसुरराजस्तु पुनः प्राह महामुनिम् ।\nधर्माणां परमं धर्मं ब्रूहि मे ब्रह्मवित्तम ।। १७.९"
  },
  {
    "text": "सोऽब्रवीद् भगवान् योगी दैत्येन्द्राय महात्मने ।\nसर्वगुह्यतमं धर्ममात्मज्ञानमनुत्तमम् ।। १७.१०"
  },
  {
    "text": "स लब्ध्वा परमं ज्ञानं दत्त्वा च गुरुदक्षिणाम् ।\nनिधाय पुत्रे तद्राज्यं योगाभ्यासरतोऽभवत् ।। १७.११"
  },
  {
    "text": "स तस्य पुत्रो मतिमान् बलिर्नाम महासुरः ।\nब्रह्मण्यो धार्मिकोऽत्यर्थं विजिग्येऽथ पुरंदरम् ।। १७.१२"
  },
  {
    "text": "कृत्वा तेन महद् युद्धं शक्रः सर्वामरैर्वृतः ।\nजगाम निर्जितो विष्णुं देवं शरणमच्युतम् ।। १७.१३"
  },
  {
    "text": "तदन्तरेऽदितिर्देवी देवमाता सुदुः खिता ।\nदैत्येन्द्राणां वधार्थाय पुत्रो मे स्यादिति स्वयम् ।। १७.१४"
  },
  {
    "text": "तताप सुमहद् घोरं तपोराशिस्तपः परम् ।\nप्रपन्ना विष्णुमव्यक्तं शरण्यं शरणं हरिम् ।। १७.१५"
  },
  {
    "text": "कृत्वा हृत्पद्मकिञ्जल्के निष्कलं परमं पदम् ।\nवासुदेवमनाद्यन्तमानन्दं व्योम केवलम् ।। १७.१६"
  },
  {
    "text": "प्रसन्नो भगवान् विष्णुः शङ्खचक्रगदाधरः ।\nआविर्बभूव योगात्मा देवमातुः पुरो हरिः ।। १७.१७"
  },
  {
    "text": "दृष्ट्वा समागतं विष्णुमदितिर्भक्तिसंयुता ।\nमेने कृतार्थमात्मानं तोषयामास केशवम् ।। १७.१८"
  },
  {
    "text": "अदितिरुवाच ।\nजयाशेषदुःखौघनाशैकहेतो \nजयानन्तमाहात्म्ययोगाभियुक्त ।\nजयानादिमध्यान्तविज्ञानमूर्त्ते\nजयाशेषकल्पामलानन्दरूप ।। १७.१९"
  },
  {
    "text": "नमो विष्णवे कालरूपाय तुभ्यं\nनमो नारसिंहाय शेषाय तुभ्यम् ।\nनमः कालरुद्राय संहारकर्त्रे \nनमो वासुदेवाय तुभ्यं नमस्ते ।। १७.२०"
  },
  {
    "text": "नमो विश्वमायाविधानाय तुभ्यं \nनमो योगगम्याय सत्याय तुभ्यम् ।\nनमो धर्मविज्ञाननिष्ठाय तुभ्यं\nनमस्ते वराहाय भूयो नमस्ते ।। १७.२१"
  },
  {
    "text": "नमस्ते सहस्त्रार्कचन्द्राभमूर्त्ते\nनमो वेदविज्ञानधर्माभिगम्य ।\nनमो देवदेवादिदेवाय तुभ्यं\nप्रभो विश्वयोनेऽथ भूयो नमस्ते ।। १७.२२"
  },
  {
    "text": "नमः शंभवे सत्यनिष्ठाय तुभ्यं\nनमो हेतवे विश्वरूपाय तुभ्यम् ।\nनमो योगपीठान्तरस्थाय तुभ्यं \nशिवायैकरूपाय भूयो नमस्ते ।। १७.२३"
  },
  {
    "text": "एवं स भगवान् कृष्णो देवमात्रा जगन्मयः ।\nतोषितश्छंदयामास वरेण प्रहसन्निव ।। १७.२४"
  },
  {
    "text": "प्रणम्य शिरसा भूमौ सा वब्रे वरमुत्तमम् ।\nत्वामेव पुत्रं देवानां हिताय वरये वरम् ।। १७.२५"
  },
  {
    "text": "तथास्त्वित्याह भगवान् प्रपन्नजनवत्सलः ।\nदत्त्वा वरानप्रमेयस्तत्रैवान्तरधीयत ।। १७.२६"
  },
  {
    "text": "ततो बहुतिथे काले भगवन्तं जनार्दनम् ।\nदधार गर्भं देवानां माता नारायणं स्वयम् ।। १७.२७"
  },
  {
    "text": "समाविष्टे हृषीकेशे देवमातुरथोदरम् ।\nउत्पाता जज्ञिरे घोरा बलेर्वैरोचनेः पुरे ।। १७.२८"
  },
  {
    "text": "निरीक्ष्य सर्वानुत्पातान् दैत्येन्द्रो भयविह्वलः ।\nप्रह्लादमसुरं वृद्धं प्रणम्याह पितामहम् ।। १७.२९"
  },
  {
    "text": "बलिरुवाच ।\nपितामह महाप्राज्ञ जायन्तेऽस्मत्पुरेऽधुना ।\nकिमुत्पातो भवेत् कार्यमस्माकं किंनिमित्तकाः ।। १७.३०"
  },
  {
    "text": "निशम्य तस्य वचनं चिरं ध्यात्वा महासुरः ।\nनमस्कृत्य हृषीकेशमिदं वचनमब्रवीत् ।। १७.३१"
  },
  {
    "text": "प्रह्लाद उवाच ।\nयो यज्ञैरिज्यते विष्णुर्यस्य सर्वमिदं जगत् ।\nदधारासुरनाशार्थं माता तं त्रिदिवौकसाम् ।। १७.३२"
  },
  {
    "text": "यस्मादभिन्नं सकलं भिद्यते योऽखिलादपि ।\nस वासुदेवो देवानां मातुर्देहं समाविशत् ।। १७.३३"
  },
  {
    "text": "न यस्य देवा जानन्ति स्वरूपं परमार्थतः ।\nस विष्णुरदितेर्देहं स्वेच्छयाऽद्य समाविशत् ।। १७.३४"
  },
  {
    "text": "यस्माद् भवन्ति भूतानि यत्र संयान्ति संक्षयम् ।\nसोऽवतीर्णो महायोगी पुराणपुरुषो हरिः ।। १७.३५"
  },
  {
    "text": "न यत्र विद्यते नामजात्यादिपरिकल्पना ।\nसत्तामात्रात्मरूपोऽसौ विष्णुरंशेन जायते ।। १७.३६"
  },
  {
    "text": "यस्य सा जगतां माता शक्तिस्तद्धर्मधारिणी ।\nमाया भगवती लक्ष्मीः सोऽवतीर्णो जनार्दनः ।। १७.३७"
  },
  {
    "text": "यस्य सा तामसी मूर्त्तिः शंकरो राजसी तनुः ।\nब्रह्मा संजायते विष्णुरंशेनैकेन सत्त्वभृत् ।। १७.३८"
  },
  {
    "text": "इत्थं विचिन्त्य गोविन्दं भक्तिनम्रेण चेतसा ।\nतमेव गच्छ शरणं ततो यास्यसि निर्वृतिम् ।। १७.३९"
  },
  {
    "text": "ततः प्रह्लादवचनाद् बलिर्वैरोचनिर्हरिम् ।\nजगाम शरणं विश्वं पालयामास धर्मतः ।। १७.४०"
  },
  {
    "text": "काले प्राप्ते महाविष्णुं देवानां हर्षवर्द्धनम् ।\nअसूत कश्यपाच्चैनं देवमाताऽदितिः स्वयम् ।। १७.४१"
  },
  {
    "text": "चतुर्भुजं विशालाक्षं श्रीवत्साङ्कितवक्षसम् ।\nनीलमेघप्रतीकाशं भ्राजमानं श्रियावृतम् ।। १७.४२"
  },
  {
    "text": "उपतस्थुः सुराः सर्वे सिद्धाः साध्याश्च चारणाः ।\nउपेन्द्र इन्द्रप्रमुखा ब्रह्मा चर्षिगणैर्वृतः ।। १७.४३"
  },
  {
    "text": "कृतोपनयनो वेदानध्यैष्ट भगवान् हरिः ।\nसमाचारं भरद्वाजात् त्रिलोकाय प्रदर्शयन् ।। १७.४४"
  },
  {
    "text": "एवं हि लौकिकं मार्गं प्रदर्शयति स प्रभुः ।\nस यत् प्रमाणं कुरुते लोकस्तदनुवर्तते ।। १७.४५"
  },
  {
    "text": "ततः कालेन मतिमान् बलिर्वैरोचनिः स्वयम् ।\nयज्ञैर्यज्ञेश्वरं विष्णुमर्चयामास सर्वगम् ।। १७.४६"
  },
  {
    "text": "ब्राह्मणान् पूजयामास दत्त्वा बहुतरं धनम् ।\nब्रह्मर्षयः समाजग्मुर्यज्ञवाटं महात्मनः ।। १७.४७"
  },
  {
    "text": "विज्ञाय विष्णुर्भगवान् भरद्वाजप्रचोदितः ।\nआस्थाय वामनं रूपं यज्ञदेशमथागमत् ।। १७.४८"
  },
  {
    "text": "कृष्णाजिनोपवीताङ्ग आषाढेन विराजितः ।\nब्राह्मणो जटिलो वेदानुद्‌गिरन् भस्ममण्डितः ।। १७.४९"
  },
  {
    "text": "संप्राप्यासुरराजस्य समीपं भिक्षुको हरिः ।\nस्वपद्भ्यां क्रमितं देशमयाचत बलिं त्रिभिः ।। १७.५०"
  },
  {
    "text": "प्रक्षाल्य चरणौ विष्णोर्बलिर्भावसमन्वितः ।\nआचामयित्वा भृङ्गारमादाय स्वर्णनिर्मितम् ।। १७.५१"
  },
  {
    "text": "दास्ये तवेदं भवते पदत्रयं\nप्रीणातु देवो हरिरव्ययाकृतिः ।\nविचिन्त्य देवस्य कराग्रपल्लवे \nनिपातयामास जलं सुशीतलम् ।। १७.५२"
  },
  {
    "text": "विचक्रमे पृथिवीमेष चैता-\nमथान्तरिक्षं दिवमादिदेवः ।\nव्यपेतरागं दितिजेश्वरं तं \nप्रकर्तुकामः शरणं प्रपन्नम् ।। १७.५३"
  },
  {
    "text": "आक्रम्य लोकत्रयमीशपादः\nप्राजापत्याद् ब्रह्मलोकं जगाम ।\nप्रणेमुरादित्यसहस्त्रकल्पं\nये तत्र लोके निवसन्ति सिद्धाः ।। १७.५४"
  },
  {
    "text": "अथोपतस्थे भगवाननादिः\nपितामहास्तोषयामास विष्णुम् ।\nभित्त्वा तदण्डस्य कपालमूर्ध्वं\nजगाम दिव्याभरणानि भूयः ।। १७.५५"
  },
  {
    "text": "अथाण्डभेदान्निपपात शीतलं \nमहाजलं तत् पुण्यकृद्भिश्चजुष्टम् ।\nप्रवर्तते चापि सरिद्वरा तदा \nगङ्गेत्युक्त्वा ब्रह्मणा व्योमसंस्था ।। १७.५६"
  },
  {
    "text": "गत्वा महान्तं प्रकृतिं प्रधानं\nब्रह्माणमेकं पुरुषं स्वबीजम् ।\nअतिष्ठदीशस्य पदं तदव्ययं\nदृष्ट्वा देवास्तत्र तत्र स्तुवन्ति ।। १७.५७"
  },
  {
    "text": "आलोक्य तं पुरुषं विश्वकायं \nमहान् बलिर्भक्तियोगेन विष्णुम् ।\nननाम नारायणमेकमव्ययं\nस्वचेतसा यं प्रणमन्ति वेदाः ।। १७.५८"
  },
  {
    "text": "तमब्रवीद् भगवानादिकर्त्ता\nभूत्वा पुनर्वामनो वासुदेवः ।\nममैव दैत्याधिपतेऽधुनेदं\nलोकत्रयं भवता भावदत्तम् ।। १७.५९"
  },
  {
    "text": "प्रणम्य मूर्ध्ना पुनरेव दैत्यो\nनिपातयामास जलं कराग्रे ।\nदास्ये तवात्मानमनन्तधाम्ने \nत्रिविक्रमायामितविक्रमाय ।। १७.६०"
  },
  {
    "text": "प्रगृह्य सूनोरपि संप्रदत्तं \nप्रह्लादसूनोरथ शङ्खपाणिः ।\nजगाद दैत्यं जगदन्तरात्मा\nपातालमूलं प्रविशेति भूयः ।। १७.६१"
  },
  {
    "text": "समास्यतां भवता तत्र नित्यं \nभुक्त्वा भोगान् देवतानामलभ्यान् ।\nध्यायस्व मां सततं भक्तियोगात् \nप्रवेक्ष्यसे कल्पदाहे पुनर्माम् ।। १७.६२"
  },
  {
    "text": "उक्त्वैवं दैत्यसिंहं तं विष्णुः सत्यपराक्रमः ।\nपुरंदराय त्रैलोक्यं ददौ विष्णुरुरुक्रमः ।। १७.६३"
  },
  {
    "text": "संस्तुवन्ति महायोगं सिद्धा देवर्षिकिन्नराः ।\nब्रह्मा शक्रोऽथ भगवान् रुद्रादित्यमरुद्‌गणाः ।। १७.६४"
  },
  {
    "text": "कृत्वैतदद्‌भुतं कर्म विष्णुर्वामनरूपधृक् ।\nपश्यतामेव सर्वेषां तत्रैवान्तरधीयत ।। १७.६५"
  },
  {
    "text": "सोऽपि दैत्यवरः श्रीमान् पातालं प्राप चोदितः ।\nप्रह्लादेनासुरवरैर्विष्णु भक्तस्तुतत्परः ।। १७.६६"
  },
  {
    "text": "अपृच्छद् विष्णुमाहात्मयं भक्तियोगमनुत्तमम् ।\nपूजाविधानं प्रह्लादं तदाहासौ चकार सः ।। १७.६७"
  },
  {
    "text": "अथ रथचरणंसशङ्खपाणिं\nसरसिजोलचनमीशमप्रमेयम् ।\nशरणमुपपयौ स भावयोगात् \nप्रणयगतिं प्रणिधाय कर्मयोगम् ।। १७.६८"
  },
  {
    "text": "एष वः कथितो विप्रा वामनस्य पराक्रमः ।\nस देवकार्याणि सदा करोति पुरुषोत्तमः ।। १७.६९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे सप्तदशोऽध्याय।।"
  }
]
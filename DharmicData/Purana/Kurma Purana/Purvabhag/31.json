[
  {
    "text": "ऋषय ऊचुः ।\nप्राप्य वाराणसीं दिव्यां कृष्णद्वैपायनो मुनिः ।\nकिमकार्षीन्महाबुद्धिः श्रोतुं कौतूहलं हि नः ।। ३१.१"
  },
  {
    "text": "सूत उवाच ।\nप्राप्य वाराणसीं दिव्यामुपस्पृश्य महामुनिः ।\nपूजयामास जाह्नव्यां देवं विश्वेश्वरं शिवम् ।। ३१.२"
  },
  {
    "text": "तमागतं मुनिं दृष्ट्वा तत्र ये निवसन्ति वै ।\nपूजयाञ्चक्रिरे व्यासं मुनयो मुनिपुंगवम् ।। ३१.३"
  },
  {
    "text": "पप्रच्छुः प्रणताः सर्वे कथाः पापविनाशनीम् ।\nमहादेवाश्रयाः पुण्यां मोक्षधर्मान् सनातनान् ।। ३९.४"
  },
  {
    "text": "स चापि कथयामास सर्वज्ञो भगवानृषिः ।\nमाहात्म्यं देवदेवस्य धर्मान् वेदनिदर्शितान् ।। ३१.५"
  },
  {
    "text": "तेषां मध्ये मुनीन्द्राणां व्यासशिष्यो महामुनिः ।\nपृष्टवान् जैमिनिर्व्यासं गूढमर्थं सनातनम् ।। ३१.६"
  },
  {
    "text": "जैमिनिरुवाच ।\nभगवन् संशयञ्चैकं छेत्तुमर्हसि तत्त्ववित् ।\nन विद्यते ह्यविदितं भवता परमर्षिणः ।। ३१.७"
  },
  {
    "text": "केचिद् ध्यानं प्रशंसन्ति धर्ममेवापरे जनाः ।\nअन्ये सांख्यं तथा योगं तपस्त्वन्ये महर्षयः ।। ३१.८"
  },
  {
    "text": "ब्रह्मचर्यमथो मौनमन्ये प्राहुर्महर्षयः ।\nअहिंसां सत्यमप्यन्ये संन्यासमपरे विदुः ।। ३१.९"
  },
  {
    "text": "केचिद् दयां प्रशंसन्ति दानमध्ययनं तथा ।\nतीर्थयात्रां तथा केचिदन्ये चेन्द्रियनिग्रहम् ।। ३१.१०"
  },
  {
    "text": "किमेतेषां भवेज्ज्यायः प्रब्रूहि मुनिपुंगव ।\nयदि वा विद्यतेऽप्यन्यद् गुह्यं तद्वक्तुमर्हसि ।। ३१.११\nश्रुत्वा स जैमिनेर्वाक्यं कृष्णद्वैपायनो मुनिः ।\nप्राह गम्भीरया वाचा प्रणम्य वृषकेतनम् ।। ३१.१२"
  },
  {
    "text": "साधु साधु महाभाग यत्पृष्टं भवता मुने ।\nवक्ष्ये गुह्यतमाद् गुह्यं श्रुण्वन्त्वन्ये महर्षयः ।। ३१.१३"
  },
  {
    "text": "ईश्वरेण पुरा प्रोक्तं ज्ञानमेतत् सनातनम् ।\nगूढमप्राज्ञविद्विष्टं सेवितं सूक्ष्मदर्शिभिः ।। ३१.१४"
  },
  {
    "text": "नाश्रद्दधाने दातव्यं नाभक्ते परमेष्ठिनः ।\nन वेदविदुषे देयं ज्ञानानां ज्ञानमुत्तमम् ।। ३१.१५"
  },
  {
    "text": "मेरुश्रृङ्गे महा देवंमीशानं त्रिपुरद्विषम् ।\nदेवासनगता देवी महादेवमपृच्छत ।। ३१.१६"
  },
  {
    "text": "देव्युवाच ।\nदेवदेव महादेव भक्तानामार्त्तिनाशन ।\nकथं त्वां पुरुषो देवमचिरादेव पश्यति ।। ३१.१७"
  },
  {
    "text": "सांख्ययोगस्तथा ध्यानं कर्मयोगोऽथ वैदिकः ।\nआयासबहुलान्याहुर्यानि चान्यानि शंकर ।। ३१.१८"
  },
  {
    "text": "येन विब्रान्तचित्तानां योगिनां कर्मिणामपि ।\nदृश्यो हि भगवान् सूक्ष्मः सर्वेषामपि देहिनाम् ।। ३१.१९"
  },
  {
    "text": "एतद् गुह्यतमं ज्ञानं गूढं ब्रह्मादिसेवितम ।\nहिताय सर्वभक्तानां ब्रूहि कामाङ्गनाशन ।। ३१.२०"
  },
  {
    "text": "ईश्वर उवाच ।\nअवाच्यमेतद् विज्ञानं ज्ञानमज्ञैर्बहिष्कृ ।\nवक्ष्ये तव यथा तत्त्वं यदुक्तं परमर्षिभिः ।। ३१.२१"
  },
  {
    "text": "परं गुह्यतमं क्षेत्रं मम वाराणसी पुरी ।\nसर्वेषामेव भूतानां संसारार्णवतारिणी ।। ३१.२२"
  },
  {
    "text": "तत्र भक्ता महादेवि मदीयं व्रतमास्थिताः ।\nनिवसन्ति महात्मानः परं नियममास्थिताः ।। ३१.२३"
  },
  {
    "text": "उत्तमं सर्वतीर्थानां स्थानानामुत्तमं च तत् ।\nज्ञानानामुत्तमं ज्ञानमविमुक्तं परं मम ।। ३१.२४"
  },
  {
    "text": "स्थानान्तरं पवित्राणि तीर्थान्यायतनानि च ।\nश्मशानेसंस्थितान्येव दिव्यभूमिगतानि च ।। ३१.२५"
  },
  {
    "text": "भूर्लोके नैव संलग्नमन्तरिक्षे ममालयम् ।\nअयुक्तास्तन्न पश्यन्ति युक्ताः पश्यन्ति चेतसा ।। ३१.२६"
  },
  {
    "text": "श्मसानमेतद् विख्यातमविमुक्तमिति श्रुतम् ।\nकालो भूत्वा जगदिदं संहराम्यत्र सुन्दरि ।। ३१.२७"
  },
  {
    "text": "देवीदं सर्वगुह्यानां स्थानं प्रियतमं मम ।\nमद्भक्तास्तत्र गच्छन्ति मामेव प्रविशन्तते ।। ३१.२८"
  },
  {
    "text": "दत्तं जप्तं हुतं चेष्टं तपस्तप्तं कृतं च यत् ।\nध्यानमध्ययनं ज्ञानं सर्वं तत्राक्षयं भवेत् ।। ३१.२९"
  },
  {
    "text": "जन्मान्तरसहस्रेषु यत्पापं पूर्वसंचितम् ।\nअविमुक्तं प्रविष्टस्य तत्सर्वं व्रजति क्षयम् ।। ३१.३१"
  },
  {
    "text": "ब्राह्मणाः क्षत्रिया वैश्याः शूद्रा ये वर्णसंकराः ।\nस्त्रियो म्लेच्छाश्च ये चान्ये संकीर्णाः पापयोनयः ।। ३१.३१"
  },
  {
    "text": "कीटाः पिपीलिकाश्चैव ये चान्ये मृगपक्षिणः ।\nकालेन निधनं प्राप्ता अविमुक्ते वरानने ।। ३१.३२"
  },
  {
    "text": "चन्द्रार्द्धमौलयस्त्र्यक्षा महावृषभवाहनाः ।\nशिवे मम पुरे देवि जायन्ते तत्र मानवाः ।। ३१.३३"
  },
  {
    "text": "नाविमुक्ते मृतः कश्चिन्नरकं याति किल्बिषः।\nईश्वरानुगृहीता हि सर्वे यान्ति परां गतिम् ।। ३१.३४\nमोक्षं सुदुर्लभं मत्वा संसारं चातिभीषणम् ।\nअश्मना चरणौ हत्वा वाराणस्यां वसेन्नरः ।। ३१.३५"
  },
  {
    "text": "दुर्लभा तपसा चापि पूतस्य परमेश्वरि ।\nयत्र तत्र विपन्नस्य गतिः संसारमोक्षणी ।। ३१.३६"
  },
  {
    "text": "प्रसादाज्जायते ह्येतन्मम शैलेन्द्रनन्दिनि ।\nअप्रबुद्धा न पश्यन्ति मम मायाविमोहिताः ।। ३१.३७"
  },
  {
    "text": "अविमुक्तं न सेवन्ति मूढा ये तमसावृताः ।\nविण्मूत्ररेतसां मध्ये संवसन्ति पुनः पुनः ।। ३१.३८"
  },
  {
    "text": "हन्यमानोऽपि यो विद्वान् वसेद् विघ्नशतैरपि ।\nस याति परमं स्थानं यत्र गत्वा न शोचति ।। ३१.३९"
  },
  {
    "text": "जन्ममृत्युजरामुक्तं परं याति शिवालयम् ।\nअपुनर्मरणानां हि सा गतिर्मोक्षकाङिक्षणाम् ।३१.४०"
  },
  {
    "text": "यां प्राप्य कृतकृत्यः स्यादिति मन्यन्ति पण्डतः ।\nन दानैर्न तपोभिश्च न यज्ञैर्नापि विद्यया ।३१.४१"
  },
  {
    "text": "प्राप्यते गतिरुत्कृष्टा याऽविमुक्ते तु लभ्यते ।\nनानावर्णा विवर्णाश्च चण्डालाद्या जुगुप्सिताः ।३१.४२"
  },
  {
    "text": "किल्बिषैः पूर्णदेहा ये विशिष्टैः पातकैस्तथा ।\nभेषजं परमं तेषामविमुक्तं विदुर्बुधाः ।। २९.४३"
  },
  {
    "text": "अविमुक्तं परं ज्ञानमविमुक्तं परं पदम् ।\nअविमुक्तं परं तत्त्वमविमुक्तं परं शिवम् ।। ३१.४४"
  },
  {
    "text": "कृत्वा वै नैष्ठिकीं दीक्षामविमुक्ते वसन्ति ये ।\nतेषां तत्परमं ज्ञानं ददाम्यन्ते परं पदम् ।। ३१.४५"
  },
  {
    "text": "प्रायागं नैमिषं पुण्यं श्रीशैलोऽथ महालयः ।\nकेदारं भद्रकर्णं च गया पुष्करमेव च ।। ३१.४६\nकुरुक्षेत्रं रुद्रकोटिर्नर्मदाहाटकेश्वरम् ।\nशालिग्रामं च पुष्पाग्रं वंशं कोकामुखं तथा।३१.४७"
  },
  {
    "text": "प्रभासं विजयेशानं गोकर्णं शङ्कुकर्णकम् ।\nएतानि पुण्यस्थानानि त्रैलोक्ये विश्रुतानि ह ।३१.४८"
  },
  {
    "text": "न यास्यन्ति परं मोक्षं वाराणस्यां यथा मृताः ।।\nवाराणस्यां विशेषेण गङ्गा त्रिपथगामिनी ।३१.४९"
  },
  {
    "text": "प्रविष्टा नाशयेत् पापं जन्मान्तरशतैः कृतम् ।\nअन्यत्र सुलभा गङ्गा श्राद्धं दानं तथा जपः ।३१.५०"
  },
  {
    "text": "व्रतानि सर्वमेवैतद् वाराणस्यां सुदुर्लभम् ।\nयजेत जुहुयान्नित्यं ददात्यर्चयतेऽमरान् ।३१.५१"
  },
  {
    "text": "वायुभक्षश्च सततं वाराणस्यां स्तितो नरः ।।\nयदि पापो यदि शठो यदि वाऽधार्मिको नरः ।३१.५२"
  },
  {
    "text": "वाराणसीं समासाद्य पुनाति सकुलत्रयं ।।\nवाराणस्यां महादेवं येऽर्चयन्ति स्तुवन्ति वै ।३१.५३"
  },
  {
    "text": "सर्वपापविनिर्मुक्तास्ते विज्ञेया गणेश्वराः ।\nअन्यत्र यागज्ज्ञानाद्वा संन्यासादथवाऽन्यतः ।३१.५४"
  },
  {
    "text": "प्राप्यते तत् परं स्थानं सहस्रेणैव जन्मना ।।\nये भक्ता देवदेवेशे वाराणस्यां वसन्ति वै ।३१.५५"
  },
  {
    "text": "ते विन्दन्ति परं मोक्षमेकेनैव तु जन्मना ।\nयत्र योगस्तथा ज्ञानं मुक्तिरेकेन जन्मना ।३१.५६"
  },
  {
    "text": "अविमुक्तं समासाद्य नान्यद् गच्छेत् तपोवनम् ।\nयतो मया न मुक्तं तदविमुक्तं ततः स्मृतम् ।३१.५७"
  },
  {
    "text": "तदेव गुह्यं गुह्यानामेतद् विज्ञाय मुच्यते ।\nज्ञानध्यानाभिनिष्ठानां परमानन्दमिच्छताम् ।३१.५८\nया गतिर्विहिता सुभ्रु साविमुक्ते मृतस्य तु ।\nयानि कान्यविमुक्तानि देवैरुक्तानि नित्यशः ।३१.५९"
  },
  {
    "text": "पुरी वाराणसी तेभ्यः स्थानेभ्यो ह्यधिकाशुभा ।\nयत्र साक्षान्महादेवो देहान्ते स्वयमीश्वरः ।३१.६०"
  },
  {
    "text": "व्याचष्टे तारकं ब्रह्म तत्रैव ह्यविमुक्तकम् ।\nयत् तत् परतरं तत्त्वमविमुक्तमिति श्रुतम् ।३१.६१"
  },
  {
    "text": "एकेन जन्मना देवि वाराणस्यां तदाप्नुयात् ।\nभ्रूमध्ये नाभिमध्ये च हृदये चैव मूर्द्धनि ।३१.६२"
  },
  {
    "text": "यथाऽविमुक्तादित्ये वाराणस्यां व्यवस्थितम् ।\nवरणायास्तथा चास्या मध्ये वाराणसी पुरी ।३१.६३"
  },
  {
    "text": "तत्रैव संस्थितं तत्त्वं नित्यमेवाविमुक्तकम् ।\nवाराणस्याः परं स्थानं न भूतं न भविष्यति ।३१.६४"
  },
  {
    "text": "यत्र नारायणो देवो महादेवादिवेश्वरात् ।\nतत्र देवाः सगन्धर्वाः सयक्षोरगराक्षसाः ।३१.६५"
  },
  {
    "text": "उपासते मां सततं देवदेवः पितामहः ।\nमहापातकिनो ये च ये तेभ्यः पापकृत्तमाः ।३१.६६"
  },
  {
    "text": "वाराणसीं समासाद्य ते यान्ति परमां गतिम् ।\nतस्मान्मुमुक्षुर्नियतो वसेच्चामरणान्तिकम् ।३१.६७"
  },
  {
    "text": "वाराणस्यां महादेवाज्ज्ञानं लब्ध्वा विमुच्यते ।\nकिन्तु विघ्ना भविष्यन्ति पापोपहतचेतसः ।३१.६८"
  },
  {
    "text": "ततो नैव चरेत् पापं कायेन मनसा गिरा ।\nएतद् रहस्यं वेदानां पुराणानां द्विजोत्तमाः ।३१.६९"
  },
  {
    "text": "अविमुक्ताश्रयं ज्ञानं न कश्चिद् वेत्ति तत्त्वतः ।\nदेवतानामृषीणां च श्रृण्वतां परमेष्ठिनाम् ।३१.७०\nदेव्यै देवेन कथितं सर्वपापविनाशनम् ।\nयथा नारायणः श्रेष्ठो देवानां पुरुषोत्तमः ।३१.७१"
  },
  {
    "text": "यथेश्वराणां गिरिशः स्थानानां चैतदुत्तमम् ।\nयैः समाराधितो रुद्रः पूर्वस्मिन्नेव जन्मनि ।३१.७२"
  },
  {
    "text": "तं विन्दन्ति परं क्षेत्रमविमुक्तं शिवालयम् ।\nकलिकल्मषसंभूता येषामुपहता मतिः ।३१.७३"
  },
  {
    "text": "न तेषां वेदितुं शक्यं स्थानं तत् परमेष्ठिनः ।\nये स्मरन्ति सदा कालं विन्दन्ति च पुरीमिमाम् ।३१.७४"
  },
  {
    "text": "तेषां विनश्यति क्षिप्रमिहामुत्र च पातकम्।\nयानि चेह प्रकुर्वन्ति पातकानि कृतालयाः ।३१.७५"
  },
  {
    "text": "नाशयेत् तानि सर्वाणि देवः कालतनुः शिवः ।\nआगच्छतामिदं स्थानं सेवितुं मोक्षकाङ्‌क्षिणाम् ।३१.७६"
  },
  {
    "text": "मृतानां च पुनर्जनम् न भूयो भवसागरे ।\nतस्मात् सर्वप्रयत्नेन वाराणस्यां वसेन्नरः ।३१.७७"
  },
  {
    "text": "योगी वाप्यथवाऽयोगी पापी वा पुण्यकृत्तमः ।\nन वेदवचनात् पित्रोर्न चैव गुरुवादतः ।३१.७८"
  },
  {
    "text": "मतिरुत्क्रमणीया स्यादविमुक्तागतिं प्रति ।३१.७९"
  },
  {
    "text": "सूत उवाच \nइत्येवमुक्त्वा भगवान् व्यासो वेदविदां वरः ।\nसहैव शिष्यप्रवरैर्वाराणस्यां चचार ह ।। ३१.८०"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वंविभागे एकत्रिशोऽध्यायः ।।"
  }
]
[
  {
    "text": "सूत उवाच ।\nअस्मिन् मन्वन्तरे पूर्वं वर्त्तमाने महान् विभुः ।\nद्वापरे प्रथमे व्यासो मनुः स्वायंभुवो मतः ।। ५२.१"
  },
  {
    "text": "बिभेद बहुधा वेदं नियोगाद् ब्रह्मणः प्रभोः ।\nद्वितीये द्वापरे चैव वेदव्यासः प्रजापतिः ।। ५२.२"
  },
  {
    "text": "तृतीये चोशना व्यासश्चतुर्थे स्याद् बृहस्पतिः ।\nसविता पञ्चमे व्यासः षष्ठे मृत्युः प्रकीर्त्तितः ।। ५२.३"
  },
  {
    "text": "सप्तमे च तथैवेन्द्रो वसिष्ठश्चाष्टमे मतः ।\nसारस्वतश्च नवमे त्रिधामा दशमे स्मृतः ।। ५२.४"
  },
  {
    "text": "एकादशे तु ऋषभः सुतेजा द्वादशे स्मृतः ।\nत्रयोदशे तथा धर्मः सुचक्षुस्तु चतुर्दशे ।। ५२.५"
  },
  {
    "text": "त्रय्‌यारुणिर्वै पञ्चदशे षोडशे तु धनंजयः ।\nकृतंजयः सप्तदशे ह्यष्टादशे ऋतंजयः ।। ५२.६"
  },
  {
    "text": "ततो व्यासो भरद्वाजस्तस्मादूर्ध्वं तु गौतमः ।\nवाचश्रवाश्चैकविंशेस्तस्माच्छुष्मायणः परः ।। ५२.७"
  },
  {
    "text": "तृणबिन्दुस्त्रयोविंशे वाल्मीकिस्तत्परः स्मृतः ।\nपञ्चविशे तथा प्राप्ते यस्मिन् वै द्वापरे द्विजाः।। ५२.८"
  },
  {
    "text": "सप्तविंशे तथा व्यासो जातूकर्णो महामुनिः ।\nअष्टाविंशे पुनः प्राप्ते ह्यस्मिन् वै द्वापरे द्विजाः ।\nपराशरसुतो व्यासः कृष्णद्वैपायनोऽभवत् ।\nस एव सर्ववेदानां पुराणानां प्रदर्शकः ।५२.९"
  },
  {
    "text": "पाराशर्यो महायोगी कृष्णद्वैपायनो हरिः ।\nआराध्य देवमीशानं दृष्ट्वा साम्बं त्रिलोचनम् ।५२.१०"
  },
  {
    "text": "तत्प्रसादादसौ व्यासं वेदानामकरोत् प्रभुः ।५२.११"
  },
  {
    "text": "अथ शिष्यान् प्रिजग्राह चतुरो वेदपारगान् ।\nजैमिनिं च सुमन्तुं च वैशम्पायनमेव च ।५२.१२"
  },
  {
    "text": "पैलं तेषां चतुर्थं च पञ्चमं मां महामुनिः ।\nऋग्वेदश्रावकं पैलं जग्राह स महामुनिः ।५२.१३"
  },
  {
    "text": "यजुर्वेदप्रवक्तारं वैशम्पायनमेव च ।\nजैमिनिं सामवेदस्य श्रावकं सोन्वपद्यत ।५२.१४"
  },
  {
    "text": "तथैवाथर्ववेदस्य सुमन्तुमृषिसत्तमम् ।\nइतिहासपुराणानि प्रवक्तुं मामयोजयत् ।। ५२.१५"
  },
  {
    "text": "एक आसीद्यजुर्वेदस्तं चतुर्द्धा व्यकल्पयत् ।\nचातुर्होत्रमभूद् तस्मिंस्तेन यज्ञमथाकरोत् ।। ५२.१६"
  },
  {
    "text": "आध्वर्यवं यजुर्भिः स्यादृग्निहोत्रं द्विजोत्तमाः ।\nऔद्‌गात्रं सामभिश्चक्रे ब्रह्मत्वं चाप्यथर्वभिः ।। ५२.१७"
  },
  {
    "text": "ततः सत्रेच उद्‌धृत्य ऋग्वेदं कृतवान् प्रभुः ।\nयजूंषि च यजुर्वेदं सामवेदं च सामभिः ।। ५२.१८"
  },
  {
    "text": "एकविंशतिभेदेन ऋग्वेदं कृतवान् पुरा ।\nशाखानां तु शतेनैव यजुर्वेदमथाकरोत् ।। ५२.१९"
  },
  {
    "text": "सामवेदं सहस्रेण शाखानां प्रबिभेद सः ।\nअथर्वाणमथो वेदं बिभेद नवकेन तु ।। ५२.२०"
  },
  {
    "text": "भेदैरष्टादशैर्व्यासः पुराणं कृतवान् प्रभुः ।\nसोऽयमेकश्चतुष्पादो वेदः पूर्वं पुरातनः ।। ५२.२१"
  },
  {
    "text": "ओङ्कारो ब्रह्मणो जातः सर्वदोषविशोधनः ।\nवेदविद्यो ऽथ भगवान् वासुदेवः सनातनः ।। ५२.२२"
  },
  {
    "text": "स गीयते परो वेदे यो वेदैनं स वेदवित् ।\nएतत् परतरं ब्रह्म ज्योतिरानन्दमुत्तमम् ।। ५२.२३\nवेदवाक्योदितं तत्त्वं वासुदेवः परं पदम् ।\nवेदविद्यमिमं वेत्ति वेदं वेदपरो मुनिः ।। ५२.२४"
  },
  {
    "text": "अवेदं परमं वेत्ति वेदनिष्ठः सदेश्वरः ।\nस वेदवेद्यो भगवान् वेदमूर्त्तिर्महेश्वरः ।५२.२५"
  },
  {
    "text": "स एव वेदो वेद्यश्च तमेवाश्रित्य मुच्यते ।\nइत्येदक्षरं वेद्यमोङ्कारं वेदमव्ययम् ।\nअवेदं च विजानाति पाराशर्यो महामुनिः ।। ५२.२६"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे द्वापञ्चाशोऽध्यायः ।।"
  }
]
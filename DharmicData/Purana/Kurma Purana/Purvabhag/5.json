[
  {
    "text": "अथ काल संख्याविवरणम्"
  },
  {
    "text": "श्रीकूर्म उवाच ।\nस्वयंभुवो विवृत्तस्य कालसंख्या द्विजोत्तमाः ।\nन शक्यते समाख्यातुं बहुवर्षैरपि स्वयम् ।। ५.१"
  },
  {
    "text": "कालसंख्या समासेन परार्द्धद्वयकल्पिता ।\nस एव स्यात् परः कालः तदन्ते प्रतिसृज्यते ।। ५.२"
  },
  {
    "text": "निजेन तस्य मानेन चातुर्वर्षशतं स्मृतम् ।\nतत् परार्द्धं तदर्द्धं वा परार्द्धमभिदीयते ।। ५.३"
  },
  {
    "text": "काष्ठा पञ्चदश ख्याता निमेषा द्विजसत्तमाः ।\nकाष्ठास्त्रिंशत्‌ कला त्रिंशत् कला मौहूर्त्तिकी गतिः ।। ५.४"
  },
  {
    "text": "तावत्‌संख्यैरहोरात्रं मुहूर्त्तैर्मानुषं स्मृतम् ।\nअहोरात्राणि तावन्ति मासः पक्षद्वयात्मकः ।। ५.५"
  },
  {
    "text": "तैः षड्‌भिरयनं वर्षं द्वेऽयने दक्षिणोत्तरे ।\nअयनं दक्षिणं रात्रिर्देवानामुत्तरं दिनम् ।। ५.६"
  },
  {
    "text": "दिव्यैर्वर्षसहस्त्रैस्तु कृतत्रेतादिसंज्ञितम् ।\nचतुर्युगं द्वादशभिः तद्विभागं निबोधत ।। ५.७"
  },
  {
    "text": "चत्वार्याहुः सहस्त्राणि वर्षाणां तत्कृतं युगम् ।\nतस्य तावच्छती सन्ध्या सन्ध्यांशश्च कृतस्य तु ।। ५.८"
  },
  {
    "text": "त्रिशती द्विशती सन्ध्या तथा चैकशती क्रमात् ।\nअंशकं षट्‌शतं तस्मात् कृसन्ध्यांशकै विना ।। ५.९"
  },
  {
    "text": "त्रिद्व्येकसाहस्त्रमितो विना सन्ध्यांशकेन तु ।\nत्रेताद्वापरतिष्याणां कालज्ञाने प्रकीर्त्तितम् ।। ५.१०"
  },
  {
    "text": "एतद् द्वादशसाहस्त्रं साधिकं परिकल्पितम् ।\nतदेकसप्ततिगुणं मनोरन्तरमुच्यते ।। ५.११"
  },
  {
    "text": "ब्रह्मणो दिवसे विप्रा मनवः स्युश्चतुर्द्दश ।\nस्वायंभुवादयः सर्वे ततः सावर्णिकादयः ।। ५.१२"
  },
  {
    "text": "तैरियं पृथिवी सर्वा सप्तद्वीपा सपर्वता ।\nपूर्णं युगसहस्त्रं वै परिपाल्या नरेश्वरैः ।। ५.१३"
  },
  {
    "text": "मन्वन्तरेण चैकेन सर्वाण्येवान्तराणि वै ।\nव्याख्यातानि न संदेहः कल्पि कल्पे न चैव हि ।। ५.१४"
  },
  {
    "text": "ब्राह्ममेकमहः कल्पस्तावती रात्रिरिष्यते ।\nचतुर्युगसहस्त्रं तु कल्पमाहुर्मनीषिणः ।। ५.१५"
  },
  {
    "text": "त्रीणि कल्पशतानि स्युः तथा षष्टिर्द्विजोत्तमाः ।\nब्रह्मणः कथितं वर्षं परार्द्धं तच्छतं विदुः ।। ५.१६"
  },
  {
    "text": "तस्यान्ते सर्वसत्त्वानां सहेतौ प्रकृतौ लयः ।\nतेनायं प्रोच्यते सद्भिः प्राकृतः प्रतिसंचरः ।। ५.१७"
  },
  {
    "text": "ब्रह्मनारायणेशानां त्रयाणां प्रकृतौ लयः ।\nप्रोच्यते कालयोगेन पुनरेव च संभवः ।। ५.१८"
  },
  {
    "text": "एवं ब्रह्मा च भूतानि वासुदेवोऽपि शंकरः ।\nकालेनैव तु सृज्यन्ते स एव ग्रसते पुनः ।। ५.१९"
  },
  {
    "text": "अनादिरेष भगवान् कालोऽनन्तोऽजरोऽमरः ।\nसर्वगत्वात् स्वतन्त्रत्वात् सर्वात्मत्वान्महेश्वरः ।। ५.२०"
  },
  {
    "text": "ब्रह्माणो बहवो रुद्रा ह्यन्ये नारायणादयः ।\nएको हि भगवानीशः कालः कविरिति श्रुति ।। ५.२१"
  },
  {
    "text": "एकमत्र व्यतीतं तु परार्द्धं ब्रह्मणो द्विजाः ।\nसांप्रतं वर्त्तते त्वर्द्धं तस्य कल्पोऽयमग्रतः ।। ५.२२"
  },
  {
    "text": "योऽतीतः सोऽन्तिमः कल्पः पाद्म इत्युच्यते बुधैः ।\nवाराहो वर्त्तते कल्पः तस्य वक्ष्यामि विस्तरम् ।। ५.२३"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे पञ्चमोऽध्यायः।।५।।"
  }
]
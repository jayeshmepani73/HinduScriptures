[
  {
    "text": "मार्कण्डेय उवाच ।\nतपनस्य सुता देवी त्रिषु लोकेषु विश्रुता ।\nसमागता महाभागा यमुना यत्र निम्नगा ।। ३९.१"
  },
  {
    "text": "येनैव निःसृता गङ्गा तेनैव यमुना गता ।\nयोजनानां सहस्रेषु कीर्तनात् पापनाशनी ।। ३९.२"
  },
  {
    "text": "तत्र स्नात्वा च पीत्वा च यमुनायां युधिष्ठिर ।\nसर्वपापविनिर्मुक्तः पुनात्यासप्तमं कुलम् ।३९.३"
  },
  {
    "text": "प्राणांस्त्यजति यस्तत्र स याति परमां गतिम् ।\nअग्नितीर्थमिति ख्यातं यमुनादक्षिणे तटे ।३९.४"
  },
  {
    "text": "पश्चिमे धर्मराजस्य तीर्थं त्वनरकं स्मृतम् ।\nतत्र स्नात्वा दिवं यान्ति ये मृतास्तेऽपुनर्भवाः ।। ३९.५"
  },
  {
    "text": "कृष्णपक्षे चतुर्दश्यां स्नात्वा संतर्प्य वै शुचिः ।\nधर्मराजं महापापैर्मुच्यते नात्र संशयः ।। ३९.६"
  },
  {
    "text": "दश तीर्थसहस्राणि त्रिंशत्कोट्यस्तथापराः ।\nप्रयागे संस्थितानि स्युरेवमाहुर्मनीषिणः ।। ३९.७"
  },
  {
    "text": "तिस्त्रः कोट्योऽर्धकोटिश्च तीर्थानां वायुरब्रवीत् ।\nदिवि भूम्यन्तरिक्षे च तत्सर्वं जाह्नवी स्मृता ।। ३९.८"
  },
  {
    "text": "यत्र गङ्गा महाभागा स देशस्तत् तपोवनम् ।\nसिद्धिक्षेत्रं तु तज्ज्ञेयं गङ्गातीरसमाश्रितम् ।। ३९.९"
  },
  {
    "text": "यत्र देवो महादेवो देव्या सह महेश्वरः ।\nआस्ते वटेश्वरो नित्यं तत् तीर्थँ तत् तपोवनम् ।। ३९.१०."
  },
  {
    "text": "इदं सत्यं द्विजातीनां साधूनामात्मजस्य च ।\nसुहृदां च जपेत् कर्णे शिष्यस्यानुगतस्य च ।। ३९.११"
  },
  {
    "text": "इदं धन्यमिदं स्वर्ग्यमिदं मेध्यमिदं सुखम् ।\nइदं पुण्यमिदं रम्यं पावनं धर्म्यमुत्तमम् ।। ३९.१२"
  },
  {
    "text": "महर्षीणामिदं गुह्यं सर्वपापप्रमोचनम् ।\nअत्राधीत्य द्विजोऽध्यायं निर्मलत्वमवाप्नुयात् ।। ३९.१४"
  },
  {
    "text": "यश्चेदं श्रृणुयान्नित्यं तीर्थं पुण्यं सदा शुचिः ।\nजातिस्मरत्वं लभते नाकपृष्ठे च मोदते ।। ३९.१५"
  },
  {
    "text": "प्राप्यन्ते तानितीर्थानि सद्भिः शिष्टानुदर्शिभिः ।\nस्नाहि तीर्थेषु कौरव्य न च वक्रमतिर्भव ।। ३९.१६"
  },
  {
    "text": "एवमुक्त्वा स भगवान् मार्कण्डेयो महामुनिः ।\nतीर्थानि कथयामास पृथिव्यां यानि कानिचित् ।। ३९.१७"
  },
  {
    "text": "भूसमुद्रादिसंस्थानं प्रमाणं ज्योतिषां स्थितम् ।\nपृष्टः प्रोवाच सकलमुक्त्वाऽथ प्रययो मुनिः ।। ३९.१८"
  },
  {
    "text": "य इदं कल्यमुत्थाय श्रुणोति पठतेऽथ वा ।\nमुच्यते सर्वपापेभ्यो रुद्रलोकं स गच्छति ।। ३९.१९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पुर्वविभागे एकोनचत्वारिंशोऽध्यायः ।। ३९ ।।"
  }
]
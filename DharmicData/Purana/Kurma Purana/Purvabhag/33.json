[
  {
    "text": "सूत उवाच ।\nसमाभाष्य मुनीन् धीमान् देवदेवस्य शूलिनः ।\nजगाम लिङ्गं तद् द्रष्टुं कपर्दीश्वरमव्ययम् ।। ३३.१"
  },
  {
    "text": "स्नात्वा तत्र विधानेन तर्पयित्वा पितॄन् द्विजाः ।\nपिशाचमोचने तीर्थे पूजयामास शूलिनम् ।। ३३.२"
  },
  {
    "text": "तत्राश्चर्यमपश्यंस्ते मुनयो गुरुणा सह ।\nमेनिरे क्षेत्रमाहात्म्यं प्रणेमुर्गिरिशं हरम् ।। ३३.३"
  },
  {
    "text": "कश्चिदभ्याजगामेमं शार्दूलो घोररूपधृक् ।\nमृगीमेकां भक्षयितुं कपर्दीश्वरमुत्तमम् ।। ३३.४"
  },
  {
    "text": "तत्र सा भीतहृदया कृत्वा कृत्वा प्रदक्षिणम् ।\nधावमाना सुसंभ्रान्ता व्याघ्रस्य वशमागता ।। ३३.५"
  },
  {
    "text": "तां विदार्य नखैस्तीक्ष्णैः शार्दूलः सुमहाबलः ।\nजगाम चान्यद्विजनं देशं दृष्ट्वा मुनीश्वरान् ।। ३३.६"
  },
  {
    "text": "मृतमात्रा च सा बाला कपर्दीशाग्रतो मृगी ।\nअदृश्यत महाज्वाला व्योम्नि सूर्यसमप्रभा ।। ३३.७"
  },
  {
    "text": "त्रिनेत्रा नीलकण्ठा च शशाङ्काङ्कितमूर्धजा ।\nवृषाधिरूढा पुरुषैस्तादृशैरेव संयता ।। ३३.८"
  },
  {
    "text": "पुष्पवृष्टिं विमुञ्चिन्ति खेचरास्तस्य मूर्धनि ।\nगणेश्वरः स्वयं भूत्वा न दृष्टस्तत्क्षणात् ततः ।। ३३.९"
  },
  {
    "text": "दृष्ट्‌वैतदाश्चर्यवरं जैमिनिप्रमुखा तदा ।\nकपर्दीश्वरमाहात्म्यं पप्रच्छुर्गुरुमच्युतम् ।। ३३.१०"
  },
  {
    "text": "तेषां प्रोवाच भगवान् देवाग्रे चोपविश्य सः ।\nकपर्दीशस्य माहात्म्यं प्रणम्य वृषभध्वजम् ।। ३३.११"
  },
  {
    "text": "इदं देवस्य तल्लिङ्गं कपर्द्दीश्वरमुत्तमम् ।\nपूजितव्यं प्रयत्नेन स्तोतव्यं वैदिकैः स्तवैः ।३३.१२"
  },
  {
    "text": "ध्यायतामत्र नियतं योगिनां शान्तचेतसाम् ।\nजायते योगसिद्धिःश्च षण्मासेन न संशयः ।। ३३.१३"
  },
  {
    "text": "ब्रह्महत्यादिपापानि विनश्यन्त्यस्य पूजनात् ।\nपिशाचमोचने कुण्डे स्नातस्यात्र समीपतः ।। ३३.१४"
  },
  {
    "text": "अस्मिन् क्षेत्रे पुरा विप्रास्तपस्वी शंसितव्रतः ।\nशङ्‌कुकर्ण इति ख्यातः पूजयामास शंकरम् ।३३.१५"
  },
  {
    "text": "जजाप रुद्रमनिशं प्रणवं रुद्ररूपिणम् ।\nपुष्पधूपादिभिः स्तोत्रैर्नमस्कारैः प्रदक्षिणैः ।३३.१६"
  },
  {
    "text": "उवाच तत्र योगात्मा कृत्वा दीक्षां तु नैष्ठिकीम्।\nकदाचिदागतं प्रेतं पश्यति स्म क्षुधान्वितम् ।३३.१७"
  },
  {
    "text": "अस्थिचर्मपिनद्धाङ्गं निःश्वसन्तं मुहुर्मुहुः ।\nतं दृष्ट्वा स मुनिश्रेष्ठः कृपया परया युतः ।३३.१८"
  },
  {
    "text": "प्रोवाच को भवान् कस्माद् देशाद् देशमिमंगतः ।\nतस्मै पिशाच क्षुधया पीड्यमानोऽब्रवीद् वचः ।३३.१९"
  },
  {
    "text": "पूर्वजन्मन्यहं विप्रो धनधान्यसमन्वितः ।\nपुत्रपौत्रादिभिर्युक्तः कुटुम्बभरणोत्सुकः ।। ३३.२०"
  },
  {
    "text": "न पूजिता मया देवा गावोऽप्यतिथयस्तथा ।\nन कदाचित् कृतं पुण्यमल्पं वा स्वल्पमेव वा ।। ३३.२१"
  },
  {
    "text": "एकदा भगवान् देवो गोवृषेश्वरवाहनः ।\nविश्वेश्वरो वाराणस्यां दृष्टः स्पृष्टो नमस्कृतः ।। ३३.२२"
  },
  {
    "text": "तदाऽचिरेण कालेन पञ्चत्वमहमागतः ।\nन दृष्टं तन्महाघोरं यमस्य वदनं मुने ।। ३३.२३"
  },
  {
    "text": "ईदृशीं योनिमापन्नः पैशाचीं क्षुधयाऽन्वितः ।\nपिपासयाऽधुनाक्रान्तो न जानामि हिताहितम् ।। ३३.२४"
  },
  {
    "text": "यदि कंचित् समुद्धर्तुमुपायं पश्यसि प्रभो ।\nकुरुष्व तं नमस्तुभ्यं त्वामहं शरणं गतः ।। ३३.२५"
  },
  {
    "text": "इत्युक्तः शङ्‌कुकर्णोऽथ पिशाचमिदमब्रवीत् ।\nत्वादृशो न हि लोकेऽस्मिन् विद्यते पुण्यकृत्तमः ।। ३३.२६"
  },
  {
    "text": "यत्त्वया भगवान् पूर्वं दृष्टो विश्वेश्वरः शिवः ।\nसंस्पृष्टो वन्दितो भूयः कोऽन्यस्त्वत्सदृशो भुवि ।। ३३.२७"
  },
  {
    "text": "तेन कर्मविपाकेन देशमेतं समागतः ।\nस्नानं कुरुष्व शीघ्रं त्वमस्मिन् कुण्डे समाहितः ।।३३.२८"
  },
  {
    "text": "येनेमां कुत्सितां योनिं क्षिप्रमेव प्रहास्यसि ।३३.२९"
  },
  {
    "text": "स एवमुक्तो मुनिना पिशाचो \nदयालुना देववरं त्रिनेत्रम् ।\nस्मृत्वा कपर्दीश्वरमीशितारं\nचक्रे समाधाय मनोऽवगाहम् ।। ३३.३०"
  },
  {
    "text": "तदाऽवगाढो मुनिसंनिधाने \nममार दिव्याभरणोपपन्नः ।\nअदृश्यतार्कप्रतिमे विमाने\nशशाङ्कचिह्नाङ्कितचारुमौलिः ।। ३३.३१"
  },
  {
    "text": "विभाति रुद्रैरुदितो दिविस्थैः \nसमावृतो योगिभिरप्रमेयैः ।\nसवालखिल्यादिभिरेष देवो \nयथोदये भानुरशेषदेवः ।। ३३.३२"
  },
  {
    "text": "स्तुवन्ति सिद्धा दिवि देवसङ्घा\nनृत्यन्ति दिव्याप्सरसोऽभिरामाः ।\nमुञ्चन्ति वृष्टिं कुसुमाम्बुमिश्रां\nगन्धर्वविद्याधरकिंनराद्याः ।। ३३.३३"
  },
  {
    "text": "संस्तूयमानोऽथ मुनीन्द्रसङ्‌घै-\nरवाप्य बोधं भगवात्प्रसादात् ।\nसमाविशन्मण्डलमेतदग्र्यं\nत्रयीमयं यत्र विभाति रुद्रः ।। ३३.३४"
  },
  {
    "text": "दृष्ट्वा विमुक्तं स पिशाचभूतं\nमुनिः प्रहृष्टो मनसा महेशम् ।\nविचिन्त्य रुद्रं कविमेवमग्र्यं\nप्रणम्य तुष्टाव कपर्दिनं तम् ।। ३३.३५"
  },
  {
    "text": "शङ्‌कुकर्ण उवाच ।\nकपर्दिनं त्वां परतः परस्ताद् \nगोप्तारमेकं पुरुषं पुराणम् ।\nव्रजामि योगेश्वरमीशितार-\nमादित्यमग्निं कपिलाधिरूढम् ।। ३३.३६"
  },
  {
    "text": "त्वां ब्रह्मपारं हृदि सन्निविष्टं\nहिरण्मयं योगिनमादिमन्तम् ।\nव्रजामि रुद्रं शरणं दिविस्थं\nमहामुनिं ब्रह्ममयं पवित्रम् ।। ३३.३७"
  },
  {
    "text": "सहस्रपादाक्षिशिरोऽभियुक्तं\nसहस्रबाहुं तमसः परस्तात् ।\nत्वां ब्रह्मपारं प्रणमामि शंभुं\nहिरण्यगर्भाधिपतिं त्रिनेत्रम् ।। ३३.३८"
  },
  {
    "text": "यतः प्रसूतिर्जगतो विनाशो\nयेनावृतं सर्वमिदं शिवेन ।\nतं ब्रह्मपारं भगवन्तमीशं\nप्रणम्य नित्यं शरणं प्रपद्ये ।। ३३.३९"
  },
  {
    "text": "अलिङ्गमालोकविहीनरूपं\nस्वयंप्रभुं चित्पतिमैकरुद्रम् ।\nतं ब्रह्मपारं परमेश्वरं त्वां\nनमस्करिष्ये न यतोऽन्यदस्ति ।। ३३.४०"
  },
  {
    "text": "यं योगिनस्त्यक्तसबीजयोगा \nलब्ध्वा समाधिं परमात्मभूताः ।\nपश्यन्ति देवं प्रणतोऽस्मि नित्यं\nतं ब्रह्मपारं भवतः स्वरूपम् ।। ३३.४१"
  },
  {
    "text": "न यत्र नामानिविशेषतृप्ति-\nर्न संदृशे तिष्ठति यत्स्वरूपम् ।\nतं ब्रह्मपारं प्रणतोऽस्मि नित्यं \nस्वयंभुवं त्वां शरणं प्रपद्ये ।। ३३.४२"
  },
  {
    "text": "यद् वेदवेदाभिरता विदेहं\nसब्रह्मविज्ञानमभेदमेकम् ।\nपश्यन्त्यनेकं भवतः स्वरूपं\nतद्ब्रह्मपारं प्रणतोऽस्मि नित्यम् ।। ३३.४३"
  },
  {
    "text": "यतः प्रधानं पुरुषः पुराणो \nविवर्त्तते यं प्रणमन्ति देवाः ।\nनमामि तं ज्योतिषि संनिविष्टं\nकालं बृहन्तं भवतः स्वरूपम् ।। ३३.४४"
  },
  {
    "text": "व्रजामि नित्यं शरणं गुहेशं\nस्थाणुं प्रपद्ये गिरिशं पुराणम् ।\nशिवं प्रपद्ये हरमिन्दुमौलिं\nपिनाकिनं त्वां शरणं व्रजामि ।। ३३.४५"
  },
  {
    "text": "स्तुत्वैवं शङ्‌कुकर्णोऽसौ भगवन्तं कपर्दिनम् ।\nपपात दण्डवद् भूमौ प्रोच्चरन् प्रणवं परम् ।। ३३.४६"
  },
  {
    "text": "तत्क्षणात् परमं लिङ्गं प्रादुर्भूतं शिवात्मकम् ।\nज्ञानमानन्दमद्वैतं कोटिकालाग्निसन्निभम् ।। ३३.४७"
  },
  {
    "text": "शङ्‌कुकर्णोऽथ मुक्तात्मा तदात्मा सर्वगोऽमलः ।\nनिनिल्ये विमले लिङ्गे तद्‌भुतमिवाभवत् ।। ३३.४८"
  },
  {
    "text": "एतद् रहस्यमाख्यातं माहात्म्यं च कपर्दिनः ।\nन कश्चिद् वेत्ति तमसा विद्वानप्यत्र मुह्यति ।। ३३.४९"
  },
  {
    "text": "य इमां श्रृणुयान्नित्यं कथां पापप्रणाशिनीम् ।\nभक्तः पापविशुद्धात्मा रुद्रसामीप्यमाप्नुयात् ।। ३३.५०"
  },
  {
    "text": "पठेच्च सततं शुद्धो ब्रह्मपारं महास्तवम् ।\nप्रातर्मध्याह्नसमये स योगं प्राप्नुयात् परम् ।। ३३.५१"
  },
  {
    "text": "इहैव नित्यं वत्स्यामो देवदेवं कपर्दिनम् ।\nद्रक्ष्यामः सततं देवं पूजयामोऽथ शूलिनम् ।। ३३.५२"
  },
  {
    "text": "इत्युक्त्वा भगवान् व्यासः शिष्यैः सह महामुनिः ।\nउवास तत्र युक्तात्मा पूजयन् वै कपर्दिनम् ।। ३३.५३"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागेत्रयस्त्रिंशोध्यायः ।।"
  }
]
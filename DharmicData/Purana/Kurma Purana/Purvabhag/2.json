[
  {
    "text": "अथ वर्णाश्रमवर्णनम्।\nश्रीकूर्म उवाच ।\nश्रृणुध्वमृषयः सर्वे यत्पृष्टोऽहं जगद्धितम् ।\nवक्ष्यमाणं मया सर्वमिन्द्रद्युम्नाय भाषितम् ।। २.१"
  },
  {
    "text": "भूतैर्भव्यैर्भविष्यद्भिश्चरितैरुपबृंहितम् ।\nपुराणं पुण्यदं नृणां मोक्षधर्मानुकीर्तनम् ।। २.२"
  },
  {
    "text": "अहं नारायणो देवः पूर्वमासं न मे परम् ।\nउपास्य विपुलां निद्रां भोगिशय्यां समाश्रितः ।। २.३"
  },
  {
    "text": "चिन्तयामि पुनः सृष्टिं निशान्ते प्रतिबुध्य तु ।\nततो मे सहसोत्पन्नः प्रसादो मुनिपुंगवा ।। २.४"
  },
  {
    "text": "चतुर्मुखस्ततो जातो ब्रह्मा लोकपितामहः ।\nतदन्तरेऽभवत् क्रोधः कस्माच्चित् कारणात् तदा ।। २.५"
  },
  {
    "text": "आत्मनो मुनिशार्दूलास्तत्र देवो महेश्वरः ।\nरुद्रः क्रोधात्मको जज्ञे शूलपाणिस्त्रिलोचनः ।२.६"
  },
  {
    "text": "तेजसा सूर्यसंकाशस्त्रैलोक्यं संदहन्निव ।\nततः श्रीरभवद् देवि कमलायतलोचना ।२.७"
  },
  {
    "text": "सुरूपा सौम्यवदना मोहिनी सर्वदेहिनाम् ।\nशुचिस्मिता सुप्रसन्ना मङ्गला महिमास्पदा ।।२.८"
  },
  {
    "text": "दिव्यकान्तिसमायुक्ता दिव्यमाल्योपशोभिता । \nनारायणी महामाया मूलप्रकृतिरव्यया ।। २.९"
  },
  {
    "text": "स्वधाम्ना पूरयन्तीदं मत्पार्श्वं समुपाविशत् ।\nतां दृष्टवा भगवान् ब्रह्मा मामुवाच जगत्पतिम् ।।"
  },
  {
    "text": "मोहायाशेषभूतानां नियोजय सुरूपिणीम् ।\nयेनेयं विपुला सृष्टिर्वर्द्धते मम माधव ।। २.११"
  },
  {
    "text": "तथोक्तोऽहं श्रियं देवीमब्रवं प्रहसन्निव ।\nदेवीदमखिलं विश्वं सदेवासुरमानुषम् ।।२.१२"
  },
  {
    "text": "मोहयित्वा ममादेशात् संसारे विनिपातय ।\nज्ञानयोगरतान् दान्तान्‌ ब्रह्मिष्ठान् ब्रह्मवादिनः ।।२.१३"
  },
  {
    "text": "अक्रोधनान् सत्यपरान् दूरतः परिवर्जय ।। \nध्यायिनो निर्ममान् शान्तान् धार्मिकान् वेदपारगान् ॥२.१४"
  },
  {
    "text": "।याजिनस्तापसान् विप्रान् दूरतः परिवर्जय ।\nवेदवेदान्तविज्ञानसंछिन्नाशेषसंशयान् ।।२.१५"
  },
  {
    "text": "महायज्ञपरान् विप्रान् दूरतः परिवर्जय ।\nये यजन्ति जपैर्होमैर्देवदेवं महेश्वरम् ।। २.१६"
  },
  {
    "text": "स्वाध्यायेनेज्यया दूरात् तान् प्रयत्नेन वर्जय ।\nभक्तियोगसमायुक्तानीश्वरार्पितमानसान् ।। २.१७"
  },
  {
    "text": "प्राणायामादिषु रतान् दूरात् परिहरामलान् ।\nप्रणवासक्तमनसो रुद्रजप्यपरायणान् ।। २.१८"
  },
  {
    "text": "अथर्वशिरसोऽध्येतृन् धर्मज्ञान् परिवर्जय ।\nबहुनाऽत्र किमुक्तेन स्वधर्मपरिपालकान् ।। २.१९"
  },
  {
    "text": "ईश्वराराधनरतान् मन्नियोगान्न मोहय ।\nएवं मया महामाया प्रेरिता हरिवल्लभा ।। २.२०"
  },
  {
    "text": "यथादेशं चकारासौ तस्माल्लक्ष्मीं समर्चयेत् ।\nश्रियं ददाति विपुलां पुष्टिं मेधां यशो बलम् ।।२.२१"
  },
  {
    "text": "अर्चिता भगवत्पत्नी तस्माल्लक्ष्मीं समर्चयेत् ।\nततोऽसृजत् स भगवान् ब्रह्मा लोकपितामहः ।।२.२२"
  },
  {
    "text": "चराचराणि भूतानि यथापूर्वं ममाज्ञया ।\nमरीचिभृग्वङ्गिरसं पुलस्त्यं पुलहं क्रतुम् ।। २.२३"
  },
  {
    "text": "दक्षमत्रिं वसिष्ठं च सोऽसृजद् योगविद्यया ।\nनवैते ब्रह्मणः पुत्रा ब्रह्मणा ब्राह्मणोत्तमाः । २.२४"
  },
  {
    "text": "ब्रह्मवादिन एवैते मरीच्याद्यास्तु साधकाः ।\nससर्ज ब्राह्मणान् वक्त्रात् क्षत्रियांश्च भुजाद् विभुः।।२.२५"
  },
  {
    "text": "वैश्यानूरुद्वयाद् देवः पादार्च्छूद्रान् पितामहः ।\nयज्ञनिष्पत्तये ब्रह्मा शूद्रवर्जं ससर्ज ह ।।२.२६"
  },
  {
    "text": "गुप्तये सर्ववेदानां तेभ्यो यज्ञो हि निर्बभौ ।\nऋचो यजूंषि सामानि तथैवाथर्वणानि च ।२.२७"
  },
  {
    "text": "ब्रह्मणः सहजं रूपं नित्यैषा शक्तिरव्यया ।\nअनादिनिधना दिव्या वागुत्सृष्टा स्वयंभुवा ।।२.२८"
  },
  {
    "text": "आदौ वेदमयी भूता यतः सर्वाः प्रवृत्तयः ।\nअतोऽन्यानितु शास्त्राणिपृथिव्यांयानिकानिचित् ।।२.२९"
  },
  {
    "text": "न तेषु रमते धीरः पाषण्डी तेन जायते ।\nवेदार्थवित्तमैः कार्यं यत्स्मृतं मुनिभिः पुरा ।।२.३०"
  },
  {
    "text": "स ज्ञेयः परमो धर्मो नान्यशास्त्रेषु संस्थितः ।\nया वेदबाह्याः स्मृतयो याश्च काश्च कुदृष्टयः ।।२.३१"
  },
  {
    "text": "सर्वास्ता निष्फलाः प्रेत्यतमोनिष्ठाहिताः स्मृताः ।\nपूर्वकल्पे प्रजा जाताः सर्वबादाविवर्जिताः ।।२.३२"
  },
  {
    "text": "शुद्धान्तः करणाः सर्वाः स्वधर्मनिरताः सदा ।\nततः कालवशात् तासां रागद्वेषादिकोऽभवत् ।।२.३३"
  },
  {
    "text": "अधर्मो मुनिशार्दूलाः स्वधर्मप्रतिबन्धकः ।\nततः सा सहजा सिद्धिस्तासां नातीव जायते ।"
  },
  {
    "text": "रजोमात्रात्मिकास्तासां सिद्धयोऽन्यास्तदाभवन् ।। २.३३\nतासु क्षीणास्वशेषासु कालयोगेन ताः पुनः ।"
  },
  {
    "text": "वार्त्तोपायं पुनश्चक्रुर्हस्तसिद्धिं च कर्मजाम् ।\nततस्तासां विभुर्ब्रह्मा कर्माजीवमकल्पयत् ।। २.३४"
  },
  {
    "text": "स्वायंभुवो मनुः पूर्वं धर्मान् प्रोवाच धर्मदृक् ।\nसाक्षात् प्रजापतेर्मूर्तिर्निसृष्टा ब्रह्मणा द्विजाः ।\nभृग्वादयस्तद्वदनाच्छ्रुत्वा धर्मानथोचिरे ।। २.३५"
  },
  {
    "text": "यजनं याजनं दानं ब्राह्मणस्य प्रतिग्रहमः ।\nअध्यापनं चाध्ययनं षट्‌ कर्माणि द्विजोत्तमाः ।। २.३६"
  },
  {
    "text": "दानमध्ययनं यज्ञो धर्मः क्षत्रियवैश्ययोः ।\nदण्डो युद्धं क्षत्रियस्य कृषिर्वैश्यस्य शस्यते ।। २.३७"
  },
  {
    "text": "शुश्रूषैव द्विजातीनां शूद्राणां धर्मसाधनम् ।\nकारुकर्म तथाजीवः पाकयज्ञाऽदि धर्मतः ।। २.३८"
  },
  {
    "text": "ततः स्थितेषु वर्णेषु स्थापयामास चाश्रमान् ।\nगृहस्थं च वनस्थं च भिक्षुकं ब्रह्मचारिणम् ।। २.३९"
  },
  {
    "text": "अग्नयोऽतिथिशुश्रूषा यज्ञो दानं सुरार्चनम् ।\nगृहस्थस्य समासेन धर्मोऽयं मुनिपुंगवाः ।। २.४०"
  },
  {
    "text": "होमो मूलफलाशित्वं स्वाध्यायस्तप एव च ।\nसंविभागो यथान्यायं धर्मोऽयं वनवासिनाम् ।। २.४१"
  },
  {
    "text": "भैक्षाशनं च मौनित्वं तपो ध्यानं विशेषतः ।\nसम्यग्ज्ञानं च वैराग्यं धर्मोऽयं भिक्षुके मतः ।। २.४२"
  },
  {
    "text": "भिक्षाचर्या च शुश्रूषा गुरोः स्वाध्याय एव च ।\nसन्ध्याकर्माग्निकार्यं च धर्मोऽयं ब्रह्मचारिणाम् ।। २.४३"
  },
  {
    "text": "ब्रह्मचारिवनस्थानां भिक्षुकाणां द्विजोत्तमाः ।\nसाधारणं ब्रह्मचर्यं प्रोवाच कमलोद्भवः ।। २.४४"
  },
  {
    "text": "ऋतुकालाभिगामित्वं स्वदारेषु न चान्यतः ।\nपर्ववर्जं गृहस्थस्य ब्रह्मचर्यमुदाहृतम् ।। २.४५"
  },
  {
    "text": "आगर्भधारणादाज्ञा कार्या तेनाप्रमादतः ।\nअकुर्वाणस्तु विप्रेन्द्रा भ्रूणहा तु प्रजायते ।। २.४६"
  },
  {
    "text": "वेदाभ्यासोऽन्वहं शक्त्या श्राद्धं चातिथिपूजनम् ।\nगृहस्थस्य परो धर्मो देवताभ्यर्चनं तथा ।। २.४७"
  },
  {
    "text": "वैवाह्ममग्निमिन्धीत सायं प्रातर्यथाविधि ।\nदेशान्तरगतो वाऽथ मृतपत्नीक एव च ।। २.४८"
  },
  {
    "text": "त्रयाणामाश्रमाणां तु गृहस्थो योनिरुच्यते ।\nअन्ये तमुपजीवन्ति तस्माच्छ्रेयान् गृहाश्रमी ।। २.४९"
  },
  {
    "text": "ऐकाश्रम्यं गृहस्थस्य चतुर्णां श्रुतिदर्शनात् ।\nतस्माद् गार्हस्थ्यमेवैकं विज्ञेयं धर्मसाधनम् ।। २.५०"
  },
  {
    "text": "परित्यजेदर्थकामौ यौ स्यातां धर्मवर्जितौ ।\nसर्वलोकविरुद्धं च धर्ममप्याचरेन्न तु ।। २.५१"
  },
  {
    "text": "धर्मात् संजायते ह्यर्थो धर्मात् कामोऽभिजायते ।\nधर्म एवापवर्गाय तस्माद् धर्मं समाश्रयेत् ।। २.५२"
  },
  {
    "text": "धर्मश्चार्थश्च कामश्च त्रिवर्गस्त्रिगुणो मतः ।\nसत्त्वं रजस्तमश्चेति तस्माद्धर्मं समाश्रयेत् ।। २.५३"
  },
  {
    "text": "ऊर्ध्वं गच्छन्ति सत्त्वस्था मध्ये तिष्ठन्ति राजसाः ।\nजघन्यगुणवृत्तिस्था अधो गच्छन्ति तामसाः ।। २.५४"
  },
  {
    "text": "यस्मिन् धर्मसमायुक्तावर्थकामौ व्यवस्थितौ\nइह लोके सुखी भूत्वा प्रेत्यानन्त्याय कल्पते ।। २.५५"
  },
  {
    "text": "धर्मात् संजायते मोक्षो ह्यर्थात् कामोऽभिजायते ।\nएवं साधनसाध्यत्वं चातुर्विध्ये प्रदर्शितम् ।। २.५६"
  },
  {
    "text": "य एवं वेद धर्मार्थकाममोक्षस्य मानवः ।\nमाहात्म्यं चानुतिष्ठेत स चानन्त्याय कल्पते ।। २.५७"
  },
  {
    "text": "तस्मादर्थं च कामं च त्यक्त्वा धर्मं समाश्रयेत् ।\nधर्मात् संजायते सर्वमित्याहुर्ब्रह्मवादिनः ।। २.५८"
  },
  {
    "text": "धर्मेण धार्यते सर्वं जगत् स्थावरजङ्गमम् ।\nअनादिनिधना शक्तिः सैषा ब्राह्मी द्विजोत्तमाः ।। २.५९"
  },
  {
    "text": "कर्मणा प्राप्यते धर्मो ज्ञानेन च न संशयः ।\nतस्माज्ज्ञानेन सहितं कर्मयोगं समाचरेत् ।। २.६०"
  },
  {
    "text": "प्रवृत्तं च निवृत्तं च द्विविधं कर्म वैदिकम् ।\nज्ञानपूर्वं निवृत्तं स्यात् प्रवृत्तं यदतोऽन्यथा ।। २.६१"
  },
  {
    "text": "निवृत्तं सेवमानस्तु याति तत् परमं पदम् ।\nतस्मान्निवृत्तं संसेव्यमन्यथा संसरेत् पुनः ।। २.६२"
  },
  {
    "text": "क्षमा दमो दया दानमलोभस्त्याग एव च ।\nआर्जवं चानसूया च तीर्थानुसरणं तथा ।। २.६३"
  },
  {
    "text": "सत्यं सन्तोषमास्तिक्यं श्रद्धा चेन्द्रियनिग्रहः ।\nदेवताभ्यर्चनं पूजा ब्राह्मणानां विशेषतः ।। २.६४"
  },
  {
    "text": "अहिंसा प्रियवादित्वमपैशुन्यमकल्कता ।\nसामासिकमिमं धर्मं चातुर्वर्ण्येऽब्रवीन्मनुः ।। २.६५"
  },
  {
    "text": "प्राजापत्यं ब्राह्मणानां स्मृतं स्थानं क्रियावताम् ।\nस्थानमैन्द्रं क्षत्रियाणां संग्रामेष्वपलायिनाम् ।। २.६६"
  },
  {
    "text": "वैश्यानां मारुतं स्थानं स्वधर्ममनुवर्तताम् ।\nगान्धर्वं शूद्रजातीनां परिचारेण वर्तताम् ।। २.६७"
  },
  {
    "text": "अष्टाशीतिसहस्त्राणामृषीणामूर्ध्वरेतसाम् ।\nस्मृतं तेषां तु यत्स्थानं तदेव गुरुवासिनाम् ।। २.६८"
  },
  {
    "text": "सप्तर्षीणान्तु यत्स्थानं स्मृतं तद् वै वनौकसाम् ।\nप्राजापत्यं गृहस्थानां स्थानमुक्तं स्वयंभुवा ।। २.६९"
  },
  {
    "text": "यतीनां जितचित्तानां न्यासिनामूर्ध्वरेतसाम् ।\nहैरण्यगर्भं तत्स्थानं यस्मान्नावर्त्तते पुनः ।। २.७०"
  },
  {
    "text": "योगिनाममृतं स्थानं व्योमाख्यं परमक्षरम् ।\nआनन्दमैश्वरं धाम सा काष्ठा सा परागतिः ।। २.७१"
  },
  {
    "text": "ऋषच ऊचुः ।\nभगवन् देवतारिघ्न हिरण्याक्षनिषूदन ।\nचत्वारो ह्याश्रमाः प्रोक्ता योगिनामेक उच्यते ।। २.७२"
  },
  {
    "text": "श्रीकूर्म ऊवाच ।\nसर्वकर्माणि संन्यस्य समाधिमचलं श्रितः ।\nय आस्ते निश्चलो योगी स संन्यासी न पञ्चमः ।। २.७३"
  },
  {
    "text": "सर्वेषामाश्रमाणां तु द्वैविध्यं श्रुतिदर्शितम् ।\nब्रह्मचार्युपकुर्वाणो नैष्ठिको ब्रह्मतत्परः ।। २.७४"
  },
  {
    "text": "योऽधीत्यविधिवद्‌वेदान् गृहस्थाश्रममाव्रजेत् ।\nउपकुर्वाणको ज्ञेयो नैष्ठिको मरणान्तिकः ।। २.७५"
  },
  {
    "text": "उदासीनः साधकश्च गृहस्थो द्विविधो भवेत् ।\nकुटुम्बभरणा यत्तः साधकोऽसौ गृही भवेत् ।। २.७६"
  },
  {
    "text": "ऋणानित्रीण्यपाकृत्य त्यक्त्वा भार्याधनादिकम् ।\nएकाकी यस्तु विचरेदुदासीनः स मौक्षिकः ।। २.७७"
  },
  {
    "text": "तपस्तप्यति योऽरण्ये यजेद् देवान् जुहोति च ।\nस्वाध्याये चैव निरतो वनस्थस्तापसो मतः ।। २.७८"
  },
  {
    "text": "तपसा कर्षितोऽत्यर्थं यस्तु ध्यानपरो भवेत् ।\nसांन्यासिकः स विज्ञेयो वानप्रस्थाश्रमे स्थितः ।। २.७९"
  },
  {
    "text": "योगाभ्यासरतो नित्यमारुरुक्षुर्जितेन्द्रियः ।\nज्ञानाय वर्तते भिक्षुः प्रोच्यते पारमेष्ठिकः ।। २.८०"
  },
  {
    "text": "यस्त्वात्मरतिरेव स्यान्नित्यतृप्तो महामुनिः ।\nसम्यग् दर्शनसंपन्नः स योगी भिक्षुरुच्यते ।। २.८१"
  },
  {
    "text": "ज्ञानसंन्यासिनः केचिद् वेदसंन्यासिनोऽपरे ।\nकर्मसन्यासिनः केचित् त्रिविधाः पारमेष्ठिकाः ।। २.८२"
  },
  {
    "text": "योगी च त्रिविधो ज्ञेयो भौतिकः सांख्य एव च ।\nतृतीयोह्याश्रमी प्रोक्तो योगमुत्तममाश्रितः ।। २.८३"
  },
  {
    "text": "प्रथमा भावना पूर्वे सांख्ये त्वक्षरभावना ।\nतृतीये चान्तिमा प्रोक्ता भावना पारमेश्वरी ।। २.८४"
  },
  {
    "text": "तस्मादेतद् विजानीध्वमाश्रमाणां चतुष्टयम् ।\nसर्वेषु वेदशास्त्रेषु पञ्चमो नोपपद्यते ।। २.८५"
  },
  {
    "text": "एवं वर्णाश्रमान् सृष्ट्वा देवदेवो निरञ्जनः ।\nदक्षादीन् प्राह विश्वात्मा सृजध्वं विविधाः प्रजाः ।। २.८६"
  },
  {
    "text": "ब्रह्मणो वचनात् पुत्रा दक्षाद्या मुनिसत्तमाः ।\nअसृजन्त प्रजाः सर्वे देवमानुषपूर्विकाः ।। २.८७"
  },
  {
    "text": "इत्येवं भगवान् ब्रह्मा स्रष्टुत्वे संव्यवस्थितः ।\nअहं वै पालयामीदं संहरिष्यति शूलभृत् ।। २.८८"
  },
  {
    "text": "तिस्त्रस्तु मूर्त्तयः प्रोक्ता ब्रह्मविष्णुमहेश्वराः ।\nरजः सत्त्वतमोयोगात् परस्य परमात्मनः ।। २.८९"
  },
  {
    "text": "अन्योन्यमनुरक्तास्ते ह्यन्योन्यमुपजीविनः ।\nअन्योन्यप्रणताश्चैव लीलया परमेश्वराः ।। २.९०"
  },
  {
    "text": "ब्राह्मी माहेश्वरी चैव तथैवाक्षरभावना ।\nतिस्रस्तु भावना रुद्रे वर्तन्ते सततं द्विजाः ।। २.९१"
  },
  {
    "text": "प्रवर्तते मय्यजस्त्रमाद्या त्वक्षरभावना ।\nद्वितीया ब्रह्मणः प्रोक्ता देवस्याक्षरभावना ।। २.९२"
  },
  {
    "text": "अहं चैव महादेवो न भिन्नः परमार्थतः ।\nविभज्यस्वेच्छयात्मानं सोऽन्तर्यामीश्वरः स्थितः ।। २.९३"
  },
  {
    "text": "त्रैलोक्यमखिलं स्रष्टुं सदेवासुरमानुषम् ।\nपुरुषः परतोऽव्यक्तो ब्रह्मत्वं समुपागमत् ।। २.९४"
  },
  {
    "text": "तस्माद्‌ ब्रह्मा महादेवो विष्णुर्विश्वेश्वरः परः ।\nएकस्यैव स्मृतास्तिस्रस्तद्वत्कार्यवशात् प्रभोः ।। २.९५"
  },
  {
    "text": "तस्मात् सर्वप्रयत्नेन वन्द्याः पूज्याः विशेषतः । \nयदीच्छेदचिरात् स्थानं यत्तन्मोक्षाख्यमव्ययम् ।। २.९६"
  },
  {
    "text": "वर्णाश्रमप्रयुक्तेन धर्मेण प्रीतिसंयुतः ।\nपूजयेद् भावयुक्तेन यावज्जीवं प्रतिज्ञया ।। २.९७"
  },
  {
    "text": "चतुर्णामाश्रमाणां तु प्रोक्तोऽयं विधिवद्‌द्विजाः ।\nआश्रमो वैष्णवो ब्राह्मो हराश्रम इति त्रयः ।। २.९८"
  },
  {
    "text": "तल्लिंगधारी नियतं तद्‌भक्तजनवत्सलः ।\nध्यायेदथार्चयेदेतान् ब्रह्मविद्यापरायणः ।। २.९९"
  },
  {
    "text": "सर्वेषामेव भक्तानां शंभोर्लिगमनुत्तमम् ।\nसितेन भस्मना कार्यं ललाटे तु त्रिपुण्ड्रकम् ।। २.१००"
  },
  {
    "text": "यस्तु नारायणं देवं प्रपन्नः परमं पदम् ।\nधारयेत् सर्वदा शूलं ललाटे गन्धवारिभिः ।। २.१०१"
  },
  {
    "text": "प्रपन्ना ये जगद्‌बीजं ब्रह्माणं परमेष्ठिनम् ।\nतेषां ललाटे तिलकं धारणीयं तु सर्वदा ।। २.१०२"
  },
  {
    "text": "योऽसावनादिर्भूतादिः कालात्माऽसौ धृतो भवेत् ।\nउपर्यधो भावयोगात् त्रिपुण्ड्रस्य तु धारणात् ।। २.१०३"
  },
  {
    "text": "यत्तत् प्रधानं त्रिगुणं ब्रह्मविष्णुशिवात्मकम् ।\nधृतंन्तु त्रिशूलधरणाद् भवत्येव न संशयः ।। २.१०४"
  },
  {
    "text": "ब्रह्मतेजोमयं शुक्लं यदेतन् मण्डलं रवेः ।\nभवत्येव धृतं स्थानमैश्वरं तिलके कृते ।। २.१०५"
  },
  {
    "text": "तस्मात् कार्यं त्रिशूलांकं तथा च तिलकं शुभम् ।\nआयुष्यञ्चापि भक्तानां त्रयाणां विधिपूर्वकम् ।। २.१०६"
  },
  {
    "text": "यजेत जुहुयादग्नौ जपेद् दद्याज्जितेन्द्रियः ।\nशान्तो दान्तो जितक्रोधो वर्णाश्रमविधानवित् ।। २.१०७"
  },
  {
    "text": "एवं परिचरेद् देवान् यावज्जीवं समाहितः ।\nतेषां संस्थानमचलं सोऽचिरादधिगच्छति ।। २.१०८"
  },
  {
    "text": "इति श्रीकूर्मपुराणे वर्णाश्रमवर्णनं नाम\nषट्‌साहस्त्र्यां संहितायां पूर्वविभागे द्वितीयोऽध्यायः ।। २ ।।"
  }
]
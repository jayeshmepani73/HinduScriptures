[
  {
    "text": "अथ दक्षयज्ञविध्वंसनम्।।"
  },
  {
    "text": "नैमिषेया ऊचुः ।\nदेवानां दानवानां च गन्धर्वोरगरक्षसाम् ।\nउत्पत्तिं विस्तरात् ब्रूहि सूत वैवस्वतेऽन्तरे ।। १५.१"
  },
  {
    "text": "स शप्तः शंभुना पूर्वं दक्षः प्राचेतसो नृपः ।\nकिमकार्षोन्महाबुद्धे श्रोतुमिच्छाम सांप्रतम् ।। १५.२"
  },
  {
    "text": "सूत उवाच ।\nवक्ष्ये नारायणेनोक्तं पूर्वकल्पानुषङ्गिकम् ।\nत्रिकालबद्धं पापघ्नं प्रजासर्गस्य विस्तरम् ।। १५.३"
  },
  {
    "text": "स शप्तः शंभुना पूर्वं दक्षः प्राचेतसो नृपः ।\nविनिन्द्य पूर्ववैरेण गङ्गाद्वरेऽयजद्‌ भवम् ।। १५.४"
  },
  {
    "text": "देवाश्च सर्वे भागार्थमाहूता विष्णुना सह ।\nसहैव मुनिभिः सर्वैरागता मुनिपुंगवाः ।। १५.५"
  },
  {
    "text": "दृष्ट्वा देवकुलं कृत्स्नं शंकरेण विनागतम् ।\nदधीचो नाम विप्रर्षिः प्राचेतसमथाब्रवीत् ।। १५.६"
  },
  {
    "text": "दधीच उवाच ।\nब्रह्माद्यस्तु पिशाचान्ता यस्याज्ञानुविधायिनः ।\nस देवः सांप्रतं रुद्रो विधिना किं न पूज्यते ।। १५.७"
  },
  {
    "text": "दक्ष उवाच ।\nसर्वेष्वेव हि यज्ञेषु न भागः परिकल्पितः ।\nन मन्त्रा भार्यया सार्द्धं शंकरस्येति नेज्यते ।। १५.८"
  },
  {
    "text": "विहस्य दक्षं कुपितो वचः प्राह महामुनिः ।\nश्रृण्वतां सर्वदेवानां सर्वज्ञानमयः स्वयम् ।। १५.९"
  },
  {
    "text": "दधीच उवाच ।\nयतः प्रवृत्तिर्विश्वात्मा यश्चास्य परमेश्वरः ।\nसंपूज्यते सर्वयज्ञैर्विदित्वा किन्न शंकरः ।। १५.१०"
  },
  {
    "text": "न ह्यं शंकरो रुद्रः संहर्त्ता तामसो हरः ।\nनग्नः कपाली विदितो विश्वात्मा नोपपद्यते ।। १५.११"
  },
  {
    "text": "ईश्वरो हि जगत्स्रष्टा प्रभुर्नारायणः स्वराट् ।\nसत्त्वात्मकोऽसौ भगवानिज्यते सर्वकर्मसु ।। १५.१२"
  },
  {
    "text": "दधीच उवाच ।\nकिं त्वया भगवानेष सहस्त्रांशुर्न दृश्यते ।\nसर्वलोकैकसंहर्त्ता कालात्मा परमेश्वरः ।। १५.१३"
  },
  {
    "text": "यं गृणन्तीह विद्वांसो धार्मिका ब्रह्मवादिनः ।\nसोऽयं साक्षी तीव्ररोचिः कालात्मा शांकरीतनुः ।। १५.१४"
  },
  {
    "text": "एष रुद्रो महादेवः कपर्दो च घृणी हरः ।\nआदित्यो भगवान् सूर्यो नीलग्रीवो विलोहितः ।। १५.१५"
  },
  {
    "text": "संस्तूयते सहस्रांशुः सामगाध्वर्युहोतृभिः ।\nपश्यैनं विश्वकर्माणं रुद्रमूर्ति त्रयीमयम् ।। १५.१६"
  },
  {
    "text": "दक्ष उवाच ।\nय एते द्वादशादित्या आगता यज्ञभागिनः ।\nसर्वे सूर्या इति ज्ञेया न ह्यान्यो विद्यते रविः ।। १५.१७"
  },
  {
    "text": "एवमुक्ते तु मुनयः समायाता दिदृक्षवः ।\nबाढमित्यब्रुवन् दक्षं तस्य साहाय्यकारिणः ।। १५.१८"
  },
  {
    "text": "तमसाविष्टमनसो न पश्यन्ति वृषध्वजम् ।\nसहस्त्रशोऽथ शतशो भूय एव विनिन्द्यते ।। १५.१९"
  },
  {
    "text": "निन्दन्तो वैदिकान् मन्त्रान् सर्वभूतपतिं हरम् ।\nअपूजयन् दक्षवाक्यं मोहिता विष्णुमायया ।। १५.२०"
  },
  {
    "text": "देवाश्च सर्वे भागार्थमागता वासवादयः ।\nनापश्यन् देवमीशानमृते नारायणं हरिम् ।। १५.२१"
  },
  {
    "text": "हिरण्यगर्भो भगवान् ब्रह्मा ब्रह्मविदां वरः ।\nपश्यतामेव सर्वेषां क्षणादन्तरधीयत ।। १५.२२"
  },
  {
    "text": "अन्तर्हिते भगवति दक्षो नारायणं हरिम् ।\nरक्षकं जगतां देवं जगाम शरणं स्वयम् ।। १५.२३"
  },
  {
    "text": "प्रवर्त्तयामास च तं यज्ञं दक्षोऽथ निर्भयः ।\nरक्षते भगवान् विष्णुः शरणागतरक्षकः ।। १५.२४"
  },
  {
    "text": "पुनः प्राह च तं दक्षं दधीचो भगवानृषिः ।\nसंप्रेक्ष्यर्षिगणान् देवान् सर्वान् वै रुद्रविद्विषः ।। १५.२५"
  },
  {
    "text": "अपूज्यपूजने चैव पूज्यानां चाप्यपूजने ।\nनरः पापमवाप्नोति महद् वै नात्र संशयः ।। १५.२६"
  },
  {
    "text": "असतां प्रग्रहो यत्र सतां चैव विमानना ।\nदण्डो दैवकृतस्तत्र सद्यः पतति दारुणः ।। १५.२७"
  },
  {
    "text": "एवमुक्त्वा तु विप्रर्षिः शशापेश्वरविद्विषः ।\nसमागतान् ब्राह्मणांस्तान् दक्षसाहाय्यकारिणः ।। १५.२८"
  },
  {
    "text": "यस्माद् बहिष्कृता वेदात्भवद्भिः परमेश्वरः ।\nविनिन्दितो महादेवः शंकरो लोकवन्दितः ।। १५.२९"
  },
  {
    "text": "भविष्यध्वं त्रयीबाह्याः सर्वेऽपीश्वरविद्विषः ।\nनिन्दन्तो ह्यैश्वरं मार्गं कुशास्त्रासक्तमानसाः ।। १५.३०"
  },
  {
    "text": "मिथ्याधीतसमाचारा मिथ्याज्ञानप्रलापिनः ।\nप्राप्य घोरं कलियुगं कलिजैः किल पीडिताः ।। १५.३१"
  },
  {
    "text": "त्यक्त्वा तपोबलं कृत्स्नं गच्छध्वं नरकान् पुनः ।\nभविष्यति हृषीकेशः स्वाश्रितोऽपि पराङ्‌मुखः ।। १५.३२"
  },
  {
    "text": "एवमुक्त्वा तु विप्रर्षिर्विरराम तपोनिधिः ।\nजगाम मनसा रुद्रमशेषाघविनाशनम् ।। १५.३३"
  },
  {
    "text": "एतस्मिन्नन्तरे देवी महादेवं महेश्वरम् ।\nपतिं पशुपतिं देवं ज्ञात्वैतत् प्राह सर्वदृक् ।। १५.३४"
  },
  {
    "text": "देव्युवाच ।\nदक्षो यज्ञेन यजते पिता मे पूर्वजन्मनि ।\nविनिन्द्य भवतो भावमात्मानं चापि शंकर ।। १५.३५"
  },
  {
    "text": "देवाः सहर्षिभिश्चासंस्तत्र साहाय्यकारिणः ।\nविनाशयाशु तं यज्ञं वरमेकं वृणोम्यहम् ।। १५.३६"
  },
  {
    "text": "एवं विज्ञापितो देव्या देवदेव परः प्रभुः ।\nससर्ज सहसा रुद्रं दक्षयज्ञजिघांसया ।। १५.३७"
  },
  {
    "text": "सहस्रशीर्षपादं च सहस्राक्षं महाभुजम् ।\nसहस्त्रपाणिं दुर्धर्षं युगान्तानलसन्निभम् ।। १५.३८"
  },
  {
    "text": "दंष्ट्राकरालं दुष्प्रेक्ष्यं शङ्खचक्रगदाधरम् ।\nदण्डहस्तं महानादं शार्ङ्गिणं भूतिभूषणम् ।। १५.३९"
  },
  {
    "text": "वीरभद्र इति ख्यातं देवदेवसमन्वितम् ।\nस जातमात्रो देवेशमुपतस्थे कृताञ्जलिः ।। १५.४०"
  },
  {
    "text": "तमाह दक्षस्य मखं विनाशय शिवोऽस्तु ते ।\nविनिन्द्य मां स यजते गङ्गाद्वारे गणेश्वर ।। १५.४१"
  },
  {
    "text": "ततो बन्धुप्रयुक्तेन सिंहेनैकेन लीलया ।\nवीरभद्रेण दक्षस्य विनाशमगमत् क्रतुः ।। १५.४२"
  },
  {
    "text": "मन्युना चोमया सृष्टा भद्रकाली महेश्वरी ।\nतया च सार्द्धं वृषभं समारुह्य ययौ गणः ।। १५.४३"
  },
  {
    "text": "अन्ये सहस्रशो रुद्रा निसृष्टास्तेन धीमता ।\nरोमजा इति विख्यातास्तस्य साहाय्यकारिणः ।। १५.४४"
  },
  {
    "text": "शूलशक्तिगदाहस्ताष्टङ्कोपलकरास्तथा ।\nकालाग्निरुद्रसंकाशा नादयन्तो दिशो दश ।। १५.४५"
  },
  {
    "text": "सर्वे वृषभमारूढाः सभार्याश्चातिभीषणाः ।\nसमावृत्य गणश्रेष्ठं ययुर्दक्षमखं प्रति ।। १५.४६"
  },
  {
    "text": "सर्वे शंप्राप्य तं देशं गङ्गाद्वारमिति श्रुतम् ।\nददृशुर्यज्ञदेशं तं दक्षस्यामिततेजसः ।। १५.४७"
  },
  {
    "text": "देवाङ्गनासहस्त्राढ्यमप्सरोगीतनादितम् ।\nवेणुवीणानिनादाढ्यं वेदवादाभिनादितम् ।। १५.४८"
  },
  {
    "text": "दृष्ट्वा सहर्षिभिर्देवैः समासीनं प्रजापतिम् ।१५.४९"
  },
  {
    "text": "उवाच भद्रया रुद्रैर्वीरभद्रः स्मयन्निव ।१५.५०"
  },
  {
    "text": "वयं ह्यनुचराः सर्वे शर्वस्यामिततेजसः ।\nभागाभिलिप्सया भागान् प्राप्ता यच्छध्वमीप्सितान् ।। १५.५१"
  },
  {
    "text": "अथ चेत् कस्यचिदियमाज्ञा मुनिसुरोत्तमाः ।\nभागो भवद्भ्यो देयस्तु नास्मभ्यमिति कथ्यताम् ।१५.५२"
  },
  {
    "text": "तं ब्रूताज्ञापयति यो वेत्स्यामो हि वयं ततः ।\nएवमुक्ता गणेशेन प्रजापतिपुरः सराः ।१५.५३"
  },
  {
    "text": "देवा ऊचुः  नेज्यते र्यज्ञभागेन न च मन्त्रा इति प्रभुः ।\nमन्त्रा ऊचुः सुरा यूयं तमोपहतचेतसः ।१५.५४"
  },
  {
    "text": "येनाध्वरस्य राजानं पूजयध्वं महेश्वरम् ।\nईश्वरः सर्वभूतानां सर्वभूततनुर्हरः ।१५.५५"
  },
  {
    "text": "पूज्यते सर्वयज्ञेषु सर्वाभ्युदसिद्धिदः ।।\nएवमुक्त्वा महीशानं मायया नष्टचेतनाः ।१५.५६"
  },
  {
    "text": "न मेनिरे ययुर्मन्त्रा देवान् मुक्त्वा स्वमालयम् ।\nततः स रुद्रो भगवान् सभार्यः सगणेश्वरः ।१५.५७"
  },
  {
    "text": "स्पृशन् कराभ्यां ब्रह्मर्षि दधीचं प्राह देवताः ।\nमन्त्राः प्रमाणं न कृता युष्माभिर्बलदर्पितैः ।१५.५८"
  },
  {
    "text": "यस्मात् प्रसह्य तस्माद्‌ वो नाशयाम्यद्य गर्वितान्।\nइत्युक्त्वा यज्ञशालां तां ददाह गणपुंगवः ।१५.५९"
  },
  {
    "text": "गणेश्वराश्च संक्रुद्धा यूपानुत्पाट्य चिक्षिपुः ।।\nप्रस्तोत्रा सह होत्रा च अश्वं चैव गणेश्वराः ।१५.६०"
  },
  {
    "text": "गृहीत्वा भीषणाः सर्वे गङ्गास्त्रोतसि चिक्षिपुः ।\nवीरभद्रोऽपि दीप्तात्मा शक्रस्योद्यच्छतं करम् ।१५.६१"
  },
  {
    "text": "व्यष्टम्भयददीनात्मा तथाऽन्येषां दिवौकसाम् ।\nभगस्य नेत्रे चोत्पाट्य कराग्रेणैव लीलया ।१५.६२"
  },
  {
    "text": "निहत्य मुष्टिना दन्तान् पूष्णश्चैवमपातयत् ।\nतथा चन्द्रमसं देवं पादाङ्‌गुष्ठेन लीलया ।१५.६३"
  },
  {
    "text": "धर्षयामास बलवान् स्मयमानो गणेश्वरः ।\nवह्नेर्हस्तद्वयं छित्त्वा जिह्वामुत्पाट्य लीलया ।१५.६४"
  },
  {
    "text": "जघान मूर्ध्नि पादेन मुनीनपि मुनीश्वराः ।\nतथा विष्णुं सहरुडं समायान्तं महाबलः ।१५.६५"
  },
  {
    "text": "विव्याध निशेतैर्बाणैः स्तम्भयित्वा सुदर्शनम् ।\nसमालोक्य महाबाहुरागत्य गरुडो गणम् ।१५.६६"
  },
  {
    "text": "जघान पक्षैः सहसा ननादाम्बुनिधिर्यथा ।\nततः सहस्त्रशो भद्रः ससर्ज गरुडान् स्वयम् ।१५.६७"
  },
  {
    "text": "वैनतेयादभ्यधिकान् गरुडं ते प्रदुद्रुवुः ।\nतान् दृष्ट्वा गरुडो धीमान् पलायत महाजवः ।१५.६८"
  },
  {
    "text": "विसृज्य माधवं वेगात् तदद्‌भुतमिवाभवत् ।\nअन्तर्हिते वैनतेये भगवान् पद्मसंभवः ।१५.६९"
  },
  {
    "text": "आगत्य वारयामास वीरभद्रं च केशवम् ।\nप्रसादयामास च तं गौरवात् परमेष्ठिनः ।१५.७०"
  },
  {
    "text": "संस्तूय भगवानीशं साम्बस्तत्रागमत् स्वयम् ।\nवीक्ष्य देवाधिदेवं तमुमां सर्वगणैर्वृताम् ।१५.७१"
  },
  {
    "text": "तुष्टाव भगवान् ब्रह्मा दक्षः सर्वे दिवौकसः ।\nविशेषात् पार्वतीं देवीमीश्वरार्द्धशरीरिणीम् ।१५.७२"
  },
  {
    "text": "स्तोत्रैर्नानाविधैर्दक्षः प्रणम्य च कृताञ्जलिः ।।\nततो भगवती देवी प्रहसन्ती महेश्वरम् ।१५.७३"
  },
  {
    "text": "प्रसन्नमानसा रुद्रं वचः प्राह घृणानिधिः ।\nत्वमेव जगतः स्त्रष्टा शासिता चैव रक्षकः ।१५.७४"
  },
  {
    "text": "अनुग्राह्यो भगवता दक्षश्चापि दिवौकसः ।\nततः प्रहस्य भगवान् कपर्दी नीललोहितः ।१५.७५"
  },
  {
    "text": "उवाच प्रणतान् देवान् प्राचेतसमथो हरः ।\nगच्छध्वं देवताः सर्वाः प्रसन्नो भवतामहम् ।१५.७६"
  },
  {
    "text": "संपूज्यः सर्वयज्ञेषु न निन्द्योऽहं विशेषतः ।\nत्वं चापि श्रृणु मे दक्ष वचनं सर्वरक्षणम् ।१५.७७"
  },
  {
    "text": "त्यक्त्वा लोकैषणामेतां मद्भक्तो भव यत्नतः ।\nभविष्यसि गणेशानः कल्पान्तेऽनुग्रहान्मम ।१५.७८"
  },
  {
    "text": "तावत् तिष्ठ ममादेशात् स्वाधिकारेषु निर्वृतः ।\nएवमुक्त्वा स भगवान् सपत्नीकः सहानुगः ।१५.७९"
  },
  {
    "text": "अदर्शनमनुप्राप्तो दक्षस्यामिततेजसः ।\nअन्तर्हिते महादेवे शंकरे पद्मसंभवः ।१५.८०"
  },
  {
    "text": "व्याजहार स्वयं दक्षमशेषजगतो हितम् ।\nब्रह्मोवाच ।\nकिं तवापगतो मोहः प्रसन्ने वृषभध्वजे ।१५.८१"
  },
  {
    "text": "यदाचष्टे स्वयं देवः पालयैतदतन्द्रितः ।\nसर्वेषामेव भूतानां हृद्येष वसतीश्वरः ।१५.८२"
  },
  {
    "text": "पश्यन्त्येनं ब्रह्मभूता विद्वांसो वेदवादिनः ।\nस आत्मा सर्वभूतानां स बीजं परमा गतिः ।१५.८३"
  },
  {
    "text": "स्तूयते वैदिकैर्मन्त्रैर्देवदेवो महेश्वरः ।\nतमर्चयति यो रुद्रं स्वात्मन्येकं सनातनम् ।१५.८४"
  },
  {
    "text": "चेतसा भावयुक्तेन स याति परमं पदम् ।\nतस्मादनादिमध्यान्तं विज्ञाय परमेश्वरम् ।१५.८५"
  },
  {
    "text": "कर्मणा मनसा वाचा समाराधय यत्नतः ।\nयत्नात् परिहरेशस्य निन्दामात्मविनाशनीम् ।१५.८६"
  },
  {
    "text": "भवन्ति सर्वदोषाय निन्दकस्य क्रिया यतः ।\nयस्तु चैष महायोगी रक्षको विष्णुरव्ययः ।१५.८७"
  },
  {
    "text": "स देवदेवो भगवान् महादेवो न संशयः ।\nमन्यन्ते ये जगद्योनिं विभिन्नं विष्णुमीश्वरात् ।१५.८८"
  },
  {
    "text": "मोहादवेदनिष्ठत्वात् ते यान्ति नरकं नराः ।\nवेदानुवर्तिनो रुद्रं देवं नारायणं तथा ।१५.८९"
  },
  {
    "text": "एकीभावेन पश्यन्ति मुक्तिभाजो भवन्ति ते ।\nयो विष्णुः स स्वयं रुद्रो यो रुद्रः स जनार्दनः ।१५.९०"
  },
  {
    "text": "इति मत्वा यजेद् देवं स याति परमां गतिम् ।\nसृजत्येष जगत्सर्वं विष्णुस्तत् पश्यतीश्वरः ।१५.९१"
  },
  {
    "text": "इत्थं जगत् सर्वमिदं रुद्रनारायणोद्भवम् ।\nतस्मात् त्यक्त्वा हरेर्निन्दां विष्णावपि समाहितः ।१५.९२"
  },
  {
    "text": "समाश्रय्महादेवं शरण्यं ब्रह्मवादिनाम् ।\nउपश्रुत्याथ वचनं विरिञ्चस्य प्रजापतिः ।१५.९३"
  },
  {
    "text": "जगाम शरणं देवं गोपतिं कृत्तिवाससम् ।\nयेऽन्ये शापाग्निनिर्दग्धा दधीचस्य महर्षयः ।१५.९४"
  },
  {
    "text": "द्विषन्तो मोहिता देवं संबभूवुः कलिष्वथ ।\nत्यक्त्वा तपोबलं कृत्स्नं विप्राणां कुलसंभवाः १५.९५"
  },
  {
    "text": "पूर्वसंस्कारमहात्म्याद् ब्रह्मणो वचनादिह ।\nमुक्तशापास्ततः सर्वे कल्पान्ते रौरवादिषु ।१५.९६"
  },
  {
    "text": "निपात्यमानाः कालेन संप्राप्यादित्यवर्चसम् ।\nब्रह्माणं जगतामीशमनुज्ञाताः स्वयंभुवा ।। १५.९७"
  },
  {
    "text": "समाराध्य तपोयोगादीशानं त्रिदशाधिपम् ।\nभविष्यन्ति यथा पूर्वं शंकरस्य प्रसादतः ।। १५.९८"
  },
  {
    "text": "एतद्वः कथितं सर्वं दक्षयज्ञनिषूदनम् ।\nश्रृणुध्वं दक्षपुत्रीणां सर्वासां चैव संततिम् ।। १५.९९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पञ्चदशोध्यायः ॥"
  }
]
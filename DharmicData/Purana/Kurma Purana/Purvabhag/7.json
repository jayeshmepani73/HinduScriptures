[
  {
    "text": "श्रीकूर्म उवाच ।\nसृष्टिं चिन्तयतस्तस्य कल्पादिषु यथा पुरा ।\nअबुद्धिपूर्वकः सर्गः प्रादुर्भूतस्तमोमयः ।। ७.१\nतमोमोहो महामोहस्तामिस्त्रश्चान्धसंज्ञितः ।\nअविद्या पञ्चपर्वैषा प्रादुर्भूता महात्मनः ।। ७.२\nपञ्चधावस्थितः सर्गो ध्यायतः सोऽभिमानिनः ।\nसंवृतस्तमसा चैव बीजकुम्भवदावृतः ।। ७.३\nबहिरन्तश्चाप्रकाशः स्तब्धो निःसंग एव च ।\nमुक्या नगा इति प्रोक्ता मुख्यसर्गस्तु स स्मृतः ।। ७.४\nतं दृष्ट्वाऽसाधकं सर्गममन्यदपरं प्रभुः ।\nतस्याभिध्यायतः सर्गंस्तिर्यक्‌स्रोतोऽभ्यवर्तत ।। ७.५\nयस्मात् तिर्यक् प्रवृत्तः स तिर्यक्‌स्रोतः ततः स्मृतः ।\nपश्वादयस्ते विख्याता उत्पथग्राहिणो द्विजाः ।। ७.६\nतमप्यसाधकं ज्ञात्वा सर्गमन्यं ससर्ज ह ।\nऊर्ध्वस्रोत इति प्रोक्तो देवसर्गस्तु सात्त्विकः ।। ७.७\nते सुखप्रीतिबहुला बहिरन्तस्त्वनावृताः ।\nप्रकाशा बहिरन्तश्च स्वभावाद् देवसंज्ञिताः ।। ७.८\nततोऽबिधायायतस्तस्य सत्याभिध्यायिनस्तदा ।\nप्रादुरासीत् तदाऽव्यक्तादर्वाक्‌स्रोतस्तु साधकः ।। ७.९\nतत्र प्रकाशबहुलास्तमोद्रिक्ता रजोधिकाः ।\nदुःखोत्कटाः सत्त्वयुता मनुष्याः परिकीर्तिता ।। ७.१०\nतं दृष्ट्वा चापरं सर्गममन्यद् भगवानजः ।\nतस्याभिध्यायतः सर्गं सर्गो भूतादिकोऽभवत् ।। ७.११\nत परिग्राहिणः सर्वे संविभागरताः पुनः।\nस्वादिनाश्चाप्यशीलाश्च भूताद्याः परिकीर्तिताः ।७.१२\nइत्येते पञ्च कथिताः सर्गा वै द्विजपुंगवाः ।। \nप्रथमो महतः सर्गो विज्ञेयो ब्रह्मणस्तु सः ।७.१३\nतन्मात्राणां द्वितीयस्तु भूतसर्गो हि स स्मृतः ।। \nवैकारिकस्तृतीयस्तु सर्ग ऐन्द्रियकः स्मृतः ।७.१४\nइत्येष प्राकृतः सर्गः संभूतोऽबुद्धिपूर्वकः ।। \nमुख्यसर्गश्चतुर्थस्तु मुख्या वै स्थावराः स्मृताः ।७.१५\nतिर्यक्स्रोतस्तु यः प्रोक्तस्तिर्यग्योन्यः स पञ्चमः ।। \nतथोर्ध्स्रोतसां षष्ठो देवसर्गस्तु स स्मृतः ।७.१६\nततोऽर्वाक्स्रोतसां सर्गः सप्तमः स तु मानुषु ।। \nअष्टमो भौतिकः सर्गो भूतादीनां प्रकीर्तितः ।७.१७\nनवमश्चैव कौमारः प्राकृता वैकृतास्त्विमे ।। \nप्राकृतास्तु त्रयः पूर्वे सर्गास्ते बुद्धिपूर्वकाः ।७.१८\nबुद्धिपूर्वं प्रवर्त्तन्ते मुख्याद्या मुनिपुंगवाः ।। \nअग्रे ससर्ज वै ब्रह्मा मानसानात्मनः समान् ।७.१९\nसनकं सनातनं चैव तथैव च सनन्दनम् ।\nऋभुं सनात्कुमारं च पूर्वमेव प्रजापतिः ।। ७.२०\nपञ्चैते योगिनो विप्राः परं वैराग्यमाश्रिताः ।\nईश्वरासक्तमनसो न सृष्टौ दधिरे मतिम् ।। ७.२१\nतेष्वेवं निरपेक्षेषु लोकसृष्टौ प्रजापतिः ।\nमुमोह मायया सद्यो मायिनः परमेष्ठिनः ।। ७.२२\nतं बोधयामास सुतं जगन्मायो महामुनिः ।\nनारायणो महायोगी योगिचित्तानुरञ्जनः ।। ७.२३\nबोधितस्तेन विश्वात्मा तताप परमं तपः ।\nस तप्यमानो भगवान् न किञ्चित् प्रतिपद्यत ।। ७.२४\nततो दीर्घेण कालेन दुखात् क्रोधोऽभ्यजायत ।\nक्रोधाविष्टस्य नेत्राभ्यां प्रापतन्नश्रुबिन्दवः ।। ७.२५\nभ्रुकुटीकुटिलात् तस्य ललाटात् परमेष्टिनः ।\nसमुत्पन्नो महादेवः शरण्यो नीललोहितः ।। ७.२६\nस एव भगवानीशस्तेजोराशिः सनातनः ।\nयं प्रपश्यन्ति विद्वांसः स्वात्मस्थं परमेश्वरम् ।। ७.२७\nओंकारं समनुस्मृत्य प्रणम्य च कृताञ्जलिः ।\nतमाह भगवान् ब्रह्मा सृजेमा विविधाः प्रजाः ।। ७.२८\nनिशम्य भगवान् वाक्यं शंकरो धर्मवाहनः ।\nस्वात्मना सद्‌शान् रुद्रान् ससर्ज मनसा शिवः ।\nकपर्दिनो निरातङ्कांस्त्रिनेत्रान् नीललोहितान् ।। ७.२९\nतं प्राह भगवान् ब्रह्मा जन्ममृत्युयुताः प्रजाः ।\nसृजेति सोऽब्रवीदीशो नाहं मृत्युजरान्विताः ।७.३०\nप्रजाः स्त्रक्ष्ये जगन्नाथ सृज त्वमशुभाः प्रजाः ।। \nनिवार्य स तदा रुद्रं ससर्ज कमलोद्भवः ।७.३१\nस्थानाभिमानिनः सर्वान् गदतस्तान् निबोधत ।। \nअपोऽग्निरन्तरिक्षं च द्यौर्वायुः पृथिवी तथा ।७.३२\nनद्यः समुद्राः शैलाश्च वृक्षा वीरुध एव च ।। \nलवाः काष्ठाः कलाश्चैव मुहूर्ता दिवसाः क्षपाः ।७.३३\nअर्द्धमासाश्च मासाश्च अयनाब्दयुगादयः ।। \nस्थानाबिमानिनः सृष्ट्वा साधकानसृजत् पुनः ।७.३४\nमरीचिभृग्वङ्गिरसः पुलस्त्यं पुलहं क्रतुम् ।\nदक्षमत्रिं वसिष्ठं च धर्मं संकल्पमेव च ।। ७.३५\nप्राणाद् ब्रह्माऽसृजद् दक्षं चक्षुषश्च मरीचिनम् ।\nशिरसोऽङ्गिरसं देवो हृदयाद् भृगुमेव च ।। ७.३६\nनेत्राभ्यामत्रिनामानं धर्मं च व्यवसायतः ।\nसंकल्पं चैव संकल्पात् सर्वलोकपितामहः ।। ७.३७\nपुलस्त्यं च तथोदानाद् व्यानाच्च पुलहं मुनिम् ।\nअपानात् क्रतुमव्यग्रं समानाच्च वसिष्ठकम् ।। ७.३८\nइत्येते ब्रह्मणा सृष्टाः साधका गृहमेधिनः ।\nआस्थाय मानवं रूपं धर्मस्तैः संप्रवर्त्तितः ।। ७.३९\nततो देवासुरपितृन् मनुष्यांश्च चतुष्टयम् ।\nसिसृक्षुर्भगवानेतान् स्वमात्मानमयूयुजत् ।। ७.४०\nयुक्तात्मनस्तमोमात्रा ह्युद्रिक्ताभूत् प्रजापतेः ।\nततोऽस्य जघनात् पूर्वमसुरा जज्ञिरे सुताः ।। ७.४१\nउत्ससर्जासुरान् सृष्ट्वा तां तनुं पुरुषोत्तमः ।\nसा चोत्सृष्ट्रा तनुस्तेन सद्यो रात्रिरजायत ।७.४२\nसा तमोबहुला यस्मात् प्रजास्तस्यांस्वपन्त्यतः ।। \nसत्त्वमात्रत्मिकां देवस्तनुमन्यामगृह्णत ।७.४३\nततोऽस्य मुखतो देवा दीव्यतः संप्रजज्ञिरे ।। \nत्यक्ता साऽपि तनुस्तेन सत्त्वप्रायमभूद् दिनम् ।७.४४\nतस्मादहो धर्मयुक्ता देवताः समुपासते ।। \nसत्त्वमात्रात्मिकामेव ततोऽन्यां जगृहे तनुम् ।७.४५\nपितृवन्मन्यमानस्य पितरः संप्रजज्ञिरे ।। \nउत्ससर्ज पितृन् सृष्ट्वा ततस्तामपि विश्वसृक् ।७.४६\nसाऽपविद्धा तनुस्तेन सद्यः सन्ध्या व्यजायत ।। \nतस्मादहर्देवतानां रात्रिः स्याद् देवविद्विषाम् ।७,४७\nतयोर्मध्ये पितॄणां तु मूर्तिः सन्ध्या गरीयसी ।। \nतस्माद् देवासुराः सर्वे मुनयो मानवास्तथा ।७.४८\nउपासते तदा युक्ता रात्र्यह्नोर्मध्यमां तनुम् ।। \nरजोमात्रात्मिकां ब्रह्मा तनुमन्यामगृह्णत ।७.४९\nततोऽस्य जज्ञिरे पुत्रा मनुष्या रजसावृताः ।। \nतामप्याशु स तत्याज तनुं सद्यः प्रजापतिः ।७.५०\nज्योत्स्ना सा चाभवद्विप्राः प्राक्सन्ध्या याऽभिधीयते ।। \nततः स भगवान् ब्रह्मा संप्राप्य द्विजपुंगवाः ।७.५१\nमूर्ति तमोरजः प्रायां पुनरेवाभ्ययूयुजत् ।। \nअन्धकारे क्षुधाविष्टा राक्षसास्तस्य जज्ञिरे ।७.५२\nपुत्रास्तमोरजः प्राया बलिनस्ते निशाचराः ।। \nसर्पा यक्षास्तथा बूता गन्धर्वाः संप्रजज्ञिरे ।। ७.५३\nरजस्तमोभ्यामाविष्टांस्ततोऽन्यानसृजत् प्रभुः ।। \nवयांसि वयसः सृष्ट्वा अवीन्वै वक्षसोऽसृजत् ।७.५४\nमुखतोऽजान् ससर्जान्यान् उदराद्‌गाश्चनिर्ममे ।। \nपद्भ्यांचाश्वान् समातङ्गान् रासभान् गवयान् मृगान् ।७.५५\nउष्ट्रानश्वतरांश्चैव न्यङ्‌कूनन्यांश्व जातयः ।\nओषध्यः फलमूलिन्यो रोमभ्यस्तस्य जज्ञिरे ।। ७.५६\nगायत्रं च ऋचश्चैव त्रिवृत्‌स्तोंम रथन्तरम् ।\nअग्निष्टोमं च यज्ञानां निर्ममे प्रथमान्मुखात् ।। ७.५७\nयजूंषि त्रैष्टुभं छन्दः स्तोमं पञ्चदशं तथा ।\nबृहत्साम तथोक्थं च दक्षिणादसृजन्मुखात् ।। ७.५८\nसामानि जागतं छन्दस्तोमं सप्तदशं तथा ।\nवैरूपमतिरात्रं च पश्चिमादसृजन्मुखात् ।। ७.५९\nएकविशमथर्वाणमाप्तोर्यामाणमेव च ।\nअनुष्टुभं सवैराजमुत्तरादसृजन्मुखात् ।। ७.६०\nउच्चावचानि भूतानि गात्रेभ्यस्तस्य जज्ञिरे ।\nब्रह्मणो हि प्रजासर्गं सृजतस्तु प्रजापतेः ।। ७.६१\nयक्षान् पिशाचान् गन्धर्वांस्तथैवाप्सरसः शुभाः।\nसृष्ट्वा चतुष्टयं सर्गं दवर्षिपितृमानुषम्।।७.६२\nततो सृजच्च भूतानि स्थावराणिचराणिच।\nनरकिन्नररक्षांसि वयः पशुमृगोरगान् ।७.६३\nअव्ययं च व्ययं चैव द्वयं स्थावरजङ्गमम् ।। \nतेषां ये यानि कर्माणि प्राक्‌सृष्टौ प्रतिपेदिरे ।७.६४\nतान्येव ते प्रपद्यन्ते सृज्यमानाः पुनः पुनः ।। \nहिंस्राहिंस्रे मृदुक्रूरे धर्माधर्मावृतानृते ।७.६५\nतद्भाविताः प्रपद्यन्ते तस्मात् तत्तस्य रोचते ।।\nमहाभूतेषु नानात्वमिन्द्रियार्थेषु मूर्तिषु ।७.६६\nविनियोगं च भूतानां धातैव व्यदधात् स्वयम् ।। \nनामरूपं च भूतानां कृत्यानां च प्रपञ्चनम् ।७.६७\nवेदशब्देभ्य एवादौ निर्ममे स महेश्वरः ।\nआर्षाणि चैव नामानि याश्च वेदेषु सृष्टयः ।७.६८\nशर्वर्यन्ते प्रसूतानां तान्येवैभ्यो ददात्यजः ।। \nयथर्त्तावृतुलिङ्गानि नानारूपाणि पर्यये ।७.६९\nदृश्यन्ते तानि तान्येव तथा भावा युगादिषु ।।७.७०"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे सप्तमोऽध्यायः।।७।।"
  }
]
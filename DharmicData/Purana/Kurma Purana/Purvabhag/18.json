[
  {
    "text": "सूत उवाच ।\nबलेः पुत्रशतं त्वासीन्महाबलपराक्रमम् ।\nतेषां प्रधानो द्युतिमान् बाणो नाम महाबलः ।। १८.१"
  },
  {
    "text": "सोऽतीव शंकरे भक्तो राजा राज्यमपालयत् ।\nत्रैलोक्यं वशमानीय बाधयामास वासवम् ।। १८.२"
  },
  {
    "text": "ततः शक्रादयो देवा गत्वोचुः कृत्तिवाससम् ।\nत्वदीयो बाधते ह्यस्मान् बाणो नाम महासुरः ।। १८.३"
  },
  {
    "text": "व्याहृतो दैवतैः सर्वैर्देवदेवो महेश्वरः ।\nददाह बाणस्य पुरं शरेणैकेन लीलया ।। १८.४"
  },
  {
    "text": "दह्यमाने पुरे तस्मिन् बाणो रुद्रं त्रिशूलिनम् ।\nययौ शरणमीशानं गोपतिं नीललोहितम् ।। १८.५"
  },
  {
    "text": "मूर्द्धन्याधाय तल्लिङ्गं शांभवं भीतवर्जितः ।\nनिर्गत्य तु पुरात् तस्मात् तुष्टाव परमेश्वरम् ।। १८.६"
  },
  {
    "text": "संस्तुतो भगवानीशः शंकरो नीललोहितः ।\nगाणपत्येन बाणं तं योजयामास भावतः ।। १८.७"
  },
  {
    "text": "अथाभवन् दनोः पुत्रास्ताराद्या श्चातिभीषणाः ।\nतारस्तथा शम्बरश्च कपिलः शंकरस्तथा ।\nस्वर्भानुर्वृषपर्वा च प्राधान्येन प्रकीर्तिताः ।। १८.८"
  },
  {
    "text": "सुरसायाः सहस्रं तु सर्पाणामभवद् द्विजाः ।\nअनेकशिरसां तद्वत् खेचराणां महात्मनाम् ।। १८.९"
  },
  {
    "text": "अरिष्टा जनयामास गन्धर्वाणां सहस्रकम् ।\nअनन्ताद्या महानागाः काद्रवेयाः प्रकीर्तिताः ।। १८.१०"
  },
  {
    "text": "ताम्रा च जनयामास षट् कन्या द्विजपुंगवाः ।\nशुकीं श्येनीं च भासीं च सुग्रीवां ग्रन्थिकां शुचिम् ।। १८.११"
  },
  {
    "text": "गास्तथा जनयामास सुरभिर्महिषीस्तथा ।\nइरा वृक्षलतावल्लीस्तृणजातीश्च सर्वशः ।। १८.१२"
  },
  {
    "text": "तथा वै यक्षरक्षांसि मुनिरप्सरसस्तथा ।\nरक्षोगणं क्रोधवशाज्जनयामास सत्तमाः ।। १८.१३"
  },
  {
    "text": "विनतायाश्च पुत्रौ द्वौ प्रख्यातौ गरुडारुणौ ।\nतयोश्च गरुडो धीमान् तपस्तप्त्वा सुदुश्चरम् ।\nप्रसादाच्छूनिलः प्राप्तो वाहनत्वं हरेः स्वयम् ।। १८.१४"
  },
  {
    "text": "आराध्य तपसा रुद्रं महादेवं तथाऽरुणः ।\nसारथ्ये कल्पितः पूर्वं प्रीतेनार्कस्य शंभुना ।। १८.१५"
  },
  {
    "text": "एते कश्यपदायादाः कीर्त्तिताः स्थाणुजङ्गमाः ।\nवैवस्वतेऽन्तरेह्यस्मिञ्छृण्वतां पापनाशनाः ।। १८.१६"
  },
  {
    "text": "सप्तविंशतसुताः प्रोक्ताः सोमपत्न्याश्च सुव्रताः ।\nअरिष्टनेमिपत्नीनामपत्यानीह षोडश ।। १८.१७"
  },
  {
    "text": "बहुपुत्रस्य विदुषश्चतस्त्रो विद्युतः स्मृताः ।\nतद्वदङ्गिरसः पुत्रा ऋषयो ब्रह्मसत्कृताः ।। १८.१८"
  },
  {
    "text": "कुशाश्वस्य तु देवर्षेर्देवप्रहरणाः सुताः ।\nएते युगसहस्त्रान्ते जायन्ते पुनरेव हि ।\nमन्वन्तरेषु नियतं तुल्य कार्यैः स्वनामभिः ।। १८.१९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे अष्टादशोऽध्यायः।।"
  }
]
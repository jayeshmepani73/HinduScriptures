[
  {
    "text": "सूत उवाच ।\nस शिष्यैः संवृतो धीमान् गुरुर्द्वैपायनो मुनिः ।\nजगाम विपुलं लिङ्गमोंकारं मुक्तिदायकम् ।। ३२.१"
  },
  {
    "text": "तत्राभ्यर्च्य महादेवं शिष्यैः सह महामुनिः ।\nप्रोवाच तस्य माहात्म्यं मुनीनां भावितात्मनाम् ।। ३२.२"
  },
  {
    "text": "इदं तद् विमलं लिङ्गमोंकारं नाम शोभनम् ।\nअस्य स्मरणमात्रेण मुच्यते सर्वपातकैः ।। ३२.३"
  },
  {
    "text": "एतत् परतरं ज्ञानं पञ्चयतनमुत्तमम् ।\nसेवितं सूरिभिर्नित्यं वाराणस्यां विमोक्षदम् ।। ३२.४"
  },
  {
    "text": "अत्र साक्षान्महादेवः पञ्चायतनविग्रहः ।\nरमते भगवान् रुद्रो जन्तूनामपवर्गदः ।। ३२.५"
  },
  {
    "text": "यत् तत् पाशुपतं ज्ञानं पञ्चार्थमिति शक्यते ।\nतदेतद् विमलं लिङ्गमोङ्कारं समवस्थितम् ।। ३२.६"
  },
  {
    "text": "शान्त्यतीता तथा शान्तिर्विद्या चैव परा कला ।\nप्रतिष्ठा च निवृत्तिश्च पञ्चार्थं लिङ्गमैश्वरम् ।। ३२.७"
  },
  {
    "text": "पञ्चानामपि देवानां ब्रह्मादीनां सदाश्रयम् ।\nओंकारबोधतं लिङ्गं पञ्चायतनमुच्यते ।। ३२.८"
  },
  {
    "text": "संस्मरेदैश्वरं लिङ्गं पञ्चायतनमव्ययम् ।\nदेहान्ते तत्परं ज्योतिरानन्दं विशते बुधः ।। ३२.९"
  },
  {
    "text": "अत्र देवर्षयः पूर्वं सिद्धा ब्रह्मर्षयस्तथा ।\nउपास्य देवमीशानं प्राप्तवन्तः परं पदम् ।। ३२.१०"
  },
  {
    "text": "मत्स्योदर्यास्तटे पुण्यं स्थानं गुह्यतम शुभम् ।\nगोचर्ममात्रं विप्रेन्द्रा ओङ्कारेश्वरमुत्तमम् ।। ३२.११"
  },
  {
    "text": "कृत्तिवासेश्वरं लिङ्गं मध्यमेश्वरमुत्तमम् ।\nविश्वेश्वरं तथोंकारं कपर्दीश्वरमेव च ।। ३२.१२"
  },
  {
    "text": "एतानि गुह्यलिङ्गानि वाराणस्यां द्विजोत्तमाः ।\nन कश्चिदिह जानाति विना शंभोरनुग्रहात् ।। ३२.१३"
  },
  {
    "text": "एवमुक्त्वा ययौ कृष्णः पाराशर्यो महामुनिः ।\nकृत्तिवासेश्वरं लिङ्गं द्रष्टुं देवस्य शूलिनः ।। ३२.१४"
  },
  {
    "text": "समभ्यर्च्य तथा शिष्यैर्माहात्म्यं कृत्तिवाससः ।\nकथयामास विप्रेभ्यो भगवान् ब्रह्मवित्तमः ।। ३२.१५"
  },
  {
    "text": "अस्मिन् स्थाने पुरा दैत्यो हस्ती भूत्वा भवान्तिकम् ।\nब्राह्मणान् हन्तुमायातो येऽत्र नित्यमुपासते ।। ३२.१६"
  },
  {
    "text": "तेषां लिङ्गान्महादेवः प्रादुरासीत् त्रिलोचनः ।\nरक्षणार्थं द्विजश्रेष्ठा भक्तानां भक्तवत्सलः ।। ३२.१७"
  },
  {
    "text": "हत्वा गजाकृतिं दैत्यं शूलेनावज्ञया हरः ।\nवसस्तस्याकरोत् कृत्तिं कृत्तिवासेश्वरस्ततः ।। ३२.१८"
  },
  {
    "text": "अत्र सिद्धिं परां प्राप्ता मुनयो मुनिपुंगवाः ।\nतेनैव च शरीरेण प्राप्तास्तत् परमं पदम् ।। ३२.१९"
  },
  {
    "text": "विद्या विद्येश्वरा रुद्राः शिवाये च प्रकीर्त्तिताः ।\nकृत्तिवासेश्वरं लिङ्गं नित्यमावृत्य संस्थिताः ।। ३२.२०"
  },
  {
    "text": "ज्ञात्वा कलियुगं घोरमधर्मबहुलं जनाः ।\nकृत्तिवासं न मुञ्चन्ति कृतार्थास्ते न संशयः ।। ३२.२१"
  },
  {
    "text": "जन्मान्तरसहस्रेण मोक्षोऽन्यत्राप्यते न वा ।\nएकेन जन्मना मोक्षः कृत्तिवासे तु लभ्यते ।। ३२.२२"
  },
  {
    "text": "आलयः सर्वसिद्धानामेतत् स्थानं वदन्ति हि ।"
  },
  {
    "text": "गोपितं देवदेवेन महादेवेन शंभुना ।। ३२.२३\nयुगे युगे ह्यत्र दान्ता ब्राह्मणा वेदपारागाः ।\nउपासते महादेवं जपन्ति शतरुद्रियम् ।। ३२.२४"
  },
  {
    "text": "स्तुवन्ति सततं देवं त्र्यम्बकं कृत्तिवाससम् ।\nध्यायन्ति हृदये देवं स्थाणुं सर्वान्तरं शिवम् ।। ३२.२५"
  },
  {
    "text": "गायन्ति सिद्धाः किल गीतकानि \nये वाराणस्यां निवसन्ति विप्राः ।\nतेषामथैकेन भवेन मुक्तिर् \nये कृत्तिवासं शरणं प्रपन्नाः ।। ३२.२६"
  },
  {
    "text": "संप्राप्य लोके जगतामभीष्टं।\nसुदुर्लभं विप्रकुलेषु जन्म ।।\nध्याने समाधाय जपन्ति रुद्रं। \nध्यायन्ति चित्ते यतयो महेशम् ।। ३२.२७"
  },
  {
    "text": "आराधयन्ति प्रभुमीशितारं।\nवाराणसीमध्यगता मुनिन्द्राः ।।\nयजन्ति यज्ञैरभिसंधिहीनाः\nस्तुवन्ति रुद्रं प्रणमन्ति शंभुम् ।। ३२.२८"
  },
  {
    "text": "नमो भवायामलयोगधाम्ने।\nस्थाणुं प्रपद्ये गिरिशं पुराणम् ।।\nस्मरामि रुद्रं हृदये निविष्टं\nजाने महादेवमनेकरूपम् ।। ३२.२९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां द्वात्रिंशोऽध्यायः ।।"
  }
]
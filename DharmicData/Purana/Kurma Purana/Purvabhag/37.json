[
  {
    "text": "मार्कण्डेय उवाच ।\nकथयिष्यामि ते वत्स तीर्थयात्राविधिक्रमम् ।\nआर्षेण तु विधानेन यथा दृष्टं यथा श्रुतम् ।। ३७.१"
  },
  {
    "text": "प्रयागतीर्थयात्रार्थी यः प्रयाति नरः क्वचित् ।\nबलीवर्दं समारूढः श्रृणु तस्यापि यत्फलम् ।। ३७.२"
  },
  {
    "text": "नरके वसते घोरे समाः कल्पशतायुतम् ।\nततो निवर्त्तते घोरो गवां क्रोधो हि दारुणः ।३७.३"
  },
  {
    "text": "सलिलं च न गृह्णन्ति पितरस्तस्य देहिनः ।\nयस्तु पुत्रांस्तथा बालान् अन्नहीनान्प्रमुञ्चति ।३७.४"
  },
  {
    "text": "यथात्मानं तथा सर्वान् दानं विप्रेषु दापयेत् ।\nऐश्वर्याल्लोभमोहाद् वा गच्छेद् यानेन यो नरः ।३७.५"
  },
  {
    "text": "निष्फलं तस्य तत् तीर्थं तस्माद्‌यानं विवर्जयेत् ।\nगङ्‌गायमुनयोर्मध्ये यस्तु कन्यां प्रयच्छति ।३७.६"
  },
  {
    "text": "आर्षेण तु विधानेन यथा विभवविस्तरम् ।\nन स पश्यति तं घोरं नरकं तेन कर्मणा ।३७.७"
  },
  {
    "text": "उत्तरान् स कुरून् गत्वा मोदते कालमव्ययम् ।\nवटमूलं समाश्रित्य यस्तु प्राणान् परित्यजेत् ।३७.८"
  },
  {
    "text": "सर्वलोकानतिक्रम्य रुद्रलोकं स गच्छति ।\nतत्र ब्रह्मादयो देवा दिशश्च सदिगीश्वराः ।३७.९"
  },
  {
    "text": "लोकपालाश्च सिद्धाश्च पितरो लोकसंमताः ।\nसनत्कुमारप्रमुखास्तथा ब्रह्मर्षयोऽपरे ।३७.१०"
  },
  {
    "text": "नागाः सुपार्णाः सिद्धाश्च तथा नित्यं समासते ।\nहरिश्च भगवानास्ते प्रजापतिपुरस्कृतः ।। ३७.११"
  },
  {
    "text": "गङ्गायमुनयोर्मध्ये पृथिव्या जघनं स्मृतम् ।\nप्रयागं राजशार्दूल त्रिषु लोकेषु विश्रुतम् ।। ३७.१२"
  },
  {
    "text": "तत्राभिषेकं यः कुर्यात् संगमे शंसितव्रतः ।\nतुल्यं फलवाप्नोति राजसूयाश्वमेधयोः ।। ३७.१३"
  },
  {
    "text": "न मातृवचनात् तात न लोकवचनादपि ।\nमतिरुत्क्रमणीया ते प्रयागगामनं प्रति ।। ३७.१४"
  },
  {
    "text": "दश तीर्थ सहस्राणि षष्टिकोट्यस्तथापराः ।\nतेषां सान्निध्यमत्रैव तीर्थानां कुरुनन्दन ।। ३७.१५"
  },
  {
    "text": "या गतिर्योगयुक्तस्य सत्त्वस्थस्य मनीषिणः ।\nसा गतिस्त्यजतः प्राणान् गङ्गायमुनसंगमे ।। ३७.१६"
  },
  {
    "text": "न ते जीवन्ति लोकेऽस्मिन् यत्र तत्र युधिष्ठिर ।\nये प्रयागं न संप्राप्तास्त्रिषु लोकेषु विश्रुतम् ।। ३७.१७"
  },
  {
    "text": "एवं दृष्ट्वा तु तत् तीर्थं प्रयागं परमं पदम् ।\nमुच्यते सर्वपापेभ्यः शशाङ्क इव राहुणा ।। ३७.१८\nकम्बलाश्वतरौ नागौ यमुनादक्षिणे तटे ।\nतत्र स्नात्वा च पीत्वा च मुच्यते सर्वपातकैः ।। ३७.१९"
  },
  {
    "text": "तत्र गत्वा नरः स्थानं महादेवस्य धीमतः ।\nआत्मानं तारयेत् पूर्वं दशातीतान् दशापरान् ।। ३७.२०"
  },
  {
    "text": "कृत्वाऽभिषेकं तु नरः सोऽश्वमेधफलं लभेत् ।\nस्वर्गलोकमवाप्नोति यावदाहूतसंप्लवम् ।। ३७.२१"
  },
  {
    "text": "पूर्वपार्श्वे तु गङ्गायास्त्रैलोक्येख्यातिमान् नृप ।\nअवटः सर्वसामुद्रः प्रतिष्ठानं च विश्रुतम् ।। ३७.२२"
  },
  {
    "text": "ब्रह्मचारी जितक्रोधस्त्र्रिरात्रं यदि तिष्ठति ।\nसर्वपापविशुद्धात्मा सोऽश्वमेधफलं लभेत् ।। ३७.२३"
  },
  {
    "text": "उत्तरेण प्रतिष्ठानं भागीरथ्यास्तु सव्यतः ।\nहंसप्रपतनं नाम तीर्थं त्रैलोक्यविश्रुतम् ।। ३७.२४"
  },
  {
    "text": "अश्वमेधफलं तत्र स्मृतमात्रात् तु जायते ।\nयावच्चन्द्रश्च सूर्यश्च तावत् स्वर्गे महीयते ।। ३७.२५"
  },
  {
    "text": "उर्वशीपुलिने रम्ये विपुले हंसपाण्डुरे ।\nपरित्यजतियः प्राणान् श्रृणु तस्यापि यत् फलम् ।। ३७.२६"
  },
  {
    "text": "षष्टिवर्षसहस्राणि षष्टिवर्षशतानि च ।\nआस्ते स पितृभिः सार्द्धं स्वर्गलोके नराधिप ।। ३७.२७"
  },
  {
    "text": "अथ संध्यावटे रम्ये ब्रह्मचारी समाहितः ।\nनरः शुचिरुपासीत ब्रह्मलोकमवाप्नुयात् ।। ३७.२८"
  },
  {
    "text": "कोटितीर्थं समाश्रित्य यस्तु प्राणान् परित्यजेत् ।\nकोटिवर्षसहस्राणि स्वर्गलोके महीयते ।। ३७.२९"
  },
  {
    "text": "यत्र गङ्गा महाभागा बहुतीर्थतपोवना ।\nसिद्धंक्षेत्रं हि तज्ज्ञेयं नात्र कार्या विचारणा ।। ३७.३०"
  },
  {
    "text": "क्षितौ तारयते मर्त्त्यान् नागांस्तारयतेऽप्यधः ।\nदिवि तारयते देवांस्तेन त्रिपथा स्मृता ।। ३७.३१"
  },
  {
    "text": "यावदस्थीनि गङ्गायां तिष्ठन्ति पुरुषस्य तु ।\nतावद् वर्षसहस्त्राणि स्वर्गलोके महीयते ।। ३७.३२"
  },
  {
    "text": "तीर्थानां परमं तीर्थं नदीनां परमा नदी ।\nमोक्षदा सर्वभूतानां महापातकिनामपि ।। ३७.३३"
  },
  {
    "text": "सर्वत्र सुलभा गङ्गा त्रिषु स्थानेषु दुर्लभा ।\nगङ्गाद्वारे प्रयागे च गङ्गासागरसंगमे ।। ३७.३४"
  },
  {
    "text": "सर्वेषामेव भूतानां पापोपहतचेतसाम् ।\nगतिमन्वेषमाणानां नास्ति गङ्गासमा गतिः ।। ३७.३५\nपवित्राणां पवित्रं च मङ्‌गलानां च मङ्‌गलम् ।\nमाहेश्वरात् परिभ्रष्टा सर्वपापहरा शुभा ।। ३७.३६"
  },
  {
    "text": "कृते तु नैमिषं तीर्थं त्रेतायां पुष्करं परम् ।\nद्वापरे तु कुरुक्षेत्रं कलौ गङ्गां विशिष्यते ।। ३७.३७"
  },
  {
    "text": "गङ्गामेव निषेवन्ते प्रयागे तु विशेषतः ।\nनान्यत् कलियुगोद्‌भूतं मलं हन्तुं सुदुष्करम् ।। ३७.३८"
  },
  {
    "text": "अकामो वा सकामो वा गङ्गायां यो विपद्यते ।\nस मृतो जायते स्वर्गे नरकं च न पश्यति ।। ३७.३९"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे सप्तत्रिंशोऽध्यायः ।। ३७ ।।\nप्रयागोपरि टिप्पणी"
  }
]
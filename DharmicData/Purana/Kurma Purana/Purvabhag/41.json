[
  {
    "text": "सूत उवाच\nअतः परं प्रवक्ष्यामि संक्षेपेण द्विजोत्तमाः ।\nत्रैलोक्यस्यास्य मानं वो न शक्यं विस्तरेण तु ।। ४१.१"
  },
  {
    "text": "भूर्लोकोऽथ भुवर्लोकः स्वर्लोकोऽथ महस्ततः ।\nजनस्तपश्च सत्यं च लोकास्त्वण्डोद्भवा मताः ।। ४१.२"
  },
  {
    "text": "सूर्याचन्द्रमसौ यावत् किरणैरेव भासतः ।\nतावद् भूर्लोक आख्यातः पुराणे द्विजपुंगवाः ।। ४१.३"
  },
  {
    "text": "यावत्‌प्रमाणो भूर्लोको विस्तरात् परिमण्डलात् ।\nभुवर्लोकोऽपि तावान्‌स्यान्मण्डलाद् भास्करस्य तु ।। ४१.४"
  },
  {
    "text": "ऊर्ध्वं यन्मण्डलं व्योम्नि ध्रुवो यावद्‌व्यवस्थितः ।\nस्वर्लोकः समाख्यातस्तत्र वायोस्तु नेमयः ।। ४१.५"
  },
  {
    "text": "आवहः प्रवहश्चैव तथैवानुवहः पुनः ।\nसंवहो विवहश्चाथ तदूर्ध्वं स्यात् परावहः ।। ४१.६"
  },
  {
    "text": "तथा परिवहश्चोर्ध्वं वायोर्वै सप्त नेमयः ।\nभूमेर्योजनलक्षे तु भानोर्वै मण्डलं स्थितम् ।। ४१.७"
  },
  {
    "text": "लक्षे दिवाकरस्यापि मण्डलं शशिनः स्मृतम् ।\nनक्षत्रमण्डलं कृत्स्नं तल्लक्षेण प्रकाशते ।। ४१.८"
  },
  {
    "text": "द्वेलक्षे ह्युत्तरे विप्रा बुधो नक्षत्रमण्डलात् ।\nतावत्‌प्रमाणभागे तु बुधस्याप्युशनाः स्थितः ।। ४१.९"
  },
  {
    "text": "अङ्गारकोऽपि शुक्रस्य तत्प्रमाणो व्यवस्थितः ।\nलक्षद्वयेन भौमस्य स्थितो देवपुरोहितः ।। ४१.१०"
  },
  {
    "text": "सौरिर्द्विलक्षेण गुरोर्ग्रहाणामथ मण्डलात् ।\nसप्तर्षिमण्डलं तस्माल्लक्षमात्रे प्रिकाशते ।। ४१.११"
  },
  {
    "text": "ऋषीणां मण्डलादूर्ध्वं लक्षमात्रे स्थितो ध्रृवः ।\nमेढीभूतः समस्तस्य ज्योतिश्चक्रस्य वै ध्रुवः ।\nतत्र धर्मः स भगवान् विष्णुर्नारायणः स्थितः ।। ४१.१२"
  },
  {
    "text": "नवयोजनसाहस्रो विष्कम्भः सवितुः स्मृतः ।\nत्रिगुणस्तस्य विस्तारो मण्डलस्य प्रमाणतः ।। ४१.१३"
  },
  {
    "text": "द्विगुणस्तस्य विस्ताराद् विस्तारः शशिनः स्मृतः ।\nतुल्यस्तयोस्तु स्वर्भानुर्भूत्वा तानुपसर्पति ।। ४१.१४"
  },
  {
    "text": "उद्धृत्य पृथिवीच्छायां निर्मितो मण्डलाकृतिः ।\nस्वर्भानोस्तु वृहत् स्थानं तृतीयं यत् तमोमयम् ।। ४१.१५"
  },
  {
    "text": "चन्द्रस्य षोडशो भागो भार्गवस्य विधीयते ।\nभार्गवात् पादहीनस्तु विज्ञेयो वै बृहस्पतिः ।। ४१.१६"
  },
  {
    "text": "बृहस्पतेः पादहीनौ भौमसौरावुभौ स्मृतौ ।\nविस्तारान्मण्डलाच्चैव पादहीनस्तयोर्बुधः ।। ४१.१७"
  },
  {
    "text": "तारानक्षत्ररूपाणि वपुष्मन्तीह यानि वै ।\nबुधेन तानि तुल्यानि विस्तारान्मण्डलात् तथा ।। ४१.१८"
  },
  {
    "text": "तारानक्षत्ररूपाणि हीनानि तु परस्परम् ।\nशतानि पञ्च चत्वारि त्रईणि द्वे चैव योजने ।। ४१.१९"
  },
  {
    "text": "पूर्वापरानुकृष्टानि तारकामण्डलानि तु ।\nयोजनान्यर्द्धमात्राणि तेभ्यो ह्रस्वं न विद्यते ।। ४१.२०"
  },
  {
    "text": "उपरिष्टात् त्रयस्तेषां ग्रहा ये दूरसर्पिणः ।\nसौरोऽङ्गिराश्च वक्रश्च ज्ञेया मन्दविचारिणः ।। ४१.२१"
  },
  {
    "text": "तेभ्योऽधस्ताच्च चत्वारः पुनरन्ये महाग्रहाः ।\nसूर्यः सौमो बुधश्चैव भार्गवश्चैव शीघ्रगाः ।। ४१.२२"
  },
  {
    "text": "दक्षिणायनमार्गस्थो यदा चरति रश्मिमान् ।\nतदा पूर्वग्रहाणां वै सूर्योऽधस्तात् प्रसर्पति ।। ४१.२३"
  },
  {
    "text": "विस्तीर्णं मण्डलं कृत्वा तस्योर्ध्वं चरते शशी ।\nनक्षत्रमण्डलं कृत्स्नं सोमादूर्ध्वं प्रसर्पति ।। ४१.२४"
  },
  {
    "text": "नक्षत्रेभ्यो बुधश्चोर्ध्वं बुधादूर्ध्वं तु भार्गवः ।\nवक्रस्तु भार्गवादूर्ध्वं वक्रादूर्ध्वं बृहस्पतिः ।। ४१.२५"
  },
  {
    "text": "तस्माच्छनैश्चरोऽपुयूर्ध्वं तस्मात् सप्तर्षिमण्डलम् ।\nऋषीणां चैव सप्तानां ध्रृवश्चोर्ध्वं व्यवस्थितः ।। ४१.२६"
  },
  {
    "text": "योजनानां सहस्राणि भास्करस्य रथो नव ।\nईषादण्डस्तथैव स्याद् द्विगुणो द्विजसत्तमाः ।। ४१.२७"
  },
  {
    "text": "सार्द्धकोटिस्तथा सप्त नियुतान्यधिकानि तु ।\nयोजनानां तु तस्याक्षस्तत्र चक्रं प्रतिष्ठितम् ।। ४१.२८"
  },
  {
    "text": "त्रिनाभिमति पञ्चारे षण्‌णेमिन्यक्षयात्मके ।\nसंवत्सरमयं कृत्स्नं कालचक्रं प्रतिष्ठितम् ।। ४१.२९"
  },
  {
    "text": "चत्वारिंशत् सहस्राणि द्वितीयाक्षो व्यवस्थितः ।\nपञ्चान्यानि तु सार्द्धानि स्यन्दनस्य द्विजोत्तमाः ।। ४१.३०"
  },
  {
    "text": "अक्षप्रमाणमुभयोः प्रमाणं तद्युगार्द्धयोः ।\nह्रस्वोऽक्षस्तद्युगार्द्धेन ध्रुवाधारो रथस्य तु ।। ४१.३१"
  },
  {
    "text": "द्वितीयेऽक्षे तु तच्चक्रं संस्थितं मानसाचले ।\nहयाश्च सप्त छन्दांसि तन्नामानि निबोधत ।। ४१.३२"
  },
  {
    "text": "गायत्री च बृहत्युष्णिक् जगती पङ्‌क्तिरेव च ।\nअनष्टुप्‌ त्रिष्टुबप्युक्ता श्छन्दांसि हरयो हरेः ।। ४१.३३"
  },
  {
    "text": "मानसोपरि माहेन्द्री प्राच्यां दिशि महापुरी ।\nदक्षिणायां यमस्याथ वरुणस्य तु पश्चिमे ।। ४१.३४"
  },
  {
    "text": "उत्तरेषु च सोमस्य तन्नामानि निबोधत ।\nअमरावती संयमनी सुखा चैव विभावरी ।। ४१.३५"
  },
  {
    "text": "काष्ठा गतो दक्षिणतः क्षिप्तेषुरिव सर्पति ।\nज्योतिषां चक्रमादाय देवदेवः प्रजापतिः ।। ४१.३६"
  },
  {
    "text": "दिवसस्य रविर्मध्ये सर्वकालं व्यवस्थितः ।\nसप्तद्वीपेषु विप्रेन्द्रा निशामध्यस्य संमुखः।। ४१.३७"
  },
  {
    "text": "उदयास्तमने चैव सर्वकालं तु संमुखे ।\nअशेषासु दिशास्वेव तथैव विदिशासु च ।। ४१.३८"
  },
  {
    "text": "कुलालचक्रपर्यन्तो भ्रमत्येष यथेश्वरः ।\nकरोत्यहस्तथा रात्रिं विमुञ्चन् मेदिनीं द्विजाः ।। ४१.३९"
  },
  {
    "text": "दिवाकरकरैरेतत् पूरितं भुवनत्रयम् ।\nत्रैलोक्यं कथितं सद्भिर्लोकानां मुनिपुंगवाः ।। ४१.४०"
  },
  {
    "text": "आदित्यमूलमखिलं त्रैलोक्यं नात्र संशयः ।\nभवत्यस्मात् जगत् कृत्स्नं सदेवासुरमानुषम् ।। ४१.४१"
  },
  {
    "text": "रुद्रेन्द्रोपेन्द्रचन्द्राणां विप्रेन्द्राणां दिवौकसाम् ।\nद्युतिर्द्युतिमतां कृत्स्नं यत्तेजः सार्वलौकिकम् ।। ४१.४२"
  },
  {
    "text": "सर्वात्मा सर्वलोकेशो महादेवः प्रजापतिः ।\nसूर्य एव त्रिलोकस्य मूलं परमदैवतम् ।। ४१.४३"
  },
  {
    "text": "द्वादशान्ये तथादित्या देवास्ते येऽधिकारिणः ।\nनिर्वहन्ति वदन्त्यस्य तदंशा विष्णुमूर्तयः ।। ४१.४४"
  },
  {
    "text": "सर्वे नमस्यन्ति सहस्रभाहुं\nगन्धर्वयक्षोरगकिन्नराद्याः ।\nयजन्ति यज्ञैर्विविधैर्द्विजेन्द्रा-\nश्छन्दोमयं ब्रह्ममयं पुराणम् ।। ४१.४५"
  },
  {
    "text": "इति श्रीकूर्मपुराणे षट्‌साहस्त्र्यां संहितार्या पूर्वविभागे एकचत्वारिंशोऽध्यायः ।। ४१ ।।"
  }
]
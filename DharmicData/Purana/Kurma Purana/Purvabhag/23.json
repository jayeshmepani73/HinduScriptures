[
  {
    "text": "सूत उवाच ।\nजयध्वजस्य पुत्रोऽभूत् तालजङ्घ इति स्मृतः ।\nशतपुत्रास्तु तस्यासन् तालजङ्घाः प्रकीर्तिताः ।। २३.१"
  },
  {
    "text": "तेषां ज्येष्ठो महावीर्यो वीतिहोत्रोऽभवन्नृपः ।\nवृषप्रभृतयश्चान्ये यादवाः पुण्यकर्मिणः ।। २३.२"
  },
  {
    "text": "वृषो वंशकरस्तेषां तस्य पुत्रोऽभवन्मधुः ।\nमधोः पुत्रशतं त्वासीद् वृषणस्तस्य वंशभाक् ।। २३.३"
  },
  {
    "text": "वीतिहोत्रसुतश्चापि विश्रुतोऽनन्त इत्युत ।\nदुर्जयस्तस्य पुत्रोऽभूत् सर्वशास्त्रविशारदः ।। २३.४"
  },
  {
    "text": "तस्य भार्या रूपवती गुणैः सर्वैरलंकृता ।\nपतिव्रतासीत् पतिना स्वधर्मपरिपालिका ।। २३.५"
  },
  {
    "text": "स कदाचिन्महाभागः कालिन्दीतीरसंस्थिताम् ।\nअपश्यदुर्वशीं देवीं गायन्तीं मधुरस्वनाम् ।। २३.६"
  },
  {
    "text": "ततः कामाहतमनास्तत्समीपमुपेत्य वै ।\nप्रोवाच सुचिरं कालं देवि रन्तुं मयाऽर्हसि ।। २३.७"
  },
  {
    "text": "सा देवी नृपतिं दृष्ट्वा रूपलावण्यसंयुतम् ।\nरेमे तेन चिरं कालं कामदेवमिवापरम् ।। २३.८"
  },
  {
    "text": "कालात् प्रबुद्धो राजा तामुर्वशीं प्राह शोभनाम् ।\nगमिष्यामि पुरीं रम्यां हसन्ती साऽब्रवीद् वचः ।। २३.९"
  },
  {
    "text": "न ह्यनेनोपभोगेन भवता राजसुन्दर ।\nप्रीतिः संजायते मह्यं स्थातव्यं वत्सरं पुनः ।। २३.१०"
  },
  {
    "text": "तामब्रवीत् स मतिमान् गत्वा शीघ्रतरं पुरीम् ।\nआगमिष्यामि भूयोऽत्र तन्मेऽनुज्ञातुमर्हसि ।। २३.११"
  },
  {
    "text": "तमब्रवीत् सा सुभगा तथा कुरु विशांपते ।\nनान्ययाऽप्सरसा तावद् रन्तव्यं भवता पुनः ।। २३.१२"
  },
  {
    "text": "ओमित्युक्त्वा ययौ तूर्णं पुरीं परमशोभनाम् ।\nगत्वा पतिव्रतां पत्नीं दृष्ट्वा बीतोऽभवन्नृपः ।। २३.१३"
  },
  {
    "text": "संप्रेक्ष्य सा गुणवती भार्या तस्य पतिव्रता ।\nभीतं प्रसन्नया प्राह वाचा पीनपयोधरा ।। २३.१४"
  },
  {
    "text": "स्वामिन् किमत्र भवतो भीतिरद्य प्रवर्तते ।\nतद् ब्रूहि मे यथा तत्त्वं न राज्ञां कीर्त्तयेत्विदम् ।। २३.१५"
  },
  {
    "text": "स तस्या वाक्यमाकर्ण्य लज्जावनतमानसः ।\nनोवाच किञ्चिन्नृपतिर्ज्ञानदृष्ट्या विवेद सा ।। २३.१६"
  },
  {
    "text": "न भेतव्यं त्वया स्वामिन् कार्यं पापविशोधनम् ।\nभीते त्वयि महाराज राष्ट्रं ते नाशमेष्यति ।। २३.१७"
  },
  {
    "text": "तदा स राजा द्युतिमान् निर्गत्य तु पुरात्ततः ।\nगत्वा कण्वाश्रमं पुण्यं दृष्ट्वा तत्र महामुनिम् ।। २३.१८"
  },
  {
    "text": "निशम्य कण्ववदनात् प्रायश्चित्तविधिं शुभम् ।\nजगाम हिमवत्पृष्ठं समुद्दिश्य महाबलः ।। २३.१९"
  },
  {
    "text": "सोऽपश्यत् पथि राजेन्द्रो गन्धर्ववरमुत्तमम् ।\nभ्राजमानं श्रिया व्योम्नि भूषितं दिव्यमालया ।। २३.२०"
  },
  {
    "text": "वीक्ष्य मालाममित्रघ्नः सस्माराप्सरसां वराम् ।\nउर्वशीं तां मनश्चक्रे तस्या एवेयमर्हति ।। २३.२१"
  },
  {
    "text": "सोऽतीव कामुको राजा गन्धर्वेणाथ तेन हि ।\nचकार सुमहद् युद्धं मालामादातुमुद्यतः ।। २३.२२"
  },
  {
    "text": "विजित्य समरे मालां गृहीत्वा दुर्जयो द्विजाः ।\nजगाम तामप्सरसं कालिन्दीं द्रष्टुमादरात् ।। २३.२३"
  },
  {
    "text": "अदृष्ट्वाऽप्सरसं तत्र कामबाणाभिपीडितः ।\nबभ्राम सकलां पृथ्वीं सप्तद्वीपसमन्विताम् ।। २३.२४"
  },
  {
    "text": "आक्रम्य हिमवत्पार्श्वमुर्वशीदर्शनोत्सुकः ।\nजगाम शैलप्रवरं हेमकूटमिति श्रुतम् ।। २३.२५"
  },
  {
    "text": "तत्र तत्राप्सरोवर्या दृष्ट्वा तं सिंहविक्रमम् ।\nकामं संदधिरे घोरं भूषितं चित्रमालया ।। २२३.२६"
  },
  {
    "text": "संस्मरन्नुर्वशीवाक्यं तस्यां संसक्तमानसः ।\nन पश्यति स्म ताः सर्वागिरिश्रृङ्गाणिजग्मिवान् ।। २३.२७"
  },
  {
    "text": "तत्राप्यप्सरसं दिव्यामदृष्ट्वा कामपीडितः ।\nदेवलोकं महामेरुं ययौ देवपराक्रमः ।। २३.२८"
  },
  {
    "text": "स तत्र मानसं नाम सरस्त्रैलोक्यविश्रुतम् ।\nभेजे श्रृङ्गाण्यतिक्रम्य स्वबाहुबलभावितः ।। २३.२९"
  },
  {
    "text": "स तस्य तीरे सुभगां चरन्तीमतिलालसाम् ।\nदृष्टवाननवद्याङ्गीं तस्यै मालां ददौ पुनः ।। २३.३०"
  },
  {
    "text": "स मालया तदा देवीं भूषितां प्रेक्ष्य मोहितः ।\nरेमे कृतार्थमात्मानं जानानः सुचिरं तया ।। २३.३१"
  },
  {
    "text": "अथोर्वशी राजवर्यं रतान्ते वाक्यमब्रवीत् ।\nकिं कृतं भवता पूर्वं पुरीं गत्वा वृथा नृप ।। २३.३२"
  },
  {
    "text": "स तस्यै सर्वमाचष्ट पत्न्या यत् समुदीरितम् ।\nकण्वस्य दर्शनं चैव मालापहरणं तथा ।। २३.३३"
  },
  {
    "text": "श्रुत्वैतद् व्याहृतं तेन गच्छेत्याह हितैषिणी ।\nशापं दास्यति ते कण्वो ममापि भवतः प्रिया ।। २३.३४"
  },
  {
    "text": "तयाऽसकृन्महाराजः प्रोक्तोऽपि मदमोहितः ।\nन तत्यजाथ तत्पार्श्वं तत्र संन्यस्तमानसः ।। २३.३५"
  },
  {
    "text": "ततोर्वशी कामरूपा राज्ञे स्वं रूपमुत्कटम् ।\nसुरोमशं पिङ्गलाक्षं दर्शयामास सर्वदा ।। २३.३६"
  },
  {
    "text": "तस्यां विरक्तचेतस्कः स्मृत्वा कण्वाभिभाषितम् ।\nधिङ्‌मामिति विनिश्चित्यतपः कर्त्तुं समारभत् ।। २३.३७"
  },
  {
    "text": "संवत्सरद्वादशकं कन्दमूलफलाशनः ।\nभूय एव द्वादशकं वायुभक्षोऽभवन्नृपः ।। २३.३८"
  },
  {
    "text": "गत्वा कण्वाश्रमं भीत्या तस्मै सर्वं न्यवेदयत् ।\nवासमप्सरसा भूयस्तपोयोगमनुत्तमम् ।। २३.३९"
  },
  {
    "text": "वीक्ष्य तं राजशार्दूलं प्रसन्नो भगवानृषिः ।\nकर्त्तुकामो हि निर्बोजं तस्याघमिदमब्रवीत् ।। २३.४०"
  },
  {
    "text": "कण्व उवाच\nगच्छ वाराणसीं दिव्यामीश्वराध्युषितां पुरीम् ।\nआस्ते मोचयितुं लोकं तत्र देवो महेश्वरः ।। २३.४१"
  },
  {
    "text": "स्नात्वा संतर्प्य विधिवद् गङ्गायांदेवताः पितॄन् ।\nदृष्ट्वा विश्वेश्वरं लिङ्गंकिल्बिषान्मोक्ष्यसेऽखिलात् ।। २३.४२"
  },
  {
    "text": "प्रणम्य शिरसा कण्वमनुज्ञाप्य च दुर्जयः ।\nवाराणस्यां हरं दृष्ट्वा पापान्मुक्तोऽभवत् ततः ।। २३.४३"
  },
  {
    "text": "जगाम स्वपुरीं शुभ्रां पालयामास मेदिनीम् ।\nयाजयामास तं कण्वो याचितो घृणया मुनिः ।। २३.४४"
  },
  {
    "text": "तस्य पुत्रोऽथ मतिमान् सुप्रतीक इति श्रुतः ।\nबभूव जातमात्रं तं राजानमुपतस्थिरे ।। २३.४५"
  },
  {
    "text": "उर्वश्यां च महावीर्याः सप्त देवसुतोपमाः ।\nकन्या जगृहिरे सर्वा गन्धर्व्यो दयिता द्विजाः ।। २३.४६"
  },
  {
    "text": "एष व कथितः सम्यक् सहस्रजित उत्तमः ।\nवंशः पापहरो नृणां क्रोष्टोरपि निबोधत ।। २३.४७"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे त्रयोविशोऽध्यायः।।"
  }
]
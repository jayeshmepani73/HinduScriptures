[
  {
    "text": "सूत उवाच ।\nएतानुत्पाद्य पुत्रांस्तु प्रजासंतानकारणात् ।\nकश्यपो गोत्रकामस्तु चचार सुमहत् तपः ।। १९.१"
  },
  {
    "text": "तस्य वै तपतोऽत्यर्थं प्रादुर्भूतौ सुताविमौ ।\nवत्सरश्चासिश्चैव तावुभौ ब्रह्मवादिनौ ।। १९.२"
  },
  {
    "text": "वत्सरान्नैध्रुवो जज्ञे रैभ्यश्च सुमहायशाः ।\nरैभ्यस्य जज्ञिरे शूद्राः पुत्रा श्रुतिमतां वराः ।। १९.३"
  },
  {
    "text": "च्यवनस्य सुता पत्नी नैध्रुवस्य महात्मनः ।\nसुमेधा जनयामास पुत्रान् वै कुण्डपायिनः ।। १९.४"
  },
  {
    "text": "असितस्यैकपर्णायां ब्रह्मिष्ठः समपद्यत ।\nनाम्ना वै देवलः पुत्रो योगाचार्यो महातपाः ।। १९.५"
  },
  {
    "text": "शाण्डिल्यानां परः श्रीमान् सर्वतत्त्वार्थवित् सुधीः ।\nप्रसादात् पार्वतीशस्य योगमुत्तममाप्तवान् ।। १९.६"
  },
  {
    "text": "शाण्डिल्या नैध्रुवो रैभ्यः त्रयः पुत्रास्तु काश्यपाः ।\nनरप्रकृतयो विप्राः पुलस्त्यस्य वदामि वः ।। १९.७"
  },
  {
    "text": "तृणबिन्दोः सुता विप्रा नाम्ना ऐलविला स्मृता ।\nपुलस्त्याय तु राजर्षिस्तां कन्यां प्रत्यपादयत् ।। १९.८"
  },
  {
    "text": "ऋषिस्त्वैलविलिस्तस्यां विश्रवाः समपद्यत ।\nतस्य पत्न्यश्चतस्रस्तु पौलस्त्यकुलवर्द्धिकाः ।। १९.९"
  },
  {
    "text": "पुष्पोत्कटा च वाका च कैकसी देववर्णिनी ।\nरूपलावण्यसंपन्नास्तासां वै श्रृणुत प्रजाः ।। १९.१०"
  },
  {
    "text": "ज्येष्ठं वैश्रवणं तस्य सुषुवे देववर्णिनी ।\nकैकस्यजनयत् पुत्रं रावणं राक्षसाधिपम् ।। १९.११"
  },
  {
    "text": "कुम्भकर्णं शूर्पणखां तथैव च विभीषणम् ।\nपुष्पोत्कटाप्यजनयत् पुत्रान् विश्रवसः शुभान् ।। १९.१२"
  },
  {
    "text": "महोदरं प्रहस्तं च महापार्श्वं खरं तथा ।\nकुम्भीनसीं तथा कन्यां वाकायां श्रृणुत प्रजाः ।। १९.१३"
  },
  {
    "text": "त्रिशिरा दूषणश्चैव विद्युज्जिह्वो महाबलः ।\nइत्येते क्रूरकर्माणः पौलस्त्या राक्षसा दश ।\nसर्वे तपोबलोत्कृष्टा रुद्रभक्ताः सुभीषणाः ।। १९.१४"
  },
  {
    "text": "पुलहस्य मृगाः पुत्राः सर्वे व्यालाश्च दंष्ट्रिणः ।\nभूताः पिशाचाः सर्पाश्च शूकरा हस्तिनस्तथा ।। १९.१५"
  },
  {
    "text": "अनपत्यः क्रतुस्तस्मिन् स्मृतो वैवस्वतेऽन्तरे ।\nमरीचेः कश्यपः पुत्रः स्वयमेव प्रजापतिः ।। १९.१६"
  },
  {
    "text": "भृगोरप्यभवच्छुक्रो दैत्याचार्यो महातपाः ।\nस्वाध्याययोगनिरतो हरभक्तो महाद्युतिः ।। १९.१७"
  },
  {
    "text": "अत्रेः पुत्रोऽभवद्वह्निः सोदर्यस्ताः पतिव्रताः ।\nकृशाश्वस्य तु विप्रेन्द्रा घृताच्यामिति न श्रुतम् ।। १९.१८"
  },
  {
    "text": "स तासु जनयामास स्वस्त्यात्रेयान् महौजसः ।\nवेदवेदाङ्गनिरतांस्तपसा हतकिल्बिषान् ।। १९.१९"
  },
  {
    "text": "नारदस्तु वसिष्ठाय ददौ देवीमरुन्धतीम् ।\nऊर्ध्वरेतास्तु तत्रैव शापाद् दक्षस्य नारदः ।। १९.२०"
  },
  {
    "text": "हर्यश्वेषु तु नष्टेषु मायया नारदस्य तु ।\nशशाप नारदं दक्षः क्रोधसंरक्तलोचनः ।। १९.२१"
  },
  {
    "text": "यस्मान्मम सुताः सर्वे भवतो मायया द्विज ।\nक्षयं नीतास्त्वशेषेण निरपत्यो भविष्यति ।। १९.२२"
  },
  {
    "text": "अरुन्धत्यां वसिष्ठस्तु शक्तिमुत्पादयत् सुतम् ।\nशक्तेः पराशरः श्रीमान् सर्वज्ञस्तपतां वरः ।। १९.२३"
  },
  {
    "text": "आराध्य देवदेवेशमीशानं त्रिपुरान्तकम् ।\nलेभे त्वप्रतिमं पुत्रं कृष्णाद्वैपायनं प्रभुम् ।। १९.२४"
  },
  {
    "text": "द्वैपायनाच्छ्रको जज्ञे भगवानेव शंकरः ।\nअंशांशेनावतीर्योर्व्यां स्वं प्राप परमं पदम् ।। १९.२५"
  },
  {
    "text": "शुकस्यास्याभवन् पुत्राः पञ्चात्यन्ततपस्विनः ।\nभूरिश्रवाः प्रभुः शंभुः कृष्णो गौरश्च पञ्चमः ।।१९.२६"
  },
  {
    "text": "कन्या कीर्त्तिमती चैवं योगमाता धृतव्रता ।\nएतेऽत्रिवंशाः कथिता ब्रह्मणा ब्रह्मवादिनाम् ।।१९.२७"
  },
  {
    "text": "अत ऊर्ध्वं निबोधध्वं कश्यपाद्राजसंततिम् ।। १९.२८"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे एकोनविंशोऽध्यायः।।"
  }
]
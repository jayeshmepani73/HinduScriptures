[
  {
    "text": "सूत उवाच\nअथ देवो हृषीकेशो भगवान् पुरुषोत्तमः ।\nतताप घोरं पुत्रार्थं निदानं तपसस्तपः ।। २५.१"
  },
  {
    "text": "स्वेच्छयाऽप्यवतीर्णोऽसौ कृतकृत्योऽपि विश्वधृक् ।\nचचार स्वात्मनो मूलं बोधयन् भावमैश्वरम् ।। २५.२"
  },
  {
    "text": "जगाम योगिभिर्जुष्टं नानापक्षिसमाकुलम् ।\nआश्रमं तूपमन्योर्वै मुनीन्द्रस्य महात्मनः ।। २५.३"
  },
  {
    "text": "पतत्त्रिराजमारूढः सुपर्णमतितेजसम् ।\nशङ्खचक्रगदापाणिः श्रीवत्सकृतलक्षणः ।। २५.४"
  },
  {
    "text": "नानाद्रुमलताकीर्णं नानापुष्पोपशोभितम् ।\nऋषीणामाश्रमैर्जुष्टं वेदघोषनिनादितम् ।। २५.५"
  },
  {
    "text": "सिंहर्क्षशरभाकीर्णं शार्दूलगजसंयुतम् ।\nविमलस्वादुपानीयैः सरोभिरुपशोभितम् ।। २५.६"
  },
  {
    "text": "आरामैर्विविधैर्जुष्टं देवतायतनैः शुभैः ।\nऋषिभिऋषिपुत्रैश्च महामुनिगणैस्तथा ।। २५.७"
  },
  {
    "text": "वेदाध्ययनसंपन्नैः सेवितं चाग्निहोत्रिभिः ।\nयोगिभिर्ध्याननिरतैर्नासाग्रन्यस्तलोचनैः ।। २५.८"
  },
  {
    "text": "उपेतं सर्वतः पुण्यं ज्ञानिभिस्तत्त्वदर्शिभिः ।\nनदीभिरभितो जुष्टं जापकैर्ब्रह्मवादिभिः ।। २५.९"
  },
  {
    "text": "सेवितं तापसैः पुण्यैरीशाराधनतत्परैः ।\nप्रशान्तैः सत्यसंकल्पैर्निः शोकैर्निरुपद्रवैः ।। २५.१०"
  },
  {
    "text": "भस्मावदातसर्वाङ्गै रुद्रजाप्यपरायणैः ।\nमुण्डितैर्जटिलैः शुद्धैस्तथान्यैश्च शिखाजटैः ।२५.११"
  },
  {
    "text": "सेवितं तापसैर्नित्यं ज्ञानिभिर्ब्रह्मवादिभिः ।।\nतत्राश्रमवरे रम्ये सिद्धाश्रमविभूषिते ।२५.१२"
  },
  {
    "text": "गङ्गा भगवती नित्यं वहत्येवाघनाशिनी ।\nस तानन्विष्य विश्वात्मा तापसान् वीतकल्मषान् ।२५.१३"
  },
  {
    "text": "प्रणामेनाथ वचसा पूजयामास माधवः ।\nते ते दृष्ट्वा जगद्योनिं शङ्खचक्रगदाधरम् ।२५.१४"
  },
  {
    "text": "प्रणेमुर्भक्तिसंयुक्ता योगिनां परमं गुरुम् ।।\nस्तुवन्ति वैदिकैर्मन्त्रैः कृत्वा हृदि सनातनम् ।२५.१५"
  },
  {
    "text": "प्रोचुरन्योन्यमव्यक्तमादिदेवं महामुनिम् ।\nअयं स भगवानेकः साक्षान्नारायणः परः ।२५.१६"
  },
  {
    "text": "अगच्छत्यधुना देवः पुराणपुरुषः स्वयम् ।\nअयमेवाव्ययः स्रष्टा संहर्त्ता चैव रक्षकः ।२५.१७"
  },
  {
    "text": "अमूर्त्तो मूर्तिमान् भूत्वा मुनीन् द्रष्टुमिहागतः ।\nएष धाता विधाता च समागच्छति सर्वगः ।२५.१८"
  },
  {
    "text": "अनादिरक्षयोऽनन्तो महाभूतो महेश्वरः ।\nश्रुत्वा बुध्वा हरिस्तेषां वचांसि वचनातिगः ।२५.१९"
  },
  {
    "text": "ययौ स तूर्णं गोविन्दः स्थानं तस्य महात्मनः।\nउपस्पृश्याथ भावेन तीर्थे तीर्थे स यादवः ।२५.२०"
  },
  {
    "text": "चकार देवकीसूनुर्देवर्षिपितृतर्पणम् ।\nनदीनां तीरसंस्थानि स्थापितानि मुनीश्वरैः ।२३.२१"
  },
  {
    "text": "लिङ्गानि पूजयामास शंभोरमिततेजसः ।\nदृष्ट्वा दृष्ट्वा समायान्तं यत्र यत्र जनार्दनम् ।२३.२२"
  },
  {
    "text": "पूजयाञ्चक्रिरे पुष्पैरक्षतैस्तत्र वासिनः ।\nसमीक्ष्य वासुदेवं तं शार्ङ्गशङ्खासिधारिणम् ।२५.२३"
  },
  {
    "text": "तस्थिरे निश्चलाः सर्वे शुभाङ्गं तन्निवासिनः ।\nयानि तत्रारुरुक्षूणां मानसानि जनार्दनम् ।२५.२४"
  },
  {
    "text": "दृष्ट्वा समीहितान्यासन् निष्क्रामन्ति पुराहिरम् ।\nअथावगाह्य गङ्गायां कृत्वा देवादितर्पणम् ।२५.२५"
  },
  {
    "text": "आदाय पुष्पवर्याणि मुनीन्द्रस्याविशद् गृहम् ।\nदृष्ट्वा तं योगिनां श्रेष्ठं भस्मोद्धूलितविग्रहम् ।२५.२६"
  },
  {
    "text": "जटाचीरधरं शान्तं ननाम शिरसा मुनिम् ।\nआलोक्य कृष्णमायान्तं पूजयामास तत्त्ववित् ।२५.२७"
  },
  {
    "text": "आसने चासयामास योगिनां प्रथमातिथिम् ।\nउवाच वचसां योनिं जानीमः परमं पदम् ।२५.२८"
  },
  {
    "text": "विष्णुमव्यक्तसंस्थानं शिष्यभावेन संस्थितम् ।\nस्वागतं ते हृषीकेश सफलानि तपांसि नः ।२५.२९"
  },
  {
    "text": "यत् साक्षादेव विश्वात्मा मद्गेहं विष्णुरागतः ।\nत्वां न पश्यन्ति मुनयो यतन्तोऽपि हि योगिनः ।२५.३०"
  },
  {
    "text": "तादृशस्याथ भवतः किमागमनकारणम् ।\nश्रुत्वोपमन्योस्तद् वाक्यं भगवान् केशिमर्दनः ।\nव्याजहार महायोगी वचनं प्रणिपत्य तम् ।।२५.३१"
  },
  {
    "text": "श्रीकृष्ण उवाच\nभगवन् द्रष्टुमिच्छामि गिरीशं कृत्तिवाससम् ।२५.३२"
  },
  {
    "text": "संप्राप्तो भवतः स्थानं भगवद्दर्शनोत्सुकः ।\nकथं स भगवानीशो दृश्यो योगविदां वरः ।२५.३३"
  },
  {
    "text": "मयाऽचिरेण कुत्राहं द्रक्ष्यामि तमुमापतिम् ।\nइत्याह भगवानुक्तो दृश्यते परमेश्वरः ।२५.३४"
  },
  {
    "text": "भक्त्या चोग्रेण तपसा तत्कुरुष्वेह यत्नतः ।\nइहेश्वरं देवदेवं मुनीन्द्रा ब्रह्मवादिनः ।२५.३५"
  },
  {
    "text": "ध्यायन्तः आसते देवं जापिनस्तापसाश्च ये ।\nइह देवः सपत्नीको भगवान् वृषभध्वजः ।२५.३६"
  },
  {
    "text": "क्रीडते विविधैर्भूतैर्योगिभिः परिवारितः ।\nइहाश्रमे पुरा रुद्रं तपस्तप्त्वा सुदारुणम् ।२५.३७"
  },
  {
    "text": "लेभे महेश्वराद् योगं वसिष्ठो भगवानृषिः ।\nइहैव भगवान् व्यसः कृष्णद्वैपायनः प्रभुः ।२५.३८"
  },
  {
    "text": "दृष्ट्वा तं परमं ज्ञानं लब्धवान् ज्ञानमैश्वरम् ।\nइहाश्रमवरे रम्ये तपस्तप्त्वा कपर्दिनः ।२५.३९"
  },
  {
    "text": "अविन्दत् पुत्रकान् रुद्रात् सूरयोर्भक्तिसंयुता ।\nइहैव देवताः पूर्वं कालाद् भीता महेश्वरम् ।२५.४०"
  },
  {
    "text": "संस्तुवन्त महादेवं निर्भया निर्वृतिं ययुः ।।\nइहाराध्य महादेवं सावर्णिस्तपतां वरः ।२५.४१"
  },
  {
    "text": "लब्धवान् परमं योगं ग्रन्थकारत्वमुत्तमम् ।\nप्रवर्तयामास शुभां कृत्वा वै संहितां द्विजः ।२५.४२"
  },
  {
    "text": "(इहैव संहितां दृष्ट्वा कामो यः। शशिपायिनः। \nमहादेवं चकारेमां पौराणीं तन्नियोगतः ।\nद्वादशैव सहस्त्राणि श्लोकानां पुरुषोत्तम ।।\nइह प्रवर्तिता पुण्या द्व्यष्टसाहस्रिकोत्तरा ।\nवायवीयोत्तरं नाम पुराणं वेदसंमितम् ।)"
  },
  {
    "text": "द्विजः पौराणिकीं पुण्यां प्रसादेन द्विजोत्तमैः\nइहैव ख्यापितं शिष्यैः शांशपायनभाषितम् ।। २५.४३"
  },
  {
    "text": "याज्ञवल्क्यो महायोगी दृष्ट्वाऽत्र तपसा हरम् ।\nचकार तन्नियोगेन योगशास्त्रमनुत्तमम् ।। २५.४४"
  },
  {
    "text": "इहैव भृगुणा पूर्वं तप्त्वा वै परमं तपः ।\nशुक्रो महेश्वरात् पुत्रो लब्धो योगविदां वरः ।। २५.४५"
  },
  {
    "text": "तस्मादिहैव देवेशं तपस्तप्त्वा महेश्वरम् ।\nद्रष्टुमर्हसि विश्वेशमुग्रं भीमं कपर्दिनम् ।। २५.४६"
  },
  {
    "text": "एवमुक्त्वा ददौ ज्ञानमुपमन्युर्महामुनिः ।\nव्रतं पाशुपतं योगं कृष्णायाक्लिष्टकर्मणे ।। २५.४७"
  },
  {
    "text": "स तेन मुनिवर्येण व्याहृतो मधुसूदनः ।\nतत्रैव तपसा देवं रुद्रमाराधयत् प्रभुः ।। २५.४८"
  },
  {
    "text": "भस्मौद्धूलितसर्वाङ्गो मुण्डो वल्कलसंयुतः ।\nजजाप रुद्रमनिशं शिवैकाहितमानसः ।। २५.४९"
  },
  {
    "text": "ततो बहुतिथे काले सोमः सोमार्धभूषणः ।\nअदृश्यत महादेवो व्योम्नि देव्या महेश्वरः ।। २५.५०"
  },
  {
    "text": "किरीटिनं गदिनं चित्रमालं\nपिनाकिनं शूलिनं देवदेवम् ।\nशार्दूलचर्माम्बरसंवृताङ्गं\nदेव्या महादेवमसौ ददर्श ।। २५.५१"
  },
  {
    "text": "प्रभुं पुराणं पुरुषं पुरुस्तात्।\nसनातनं योगिनमीशतारम्।।\nअणोरणीयांसमनन्तशक्तिं\nप्राणेश्वरं शम्भमसौ ददर्श।।२५.५२"
  },
  {
    "text": "परश्वधासक्तकरं त्रिनेत्रं.\nनृसिंहचर्मावृतभस्मगात्रम् ।।\nसमुद्गिरन्तं प्रणवं बृहन्तं।\nसहस्त्रसूर्यप्रतिमं ददर्श ।। २५.५३"
  },
  {
    "text": "न यस्य देवा न पितामहोऽपि \nनेन्द्रो न चाग्निर्वरुणो न मृत्युः ।\nप्रभावमद्यापि वदन्ति रुद्रं \nतमादिदेवं पुरतो ददर्श ।। २५.५४"
  },
  {
    "text": "तदान्वपश्यद् गिरिशस्य वामे \nस्वात्मानमव्यक्तमनन्तरूपम् ।\nस्तुवन्तमीशं बहुभिर्वचोभिः\nशङ्खासिचक्रार्पितहस्तमाद्यम् ।। २५.५५"
  },
  {
    "text": "कृताञ्जलिं दक्षिणतः सुरेशं\nहंसाधिरूढं पुरुषं ददर्श ।\nस्तुवानमीशस्य परं प्रभावं \nपितामहं लोकगुरुं दिवस्थम् ।। २५.५६"
  },
  {
    "text": "गणेश्वरानर्कसहस्त्रकल्पान् \nनन्दीश्वरादीनमितप्रभावान् ।\nत्रिलोकभर्त्तुः पुरतोऽन्वपश्यत्\nकुमारमग्निप्रतिमं विशाखम् ।। २५.५७"
  },
  {
    "text": "मरीचिमत्रिं पुलहं पुलस्त्यं \nप्रचेतसं दक्षमथापि कण्वम् ।\nपराशरं तत्परतो वसिष्ठं\nस्वायंभुवं चापि मनुं ददर्श ।। २५.५८"
  },
  {
    "text": "तुष्टाव मन्त्रैरमरप्रधानं\nबद्धाञ्जलिर्विष्णुरुदारबुद्धिः ।\nप्रणम्य देव्या गिरिशं सभक्त्या\nस्वात्मन्यथात्मानमसौ विचिन्त्य ।। २५.५९"
  },
  {
    "text": "श्रीकृष्ण उवाच\nनमोऽस्तु ते शाश्वत सर्वयोने\nब्रह्माधिपं त्वामृषयो वदन्ति ।\nतपश्च सत्त्वं च रजस्तमश्च\nत्वामेव सर्व प्रवदन्ति सन्तः ।। २५.६०"
  },
  {
    "text": "त्वं ब्रह्मा हरिरथ विश्वयोनिरग्निः\nसंहर्त्ता दिनकरमण्डलाधिवासः ।\nप्राणस्त्वं हुतवहवासवादिभेद-\nसत्वामेकं शरणमुपैमि देवमीशम् ।। २५.६१"
  },
  {
    "text": "सांख्यास्त्वां अगुणमथाहुरेकरूपं\nयोगास्थं सततमुपासते हृदिस्थम् ।\nवेदास्त्वामभिदधतीह रुद्रमग्निं\nत्वामेकं शरणमुपैमि देवमीशम् ।। २५.६२"
  },
  {
    "text": "त्वात्पादे कुसुममथापि पत्रमेकं\nदत्त्वासौ भवति विमुक्तविश्वबन्धः ।\nसर्वांध्यं प्रणुदति सिद्धयोगिजुष्टं\nस्मृत्वा ते पदयुगलं भवत्प्रसादात् ।। २५.६३"
  },
  {
    "text": "यस्याशेषविभागहीनममलं हृद्यन्तरावस्थितं ते\nतत्त्वं योनिमनन्तमेकमचलं सत्यं परं सर्वगम् ।२५.६४"
  },
  {
    "text": "स्थानं प्राहुरनादिमध्यनिधनं यस्मादिदं जायते \nनित्यं त्वामहमुपैमि सत्यविभवंविश्वेश्वरंतंशिवम् ।। २५.६५"
  },
  {
    "text": "ॐ नमो नीलकण्ठाय त्रिनेत्राय च रंहसे ।\nमहादेवाय ते नित्यमीशानाय नमो नमः ।। २५.६६"
  },
  {
    "text": "नमः पिनाकिने तुभ्यं नमो मुण्डाय दण्डिने ।\nनमस्ते वज्रहस्ताय दिग्वस्त्राय कपर्दिने ।। २५.६७"
  },
  {
    "text": "नमो भैरवनादाय कालरूपाय दंष्ट्रिणे ।\nनागयज्ञोपवीताय नमस्ते वह्निरेतसे ।। २५.६८"
  },
  {
    "text": "नमोऽस्तु ते गिरीशाय स्वाहाकाराय ते नमः ।\nनमो मुक्ताट्टहासाय भीमाय च नमो नमः ।। २५.६९"
  },
  {
    "text": "नमस्ते कामनाशाय नमः कालप्रमाथिने ।\nनमो भैरववेषाय हराय च निषङ्गिणे ।। २५.७०"
  },
  {
    "text": "नमोऽस्तु ते त्र्यम्बकाय नमस्ते कृत्तिवाससे ।\nनमोऽम्बिकाधिपतये पशूनां पतये नमः ।। २५.७१"
  },
  {
    "text": "नमस्ते व्योमरूपाय व्योमाधिपतये नमः ।\nनरनारीशरीराय सांख्ययोगप्रवर्त्तिने ।। २५.७२"
  },
  {
    "text": "नमो भैरवनाथाय देवानुगतलिङ्गिने ।\nकुमारगुरवे तुभ्यं देवदेवाय ते नमः ।। २५.७३"
  },
  {
    "text": "तमो यज्ञाधिपतये नमस्ते ब्रह्मचारिणे ।\nमृगव्याधाय महते ब्रह्माधिपतये नमः ।। २५.७४"
  },
  {
    "text": "नमो हंसाय विश्वाय मोहनाय नमो नमः ।\nयोगिने योगगम्याय योगमायाय ते नमः ।। २५.७५"
  },
  {
    "text": "नमस्ते प्राणपालाय घण्टानादप्रियाय च ।\nकपालिने नमस्तुभ्यं ज्योतिषां पतये नमः ।। २५.७६"
  },
  {
    "text": "नमो नमो नमस्तुभ्यं भूय एव नमो नमः ।\nमह्यं सर्वात्मना कामान् प्रयच्छ परमेश्वर ।। २५.७७\nसूत उवाच\nएवं हि भक्त्या देवेशमभिष्टूय स माधवः ।\nपपात पादयोर्विप्रा देवदेव्योः स दण्डवत् ।। २५.७८"
  },
  {
    "text": "उत्थाप्य भगवान् सोमः कृष्णं केशिनिषूदनम् ।\nबभाषे मधुरं वाक्यं मेघगम्भीरनिः स्वनः ।। २५.७९"
  },
  {
    "text": "किमर्थं पुण्डरीकाक्ष तपस्तप्तं त्वयाऽव्यय ।\nत्वमेव दाता सर्वेषां कामानां कामिनामिह ।। २५.८०"
  },
  {
    "text": "त्वं हि सा परमा मूर्तिर्मम नारायणाह्वया ।\nनानवाप्तं त्वया तात विद्यते पुरुषोत्तम ।। २५.८१"
  },
  {
    "text": "वेत्थ नारायणानन्तमात्मानं परमेश्वरम् ।\nमहादेवं महायोगं स्वेन योगेन केशव ।। २५.८२"
  },
  {
    "text": "श्रुत्वा तद्वचनं कृष्णः प्रहसन् वै वृषध्वजम् ।\nउवाचान्वीक्ष्य विश्वेशं देवीं च हिमशैलजाम् ।। २५.८३"
  },
  {
    "text": "ज्ञातं हि भवता सर्वं स्वेन योगेन शंकर ।\nइच्छाम्यात्मसमं पुत्रं त्वद्भक्तं देहि शंकर ।। २५.८४"
  },
  {
    "text": "तथास्त्वित्याह विश्वात्मा प्रहृष्टमनसा हरः ।\nदेवीमालोक्य गिरिजां केशवं परिषस्वजे ।। २५.८५"
  },
  {
    "text": "ततः सा जगतां माता शंकरार्द्धशरीरिणी ।\nव्याजहार हृषीकेशं देवी हिमगिरीन्द्रजा ।। २५.८६"
  },
  {
    "text": "वत्स जाने तवानन्ता निश्चलां सर्वदाच्युत ।\nअनन्यामीश्वरे भक्तिमात्मन्यपि च केशव ।। २५.८७"
  },
  {
    "text": "त्वं हि नारायणः साक्षात् सर्वात्मा पुरुषोत्तमः ।\nप्रार्थितो दैवतैः पूर्वं संजातो दैवकीसुतः ।। २५.८८"
  },
  {
    "text": "पश्य त्वमात्मनात्मानमात्मीयममलं पदम् ।\nनावयोर्विद्यते भेद एकं पश्यन्ति सूरयः ।। २५.८९"
  },
  {
    "text": "इमानिह वरानिष्टान् मत्तो गृह्णीष्व केशव ।\nसर्वज्ञत्वं तथैश्वर्यं ज्ञानं तत् पारमेश्वरम् ।२५.९०"
  },
  {
    "text": "ईश्वरे निश्चलां भक्तिमात्मन्यपि परं बलम् ।\nएवमुक्तस्तया कृष्णो महादेव्या जनार्दनः ।२५.९१"
  },
  {
    "text": "आशिषं शिरसागृह्य देवोऽप्याह महेश्वरः ।\nप्रगृह्य कृष्णं भगवानथेशः \nकरेण देव्या सह देवदेवः ।\nसंपूज्यमानो मुनिभिः सुरेशै-\nर्जगाम कैलासगिरिं गिरीशः ।। २५.९२"
  },
  {
    "text": "इति श्रीकूर्मपूराणे षट्साहस्त्र्यां संहितायां पूर्वविभागे पञ्चविंशोऽध्यायः ।। २५ ।।"
  }
]
[
  {
    "text": "सूत उवच ।\nचतुर्दशसहस्रणि योजनानां महापुरी ।\nमेरोरुपरि विख्याता देवदेवस्य वेधसः ।। ४६.१"
  },
  {
    "text": "तत्रास्ते भगवान् ब्रह्मा विश्वात्मा विश्वभावनः ।\nउपास्यमानो योगीन्द्रैर्मुनीन्द्रोपेन्द्रशंकरैः ।। ४६.२"
  },
  {
    "text": "तत्र देवेश्वरेशानं विश्वात्मानं प्रजापतिम् ।\nसनत्कुमारो भगवानुपास्ते नित्यमेव हि ।। ४६.३"
  },
  {
    "text": "स सिद्धऋषिगन्धर्वैः पूज्यमानः सुरैरपि ।\nसमास्ते योगयुक्तत्मा पीत्वा तत्परमामृतम् ।। ४६.४"
  },
  {
    "text": "तत्र देवादिदेवस्य शंभोरमिततेजसः ।\nदीप्तमायतनं शुभ्रं पुरस्ताद् ब्रह्मणः स्थितम् ।। ४६.५"
  },
  {
    "text": "दिव्यकान्तिसमायुक्तं चतुर्द्धारं सुशोभनम् ।\nमहर्षिगणसंकीर्णं ब्रह्मविद्भिर्निषेवितम् ।। ४६.६"
  },
  {
    "text": "देव्या सह महादेवः शशाङ्कार्काग्निलोचनः ।\nरमते तत्र विश्वेशः प्रमथैः प्रमथेश्वरः ।। ४६.७"
  },
  {
    "text": "तत्र वेदविदः शान्ता मुनयो ब्रह्मचारिणः ।\nपूजयन्ति महादेवं तापसाः सत्यवादिनः ।। ४६.८"
  },
  {
    "text": "तेषां साक्षान्महादेवो मुनीनां ब्रह्मवादिनाम् ।\nगृह्णाति पूजां शिरसा पार्वत्या परमेश्वरः ।।४६.९"
  },
  {
    "text": "तत्रैव पर्वतवरे शक्रस्य परमा पुरी ।\nनाम्नाऽमरावती पूर्वे सर्वशोभासमन्विता ।। ४६.१०"
  },
  {
    "text": "तत्र चाप्सरसः सर्वा गन्धर्वा गीततत्पराः ।\nउपासते सहस्राक्षं देवास्तत्र सहस्रशः ।। ४६.११"
  },
  {
    "text": "ये धार्मिका वेदविदो यागहोमपरायणाः ।\nतेषां तत् परमं स्थानं देवानामपि दुर्लभम् ।। ४६.१२"
  },
  {
    "text": "तस्य दक्षिणदिग्भागे वह्नेरमिततेजसः ।\nतेजोवती नाम पुरी दिव्याश्चर्यसमन्विता ।। ४६.१३"
  },
  {
    "text": "तत्रास्ते भगवान् वह्निर्भ्राजमानः स्वतेजसा ।\nजपिनां होमिनां स्थानं दानवानां दुरासदम् ।। ४६.१४"
  },
  {
    "text": "दक्षिणे पर्वतवरे यमस्यापि महापुरी ।\nनाम्ना संयमनी दिव्या सिद्धगन्धर्वसेविता ।। ४६.१५"
  },
  {
    "text": "तत्र वैवस्वतं देवं देवाद्याः पर्युपासते ।\nस्थानं तत् सत्यसंधानां लोके पुण्यकृतां नृणाम् ।। ४६.१६"
  },
  {
    "text": "तस्यास्तु पश्चिमे भागे निर्ऋतेस्तु महात्मनः ।\nरक्षोवती नाम पुरी राक्षसैः सर्वतो वृता ।। ४६.१७"
  },
  {
    "text": "तत्र ते निर्ऋतिं देवं राक्षसाः पर्युपासते ।\nगच्छन्ति तां धर्मरता ये वै तामसवृत्तयः ।। ४६.१८"
  },
  {
    "text": "पश्चिमे पर्वतवरे वरुणस्य महापुरी ।\nनाम्ना शुद्धवती पुण्या सर्वकामर्द्धिसंयुता ।। ४६.१९"
  },
  {
    "text": "तत्राप्सरोगणैः सिद्धैः सेव्यमानोऽमराधिपैः ।\nआस्ते स वरुणो राजा तत्र गच्छन्ति येऽम्बुदाः ।४६.२०"
  },
  {
    "text": "तस्या उत्तरदिग्भागे वायोरपि महापुरी ।\nनाम्ना गन्धवती पुण्या तत्रास्तेऽसौ प्रभञ्जनः ।। ४६.२१"
  },
  {
    "text": "अप्सरोगणगन्धर्वैः सेव्यमानोऽमरप्रभुः ।\nप्राणायामपरामर्त्यास्थानंतद्‌यान्ति शाश्वतम् ।। ४६.२२"
  },
  {
    "text": "तस्याः पूर्वेण दिग्भागे सोमस्य परमा पुरी ।\nनाम्ना कान्तिमती शुभ्रा तत्र सोमो विराजते ।। ४६.२३"
  },
  {
    "text": "तत्र ये भोगनिरता स्वधर्मं पुर्यपासते ।\nतेषां तदुचितं स्थानं नानाभोगसमन्वितम् ।। ४६.२४"
  },
  {
    "text": "तस्याश्च पूर्वदिग्भागे शंकरस्य महापुरी ।\nनाम्ना यशोवती पुण्या सर्वेषां सा दुरासदा ।। ४६.२५"
  },
  {
    "text": "तत्रेशानस्य भवनं रुद्रेणाधिष्टितं शुभम् ।\nघमेश्वरस्य विपुलं तत्रास्ते स गणावृतः ।। ४६.२६"
  },
  {
    "text": "तत्र भोगाभिलिप्सूनां भक्तानां परमेष्ठिनः ।\nनिवासः कल्पितः पूर्वं देवदेवेन शूलिना ।। ४६.२७"
  },
  {
    "text": "विष्णुपादाद् विनिष्क्रान्ता प्लावयित्वेन्दुमण्डलम् ।\nसमन्ताद् ब्रह्मणः पुर्यां गङ्गा पतति वै ततः ।। ४६.२८"
  },
  {
    "text": "सा तत्र पतिता दिक्षु चतुर्धा ह्यभवद् द्विजाः ।\nसीता चालकनन्दा च सुचक्षुर्भद्रनामिका ।। ४६.२९"
  },
  {
    "text": "पूर्वेण शैवाच्छैलं तु सीता यात्यन्तरिक्षगा ।\nततश्च पूर्ववर्षेण भद्राश्वाद्याति चार्णवम् ।। ४६.३०"
  },
  {
    "text": "तथैवालकनन्दा च दक्षिणादेत्य भारतम् ।\nप्रयाति सागरं भित्त्वा सप्तभेदा द्विजोत्तमाः ।। ४६.३१"
  },
  {
    "text": "सुचक्षुः पश्चिमगिरीनतीत्य सकलांस्तथा ।\nपश्चिमं केतुमालाख्यं वर्षं गत्वैति चार्णवम् ।। ४६.३२"
  },
  {
    "text": "भद्रा तथोत्तरगिरीनुत्तरांश्च तथा कुरून् ।\nअतीत्य चोत्तराम्भोधिं समभ्येति महर्षयः ।। ४६.३३"
  },
  {
    "text": "आनीलनिषधायामौ माल्यवद्गन्धमादनौ ।\nतयोर्मध्यगतो मेरुः कर्णिकाकारसंस्थितः ।। ४६.३४"
  },
  {
    "text": "भारताः केतुमालाश्च भद्राश्वाः कुरवस्तथा ।\nपत्राणि लोकपद्मस्य मर्यादाशैलबाह्यतः ।। ४६.३५\nजठरो देवकूटश्च मर्यादापर्वतावुभौ ।\nदक्षिणोत्तरमायातावानीलनिषधायतौ ।। ४६.३६"
  },
  {
    "text": "गन्धमादनकैलासौ पूर्वपश्चायतावुभौ ।\nअशीतियोजनायामावर्णवान्तर्व्यवस्थितौ ।। ४६.३७"
  },
  {
    "text": "निषधः पारियात्रश्च मर्यादापर्वताविमौ ।\nमेरोः पश्चिमदिग्भागे यथापूर्व व्यवस्थितौ ।। ४६.३८"
  },
  {
    "text": "त्रिश्रृङ्गो जारुधिस्तद्वदुत्तरे वर्षपर्वतौ ।\nपूर्वपश्चायतावेतौ अर्णवान्तर्व्यवस्थितौ ।। ४६.३९"
  },
  {
    "text": "मर्यादापर्वताः प्रोक्ता अष्टाविह मया द्विजाः ।\nजठराद्याः स्थिता मेरोश्चतुर्दिक्षु महर्षयः ।। ४६.४०"
  },
  {
    "text": "इती श्रीकूर्मपुराणे षट्‌साहस्त्र्यां संहितायां पूर्वविभागे षट्चत्वारिंशोऽध्यायः ।।"
  }
]
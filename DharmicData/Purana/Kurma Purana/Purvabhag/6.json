[
  {
    "text": "अथ पृथिव्युद्धारः"
  },
  {
    "text": "श्रीकूर्म उवाच ।\nआसीदेकार्णवं घोरमविभागं तमोमयम् ।\nशान्तवातादिकं सर्वं न प्रज्ञायत किञ्चन ।। ६.१"
  },
  {
    "text": "एकार्णवे तदा तस्मिन् नष्टे स्थावरजङ्गमे ।\nतदा समभवद् ब्रह्मा सहस्त्राक्षः सहस्त्रपात् ।। ६.२"
  },
  {
    "text": "सहस्त्रशीर्षा पुरुषो रुक्मवर्णोह्यतीन्द्रियः ।\nब्रह्मा नारायणाख्यस्तु सुष्वाप सलिले तदा ।। ६.३"
  },
  {
    "text": "इमं चोदाहरन्त्यत्र श्लोकं नारायणं प्रति ।\nब्रह्मस्वरूपिणं देवं जगतः प्रभवाव्ययम् ।। ६.४"
  },
  {
    "text": "आपो नारा इति प्रोक्ता नाम्ना पूर्वमिति श्रुतिः ।\nअयनं तस्य ता यस्मात् तेन नारायणः स्मृतः ।। ६.५"
  },
  {
    "text": "तुल्यं युगसहस्त्रस्य नैशं कालमुपास्य सः ।\nशर्वर्यन्ते प्रकुरुते ब्रह्मत्वं सर्गकारणात् ।। ६.६"
  },
  {
    "text": "ततस्तु सलिले तस्मिन् विज्ञायान्तर्गतां महीम् ।\nअनुमानात् तदुद्धारं कर्त्तुकामः प्रजापतिः ।। ६.७"
  },
  {
    "text": "जलक्रीडासु रुचिरं वाराहं रुपमास्थितः ।\nअधृष्यं मनसाप्यन्यैर्वाङ्‌मयं ब्रह्मसंज्ञितम् ।। ६.८"
  },
  {
    "text": "पृथिव्युद्धरणार्थाय प्रविश्य च रसातलम् ।\nदंष्ट्रयाऽभ्युज्जहारैनामात्माधारो धराधरः ।। ६.९"
  },
  {
    "text": "दृष्ट्वा दंष्ट्राग्रविन्यस्तां पृथिवीं प्रथितपौरुषम् ।\nअस्तुवञ्जनलोकस्थाः सिद्धा ब्रह्मर्षयो हरिम् ।। ६.१०\nऋषय ऊचुः ।\nनमस्ते देवदेवाय ब्रह्मणे परमेष्ठिने ।\nपुरुषाय पुराणाय शाश्वताय जयाय च ।। ६.११"
  },
  {
    "text": "नमः स्वयंभुवे तुभ्यं स्त्रष्ट्रे सर्वार्थवेदिने ।\nनमो हिरण्यगर्भाय वेधसे परमात्मने ।। ६.१२"
  },
  {
    "text": "नमस्ते वासुदेवाय विष्णवे विश्वयोनये ।\nनारायणाय देवाय देवानां हितकारिणे ।। ६.१३"
  },
  {
    "text": "नमोऽस्तु ते चतुर्वक्त्रे शार्ङ्गचक्रासिधारिणे ।\nसर्वभूतात्मभूताय कूटस्थाय नमो नमः ।। ६.१४"
  },
  {
    "text": "नमो वेदरहस्याय नमस्ते वेदयोनये ।\nनमो बुद्धाय शुद्धाय नमस्ते ज्ञानरूपिणे ।। ६.१५"
  },
  {
    "text": "नमोऽस्त्वानन्दरूपाय साक्षिणे जगतां नमः ।\nअनन्तायाप्रमेयाय कार्याय करणाय च ।। ६.१६"
  },
  {
    "text": "नमस्ते पञ्चबूताय पञ्चभूतात्मने नमः ।\nनमो मूलप्रकृतये मायारूपाय ते नमः ।। ६.१७"
  },
  {
    "text": "नमोऽस्तु ते वराहाय नमस्ते मत्स्यरूपिणे ।\nनमो योगाधिगम्याय नमः सकर्षणाय ते ।। ६.१८"
  },
  {
    "text": "नमस्त्रिमूर्तये तुभ्यं त्रिधाम्ने दिव्यतेजसे ।\nनमः सिद्धाय पूज्याय गुणत्रयविभागिने ।। ६.१९"
  },
  {
    "text": "तमोऽस्त्वादित्यवर्णाय नमस्ते पद्मयोनये ।\nनमोऽमूर्त्ताय मूर्ताय माधवाय नमो नमः ।। ६.२०"
  },
  {
    "text": "त्वयैव सृष्टमखिलं त्वय्येव लयमेष्यति ।\nपालयैतज्जगत् सर्वं त्राता त्वं शरणं गतिः ।। ६.२१"
  },
  {
    "text": "इत्थं स भगवान् विष्णुः सनकाद्यैरभिष्टुतः ।\nप्रसादमकरोत् तेषां वराहवपुरीश्वरः ।। ६.२२"
  },
  {
    "text": "ततः संस्थानमानीय पृथिवीं पृथिवीधरः ।\nमुमोच रूपं मनसा धारयित्वा प्रजापतिः ।। ६.२३"
  },
  {
    "text": "तस्योपरि जलौघस्य महतो नौरिव स्थिता ।\nविततत्वाच्च देहस्य न मही याति संप्लवम् ।। ६.२४"
  },
  {
    "text": "पृथिवीं तु समीकृत्य पृथिव्यां सोऽचिनोद् गिरीन् ।\nप्राक्‌सर्गदग्धानखिलांस्ततः सर्गेऽदधन्मनः ।। ६.२५"
  },
  {
    "text": "श्रीकूर्मपुराणे षट्साहस्त्र्यां संहितायां पूर्वविभागे षष्ठोऽध्यायः।।६।।"
  }
]
[
  {
    "text": "सूत उवाच ।\nएतद् ब्रह्माण्डमाख्यातं चतुर्दशविधं महत् ।\nअतः परं प्रवक्ष्यामि भूर्लोकस्यास्य निर्णयम् ।। ४५.१"
  },
  {
    "text": "जम्बुद्वीपः प्रधानोऽयं प्लक्षः शाल्मलिरेव च ।\nकुशः क्रौञ्चश्च शाकश्च पुष्करश्चैव सप्तमः ।। ४५.२"
  },
  {
    "text": "एते सप्त महाद्वीपाः समुद्रैः सप्तभिर्वृताः ।\nद्वीपाद् द्वीपो महानुक्तः सागरादपि सागरः ।। ४५.३"
  },
  {
    "text": "क्षारोदेक्षुरसोदश्च सुरोदश्च घृतोदकः ।\nदध्योदः क्षीरसलिलः स्वादूदश्चेति सागराः ।। ४५.४"
  },
  {
    "text": "पञ्चाशत्‌कोटिविस्तीर्णा ससमुद्रा धरा स्मृता ।\nद्वीपैश्च सप्तभिर्युक्ता योजनानां समासतः ।। ४५.५"
  },
  {
    "text": "जम्बूद्वीपः समस्तानां द्वीपानां मध्यतः शुभः ।\nतस्य मध्ये महामेरुर्विश्रुतः कनकप्रभः ।। ४५.६"
  },
  {
    "text": "चतुरशीतिसाहस्रो योजनैस्तस्य चोच्छ्रयः ।\nप्रविष्टः षोडशाधस्ताद्‌द्वात्रिंशन्मूर्ध्नि विस्तृतः ।। ४५.७"
  },
  {
    "text": "मूले षोडशसाहस्रो विस्तारस्तस्य सर्वतः ।\nभूपद्मस्यास्य शैलोऽसौ कर्णिकात्वेन संस्थितः ।। ४५.८"
  },
  {
    "text": "हिमवान् हेमकूटश्च निषधश्चास्य दक्षिणे ।\nनीलः श्वेतश्च श्रृङ्गी च उत्तरे वर्षपर्वताः ।। ४५.९"
  },
  {
    "text": "लक्षप्रमाणौ द्वौ मध्ये दशहीनास्तथा परे ।\nसहस्रद्वितयोच्छ्रायास्तावद्विस्तारिणश्च ते ।। ४५.१०"
  },
  {
    "text": "भारतं दक्षिणं वर्षं ततः किंपुरुषं स्मृतम् ।\nहरिवर्षं तथैवान्यन्मेरोर्दक्षिणतो द्विजाः ।। ४५.११"
  },
  {
    "text": "रम्यकं चोत्तरं वर्षं तस्यैवानु हिरण्मयम् ।\nउत्तरे कुरवश्चैव यथैते भारतास्तथा ।। ४५.१२"
  },
  {
    "text": "नवसाहस्रमेकैकमेतेषां द्विजसत्तमाः ।\nइलावृतं च तन्मध्ये तन्मध्ये मेरुरुच्छ्रितः ।। ४५.१३"
  },
  {
    "text": "मेरोश्चतुर्द्धशं तत्र नवसाहस्रविस्तृतम् ।\nइलावृतं महाभागाश्चत्वारस्तत्र पर्वताः ।४५.१४"
  },
  {
    "text": "विष्कम्भा रचिता मेरोर्योजनायुतमुच्छ्रिताः ।\nपूर्वेण मन्दरो नाम दक्षिणे गन्धमादनः ।४५.१५"
  },
  {
    "text": "विपुलः पश्चिमे पार्श्वे सुपार्श्वश्चोत्तरः स्मृतः ।\nकदम्बस्तेषु जम्बुश्च पिप्पलो वट एव च ।४५.१६"
  },
  {
    "text": "जम्बूद्वीपस्य सा जम्बूर्नामहेतुर्महर्षयः ।\nमहागजप्रमाणानि जम्ब्वास्तस्याः फलानि च ।४५.१७"
  },
  {
    "text": "पतन्ति भूभृतः पृष्ठे शीर्यमाणानि सर्वतः ।\nरसेन तस्याः प्रख्याता तत्र जम्बूनदी गिरौ।४५.१८"
  },
  {
    "text": "सरित् प्रवर्त्तते चापि पीयते तत्र वासिभिः ।\nन स्वेदो न च दौर्गन्ध्यं न जरा नेन्द्रियक्षयः ।४५.१९"
  },
  {
    "text": "तत्पानात् सुस्थमनसां नराणां तत्र जायते ।\nतत्तीरमृद्रसं प्राप्य वायुना सुविशोषितम् ।४५.२०"
  },
  {
    "text": "जाम्बूनदाख्यं भवति सुवर्णं सिद्धभूषणम् ।\nभद्राश्वः पूर्वतो मेरोः केतुमालश्च पश्चिमे ।४५.२१"
  },
  {
    "text": "वर्षे द्वे तु मुनिश्रेष्ठास्तयोर्मध्ये इलावृतम् ।\nवनं चैत्ररथं पूर्वं दक्षिणे गन्धमादनम् ।४५.२२"
  },
  {
    "text": "वैभ्राजं पश्चिमे विद्यादुत्तरे सवितुर्वनम् ।\nअरुणोदं महाभद्रमसितोदं च मानसम् ।४५.२३"
  },
  {
    "text": "सरांस्येतानि चत्वारि देवयोग्यानि सर्वदा ।\nसितान्तश्च कुमुद्वांश्च कुरुरी माल्यवांस्तथा ।४५.२४"
  },
  {
    "text": "वैकङ्को मणिशैलश्च वृक्षवांश्चाचलोत्तमाः ।\nमहानीलोऽथ रुचकः सबिन्दुर्मन्दरस्तथा ।४५.२५"
  },
  {
    "text": "वेणुमांश्चैव मेघश्च निषधो देवपर्वतः ।\nइत्येते देवरचिताः सिद्धावासाः प्रकीर्त्तिताः ।। ४५.२६"
  },
  {
    "text": "अरुणोदस्य सरसः पूर्वतः केसराचलः ।\nत्रिकूटशिखरश्चैव पतङ्गो रुचकस्तथा ।। ४५.२७"
  },
  {
    "text": "निषधो वसुधारश्च कलिङ्गस्त्रिशिखः शुभः ।\nसमूलो वसुधारश्च कुरवश्चैव सानुमान् ।। ४५.२८"
  },
  {
    "text": "ताम्रातश्च विशालश्च कुमुदो वेणुपर्वतः ।\nएकश्रृङ्गो महाशैलो गजशैलः पिशाचकः ।। ४५.२९"
  },
  {
    "text": "पञ्चशैलोऽथ कैलासो हिमवांशचाचलोत्तमः ।\nइत्येते देवचरिता उत्कटाः पर्वतोत्तमाः ।। ४५.३०"
  },
  {
    "text": "महाभद्रस्य सरसो दक्षिणे केसराचलः ।\nशिखिवासश्च वैदूर्यः कपिलो गन्धमादनः ।। ४५.३१"
  },
  {
    "text": "जारुधिश्च सुगन्धिश्च श्रीश्रृङ्गश्चाचलोत्तमः ।\nसुपार्श्वश्च सुपक्षश्च कङ्कः कपिल एव च ।। ४५.३२"
  },
  {
    "text": "पिञ्जरो भद्रशैलश्च सुसशश्च महाबलः ।\nअञ्जनो मधुमांस्तद्वत् चित्रश्रृड्गो महालयः ।। ४५.३३"
  },
  {
    "text": "सहस्रशिखरश्चैव पाण्डुरः कृष्ण एव च ।\nपारिजातो महाशैलस्तथैव कपिलोदर ।। ४५.३४"
  },
  {
    "text": "सुषेणः पुण्डरीकश्च महामेघस्तथैव च ।\nएते पर्वतराजानः सिद्धगन्धर्वसेविताः ।। ४५.३५"
  },
  {
    "text": "असितोदस्य सरसः पश्चिमे केसराचलः । \nशङ्खकूटोऽथ वृषभो हंसो नागस्तथैव च।। ४५.३६"
  },
  {
    "text": "कालाञ्जनः शुक्रशैलो नीलः कमल एव च ।\nपारिजातो महाशैल शैलः कनक एव च।४५.३७"
  },
  {
    "text": "पुष्पकश्च सुमेघश्च वाराहो विरजास्तथा ।\nमयूरः कपिलश्चैव महाकपिल एव च ।। ४५.३८"
  },
  {
    "text": "इत्येते देवगन्धर्वसिद्धसङ्घनिषेविताः ।\nसरसो मानसस्येह उत्तरे केसराचलाः ।। ४५.३९"
  },
  {
    "text": "एतेषां शैलमुख्यानामन्तरेषु यथाक्रमम् ।\nसन्ति चैवान्तरद्रोण्यः सरांसि च वनानि च ।। ४५.४०"
  },
  {
    "text": "वसन्ति तत्र मुनयः सिद्धाश्च ब्रह्मभाविताः ।\nप्रसन्नाः शान्तरजसः सर्वदुः खविवर्जिताः ।। ४५.४१"
  },
  {
    "text": "इति श्रीकूर्मपुराणे षट्‌साहस्त्र्यां सहितायां पूर्वविभागे पञ्चचत्वारिंशोऽध्यायः ।। ४५ ।।"
  }
]
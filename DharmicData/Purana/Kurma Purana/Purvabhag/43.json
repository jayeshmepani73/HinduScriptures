[
  {
    "text": "सूत उवाच\nएवमेष महादेवो देवदेवः पितामहः ।\nकरोति नियतं कालं कालात्मा ह्यैश्वरी तनुः ।। ४३.१"
  },
  {
    "text": "तस्य ये रश्मयो विप्राः सर्वलोकप्रदीपकाः ।\nतेषां श्रेष्ठाः पुनः सप्त रश्मयो ग्रहयोनयः ।। ४३.२"
  },
  {
    "text": "सुषुम्नो हरिकेशश्च विश्वकर्मा तथैव च ।\nविश्वश्रवाः पुनश्चान्यः संयद्वसुरतः परः ।। ४३.३"
  },
  {
    "text": "अर्वावसुरिति ख्यातः स्वरकः सप्त कीर्तिताः ।\nसुषुम्नः सूर्यरश्मिस्तु पुष्णाति शिशिरद्युतिम् ।। ४३.४"
  },
  {
    "text": "तिर्यगूर्ध्वप्रचारोऽसौ सुषुम्नः परिपठ्यते ।\nहरिकेशस्तु यः प्रोक्तो रश्मिर्नक्षत्रपोषकः ।। ४३.५"
  },
  {
    "text": "विश्वकर्मा तथा रश्मिर्बुधं पुष्णाति सर्वदा ।\nविश्वश्रवास्तु यो रश्मिः शुक्रं पुष्णाति नित्यदा ।। ४३.६"
  },
  {
    "text": "संयद्वसुरिति ख्यातः यः पुष्णाति स लोहितम् ।\nबृहस्पतिं सुपुष्णाति रश्मिरर्वावसुः प्रभुः ।४३.७"
  },
  {
    "text": "शनैश्चरं प्रपुष्णाति सप्तमस्तु सुराट् तथा ।\nएवं सूर्यप्रभावेन सर्वा नक्षत्रतारकाः ।४३.८"
  },
  {
    "text": "वर्धन्ते वर्धिता नित्यं नित्यमाप्याययन्ति च ।\nदिव्यानां पार्थिवानां च नैशानां चैव सर्वशः ।४३.९"
  },
  {
    "text": "आदानान्नित्यमादित्यस्तेजसां तमसामपि ।\nआदत्ते स तु नाडीनां सहस्रेण समंततः ।४३.१०"
  },
  {
    "text": "नादेयांश्चैव सामुद्रं कौप्यंश्चैव सहस्रदृक् ।\nस्थावरंञ्जङ्गमञ्चैव यच्च कुल्यादिकं पयः ।। ४३.११"
  },
  {
    "text": "तस्य रश्मिसहस्रंन्तु शीतवर्षोष्णनिस्रवम् ।\nतासां चतुः शता नाड्यो वर्षन्ते चित्रमूर्तयः ।। ४३.१३"
  },
  {
    "text": "चन्द्रनाश्चैव गाहाश्च केतला भूतलास्तथा ।\nअमृता नामतः सर्वा रश्मयो वृष्टिसर्जनाः ।। ४३.१४"
  },
  {
    "text": "हिमोद्वाताश्च ता नाड्यो रश्मय निसृताः पुनः ।\nरश्म्यो मेष्यश्च पौष्यश्च ह्लादिन्यो सर्जनास्तथा ।४३.१५"
  },
  {
    "text": "चन्द्रास्ता नामतः सर्वाः पीताभाः स्युर्गभस्तयः ।।\nशुक्राश्च ककुभश्चैव गावो विश्वभृतस्तथा ।४३.१६"
  },
  {
    "text": "शुक्लास्ता नामतः सर्वास्त्रिविधा घर्मसर्जनाः ।\nसमं बिभर्ति ताभिः स मनुष्यपितृदेवताः ।४३.१७"
  },
  {
    "text": "मनुष्यानौषधेनेह स्वधया च पितॄनपि ।\nअमृतेन सुरान् सर्वांस्त्रींस्त्रिभिस्तर्पयत्यसौ ।। ४३.१८"
  },
  {
    "text": "वसन्ते ग्रैष्मिके चैव षड्भिः स तपति प्रभुः।\nशरद्यपि च वर्षासु चतुर्भिः संप्रवर्षति ।४३.१९"
  },
  {
    "text": "हेमन्ते शिशिरे चैव हिममुत्सृजति त्रिभिः ।।\nवरुणो माघमासे तु सूर्यः पूषा तु फल्गुने ।४३.२०"
  },
  {
    "text": "चैत्रे मासे स देवेशो धाता वैशाखतापनः ।।\nज्येष्ठामूले पतेदिन्द्रः आषाढे तपते रविः ।४३.२१"
  },
  {
    "text": "विवस्वान् श्रावणे मासि प्रौष्ठपद्यां भगः स्मृतः ।\nपर्जन्योऽश्वयुजि त्वष्टाकार्तिके मासि भास्करः ।४३.२२"
  },
  {
    "text": "मार्गशीर्षे भवेन्मित्रः पौषे विष्णुः सनातनः ।\nपञ्चरश्मिसहस्राणि वरुणस्यार्ककर्मणि ।४३.२३"
  },
  {
    "text": "षड्‌भिः सहस्रैः पूषा तु देवोंशः सप्तभिस्तथा ।।\nधाताऽष्टभिः सहस्रैस्तु नवभिस्तु शतक्रतुः ।४३.२४"
  },
  {
    "text": "विवस्वान् दशभिः पाति पात्येकादशभिर्भगः ।\nसप्तभिस्तपते मित्रस्त्वष्टा चैवाष्टभिस्तपेत् ।४३.२५"
  },
  {
    "text": "अर्यमा दशभिः पाति पर्जन्यो नवभिस्तथा।\nषड्‌भी रश्मिसहस्रैस्तु विष्णुस्तपति विश्वसृक् ।। ४३.२६"
  },
  {
    "text": "वसन्ते कपिलः सूर्यो ग्रीष्मे काञ्चनसप्रभः ।\nश्वेतो वर्षासु वर्णेन पाण्डुरः शरदि प्रभुः ।४३.२७"
  },
  {
    "text": "हेमन्ते ताम्रवर्णः स्याच्छिशिरे लोहितो रविः ।\nऔषधीषु कलां धत्ते स्वधामपि पितृष्वथ ।४३.२८"
  },
  {
    "text": "सूर्योऽमरत्वममृते त्रयं त्रिषु नियच्छति ।।\nअन्ये चाष्टौ ग्रहा ज्ञेयाः सूर्येणाधिष्ठिता द्विजाः ।४३.२९"
  },
  {
    "text": "चन्द्रमाः सोमपुत्रश्च शुक्रश्चैव बृहस्पतिः ।\nभौमो मन्दस्तथा राहुः केतुमानपि चाष्टमः ।। ४१.३०"
  },
  {
    "text": "सर्वे ध्रुवे निबद्धा वै ग्रहास्ते वातरश्मिभिः ।\nभ्राम्यमाणा यथायोगं भ्रमन्त्यनुदिवाकरम् ।। ४३.३१"
  },
  {
    "text": "अलातचक्रवद् यान्ति वातचक्रेरितास्तथा ।\nयस्माद् वहति तान् वायुः प्रवहस्तेन स स्मृतः ।। ४३.३२"
  },
  {
    "text": "रथस्त्रिचक्रः सोमस्य कुन्दाभास्तस्य वाजिनः ।\nवामदक्षिणतो युक्ता दश तेन निशाकरः ।। ४३.३३"
  },
  {
    "text": "वीथ्याश्रयाणि चरति नक्षत्राणि रविर्यथा ।\nह्रासवृद्धी च विप्रेन्द्रा ध्रुवाधाराणि सर्वदा ।। ४३.३४"
  },
  {
    "text": "स सोमः शुक्लपक्षे तु भास्करे परतः स्थिते ।\nआपूर्यते परस्यान्ते सततं दिवसक्रमात् ।। ४३.३५"
  },
  {
    "text": "क्षीणायितं सुरैः सोममाप्याययति नित्यदा ।\nएकेन रश्मिना विप्राः सुषुम्नाख्येन भास्करः ।। ४३.३६"
  },
  {
    "text": "एषा सूर्यस्य वीर्येण सोमस्याप्यायिता तनुः ।\nपौर्णमास्यां स दृश्येत संपूर्णे दिवसक्रमात् ।। ४३.३७"
  },
  {
    "text": "संपूर्णमर्धमासेन तं सोमममृतात्मकम् ।\nपिबन्ति देवता विप्रा यतस्तेऽमृतभोजनाः ।। ४३.३७"
  },
  {
    "text": "ततः पञ्चदशे भागे किंचिच्छिष्टे कलात्मके ।\nअपराह्णे पितृगणा जघन्यं पर्युपासते ।। ४३.३८"
  },
  {
    "text": "पिबन्ति द्विकलं कालं शिष्टा तस्य कला तु या ।\nसुधामृतमयीं पुण्यां तामन्दोरमृतात्मिकाम् ।। ४३.३९"
  },
  {
    "text": "निः सृतं तदमावास्यां गभस्तिभ्यः स्वधामृतम् ।\nमासतृप्तिमवाश्यन्ति पितरः सन्ति निर्वृताः ।। ४३.४०"
  },
  {
    "text": "न सोमस्य विनाशः स्यात् सुधा देवैस्तु पीयते ।\nएवं सूर्यनिमित्तोऽस्य क्षयो वृद्धिश्च सत्तमाः ।। ४३.४१"
  },
  {
    "text": "सोमपुत्रस्य चाष्टाभिर्वाजिभिर्वायुवेगिभिः ।\nवारिजैः स्यन्दनो युक्तस्तेनासौ याति सर्वतः ।। ४३.४२"
  },
  {
    "text": "शुक्रस्य भूमिजैरश्वैः स्यन्दनो दशभिर्वृतः ।\nअष्टभिश्चापि भौमस्य रथो हैमः सुशोभनः ।। ४३.४३"
  },
  {
    "text": "बृहस्पतेरथोऽष्टाश्वः स्यन्दनो हेमनिर्मितः ।\nरथो रूप्यमयोऽष्टाश्वो मन्दस्यायसनिर्मितः ।४३.४४"
  },
  {
    "text": "स्वर्भानोर्भास्करारेश्च तथाष्टाभिर्हयैर्वृतः ।\nएते महाग्रहाणां वै समाख्याता रथाश्च वै ।४३.४५"
  },
  {
    "text": "सर्वे ध्रुवे महाभागा निबद्धा वातरश्मिभिः ।\nग्रहर्क्षताराधिष्ण्यानि ध्रुवे बद्धान्येशेषतः ।\nभ्रमन्ति भ्रामयन्त्येनं सर्वाण्यनिलरश्मिभिः ।। ४३.४६"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे त्रिचत्वारिंशोऽध्यायः ।। ४३ ।।"
  }
]
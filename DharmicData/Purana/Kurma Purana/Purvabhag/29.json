[
  {
    "text": "इदं कलियुगं घोरं संप्राप्तं पाण्डुनन्दन।\nततो गच्छामि देवस्य वाराणसीं महापुरीम् ।। २९.१"
  },
  {
    "text": "अस्मिन् कलियुगे घोरे लोकाः पापानुवर्त्तिनः ।\nभविष्यन्ति महापापा वर्णाश्रमविवर्जिताः ।। २९.२"
  },
  {
    "text": "नान्यत् पश्यामि जन्तूनांमुक्त्वा वाराणसीं पुरीम् ।\nसर्वपापप्रशमनं प्रायश्चित्तं कलौ युगे ।। २९.३"
  },
  {
    "text": "कृतं त्रेता द्वापरं च सर्वेष्वेतेषु वै नराः ।\nभविष्यन्ति महात्मानो धार्मिकाः सत्यवादिनः ।। २९.४"
  },
  {
    "text": "त्वं हि लोकेषु विख्यातो धृतिमाञ् जनवत्सलः ।\nपालयाद्य परं धर्मं स्वकीयं मुच्यसे भयात् ।। २९.५"
  },
  {
    "text": "एवमुक्तो भगवता पार्थः परपुरंजयः ।\nपृष्टवान् प्रणिपत्यासौ युगधर्मान् द्विजोत्तमाः ।। २९.६"
  },
  {
    "text": "तस्मै प्रोवाच सकलं मुनिः सत्यवतीसुतः ।\nप्रणम्य देवमीशानं युगधर्मान् सनातनान् ।। २९.७"
  },
  {
    "text": "व्यास उवाच\nवक्ष्यामि ते समासेन युगधर्मान् नरेश्वर\nन शक्यते मया पार्थ विस्तरेणाभिभाषितुम् ।। २९.८"
  },
  {
    "text": "आद्यं कृतयुगं प्रोक्तं ततस्त्रेतायुगं बुधैः\nतृतीयं द्वापरं पार्थ चतुर्थं कलिरुच्यते ।। २९.९"
  },
  {
    "text": "ध्यानं परं कृतयुगे त्रेतायां ज्ञानमुच्यते।\nद्वापरे यज्ञमेवाहुर्दानमेव कलौ युगे ।। २९.१०"
  },
  {
    "text": "ब्रह्मा कृतयुगे देवस्त्रेतायां भगवान् रविः ।\nद्वापरे दैवतं विष्णुः कलौ रुद्रो महेश्वरः ।। २९.११"
  },
  {
    "text": "ब्रह्मा विष्णुस्तथा सूर्यः सर्व एव कलावपि ।\nपूज्यते भगवान् रुद्रश्चतुर्ष्वपि पिनाकधृक् ।। २९.१२\nआद्ये कृतयुगे धर्मश्चतुष्पादः सनातनः ।\nत्रेतायुगे त्रिपादः स्याद् द्विपादो द्वापरे स्थितः ।। २९.१३"
  },
  {
    "text": "त्रिपादहीनस्तिष्टे तु सत्तामात्रेण तिष्ठति ।\nकृते तु मिथुनोत्पत्तिर्वृत्तिः साक्षाद् अलोलुपा ।२९.१४"
  },
  {
    "text": "प्रजास्तृप्ताः सदा सर्वाः सदानन्दाश्च भोगिनः ।\nअधमोत्तमत्वं नास्त्यासां निर्विशेषाः पुरंजय ।२९.१५"
  },
  {
    "text": "तुल्यमायुः सुखं रूपं तासां तस्मिन् कृते युगे ।\nविशोकाः सत्त्वबहुला एकान्तबहुलास्तथा ।२९.१६"
  },
  {
    "text": "ध्याननिष्ठास्तपोनिष्ठा महादेवपरायणाः ।\nता वै निष्कामचारिण्यो नित्यं मुदितमानसाः ।२९.१७"
  },
  {
    "text": "पर्वतोदधिवासिन्यो ह्यनिकेतः परंतप ।\nरसोल्लासा कालयोगात् त्रेताख्ये नश्यते ततः ।२९.१८"
  },
  {
    "text": "तस्यां सिद्धौ प्रणष्टायामन्या सिद्धिरवर्त्तत ।\nअपां सौख्ये प्रतिहते तदा मेघात्मना तु वै । २९.१९"
  },
  {
    "text": "मेघेभ्यः स्तनयित्नुभ्यः प्रवृत्तं वृष्टिसर्जनम् ।\nसकृदेव तया वृष्ट्या संयुक्ते पृथिवीतले ।२९.२०"
  },
  {
    "text": "प्रादुरासंस्तदा तासां वृक्षा वै गृहसंज्ञिताः ।\nसर्वप्रत्युपयोगस्तु तासां तेभ्यः प्रजायते ।२९.२१"
  },
  {
    "text": "वर्त्तयन्ति स्म तेभ्यस्तास्त्रेतायुगमुखे प्रजाः ।\nततः कालेन महता तासामेव विपर्यतात् ।२९.२२"
  },
  {
    "text": "रागलोभात्मको भावस्तदा ह्याकस्मिकोऽभवत् ।\nविपर्ययेण तासां तु तेन तत्कालभाविता ।२९.२३"
  },
  {
    "text": "प्रणश्यन्ति ततः सर्वे वृक्षास्ते गृहसंज्ञिताः ।\nततस्तेषु प्रनष्टेषु विभ्रान्ता मैथुनोद्भवाः ।२९.२४"
  },
  {
    "text": "अभिध्यायन्ति तां सिद्धिं सत्याभिध्यायिनस्तदा ।\nप्रादुर्बभूवुस्तासां तु वृक्षास्ते गृहसंज्ञिताः ।२९.२५"
  },
  {
    "text": "वस्राणि ते प्रसूयन्ते फलान्याभरणानि च ।\nतेष्वेव जायते तासां गन्धवर्णरसान्वितम् ।२९.२६"
  },
  {
    "text": "अमाक्षिकं महावीर्यं पुटके पुटके मधु ।\nतेन ता वर्त्तयन्ति स्म त्रेतायुगमुखे प्रजाः ।२९.२७"
  },
  {
    "text": "हृष्टपुष्टास्तया सिद्ध्या सर्वा वै विगतज्वराः ।\nततः कालान्तरेणैव पुनर्लोभावृतास्तदा २९.२८"
  },
  {
    "text": "वृक्षांस्तान् पर्यगृह्णन्त मधु वामाक्षिकं बलात् ।\nतासां तेनापचारेण पुनर्लोभकृतेन वै ।२९.२९"
  },
  {
    "text": "प्रनष्टामधुना सार्द्धं कल्पवृक्षाः क्वचित् क्वचित् ।\nशीतवर्षातपैस्तीव्रै स्तास्ततो दुःखिता भृशम् ।२९.३०"
  },
  {
    "text": "द्वन्द्वैः संपीड्यमानास्तु चक्रुरावरणानि च ।\nकृत्वा द्वन्द्वप्रतीघातान् वार्त्तोपायमचिन्तयन् ।२९.३१"
  },
  {
    "text": "नष्टेषु मधुना सार्द्धं कल्पवृक्षेषु वै तदा ।\nततः प्रादुर्बभौ तासां सिद्धिस्त्रेतायुगे पुनः ।२९.३२"
  },
  {
    "text": "वार्त्तायाः साधिका ह्यन्या वृष्टिस्तासां निकामतः ।\nतासां वृष्ट्यूदकानीह यानि निम्नैर्गतानि तु।२९.३३"
  },
  {
    "text": "अवहन् वृष्टिसंतत्या स्रोतः स्थानानि निम्नगाः ।\nये पुनस्तदपां स्तोका आपन्नाः पृथिवीतले ।२९.३४"
  },
  {
    "text": "अपां भूणेश्च संयोगादोषध्यस्तास्तदाऽभवन् ।\nअफालकृष्टाश्चानुप्ता ग्राम्यारण्याश्चतुर्दश ।२९.३५"
  },
  {
    "text": "ऋतुपुष्पफलैश्चैव वृक्षगुल्माश्च जज्ञिरे ।\nततः प्रादुरभूत् तासां रागो लोभश्च सर्वशः ।२९.३६"
  },
  {
    "text": "अवश्यं भाविताऽर्थेन त्रेतायुगवशेन वै ।\nततस्ताः पर्यगृह्णन्त नदीक्षेत्राणि पर्वतान् ।२९.३७"
  },
  {
    "text": "वृक्षगुल्मौषधीश्चैव प्रसह्य तु यथाबलम् ।\nविपर्ययेण तासां ता ओषध्यो विविशुर्महीम् ।२९.३८"
  },
  {
    "text": "पितामहनियोगेन दुदोह पृथिवीं पृथुः ।\nततस्ता जगृहुः सर्वा अन्योन्यं क्रोधमूर्च्छिताः ।२९.३९"
  },
  {
    "text": "वसुदारधनाद्यांस्तु बलात् कालबलेन तु ।\nमर्यादायाः प्रतिष्ठार्थं ज्ञात्वैतद् भगवानजः ।२९.४०"
  },
  {
    "text": "ससर्ज क्षत्रियान् ब्रह्मा ब्राह्मणानां हिताय च ।\nवर्णाश्रमव्यवस्थां च त्रेतायां कृतवान् प्रभुः ।२९.४१"
  },
  {
    "text": "यज्ञप्रवर्त्तनं चैव पशुहिंसाविवर्जितम् ।\nद्वापरेष्वथ विद्यन्ते मतिभेदाः सदा नृणाम् ।२९.४२"
  },
  {
    "text": "रागो लोभस्तथा युद्धं मत्वा बुद्धिविनिश्चयम् ।\nएको वेदश्चतुष्पादस्त्रेदास्विह विधीयते ।२९.४३"
  },
  {
    "text": "वेदव्यासैश्चतुर्द्धा तु न्य्स्यते द्वापरादिषु ।\nऋषिपुत्रैः पुनर्भेदाद् भिद्यन्ते दृष्टिविभ्रमैः ।२९.४४"
  },
  {
    "text": "मन्त्रब्राह्मणविन्यासैः स्वरवर्णविपर्ययैः ।\nसंहिता ऋग्यजुः साम्नां संहन्यन्ते श्रुतर्षिभिः २९.४५"
  },
  {
    "text": "सामान्याद् वैकृताच्चैवदृष्टिभेदैः क्वचित् क्वचित् ।\nब्राह्मणं कल्पसूत्राणि मन्त्रप्रवचनानि च ।२९.४६"
  },
  {
    "text": "इतिहासपुराणानि धर्मशास्त्राणि सुव्रत ।\nअवृष्टिर्मरणं चैव तथैव व्याध्युपद्रवाः ।२९.४७"
  },
  {
    "text": "वाङ्‌मनः कायजैर्दोषैर्निर्वेदो जायते नृणाम् ।\nनिर्वेदाज्जायते तेषां दुःखमोक्षविचारणा २९.४८"
  },
  {
    "text": "विचारणाच्च वैराग्यं वैराग्याद् दोषदर्शनम् ।\nदोषाणां दर्शनाच्चैव द्वापरे ज्ञानसंभवः ।२९.४९"
  },
  {
    "text": "एषा रजस्तमोयुक्ता वृत्तिर्वै द्वापरे स्मृता ।\nआद्ये कृते तु धर्मोऽस्ति स त्रेतायां प्रवर्त्तते ।२९.५०"
  },
  {
    "text": "द्वापरे व्याकुलीभूत्वा प्रणश्यति कलौ युगे ।२९.५१"
  },
  {
    "text": "इती श्रीकूर्मपुराणे षट्‌साहस्त्र्यां संहितायां पूर्वविभागे एकोनत्रिंशो ऽध्यायः ।।"
  }
]
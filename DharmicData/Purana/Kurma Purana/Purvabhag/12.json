[
  {
    "text": "अथ देवीमाहात्म्यम्"
  },
  {
    "text": "सूत उवाच\nइत्याकर्ण्याथ मुनयः कूर्मरूपेण भाषितम् ।\nविष्णुना पुनरेवैनं प्रणता हरिम् ॥ १२.१"
  },
  {
    "text": "ऋषयः ऊचुः\nकैषा भगवती देवी शंकरार्द्धशरीरिणी ।\nशिवा सती हैमवती यथावद्‌ब्रूहि पृच्छताम् ॥ १२.२"
  },
  {
    "text": "तेषां तद्वचनं श्रुत्वा मुनीनां पुरुषोत्तमः ।\nप्रत्युवाच महायोगी ध्यात्वा स्वं परमं पदम् ॥ १२.३"
  },
  {
    "text": "श्रीकूर्म उवाच\nपुरा पितामहेनोक्तं मेरुपृष्ठे सुशोभने ।\nरहस्यमेतद् विज्ञानं गोपनीयं विशेषतः ॥ १२.४"
  },
  {
    "text": "सांख्यानां परमं सांख्यं ब्रह्मविज्ञानमुत्तमम् ।\nसंसारार्णवमग्नानां जन्तूनामेकमोचनम् ॥ १२.५"
  },
  {
    "text": "या सा माहेश्वरी शक्तिर्ज्ञानरूपाऽतिलालसा ।\nव्योमसंज्ञा परा काष्ठा सेयं हैमवती मता ॥ १२.६"
  },
  {
    "text": "शिवा सर्वगताऽनान्ता गुणातीतातिनिष्कला ।\nएकानेकविभागस्था ज्ञानरूपाऽतिलालसा ॥ १२.७"
  },
  {
    "text": "अनन्या निष्कले तत्त्वे संस्थिता तस्य तेजसा । \nस्वाभाविकी च तन्मूला प्रभा भानोरिवामला ॥ १२.८"
  },
  {
    "text": "एका माहेश्वरी शक्तिरनेकोपाधियोगतः ।\nपरावरेण रूपेण क्रीडते तस्य सन्निधौ ॥ १२.९"
  },
  {
    "text": "सेयं करोति सकलं तस्याः कार्यमिदं जगत् ।\nन कार्यं नापि करणमीश्वरस्येति सूरयः ॥ १२.१०"
  },
  {
    "text": "चतस्रः शक्तयो देव्याः स्वरूपत्वेन संस्थिताः ।\nअधिष्ठानवशात्तस्याः श्रृणुध्वं मुनिपुंगवाः ॥ १२.११"
  },
  {
    "text": "शान्तिर्विद्या प्रतिष्ठा च निवृत्तिश्चेति ताः स्मृताः ।\nचतुर्व्यूहस्ततो देवः प्रोच्यते परमेश्वरः ॥ १२.१२"
  },
  {
    "text": "अनया परया देवः स्वात्मानन्दं समश्नुते ।\nचतुर्ष्वपि च वेदेषु चतुर्मूर्तिर्महेश्वरः ॥ १२.१३"
  },
  {
    "text": "अस्यास्त्वनादिसंसिद्धमैश्वर्यमतुलं महत् ।\nतत्सम्बन्धादनन्ताया रुद्रेण परमात्मना ॥ १२.१४"
  },
  {
    "text": "सैषा सर्वेश्वरी देवी सर्वभूतप्रवर्तिका ।\nप्रोच्यते भगवान् कालो हरिः प्राणो महेश्वरः ॥ १२.१५"
  },
  {
    "text": "तत्र सर्वमिदं प्रोतमोतंचैवाखिलं जगत् ।\nस कालोऽग्निर्हरो रुद्रो गीयते वेदवादिभिः ॥ १२.१६"
  },
  {
    "text": "कालः सृजति भूतानि कालः संहरते प्रजाः ।\nसर्वे कालस्य वशगा न कालः कस्यचिद्‌ वशे ॥ १२.१७"
  },
  {
    "text": "प्रधानं पुरुषस्तत्त्वं महानात्मा त्वहंकृतिः ।\nकालेनान्यानि तत्त्वानि समाविष्टानि योगिना ॥ १२.१८"
  },
  {
    "text": "तस्य सर्वजगन्मूर्तिः शक्तिर्मायेति विश्रुता ।\nतदेयं भ्रामयेदीशो मायावी पुरुषोत्तमः ॥ १२.१९"
  },
  {
    "text": "सैषा मायात्मिका शक्तिः सर्वाकारा सनातनी ।\nवैश्वरूपं महेशस्य सर्वदा संप्रकाशयेत् ॥ १२.२०"
  },
  {
    "text": "अन्याश्च शक्तयो मुख्यास्तस्य देवस्य निर्मिताः ।\nज्ञानशक्तिः क्रियाशक्तिः प्राणशक्तिरिति त्रयम् ॥ १२.२१"
  },
  {
    "text": "सर्वासामेव शक्तीनां शक्तिमन्तो विनिर्मिताः ।\nमाययैवाथ विप्रेन्द्राः सा चानादिरनश्वराः॥१२.२२"
  },
  {
    "text": "सर्वशक्त्यात्मिका माया दुर्निवारा दुरत्यया ।\nमायावी सर्वशक्तीशः कालः कालकारः प्रभुः ॥ १२.२३"
  },
  {
    "text": "करोति कालः सकलं संहरेत् काल एव हि ।\nकालः स्थापयते विश्वं कालाधीनमिदं जगत् ॥ १२.२४"
  },
  {
    "text": "लब्ध्वा देवाधिदेवस्य सन्निधिं परमेष्ठिनः ।\nअनन्तस्याखिलेशस्य शंभोः कालात्मनः प्रभोः ॥ १२.२५"
  },
  {
    "text": "प्रधानं पुरुषो माया माया चैवं प्रपद्यते ।\nएका सर्वगतानन्ता केवला निष्कला शिवा ॥ १२.२६"
  },
  {
    "text": "एका शक्तिः शिवैकोऽपि शक्तिमानुच्यते शिवः ।\nशक्तयः शक्तिमन्तोऽन्ये सर्वशक्तिसमुद्भवाः ॥ १२.२७"
  },
  {
    "text": "शक्तिशक्तिमतोर्भेदं वदन्ति परमार्थतः ।\nअभेदंचानुपश्यन्ति योगिनस्तत्त्वचिन्तकाः ॥ १२.२८"
  },
  {
    "text": "शक्तयो गिरजा देवी शक्तिमानथ शंकरः ।\nविशेषः कथ्यते चायं पुराणे ब्रह्मवादिभिः ॥ १२.२९"
  },
  {
    "text": "भोग्या विश्वेश्वरी देवी महेश्वरपतिव्रता ।\nप्रोच्यते भगवान् भोक्ता कपर्दी नीललोहितः ॥ १२.३०"
  },
  {
    "text": "मन्ता विश्वेश्वरो देवः शंकरो मन्मथान्तकः ।\nप्रोच्यते मतिरीशानी मन्तव्या च विचारतः ॥ १२.३१"
  },
  {
    "text": "इत्येतदखिलं विप्राः शक्तिशक्तिमदुद्भवम् ।\nप्रोच्यते सर्ववेदेषु मुनिभिस्तत्त्वदर्शिभिः ॥ १२.३२"
  },
  {
    "text": "एतत्प्रदर्शितं दिव्यं देव्या माहात्म्यमुत्तमम् ।\nसर्ववेदान्तवीदेषु निश्चितं ब्रह्मवादिभिः ॥ १२.३३"
  },
  {
    "text": "एकं सर्वगतं सूक्ष्मं कूटस्थमचलं ध्रुवम् ।\nयोगिनस्तत्प्रपश्यन्ति महादेव्याः परं पदम् ॥ १२.३४"
  },
  {
    "text": "आनन्दमक्षरं ब्रह्म केवलं निष्कलं परम् ।\nयोगिनस्तत्प्रपश्यन्ति महादेव्याः परं पदम् ॥ १२.३५"
  },
  {
    "text": "परात्परतरं तत्त्वं शाश्वतं शिवमच्युतम् ।\nअनन्तप्रकृतौ लीनं देव्यास्तत्परमं पदम् ॥ १२.३६"
  },
  {
    "text": "शुभं निरञ्जनं शुद्धं निर्गुणं द्वैतवर्जितम् ।\nआत्मोपलब्धिविषयं देव्यास्ततपरमं पदम् ॥ १२.३७"
  },
  {
    "text": "सैषा धात्री विधात्री च परमानन्दमिच्छताम् ।\nसंसारतापानखिलान्निहन्तीश्वरसंश्रया ॥ १२.३८"
  },
  {
    "text": "तस्माद्विमुक्तिमन्विच्छन् पार्वतीं परमेश्वरीम् ।\nआश्रयेत्सर्वभूतानामात्मभूतां शिवात्मिकाम् ॥ १२.३९"
  },
  {
    "text": "लब्ध्वा च पुत्रीं शर्वाणीं तपस्तप्त्वा सुदुश्चरन् ।\nसभार्यः शरणं यातः पार्वतीं परमेश्वरीम् ॥ १२.४०"
  },
  {
    "text": "तां दृष्ट्वा जायमानां च स्वेच्छयैव वराननाम् ।\nमेना हिमवतः पत्नी प्राहेदं पर्वतेश्वरम् ॥ १२.४१"
  },
  {
    "text": "मेनोवाच\nपश्य बालामिमां राजन्राजीवसदृशाननाम् ।\nहिताय सर्वभूतानां जाता च तपसावयोः ॥ १२.४२"
  },
  {
    "text": "सोऽपि दृष्ट्वा ततः देवीं तरुणादित्यसन्निभाम् ।\nकपर्दिनीं चतुर्वक्रां त्रिनेत्रामतिलालसाम् ॥ १२.४३"
  },
  {
    "text": "अष्टहस्तां विशालाक्षीं चन्द्रावयवभूषणाम् ।\nनिर्गुणां सगुणां साक्षात्सदसद्‌व्यक्तिवर्जिताम् ॥ १२.४४"
  },
  {
    "text": "प्रणम्य शिरसा भूमौ तेजसा चातिविह्वलः ।\nभीतः कृताञ्जलिस्तस्याः प्रोवाच परमेश्वरीम् ॥ १२.४५"
  },
  {
    "text": "हिमवानुवाच\nका त्वं देवि विशालाक्षि शशाङ्कावयवाङ्किते ।\nन जाने त्वामहं वत्से यथावद्ब्रूहि पृच्छते ॥ १२.४६"
  },
  {
    "text": "गिरीन्द्रवचनं श्रुत्वा ततः सा परमेश्वरी ।\nव्याजहार महाशैलं योगिनामभयप्रदा ॥ १२.४७"
  },
  {
    "text": "देव्युवाच\nमां विद्धि परमां शक्तिं परमेश्वरसमाश्रयाम् ।१२.४८\nअनन्यामव्ययामेकां यां पश्यन्ति मुमुक्षवः ॥"
  },
  {
    "text": "अहं वै सर्वभावानात्मा सर्वान्तरा शिवा ।१२.४९"
  },
  {
    "text": "शाश्वतैश्वर्यविज्ञानमूर्तिः सर्वप्रवर्तिका ॥ \nअनन्ताऽनन्तमहिमा संसारार्णवतारिणी ।१२.५०"
  },
  {
    "text": "दिव्यं ददामि ते चक्षुः पश्य मे रूपमैश्वरम् ।\nएतावदुक्त्वा विज्ञानं दत्त्वा हिमवते स्वयम् ।१२.५१"
  },
  {
    "text": "स्वं रूपं दर्शयामास दिव्यं तत् पारमेश्वरम् ।\nकोटिसूर्यप्रितीकाशं तेजोबिम्बं निराकुलम् ।१२.५२"
  },
  {
    "text": "ज्वालामालासहस्राढ्यं कालानलशतोपमम्।\nदंष्ट्राकरालं दुर्द्धर्षं जटामणडलमण्डितम्॥१२.५३"
  },
  {
    "text": "किरीटिनं गदाहस्तं शङ्कचक्रधरं तथा।\nत्रिशूलवरहस्तं च घोररूपं भयानकम् ॥१२.५४"
  },
  {
    "text": "प्रशान्तं सोम्यवदनमनन्ताश्चर्यसंयुतम्।\nचन्द्रावयवलक्ष्माणं चन्द्रकोटिसमप्रभम् ॥ १२.५५"
  },
  {
    "text": "किरीटिनं गदाहस्तं नूपुरैरुपशोभितम् ।\nदिव्यमाल्याम्बरधरं दिव्यगन्धानुलेपनम् ॥ १२.५६"
  },
  {
    "text": "शङ्खचक्रधरं काम्यं त्रिनेत्रं कृत्तिवाससम् ।\nअण्डस्थं चाण्डबाह्यस्थं बाह्यमाभ्यन्तरं परम् ॥ १२.५७"
  },
  {
    "text": "सर्वशक्तिमयं शुभ्रं सर्वाकारं सनातनम् ।\nब्रह्मोन्द्रोपेन्द्रयोगीन्द्रैर्वन्द्यमानपदाम्बुजम् ॥ १२.५८"
  },
  {
    "text": "सर्वतः पाणिपादान्तं सर्वतोऽक्षिशिरोमुखम् ।\nसर्वमावृत्य तिष्ठन्तं ददर्श परमेश्वरम् ॥ १२.५९"
  },
  {
    "text": "दृष्ट्वा तदीदृशं रूपं देव्या माहेश्वरं परम् ।\nभयेन च समाविष्टः स राजा हृष्टमानसः ॥ १२.६०"
  },
  {
    "text": "आत्मन्याधाय चात्मानमोङ्कारं समनुस्मरन् ।\nनाम्नामष्टसहस्रेण तुष्टाव परमेश्वरीम् ॥ १२.६१"
  },
  {
    "text": "हिमवानुवाच\nशिवोमा परमा शक्तिरनन्ता निष्कलामला ।\nशान्ता माहेश्वरी नित्या शाश्वती परमाक्षरा ॥ १२.६२"
  },
  {
    "text": "अचिन्त्या केवलाऽनन्त्या शिवात्मा परमात्मिका ।\nअनादिरव्यया शुद्धा देवात्मा सर्वगाऽचला ॥ १२.६३"
  },
  {
    "text": "एकानेकविभागस्था मायातीता सुनिर्मला ।\nमहामाहेश्वरी सत्या महादेवी निरञ्जना ॥ १२.६४"
  },
  {
    "text": "काष्ठा सर्वान्तरस्था च चिच्छक्तिरतिलालसा ।\nनन्दा सर्वात्मिका विद्या ज्योतीरूपाऽमृताक्षरा ॥ १२.६५"
  },
  {
    "text": "शान्तिः प्रतिष्ठा सर्वेषां निवृत्तिरमृतप्रदा ।\nव्योममूर्तिर्व्योमलया व्योमाधाराऽच्युताऽमरा ॥ १२.६६"
  },
  {
    "text": "अनादिनिधनाऽमोघा कारणात्माकुलाकुला ।\nस्वतः प्रथमजानाभिरमृतस्यात्मसंश्रया ॥ १२.६७"
  },
  {
    "text": "प्राणेश्वरप्रिया माता महामहिषघातिनी ।\nप्राणेश्वरी प्राणरूपा प्रधानपुरुषेश्वरी ॥ १२.६८"
  },
  {
    "text": "महामाया सुदुष्पूरा मूलप्रकृतिरीश्वरी\nसर्वशक्तिकलाकारा ज्योत्स्ना द्योर्महिमास्पदा ।१२.६९"
  },
  {
    "text": "सर्वकार्यनियन्त्री च सर्वभूतेश्वरेश्वरी ।\nसंसारयोनिः सकला सर्वशक्तिसमुद्भवा।१२.७०"
  },
  {
    "text": "संसारपोता दुर्वारा दुर्निरीक्ष्य दुरासदा ।\nप्राणशक्तिः प्राणविद्या योगनीपरमा कला।१२.७१"
  },
  {
    "text": "महविभूतिदुर्दर्षा मूलप्रकृतिसम्भवा।\nअनाद्यनन्तविभवा परमाद्यापकर्षिणी।१२.७२"
  },
  {
    "text": "सर्गस्थित्यन्तकरणी सुदुर्वाच्यादुरत्यया।\nशब्दयोनिः शब्दमयी नादाख्या नादविग्रहा।१२.७३"
  },
  {
    "text": "अनादिरव्यक्तगुणा महानन्दा सनातनी ।\nआकाशयोनिर्योगस्था महायोगेश्वरेश्वरी ॥ १२.७४"
  },
  {
    "text": "महामाया सुदुष्पारा मूलप्रकृतिरीश्वरी\nप्रधानपुरुषातीता प्रधानपुरुषात्मिका।१२.७५"
  },
  {
    "text": "पुराणी चिन्मयी पुंसामादिः पुरुषरूपिणी ।\nभूतान्तरात्मा कूटस्था महापुरुषसंज्ञिता ।१२.७६"
  },
  {
    "text": "जन्ममृत्युजरातीता सर्वशक्तिसमन्विता ।\nव्यापिनी चानवच्छिन्ना प्रधानानुप्रवेशिनी ।१२.७७"
  },
  {
    "text": "क्षेत्रज्ञशक्तिरव्यक्तलक्षणा मलवर्जिता ॥\nअनादिमायासंभिन्ना त्रितत्त्वा प्रकृतिग्रहा।१२.७८"
  },
  {
    "text": "महामायासमुत्पन्ना तामसी पौरुषी ध्रुवा ।\nव्यक्ताव्यक्तात्मिका कृष्णा रक्ता शुक्ला प्रसूतिका ।१२.७९"
  },
  {
    "text": "अकार्या कार्यजननी नित्यं प्रसवधर्मिणी।\nसर्गप्रलयनिर्मुक्ता सृष्टिस्थित्यन्तधर्मिणी ।१२.८०"
  },
  {
    "text": "ब्रह्मगर्भा चतुर्विशा पद्मनाभाऽच्युतात्मिका ।\nवैद्युती शाश्वती योनिर्जगन्मातेश्वरप्रिया ।१२.८१"
  },
  {
    "text": "सर्वाधारा महारूपा सर्वैश्वर्यसमन्विता ॥\nविश्वरूपा महागर्भा विश्वेशेच्छानुवर्तिनी ।१२.८२"
  },
  {
    "text": "महीयसी ब्रह्मयोनिः महालक्ष्मीसमुद्भवा \nमहाविमानमध्यस्था महानिद्रात्महेतुका ।१२.८३"
  },
  {
    "text": "सर्वसाधारणी सूक्ष्मा ह्यविद्या पारमार्थिका ।\nअनन्तरूपाऽनन्तस्था देवी पुरुषमोहिनी ।१२.८४"
  },
  {
    "text": "अनेकाकारसंस्थाना कालत्रयविवर्जिता ।\nब्रह्मजन्मा हरेर्मूर्तिर्ब्रह्मविष्णुशिवात्मिका ।१२.८५"
  },
  {
    "text": "ब्रह्मेशविष्णुजननी ब्रह्माख्या ब्रह्मसंश्रया ।\nव्यक्ता प्रथमजा ब्राह्मी महती ज्ञानरूपिणी ।१२.८६"
  },
  {
    "text": "वैराग्यैश्वर्यधर्मात्मा ब्रह्ममूर्तिर्हृदिस्थिता ।\nअपांयोनिः स्वयंभूतिर्मानसी तत्त्वसंभवा ॥१२.८७"
  },
  {
    "text": "ईश्वराणी च शर्वाणी शंकरार्द्धशरीरिणी ।\nभवानी चैव रुद्राणी महालक्ष्मीरथाम्बिका ॥ १२.८८"
  },
  {
    "text": "महेश्वरसमुत्पन्ना भुक्तिमुक्तिफलप्रदा ।\nसर्वेश्वरी सर्ववन्द्या नित्यं मुदितमानसा ।१२.८९"
  },
  {
    "text": "ब्रह्मेन्द्रोपेन्द्रनमिता शंकरेच्छानुवर्तिनी ।\nईश्वरार्द्धासनगता महेश्वरपतिव्रता ॥ १२.९०"
  },
  {
    "text": "सकृद्‌विभाता सर्वार्ति समुद्रपरिशोषिणी ।\nपार्वती हिमवत्पुत्री परमानन्ददायिनी ॥ १२.९१"
  },
  {
    "text": "गुणाढ्या योगजा योग्या ज्ञानमूर्तिर्विकासिनी ।\nसावित्रीकमला लक्ष्मीः श्रीरनन्तोरसि स्थिता ॥ १२.९२"
  },
  {
    "text": "सरोजनिलया मुद्रा योगनिद्रा सुरार्दिनी ।\nसरस्वती सर्वविद्या जगज्ज्येष्ठा सुमङ्गला ।१२.९३"
  },
  {
    "text": "वाग्देवी वरदा वाच्या कीर्तिः सर्वार्थसाधिका ।\nयोगीश्वरी ब्रह्मविद्या महाविद्या सुशोभना ॥ १२.९४"
  },
  {
    "text": "गुह्यविद्यात्मविद्या च धर्मविद्यात्मभाविता ।\nस्वाहा विश्वंभरा सिद्धिः स्वधा मेधा धृतिः श्रुतिः ॥ १२.९५"
  },
  {
    "text": "नीतिः सुनीतिः सुकृतिर्माधवी नरवाहिनी ।\nपूज्या विभावरी सौम्या भोगिनी भोगशायिनी।१२.९६"
  },
  {
    "text": "शोभा वंशकरी लोला मालिनी परमेष्ठिनी ।\nत्रैलोक्यसुन्दरी रम्या सुन्दरी कामचारिणी ॥ १२.९७"
  },
  {
    "text": "महानुभावा सत्त्वस्था महामहिषमर्दिनी ।\nपद्ममाला पापहरा विचित्रा मुकुटानना ॥ १२.९८"
  },
  {
    "text": "कान्ता चित्राम्बरधरा दिव्याबरणभूषिता।\nहंसाख्या व्योमनिलया जगत्सृष्टिविवर्द्धिनी।१२.९९"
  },
  {
    "text": "निर्यन्त्रा यन्त्रवाहस्था नन्दिनी भद्रकालिका ।\nआदित्यवर्णा कौमारी मयूरवरवाहना।१२.१००"
  },
  {
    "text": "वृषासनगता गौरी महाकाली सुरार्चिता ।\nअदितिर्नियता रौद्रा पद्मगर्भा विवाहना ॥ १२.१०१"
  },
  {
    "text": "विरूपाक्षी लेलिहाना महापुरनिवासिनी ।\nमहाफलाऽनवद्याङ्गी कामरुपा विभावरी ।१२.१०२"
  },
  {
    "text": "विचित्ररत्नमुकुटा प्रणतार्तिप्रभञ्जनी ।\nकौशिकी कर्षणी रात्रिस्त्रिदशार्तिविनाशिनी ॥ १२.१०३"
  },
  {
    "text": "बहुरूपा स्वरूपा च विरूपा रूपवर्जिता ।\nभक्तार्तिशमनी भव्या भवभारविनाशनी ॥ १२.१०४"
  },
  {
    "text": "निर्गुणा नित्यविभवा निःसारा निरपत्रपा ।\nयशस्विनी सामगीतिर्भवाङ्गनिलयालया ॥ १२.१०५"
  },
  {
    "text": "दीक्षा विद्याधरी दीप्ता महेन्द्रविनिपातिनी ।\nसर्वातिशायिनी विश्वा सर्वसिद्धिप्रदायिनी ॥ १२.१०६"
  },
  {
    "text": "सर्वेश्वरप्रिया भार्या समुद्रान्तरवासिनी ।\nअकलङ्का निराधारा नित्यसिद्धा निरामया ॥ १२.१०७"
  },
  {
    "text": "कामधेनुर्बृहद्‌गर्भा धीमती मोहनाशिनी ।\nनिःसङ्कल्पा निरातङ्का विनया विनयप्रिया ॥ १२.१०८"
  },
  {
    "text": "ज्वालामालासहस्त्राढ्या देवदेवी मनोमयी ।\nमहाभगवती भर्गा वासुदेवसमुद्भवा ॥ १२.१०९"
  },
  {
    "text": "महेन्द्रोपेन्द्रभगिनी भक्तिगम्या परावरा ।\nज्ञानज्ञेया जरातीता वेदान्तविषया गतिः ॥ १२.११०"
  },
  {
    "text": "दक्षिणा दहना माया सर्वभूतनमस्कृता ।\nयोगमाया विभागज्ञा महामोहा महीयसी ॥ १२.१११"
  },
  {
    "text": "संध्या सर्वसमुद्‌भूतिर्ब्रह्मवृक्षाश्रयानतिः । \nबीजाङ्‌कुरसमुद्‌भूतिर्महाशक्तिर्महामतिः ॥ १२.११२"
  },
  {
    "text": "ख्यातिः प्रज्ञा चितिः संच्चिन्महाभोगीन्द्रशायिनी ।\nविकृतिः शांसरी शास्तिर्गणगन्धर्वसेविता ॥ १२.११३"
  },
  {
    "text": "वैश्वानरी महाशाला देवसेना गुहप्रिया ।\nमहारात्रिः शिवामन्दा शची दुःस्वप्ननाशिनी ॥ १२.११४"
  },
  {
    "text": "इज्या पूज्या जगद्धात्री दुर्विज्ञेया सुरूपिणी ।\nतपस्विनी समाधिस्था त्रिनेत्रा दिवि संस्थिता।१२.११५"
  },
  {
    "text": "गुहाम्बिका गुणोत्पत्तिर्महापीठा मरुत्सुता ॥ \nहव्यवाहान्तरागादिः हव्यवाहसमुद्भवा ।१२.११६"
  },
  {
    "text": "जगद्‌योनिर्जगन्माता जन्ममृत्युजरातिगा ।\nबुद्धिमाता बुद्धिमती पुरुषान्तरवासिनी ।१२.११७"
  },
  {
    "text": "तरस्विनी समाधिस्था त्रिनेत्रा दिविसंस्थिता ।\nसर्वेन्द्रियमनोमाता सर्वभूतहृदि स्थिता ।१२.११८"
  },
  {
    "text": "संसारतारिणी विद्या ब्रह्मवादिमनोलया ।\nब्रह्माणी बृहती ब्राह्मी ब्रह्मभूता भवारणी।१२.११९"
  },
  {
    "text": "हिरण्मयी महारात्रिः संसारपरिवर्त्तिका ।\nसुमालिनी सुरूपा च भाविनी तारिणी प्रभा ।१२.१२०"
  },
  {
    "text": "उन्मीलनी सर्वसहा सर्वप्रत्ययसाक्षिणी ।\nसुसौम्या चन्द्रवदना ताण्डवासक्तमानसा ।१२.१२१"
  },
  {
    "text": "सत्त्वशुद्धिकरी शुद्धिर्मलत्रयविनाशिनी ।\nजगत्प्रिया जगन्मूर्तिस्त्रिमूर्तिरमृताश् ।१२.१२२"
  },
  {
    "text": "निराश्रया निराहारा निरङ्‌कुरवनोद्भवा ।\nचन्द्रहस्ता विचित्राङ्गी स्रग्विणी पद्मधारिणी ।१२.१२३"
  },
  {
    "text": "परावरविधानज्ञा महापुरुषपूर्वजा ।\nविद्येश्वरप्रिया विद्या विद्युज्जिह्वा जितश्रमा ।१२.१२४"
  },
  {
    "text": "विद्यामयी सहस्त्राक्षी सहस्त्रवदनात्मजा ।\nसहस्त्ररश्मिः सत्त्वस्था महेश्वरपदाश्रया ।१२.१२५"
  },
  {
    "text": "क्षालिनी सन्मयी व्याप्ता तैजसी पद्मबोधिका ।\nमहामायाश्रया मान्या महादेवमनोरमा ।१२.१२६"
  },
  {
    "text": "व्योमलक्ष्मीः सिहरथा चेकितानामितप्रभा ।\nवीरेश्वरी विमानस्था विशोकाशोकनाशिनी ।१२.१२७"
  },
  {
    "text": "अनाहता कुण्डलिनी नलिनी पद्मवासिनी ।\nसदानन्दा सदाकीर्तिः सर्वभूताश्रयस्थिता ।१२.१२८"
  },
  {
    "text": "वाग्देवता ब्रह्मकला कलातीता कलारणी ।\nब्रह्मश्रीर्ब्रह्महृदया ब्रह्मविष्णुशिवप्रिया ।१२.१२९"
  },
  {
    "text": "व्योमशक्तिः क्रियाशक्तिर्ज्ञानशक्तिः परागतिः ।\nक्षोभिका बन्धिका भेद्या भेदाभेदविवर्जिता ।१२.१३०"
  },
  {
    "text": "अभिन्नाभिन्नसंस्थाना वंशिनी वंशहारिणी ।\nगुह्यशक्तिर्गुणातीता सर्वदा सर्वतोमुखी ।१२.१३१"
  },
  {
    "text": "भगिनी भगवत्पत्नी सकला कालकारिणी ।\nसर्ववित् सर्वतोभद्रा गुह्यातीता गुहावलिः ।१२.१३२"
  },
  {
    "text": "प्रक्रिया योगमाता च गङ्गा विश्वेश्वरेश्वरी ।\nकपिला कापिला कान्ताकनकाभाकलान्तरा ।१२.१३३"
  },
  {
    "text": "पुण्या पुष्करिणी भोक्त्री पुरंदरपुरस्सरा ।\nपोषणी परमैश्वर्यभूतिदा भूतिभूषणा ।१२.१३४"
  },
  {
    "text": "पञ्चब्रह्मसमुत्पत्तिः परमार्थार्थविग्रहा ।\nधर्मोदया भानुमती योगिज्ञेय मनोजवा ।१२.१३५"
  },
  {
    "text": "मनोहरा मनोरस्था तापसी वेदरूपिणी ।\nवेदशक्तिर्वेदमाता वेदविद्याप्रकाशिनी ।१२.१३६"
  },
  {
    "text": "योगेश्वरेश्वरी माता महाशक्तिर्मनोमयी ।\nविश्वावस्था वियन्मूर्त्तिर्विद्युन्माला विहायसी ।१२.१३७"
  },
  {
    "text": "किंनरी सुरभिर्वन्द्या नन्दिनी नन्दिवल्लभा ।\nभारती परमानन्दा परापरविभेदिका ।१२.१३८"
  },
  {
    "text": "सर्वप्रहरणोपेता काम्या कामेश्वरेश्वरी ।\nअचिन्त्याऽचिन्त्यविभवा हृल्लेखा कनकप्रभा १२.१३९"
  },
  {
    "text": "कूष्माण्डी धनरत्नाढ्या सुगन्धा गन्धायिनी ।\nत्रिविक्रमपदोद्‌भूता धनुष्पाणिः शिवोदया ।१२.१४०"
  },
  {
    "text": "सुदुर्लभा धनाद्यक्षा धन्या पिङ्गललोचना ।\nशान्तिः प्रभावती दीप्तिः पङ्कजायतलोचना ।१२.१४१"
  },
  {
    "text": "आद्या हृत्कमलोद्‌भूता गवां मता रणप्रिया ।\nसत्क्रिया गिरिजा शुदिर्नित्यपुष्टा निरन्तरा ।१२.१४२"
  },
  {
    "text": "दुर्गाकात्यायनीचण्डी चर्चिका शान्तविग्रहा ।\nहिरण्यवर्णा रजनी जगद्यन्त्रप्रवर्तिका ।१२.१४३"
  },
  {
    "text": "मन्दराद्रिनिवासा च शारदा स्वर्णमालिनी ।\nरत्नमाला रत्नगर्भा पृथ्वी विश्वप्रमाथिनी ।१२.१४४"
  },
  {
    "text": "पद्मानना पद्मनिभा नित्यतुष्टाऽमृतोद्भवा ।\nधुन्वती दुःप्रकम्पा च सूर्यमाता दृषद्वती ।१२.१४५"
  },
  {
    "text": "महेन्द्रभगिनी मान्या वरेण्या वरदयिका ।\nकल्याणी कमलावासा पञ्चचूडा वरप्रदा ।१२.१४६"
  },
  {
    "text": "वाच्या वरेश्वरी वन्द्या दुर्जया दुरतिक्रमा ।\nकालरात्रिर्महावेगा वीरभद्रप्रिया हिता ।१२.१४७"
  },
  {
    "text": "भद्रकाली जगन्माता भक्तानां भद्रदायिनी ।\nकराला पिङ्गलाकारा कामभेदाऽमहामदा ।१२.१४८"
  },
  {
    "text": "यशस्विनी यशोदा च षडध्वपरिवर्त्तिका ।\nशङ्खिनी पद्मिनी सांख्या सांख्ययोगप्रवर्तिका ।१२.१४९"
  },
  {
    "text": "चैत्रा संवत्सरारूढा जगत्संपूरणीध्वजा ।\nशुम्भारिः खेचरीस्वस्था कम्बुग्रीवाकलिप्रिया ।१२.१५०"
  },
  {
    "text": "खगध्वजा खगारूढा परार्या परमालिनी ।\nऐश्वर्यपद्मनिलया विरक्ता गरुडासना ।१२.१५१"
  },
  {
    "text": "जयन्ती हृद्‌गुहा गम्या गह्वरेष्ठा गणाग्रणीः ।\nसंकल्पसिद्धा साम्यस्था सर्वविज्ञानदायिनी ।१२.१५२"
  },
  {
    "text": "कलिकल्पविहन्त्री च गुह्योपनिषदुत्तमा ।\nनिष्ठा दृष्टिः स्मृतिर्व्याप्तिः पुष्टिस्तुष्टिः क्रियावती ।१२.१५३"
  },
  {
    "text": "विश्वामरेश्वरेशाना भुक्तिर्मुक्तिः शिवाऽमृता ।\nलोहिता सर्पमाला च भीषणी वनमालिनी ।१२.१५४"
  },
  {
    "text": "अनन्तशयनाऽनन्ता नरनारायणोद्भवा ।\nनृसिंही दैत्यमथनी शङ्खचक्रगदाधरा ।१२.१५५"
  },
  {
    "text": "संकर्षणसमुत्पत्तिरम्बिकापादसंश्रया ।\nमहाज्वाला महामूर्त्तिः सुमूर्त्तिः सर्वकामधुक् ।१२.१५६"
  },
  {
    "text": "सुप्रभा सुस्तना सौरी धर्मकामार्थमोक्षदा ।\nभ्रूमध्यनिलया पूर्वा पुराणपुरुषारणिः ।१२.१५७"
  },
  {
    "text": "महाविभूतिदा मध्या सरोजनयना समा ।\nअष्टादशभुजानाद्या नीलोत्पलदलप्रभ१२.१५८"
  },
  {
    "text": "सर्वशक्त्यासनारूढा सर्वधर्मार्थवर्जिता ।\nवैराग्यज्ञाननिरता निरालोका निरिन्द्रिया ।१२.१५९"
  },
  {
    "text": "विचित्रगहनाधारा शाश्वतस्थानवासिनी ।\nस्थानेश्वरी निरानन्दा त्रिशूलवरधारिणी ।१२.१६०"
  },
  {
    "text": "अशेषदेवतामूर्त्तिर्देवता वरदेवता ।\nगणाम्बिका गिरेः पुत्री निशुम्भविनिपातिनी ॥ १२.१६१"
  },
  {
    "text": "अवर्णा वर्णरहिता त्रिवर्णा जीवसंभवा ।\nअनन्तवर्णाऽनन्यस्था शंकरी शान्तमानसा ॥ १२.१६२"
  },
  {
    "text": "अगोत्रा गोमती गोप्त्री गुह्यरूपा गुणोत्तरा ।\nगौर्गीर्गव्यप्रिया गौणी गणेश्वरनमस्कृता ॥ १२.१६३"
  },
  {
    "text": "सत्यमाता सत्यसंधा त्रिसंध्या संधिवर्जिता ।\nसर्ववादाश्रया सांख्या सांख्ययोगसमुद्‌भवा ॥ १२.१६४"
  },
  {
    "text": "असंख्येयाऽप्रमेयाख्या शून्या शुद्धकुलोद्भवा ।\nबिन्दुनादसमुत्पत्तिः शंभुवामा शशिप्रभा ॥ १२.१६५"
  },
  {
    "text": "पिषङ्गा भेदरहिता मनोज्ञा मधुसूदनी ।\nमहाश्रीः श्रीसमुत्पत्तिस्तमःपारे प्रतिष्ठिता ॥ १२.१६६"
  },
  {
    "text": "त्रितत्त्वमाता त्रिविधा सुसूक्ष्मपदसंश्रया ।\nशन्ता भीता मलातीता निर्विकारा निराश्रया ॥ १२.१६७"
  },
  {
    "text": "शिवाख्या चित्तनिलया शिवज्ञानस्वरूपिणी ।\nदैत्यदानवनिर्मात्री काश्यपी कालकर्णिका ॥ १२.१६८"
  },
  {
    "text": "शास्त्रयोनिः क्रियामूर्तिश्चतुर्वर्गप्रदर्शिका ।\nनारायणी नरोद्‌भूतिः कौमुदी लिङ्गधारिणी ॥ १२.१६९"
  },
  {
    "text": "कामुकी ललिताभावा परापरविभूतिदा ।\nपरान्तजातमहिमा बडवा वामलोचना ॥ १२.१७०"
  },
  {
    "text": "सुभद्रा देवकी सीता वेदवेदाङ्गपारगा ।\nमनस्विनी मन्युमाता महामन्युसमुद्भवा ॥ १२.१७१"
  },
  {
    "text": "अमृत्युरमृतास्वादा पुरुहूता पुरुष्टुता ।\nअशोच्या भिन्नविषया हिरण्यरजतप्रिया ॥ १२.१७२"
  },
  {
    "text": "हिरण्या राजती हैमा हेमाभरणभूषिता ।\nविभ्राजमाना दुर्ज्ञेया ज्योतिष्टोमफलप्रदा ॥ १२.१७३"
  },
  {
    "text": "महानिद्रासमुद्‌भूतिरनिद्रा सत्यदेवता ।\nदीर्घाककुद्मिनी हृद्या शान्तिदा शान्तिवर्द्धिनी ॥ १२.१७४"
  },
  {
    "text": "लक्ष्म्यादिशक्तिजननी शक्तिचक्रप्रवर्तिका ।\nत्रिशक्तिजननी जन्या षडूर्मिपरिवर्जिता ॥ १२.१७५"
  },
  {
    "text": "सुधामा कर्मकरणी युगान्तदहनात्मिका ।\nसंकर्षणी जगद्‌धात्री कामयोनिः किरीटिनी ॥ १२.१७६"
  },
  {
    "text": "ऐन्द्री त्रैलोक्यनमिता वैष्णवी परमेश्वरी ।\nप्रद्युम्नदयिता दात्री युग्मदृष्टिस्त्रिलोचना ॥ १२.१७७"
  },
  {
    "text": "मदोत्कटा हंसगतिः प्रचण्डा चण्डविक्रमा ।\nवृषावेशा वियन्माता विन्ध्यपर्वतवासिनी ॥ १२.१७८"
  },
  {
    "text": "हिमवन्मेरुनिलया कैलासगिरिवासिनी ।\nचाणूरहन्तृतनया नीतिज्ञा कामरूपिणी ॥ १२.१७९"
  },
  {
    "text": "वेदविद्याव्रतस्नाता धर्मशीलाऽनिलाशना ।\nवीरभद्रप्रिया वीरा महाकामसमुद्भवा ॥ १२.१८०"
  },
  {
    "text": "विद्याधरप्रिया सिद्धा विद्याधरनिराकृतिः ।\nआप्यायनी हरन्ती च पावनी पोषणी कला ॥ १२.१८१"
  },
  {
    "text": "मातृका मन्मथोद्‌भूता वारिजा वाहनप्रिया ।\nकरीषिणी सुधावाणी वीणावादनतत्परा ॥ १२.१८२"
  },
  {
    "text": "सेविता सेविका सेव्या सिनीवाली गरुत्मती ।\nअरुन्धती हिरण्याक्षी मृगांका मानदायिनी ॥ १२.१८३"
  },
  {
    "text": "वसुप्रदा वसुमती वसोर्द्धारा वसुंधरा ।\nधाराधरा वरारोहा वरावरसहस्त्रदा ॥ १२.१८४"
  },
  {
    "text": "श्रीफला श्रीमती श्रीशा श्रीनिवासा शिवप्रिया ।\nश्रीधरा श्रीकरी कल्या श्रीधरार्द्धशरीरिणी ॥ १२.१८५"
  },
  {
    "text": "अनन्तदृष्टिरक्षुद्रा धात्रीशा धनदप्रिया ।\nनिहन्त्री दैत्यसङ्घानां सिहिका सिहवाहना ॥ १२.१८६"
  },
  {
    "text": "सुषेणा चन्द्रनिलया सुकीर्तिश्छिन्नसंशया ।\nरसज्ञा रसदा रामा लेलिहानामृतस्रवा ॥ १२.१८७"
  },
  {
    "text": "नित्योदिता स्वयंज्योतिरुत्सुका मृतजीवना ।\nवज्रदण्डा वज्रजिह्वा वैदेही वज्रविग्रहा ॥ १२.१८८"
  },
  {
    "text": "मङ्गल्या मङ्गला माला मलिना मलहारिणी ।\nगान्धर्वी गारुडी चान्द्री कम्बलाश्वतरप्रिया ॥ १२.१८९"
  },
  {
    "text": "सौदामिनी जनानन्दा भ्रुकुटीकुटिलानना ।\nकर्णिकारकरा कक्ष्या कंसप्राणापहारिणी ॥ १२.१९०"
  },
  {
    "text": "युगंधरा युगावर्त्ता त्रिसंध्या हर्षवर्द्धनी ।\nप्रत्यक्षदेवता दिव्या दिव्यगन्धा दिवा परा ॥ १२.१९१"
  },
  {
    "text": "शक्रासनगता शाक्री सान्ध्या चारुशरासना ।\nइष्टा विशिष्टा शिष्टेष्टा शिष्टाशिष्टप्रपूजिता ॥ १२.१९२"
  },
  {
    "text": "शतरूपा शतावर्त्ता विनता सुरभिः सुरा ।\nसुरेन्द्रमाता सुद्युम्ना सुषुम्ना सूर्यसंस्थिता ॥ १२.१९३"
  },
  {
    "text": "समीक्ष्या सत्प्रतिष्ठा च निवृत्तिर्ज्ञानपारगा ।\nधर्मशास्त्रार्थकुशला धर्मज्ञा धर्मवाहना ॥ १२.१९४"
  },
  {
    "text": "धर्माधर्मविनिर्मात्री धार्मिकाणां शिवप्रदा ।\nधर्मशक्तिर्धर्ममयी विधर्मा विश्वधर्मिणी ॥ १२.१९५"
  },
  {
    "text": "धर्मान्तरा धर्ममयी धर्मपूर्वा धनावहा ।\nधर्मोपदेष्ट्री धर्मत्मा धर्मगम्या धराधरा ॥ १२.१९६"
  },
  {
    "text": "कापाली शकला मूर्त्तिः कला कलितविग्रहा ।\nसर्वशक्तिविनिर्मुक्ता सर्वशक्त्याश्रयाश्रया ॥ १२.१९७"
  },
  {
    "text": "सर्वा सर्वेश्वरी सूक्ष्मा सूक्ष्माज्ञानस्वरूपिणी ।\nप्रधानपुरुषेशेषा महादेवैकसाक्षिणी ।१२.१९८"
  },
  {
    "text": "सदाशिवा वियन्मूर्त्तिर्विश्वमूर्त्तिरमूर्त्तिका ।\nएवं नाम्नां सहस्त्रेण स्तुत्वाऽसौ हिमवान् गिरिः ।१२.१९९"
  },
  {
    "text": "भूयः प्रणम्य भीतात्मा प्रोवाचेदं कृताञ्जलिः ।\nयदेतदैश्वरं रूपं घोरं ते परमेश्वरि ।१२.२००"
  },
  {
    "text": "भीतोऽस्मि साम्प्रतं दृष्ट्वा रूपमन्यत् प्रदर्शय ।\nएवमुक्ताऽथ सा देवी तेन शैलेन पार्वती ।१२.२०१"
  },
  {
    "text": "संहृत्य दर्शयामास स्वरूपमपरं पुनः ।\nनीलोत्पलदलप्रख्यं नीलोत्पलसुगन्धिकम् ।१२.२०२"
  },
  {
    "text": "द्विनेत्रं द्विभुजं सौम्यं नीलालकविभूषितम् ।\nरक्तपादाम्बुजतलं सुरक्तकरपल्लवम् ।१२.२०३"
  },
  {
    "text": "श्रीमद्विशालसंवृत्तंललाटतिलकोज्ज्वलम् ।\nभूषितं चारुसर्वाङ्गं भूषणैरतिकोमलम् ।१२.२०४"
  },
  {
    "text": "दधानमुरसा मालां विशालां हेमनिर्मिताम् ।\nईषत्स्मितं सुबिम्बोष्ठं नूपुरारावसंयुतम् ।१२.२०५"
  },
  {
    "text": "प्रसन्नवदनं दिव्यमनन्तमहिमास्पदम् ।\nतदीदृशं समालोक्य स्वरूपं शैलसत्तमः ।१२.२०६"
  },
  {
    "text": "भीतिं संत्यज्य हृष्टात्मा बभाषे परमेश्वरीम् ।"
  },
  {
    "text": "हिमवानुवाच\nअद्य मे सफलं जन्म अद्य मे सफलं तपः ।१२.२०७"
  },
  {
    "text": "यन्मे साक्षात्त्वमव्यक्ता प्रसन्ना दृष्टिगोचरा ।\nत्वया सृष्टं जगत् सर्वं प्रधानाद्यं त्वयि स्थितम् ।१२.२०८"
  },
  {
    "text": "त्वय्येव लीयते देवि त्वमेव च परा गतिः ॥\nवदन्ति केचित् त्वामेव प्रकृतिं प्रकृतेः पराम् ।१२.२०९"
  },
  {
    "text": "अपरे परमार्थज्ञाः शिवेति शिवसंश्रयात् ।\nत्वयि प्रधानं पुरुषो महान् ब्रह्मा तथेश्वरः ।१२.२१०"
  },
  {
    "text": "अविद्या नियतिर्माया कलाद्याः शतशोऽभवन् ।\nत्वं हि सा परमा शक्तिरनन्ता परमेष्ठिनी ।१२.२११"
  },
  {
    "text": "सर्वभेदविनिर्मुक्ता सर्वेभेदाश्रयाश्रया ।\nत्वामधिष्ठाय योगेशि महादेवो महेश्वरः ।१२.२१२"
  },
  {
    "text": "प्रधानाद्यं जगत् कृत्स्नं करोति विकरोति च ।\nत्वयैव संगतो देवः स्वमानन्दं समश्नुते ।१२.२१३"
  },
  {
    "text": "त्वमेव परमानन्दस्त्वमेवानन्ददायिनी ।\nत्वमक्षरं परं व्योम महज्ज्योतिर्निरञ्जनम् ।१२.२१४"
  },
  {
    "text": "शिवं सर्वगतं सूक्ष्मं परं ब्रह्म सनातनम् ।\nत्वं शक्रः सर्वदेवानां ब्रह्मा ब्रह्मविदामसि ।१२.२१५"
  },
  {
    "text": "वायुर्बलवतां देवि योगिनां त्वं कुमारकः।\nऋषीणां च वसिष्ठस्त्वं व्यासो वेदविदामसि ।१२.२१६"
  },
  {
    "text": "सांख्यानां कपिलो देवो रुद्राणामसि शंकरः ।\nआदित्यानामुपेन्द्रस्त्वं वसूनां चैव पावकः ।१२.२१७"
  },
  {
    "text": "वेदानां सामवेदस्त्वं गायत्री छन्दसामसि ।\nअध्यात्मविद्या विद्यानां गतीनां परमा गतिः ।१२.२१८"
  },
  {
    "text": "माया त्वं सर्वशक्तीनां कालः कलयतामसि ।\nओङ्कारः सर्वगुह्यानां वर्णानां च द्विजात्तमः ।१२.२१९"
  },
  {
    "text": "आश्रमाणां च गार्हस्थ्यमीश्वराणां महेश्वरः ।\nपुंसां त्वमेकः पुरुषः सर्वभूतहृदि स्थितः ।१२.२२०"
  },
  {
    "text": "सर्वोपनिषदां देवि गुह्योपनिषदुच्यते ।\nईशानश्चासि कल्पानां युगानां कृतमेव च ।१२.२२१"
  },
  {
    "text": "आदित्यः सर्वमार्गाणां वाचां देवि सरस्वती ।\nत्वं लक्ष्मीश्चारुरूपाणां विष्णुर्मायाविनामसि ।१२.२२२"
  },
  {
    "text": "अरुन्धती सतीनां त्वं सुपर्णः पततामसि ।\nसूक्तानां पौरुषं सूक्तं साम ज्येष्टं च सामसु ।१२.२२३"
  },
  {
    "text": "सावित्री चासि जाप्यानां यजुषां शतरुद्रियम् ।\nपर्वतानां महामेरुरनन्तो भोगिनामसि ।१२.२२४"
  },
  {
    "text": "सर्वेषां त्वं परं ब्रह्म त्वन्मयं सर्वमेव हि ।१२.२२५"
  },
  {
    "text": "रूपं तवाशेषकलाविहीन-\nमगोचरं निर्मलमेकरूपम् ।\nअनादिमध्यान्तमनन्तामाद्यं \nनमामि सत्यं तमसः परस्तात् ॥ १२.२२६"
  },
  {
    "text": "यदेव पश्यन्ति जगत्प्रसूतिं\nवेदान्तविज्ञानविनिश्चितार्थाः ।\nआनन्दमात्रं प्रणवाभिधानं\nतदेव रूपं शरणं प्रपद्ये ॥ १२.२२७"
  },
  {
    "text": "अशेषभूतान्तरसन्निविष्टं\nप्रधानपुंयोगवियोगहेतुम् ।\nतेजोमयं जन्मविनाशहीनं\nप्राणाभिधानं प्रणतोऽस्मि रूपम् ॥ १२.२२८"
  },
  {
    "text": "आद्यन्तहीनं जगदात्मभूतं\nविभिन्नसंस्थं प्रकृतेः परस्तात् ।\nकूटस्थमव्यक्तवपुस्तथैव\nनमामि रूपं पुरुषाभिधानम् ॥ १२.२२९"
  },
  {
    "text": "सर्वाश्रयं सर्वजगद्विधानं\nसर्वत्रगं जन्मविनाशहीनम् ।\nसूक्ष्मं विचित्रं त्रिगुणं प्रधानं\nनतोऽस्मि ते रूपमरूपभेदम् ॥ १२.२३०"
  },
  {
    "text": "आद्यं महान्तं पुरुषात्मरूपं\nप्रकृत्यवस्थं त्रिगुणात्मबीजम् ।\nऐश्वर्यविज्ञानविरागधर्मैः\nसमन्वितं देवि नतोऽस्मि रूपम् ॥ १२.२३१"
  },
  {
    "text": "द्विसप्तलोकात्मकमम्बुसंस्थं\nविचित्रभेदं पुरुषैकनाथम् ।\nअनन्तभूतैरधिवासितं ते \nनतोऽस्मि रूपं जगदण्डसंज्ञम् ॥ १२.२३१"
  },
  {
    "text": "अशेषवेदात्मकमेकमाद्यं \nस्वतेजसा पूरितलोकभेदम् ।\nत्रिकालहेतुं परमेष्ठिसंज्ञं\nनमामि रूपं रविमण्डलस्थम् ॥ १२.२३२"
  },
  {
    "text": "सहस्त्रमूर्धानमनन्तशक्तिं\nसहस्रबाहुं पुरुषं पुराणम् ।\nशयानमन्तः सलिले तथैव\nनारायणाख्यं प्रणतोऽस्मि रूपम् ॥ १२.२३३"
  },
  {
    "text": "दंष्ट्राकरालं त्रिदशाभिवन्द्यं\nयुगान्तकालानलकल्परूपम् ।\nअशेषभूताण्डविनाशहेतुं\nनमामि रूपं तव कालसंज्ञम् ॥ १२.२३४"
  },
  {
    "text": "फणासहस्त्रेण विराजमानं\nभोगीन्द्रमुख्यैरभिपूज्यमानम् ।\nजनार्दनारूढतनुं प्रसुप्तं \nनतोऽस्मि रूपं तव शेषसंज्ञम् ॥ १२.२३५"
  },
  {
    "text": "अव्याहतैश्वर्यमयुग्मनेत्रं\nब्रह्मामृतानन्दरसज्ञमेकम् ।\nयुगान्तशेषं दिवि नृत्यमानं\nनतोऽस्मि रूपं तव रुद्रसंज्ञम् ॥ १२.२३६"
  },
  {
    "text": "प्रहीणशोकं विमलं पवित्रं\nसुरासुरैरर्चितापादपद्मम् ।\nसुकोमलं देवि विभासि शुभ्रं\nनमामि ते रूपमिदं भवानि ॥ १२.२३७"
  },
  {
    "text": "ॐ नमस्तेऽस्तु महादेवि नमस्ते परमेश्वरि ।\nनमो भगवतीशानि शिवायै ते नमो नमः ॥ १२.२३८"
  },
  {
    "text": "त्वन्मयोऽहं त्वदाधारस्त्वमेव च गतिर्मम ।\nत्वामेव शरणं यास्ये प्रसीद परमेश्वरि ॥ १२.२३९"
  },
  {
    "text": "मया नास्ति समो लोके देवो वा दानवोऽपि वा ।\nजगन्मातैव मत्पुत्री संभूता तपसा यतः ॥ १२.२४०"
  },
  {
    "text": "एषा तवाम्बिका देवि किलाभूत्पितृकन्यका ।\nमेनाऽशेषजगन्मातुरहो पुण्यस्य गौरवम् ॥ १२.२४१"
  },
  {
    "text": "पाहि माममरेशानि मेनया सह सर्वदा ।\nनमामि तव पादाब्जं व्रजामि शरणं शिवाम् ॥ १२.२४२"
  },
  {
    "text": "अहो मे सुमहद् भाग्यं महादेवीसमागमात् ।\nआज्ञापय महादेवि किं करिष्यामि शंकरि ॥ १२.२४३"
  },
  {
    "text": "एतावदुक्त्वा वचनं तदा हिमगिरीश्वरः ।\nसंप्रेक्षणमाणो गिरिजां प्राञ्जलिः पार्श्वतोऽभवत् ॥ १२.२४४"
  },
  {
    "text": "अथ सा तस्य वचनं निशम्य जगतोऽरणिः ।\nसस्मितं प्राह पितरं स्मृत्वा पशुपतिं पतिम् ॥ १२.२४६\nदेव्युवाच\nश्रृणुष्व चैतत् प्रथमं गुह्यमीश्वरगोचरम् ।\nउपदेशं गिरिश्रेष्ठ सेवितं ब्रह्मवादिभिः ॥ १२.२४७"
  },
  {
    "text": "यन्मे साक्षात् परं रूपमैश्वरं दृष्टमद्‌भुतम् ।\nसर्वशक्तिसमायुक्तमनन्तं प्रेरकं परम् ॥ १२.२४८"
  },
  {
    "text": "शान्तः समाहितमना दम्भाहंकारवर्जितः ।\nतन्निष्ठस्तत्परो भूत्वा तदेव शरणं व्रज ॥ १२.२४९"
  },
  {
    "text": "भक्त्या त्वनन्यया तात पद्भावं परमाश्रितः ।\nसर्वयज्ञतपोदानैस्तदेवार्च्चय सर्वदा ॥ १२.२५०"
  },
  {
    "text": "तदेव मनसा पश्य तद् ध्यायस्व यजस्व च ।\nममोपदेशात्संसारं नाशयामि तवानघ ॥ १२.२५१"
  },
  {
    "text": "अहं वै मत्परान् भक्तानैश्वरं योगमास्थितान् ।\nसंसारसागरादस्मादुद्‌धराम्यचिरेण तु ॥ १२.२५२"
  },
  {
    "text": "ध्यानेन कर्मयोगेन भक्त्या ज्ञानेन चैव हि ।\nप्राप्याऽहं ते गिरिश्रेष्ठ नान्यथा कर्मकोटिभिः ॥ १२.२५३"
  },
  {
    "text": "श्रुतिस्मृत्युदितं सम्यक् कर्म वर्णाश्रमात्मकम् ।\nअध्यात्मज्ञानसहितं मुक्तये सततं कुरु ॥ १२.२५४"
  },
  {
    "text": "धर्मात्संजायते भक्तिर्भक्त्या संप्राप्यते परम् ।\nश्रुतिस्मृतिभ्यामुदितो धर्मो यज्ञादिको मतः ॥ १२.२५५"
  },
  {
    "text": "नान्यतो जायते धर्मो वेदाद् धर्मो हि निर्बभौ ।\nतस्मान्मुमुक्षुर्धर्मार्थी मद्रूपं वेदमाश्रयेत् ॥ १२.२५६"
  },
  {
    "text": "ममैवैषा परा शक्तिर्वेदसंज्ञा पुरातनी ।\nऋग्यजुः सामरूपेण सर्गादौ संप्रवर्त्तते ॥ १२.२५७"
  },
  {
    "text": "तेषामेव च गुप्त्यर्थं वेदानां भगवानजः ।\nब्राह्मणादीन् ससर्जाथ स्वे स्वे कर्मण्ययोजयत् ॥ १२.२५८"
  },
  {
    "text": "ये न कुर्वन्ति तद् धर्मं तदर्थं ब्रह्मनिर्मिताः ।\nतेषामधस्ताद् नरकांस्तामिस्त्रादीनकल्पयत् ॥ १२.२५९"
  },
  {
    "text": "न च वेदादृते किञ्चिच्छास्त्रं धर्माभिधायकम् ।\nयोऽन्यत्ररमतेसोऽसौ न संभाष्यो द्विजातिभिः ॥ १२.२६०"
  },
  {
    "text": "यानि शास्त्राणि दृश्यन्ते लोकेऽस्मिन् विविधानितु ।\nश्रुतिस्मृतिविरुद्धानि निष्ठा तेषां हि तामसी ॥ १२.२६१"
  },
  {
    "text": "कापालं पञ्चरात्रं च यामलं वाममार्हतम् ।\nएवंविधानि चान्यानि मोहनार्थानि तानि तु ॥ १२.२६२"
  },
  {
    "text": "ये कुशास्त्राभियोगेन मोहयन्तीह मानवान् ।\nमया सृष्टानि शास्त्राणि मोहायैषां भवान्तरे ॥ १२.२६३"
  },
  {
    "text": "वेदार्थवित्तमैः कार्यं यत् स्मृतं कर्म वैदिकम् ।\nतत्प्रयत्नेन कुर्वन्ति मत्प्रियास्ते हि ये नराः ॥ १२.२६४"
  },
  {
    "text": "वर्णानामनुकम्पार्थं मन्नियोगाद्विराट् स्वयम् ।\nस्वायंभुवो मनुर्धार्मान् मुनीनां पूर्वमुक्तवान् ॥ १२.२६५"
  },
  {
    "text": "श्रुत्वा चान्येऽपि मुनयस्तन्मुखाद् धर्ममुत्तमम् ।\nचक्रुर्धर्मप्रतिष्ठार्थं धर्मशास्त्राणि चैव हि ॥ १२.२६६"
  },
  {
    "text": "तेषु चान्तर्हितेष्वेवं युगान्तेषु महर्षयः ।\nब्रह्मणो वचनात्तानि करिष्यन्ति युगे युगे ॥ १२.२६७"
  },
  {
    "text": "अष्टादश पुराणानि व्यासेन कथितानि तु ।\nनियोगाद् ब्रह्मणो राजंस्तेषु धर्मः प्रतिष्ठितः ॥ १२.२६८"
  },
  {
    "text": "अन्यान्युपपुराणानि तच्छिष्यैः कथितानि तु ।\nयुगे युगेऽत्र सर्वेषां कर्ता वै धर्मशास्त्रवित् ॥ १२.२६९"
  },
  {
    "text": "शिक्षा कल्पो व्याकरणं निरुक्तं छन्द एव च ।\nज्योतिः शास्त्रं न्यायविद्या मीमांसा चोपबृंहणम् ॥ १२.२७०"
  },
  {
    "text": "एवं चतुर्दशैतानि विद्यास्थानानि सत्तम ।\nचतुर्वेदैः सहोक्तानि धर्मो नान्यत्र विद्यते ॥ १२.२७१"
  },
  {
    "text": "एवं पैतामहं धर्मं मनुव्यासादयः परम् ।\nस्थापयन्ति ममादेशाद् यावदाभूतसंप्लवम् ॥ १२.२७२"
  },
  {
    "text": "ब्रह्मणा सह ते सर्वे संप्राप्ते प्रतिसंचरे ।\nपरस्यान्ते कृतात्मानः प्रविशन्ति परं पदम् ॥ १२.२७३"
  },
  {
    "text": "तस्मात् सर्वप्रयत्नेन धर्मार्थं वेदमाश्रयेत् ।\nधर्मेण सहितं ज्ञानं परं ब्रह्म प्रकाशयेत् ॥ १२.२७४"
  },
  {
    "text": "ये तु सङ्गान् परित्यज्य मामेव शरणं गताः ।\nउपासते सदा भक्त्या योगमैश्वरमास्थिताः ॥ १२.२७५"
  },
  {
    "text": "सर्वभूतदयावन्तः शान्ता दान्ता विमत्सराः ।\nअमानिनो बुद्धिमन्तस्तापसाः शंसितव्रताः ॥ १२.२७६"
  },
  {
    "text": "मच्चित्ता मद्‌गतप्राणा मज्ज्ञानकथने रताः ।\nसंन्यासिनो गृहस्थाश्च वनस्था ब्रह्मचारिणः ॥ १२.२७७"
  },
  {
    "text": "तेषां नित्याभियुक्तानां मायातत्त्वं समुत्थितम् ।\nनाशयामि तमः कृत्स्नं ज्ञानदीपेन मा चिरात् ॥ १२.२७८"
  },
  {
    "text": "ते सुनिर्धूततमसो ज्ञानेनैकेन मन्मयाः ।\nसदानन्दास्तु संसारे न जायन्ते पुनः पुनः ॥ १२.२७९"
  },
  {
    "text": "तस्मात् सर्वप्रकारेण मद्‌भक्तो मत्परायणः ।\nमामेवार्चय सर्वत्र मनसा शरणं गतः ॥ १२.२८०"
  },
  {
    "text": "अशक्तो यदि मे ध्यातुमैश्वरं रूपमव्ययम् ।\nततो मे सकलं रूपं कालाद्यं शरणं व्रज ॥ १२.२८१"
  },
  {
    "text": "यद्यत् स्वरूपं मे तात मनसो गोचरं तव ।\nतन्निष्ठस्तत्परो भूत्वा तदर्चनपरो भव ॥ १२.२८२"
  },
  {
    "text": "यत्तु मे निष्कलं रूपं चिन्मात्रं केवलं शिवम् ।\nसर्वोपाधिविनिर्मुक्तमनन्तममृतं परम् ॥ १२.२८३"
  },
  {
    "text": "ज्ञानेनैकेन तल्लभ्यं क्लेशेन परमं पदम् ।\nज्ञानमेव प्रपश्यन्तो मामेव प्रविशन्ति ते ॥ १२.२८४"
  },
  {
    "text": "तद्‌बुद्‌धयस्तदात्मानस्तन्निष्ठास्तत्परायणाः ।\nगच्छन्त्यपुनरावृत्तिं ज्ञाननिर्धूतकल्मषाः ॥ १२.२८५"
  },
  {
    "text": "मामनाश्रित्य परमं निर्वाणममलं पदम् ।\nप्राप्यते न हि राजेन्द्र ततो मां शरणं व्रज ॥ १२.२८६"
  },
  {
    "text": "एकत्वेन पृथक्त्वेन तथा चोभयथापि वा ।\nमामुपास्य महाराज ततो यास्यासि तत्पदम् ॥ १२.२८७"
  },
  {
    "text": "मामनाश्रित्य तत्तत्त्वं स्वभावविमलं शिवम् ।\nज्ञायते न हि राजेन्द्र ततो मां शरणं व्रज ॥ १२.२८८"
  },
  {
    "text": "तस्मात् त्वमक्षरं रूपं नित्यं चारूपमैश्वरम् ।\nआराधय प्रयत्नेन ततो बन्धं प्रहास्यसि ॥ १२.२८९"
  },
  {
    "text": "कर्मणा मनसा वाचा शिवं सर्वत्र सर्वदा ।\nसमाराधय भावेन ततो यास्यसि तत्पदम् ॥ १२.२९०"
  },
  {
    "text": "न वै पश्यन्ति तत्तत्त्वं मोहिता मम मायया ।\nअनाद्यनन्तं परमं महेश्वरमजं शिवम् ॥ १२.२९१"
  },
  {
    "text": "सर्वभूतात्मभूतस्थं सर्वाधारं निरञ्जनम् ।\nनित्यानन्दं निराभासं निर्गुणं तमसः परम् ॥ १२.२९२"
  },
  {
    "text": "अद्वैतमचलं ब्रह्म निष्कलं निष्प्रपञ्चकम् ।\nस्वसंवेद्यमवेद्यं तत् परे व्योम्नि व्यवस्थितम् ॥ १२.२९३"
  },
  {
    "text": "सूक्ष्मेण तमसा नित्यं वेष्टिता मम मायया ।\nसंसारसागरे घोरे जायन्ते च पुनः पुनः ॥ १२.२९४"
  },
  {
    "text": "भक्त्या त्वनन्यया राजन् सम्यग्‌ ज्ञानेन चैव हि ।\nअन्वेष्टव्यं हि तद् ब्रह्म जन्मबन्धनिवृत्तये ॥ १२.२९५"
  },
  {
    "text": "अहंकारं च मात्सर्यं कामं क्रोधपरिग्रहम् ।\nअधर्माभिनिवेशं च त्यक्त्वा वैराग्यमास्थितः ॥ १२.२९६"
  },
  {
    "text": "सर्वभूतेषु चात्मानं सर्वभूतानि चात्मनि ।\nअन्वीक्ष्य चात्मनात्मानं ब्रह्मभूयाय कल्पते ॥ १२.२९७"
  },
  {
    "text": "ब्रह्मभूतः प्रसन्नात्मा सर्वभूताभयप्रदः ।\nऐश्वरीं परमां भक्तिं विन्देतानन्यगामिनीम् ॥ १२.२९८"
  },
  {
    "text": "वीक्षते तत्परं तत्त्वमैश्वरं ब्रह्मनिष्कलम् ।\nसर्वसंसारनिर्मुक्तो ब्रह्मणेयवावतिष्ठते ॥ १२.२९९"
  },
  {
    "text": "ब्रह्मणो हि प्रतिष्ठाऽयं परस्य परमः शिवः ।\nअनन्यश्चाव्ययस्चैकश्चात्माधारो महेश्वरः ॥ १२.३००"
  },
  {
    "text": "ज्ञानेन कर्मयोगेन भक्तियोगेन वा नृप ।\nसर्वसंसारमुक्त्यर्थमीश्वरं शरणं व्रज॥ १२.३०१"
  },
  {
    "text": "एष गुह्योपदेशस्ते मया दत्तो गिरीश्वर ।\nअन्वीक्ष्य चैतदखिलं यथेष्टं कर्त्तुमर्हसि ॥ १२.३०२"
  },
  {
    "text": "अहं वै याचिता देवैः संजाता परमेश्वरात् ।\nविनिन्द्य दक्षं पितरं महेश्वरविनिन्दकम् ॥ १२.३०३"
  },
  {
    "text": "धर्मसंस्थापनार्थाय तवाराधनकारणात् ।\nमेनादेहसमुत्पन्ना त्वामेव पितरं श्रिता ॥ १२.३०४"
  },
  {
    "text": "स त्वं नियोगाद्देवस्य ब्रह्मणः परमात्मनः ।\nप्रिदास्यसे मां रुद्राय स्वयंवरसमागमे ॥ १२.३०५"
  },
  {
    "text": "तत्संबन्धाच्च ते राजन् सर्वे देवाः सवासवाः ।\nत्वां नमस्यन्ति वै तात प्रसीदति च शंकरः ॥ १२.३०६"
  },
  {
    "text": "तस्मात्सर्वप्रयत्नेन मां विद्धीश्वरगोचराम् ।\nसंपूज्य देवमीशानं शरण्यं शरणं व्रज ॥ १२.३०७"
  },
  {
    "text": "स एवमुक्तो भगवान् देवदेव्या गिरीश्वरः ।\nप्रणम्य शिरसा देवीं प्राञ्जलिः पुनरब्रवीत् ॥ १२.३०८"
  },
  {
    "text": "विस्तरेण महेशानि योगं माहेश्वरं परम् ।\nज्ञानं वै चात्मनो योगं साधनानि प्रचक्ष्व मे ॥ १२.३०९"
  },
  {
    "text": "तस्यैतत् परमं ज्ञानमात्मयोगमुत्तमम् ।\nयथावद् व्याजहारेशासाधनानिच विस्तरात् ॥ १२.३१०"
  },
  {
    "text": "निशम्य वदनाम्भोजाद् गिरीन्द्रो लोकपूजितः ।\nलोकमातुः परं ज्ञानं योगासक्तोऽभवत्पुनः ॥ १२.३११"
  },
  {
    "text": "प्रददौ च महेशाय पार्वतीं भाग्यगौरवात् ।\nनियोगाद्ब्रह्मणः साध्वीं देवानां चैव संनिधौ ॥ १२.३१२"
  },
  {
    "text": "य इमं पठतेऽध्यायं देव्या माहात्म्यकीर्तनम् ।\nशिवस्य संनिधौ भक्त्या सुचिस्तद्‌भावभावितः ॥ १२.३१३"
  },
  {
    "text": "सर्वपापविनिर्मुक्तो दिव्ययोगसमन्वितः ।\nउल्लङ्घ्य ब्रह्मणो लोकं देव्याः स्थानमवाप्नुयात् ॥ १२.३१४"
  },
  {
    "text": "यश्चैतत् पठति स्तोत्रं ब्राह्मणानां समीपतः ।\nसमाहितमनाः सोऽपि सर्वपापैः प्रमुच्यते ॥ १२.३१५"
  },
  {
    "text": "नाम्नामष्टसहस्रं तु देव्या यत् समुदीरितम् ।\nज्ञात्वाऽर्कमण्डलगतां संभाव्य परमेश्वरीम् ॥ १२.३१६"
  },
  {
    "text": "अभ्यर्च्य गन्धपुष्पाद्यैर्भक्तियोगसमन्वितः । \nसंस्मरन्परमं भावं देव्या माहेश्वरं परम् ॥ १२.३१७"
  },
  {
    "text": "अनन्यमानसो नित्यं जपेदामरणाद् द्विजः ।\nसोऽन्तकाले स्मृतिं लब्ध्वा परं ब्रह्माधिगच्छति ॥ १२.३१८"
  },
  {
    "text": "अथवा जायते विप्रो ब्राह्मणानां कुले शुचौ ।\nपूर्वसंस्कारमाहात्म्याद् ब्रह्मविद्यामवाप्नुयात् ॥ १२.३१९"
  },
  {
    "text": "संप्राप्य योगं परमं दिव्यं तत् पारमेश्वरम् ।\nशान्तः सर्वगातो भूत्वा शिवसायुज्यमाप्नुयात् ॥ १२.३२०"
  },
  {
    "text": "प्रत्येकं चाथ नामानि जुहुयात् सवनत्रयम् ।\nपूतनादिकृतैर्दोषैर्ग्रहदोषैश्च मुच्यते ॥ १२.३२१"
  },
  {
    "text": "जपेद् वाऽहरहर्नित्यं संवत्सरमतन्द्रितः ।\nश्रीकामः पार्वतीं देवीं पूजयित्वा विधानतः ॥ १२.३२२"
  },
  {
    "text": "संपूज्य पार्श्वतः शंभुं त्रिनेत्रं भक्तिसंयुतः ।\nलभते महतीं लक्ष्मीं महादेवप्रसादतः ॥ १२.३२३"
  },
  {
    "text": "तस्मात् सर्वप्रयत्नेन जप्तव्यं हि द्विजातिभिः ।\nसर्वपापापनोदार्थं देव्या नाम सहस्त्रकम् ॥ १२.३२४"
  },
  {
    "text": "प्रसङ्गात् कथितं विप्रा देव्या माहात्म्यमुत्तमम् ।\nअतः परं प्रजासर्गं भृग्वादीनां निबोधत ॥ १२.३२५"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे द्वादशोऽध्यायः ॥१२॥"
  }
]
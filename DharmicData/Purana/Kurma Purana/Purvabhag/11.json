[
  {
    "text": "श्रीकूर्म उवाच ।\nएवं सृष्ट्वा मरीच्यादीन्देवदेवः पितामहः ।\nसहैव मानसैः पुत्रैस्तताप परमं तपः ।। ११.१"
  },
  {
    "text": "तस्यैवं तपतो वक्राद् रुद्रः कालाग्निसम्भवः .\nत्रिशूलपाणिरीशानः प्रदुरासीत्त्रिलोचनः ।। ११.२"
  },
  {
    "text": "अर्द्धनारीनरवपुः दुष्प्रेक्ष्योऽतिभयंकरः ।\nविभजात्मानमित्युक्त्वा ब्रह्मा चान्तर्दधे भयात् ।। ११.३"
  },
  {
    "text": "तथोक्तोऽसौ द्विधा स्त्रीत्वं पुरुषत्वम् तथाकरोत् ।\nबिभेद पुरुषत्वं च दशधा चैकधा पुनः ।। ११.४"
  },
  {
    "text": "एकादशैते कथिता रुद्रास्त्रिभुवनेश्वराः ।\nकपालीशादयो विप्रा देवकार्ये नियोजिताः ।। ११.५"
  },
  {
    "text": "सौम्यासौम्यैस्तथा शान्ताशान्तैः स्त्रीत्वं च स प्रभुः ।\nबिभेद बहुधा देवः स्वरूपैरसितैः सितैः ।। ११.६"
  },
  {
    "text": "ता वै विभूतयो विप्रा विश्रुताः शक्तयो भुवि ।\nलक्ष्म्यादयो याभिरीशा विश्वंव्याप्नोति शांकरी ।। ११.७"
  },
  {
    "text": "विभज्य पुररीशानं आत्मानं शंकराद् विभोः ।\nमहादेवनियोगेन पितामहमुपस्थिता ।। ११.८"
  },
  {
    "text": "तामाह भगवान् ब्रह्मा दक्षस्य दुहिता भव ।\nसाऽपि तस्य नियोगेन प्रादुरासीत्प्रजापतेः ।। ११.९"
  },
  {
    "text": "नियोगाद् ब्रह्मणो देवीं ददौ रुद्राय तां सतीम् ।\nदक्षात् रुद्रोऽपि जग्राह स्वकीयामेव शूलभृत् ।। ११.१०"
  },
  {
    "text": "प्रजापति विनिर्दैशात्कालेन परमेश्वरी ।\nविभज्य पुनरीशानि आत्मानं शंकराद्विभोः।११.११"
  },
  {
    "text": "मेनायामभवत्पुत्री तदा हिमवतः सती ।। \nस चापि पर्वतवरो ददौ रुद्राय पार्वतीम् ।११.१२"
  },
  {
    "text": "हिताय सर्वदेवानां त्रिलोकस्यात्मनोऽपि च ।\nसैषा माहेश्वरी देवी शंकरार्द्धशरीरिणी ।११.१३"
  },
  {
    "text": "शिवा सती हैमवती सुरासुरनमस्कृता । \nतस्याः प्रभावमतुलं सर्वे देवाः सवासवाः ।११.१४"
  },
  {
    "text": "विन्दन्ति मुनयो वेत्ति शंकरो वा स्वयं हरिः ।\nएतद्वः कथितं विप्राः पुत्रत्वं परमेष्ठिनः ।११.१५"
  },
  {
    "text": "ब्रह्मणः पद्मयोनित्वं शंकरस्यामितौजसः ।\nइति श्रीकूर्मपुराणे देव्यवतारे एकादशोऽध्यायः।११.१६"
  }
]
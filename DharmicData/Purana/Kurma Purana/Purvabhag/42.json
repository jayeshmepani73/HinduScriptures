[
  {
    "text": "सूत उवाच\nस रथोऽधिष्ठितो देवैरादित्यैर्वसुभिस्तथा ।\nगन्धर्वैरप्सरोभिश्च ग्रामणीसर्पराक्षसैः ।। ४२.१"
  },
  {
    "text": "धाताऽर्यमा च मित्रश्च वरुणः शक्र एव च ।\nविवस्वानथ पूषा च पर्जन्यश्चांशुरेव च ।। ४२.२"
  },
  {
    "text": "भगस्त्वष्टा च विष्णुश्च द्वादशैते दिवाकराः ।\nआप्याययति वै भानुः वसन्तादिषु वै क्रमात् ।। ४२.३"
  },
  {
    "text": "पुलस्त्यः पुलहश्चात्रिर्वसिष्ठश्चाङ्गिरा भृगुः ।\nभरद्वाजो गौतमश्च कश्यपः क्रतुरेव च ।। ४२.४"
  },
  {
    "text": "जमदग्निः कौशिकश्च मुनयो ब्रह्मवादिनः ।\nस्तुवन्ति देवं विविधैश्छन्दोभिस्ते यथाक्रमम् ।। ४२.५"
  },
  {
    "text": "रथकृच्च रथौजाश्च रथचित्रः सुबाहुकः ।\nरथस्वनोऽथ वरुणः सुषेणः सेनजित्तथा ।। ४२.६"
  },
  {
    "text": "तार्क्ष्यश्चारिष्टनेमिश्च रथजित् सत्यजित् तथा।\nग्रामण्यो देवदेवस्य कुर्वतेऽभीषुसंग्रहम् ।। ४२.७"
  },
  {
    "text": "अथ हेतिः प्रहेतिश्च पौरुषेयो वधस्तथा ।\nसर्पो व्याघ्रस्तथापश्च वातो विद्युद्दिवाकरः ।। ४२.८"
  },
  {
    "text": "ब्रह्मोपेतश्च विप्रेन्द्रा यज्ञोपेतस्तथैव१च ।\nराक्षसप्रवरा ह्येते प्रयान्ति पुरतः क्रमात् ।। ४२.९"
  },
  {
    "text": "वासुकिः कङ्कनीरश्च तक्षकः सर्पपुंगवः ।\nएलापत्रः शङ्खपालस्तथैरावतसंज्ञितः ।। ४२.१०"
  },
  {
    "text": "धनंजयो महापद्मस्तथा कर्कोटको द्विजाः ।\nकम्बलाश्वतरश्चैव वहन्त्येनं यथाक्रमम् ।। ४२.११"
  },
  {
    "text": "तुम्बुरुर्नारदो हाहा हूहूर्विश्वावसुस्तथा ।\nउग्रसेनोऽथ सुरूचिरर्वावसुरथापरः ।। ४२.१२"
  },
  {
    "text": "चित्रसेनस्तथोर्णायुर्धृतराष्ट्रो द्विजोत्तमाः ।\nसूर्यवर्चा द्वादशैते गन्धर्वा गायतां वराः ।४२.१३"
  },
  {
    "text": "गायन्ति विविधैर्गानैर्भानुं षड्‌जादिभिः क्रमात् ।\nऋतुस्थलाप्सरोवर्या तथान्या पुञ्जिकस्थला ।४२.१४"
  },
  {
    "text": "मेनका सहजन्या च प्रम्लोचा च द्विजोत्तमाः ।\nअनुम्लोचा घृतीची च विश्वाची चोर्वशी तथा ।४२.१५"
  },
  {
    "text": "अन्या च पूर्वचित्तिः स्याद्रम्भा चैव तिलोत्तमा ।\nताण्डवैर्विविधैरेनं वसन्तादिषु वै क्रमात् ।४२.१६"
  },
  {
    "text": "तोषयन्ति महादेवं भानुमात्मानमव्ययम् ।\nएवं देवा वसन्त्यर्के द्वौ द्वौ मासौ क्रमेण तु ।४२.१७"
  },
  {
    "text": "सूर्यमाप्याययन्त्येते तेजसा तेजसां निधिम् ।।\nग्रथितैः स्वैर्वचोभिस्तु स्तुवन्ति मुनयो रविम् ।४२.१८"
  },
  {
    "text": "गन्धर्वाप्सरसश्चैनं नृत्यगेयैरुपासते ।\nग्रामणीयक्षभूतानि कुर्वतेऽभीषुसंग्रहम् ।४२.१९"
  },
  {
    "text": "सर्पा वहन्ति देवेशं यातुधानाः प्रयान्ति च ।\nवालखिल्या नयन्त्यस्तं परिवार्योदयाद् रविम् ।४२.२०"
  },
  {
    "text": "एते तपन्ति वर्षन्ति भान्ति वान्ति सृजन्ति च ।\nभूतानामशुभं कर्म व्यपोहन्तीह कीर्त्तिताः ।। ४२.२१"
  },
  {
    "text": "एते सहैव सूर्येण भ्रमन्ति दिवि भानुगाः ।\nविमाने च स्थितो नित्यं कामगे वातरंहसि ।। ४२.२२"
  },
  {
    "text": "वर्षन्तश्च तपन्तश्च ह्लादयन्तश्च वै प्रजाः ।\nगोपयन्तीह भूतानि सर्वाणीहायुगक्रमात्।। ४२.२३"
  },
  {
    "text": "एतेषामेव देवानां यथावीर्यं यथातपः ।\nयथायोगं यथासत्त्वं स एष तपति प्रभुः ।। ४२.२४"
  },
  {
    "text": "अहोरात्रव्यवस्थानकारणं स प्रजापतिः ।\nपितृदेवमनुष्यादीन् स सदाप्याययद्रविः ।। ४२.२५"
  },
  {
    "text": "तत्र देवो महादेवो भास्वान् साक्षान्महेश्वरः ।\nभासते वेदविदुषां नीलग्रीवः सनातनः ।। ४२.२६"
  },
  {
    "text": "स एष देवो भगवान् परमेष्ठी प्रजापतिः ।\nस्थानं तद्‌ विदुरादित्ये वेदज्ञा वेदविग्रहाः ।। ४२.२७"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे द्वाचत्वारिंशोऽध्यायः ।। ४२ ।।"
  }
]
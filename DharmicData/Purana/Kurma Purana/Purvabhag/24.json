[
  {
    "text": "सूत उवाच ।\nक्रोष्टोरेकोऽभवत् पुत्रो वज्रवानिति विश्रुतः ।\nतस्य पुत्रोऽभवतच्छान्तिः कुशिकस्तत्सुतोऽभवत् ।। २४.१"
  },
  {
    "text": "उशद्गोरभवत् पुत्रो नाम्ना चित्ररथो बली ।\nअथ चैत्ररथिर्लोके शशबिन्दुरिति स्मृतः ।। २४.२"
  },
  {
    "text": "तस्य पुत्रः पृथुयशा राजाऽभूद् धर्मतत्परः ।\nपृथुकर्मा च तत्पुत्रस्तस्मात् पृथुजयोऽभवत् ।। २४.३"
  },
  {
    "text": "पृथुकीर्तिरभूत् तस्मात् पृथुदानस्ततोऽभवत् ।\nपृथुश्रवास्तस्य पुत्रस्तस्यासीत् पृथुसत्तमः ।। २४.४"
  },
  {
    "text": "उशनास्तस्य पुत्रोऽभूच्छतेषुस्तत्सुतोऽभवत् ।\nतस्याभूद् रुक्मकवचः परावृतश्च तत्सुतः ।। २४.५"
  },
  {
    "text": "परावृतः सुतो जज्ञे यामघो लोकविश्रुतः ।\nतस्माद् विदर्भः संजज्ञे विदर्भात् क्रथकैशिकौ ।। २४.६"
  },
  {
    "text": "रोमपादस्तृतीयस्तु बभ्रुस्तस्यात्मजो नृपः ।\nधृतिस्तस्याभवत् पुत्रः संन्तस्तस्याप्यभूत् सुतः ।। २४.७"
  },
  {
    "text": "संन्तस्य पुत्रो बलवान् नाम्ना विश्वसहः स्मृतः।\nतस्य पुत्रो महावीर्यः प्रजावान् कौशिक स्मृतः।२४.८"
  },
  {
    "text": "अभूत् तस्य सुतो धीमान् सुमन्तुस्तत्सुतोऽनलः ।\nकैशिकस्य सुतश्चेदिश्चैद्यास्तस्याभवन् सुताः ।२४.९"
  },
  {
    "text": "तेषां प्रधानो द्युतिमान् वपुष्मांस्तत्सुतोऽभवत् ।। \nवपुष्मतो बृहन्मेधा श्रीदेवस्तत्सुतोऽभवत् ।।२४.१०"
  },
  {
    "text": "तस्य वीतरथो विप्रा रुद्रभक्तो महाबलः ।\nक्रथस्याप्यभवत् कुन्ती वृष्णी तस्याभवत् सुतः ।२४.११"
  },
  {
    "text": "तस्मान्नवरथो नाम बभुव सुमहाबलः।.\nकदाचिन्मृगयां यातो दृष्ट्वा राक्षसमूर्जितम् ।२४.१२"
  },
  {
    "text": "दुद्राव महातविष्टो भयेन मुनिपुंगवाः ।\nअन्वधावत संक्रुद्धो राक्षसस्तं महाबलः ।२४.१३"
  },
  {
    "text": "दुर्योधनोऽग्निसंकाशः शूलासक्तमहाकरः ।\nराजा नवरथो भीत्या नातिदूरादवस्थितम् ।२४.१४"
  },
  {
    "text": "अपश्यत् परमं स्थानं सरस्वत्या सुगोपितम् ।। \nस तद्वेगेन महता संप्राप्य मतिमान् नृपः ।२४.१५"
  },
  {
    "text": "ववन्दे शिरसा दृष्ट्वा साक्षाद् देवीं सरस्वतीम् ।\nतुष्टाव वाग्भिरिष्टाभिर्बद्धाञ्जलिरमित्रजित् ।२४.१६"
  },
  {
    "text": "पपात दण्डवद् भूमौ त्वामहं शरणं गतः ।\nनमस्यामि महादेवीं साक्षाद् देवीं सरस्वतीम् ।२४.१७"
  },
  {
    "text": "वाग्देवतामनाद्यन्तामीश्वरीं ब्रह्मचारिणीम् ।\nनमस्ये जगतां योनिं योगिनीं परमां कलाम् ।२४.१८"
  },
  {
    "text": "हिरण्यगर्भमहिषीं त्रिनेत्रां चन्द्रशेखराम् ।\nनमस्ये परमानन्दां चित्कलां ब्रह्मरूपिणीम् ।२४.१९"
  },
  {
    "text": "पाहि मां परमेशानि भीतं शरणमागतम् ।। \nएतस्मिन्नन्तरे क्रुद्धो राजानं राक्षसेश्वरः ।२४.२०"
  },
  {
    "text": "हन्तुं समागतः स्थानं यत्र देवी सरस्वती ।\nसमुद्यम्य तदा शूलं प्रवेष्टुं बलदर्पितः ।२४.२१"
  },
  {
    "text": "त्रिलोकमातुस्तत्स्थानं शशाङ्कादित्यसंन्निभम् ।।\nतदन्तरे महद्भूतं युगान्तादित्यसन्निभम् ।२४.२२"
  },
  {
    "text": "शूलेनोरसि निर्भिद्य पातयामास तं भुवि ।\nगच्छेत्याह महाराज न स्थातव्यं त्वया पुनः ।२४.२३"
  },
  {
    "text": "इदानीं निर्भयस्तूर्णं स्थानेऽस्मिन् राक्षसो हतः ।\nततः प्रणम्य हृष्टात्मा राजा नवरथः पराम् ।२४.२४"
  },
  {
    "text": "पुरीं जगाम विप्रेन्द्राः पुरंदरपुरोपमाम् ।\nस्थापयामास देवेशीं तत्र भक्तिसमन्वितः ।२४.२५"
  },
  {
    "text": "ईजे च विविधैर्यज्ञैर्होमैर्देवीं सरस्वतीम् ।। \nतस्य चासीद् दशरथः पुत्रः परमधार्मिकः ।२४.२६"
  },
  {
    "text": "देव्या भक्तो महातेजाः शकुनिस्तस्य चात्मजः ।\nतस्मात् करम्भः संभूतो देवरातोऽभवत् ततः ।२४.२७"
  },
  {
    "text": "ईजे स चाश्वमेधेन देवक्षत्रश्च तत्सुतः ।\nमधुस्तस्य तु दायादस्तस्मात् कुरुवशोऽभवत् ।२४.२८"
  },
  {
    "text": "पुत्रद्वयमभूत् तस्य सुत्रामा चानुरेव च ।\nअनोस्तु पुरुकुत्सोऽभूदंशुस्तस्य च रिक्थभाक् ।२४.२९"
  },
  {
    "text": "अथांशोःरन्धको नाम विष्णुभक्तः प्रतापवान् ।\nमहात्मा दाननिरतो धनुर्वेदविदां वरः ।। २४.३०"
  },
  {
    "text": "स नारदस्य वचनाद् वासुदेवार्चने रतः ।\nशास्त्रं प्रवर्तयामास कुण्डगोलादिभिः श्रुतम् ।। २४.३१"
  },
  {
    "text": "तस्य नाम्ना तु विख्यातं सात्त्वतं नाम शोभनम् ।\nप्रवर्तते महाशास्त्रं कुण्डादीनां हितावहम् ।। २४.३२"
  },
  {
    "text": "सात्त्वतस्तस्य पुत्रोऽभूत् सर्वशास्त्रविशारदः ।\nपुण्यश्लोको महाराजस्तेन वै तत्प्रवर्तितम् ।। २४.३३"
  },
  {
    "text": "सात्त्वतः सत्त्वसंपन्नः कौशल्यां सुषुवे सुतान् ।\nअन्धकं वै महाभोजं वृष्णिं देवावृधं नृपम् ।२४.३४"
  },
  {
    "text": "ज्येष्ठं च भजमानाख्यं धनुर्वेदविदां वरम् ।\nतेषां देवावृधो राजा चचार परमं तपः ।२४.३५"
  },
  {
    "text": "पुत्रः सर्वगुणोपेतो मम भूयादिति प्रभुः ।\nतस्य बभ्रुरिति ख्यातः पुण्यश्लोकोऽभवन्नृपः ।२४.३६"
  },
  {
    "text": "धार्मिको रूपसंपन्नस्तत्त्वज्ञानरतः सदा ।\nभजमानस्य मृञ्जय्यां भजमानाद्विजज्ञिरे ।२४.३७"
  },
  {
    "text": "तेषां प्रधानौ विख्यातौ निमिः कृकण एव च ।\nमहाभोजकुले जाता भोजा वैमातृकास्तथा ।२४.३८"
  },
  {
    "text": "वृष्णेः सुमित्रो बलवाननमित्रस्तिमिस्तथा ।\nअनमित्रादभून्निघ्नो निघ्नस्य द्वौ बभूवतुः ।२४.३९"
  },
  {
    "text": "प्रसेनस्तु महाभागः सत्राजिन्नाम चोत्तमः ।।\nअनमित्राच्छिनिर्जज्ञे कनिष्ठाद् वृष्णिनन्दनात् ।२४.४०"
  },
  {
    "text": "सत्यवान् सत्यसंपन्नः सत्यकस्तत्सुतोऽभवत् ।।\nसात्यकिर्युयुधानस्तु तस्यासङ्गोऽभवत् सुतः ।२४.४१"
  },
  {
    "text": "कुणिस्तस्य सुतो धीमांस्तस्य पुत्रो युगंधरः ।\nमाद्र्या वृष्णेः सुतो जज्ञे वृष्णेर्वै यदुनन्दनः ।२४.४२"
  },
  {
    "text": "जज्ञाते तनयौ पृश्नेः श्वफल्कश्चित्रकश्च हि ।\nश्वफल्कः काशिराजस्यसुतां भार्यामविन्दत।२४.४३।"
  },
  {
    "text": "तस्यामजनयत् पुत्रमक्रूरं नाम धार्मिकम् ।\nउपमङ्‌गुस्तथा मङ्‌गुरन्ये च बहवः सुताः ।। २४.४४"
  },
  {
    "text": "अक्रूरस्य स्मृतः पुत्रो देववानिति विश्रुतः ।\nउपदेवश्च पुण्यात्मा तयोर्विश्वप्रमाथिनौ ।। २४.४५"
  },
  {
    "text": "चित्रकस्याभवत् पुत्रः पृथुर्विपृथुरेव च ।\nअश्वग्रीवः सुबाहुश्च सुपार्श्वकगवेषणौ ।। २४.४६"
  },
  {
    "text": "अन्धकात् कास्यदुहिता लेभे च चतुरः सुतान् ।\nकुकुरं भजमानं च शमीकं बलगर्वितम्।। २४.४७"
  },
  {
    "text": "कुकुरस्य सुतो वृष्णिर्वृष्णेस्तु तनयोऽभवत् ।\nकपोतरोमा विपुलस्तस्य पुत्रो विलोमकः ।। २४.४८"
  },
  {
    "text": "तस्यासीत् तुम्बुरुसखा विद्वान् पुत्रस्तलः किल ।\nस्थीयते तस्यनाम्नातु तयोरानकदुन्दुभिः ।। २४.४९"
  },
  {
    "text": "स गोवर्धनमासाद्य तताप विपुलं तपः ।\nवरं तस्मै ददौ देवो ब्रह्मा लोकमहेश्वरः ।। २४.५०"
  },
  {
    "text": "वंशस्य चाक्षयां कीर्ति ज्ञानयोगमनुत्तमम् ।\nगुरोरप्यधिकं विप्राः कामरूपित्वमेव च ।। २४.५१"
  },
  {
    "text": "स लब्ध्वा वरमव्यग्रो वरेण्यं वृषवाहनम् ।\nपूजयामास गानेन स्थाणुं त्रिदशपूजितम् ।। २४.५२"
  },
  {
    "text": "तस्य गानरतस्याथ भगवानम्बिकापतिः ।\nकन्यारत्नं ददौ देवो दुर्लभं त्रिदशैरपि ।। २४.५३"
  },
  {
    "text": "तया स सङ्गतो राजा गानयोगमनुत्तमम् ।\nअशिक्षयदमित्रघ्नः प्रियां तां भ्रान्तलोचनाम् ।। २४.५४"
  },
  {
    "text": "तस्यामुत्पादयामास सुभुजं नाम शोभनम् ।\nरूपलावण्यसंपन्नां ह्रीमतीमपि कन्यकाम् ।। २४.५५"
  },
  {
    "text": "ततस्तं जननी पुत्रं बाल्ये वयसि शोभनम् ।\nशिक्षयामास विधिवद् गानविद्यां च कन्यकाम् ।। २४.५६"
  },
  {
    "text": "कृतोपनयनो वेदानधीत्य विधिवद् गुरोः ।\nउद्ववाहात्मजां कन्यां गन्धर्वाणां तु मानसीम् ।। २४.५७"
  },
  {
    "text": "तस्यामुत्पादयामास पञ्च पुत्राननुत्तमान् ।\nवीणावादनतत्त्वज्ञान् गानशास्त्रविशारदान् ।। २४.५८"
  },
  {
    "text": "पुत्रैः पौत्रैः सपत्नीको राजा गानविशारदः ।\nपूजयामास गानेन देवं त्रिपुरनाशनम् ।। २४.५९"
  },
  {
    "text": "ह्रीमती चापि या कन्या श्रीरिवायतलोचना ।\nसुबाहुर्नाम गन्धर्वस्तामादाय ययौ पुरीम् ।। २४.६०"
  },
  {
    "text": "तस्यामप्यभवन् पुत्रा गन्धर्वस्य सुतेजसः ।\nसुषेणधीरसुग्रीवसुभोजनरवाहनाः ।।२४.६१"
  },
  {
    "text": "अथासीदभिजित् पुत्रो वीरस्त्वानकदुन्दुभेः ।\nपुनर्वसुश्चाभिजितः संबभूवाहुकस्ततः ।। २४.६२"
  },
  {
    "text": "आहुकस्योग्रसेनश्च देवकश्च द्विजोत्तमाः ।\nदेवकस्य सुता वीरा जज्ञिरे त्रिदशोपमाः ।। २४.६३"
  },
  {
    "text": "देववानुपदेवश्च सुदेवो देवरक्षितः ।\nतेषां स्वसारः सप्तासन् वसुदेवाय ता ददौ ।। २४.६४"
  },
  {
    "text": "वृकदेवोपदेवा च तथान्या देवरक्षिता ।\nश्रीदेवा शान्तिदेवा च सहदेवा च सुव्रता ।२४.६५"
  },
  {
    "text": "देवकी चापि तासां तु वरिष्ठाऽभूत् सुमध्यमा ।\nउग्रसेनस्य पुत्रोऽभून्न्यग्रोधः कंस एव च ।२४.६६"
  },
  {
    "text": "सुभूमी राष्ट्रपालश्च तुष्टिमाञ्छङ्कुरेव च ।\nभजमानादबूत् पुत्रः प्रख्यातोऽसौ विदूरथः ।२४.६७"
  },
  {
    "text": "तस्य सूरसमस्तस्मात् प्रतिक्षत्रस्ततोऽभवत् ।\nस्वयंभोजस्ततस्तस्माद् हृदिकः शत्रुतापनः ।२४.६८"
  },
  {
    "text": "कृतवर्माऽथ तत्पुत्रो देवलस्तत्सुतः स्मृतः ।\nस शूरस्तत्सुतो धीमान् वसुदेवोऽथ तत्सुतः ।। २४.६९"
  },
  {
    "text": "वसुदेवावन्महाबाहुर्वासुदेवो जगद्गुरुः ।\nबभूव देवकीपुत्रो देवैरभ्यर्थितो हरिः ।। २४.७०"
  },
  {
    "text": "रोहिणी च महाभागा वसुदेवस्य शोभना ।\nअसूत पत्नी संकर्षं रामं ज्येष्ठं हलायुधम् ।। २४.७१"
  },
  {
    "text": "स एव परमात्माऽसौ वासुदेवो जगन्मयः ।\nहलायुधः स्वयं साक्षाच्छेषः संकर्षणः प्रभुः ।। २४.७२"
  },
  {
    "text": "भृगुशापच्छलेनैव मानयन् मानुषीं तनुम् ।\nबभूत तस्यां देवक्यां रोहिण्यामपि माधवः ।। २४.७३"
  },
  {
    "text": "उमादेहसमुद्भूता योगनिद्रा च कौशीकी ।\nनियोगाद् वासुदेवस्य यशोदातनया ह्यभूत् ।। २४.७४"
  },
  {
    "text": "ये चान्ये वसुदेवस्य वासुदेवाग्रजाः सुताः ।\nप्रागेव कंसस्तान् सर्वान् जघान मुनिपुंगवाः ।। २४.७५"
  },
  {
    "text": "सुषेणश्च तथोदायी भद्रसेनो महाबलः ।\nऋजुदासो भद्रदासः कीर्तिमानपि पूर्वजः ।। २४.७६"
  },
  {
    "text": "हतेष्वेतेषु सर्वेषु रोहिणी वसुदेवतः ।\nअसूत रामं लोकेशं बलभद्रं हलायुधम् ।। २४.७७"
  },
  {
    "text": "जातेऽथ रामे देवानामादिमात्मानमच्युतम् ।\nअसूत देवकी कृष्णं श्रीवत्साङ्कितवक्षसम् ।। २४.७८"
  },
  {
    "text": "रेवती नाम रामस्य भार्यासीत् सुगुणान्विता ।\nतस्यामुत्पादयामास पुत्रौ द्वौ निशितोल्मुकौ ।। २४.७९"
  },
  {
    "text": "षोडशस्त्रीसहस्त्राणि कृष्णस्याक्लिष्टकर्मणः ।\nबभूवुरात्मजास्तासु शतशोऽथ सहस्त्रशः ।। २४.८०"
  },
  {
    "text": "चारुदेष्णः सुचारुश्च चारुवेषो यशोधरः ।\nचारुश्रवाश्चारुयशाः प्रद्युम्नः शंख एव च ।। २४.८१"
  },
  {
    "text": "रुक्मिण्यां वासुदेवस्य महाबलपराक्रमाः ।\nविशिष्टाः सर्वपुत्राणां संबभूवुरिमे सुताः ।। २४.८२"
  },
  {
    "text": "तान् दृष्ट्वा तनयान् वीरान् रौक्मिणेयाञ्जनार्दनात् ।\nजाम्बवत्यब्रवीत् कृष्णं भार्या तस्य शुचिस्मिता ।। २४.८३"
  },
  {
    "text": "मम त्वं पुण्डरीकाक्ष विशिष्टं गुणवत्तमम् ।\nसुरेशसदृशं पुत्रं देहि दानवसूदन ।। २४.८४"
  },
  {
    "text": "जाम्बवत्या वचः श्रुत्वा जगन्नाथः स्वयं हरिः ।\nसमारेभे तपः कर्त्तुं तपोनिधिररिंदमः ।। २४.८५"
  },
  {
    "text": "तच्छृणुध्वं मुनिश्रेष्ठा यथाऽसौ देवकीसुतः ।\nदृष्ट्वा लेभे सुतं रुद्रं तप्त्वा तीव्रं महत् तपः ।। २४.८६"
  },
  {
    "text": "इति श्रीकूर्मपुराणे षट्साहस्त्र्यां संहितायां पूर्वविभागे चतुर्विंशोऽध्यायः।।"
  }
]
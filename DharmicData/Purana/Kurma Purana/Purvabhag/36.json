[
  {
    "text": "ऋषय ऊचुः ।\nमाहात्म्यमविमुक्तस्य यथावत् तदुदीरितम् ।\nइदानीं तु प्रयागस्य माहात्म्यं ब्रूहि सुव्रत ॥ ३६.१\nयानि तीर्थानि तत्रैव विश्रुतानि महान्ति वै ।\nइदानीं कथयास्माकं सूत सर्वार्थविद् भवान् ॥ ३६.२\nसूत उवाच ।\nश्रृणुध्वमृषयः सर्वे विस्तरेण ब्रवीमि वः ।\nप्रयागस्य च माहात्म्यं यत्र देवः पितामहः ॥ ३६.३\nमार्कण्डेयेन कथितं कौन्तेयाय महात्मने ।\nयथा युधिष्ठिरायैतत् तद्वक्ष्ये भवतामहम् ॥ ३६.४\nनिहत्य कौरवान् सर्वान् भ्रातृभिः सह पार्थिवः ।\nशोकेन महाताविष्टा मुमोह स युधिष्ठिरः ॥ ३६.५\nअचिरेणाथ कालेन मार्कण्डेयो महातपाः ।\nसंप्राप्तो हास्तिनपुरं राजद्वारे स तिष्ठति ॥ ३६.६\nद्वारपालोऽपि तं दृष्ट्वा राज्ञः कथितवान् द्रुतम् ।\nमार्कण्डेयो द्रष्टुमिच्छंस्त्वामास्ते द्वार्यसौ मुनिः ॥ ३६.७\nत्वरितो धर्मपुत्रस्तु द्वारमेत्याह तत्परम् ।\nद्वारमभ्यागतस्येह स्वागतं ते महामुने ॥ ३६.८\nअद्य मे सफलं जन्म अद्य मे तारितं कुलम् ।\nअद्य मे पितरस्तुष्टास्त्वयि तुष्टे महामुने ॥ ३६.९\nसिंहासनमुपस्थाप्य पादशौचार्चनादिभिः ।\nयुधिष्ठिरो महात्मेति पूजयामास तं मुनिम् ॥ ३४.१०\nमार्कण्डेयस्ततस्तुष्टः प्रोवाच स युधिष्ठिरम् ।\nकिमर्थं मुह्यसे विद्वन् सर्वं ज्ञात्वाऽहमागतः ॥ ३४.११\nततो युधिष्ठिरो राजा प्रणम्याह महामुनिम् ।\nकथय त्वं समासेन येन मुच्येत किल्बिषैः ॥ ३४.१२\nनिहता वहवो युद्धे पुंसो निरपराधिनः ।\nअस्माभिः कौरवैः सार्द्धं प्रसङ्गान्मुनिपुंगव ॥ ३४.१३\nयेन हिंसासमुद्‌भूताज्जन्मान्तरकृतादपि ।\nमुच्यते पातकादस्मात् तद् भवान् वक्तुमर्हति ॥ ३४.१४\nमार्कण्डेय उवाच ।\nश्रृणु राजन् महाभाग यन्मां पृच्छसि भारत् ।\nप्रयागगमनं श्रेष्ठं नराणां पापनाशनम् ॥ ३४.१५\nतत्र देवो महादेवो रुद्रो रुद्रोवात्सीन्नरेश्वर ।\nसमास्ते भगवान् ब्रह्मा स्वयंभूरपि दैवतैः ॥ ३४.१६\nयुधिष्ठिर उवाच ।\nभगवञ्च्छ्रोतुमिच्छामि प्रयागगमने फलम् ।\nमृतानां का गतिस्तत्र स्नातानामपि किं फलम् ॥ ३४.१७\nये वसन्ति प्रयागे तु ब्रूहि तेषां तु किं फलम् ।\nभवता विदितं ह्येतत् तन्मे ब्रूहि नमोऽस्तु ते ॥ ३४.१८\nमार्कण्डेय उवाच ।\nकथयिष्यामि ते वत्स या चेष्टा यच्च तत्फलम् ।\nपुरा महर्षिभिः सम्यक् कथ्यमानं मया श्रुतम् ॥ ३४.१९\nएतत् प्रजापतेः क्षेत्रं त्रिषु लोकेषु विश्रुतम् ।\nअत्र स्नात्वा दिवं यान्ति ये मृतास्तेऽपुनर्भवाः ॥ ३४.२०\nतत्र ब्रह्मादयो देवा रक्षां कुर्वन्ति संगताः ।\nबहून्यन्यानि तीर्थानि सर्वपापापहानि तु ॥ ३४.२१\nकथितुं नेह शक्नोमि बहुवर्षशतैरपि ।\nसंक्षेपेण प्रवक्ष्यामि प्रयागस्येह कीर्तनम् ॥ ३४.२२\nषष्टिर्धनुः सहस्राणि यानि रक्षन्ति जाह्नवीम् ।\nयमुनां रक्षति सदा सविता सप्तवाहनः ॥ ३४.२३\nप्रयागे तु विशेषेण स्वयं वसति वासवः ।\nमण्डलं रक्षति हरिः सर्वदेवैश्च सम्मितम् ॥ ३४.२४\nन्यग्रोधं रक्षते नित्यं शूलपाणिर्महेश्वरः ।\nस्थानं रक्षन्ति वै देवाः सर्वपापहरं शुभम् ॥ ३४.२५\nस्वकर्मणावृतो लोको नैव गच्छति तत्पदम् ।\nस्वल्पं स्वल्पतरं पापं यदा तस्य नराधिप ।३६.२६\nप्रयागं स्मरमाणस्य सर्वमायाति संक्षयम् ॥\nदर्शनात् तस्य तीर्थस्य नाम संकीर्तनादपि ।३६.२७\nमृत्तिकालम्भनाद् वापि नरः पापात् प्रमुच्यते ॥\nपञ्च कुण्डानि राजेन्द्र येषां मध्ये तु जाह्नवी ।३६.२८\nप्रयागं विशतः पुंसः पापं नश्यति तत्क्षणात् ।\nयोजनानां सहस्रेषु गङ्‌गां यः स्मरते नरः ।३६.२९\nअपि दुष्कृतकर्माऽसौ लभते परमां गतिम् ।\nकीर्त्तनान्मुच्यते पापाद् दृष्ट्वा भद्राणि पश्यति ।३६.३०\nतथोपस्पृश्य राजेन्द्र स्वर्गलोके महीयते ।\nव्याधितो यदि वा दीनः क्रूद्धो वाऽपि भवेन्नरः ।३६.३१\nपितॄणां तारकञ्चैव सर्वपापप्रणाशनम्।\nयैः प्रयागे कृतो वासः उत्तीर्णो भवसागरः॥३६.३२\nगङ्‌गायमुनमासाद्य त्यजेत् प्राणान् प्रयत्नतः ।\nईप्सिताँल्लभते कामान्वदन्ति मुनिपुङ्गवाः.।३६.३३\nदीप्तकाञ्चनवर्णाभैर्विमानैर्भानुवर्णिभिः ।\nसर्वरत्नमयैर्दिव्यैर्नानाध्वजसमाकुलैः ।३६.३४\nवराङ्गनासमाकीर्णैर्मोदते शुभलक्षणः ।\nगीतवादित्रनिर्घोषैः प्रसुप्तः प्रतिबुध्यते ।३६.३५\nयावन्न स्मरते जन्म तापत् स्वर्गे महीयते ।\nतस्मात् स्वर्गात् परिभ्रष्टः क्षीणकर्मा नरोत्तम ।३६.३६\nहिरण्यरत्नसंपूर्णे समृद्धे जायते कुले ।\nतदेव स्मरते तीर्थं स्मरणात् तत्र गच्छति ।३६.३७\nदेश वा यदि वाऽरण्ये विदेशे यदि वा गृहे ।\nप्रयागं स्मरमाणस्तु यस्तु प्राणान् परित्यजेत् ।३६.३८\nब्रह्मलोकमवाप्नोति वदन्ति मुनिपुंगवाः ।\nसर्वकामफला वृक्षा मही यत्र हिरण्मयी ।३६.३९\nऋषयो मुनयः सिद्धास्तत्र लोके स गच्छति ।\nस्त्रीसहस्राकुले रम्ये मन्दाकिन्यास्तटे शुभे ।३६.४०\nमोदते मुनिभिः सार्द्धं स्वकृतेनेह कर्मणा ।\nसिद्धचारणगन्धर्वैः पूज्यते दिवि दैवतैः ।३६.४१\nततः स्वर्गात् परिभ्रष्टो जम्बुद्वीपपतिर्भवेत् ।\nततः शुभानि कर्माणि चिन्तयानः पुनः पुनः ।३६.४२\nगुणवान् वृत्तसंपन्नो भवतीह न संशयः ।\nकर्मणा मनसा वाचा सत्यधर्मप्रतिष्ठितः ॥ ३६.४३\nगङ्‌गायमुनयोर्मध्ये यस्तु ग्रामं प्रतीच्छति ।\nसुवर्णमथ मुक्तां वा तथैवान्यत् प्रतिग्रहम् ॥ ३६.४४\nस्वकार्ये पितृकार्ये वा देवताभ्यर्चनेऽपि वा ।\nनिष्फलं तस्य तत् तीर्थं यावत् तत्फलमश्नुते ॥ ३६.४५\nअतस्तीर्थे न गृह्णीयात् पुण्येष्वायतनेषु च ।\nनिमित्तेषु च सर्वेषु अप्रमत्तो द्विजो भवेत् ॥ ३६.४६\nकपिलां पाटलां धेनुं यस्तु कृष्णां प्रयच्छति ।\nस्वर्णश्रृङ्‌गीं रौप्यखुरां चैलकर्णीं पयस्विनीम् ॥ ३६.४७\nतस्य यावन्ति लोमानि सन्ति गात्रेषु सत्तम ।\nतावद् वर्षसहस्त्राणि रुद्रलोके महीयते ॥ ३६.४८"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे षट्त्रिंशोऽध्यायः ॥"
  }
]
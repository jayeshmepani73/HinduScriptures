[
  {
    "text": "सूत उवाच ।\nउषित्वा तत्र भगवान् कपर्दीशान्तिके पुनः ।\nययौ द्रष्टुं मध्यमेशं बहुवर्षगणान् प्रभुः ।। ३४.१"
  },
  {
    "text": "तत्र मन्दाकिनीं पुण्यामृषिसङ्‌गनिषेविताम् ।\nनदीं विमलपानीयां दृष्ट्वा हृष्टोऽभवन्मुनिः ।। ३४.१"
  },
  {
    "text": "स तामन्वीक्ष्य मुनिभिः सह द्वैपायनः प्रभुः ।\nचकार भावपूतात्मा स्नानं स्नानविधानवित् ।। ३४.२"
  },
  {
    "text": "संतर्प्य विधिवद् देवानृषीन् पितृगणांस्तथा ।\nपूजयामास लोकादिं पुष्पैर्नानाविधैर्भवम् ।। ३४.३"
  },
  {
    "text": "प्रविश्य शिष्यप्रवरैः सार्द्धं सत्यवतीसुतः ।\nमध्यमेश्वरमीशानमर्चयामास शूलिनम् ।। ३४.४"
  },
  {
    "text": "ततः पाशुपताः शान्ता भस्मोद्धूलितविग्रहाः ।\nद्रष्टुं समागता रुद्रं मध्यमेश्वरमीश्वरम् ।। ३४.५"
  },
  {
    "text": "ओंकारासक्तमनसो वेदाध्ययनतत्पराः ।\nजटिला मुण्डिताश्चापि शुक्लयज्ञोपवीतिनः ।। ३४.६"
  },
  {
    "text": "कौपीनवसनाः केचिदपरे चाप्यवाससः ।\nब्रह्मचर्यरताः शान्ता वेदान्तज्ञानतत्पराः ।। ३४.७"
  },
  {
    "text": "दृष्ट्वा द्वैपायनं विप्राः शिष्यैः परिवृतं मुनिम् ।\nपूजयित्वा यथान्यायमिदं वचनमब्रुवन् ।। ३४.८"
  },
  {
    "text": "को भवान् कुत आयातः सह शिष्यैर्महामुने ।\nप्रोचुः पैलादयः शिष्यास्तानृषीन् ब्रह्मभावितान् ।। ३४.९"
  },
  {
    "text": "अयं सत्यवतीसूनुः कृष्णद्वैपायनो मुनिः ।\nव्यासः स्वयं हृषीकेशो येन वेदाः पृथक् कृताः ।। ३४.१०"
  },
  {
    "text": "यस्य देवो महादेवः साक्षद्देव पिनाकधृक् ।\nअंशांशेनाभवत् पुत्रो नाम्ना शुक इति प्रभुः ।। ३४.११"
  },
  {
    "text": "यो स साक्षान्महादेवं सर्वभावेन शंकरम् ।\nप्रपन्नः परया भक्त्या यस्य तज्ज्ञानमैश्वरम् ।। ३४.१२"
  },
  {
    "text": "ततः पाशुपताः सर्वे हृष्टसर्वतनूरुहाः ।\nनेमुरव्यग्रमनसः प्रोचुः सत्यवतीसुतम् ।। ३४.१३"
  },
  {
    "text": "भगवन् भवता ज्ञातं विज्ञानं परमेष्ठिनः ।\nप्रिसादाद् देवदेवस्य यत् तन्माहेश्वरं परम् ।। ३४.१४"
  },
  {
    "text": "तद्वदास्माकमव्यक्तं रहस्यं गुह्यमुत्तमम् ।\nक्षिप्रं पश्येम तं देवं श्रुत्वा भगवतो मुखात् ।। ३४.१५"
  },
  {
    "text": "विसर्जयित्वा ताञ्छिष्यान् सुमन्तुप्रमुखांस्तदा ।\nप्रोवाच तत्परं ज्ञानं योगिभ्यो योगवित्तमः ।। ३४.१६"
  },
  {
    "text": "तत्क्षणादेव विमलं संभूतं ज्योतिरुत्तमम् ।\nलीनास्तत्रैव ते विप्राः क्षणादन्तरधीयत ।। ३४.१७"
  },
  {
    "text": "ततः शिष्यान् समाहूय भगवान् ब्रह्मवित्तमः ।\nप्रोवाच मध्यमेशस्य माहात्म्यं पैलपूर्वकान् ।। ३४.१८"
  },
  {
    "text": "अस्मिन् स्थाने स्वयं देवो देव्या सह महेश्वरः ।\nरमते भगवान् नित्यं रुद्रैश्च परिवारितः ।। ३४.१९"
  },
  {
    "text": "अत्र पूर्वं हृषीकेशो विश्वात्मा देवकीसुतः ।\nउवास वत्सरं कृष्णः सदा पाशुपतैर्वृतः ।। ३४.२०"
  },
  {
    "text": "भस्मोद्धूलितसर्वाङ्गो रुद्राध्ययनतत्परः ।\nआराधयन् हरिः शंभुं कृत्वा पाशुपतं व्रतम् ।। ३४.२१"
  },
  {
    "text": "तस्य ते बहवः शिष्या ब्रह्मचर्यपरायणाः ।\nलब्ध्वा तद्वचनाज्ज्ञानं दृष्टवन्तो महेश्वरम् ।। ३४.२२"
  },
  {
    "text": "तस्य देवो महादेवः प्रत्यक्षं नीललोहितः ।\nददौ कृष्णस्य भगवान् वरदो वरमुत्तमम् ।। ३४.२३"
  },
  {
    "text": "येऽर्चयिष्यन्ति गोविन्दं मद्भक्ता विधिपूर्वकम् ।\nतेषां तदैश्वरं ज्ञानमुत्पत्स्यति जगन्मय ।। ३४.२४"
  },
  {
    "text": "नमस्कार्योऽर्चितव्यश्च ध्यातव्यो मत्परैर्जनैः ।\nभविष्यसि न संदेहो मत्प्रसादाद् द्विजातिभिः ।। ३४.२५"
  },
  {
    "text": "येऽत्र द्रक्ष्यन्ति देवेशं स्नात्वा रुद्रं पिनाकिनम् ।\nब्रह्महत्यादिकं पापं तेषामाशु विनश्यति ।। ३४.२६"
  },
  {
    "text": "प्राणांस्त्यजन्ति ये मर्त्याः पापकर्मरता अपि ।\nते यान्ति परमं स्थानं नात्र कार्या विचारणा ।। ३४.२७"
  },
  {
    "text": "धन्यास्तु खलु ते विप्रा मन्दाकिन्यां कृतोदकाः ।\nअर्चयन्ति महादेवं मध्यमेश्वरमुत्तमम् ।। ३४.२८"
  },
  {
    "text": "स्नानं दानं तपः श्राद्धं पिण्डनिर्वपणं त्विह ।\nएकैकशः कृतं विप्राः पुनात्यासप्तमं कुलम् ।। ३४.२९"
  },
  {
    "text": "संनिहत्यामुपस्पृश्य राहुग्रस्ते दिवाकरे ।\nयत् फलं लभते मर्त्यस्तस्माद् दशगुणं त्विह ।। ३४.३०"
  },
  {
    "text": "एवमुक्त्वा महायोगी मध्यमेशान्ति के प्रभुः ।\nउवास सुचिरं कालं पूजयन् वै महेश्वरम् ।। ३४.३१"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे चतुस्त्रिंशोऽध्यायः ।।"
  }
]
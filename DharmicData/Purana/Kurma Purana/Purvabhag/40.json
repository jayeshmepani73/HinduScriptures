[
  {
    "text": "श्रीकूर्म उवाच\nएवमुक्तास्तु मुनयो नैमिषीया महामतिम् ।\nपप्रच्छुरुत्तरं सूतं पृथिव्यादिविनिर्णयम् ।। ४०.१"
  },
  {
    "text": "ऋषय ऊचुः\nकथितो भवता सूत सर्गः स्वयंभुवः शुभः ।\nइदानीं श्रोतुमिच्छामस्त्रिलोकस्यास्य मण्डलम् ।। ४०.२"
  },
  {
    "text": "यावन्तः सागरा द्वीपास्तथा वर्षाणि पर्वताः ।\nवनानि सरितः सूर्यग्रहाणां स्थितिरेव च ।। ४०.३"
  },
  {
    "text": "यदाधारमिदं कृत्स्नं येषां पृथ्वी पुरा त्वियम् ।\nनृपाणां तत्समासेन सूत वक्तुमिहार्हसि ।। ४०.४"
  },
  {
    "text": "सूत उवाच\nवक्ष्ये देवादिदेवाय विष्णवे प्रभविष्णवे ।\nनमस्कृत्याप्रमेयाय यदुक्तं तेन धीमता ।। ४०.५"
  },
  {
    "text": "स्वायंभुवस्य तु मनोः प्रागुक्तो यः प्रियव्रतः ।\nपुत्रस्तस्याभवन् पुत्राः प्रजापतिसमा दश ।। ४०.६"
  },
  {
    "text": "अग्नीध्रश्चाग्निबाहुश्च वपुष्मान् द्युतिमांस्तथा ।\nमेधा मेधातिथिर्हव्यः सवनः पुत्र एव च ।। ४०.७"
  },
  {
    "text": "ज्योतिष्मान् दशमस्तेषां महाबलपराक्रमः ।\nधार्मिको दाननिरतः सर्वभूतानुकम्पकः ।। ४०.८"
  },
  {
    "text": "मेधाग्निबाहुपुत्रास्तु त्रयो योगपरायणाः ।\nजातिस्मरा महाभागा न राज्ये दधिरे मतिम् ।। ४०.९"
  },
  {
    "text": "प्रियव्रतोऽभ्यषिञ्चद् वै सप्तद्वीपेषु सप्त तान् ।\nजम्बुद्वीपेश्वरं पुत्रमग्नीध्रमकरोन्नृपः ।। ४०.१०"
  },
  {
    "text": "प्लक्ष्द्वीपेश्वरश्चैव तेन मेधातिथिः कृतः ।\nशाल्मलीशं वपुष्मन्तं नरेन्द्रमभिषिक्तवान् ।। ४०.११"
  },
  {
    "text": "ज्योतिष्मन्तं कुशद्वीपे राजानं कृतवान् प्रभुः ।\nद्युतिमन्तं च राजानं क्रौञ्चद्वीपे समादिशत् ।। ४०.१२"
  },
  {
    "text": "शाकद्वीपेश्वरं चापि हव्यं चक्रे प्रियव्रतः ।\nपुष्कराधिपतिं चक्रे सवनं च प्रजापतिः ।। ४०.१३"
  },
  {
    "text": "पुष्करेश्वरतश्चापि महावीतः सुतोऽभवत् ।\nधातिकिश्चैव द्वावेतौ पुत्रौ पुत्रवतां वरौ ।। ४०.१४"
  },
  {
    "text": "महावीतं स्मृतं वर्षं तस्य स्यात्तु महात्मनः ।\nनाम्ना वैधातकेश्चापि धातकीखण्डमुच्यते ।। ४०.१५"
  },
  {
    "text": "शाकद्वीपेश्वरस्याथ हव्यस्याप्यभवन् सुताः ।\nजलदश्च कुमारश्च सुकुमारो मणीचकः ।४०.१६"
  },
  {
    "text": "कुशोत्तरोऽथ मोदाकिः सप्तमः स्यान्महाद्रुमः ।\nजलदं जलदस्याथ वर्षं प्रथममुच्यते।४०.१७"
  },
  {
    "text": "कुमारस्य तु कौमारं तृतीयं सुकुमारकम् ।\nमणीचकं चतुर्थं तु पञ्चमं कुसुमोत्तरम् ।४०.१८"
  },
  {
    "text": "मोदाकं षष्ठमित्युक्तं सप्तमं तु महाद्रुमम् ।\nक्रौञ्चद्वीपेश्वरस्यापि सुता द्युतिमतोऽभवन् ।४०.१९"
  },
  {
    "text": "कुशलः प्रथमस्तेषां द्वितीयस्तु मनोहरः ।\nउष्णस्तृतीयः संप्रोक्तश्चतुर्थः प्रवरः स्मृतः ।४०.२०"
  },
  {
    "text": "अन्धकारो मुनिश्चैव दुन्दुभिश्चेति सप्तमः ।\nतेषां स्वनामभिर्देशाः क्रौञ्चद्वीपाश्रयाः शुभाः ।। ४०.२१"
  },
  {
    "text": "ज्योतिष्मतः कुशद्वीपे सप्तैवासन् महौजसः ।\nउद्‌भेदो वेणुमांश्चैवाश्वरथो लम्बनो धृतिः ।४०.२२"
  },
  {
    "text": "षष्ठः प्रभाकारश्चापि सप्तमः कपिलः स्मृतः ।\nस्वनामचिह्निता यत्र तथा वर्षाणि सुव्रताः ।४०.२३"
  },
  {
    "text": "ज्ञेयानि च तथान्येषु द्वीपेष्वेवं न यो मतः ।\nशाल्मलिद्वीपनाथस्य सुताश्चासन् वपुष्मतः ।४०.२४"
  },
  {
    "text": "श्वेतश्च हरितश्चैव जीमूतो रोहितस्तथा ।\nवैद्युतौ मानसश्चैव सप्तमः सुप्रभो मतः ।। ४०.२५"
  },
  {
    "text": "प्लक्षद्वीपेश्वरस्यापि सप्त मेधातिथेः सुताः ।\nज्येष्ठः शान्तमयस्तेषां शिशिरस्तु सुखोदयः।४०.२६"
  },
  {
    "text": "आनन्दश्च शिवश्चैव क्षेमकश्च ध्रुवस्तथा ।\nप्लक्षद्वीपादिषु ज्ञेयाः शाकद्वीपान्तिकेषु च ।४०.२७"
  },
  {
    "text": "वर्णाश्रमविभागेन स्वधर्मो मुक्तये द्विजाः ।\nजम्बुद्वीपेश्वरस्यापि पुत्रास्त्वासन् महाबलाः ।४०.२८"
  },
  {
    "text": "अग्नीध्रस्य द्विजश्रेष्ठास्तन्नामानि निबोधत ।\nनाभिः किंपुरुषश्चैव तथा हरिरिलावृतः ।४०.२९"
  },
  {
    "text": "रम्यो हिरण्वांश्च कुरुर्भद्राश्वः केतुमालकः ।\nजम्बुद्वीपेश्वरो राजा स चाग्नीध्रो महामतिः ।४०.३०"
  },
  {
    "text": "विभज्य नवधा तेभ्यो यथान्यायं ददौ पुनः ।\nनाभेस्तु दक्षिणं वर्षं हिमाह्वं प्रददौ पिता ।४०.३१"
  },
  {
    "text": "हेमकूटं ततो वर्षं ददौ किंपुरुषाय सः ।\nतृतीयं नैषधं वर्षं हरये दत्तवान् पिता ।४०.३२"
  },
  {
    "text": "इलावृताय प्रददौ मेरुमध्यमिलावृतम् ।\nनीलाचलाश्रृतं वर्षं रम्याय प्रददौ पिता ।४०.३३"
  },
  {
    "text": "श्वेतं यदुत्तरं वर्षं पित्रा दत्तं हिरण्वते ।\nयदुत्तरं श्रृङ्गवतो वर्षं तत् कुरुवे ददौ ।४०.३४"
  },
  {
    "text": "मेरोः पूर्वेण यद् वर्षं भद्राश्वाय न्यवेदयत् ।\nगन्धमादनवर्षं तु केतुमालाय दत्तवान् ।। ४०.३५"
  },
  {
    "text": "वर्षेष्वेतेषु तान् पुत्रानभिषिच्य नराधिपः ।\nसंसारकष्टतां ज्ञात्वा तपस्तेपे वनं गतः ।। ४०.३६"
  },
  {
    "text": "हिमाह्वयं तु यस्यैतन्नाभेरासीन्महात्मनः ।\nतस्यर्षभोऽभवत् पुत्रो मरुदेव्यां महाद्युतिः ।। ४०.३७"
  },
  {
    "text": "ऋषभाद् भरतो जज्ञे वीरः पुत्रशताग्रजः ।\nसोऽभिषिच्यर्षभः पुत्रं भरतं पृथिवीपतिः ।४०.३८"
  },
  {
    "text": "वानप्रस्थाश्रमं गत्वा तपस्तेपे यथाविधि ।\nतपसा कर्षितोऽत्यर्थं कृशो धमनिसन्ततः ।४०.३९"
  },
  {
    "text": "ज्ञानयोगरतो भूत्वा महापाशुपतोऽभवत् ।\nसुमतिर्भरतस्याभूत् पुत्रः परमधार्मिकः ।४०.४०"
  },
  {
    "text": "सुमतेस्तैजसस्तस्मादिन्द्रिद्युम्नो महाद्युतिः ।\nपरमेष्ठी सुतस्तस्मात् प्रतीहारस्तदन्वयः ।४०.४१"
  },
  {
    "text": "प्रतिहर्त्तेति विख्यात उत्पन्नस्तस्य चात्मजः ।\nभवस्तस्मादथोद्‌गीथः प्रस्तावस्तत्सुतोऽभवत् ।४०.४२"
  },
  {
    "text": "पृथुस्ततस्ततो नक्तो नक्तस्यापि गयः स्मृतः ।\nनरो गयस्य तनयस्तस्य पुत्रो विराडभूत् ।४०.४३"
  },
  {
    "text": "तस्य पुत्रो महावीर्यो धीमांस्तस्मादजायत ।\nधीमतोऽपि ततश्चाभूद् शौचनस्तत्सुतोऽभवत् ।४०.४४"
  },
  {
    "text": "त्वष्टा त्वष्टुश्च विरजो रजस्तस्मादभूत् सुतः ।\nशतजिद् रथजित्तस्य जज्ञे पुत्रशतं द्विजाः ।४०.४५"
  },
  {
    "text": "तेषां प्रधानो बलवान् विश्वज्योतिरिति स्मृतः ।\nआराध्य देवं ब्रह्माणं क्षेमकं नाम पार्थिवम् ।४०.४६"
  },
  {
    "text": "असूत पुत्रं धर्मज्ञं महाबाहुमरिंदमम्‌ ।\nएते पुरस्ताद् राजानो महासत्त्वा महौजसः ।४०.४७"
  },
  {
    "text": "एषां वंशप्रसूतैश्च भुक्तेयं पृथिवी पुरा ।। ४०.४८"
  },
  {
    "text": "इति श्रीकूर्मपुराणे षट्‌साहस्त्र्यां संहितायां पूर्वविभागे चत्वारिंशोऽध्यायः ।। ४०।।"
  }
]
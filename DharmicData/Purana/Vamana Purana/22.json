[
  {
    "text": "देवदेव उवाच\nतस्यां तपत्यां नरसत्तमेन जातः सुतः पार्थिवलक्षणस्तु।\nस जातकर्मादिभिरेव संस्कृतो विवर्द्धताज्येन हुतो यथाऽग्निः।। २२.१\nकृतोऽस्य चूडाकरणश्च देवा विप्रेण मित्रावरुणात्मजेन।\nनवाब्दिकस्य व्रतबन्धनं च वेदे च शास्त्रे विधिपारगोऽभूत्।। २२.२\nततश्चतुःषड्भिरपीह वर्षैः सर्वज्ञतामभ्यगमत् ततोऽसौ।\nख्यातः पृथिव्यां पुरुषोत्तमोऽसौ नाम्ना कुरुः संवरणस्य पुत्रः।। २२.३\nततो नरपतिर्दृष्ट्वा धार्मिकं तनयं शुभम्।\nदारक्रियार्थमकरोद् यत्नं शुभकुले ततः।। २२.४\nसौदामिनीं सुदाम्नस्तु सुतां रूपाधिकां नृपः।\nकुरोरर्थाय वृतवान् स प्रादात् कुरवेऽपि ताम्।। २२.५\nस तां नृपसुतां लब्ध्वा धर्मार्थावविरोधयन्।\nरेमे तन्व्या सह तया पौलोम्या मघवानिव।। २२.६\nततो नरपतिः पुत्रं राज्यभारक्षमं बली।\nविदित्वा यौवराज्याय विधानेनाभ्यषेचयत्।। २२.७\nततो राज्येऽभिषिक्तस्तु कुरुः पित्रा निजे पदे।\nपालयामास स महीं पुत्रवच्च स्वयं प्रजाः।। २२.८\nस एव क्षेत्रपालोऽभूत् पशुपालः स एव हि।\nस सर्वपालकश्चासीत् प्रजापालो महाबलः।। २२.९\nततोऽस्य बुद्धिरुत्पन्ना कीर्तिर्लोके गरीयसी।\nयावत्कीर्तिः सुसंस्था हि तावद्वासः सुरैः सह।। २२.१०\nस त्वेवं नृपतिश्रेष्ठो याथातथ्यमवेक्ष्य च।\nविचचार महीं सर्वां कीर्त्यर्थं तु नराधिपः।। २२.११\nततो द्वैतवनं नाम पुण्यं लोकेश्वरो बली।।\nतदासाद्य सुसंतुष्टो विवेशाभ्यान्तरं ततः।। २२.१२\nतत्र देवीं ददर्शाथ पुण्यां पापविमोचनीम्।\nप्लक्षजां ब्रह्मणः पुत्रीं हरिजिह्वां सरस्वतीम्।। २२.१३\nसुदर्शनस्य जननीं ह्रदं कृत्वा सुविस्तरम्।\nस्थितां भगवतीं कूले तीर्थकोटिभिराप्लुताम्।। २२.१४\nतस्यास्तज्जलमीक्ष्यैव स्नात्वा प्रीतोऽभवन्नृपः।\nसमाजगाम च पुनः ब्रह्मणो वेदिमुत्तराम्।। २२.१५\nसमन्तपञ्चकं नाम धर्मस्थानमनुत्तमम्।\nआसमन्ताद् योजनानि पञ्च पञ्च च सर्वतः।। २२.१६\nदेवा ऊचुः\nकियन्त्यो वेदयः सन्ति ब्रह्मणः पुरुषोत्तम।\nयेनोत्तरतया वेदिर्गदिता सर्वपञ्चका।। २२.१७\nदेवदेव उवाच\nवेदयो लोकनाथस्य पञ्च धर्मस्य सेतवः।\nयासु यष्टं सुरेशेन लोकनाथेन शंभुना।। २२.१८\nप्रयागो मध्यमा वेदिः पूर्वा वेदिर्गयाशिरः।\nविरजा दक्षिणा वेदिरनन्तफलदायिनी।। २२.१९\nप्रतीची पुष्करा वेदिस्त्रिभिः कुण्डैरलंकृता।\nसमन्तपञ्चका चोक्ता वेदिरेवोत्तराऽव्यया।। २२.२०\nतममन्यत राजर्षिरिदं क्षेत्रं महाफलम्।\nकरिष्यामि कृषिष्यामि सर्वान् कामान् यथेप्सितान्।। २२.२१\nइति संचिन्त्य मनसा त्यक्त्वा स्यन्दनमुत्तमम्।\nचक्रे कीर्त्यर्थमतुलं संस्थानं पार्थिवर्षभः।। २२.२२\nकृत्वा सीरं स सौवर्णं गृह्य रुद्रवृषं प्रभुः।\nपौण्ड्रकं याम्यमहिषं स्वयं कर्षितुमुद्यतः।। २२.२३\nतं कर्षन्तं नरवरं समभ्येत्य शतक्रतुः।\nप्रोवाच राजन् किमिदं भवान् कर्तुमिहोद्यतः।। २२.२४\nतं कर्षन्तं नरवरं समभ्येत्य शतक्रतुः।\nप्रोवाच राजन् किमिदं भवान् कर्तुमिहोद्यतः।। २२.२५\nराजाऽब्रवीत् सुरवरं तपः सत्यं क्षमां दयाम्।\nकृषामि शौचं दानं च योगं च ब्रह्मचारिताम्।। २२.२६\nतस्योवाच हरिर्देवः कस्माद्‌बीजो नरेश्वर।\nलब्धोऽष्टाङ्गेति सहसा अवहस्य गतस्ततः।। २२.२७\nगतेऽपि शक्र राजर्षिरहन्यहनि सीरधृक्।\nकृषतेऽन्यान् समन्ताच्च सप्तक्रोशान् महीपतिः।। २२.२८\nततोऽहमब्रुवं गत्वा कुरो किमिदमित्यथ।\nतदाऽष्टाङ्गं महाधर्मं समाख्यातं नृपेण हि।। २२.२९\nततो मयाऽस्य गदितं नृप बीजं क्व तिष्ठति।\nस चाह मम देहस्थं बीजं तमहमब्रुवम्।\nदेह्यहं वापयिष्यामि सीरं कृषतु वै भवान्।। २२.३०\nततो नृपतिना बाहुर्दक्षिणः प्रसृतः कृतः।\nप्रसृतं तं भुजं दृष्ट्वा मया चक्रेण वेगतः।। २२.३१\nसहस्रधा ततश्छिद्य दत्तो युष्माकमेव हि।\nततः सव्यो भुजो राज्ञा दत्तश्छिन्नोऽप्यसौ मया।। २२.३२\nतथैवोरुयुगं प्रादान्मया छिन्नौ च तावुभौ।\nततः स मे शिरः प्रादात् तेन प्रीतोऽस्मि तस्य च।\nवरदोऽस्मीत्यथेत्युक्ते कुरुर्वरमयाचत।। २२.३३\nयावदेतन्मया कृष्टं धर्मक्षेत्रं तदस्तु च।\nस्नातानां च मृतानां च महापुण्यफलं त्विह।। २२.३४\nउपवासं च दानं च स्नानं जप्यं च माधव।\nहोमयज्ञादिकं चान्यच्छुभं वाप्यशुभं विभो।। २२.३५\nत्वत्प्रसादात् हृषीकेश शङ्खचक्रगदाधर।\nअक्षयं प्रवरे क्षेत्रे भवत्वत्र महाफलम्।। २२.३६\nतथा भवान् सुरैः सार्धं समं देवेन शलिना।\nवस त्वं पुण्डरीकाक्ष मन्नामव्यञ्जकेऽच्युत।\nइत्येवमुक्तस्तेनाहं राज्ञा बाढमुवाच तम्।। २२.३७\nतथा च त्वं दिव्यवपुर्भव भूयो महीपते।\nतथाऽन्तकाले मामेव लयमेष्यसि सुव्रत।। २२.३८\nकीर्तिश्च शाश्वती तुभ्यं भविष्यति न संशयः।\nतत्रैव याजका यज्ञान् यजिष्यन्ति सहस्रशः।। २२.३९\nतस्य क्षेत्रस्य रक्षार्थं ददौ स पुरुषोत्तमः।\nयक्षं च चन्द्रनामानं वासुकिं चापि पन्नगम्।। २२.४०\nविद्याधरं शङ्कुकर्णं सुकेशिं राक्षसेश्वरम्।\nअजावनं च नृपतिं महादेवं च पावकम्।। २२.४१\nएतानि सर्वतोऽभ्येत्य रक्षन्ति कुरुजाङ्गलम्।\nअमीषां बलिनोऽन्ये च भृत्याश्चैवानुयायिनः।। २२.४२\nअष्टौ सहस्राणि धनुर्धराणां ये वारयन्तीह सुदुष्कृतान् वै।\nस्नातुं न यच्छन्ति महोग्ररूपास्त्वन्यस्य भूताः सचराचराणाम्।। २२.४३\nतस्यैव मध्ये बहुपुण्य उक्तः पृथूदकः पापहरः शिवश्च।\nपुण्या नदी प्राङ्मुखतां प्रयाता यत्रौघयुक्तस्य शुभा जलाढ्या।। २२.४४\nपूर्वं प्रजेयं प्रपितामहेन सृष्टा समं भूतगणैः समस्तैः।\nमही जलं वह्निसमीरमेव खं त्वेवमादौ विबभौ पृथूदकः।। २२.४५\nतथा च सर्वाणि महार्णवानि तीर्थानि नद्यः स्रवणाः सरांसि।\nसंनिर्मितानीह महाभुजेन तच्चैक्यमागात् सलिलं महीषु।। २२.४६\nसरोमाहात्म्यम्\nदेवदेव उवाच\nसरस्वतीदृषद्वत्योरन्तरे कुरुजाङ्गले \nमुनिप्रवरमासीनं पुराणं लोमहर्षणम् \nअपृच्छन्त द्विजवराः प्रभावं सरसस्तदा  ४७\nप्रमाणं सरसो ब्रूहि तीर्थानां च विशेषतः \nदेवतानां च माहात्म्यमुत्पत्तिं वामनस्य च  ४८ \nएतच्छ्रुत्वा वचस्तेषां रोमहर्षसमन्वितः \nप्रणिपत्य पुराणर्षिरिदं वचनमब्रवीत्  ४९\nलोमहर्षण उवाच\nब्रह्मणमग्र्यं कमलासनस्थं विष्णुं तथा लक्ष्मिसमन्वितं च \nरुद्रं  च देवं प्रणिपत्य मूर्ध्ना तीर्थं महद् ब्रह्मसरः प्रवक्ष्ये  ५० \nरन्तुकादौजसं यावत् पावनाच्च चतुर्मुखम् \nसरः संनिहितं प्रोक्तं ब्रह्मणा पूर्वमेव तु  ५१ \nकलिद्वापरयोर्मध्ये व्यासेन च महात्मना \nसरःप्रमाणं यत्प्रोक्तं तच्छृणुध्वं द्विजोत्तमाः  ५२\nविश्वेश्वरादस्थिपुरं तथा कन्या जरद्गवी \nयावदोघवती प्रोक्ता तावत्संनिहितं सरः  ५३\nमया श्रुतं प्रमाणं यत् पठ्यमानं तु वामने \nतच्छृणुध्वं द्विजश्रेष्ठाः पुण्यं वृद्धिकरं महत्  ५४ \nविश्वेश्वराद् देववरा नृपावनात् सरस्वती \nसरः संनिहितं ज्ञेयं समन्तादर्थयोजनम्  ५५\nएतदाश्रित्य देवाश्च ऋषयश्च समागताः \nसेवन्ते मुक्तिकामार्थं स्वर्गार्थे चापरे स्थिताः  ५६\nब्रह्मणा सेवितमिदं सृष्टिकामेन योगिना \nविष्णुना स्थितिकामेन हरिरूपेण सेवितम्  ५७ \nरुद्रेण च सरोमध्यं प्रविष्टेन महात्मना \nसेव्य तीर्थं महातेजाः स्थाणुत्वं प्राप्तवान् हरः  ५८ \nआद्यैषा ब्रह्मणो वेदिस्ततो रामहृदः स्मृतः \nकुरुणा च यतः कृष्टं कुरुक्षेत्रं ततः स्मृतम्  ५९ \nतरन्तुकारन्तुकयोर्यदन्तरं यदन्तरं रामहृदाच्चतुर्मुखम् \nएतत्कुरुक्षेत्रसमन्तपञ्चकं पितामहस्योत्तरवेदिरुच्यते  ६०\nइति श्रीवामनपुराणे सरोमाहात्म्ये द्वाविंशोऽध्यायः"
  }
]
[
  {
    "text": "पुलस्त्य उवाच।।\nहरोऽपि शम्बरे याते समाहूयाथ नन्दिनम्।\nप्राहामन्त्रय शैलादे ये स्थितास्तव शासने।। ६७.१"
  },
  {
    "text": "ततो महेशवचनान्नन्दी तूर्णतरं गतः।\nउपस्पृश्य जलं श्रीमान् सस्मार गणनायकान्।। ६७.२"
  },
  {
    "text": "नन्दिना संस्मृताः सर्वे गणनाथाः सहस्रशः।\nसमुत्पत्य त्वरायुक्ताः प्रणतास्त्रिदसेश्वरम्।। ६७.३"
  },
  {
    "text": "आगतांश्च गणान्नन्दी कृताञ्जलिपुटोऽव्ययः।\nसर्वान् निवेदयामास शंकराय महात्मने।। ६७.४"
  },
  {
    "text": "नन्द्युवाच।।\nयानेतान् पश्यसे शंभो त्रिनेत्राञ्जटिलाञ्शुचीन्।\nएते रुद्रा इति ख्याताः कोट्य एकादशैव तु ।। ६७.५"
  },
  {
    "text": "वानरास्यान् पश्यसे यान् शार्दूलसमविक्रमान्।\nएतेषां द्वारपालास्ते मन्नामानो यशोधनाः।। ६७.६"
  },
  {
    "text": "षण्मुखान् पश्यसे यांश्च शक्तिपाणीञ्शिखिध्वजान्।\nषट् च षष्टिस्तथा कोट्यः स्कन्दनाम्नः कुमारकान्।। ६७.७"
  },
  {
    "text": "एतावत्यस्तथा कोट्य शाखा नाम षडाननाः।\nविशाखास्तावदेवोक्ता नैगमेयाश्च शंकर।। ६७.८"
  },
  {
    "text": "सप्तकोटिशतं शंभो अमी वै प्रमथोत्तमाः।\nएकैकं प्रति देवेश तावत्यो ह्यपि मातरः।। ६७.९"
  },
  {
    "text": "भस्मारुणितदेहाश्च त्रिनेत्राः शूलपाणयः।\nएते शैवा इति प्रोक्तास्तव भक्ता गणेश्वराः।। ६७.१०"
  },
  {
    "text": "तथा पाशुपताश्चान्ये भस्मप्रहरणा विभो।\nएते गणास्त्वसंख्याताः सहायार्थं समागताः।। ६७.११"
  },
  {
    "text": "पिनाकधारिणो रौद्रा गणाः कालमुखापरे।\nतव भक्ताः समायाता जटामण्डलिनोद्भुताः।। ६७.१२"
  },
  {
    "text": "खट्वाङ्गयोधिनो वीरा रक्तचर्मसमावृताः।\nइमे प्राप्ता गणा योद्धुं महाव्रतिन उत्तमाः।। ६७.१३"
  },
  {
    "text": "दिग्वाससो मौनिनश्च घण्टाप्रहरणास्तथा।\nनिराश्रया नाम गणाः समायाता जगद्गुरो।। ६७.१४"
  },
  {
    "text": "सार्धद्विनेत्राः पद्माक्षाः श्रीवत्साङ्कितवक्षसः।\nसमायाताः खगारूढा वृषभध्वजिनोऽव्ययाः।। ६७.१५"
  },
  {
    "text": "महापाशुपता नाम चक्रशूलधरास्तथा।\nभैरवो विष्णुना सार्द्धमभेदेनार्चितो हि यैः।। ६७.१६"
  },
  {
    "text": "इमे मृगोन्द्रवदनाः शूलबाणधनुर्धराः।\nगणास्त्वद्रोमसंभूता वीरभद्रपुरोगमाः।। ६७.१७"
  },
  {
    "text": "एते चान्ये च बहवः शतशोऽथ सहस्रशः।\nसहायार्थं तवायाता यथाप्रीत्यादिशस्व तान्।। ६७.१८"
  },
  {
    "text": "ततोऽभ्येत्य गणाः सर्वे प्रणेमुर्वृषभध्वजम्।\nतान् करेणैव भगवान् समाश्वास्योपवेशयत्।। ६७.१९"
  },
  {
    "text": "महापाशुपतान् दृष्ट्वा समुत्थाय महेश्वरः।\nसंपरिष्वजताध्यक्षांस्ते प्रणेमुर्महेश्वरम्।। ६७.२०"
  },
  {
    "text": "ततस्तदद्भुततमं दृष्ट्वा सर्वे गणेश्वराः\nसुचिरं विस्मिताक्षाश्च वैलक्ष्यमगमत् परम्।। ६७.२१"
  },
  {
    "text": "विस्मिताक्षान् गणान् दृष्ट्वा शैलदिर्योगिनां वरः।\nप्राह प्रहस्य देवेशं शूलपाणिं गणाधिपम्।। ६७.२२"
  },
  {
    "text": "विस्मितामी गणा देव सर्व एव महेश्वर।\nमहापाशुपतानां हि यत् त्वयालिङ्गनं कृतम्।। ६७.२३"
  },
  {
    "text": "तदेतेषां महादेव स्फुटं त्रैलोक्यविन्दकम्।\nरूपं ज्ञानं विवेकं च वदस्व स्वेच्छया विभो।। ६७.२४"
  },
  {
    "text": "प्रमथाधिपतेर्वाक्यं विदित्वा भूतभावनः।\nबभाषे तान् गणान् सर्वान् भावाभावविचारिणः।। ६७.२५"
  },
  {
    "text": "रुद्र उवाच।।\nभवद्भिर्भक्तिसंयुक्तैर्हरो भावेन पूजितः।\nअहंकारविमूढैश्च निन्दद्भिर्वैष्णवं पदम्।। ६७.२६"
  },
  {
    "text": "तेनाज्ञानेन भवतो नादृत्यानुविरोधिताः।\nयोऽहं स भगवान् विष्णुर्विष्णुर्यः सोऽहमव्ययः।। ६७.२७"
  },
  {
    "text": "नावयोर्वै विशेषोऽस्ति एका मूर्तिर्द्विधा स्थिता।\nतदमीभिर्नरव्याघ्रैर्भक्तिभावयुतैर्गणैः।। ६७.२८"
  },
  {
    "text": "यथाहं वै परिज्ञातो न भवद्भिस्तथा ध्रुवम्।\nयेनाहं निन्दितो नित्यं भवद्भिर्मूढबुद्धिभिः।। ६७.२९"
  },
  {
    "text": "तेन ज्ञानं हि वै नष्टं नातस्त्वालिङ्गिता मया।\nइत्येवमुक्ते वचने गणाः प्रोचुर्महेश्वरम्।। ६७.३०"
  },
  {
    "text": "कथं भवान् यथैक्येन संस्थितोऽस्ति जनार्दनः।\nभवान् हि निर्मलः शुद्धः शान्तः शुक्लो निरञ्जनः।। ६७.३१"
  },
  {
    "text": "स चाप्यञ्जनसंकाशः कथं तेनेह युज्यते।\nतेषां वचनमर्थाढ्यं श्रुत्वा जीमूतवाहनः।। ६७.३२"
  },
  {
    "text": "विहस्य मेघगम्भीरं गणानिदमुवाच ह।\nश्रूयतां सर्वमाख्यास्ये स्वयशोवर्द्धनं वचः।। ६७.३३"
  },
  {
    "text": "न त्वेव योग्या यूयं हि महाज्ञानस्य कर्हिचित्।\nअपवादभयाद् गुह्यं भवतां हि प्रकाशये।। ६७.३४"
  },
  {
    "text": "प्रियध्वमपि चैतेन यन्मच्चित्तास्तु नित्यशः।\nएकरूपात्मकं देहं कुरुध्वं यत्नमास्थिताः।। ६७.३५"
  },
  {
    "text": "पयसा हविषाद्यैश्च स्नापनेन प्रयत्नतः।\nचन्दनादिभिरेकाग्रैर्न मे प्रीतिः प्रजायते।। ६७.३६"
  },
  {
    "text": "यत्नात् क्रकचमादाय छिन्दध्वं मम विग्रहम्।\nनरकार्हा भवद्भक्ता रक्षामि स्वयशोऽर्थतः।। ६७.३७"
  },
  {
    "text": "माऽयं वदिष्यते लोको महान्तमपवादिनम्।\nयथा पतन्ति नरके हरभक्तास्तपस्विनः।। ६७.३८"
  },
  {
    "text": "व्रजन्ति नरकं घोरं इत्येवं परिवादिनः।\nअतोऽर्थं न क्षिपाम्यद्य भवतो नरकेऽद्भुते।। ६७.३९"
  },
  {
    "text": "यन्निन्दध्वं जगन्नाथं पुष्कराक्षं च मन्मयम्।\nस चैव भगवान् शर्वः सर्वव्यापी गणेश्वरः।"
  },
  {
    "text": "न तस्य सदृशो लोके विद्यते सचराचरे।\nश्वेतमूर्तिः स भगवान् पीतो रक्तोऽञ्जनप्रभः।। ६७.४०"
  },
  {
    "text": "न तस्य सदृशो लोके विद्यते सचराचरे।\nश्वेतमूर्तिः स भगवान् पीतो रक्तोऽञ्जनप्रभः।। ६७.६७"
  },
  {
    "text": "तस्मात् परतरं लोके नान्यद् धर्म हि विद्यते।\nसात्त्विकं राजसं चैव तामसं मिश्रकं तथा।\nस एव धत्ते भगवान् सर्वपूज्यः सदाशिवः।। ६७.४२"
  },
  {
    "text": "शंकरस्य वचः श्रुत्वा शैवाद्या प्रमथोत्तमाः।\nप्रत्यूचुर्भगवन् ब्रूहि सदाशिवविशेषणम्।। ६७.४३"
  },
  {
    "text": "तेषां तद् भाषितं श्रुत्वा प्रमथानामथेश्वरः।\nदर्शयामास तद्रूपं सदाशैवं निरञ्जनम्।। ६७.४४"
  },
  {
    "text": "ततः पश्यन्ति हि गणाः तमीशं वै सहस्रशः।\nसहस्रवक्त्रचरणं सहस्त्रभुजमीश्वरम्।। ६७.४५"
  },
  {
    "text": "दण्डपाणिं सुदुर्दृश्यं लोकैर्व्याप्तं समन्ततः।\nदण्डसंस्थाऽस्य दृश्यन्ते देवप्रहरणास्तथा।। ६७.४६"
  },
  {
    "text": "तत एकमुखं भूयो ददृशुः शंकरं गणाः।\nरौद्रैश्च वैष्णवैश्चैव वृतं चिह्नैः सहस्रशः।। ६७.४७"
  },
  {
    "text": "अर्द्धेन वैष्णववपुरर्द्धेन हरविग्रहः।\nखगध्वजं वृषारूढं खगारूढं वृषध्वजम्।। ६७.४८"
  },
  {
    "text": "यथा यथा त्रिनयनो रूपं धत्ते गुणाग्रणीः।\nतथा तथा त्वजायन्त महापाशुपता गणाः।। ६७.४९"
  },
  {
    "text": "ततोऽभवच्चैकरूपी शंकरो बहुरूपवान्।\nद्विरूपश्चाभवद् योगी एकरूपोऽप्यरूपवान्।\nक्षणाच्छ्वेतः क्षणाद् रक्तः पीतो नीलः क्षणादपि।। ६७.५०"
  },
  {
    "text": "मिश्रको वर्णहीनश्च महापाशुपतस्तथा।\nक्षणाद् भवति रुद्रेन्द्रः क्षणाच्छंभुः प्रभाकरः।। ६७.५१"
  },
  {
    "text": "क्षणार्द्धाच्छंकरो विष्णुः क्षणाच्छर्वः पितामहः।\nततस्तदद्भुततमं दृष्ट्वा शैवादयो गणाः।। ६७.५२"
  },
  {
    "text": "अजानन्त तदैक्येन ब्रह्मविष्ण्वीशभास्करान्।\nयदाऽभिन्नममन्यन्त देवेदेवं सदाशिवम्।। ६७.५३"
  },
  {
    "text": "तदा निर्धूतपापास्ते समजायन्त पार्षदाः।\nतेष्वेवं धूतपापेषु अभिन्नेषु हरीश्वरः।। ६७.५४"
  },
  {
    "text": "प्रीतात्मा विबभौ शंभुः प्रीतियुक्तोऽब्रवीद् वचः।\nपरितुष्टोऽस्मि वः सर्वे ज्ञानेनानेन सुव्रताः।। ६७.५५"
  },
  {
    "text": "वृणुध्वं वरमानन्त्यं दास्ये वो मनसेप्सितम्।\nऊचुस्ते देहि भगवन् वरमस्माकमीश्वर।\nभिन्नदृष्ट्युद्भवं पापं यत्तद् भ्रंशं प्रयातु नः।। ६७.५६"
  },
  {
    "text": "पुलस्त्य उवाच।।\nबाढमित्यब्रवीच्छर्वश्चक्रे निर्धूतकल्मषान्।\nसंपरिष्वजताव्यक्तस्तान् सर्वान् गणयूथपान्।। ६७.५७"
  },
  {
    "text": "इति विभुना प्रणतार्तिहरेण गणपतयो वृषमेघरथेन।\nश्रुतिगदितानुगमेनेव मन्दरं गिरिमवतत्य समध्यवसन्तम्।। ६७.५८"
  },
  {
    "text": "आच्छादितो गिरिवरः प्रमथैर्घनाभै राभाति शुक्लतनुरीश्वरपादजुष्टः।\nनीलाजिनातततनुः शरदभ्रवर्णो यद्वद् विभाति बलवान् वृषभो हरस्य।। ६७.५९"
  },
  {
    "text": "इति श्रीवामनपुराणे एकचत्वारिशोऽध्यायः ।।"
  }
]
[
  {
    "text": "पुलस्त्य उवाच\nमासि चाश्वयुजे ब्रह्मन् यदा पद्मं जगत्पतेः।\nनाभ्या निर्याति हि तदा देवेष्वेतान्यथोऽभवन्।। १७.१"
  },
  {
    "text": "[१]कन्दर्पस्य कराग्रे तु कदम्बश्चारुदर्शनः।\nतेन तस्य परा प्रीतिः कदम्बेन विवर्द्धते।। १७.२"
  },
  {
    "text": "यक्षाणामधिपस्यापि मणिभद्रस्य नारद।\nवटवृक्षः समभवत् तस्मिंस्तस्य रतिः सदा।। १७.३"
  },
  {
    "text": "महेश्वरस्य हृदये धत्तूरविटपः शुभः।\nसंजातः स च शर्वस्य रतिकृत् तस्य नित्यशः।। १७.४"
  },
  {
    "text": "ब्रह्मणो मध्यतो देहाञ्जातो मरकतप्रभः।\nखदिरः कण्टकी श्रेयानभवद्विश्वकर्मणः।। १७.५"
  },
  {
    "text": "गिरिजायाः करतले कुन्दगुल्मस्त्वजायत।\nगणाधिपस्य कुम्भस्थो राजते सिन्धुवारकः।। १७.६"
  },
  {
    "text": "यमस्य दक्षिणे पार्श्वे पालाशो दक्षिणोत्तरे।\nकृष्णोदुम्बरको रुद्राज्जातः क्षोभकरो वृषः।। १७.७"
  },
  {
    "text": "स्कन्दस्य बन्धुजीवस्तु रवेरश्वत्थ एव च।\nकात्यायन्याः शमीजाता बिल्वो लक्ष्म्याः करेऽभवत्।। १७.८"
  },
  {
    "text": "नागानां पतये ब्रह्मञ्छरस्तम्बो व्यजायत।\nवासुकेर्विस्तृते पुच्छे पृष्ठे दूर्वा सिता सिता।। १७.९"
  },
  {
    "text": "साध्यानां हृदये जातो वृक्षो हरितचन्दनः।\nएवं जातेषु सर्वेषु तेन तत्र रतिर्भवेत्।। १७.१०"
  },
  {
    "text": "तत्र रम्ये शुभे काले या शुक्लैकादशी भवेत्।\nतस्यां संपूजयेद् विष्णुं तेन खण्डोऽस्य पूर्यते।। १७.११"
  },
  {
    "text": "पुष्षैः पत्रैः फलैर्वापि गन्धवर्णरसान्वितैः।\nओषधीभिश्च मुख्याभिर्यावत्स्याच्छरदागमः।। १७.१२"
  },
  {
    "text": "घृतं तिला व्रीहियवा हिरण्यकनकादि यत्।\nमणिमुक्ता प्रवालानि वस्त्राणि विविधानि च।। १७.१३"
  },
  {
    "text": "रसानि स्वादुकट्वम्लकषायलवणानि च।\nतिक्तानि च निवेद्यानि तान्यखण्डानि यानि हि।। १७.१४"
  },
  {
    "text": "तत्पूजार्थं प्रदातव्यं केशवाय महात्मने।\nयदा संवत्सरं पूर्णमखण्डं भवते गृहे।। १७.१५"
  },
  {
    "text": "कृतोपवासो देवर्षे द्वितीयेऽहनि संयतः।\nस्नानेन तेन स्नायीत येनाखण्डं हि वत्सरम्।। १७.१६"
  },
  {
    "text": "सिद्धार्तकैस्तिलैर्वापि तेनैवोद्वर्तनं स्मृतम्।\nहविषा पद्मनाभस्य स्नानमेव समाचरेत्।\nहोमे तदेव गदितं दाने शक्तिर्निजा द्विज।। १७.१७"
  },
  {
    "text": "पूजयेताथ कुसुमैः पादादारभ्य केशवम्।\nधूपयेद् विविधं धूपं येन स्याद् वत्सरं परम्।। १७.१८"
  },
  {
    "text": "हिरण्यरत्नवासोभिः पूजयेत जगद् गुरुम्।\nरागखाण्डवचोष्याणि हविष्याणि निवेदयेत्।। १७.१९"
  },
  {
    "text": "ततः संपूज्य देवेशं पद्मनाभं जगद् गुरुम्।\nविज्ञापयेन्मुनिश्रेष्ठ मन्त्रेणानेन सुव्रत।। १७.२०"
  },
  {
    "text": "नमोऽस्तु ते पद्मनाभ पद्माधव महाद्युते।\nधर्मार्थकाममोक्षणि त्वखण्डानि भवन्तु मे।। १७.२१"
  },
  {
    "text": "विकासिपद्मपत्राक्ष यथाऽखण्डोसि सर्वतः।\nतेन सत्येन धर्माद्य अखण्डाः सन्तु केशव।। १७.२२"
  },
  {
    "text": "एवं संवत्सरं पूर्णं सोपवासो जितेन्द्रियः।\nअखण्डं पारयेद् ब्रह्मन् व्रतं वै सर्ववस्तुषु।। १७.२३"
  },
  {
    "text": "अस्मिंश्चीर्णे व्रतं व्यक्तं परितुष्यन्ति देवताः।\nधर्मार्थकाममोक्षाद्यास्त्वक्षयाः संभवन्ति हि।। १७.२४"
  },
  {
    "text": "एतानि ते मयोक्तानि व्रतान्युक्तानि कामिभिः।\nप्रवक्ष्याम्यधुना त्वेतद्वैष्णवं पञ्जरं शुभम्।। १७.२५"
  },
  {
    "text": "नमो नमस्ते गोविन्द चक्रं गृह्य सुदर्शनम्।\nप्राच्यां रक्षस्व मां विष्णो त्वामहं शरणं गतः।। १७.२६"
  },
  {
    "text": "गदां कौमोदकीं गृह्य पद्मनाभामितद्युते।\nयाम्यां रक्षस्व मां विष्णो त्वामहं शरणं गतः।। १७.२७"
  },
  {
    "text": "हलमादाय सौनन्दं नमस्ते पुरषोत्तम।\nप्रतीच्यां रक्ष मे विष्णो भवन्तं शरणं गतः।। १७.२८"
  },
  {
    "text": "मुसलं शातनं गृह्य पुण्डरीकाक्ष रक्ष माम्।\nउत्तरस्यां जगन्नाथ भवन्तं शरणं गतः।। १७.२९"
  },
  {
    "text": "शार्ङ्गमादाय च धनुरस्त्रं नारायणं हरे।\nनमस्ते रक्ष रक्षघ्न ऐशान्यां शरणं गतः।। १७.३०"
  },
  {
    "text": "पाञ्चजन्यं महाशङ्खमन्तर्बोध्यं च पङ्कजम्।\nप्रगृह्य रक्ष मां विष्णो आग्नेय्यां यज्ञसूकर।। १७.३१"
  },
  {
    "text": "चर्म सूर्यशतं गृह्य खङ्गं चन्द्रमसं तथा।\nनैर्ऋत्यां मां च रक्षस्व दिव्यमूर्ते नृकेसरिन्।। १७.३२"
  },
  {
    "text": "वैजयन्तीं प्रगृह्य त्वं श्रीवत्सं कण्ठभूषणम्।\nवायव्यां रक्ष मां देव अश्वशीर्ष नमोऽस्तु ते।। १७.३३"
  },
  {
    "text": "वैनतेयं समारुह्य अन्तरिक्षे जनार्दन।\nमां त्वं रक्षाजित सदा नमस्ते त्वपराजति।। १७.३४"
  },
  {
    "text": "विशालाक्षं समारुह्य रक्ष मां त्वं रसातले।\nअकूपार नमस्तुभ्यं महामोह नमोऽस्तु ते।। १७.३५"
  },
  {
    "text": "करशीर्षाङ्‌घ्रपर्वेषु तथाऽष्टबाहुपञ्जरम्।\nकृत्वा रक्षस्व मां देव नमस्ते पुरुषोत्तम।। १७.३६"
  },
  {
    "text": "एतदुक्तं भगवता वैष्णवं पञ्जरं महत्।\nपुरा रक्षार्थमीशेन कात्यायन्या द्विजोत्तम।। १७.३७"
  },
  {
    "text": "नाशयामास सा यत्र दानवं महिषासुरम्।\nनमरं रक्तबीजं च तथान्यान् सुरकण्टकान्।। १७.३८"
  },
  {
    "text": "नारद उवाच\nकाऽसौ कात्यायानी नाम या जघ्ने महिषासुरम्।\nनमरं रक्तबीजं च तथाऽन्यान् कुरकण्टकान्।। १७.३९"
  },
  {
    "text": "कश्चासौ महिषो नाम कुले जातश्च कस्य सः।\nकश्चासौ रक्तबीजाख्यो नमरः कस्य चात्मजः।\nएतद्विस्तरतस्तात यथावद् वक्तुमर्हसिः।। १७.४०"
  },
  {
    "text": "पुलस्त्य उवाच\nश्रूयतां संप्रवक्ष्यामि कथां पापप्रणाशिनीम्।\nसर्वदा वरदा दुर्गा येयं कात्यायनी मुने।। १७.४१"
  },
  {
    "text": "पुराऽसुरवरौ रौद्रौ जगत्क्षोभकरावुभौ।\nरम्भश्चैव करम्भश्च द्वावास्तां सुमहाबलौ।। १७.४२"
  },
  {
    "text": "तावपुत्रौ च देवर्षे पुत्रार्थं तेपतुस्तपः।\nबहून् वर्षगणान् दैत्यौ स्थितौ पञ्चनदे जले।। १७.४३"
  },
  {
    "text": "तत्रैको जलमध्यस्थो द्वितीयोऽप्यग्निपंचमी।\nकरम्भश्चैव रम्भश्च यक्षं मालवटं प्रति।। १७.४४"
  },
  {
    "text": "एकं निमग्नं सलिले ग्राहरूपेण वासवः।\nचरणाभ्यां समादाय निजघान यथेच्छया।। १७.४५"
  },
  {
    "text": "ततो भ्रातरि नष्टे च रम्भः कोपपरिप्लुतः।\nवह्नौ स्वशीर्षं संछिद्य होतुमैच्छन् महाबलः।। १७.४६"
  },
  {
    "text": "ततः प्रगृह्य केशेषु खङ्गं च रविसप्रभम्।\nछेत्तुकामो निजं शीर्षं वह्निना प्रतिषेधितः।। १७.४७"
  },
  {
    "text": "उक्तश्च मा दैत्यवर नाशयात्मानमात्मना।\nदुस्तरा परवध्याऽपि स्ववध्याऽप्यतिदुस्तरा।। १७.४८"
  },
  {
    "text": "यच्च प्रार्थयसे वीर तद्ददामि यथेप्सितम्।\nमा म्रियस्व मृतस्येह नष्टा भवति वै कथा।। १७.४९"
  },
  {
    "text": "ततोऽब्रवीद् वचो रम्भो वरं चेन्मे ददासि हि।\nत्रैलोक्यविजयी पुत्रः स्यान्मे त्वत्तेजसाऽधिकः।। १७.५०"
  },
  {
    "text": "अजेयो दैवतैः सर्वैः पुंभिर्दैत्यैश्च पावक।\nमहाबलो वायुरिव कामरूपी कृतास्त्रवित्।। १७.५१"
  },
  {
    "text": "तं प्रोवाच कविर्ब्रह्मन् बाडमेवं भविष्यति।\nयस्यां चित्तं समालम्बि करिष्यसि ततः सुतः।। १७.५२"
  },
  {
    "text": "इत्येवमुक्तो देवेन वह्निना दानवो ययौ।\nद्रष्टुं मालवटं यक्षं यक्षैश्च परिवारितम्।। १७.५३"
  },
  {
    "text": "तेषां पद्मनिधिस्तत्र वसते नान्यचेतनः।\nगजश्च महिषाश्चाश्वा गावोऽजाविपरिप्लुताः।। १७.५४"
  },
  {
    "text": "तान् दृष्ट्वैव तदा चक्रे भावं दानवपार्थिवः।\nमहिष्यां रूपयुक्तायां त्रिहायण्यां तपोधन।। १७.५५"
  },
  {
    "text": "सा समागाच्च दैत्येन्द्रं कामयन्ती तरस्विनी।\nस चापि गमनं चक्रे भवितव्यप्रचोदितः।। १७.५६"
  },
  {
    "text": "तस्यां समभवद् गर्भस्तां प्रगृह्याथ दानवः।\nपातालं प्रविवेशाथ ततः स्वभवनं गतः।। १७.५७"
  },
  {
    "text": "दृष्टश्च दानवैः सर्वैः परित्यक्तश्च बन्धुभिः।\nअकार्यकारकेत्येवं भूयो मालव़टं गतः।। १७.५८"
  },
  {
    "text": "साऽपि तेनैव पतिना महिषी चारुदर्शना।\nसमं जगाम तत् पुण्यं यक्षमण्डलमुत्तमम्।। १७.५९"
  },
  {
    "text": "ततस्तु वसतस्तस्य श्यामा सा सुषुवे मुने।\nअजीजनत् सुतं शुभ्रं महिषं कामरूपिणम्।। १७.६०"
  },
  {
    "text": "एतामृतुमतीं जातां महिषोऽन्यो ददर्श ह।\nसा चाभ्यगाद् दितिवरं रक्षन्ती शीलमात्मनः।। १७.६१"
  },
  {
    "text": "तमुन्नामितनासं च महिषं वीक्ष्य दानवः।\nखङ्ग निष्कृष्य तरसा महिषं समुपाद्रवत्।। १७.६२"
  },
  {
    "text": "तेनापि दैत्यस्तीक्ष्णाभ्यां श्रृङ्गाभ्यां हृदि ताडितः।\nनिर्भिन्नहृदयो भूमौ निपपात ममार च ।। १७.६३"
  },
  {
    "text": "मृते भर्तरि सा श्यामा यक्षाणां शरणं गता।\nरक्षिता गुह्यकैः साध्वी निवार्य महिषं ततः।। १७.६४"
  },
  {
    "text": "ततो निवारितो यक्षैर्हयारिर्मदनातुरः।\nनिपपात सरो दिव्यं ततो दैत्योऽभवन्मृतः।। १७.६५"
  },
  {
    "text": "नमरो नाम विख्यातो महाबलपराक्रमः।\nयक्षानाश्रित्य तस्थौ स कालयन् श्वापदान् मुने।। १७.६६"
  },
  {
    "text": "स च दैत्येश्वरो यक्षैर्मालवटपुरस्सरैः।\nचितामारोपितः सा च श्यामा तं चारुहत् पतिम्।। १७.६७"
  },
  {
    "text": "ततोऽग्निमध्यादुत्तस्थौ पुरुषो रौद्रदर्शनः।\nव्यद्रावयत् स तान् यक्षान् खङ्गपाणिर्भयंकरः।। १७.६८"
  },
  {
    "text": "ततो हतास्तु महिषाः सर्व एव महात्मना।\nऋते संरक्षितारं हि महिषं रम्भनन्दनम्।। १७.६९"
  },
  {
    "text": "स नामतः स्मृतो दैत्यो रक्तबीजो महामुने।\nयोऽजयत् सर्वतो देवान् सेन्द्ररुद्रार्कमारुतान्।। १७.७०"
  },
  {
    "text": "एवं प्रभावा दनुपुंगवास्ते तेजोऽधिकस्तत्र बभौ हयारिः।\nराज्येऽभिषिक्तश्च महाऽसुरेन्द्रैर्विनिर्जितैः शम्बरतारकाद्यैः।। १७.७१"
  },
  {
    "text": "अशक्नुवद्भिः सहितैश्च देवैः सलोकपालैः सहुताशभास्करैः।\nस्थानानि त्यक्तानि शशीन्द्रभास्करैर्धर्मश्च दूरे प्रतियोजितश्च।। १७.७२"
  },
  {
    "text": "इति श्रीवामनपुराणे अष्टादशोऽध्यायः ।। १७ ।।"
  }
]
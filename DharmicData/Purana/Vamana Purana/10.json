[
  {
    "text": "पुलस्त्य उवाच\nततः प्रवृत्ते संग्रामे भीरूणां भयवर्धने।\nसहस्रक्षो महाचापमादाय व्यसृजच्छरान्।। १०.१"
  },
  {
    "text": "अन्धकोऽपि महावेगं धनुराकृष्य भास्वरम्।\nपुरंदराय चिक्षेप शरान् बर्हिणवाससः।। १०.२"
  },
  {
    "text": "तावन्योन्यं सुतीक्ष्णाग्रैः शरैः संनतपर्वभिः।\nरुक्मपुङ्खैर्महावेगैराजघ्नतुरुभावपि।। १०.३"
  },
  {
    "text": "ततः क्रुद्धः शतमखः कुलिशं भ्राम्य पाणिना।\nचिक्षेप दैत्यराजाय तं ददर्श तथान्धकः।। १०.४"
  },
  {
    "text": "आजघान च बाणौघैरस्त्रैः शस्त्रैः स नारद।\nतान् भस्मसात्तदा चक्रे नगानिव हुताशनः।। १०.५"
  },
  {
    "text": "ततोऽतिवेगिनं वज्रं दृष्ट्वा बलवतां वरः।\nसमाप्लुत्य रथात्तस्थौ भुवि बाहु सहायवान्।। १०.६"
  },
  {
    "text": "रथं सारथिना सार्धं साश्वध्वजसकूबरम्।\nभस्म कृत्वाथ कुलिशमन्धकं समुपाययौ।। १०.७"
  },
  {
    "text": "तमापतन्तं वेगेन मुष्टिनाहत्य भूतले।\nपातयामास बलवान् जगर्ज च तदाऽन्धकः।। १०.८"
  },
  {
    "text": "तं गर्जमानं वीक्ष्याथ वासवः सायकैर्दृढम्।\nववर्ष तान् वारयन् स समभ्यायाच्छतक्रतुम्।। १०.९"
  },
  {
    "text": "आजघान तलेनेभं कुम्भमध्ये पदा करे।\nजानुना च समाहत्य विषाणं प्रबभञ्ज च ।। १०.१०"
  },
  {
    "text": "वाममुष्ट्या तथा पार्श्वं समाहत्यान्धकस्त्वरन्।\nगजेन्द्रं पातयामास प्रहारैर्जर्जरीकृतम्।। १०.११"
  },
  {
    "text": "गजेन्द्रात् पतमानाच्च अवप्लुत्य शतक्रतुः।\nपाणिना वज्रमादाय प्रविवेशामरावतीम्।। १०.१२"
  },
  {
    "text": "पराङ्मुखे सहस्राक्षे तदा दैवतबलं महत्।\nपातयामास द्रत्येन्द्रः पादमुष्टितलादिभिः।। १०.१३"
  },
  {
    "text": "ततो वैवस्वतो दण्डं परिभ्राम्य द्विजोत्तम।\nसमभ्यधावत् प्रह्लादं हन्तुकामः सुरोत्तमः।। १०.१४"
  },
  {
    "text": "तमापतन्तं बाणोघैर्ववर्ष रविनन्दनम्।\nहिरण्यकशिपोः पुत्रश्चापमानम्य वेगवान्।। १०.१५"
  },
  {
    "text": "तां बाणवृष्टिमतुलां दण्डेनाहत्य भास्करिः।\nशातयित्वा प्रचिक्षेप दण्डं लोकभयंकरम्।। १०.१६"
  },
  {
    "text": "स वायुपथमास्थाय धर्मराजकरे स्थितः।\nजज्वाल कालग्निनिभो यद्वद् दग्धुं जगत्त्रयम्।। १०.१७"
  },
  {
    "text": "जाज्वल्यमानमायान्तं दण्डं दृष्ट्वा दितेः सुताः।\nप्राक्रोशन्ति हतः कष्टं प्रह्लादोऽयं यमेन हि।। १०.१८"
  },
  {
    "text": "तमाक्रन्दितमाकर्ण्य हिरण्याक्षसुतोऽन्धकः।\nप्रोवाच मा भैष्ट मयि स्थिते कोऽयं सुराधमः।। १०.१९"
  },
  {
    "text": "इत्येवमुक्त्वा वचनं वेगेनाभिससार च।\nजग्राह पाणिना दण्डं हसन् सव्येन नारद।। १०.२0"
  },
  {
    "text": "तमादाय ततो वेगाद् भ्रामयामास चान्धकः।\nजगर्ज च महानादं यथा प्रावृषि तोयदः।। १०.२१"
  },
  {
    "text": "प्रह्लादं रक्षितं दृष्ट्वा दण्डाद् दैत्येश्वरेण हि।\nसाधुवादं ददुर्हृष्टा दैत्यदानवयूथपाः।। १०.२२"
  },
  {
    "text": "भ्रामयन्तं महादण्डं दृष्ट्वा भानुसुतो मुने।\nदुःसहं दुर्धरं मत्वा अन्तर्धानमगाद् यमः।। १०.२३"
  },
  {
    "text": "अन्तर्हिते धर्मराजे प्रह्लादोऽपि महामुने।\nदारयामास बलवान् देवसैन्यं समन्ततः।। १०.२४"
  },
  {
    "text": "वरुणः शिशुमारस्थो बद्‌ध्वा पाशैर्महाऽसुरान्।\nगदया दारयामास तमभ्यागाद् विरोचनः।। १०.२५"
  },
  {
    "text": "तोमरैर्वज्रसंस्पर्शैः शक्तिभिर्मार्गणैरपि।\nजलेशं ताडयामास मुद्गरैः कणपैरपि।। १०.२६"
  },
  {
    "text": "ततस्तं गदयाऽभ्येत्य पातयित्वा धरातले।\nअभिद्रुत्य बबन्धाथ पाशैर्मत्तगजं बली।। १०.२७"
  },
  {
    "text": "तान् पाशाञ्शतधा चक्रे वेगाच्च दनुजेश्वरः।\nवरुणं च समभ्येत्य मध्ये जग्राह नारद।। १०.२८"
  },
  {
    "text": "ततो दन्ती च श्रृङ्गाभ्यां प्रचिक्षेप तदाऽव्ययः।\nममर्द च तथा पद्भ्यां सवाहं सलिलेश्वराम्।। १०.२९"
  },
  {
    "text": "तं मर्द्यमानं वीक्ष्याथ शशाङ्कः शिशिरांशुमान्।\nअभ्येत्य ताडयामास मार्गणैः कायदारणैः।। १०.३0"
  },
  {
    "text": "स ताड्यमानः शिशिरांशुबाणैरवाप पीडां परमां गजेन्द्रः।\nदुष्टश्च वेगात् पयसामधीशं मुहुर्मुहुः पादतलैर्ममर्द।। १०.३१"
  },
  {
    "text": "स मृद्यमानो वरुणो गजेन्द्रं पद्भ्यां सुगाढं जगृहे महर्षे।\nपादेषु भूमिं करयोः स्पृशंश्च मूर्द्धानमुल्लाल्य बलान्महात्मा।। १०.३२"
  },
  {
    "text": "गृह्याङ्गुलीभिश्च गजस्य पुच्छं कृत्वेह बन्धं भुजगेश्वरेण।\nउत्पाट्य चिक्षेप विरोचनं हि सकुञ्जरं खे सनियन्तृवाहम्।। १०.३३"
  },
  {
    "text": "क्षिप्तो जलेशेन विरोचनस्तु सकुञ्जरो भूमितले पपात।\nसाट्टं सन्यत्रार्गलहर्म्यभूमि पुरं सुकेशेरिव भास्करेण।। १०.३४"
  },
  {
    "text": "ततो जलेशः सगदः सपाशः समभ्यधावद् दितिजं निहन्तुम्।\nततः समाक्रन्दमनुत्तमं हि मुक्तं तु दैत्यैर्घनरावतुल्यम्।। १०.३५"
  },
  {
    "text": "हा हा हतोऽसौ वरुणेन वीरो विरोचनो दानवसैन्यपालः।\nप्रह्लाद हे जम्भकुजम्भकाद्या रक्षध्वमभ्येत्य सहान्धकेन।। १०.३६"
  },
  {
    "text": "अहो महात्मा बलवाञ्जलेशः संचूर्णयन् दैत्यभटं सवाहम्।\nपाशेन बद्‌ध्वा गदया निहन्ति यथा पशुं वाजिमखे महेन्द्रः।। १०.३७"
  },
  {
    "text": "श्रुतत्वाथ शब्दं दितिजैः समीरितं जम्भप्रधाना दितिजेश्वरास्ततः।\nसमभ्यधावंस्त्वरिता जलेश्वरं यथा पतङ्गा ज्वलितं हुताशनम्।। १०.३८"
  },
  {
    "text": "तानागतान् वै प्रसमीक्ष्य देवः प्राह्लादिमुत्सृज्य वितत्य पाशम्।\nगदां समुद्भ्राम्य जलेश्वरस्तु दुद्राव तान् जम्भमुखानरातीन्।। १०.३९"
  },
  {
    "text": "जम्भं च पाशेन तथा निहत्य तारं तलेनाशनिसंनिभेन।\nपादेन वृत्रं तरसा कुजम्भं निपातयामास बलं च मुष्ट्या।। १०.४0"
  },
  {
    "text": "तेनार्दिता देववरेण दैत्याः संप्राद्रवन् दिक्षु विमुक्तशस्त्राः।\nततोऽन्धकः सत्वरितोऽभ्युपेयाद् रणाय योद्‌धुं जलनायकेन।। १०.४१"
  },
  {
    "text": "तमापतन्तं गदया जघान पाशेन बद्‌ध्वा वरुणोऽसुरेशम्।\nतं पाशमाविध्य गदां प्रगृह्य चिक्षेप दैत्यः स जलेश्वराय।। १०.४२"
  },
  {
    "text": "तमापतन्तं प्रसमीक्ष्य पाशं गदां च दाक्षायणिनन्दनस्तु।\nविवेश वेगात् पयसां निधानं ततोऽन्धको देवबलं ममर्द।। १०.४३"
  },
  {
    "text": "ततो हुताशः सुरशत्रुसैन्यं ददाह रोषात् पवनावधूतः।\nतमभ्ययाद् दानवविश्वकर्मा मयो महाबाहुरुदग्रवीर्यः।। १०.४४"
  },
  {
    "text": "तमापतन्तं सह शम्बरेण समीक्ष्य वह्निः पवनेन सार्धम्।\nशक्त्या मयं शम्बरमेत्य कण्ठे संताड्य जग्राह बलान्महर्षे।। १०.४५"
  },
  {
    "text": "शक्त्या स कायावरणे विदारिते संभिन्नदेहो न्यपतत् पृथिव्याम्।\nमयः प्रजज्वाल च शम्वरोऽपि कण्ठावलग्ने ज्वलने प्रदीप्ते।। १०.४६"
  },
  {
    "text": "स दह्यमानो दितिजोऽग्निनाऽथ सुविस्वरं घोरतरं रुराव।\nसिंहाभिपन्नो विपिने यथैव मत्तो गजः क्रन्दति वेदनार्त्तः।। १०.४७"
  },
  {
    "text": "तं शब्दमाकर्ण्य च शम्बरस्य दैत्येश्वरः क्रोधविरक्तदृष्टिः।\nआः किं किमेतन्ननु केन युद्धे जितो मयः शम्बरदानवश्च।। १०.४८"
  },
  {
    "text": "ततोऽब्रुवन् दैत्यभटा दितीशं प्रदह्यते ह्येष हुताशनेन।\nरक्षस्व चाभ्येत्य न शक्यतेऽन्यैर्हुताशनो वारयितुं रणाग्रे।। १०.४९"
  },
  {
    "text": "इत्थं स दैत्यैरभिनोदितस्तु हिरण्यचक्षुस्तनयो महर्षे।\nउद्यम्य वेगात् परिघं हुताशं समाद्रवत् तिष्ठ तिष्ठ ब्रुवन् हि।। १०.५0"
  },
  {
    "text": "श्रुत्वाऽन्धकस्यापि वचोऽव्ययात्मा संक्रुद्धचित्तस्त्वरितो हि दैत्यम्।\nउत्पाट्य भूम्यां च विनिष्पिपेष ततोऽन्धकः पावकमाससाद।। १०.५१"
  },
  {
    "text": "समाजघानाथ हुताशनं हि वरायुधेनाथ वराङ्गमध्ये।\nसमाहतोऽग्निः परिमुच्य शम्बरं तथाऽन्धकं स त्वरितोऽभ्यधावत्।। १०.५२"
  },
  {
    "text": "तमापतन्तं परिघेण भूयः समाहनन्मूर्ध्नि तदान्धकोऽपि।\nस ताडितोऽग्निर्दितिजेश्वरेण भयात् प्रदुद्राव रणाजिराद्वि।। १०.५३"
  },
  {
    "text": "ततोऽन्धको मारुतचन्द्रभास्करान् साध्यान् सरुद्राश्विवसून् महोरगान्।\nयान् याञ्शरेण स्पृशते पराक्रमी पराङ्मुखांस्तान्कृतवान् रणाजिरात्।। १०.५४"
  },
  {
    "text": "ततो विजित्यामरसैन्यमुग्रं सेन्द्रं सरुद्रं सयमं ससोमम्।\nसंपूज्यमानो दनुपुंगवैस्तु तदाऽन्धको भूमिमुपाजगाम।। १०.५५"
  },
  {
    "text": "आसाद्य भूमिं करदान् नरेन्द्रान् कृत्वा वशे स्थाप्य चराचरं च।\nजगत्समग्रं प्रविवेश धीमान् पातालमग्र्यं पुरमश्मकाह्वम्।। १०.५६"
  },
  {
    "text": "तत्र स्थितस्यापि महाऽसुरस्य गन्धर्वविद्याधरसिद्धसंघाः।\nसहाप्सरोभिः परिचारणाय पातालमभ्येत्य समावसन्तःश्।। १०.५७"
  },
  {
    "text": "इति श्रीवामनपुराणे दशमोऽध्यायः ।। १० ।।"
  }
]
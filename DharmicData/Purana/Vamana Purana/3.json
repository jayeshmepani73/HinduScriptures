[
  {
    "text": "पुलस्त्य उवाच\nततः करतले रुद्रः कपाले दारुणे स्थिते।\nसंतापमगमद् ब्रह्मंश्चिन्तया व्याकुलेन्द्रियः।। ३-१"
  },
  {
    "text": "ततः समागता रौद्रा नीलाञ्चनचयप्रभा।\nसरक्तमूर्द्धजा भीमा ब्रह्महत्या हरान्तिकम्।। ३-२"
  },
  {
    "text": "तामागतां हरो दृष्ट्वा पप्रच्छ विकरालिनीम्।\nकाऽसि त्वमागता रौद्रे केनाप्यर्थेन तद्वद।। ३-३"
  },
  {
    "text": "कपालिनमथोवाच ब्रह्महत्या सुदारुणा।\nब्रह्मवध्याऽस्मि संप्राप्तां मां प्रतीच्छ त्रिलोचन।। ३-४"
  },
  {
    "text": "इत्येवमुक्त्वा वचनं ब्रह्महत्या विवेश ह।\nत्रिशूलपाणिनं रुद्रं संप्रतापितविग्रहम्।। ३-५"
  },
  {
    "text": "ब्रह्महत्याभिभूतश्च शर्वो बदरिकाश्रमम्।\nआगच्छन्न ददर्शाथ नरनारायणावृषी।। ३-६"
  },
  {
    "text": "अदृष्ट्वा धर्मतनयौ चिन्ता शोकसमन्वितः।\nजगाम यमुनां स्नातुं साऽपि शुष्कजलाऽभवत्।। ३-७"
  },
  {
    "text": "कालिन्दीं शुष्कसलिलां निरीक्ष्य वृषकेतनः।\nप्लक्षजां स्नातुमगमदन्तर्द्धानं च सा गता।। ३-८"
  },
  {
    "text": "ततो नु पुष्करारण्यं मागधारण्यमेव च।\nसैन्धवारण्यमेवासौ गत्वा स्नातो यथेच्छया।। ३-९"
  },
  {
    "text": "तथैव नैमिषारण्यं धर्मारण्यं तथेश्वरः।\nस्नातो नैव च सा रौद्रा ब्रह्महत्या व्यमुञ्चत।। ३-१०"
  },
  {
    "text": "सरित्सु तीर्थेषु तथाश्रमेषु पुण्येषु देवायतनेषु शर्वः।\nसमायुतो योगयुतोऽपि पापान्नावाप मोक्षं जलदध्वजोऽसौ।। ३-११"
  },
  {
    "text": "ततो जगाम निर्विण्णः शंकरः कुरुजाङ्गलम्।\nतत्र गत्वा ददर्शाथ चक्रपाणिं खगध्वजम्।। ३-१२"
  },
  {
    "text": "तं  दृष्ट्वा पुण्डरीकाक्षं शङ्खचक्रगदाधरम्।\nकृताञ्जलिपुटो भूत्वा हरः स्तोत्रमुदीरयत्।। ३-१३"
  },
  {
    "text": "हर उवाच\nनमस्ते देवतानाथ नमस्ते गरुडध्वज।\nशङ्खचक्रगदापाणे वासुदेव नमोऽस्तु ते।। ३-१४"
  },
  {
    "text": "नमस्ते निर्गुणानन्त अप्रतर्क्याय वेधसे\nज्ञानाज्ञान निरालम्ब सर्वालम्ब नमोऽस्तु ते।। ३-१५"
  },
  {
    "text": "रजोयुक्त नमस्तेऽस्तु ब्रह्ममूर्ते सनातन।\nत्वया सर्वमिदं नाथ जगत्सृष्टं चराचरम्।। ३-१६"
  },
  {
    "text": "सत्त्वाधिष्ठित लोकेश विष्णुमूर्ते अधोक्षज।\nप्रजापाल महाबाहो जनार्दन नमोऽस्तु ते।। ३-१७"
  },
  {
    "text": "तमो मूर्त्ते अहं ह्येष त्वदंशक्रोधसंभवः।\nगुणाभियुक्त देवेश सर्वव्यापिन् नमोऽस्तु ते।। ३-१८"
  },
  {
    "text": "भूरियं त्वं जगन्नाथ जलाम्बरहुताशनः।\nवायुर्बुद्धिर्मनश्चापि शर्वरी त्वं नमोऽस्तु ते।। ३-१९"
  },
  {
    "text": "धर्मो यज्ञस्तपः सत्यमहिंसा शौचमार्जवम्।\nक्षमा दानं दया लक्ष्मीर्ब्रह्मचर्यं त्वमीश्वर।। ३-२०"
  },
  {
    "text": "त्वं साङ्गाश्चतुरो वेदास्त्वं वेद्यो वेदपारगः।\nउपवेदा भवानीश सर्वोऽसि त्वं नमोऽस्तु ते।। ३-२१"
  },
  {
    "text": "नमो नमस्तेऽच्युत चक्रपाणे नमोऽस्तु ते माधव मीनमूर्ते।\nलोके भवान् कारुणिको मतो मे त्रायस्व मां केशव पापबन्धात्।। ३-२२"
  },
  {
    "text": "ममाशुभं नाशय विग्रहस्थं यद् ब्रह्महत्याऽभिभवं बभूव।\nदग्धोऽस्मि नष्टोऽस्म्यसमीक्ष्यकारी पुनीहि तीर्थोऽसि नमो नमस्ते।। ३-२३"
  },
  {
    "text": "पुलस्त्य उवाच\nइत्थं स्तुतश्चक्रधरः शंकरेण महात्मना।\nप्रोवाच भगवान् वाक्यं ब्रह्महत्याक्षयाय हि।। ३-२४"
  },
  {
    "text": "गिरिरुवाच।।\nमहेश्वर श्रृणुष्वेमां मम वाचं कलस्वनाम्।\nब्रह्महत्याक्षयकरीं शुभदां पुण्यवर्धनीम्।। ३-२५"
  },
  {
    "text": "योऽसौ प्राङ्मण्डले पुण्ये मदंशप्रभवोऽव्ययः।\nप्रयागे वसते नित्यं योगशायीति विश्रुतः।। ३-२६"
  },
  {
    "text": "चरणाद् दक्षिणात्तस्य विनिर्याता सरिद्वरा।\nविश्रुता वरणेत्येव सर्वपापहरा शुभा।। ३-२७"
  },
  {
    "text": "सव्यादन्या द्वितीया च असिरित्येव विश्रुता।\nते उभे सरितच्छ्रेष्ठे लोकपूज्ये बभूवतुः।। ३-२८"
  },
  {
    "text": "ताभ्यां मध्ये तु यो देशस्तत्क्षेत्रं योगशायिनः।\nत्रैलोक्यप्रवरं तीर्थं सर्वपापप्रमोचनम्।३-२९"
  },
  {
    "text": "न तादृशोऽस्ति गगने न भूभ्यां न रसातले। \nतत्रास्ति नगरी पुण्या ख्याता वाराणसी शुभा।\nयस्यां हि भोगिनोऽपीश प्रयान्ति भवतो लयम्।। ३-३०"
  },
  {
    "text": "विलासिनीनां रशनास्वनेन श्रुतिस्वनैर्ब्रह्मणपुंगवानाम्।\nशुचिस्वरत्वं गुरवो निशम्य हास्यादशासन्त मुहुर्मुहुस्तान्।। ३-३१"
  },
  {
    "text": "व्रजत्सु योषित्सु चतुष्पथेषु पदान्यलक्तारुणितानि दृष्ट्वा।\nययौ शशी विस्मयमेव यस्यां किंस्वित् प्रयाता स्थलपद्मिनीयम्।। ३-३२"
  },
  {
    "text": "तुङ्गनि यस्यां सुरमन्दिराणि रुन्धन्ति चन्द्रं रजनीसुखेषु।\nदिवाऽपि सूर्यं पवनाप्लुताभिर्दीर्घाभिरेवं सुपताकिकाभिः।। ३-३३"
  },
  {
    "text": "भृङ्गाश्च यस्यां शशिकान्तभित्तौ प्रलोभ्यमानाः प्रतिबिम्बितेषु।\nआलेख्ययोषिद्विमलाननाब्जेष्वीयुर्भ्रमान्नैव च पुष्पकान्तम्।। ३-३४"
  },
  {
    "text": "परिश्रमश्चापि पराजितेषु नरेषु संमोहनखेलनेन।\nयस्यां जलक्रीडनसंगतासु न स्त्रीषु शंभो गृहदीर्घकासु।। ३-३५"
  },
  {
    "text": "न चैव कश्चित् परमन्दिराणि रुणद्धि शंभो सहसा ऋतेऽक्षन्।\nन चाबलानां तरसा पराक्रमं करोति यस्यां सुरतं हि मुक्त्वा।। ३-३६"
  },
  {
    "text": "पाशग्रन्थिर्गजेन्द्राणां दानच्छेदो मदच्युतौ।\nयस्यां मानमदौ पुंसां करिणां यौवनागमे।। ३-३७"
  },
  {
    "text": "प्रियदोषाः सदा यस्यां कौशिका नेतरे जनाः।\nतारागणेऽकुलीनत्वं गद्ये वृत्तच्युतिर्विभो।। ३-३८"
  },
  {
    "text": "भृतिलुब्धा विलासिन्यो भुजंगपरिवारिताः।\nचन्द्रभूषितदेहाश्च यस्यां त्वमिव शंकर।। ३-३९"
  },
  {
    "text": "ईदृशायां सुरेशान वाराणस्यां महाश्रमे।\nवसते भगवाँल्लोलः सर्वपापहरो रविः।। ३-४०"
  },
  {
    "text": "दशाश्वमेधं यत्प्रोक्तं मदंशो यत्र केशवः।\nतत्र गत्वा सुरश्रेष्ठ पापमोक्षमवाप्स्यसि।। ३-४१"
  },
  {
    "text": "इत्येवमुक्तो गरु-डध्वजेन वृषध्वजस्तं शिरसा प्रणम्य।\nजगाम वेगाद् गरुडो यथाऽसौ वाराणसीं पापविमोचनाय।। ३-४२"
  },
  {
    "text": "गत्वा सुपुण्यां नगरीं सुतीर्थां दृष्ट्वा च लोलं सदशाश्वमेधम्।\nस्नात्वा च तीर्थेषु विमुक्तपापः स केशवं द्रष्टुमुपाजगाम।। ३-४३"
  },
  {
    "text": "केशवं शंकरो दृष्ट्वा प्रणिपत्येदमब्रवीत्।\nत्वत्प्रसादाद् हृषीकेश ब्रह्महत्या क्षयं गता।। ३-४४"
  },
  {
    "text": "नेदं कपालं देवेश मद्धस्तं परिमुञ्चति।\nकारणं वेद्मि न च तदेतन्मे वक्तुमर्हसि।। ३-४५"
  },
  {
    "text": "पुलस्त्य उवाच\nमहादेववचः श्रुत्वा केशवो वाक्यमब्रवीत्।\nविद्यते कारणं रुद्र तत्सर्वं कथयामि ते।। ३-४६"
  },
  {
    "text": "योऽसौ ममाग्रतो दिव्यो ह्रदः पद्मोत्पलैर्युतः।\nएष तीर्थवरः पुण्यो देवगन्धर्वपूजितः।। ३-४७"
  },
  {
    "text": "एतस्मिन्प्रवरे तीर्थे स्नानं शंभो समाचर।\nस्नातमात्रस्य चाद्यैव कपालं परिमोक्ष्यति।। ३-४८"
  },
  {
    "text": "ततः कपाली लोके च ख्यातो रुद्र भविष्यसि।\nकपालमोचनेत्येवं तीर्थं चेदं भविष्यति।। ३-४९"
  },
  {
    "text": "पुलस्त्य उवाच\nएवमुक्तः सुरेशेन केशवेन महेश्वरः।\nकपालमोचने सस्नौ वेदोक्तविधिना मुने।। ३-५०"
  },
  {
    "text": "स्नातस्य तीर्थे त्रिपुरान्तकस्य परिच्युतं हस्ततलात् कपालम्।\nनाम्ना बभूवाथ कपालमोचनं तत्तीर्थवर्यं भगवत्प्रसादात्।। ३-५१"
  },
  {
    "text": "इति श्रीवामपुराणे तृतीयोऽध्ययः ।। ३ ।।"
  }
]
[
  {
    "text": "लोमहर्षण उवाच ।\nततो रामह्रदं गच्छेत् तीर्थसेवी द्विजोत्तमः ।\nयत्र रामेण विप्रेण तरसा दीप्ततेजसा १ ।\nक्षत्रमुत्साद्य वीरेण ह्रदाः पञ्च निवेशिताः ।\nपूरयित्वा नरव्याघ्र रुधिरेणेति नः श्रुतम् २ ।\nपितरस्तर्पितास्तेन तथैव च पितामहाः ।\nततस्ते पितरः प्रीता राममूचुर्द्विजोत्तमाः ३ ।\nराम राम महाबाहो प्रीताः स्मस्तव भार्गव ।\nअनया पितृभक्त्या च विक्रमेण च ते विभो ४ ।\nवरं वृणीष्व भद्रं ते किमिच्छसि महायशः ।\nएवमुक्तस्तु पितृभी रामः प्रभवताः परः ५ ।\nअब्रवीत् प्राञ्जलिर्वाक्यं स पितॄन् गगने स्थितान् ।\nभवन्तो यदि मे प्रीता यद्यनुग्राह्यता मयि ६ ।\nपितृप्रसादादिच्छेयं तपसाप्यायनं पुनः ।\nयच्च पोषाभिभूतेन क्षत्रमुत्सादितं मया ७ ।\nततश्च पापान्मुच्येयं युष्माकं तेजसा ह्यहम् ।\nह्रदाश्चैते तीर्थभूता भवेयुर्भुवि विश्रुताः ८ ।\nएवमुक्ताः शुभं वाक्यं रामस्य पितरस्तदा ।\nप्रत्यूचुः परमप्रीता रामं हर्षपुरस्कृताः ९ ।\nतपस्ते वर्द्धतां पुत्र पितृभक्त्या विशेषतः ।\nयच्च रोषाभिभूतेन क्षत्रमुत्सादितं त्वया १० ।\nततश्च पापान्मुक्तस्त्वं पातितास्ते स्वकर्मभिः ।\nह्रदाश्च तव तीर्थत्वं गमीष्यन्ति न संशयः ११ ।\nह्रदेष्वेतेषु ये स्नात्वा स्वान् पितॄंस्तर्पयन्ति च ।\nतेभ्यो दास्यन्ति पितरो यथाभिलषितं वरम् १२ ।\nईप्सितान् मानसान् कामान् स्वर्गवासं च शाश्वतम् ।\nएवं दत्त्वा वरान् विप्रा रामस्य पितरस्तदा १३ ।\nआमन्त्र्! य भार्गवं प्रीतास्तत्रैवान्तर्हितास्तदा ।\nएवं रामह्रदाः पुण्या भार्गवस्य महात्मनः १४ ।\nस्नात्वा ह्रदेषु रामस्य ब्रह्मचारी शुचिव्रतः ।\nराममभ्यर्च्य श्रद्धावान् विन्देद् बहु सुवर्णकम् १५ ।\nवंशमूलं समासाद्य तीर्थसेवी सुसंयतः ।\nस्ववंशसिद्धये विप्राः स्नात्वा वै वंशमूलके १६ ।\nकायशोधनमासाद्य तीर्थं त्रैलोक्यविश्रुतम् ।\nशरीरशुद्धिमाप्नोति स्नातस्तस्मिन् न संशयः १७ ।\nशुद्धदेहश्च तं याति यस्मान्नावर्तते पुनः ।\nतावद् भ्रमन्ति तीर्थेषु सिद्धास्तीर्थपरायणाः ।\nयावन्न प्राप्नुवन्तीह तीर्थं तत्कायशोधनम् १८ ।\nतस्मिंस्तीर्थे च संप्लाव्य कायं संयतमानसः ।\nपरं पदमवाप्नोति यस्मान्नावर्तते पुनः १९।\nततो गच्छेत विप्रेन्द्रा स्तीर्थं त्रैलोक्यविश्रुतम् ।\nलोका यत्रोद्धृताः सर्वे विष्णुना प्रभविष्णुना २० ।\nलोकोद्धारं समासाद्य तीर्थस्मरणतत्परः ।\nस्नात्वा तीर्थवरे तस्मिन् लोकान् पश्यति शाश्वतान् २१ ।\nयत्र विष्णुः स्थितो नित्यं शिवो देवः सनातनः ।\nतौ देवौ प्रणिपातेन प्रसाद्य मुक्तिमाप्नुयात् २२ ।\nश्रीतीर्थं तु ततो गच्छेत् शालग्राममनुत्तमम् ।\nतत्र स्नातस्य सान्निध्यं सदा देवी प्रयच्छति २३ ।\nकपिलाह्रदमासाद्य तीर्थं त्रैलोक्यविश्रुतम् ।\nतत्र स्नात्वाऽर्चयित्वा च दैवतानि पितॄंस्तथा २४ ।\nकपिलानां सहस्रस्य फलं विन्दति मानवः ।\nतत्र स्थितं महादेवं कापिलं वपुरास्थितम् २५ ।\nदृष्ट्वा मुक्तिमवाप्नोति ऋषिभिः पूजितं शिवम् ।\nसूर्यतीर्थं समासाद्य स्नात्वा नियतमानसः २६ ।\nअर्चयित्वा पितॄन् देवानुपवासपरायणः ।\nअग्निष्टोममवाप्नोति सूर्यलोकं च गच्छति २७ ।\nसहस्रकिरणं देवं भानुं त्रैलोक्यविश्रुतम् ।\nदृष्ट्वा मुक्तिमवाप्नोति नरो ज्ञानसमन्वितः २८ ।\nभवानीवनमासाद्य तीर्थसेवी यथाक्रमम् ।\nतत्राभिषेकं कुर्वाणो गोसहस्रफलं लभेत् २९ ।\nपितामहस्य पिबतो ह्यमृतं पूर्वमेव हि ।\nउद्गारात् सुरभिर्जाता सा च पातालमाश्रिता ३० ।\nतस्याः सुरभयो जाताः तनया लोकमातरः ।\nताभिस्तत्सकलं व्याप्तं पातालं सुनिरन्तरम् ३१ ।\nपितामहस्य यजतो दक्षिणार्थमुपाहृताः ।\nआहूता ब्रह्मणा ताश्च विभ्रान्ता विवरेण हि ३२ ।\nतस्मिन् विवरद्वारे तु स्थितो गणपतिः स्वयम् ।\nयं दृष्ट्वा सकलान् कामान् प्राप्नोति संयतेन्द्रि यः ३३ ।\nसंगिनीं तु समासाद्य तीर्थं मुक्तिसमाश्रयम् ।\nदेव्यास्तीर्थे नरः स्नात्वा लभते रूपमुत्तमम् ३४ ।\nअनन्तां श्रियमाप्नोति पुत्रपौत्रसमन्वितः ।\nभोगांश्च विपुलान् भुक्त्वा प्राप्नोति परमं पदम् ३५ ।\nब्रह्मावर्ते नरः स्नात्वा ब्रह्मज्ञानसमन्वितः ।\nभवते नात्र सन्देहः प्राणान् मुञ्चति स्वेच्छया ३६ ।\nततो गच्छेत विप्रेन्द्रा द्वारपालं तु रन्तुकम् ।\nतस्य तीर्थं सरस्वत्यां यक्षेन्द्र स्य महात्मनः ३७ ।\nतत्र स्नात्वा महाप्राज्ञ उपवासपरायणः ।\nयक्षस्य च प्रसादेन लभते कामिकं फलम् ३८ ।\nततो गच्छेत विप्रेन्द्रा ब्रह्मावर्त्तं मुनिस्तुतम् ।\nब्रह्मावर्त्ते नरः स्नात्वा ब्रह्म चाप्नोति निश्चितम् ३९ ।\nततो गच्छेत विप्रेन्द्रा ः! सुतीर्थकमनुत्तमम् ।\nतत्र संनिहिता नित्यं पितरो दैवतैः सह ४० ।\nतत्राभिषेकं कुर्वीत पितृदेवार्चने रतः ।\nअश्वमेधमवाप्नोति पितॄन् प्रीणाति शाश्वतान् ४१ ।\nततोऽम्बुवनं धर्मज्ञ समासाद्य यथाक्रमम् ।\nकामेश्वरस्य तीर्थं तु स्नात्वा श्रद्धासमन्वितः ४२ ।\nसर्वव्याधिविनिर्मुक्तो ब्रह्मवाप्तिर्भवेद् ध्रुवम् ।\nमातृतीर्थं च तत्रैव यत्र स्नातस्य भक्तितः ४३ ।\nप्रजा विवर्द्धते नित्यमनन्तां चाप्नुयाच्छ्रियम् ।\nततः शीतवनं गच्छेन्नियतो नियताशनः ४४ ।\nतीर्थं तत्र महाविप्रा महदन्यत्र दुर्लभम् ।\nपुनाति दर्शनादेव दण्डकं च द्विजोत्तमाः ४५ ।\nकेशानभ्युक्ष्य वै तस्मिन् पूतो भवति पापतः ।\nतत्र तीर्थवरं चान्यत् स्वानुलोमायनं महत् ४६ ।\nतत्र विप्रा महाप्राज्ञा विद्वांसस्तीर्थतत्पराः ।\nस्वनुलोमायने तीर्थे विप्रास्त्रैलोक्यविश्रुते ४७ ।\nप्राणायामैर्निहरन्ति स्वलोमानि द्विजोत्तमाः ।\nपूतात्मानश्च ते विप्राः प्रयान्ति परमां गतिम् ४८ ।\nदशाश्वमेधिकं चैव तत्र तीर्थं सुविश्रुतम् ।\nतत्र स्नात्वा भक्तियुक्तस्तदेव लभते फलम् ४९ ।\nततो गच्छेत श्रद्धावान् मानुषं लोकविश्रुतम् ।\nदर्शनात् तस्य तीर्थस्य मुक्तो भवति किल्बिषैः ५० ।\nपुरा कृष्णमृगास्तत्र व्याधेन शरपीडिताः ।\nविगाह्य तस्मिन् सरसि मानुषत्वमुपागताः ५१ ।\nततो व्याधाश्च ते सर्वे तानपृच्छन् द्विजोत्तमान् ।\nमृगा अनेन वै याता अस्माभिः शरपीडिताः ५२ ।\nनिमग्नास्ते सरः प्राप्य क्व ते याता द्विजोत्तमाः ।\nतेऽब्रुवंस्तत्र वै पृष्टा वयं ते च द्विजोत्तमाः ५३ ।\nअस्य तीर्थस्य माहात्म्यान् मानुषत्वमुपागताः ।\nतस्माद् यूयं श्रद्दधानाः स्नात्वा तीर्थे विमत्सराः ५४ ।\nसर्वपापविनिर्मुक्ता भविष्यथ न संशयः ।\nततः स्नाताश्च ते सर्वे शुद्धदेहा दिवं गताः ५५ ।\nएतत् तीर्थस्य माहात्म्यं मानुषस्य द्विजोत्तमाः ।\nये शृण्वन्ति श्रद्दधानास्तेऽपि यान्ति परां गतिम् ५६ ।\nइति श्रीवामनपुराणे सरोमाहात्म्ये पञ्चत्रिंशत्तमोऽध्यायः।"
  }
]
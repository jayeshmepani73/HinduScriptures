[
  {
    "text": "श्रीभगवानुवाच।।\nआद्यं मात्स्यं महद्रूपं संस्थितं मानसे ह्रदे।\nसर्वपापक्षयकरं कीर्तनस्पर्शनादिभिः।। ९०.१"
  },
  {
    "text": "कौर्ममन्यत्सन्निधानं कोशिक्यां पापनाशनम्।\nहयशीर्षं च कृष्णांशे गोविन्दं हस्तिनापुरे।। ९०.२"
  },
  {
    "text": "त्रिविक्रमं च कालिन्द्यां लिङ्गभेदे भवं विभुम्।\nकेदारे माधवं शौरिं कुब्जाम्रे हृष्टमूर्धजम्।। ९०.३"
  },
  {
    "text": "नारायणं बदर्यां च वाराहे गरुडासनम्।\nजयेशं भद्रकर्णे च विपाशायां द्विजप्रियम्।। ९०.४"
  },
  {
    "text": "[१]रूपधारमिरावत्यां कुरुक्षेत्रे कुरुध्वजम्।\nकृतशौचे नृसिंहं च गोकर्णे विश्वकर्मिणम्।। ९०.५"
  },
  {
    "text": "प्राचीने कामपालं च पुण्डरीकं महाम्भसि।\nविशाखयूपे ह्यजितं हंसं हंसपदे तथा।। ९०.६"
  },
  {
    "text": "पयोष्णायामखण्डं च वितस्तायां कुमारिलम्।\nमणिमत्पर्वते शंभुं ब्रह्मण्ये च प्रजापतिम्।। ९०.७"
  },
  {
    "text": "मधुनद्यां चक्रधरं शूलबाहुं हिमालये।\nविद्धि विष्णुं मुनिश्रेष्ट स्थितमोषधिसानुनि।। ९०.८"
  },
  {
    "text": "भृगुतुङ्गे सुवर्णाक्षं नैमिषे पीतवाससम्।\nगयायां गोपतिं देवं गदापाणिनमीश्वरम्।। ९०.९"
  },
  {
    "text": "[२]त्रैलोक्यनाथं वरदं गोप्रतारे कुशेशयम्।\nअर्द्धनारीश्वरं पुण्ये माहेन्द्रे दक्षिणे गिरौ।। ९०.१०"
  },
  {
    "text": "गोपालमुत्तरे नित्यं महेन्द्रे सोमपीथिनम्।\nवैकुण्ठमपि सह्याद्रौ पारियात्रऽपराजितम्।। ९०.११"
  },
  {
    "text": "कशेरुदेशे देवेशं विश्वरूपं तपोधनम्।\nमलयाद्रौ च सौगन्धिं विन्ध्यपादे सदाशिवम्।। ९०.१२"
  },
  {
    "text": "[३]अवन्तिविषये विष्णुं निषधेष्वमरेश्वरम्।\nपाञ्चालिकं च ब्रह्मर्षे पाञ्चालेषु व्यवस्थितम्।। ९०.१३"
  },
  {
    "text": "महोदये हयग्रीवं प्रयागे योगशायिनम्। \nस्वयंभुवं मधुवते अयोगन्धिं च पुष्करे।। ९०.१४"
  },
  {
    "text": "तथैव विप्रप्रवर वाराणस्यां च केशवम्।\nअविमुक्तकमत्रैव लोलश्चात्रैव गीयते।। ९०.१५"
  },
  {
    "text": "पद्मायां पद्मकिरणं समुद्रे वडवासुखम्।\nकुमारधारे बाह्लीशं कार्तिकेयं च बर्हिणम्।। ९०.१६"
  },
  {
    "text": "अजेशे शंभुमनघं स्थाणुं च कुरुजाङ्गले।\nवनमालिनमाहुर्मां किष्किन्धावासिनो जनाः।। ९०.१७"
  },
  {
    "text": "वीरं कुवलायारूढं शङ्खचक्रगदाधरम्।\nश्रीवत्साङ्कमुदाराङ्गं नर्मदायां श्रियः पतिम्।। ९०.१८"
  },
  {
    "text": "माहिष्मत्यां त्रिनयनं तत्रैव च हुताशनम्।\nअर्बुदे च त्रिसौपर्ण क्ष्माधरं सूकराचले।। ९०.१९"
  },
  {
    "text": "त्रिणाचिकेतं ब्रह्मर्षे प्रभासे च कपर्दिनम्।\nतथैवात्रापि विख्यातं तृतीयं शशिशेखरम्।। ९०.२०"
  },
  {
    "text": "उदये शशिनं सूर्यं ध्रुवं च त्रितयं स्थितम्।\nहेमकूटे हिरण्याक्षं स्कन्दं शरवणे मुने।। ९०.२१"
  },
  {
    "text": "महालये स्मृतं रुद्रमुत्तरेषु कुरुष्वथ।\nपद्मनाभं मुनिश्रेष्ठ सर्वसौख्यप्रदायकम्।। ९०.२२"
  },
  {
    "text": "सप्तगोदावरे ब्रह्मन् विख्यातं हाटकेश्वरम्।\nतत्रैव च महाहंसं प्रयागेऽपि वटेश्वरम्।। ९०.२३"
  },
  {
    "text": "शोणे च रुक्मकवचं कुण्डिने घ्राणतर्पणम्।\nभिल्लीवने महायोगं माद्रेषु पुरुषोत्तमम्।। ९०.२३"
  },
  {
    "text": "प्लक्षावतरणे विश्वं श्रीनिवासं द्विजोत्तम\nशूर्पारके चतुर्बाहुं मगधायां सुधापतिम्।। ९०.२५"
  },
  {
    "text": "गिरिव्रजे पशुपतिं श्रीकण्ठं यमुनातटे।\nवनस्पतिं समाख्यातं दण्डकारण्यवासिनम्।। ९०.२६"
  },
  {
    "text": "कालिञ्जरे नीलकण्ठं सरय्वां शंभुमुत्तमम्।\nहंसयुक्तं महाकोश्यां सर्वपापप्रणाशनम्।। ९०.२७"
  },
  {
    "text": "गोकर्णे दक्षिणे शर्वं वासुदेवं प्रजामुखे।\nविन्घ्यश्रृङ्गे महाशौरिं कन्थायां मधुसूदनम्।। ९०.२८"
  },
  {
    "text": "त्रिकूटशिखरे ब्रह्मन् चक्रपाणिनमीश्वरम्।\nलौहदण्डे हृषीकेशं कोसलायां मनोहरम्।। ९०.२९"
  },
  {
    "text": "महाबाहुं सुराष्ट्रे च नवराष्ट्रे यशोधरम्।\nभूधरं देवकानद्यां विदेहायां कुशप्रियम्।। ९०.३०"
  },
  {
    "text": "गोमत्यां छादितगदं शङ्खोद्धारे च शङ्खिनम्।\nसुनेत्रं सैन्धवारण्ये शूरं शूरपुरे स्थितम्।। ९०.३१"
  },
  {
    "text": "रुद्राख्यं च हिरण्वत्यां वीरभद्रं त्रिविष्टपे।\n[४]शङ्कुकर्णं च भीमायां भीमं शालवने विदुः।। ९०.३२"
  },
  {
    "text": "विश्वामित्रं च गदितं कैलासे वृषभध्वजम्।\nमहेशं महिलाशैले कामरूपे शशिप्रभम्।। ९०.३३"
  },
  {
    "text": "बलभ्यामपि गोमित्रं कटाहे पङ्कजप्रियम्।\nउपेन्द्रं सिंहलद्वीपे शक्राह्वे कुन्दमालिनम्।। ९०.३३"
  },
  {
    "text": "रसातले च विख्यातं सहस्रशिरसं मुने।\nकालाग्निरुद्रं तत्रैव तथाऽन्यं कृत्तिवाससम्।। ९०.३५"
  },
  {
    "text": "सुतले कूर्ममचलं वितले पङ्कजासनम्।\nमहातले गुरो ख्यातं देवेशं छागलेश्वरम्।। ९०.३६"
  },
  {
    "text": "तले सहस्रचरणं सहस्रभुजमीश्वरम्।\nसहस्राक्षं परिख्यातं मुसलाकृष्टदानवम्।। ९०.३७"
  },
  {
    "text": "पाताले योगिनामीशं स्थितञ्च हरिशंकरम्।\nधरातले कोकनदं मेदिन्यां चक्रपाणिनम्।। ९०.३८"
  },
  {
    "text": "भुवर्लोके च गरुडं स्वर्लोके विष्णुमव्ययम्।\nमहर्ल्लोके तथाऽगस्त्यं कपिलं च जने स्थितम्।। ९०.३९"
  },
  {
    "text": "तपोलोकेऽखिलं ब्रह्मन् वाङ्मयं सत्यसंयुतम्।\nब्रह्माणं ब्रह्मलोके च सप्तमे वै प्रतिष्ठितम्।। ९०.४०"
  },
  {
    "text": "सनातनं तथा शैवे परं ब्रह्म च वैष्णवे।\nअप्रतर्क्यं निरालम्बे निराकाशे तपोमयम्।। ९०.४१"
  },
  {
    "text": "जम्बुद्वीपे चतुर्बाहुं कुशद्वीपे कुशेशयम्।\nप्लक्षद्वीपे मुनिश्रेष्ठ ख्यातं गरुडवाहनम्।। ९०.४२"
  },
  {
    "text": "पद्मनाभं तथा क्रौञ्चे शाल्मले वृषभध्वजम्।\nसहस्रांशुः स्थितः शाके धर्मराट् पुष्करे स्थितः।। ९०.४३"
  },
  {
    "text": "तथा पृथिव्यां ब्रह्मर्षे शालग्रामे स्थितोऽस्मयहम्।\nसजलस्थलपर्यन्तं चरेषु स्तावरेषु च।। ९०.४४"
  },
  {
    "text": "एतानि पुण्यानि ममालयानि ब्रह्मन् पुराणानि सनातनानि।\nधर्मप्रदानीह महौजसानि संकीर्तनीयान्यघनाशनानि।। ९०.४५"
  },
  {
    "text": "संकीर्तनात् स्मरणाद् दर्शनाच्च संस्पर्शनादेव च देवतायाः।\nधर्मार्थकामाद्यपवर्गमेव लभन्ति देवा मनुजाः ससाध्याः। ९०.४६"
  },
  {
    "text": "एतानि तुभ्यं विनिवेदितानि ममालयानीह तपोमयानि।\nउत्तिष्ठ गच्छामि महासुरस्य यज्ञं सुराणां हि हिताय विप्र।। ९०.४७"
  },
  {
    "text": "पुलस्त्य उवाच।।\nइत्येवमुक्त्वा वचनं महर्षे विष्णुर्भरद्वाजमृषिं महात्मा।\nविलासलीलागमनो गिरीन्द्रात् स चाभ्यगच्छत् कुरुजाङ्गलं हि।। ९०.४८"
  },
  {
    "text": "इति श्रीवामनपुराणे त्रिषष्टितमोऽध्यायः ।। ९० ।।"
  }
]
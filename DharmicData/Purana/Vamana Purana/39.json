[
  {
    "text": "ऋषय ऊचुः ।\nवसिष्ठस्यापवाहोऽसौ कथं वै संबभूव ह ।\nकिमर्थं सा सरिच्छ्रेष्ठा तमृषिं प्रत्यवाहयत् १ ।\nलोमहर्षण उवाच।\nविश्वामित्रस्य राजर्षेर्वसिष्ठस्य महात्मनः ।\nभृशं वैरं बभूवेह तपःस्पर्द्धाकृते महत् २ ।\nआश्रमो वै वसिष्ठस्य स्थाणुतीर्थे बभूव ह ।\nतस्य पश्चिमदिग्भागे विश्वामित्रस्य धीमतः ३ ।\nयत्रेष्ट्वा भगवान् स्थाणुः पूजयित्वा सरस्वतीम् ।\nस्थापयामास देवेशो लिङ्गाकारां सरस्वतीम् ४ ।\nवसिष्ठस्तत्र तपसा घोररूपेण संस्थितः ।\nतस्येह तपसा हीनो विश्वामित्रो बभूव ह ५ ।\nसरस्वतीं समाहूय इदं वचनमब्रवीत् ।\nवसिष्ठं मुनिसार्दूलं स्वेन वेगेन आनय ६ ।\nइहाहं तं द्विजश्रेष्ठं हनिष्यामि न संशयः ।\nएतच्छ्रुत्वा तु वचनं व्यथिता सा महानदी ७ ।\nतथा तां व्यथितां दृष्ट्वा वेपमानां महानदीम् ।\nविश्वामित्रोऽब्रवीत् क्रुद्धो वसिष्ठं शीघ्रमानय ८ ।\nततो गत्वा सरिच्छ्रेष्ठा वसिष्ठं मुनिसत्तमम् ।\nकथयामास रुदती विश्वामित्रस्य तद् वचः ९ ।\nतपःक्रियाविशीर्णां च भृशं शोकसमन्विताम् ।\nउवाच स सरिच्छ्रेष्ठां विश्वामित्राय मां वह १० ।\nतस्य तद् वचनं श्रुत्वा कृपाशीलस्य सा सरित् ।\nचालयामास तं स्थानात् प्रवाहेणाम्भसस्तदा ११ ।\nस च कूलापहारेण मित्रावरुणयोः सुतः ।\nउह्यमानश्च तुष्टाव तदा देवीं सरस्वतीम् १२ ।\nपितामहस्य सरसः प्रवृत्तासि सरस्वति ।\nव्याप्तं त्वया जगत् सर्वं तवैवाम्भोभिरुत्तमैः १३ ।\nत्वमेवाकाशगा देवी मेघेषु सृजसे पयः ।\nसर्वास्त्वापस्त्वमेवेति त्वत्तो वयमधीमहे १४ ।\nपुष्टिर्धृतिस्तथा कीर्तिः सिद्धिः कान्तिः क्षमा तथा ।\nस्वधा स्वाहा तथा वाणी तवायत्तमिदं जगत् १५ ।\nत्वमेव सर्वभूतेषु वाणीरूपेण संस्थिता ।\nएवं सरस्वती तेन स्तुता भगवती तदा १६ ।\nसुखेनोवाह तं विप्रं विश्वामित्राश्रमं प्रति ।\nन्यवेदयत्तदा खिन्ना विश्वामित्राय तं मुनिम् १७ ।\nतमानीतं सरस्वत्या दृष्ट्वा कोपसमन्वितः ।\nअथान्विषत् प्रहरणं वसिष्ठान्तकरं तदा १८ ।\nतं तु क्रुद्धमभिप्रेक्ष्य ब्रह्महत्याभयान्नदी ।\nअपोवाह वसिष्ठं तं मध्ये चैवाम्भसस्तदा ।\nउभयोः कुर्वती वाक्यं वञ्चयित्वा च गाधिजम् १९ ।\nततोऽपवाहितं दृष्ट्वा वसिष्ठमृषिसत्तमम् ।\nअब्रवीत् क्रोधरक्ताक्षो विश्वामित्रो महातपाः २० ।\nयस्मान्मां सरितां श्रेष्ठे वञ्चयित्वा विनिर्गता ।\nशोणितं वह कल्याणि रक्षोग्रामणिसंयुता २१ ।\nततः सरस्वती शप्ता विश्वामित्रेण धीमता ।\nअवहच्छोणितोन्मिश्रं तोयं संवत्सरं तदा २२ ।\nअथर्षयश्च देवाश्च गन्धर्वाप्सरसस्तदा ।\nसरस्वतीं तदा दृष्ट्वा बभूवुर्भृशदुःखिताः २३ ।\nतस्मिन्तीर्थवरे पुण्ये शोणितं समुपावहत् ।\nततो भूतपिशाचाश्च राक्षसाश्च समागताः २४ ।\nततस्ते शोणितं सर्वे पिबन्तः सुखमासते ।\nतृप्ताश्च सुभृशं तेन सुखिता विगतज्वराः ।\nनृत्यन्तश्च हसन्तश्च यथा स्वर्गजितस्तथा २५ ।\nकस्यचित्त्वथ कालस्य ऋषयः सतपोधनाः ।\nतीर्थयात्रां समाजग्मुः सरस्वत्यां तपोधनाः २६ ।\nतां दृष्ट्वा राक्षसैर्घोरैः पीयमानां महानदीम् ।\nपरित्राणे सरस्वत्याः परं यत्नं प्रचक्रिरे २७ ।\nते तु सर्वे महाभागाः समागम्य महाव्रताः ।\nआहूय सरितां श्रेष्ठामिदं वचनमब्रुवन् २८ ।\nकिं कारणं सरिच्छ्रेष्ठे शोणितेन ह्रदो ह्ययम् ।\nएवमाकुलतां यातः श्रुत्वा वेत्स्यामहे वयम् २९ ।\nततः सा सर्वमाचष्ट विश्वामित्रविचेष्टितम् ।\nततस्ते मुनयः प्रीताः सरस्वत्यां समानयन् ।\nअरुणां पुण्यतोयौघां सर्वदुष्कृतनाशनीम् ३० ।\nदृष्ट्वा तोयं सरस्वत्या राक्षसा दुःखिता भृशम् ।\nऊचुस्तान् वै मुनीन् सर्वान् दैन्ययुक्ताः पुनः पुनः ३१ ।\nवयं हि क्षुधिताः सर्वे धर्महीनाश्च शाश्वताः ।\nन च नः कामकारोयं यद् वयं पापकारिणः ३२ ।\nयुष्माकं चाप्रसादेन दुष्कृतेन च कर्मणा ।\nपक्षोऽयं वर्धतेऽस्माकं यतः स्मो ब्रह्मराक्षसाः ३३ ।\nएवं वैश्याश्च शूद्रा श्च क्षत्रियाश्च विकर्मभिः ।\nये ब्राह्मणान् प्रद्विषन्ति ते भवन्तीह राक्षसाः ३४ ।\nयोषितां चैव पापानां योनिदोषेण वर्द्धते ।\nइयं संततिरस्माकं गतिरेषा सनातनी ३५ ।\nशक्ता भवन्तः सर्वेषां लोकानामपि तारणे ।\nतेषां ते मुनयः श्रुत्वा कृपाशीलाः पुनश्च ते ३६ ।\nऊचुः परस्परं सर्वे तप्यमानाश्च ते द्विजाः ।\nक्षुतकीटावपन्नं च यच्चोच्छिष्टाशितं भवेत् ३७ ।\nकेशावपन्नमाधूतं मारुतश्वासदूषितम् ।\nएभिः संसृष्टमन्नं च भागं वै रक्षसां भवेत् ३८ ।\nतस्माज्ज्ञात्वा सदा विद्वान् अन्नान्येतानि वर्जयेत् ।\nराक्षसानामसौ भुङ्क्ते यो भुङ्क्ते अन्नमीदृशम् ३९ ।\nशोधयित्वा तु तत्तीर्थमृषयस्ते तपोधनाः ।\nमोक्षार्थं रक्षसां तेषां संगमं तत्र कल्पयन् ४० ।\nअरुणायाः सरस्वत्याः संगमे लोकविश्रुते ।\nत्रिरात्रोपोषितः स्नातो मुच्यते सर्वकिल्बिषैः ४१ ।\nप्राप्ते कलियुगे घोरे अधर्मे प्रत्युपस्थिते ।\nअरुणासंगमे स्नात्वा मुक्तिमाप्नोति मानवः ४२ ।\nततस्ते राक्षसाः सर्वे स्नाताः पापविवर्जिताः ।\nद्वियामाल्याम्बरधराः स्वर्गस्थितिसमन्विताः ४३ ।\nइति श्रीवामनपुराणे सरोमाहात्म्ये चत्वारिंशत्तमोऽध्यायः।"
  }
]
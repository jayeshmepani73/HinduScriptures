[
  {
    "text": "पुलस्त्य उवाच।।\nकालिन्दीसलिले स्नात्वा पूजयित्वा त्रिविक्रमम्।\nउपोष्य रजनीमेकां लिङ्गभेदं गिरिं ययौ।। ७९.१"
  },
  {
    "text": "तत्र स्नात्वा च विमले भवं दृष्ट्वा च भक्तितः।\nउपोष्य रजनीमेकां तीर्थं केदारमाव्रजत्।। ७९.२"
  },
  {
    "text": "तत्र स्नात्वाऽर्च्य चेशानं माधवं चाप्यभेदतः।\nउषित्वा वासरान् सप्त कुब्जाभ्रं प्रजगाम ह।। ७९.३"
  },
  {
    "text": "ततः सुतीर्थे स्नात्वा च सोपवासी जितेन्द्रियः.\nहृषीकेशं समभ्यर्च्य ययौ बदरिकाश्रमम्।। ७९.४"
  },
  {
    "text": "तत्रोष्य नारायणमर्च्य भक्त्या स्नात्वाऽथ विद्वान् स सरस्वतीजले।\nवराहतीर्थे गरुडासनं स दृष्ट्वाऽथ संपूज्य सुभक्तिमांश्च।। ७९.५"
  },
  {
    "text": "भद्रकर्णे ततो गत्वा जयेशं शशिशेखरम्।\nदृष्ट्वा संपूज्य च शिवं विपाशामभितो ययौ।। ७९.६"
  },
  {
    "text": "तस्यां स्नात्वा समभ्यर्च्य देवदेवं द्विजप्रियम्।\nउपवासी इरावत्यां ददर्श परमेश्वरम्।। ७९.७"
  },
  {
    "text": "यमाराध्य द्विजश्रेष्ठ शाकले वै पुरूरवाः।\nसमवाप परं रूपमैश्वर्य च सुदुर्लभम्।। ७९.८"
  },
  {
    "text": "कुष्ठरोगाभिभूतश्च यं समाराघ्य वै भृगुः।\nआरोग्यमतुलं प्राप संतानमपि चाक्षयम्।। ७९.९"
  },
  {
    "text": "नारद उवाच।।\nकथं पुरूरवा विष्णुमाराघ्य द्विजसत्तम।\nविरूपत्वं समुत्सृज्य रूपं प्राप श्रिया सह।। ७९.१०"
  },
  {
    "text": "पुलस्त्य उवाच।।\nश्रूयतां कथयिष्यामि कथां पापप्रणाशिनीम्।\nपूर्वं त्रेतायुगस्यादौ यथावृत्तं तपोधन।। ७९.११"
  },
  {
    "text": "मद्रदेश इति ख्यातो देशो वै ब्रह्मणः सुत।\nशाकलं नाम नगरं ख्यातं स्थानीयमुत्तमम्।। ७९.१२"
  },
  {
    "text": "तस्मिन् विपणिवृत्तिस्थः सुधर्माख्योऽभवद् वणिक्।\nधनाढ्यो गुणवान् भोगी नानाशास्त्रविशारदः।। ७९.१३"
  },
  {
    "text": "स त्वेकदा निजाद् राष्ट्रात् सुराष्ट्रं गन्तुमद्यतः।\nसार्थेन महता युक्तो नानाविपणपण्यवान्।। ७९.१४"
  },
  {
    "text": "गच्छतः पथि तस्याथ मरुभूमौ कलिप्रिय।\nअभवद् दस्युतो रात्रौ अवस्कन्दोऽतिदुःसहः।। ७९.१५"
  },
  {
    "text": "ततः स हृतसर्वस्वो वणिग् दुःखसमन्वितः।\nअसहायो मरौ तस्मिश्चचारोन्मत्तवद् वशी।। ७९.१६"
  },
  {
    "text": "चरता तदरण्यं वै दुःखाक्रान्तेन नारद।\nआत्मा इव शमीवृक्षो मरावासादितः शुभः।। ७९.१७"
  },
  {
    "text": "तं मृगैः पक्षिभिश्चैव हीनं दृष्ट्वा शमीतरुम् ।\nश्रान्तः क्षुत्तृट्परीतात्मा तस्याधः समुपाविशत्।। ७९.१८"
  },
  {
    "text": "सुप्तश्चापि सुविश्रान्तो मध्याह्ने पुनरुत्थितः।\nसमपश्यदथायान्तं प्रेतं प्रेतशतैर्वृतम्।। ७९.१९"
  },
  {
    "text": "उद्वाह्यन्तमथान्येन प्रेतेन प्रेतनायकम्।\nपिण्डाशिभिश्च पुरतो धावद्भी रूक्षविग्रहैः।। ७९.२०"
  },
  {
    "text": "अथाजगाम प्रेतोऽसौ पर्यटित्वा वनानि च।\nउपागम्य शमीमूले वणिक्पुत्रं ददर्श सः।। ७९.२१"
  },
  {
    "text": "स्वागतेनाभिवाद्यैनं समाभाष्य परस्परम्।\nसुखोपविष्टश्छायायां पृष्ट्वा कुशलमाप्तवान्।। ७९.२२"
  },
  {
    "text": "ततः प्रेताधिपतिना पृष्टः स तु वणिक्सखः।\nकुत आगम्यते ब्रूहि क्व साधो वा गमिष्यसि।। ७९.२३"
  },
  {
    "text": "कथं चेदं महारण्यं मृगपक्षिविवर्जितम्।\nसमापन्नोऽसि भद्रं ते सर्वमाख्यातुमर्हसि।। ७९.२४"
  },
  {
    "text": "एवं प्रेताधिपतिना वणिक् पृष्टः समासतः।\nसर्वमाख्यातवान् ब्रह्मन् स्वदेशधनविच्युतिम्।। ७९.२५"
  },
  {
    "text": "तस्य श्रुत्वा स वृत्तान्तं तस्य दुःखेन दुःखितः।\nवणिक्पुत्रं ततः प्राह प्रेतपालः स्वबन्धुवत्।। ७९.२६"
  },
  {
    "text": "एवं गतेऽपि मा शोकं कर्तुमर्हसि सुव्रत।\nभूयोऽप्यर्थाः भविष्यन्ति यदि भाग्यबलं तव।। ७९.२७"
  },
  {
    "text": "भाग्यक्षयेऽर्थाः क्षीयन्ते भवन्त्यभ्युदये पुनः।\nक्षीणस्यास्य शरीरस्य चिन्तया नोदयो भवेत्।। ७९.२८"
  },
  {
    "text": "इत्युच्चार्य समाहूय स्वान् भृत्यान् वाक्यमब्रवीत्।\nअद्यातिथिरयं पूज्यः सदैव स्वजनो मम।। ७९.२९"
  },
  {
    "text": "अस्मिन् समागते प्रेताः प्रीतिर्जाता ममातुला।। ७९.३०"
  },
  {
    "text": "एवं हि वदतस्तस्य मृत्पात्रं सुदृढं नवम्।\nदध्योदनेन संपूर्णमाजगाम यथेप्सितम्।। ७९.३१"
  },
  {
    "text": "तथा न वा च सुदृढा संपूर्णा परमाम्भसा।\nवारिधानी च संप्राप्ता प्रेतानामग्रतः स्थिता।। ७९.३२"
  },
  {
    "text": "तमागतं ससलिलमन्नं वीक्ष्य महामतिः।\nप्राहोत्तिष्ठ वणिक्पुत्र त्वमाह्निकमुपाचर।। ७९.३३"
  },
  {
    "text": "ततस्तु वारिधान्यास्तौ सलिलेन विधानतः।\nकृताह्निकावुभौ जातौ वणिक् प्रेतपतिस्तथा।। ७९.३४"
  },
  {
    "text": "ततो वणिक्सुतायादौ दध्योदनमथेच्छया।\nदत्त्वा तेभ्यश्च सर्वेभ्यः प्रेतेभ्यो व्यददात् ततः।। ७९.३५"
  },
  {
    "text": "भुक्तवत्सु च सर्वेषु कामतोऽम्भसि सेविते।\nअनन्तरं स बुभुजे प्रेतपालो वराशनम्।। ७९.३६"
  },
  {
    "text": "प्रकामतृप्ते प्रेते च वारिधान्योदनं तथा।\nअन्तर्धानमगाद् ब्रह्मन् वणिक्पुत्रस्य पश्यतः।। ७९.३७"
  },
  {
    "text": "ततस्तदद्भुततमं दृष्ट्वा स मतिमान् वणिक्।\nपप्रच्छ तं प्रेतपालं कौतूहलमना वशी।। ७९.३८"
  },
  {
    "text": "अरण्ये निर्जने साधो कुतोऽन्नस्य समुद्भवः।\nकुतश्च वारिधानीयं संपूर्णा परमाम्भसा।। ७९.३९"
  },
  {
    "text": "तथामी तव ये भृत्यास्त्वत्तस्ते वर्णतः कृशाः।\nभवानपि च तेजस्वी किंचित्पुष्टवपुः शुभः।। ७९.४०"
  },
  {
    "text": "शुक्लवस्त्रपरीधानो बहूनां परिपालकः।\nसर्वमेतन्ममाचक्ष्व को भवान् का शमी त्वियम्।। ७९.४१"
  },
  {
    "text": "इत्थं वणिक्सुतवचः श्रुत्वाऽसौ प्रेतनायकः।\nशशंस सर्वमस्याद्यं यथावृत्तं पुरातनम्।। ७९.४२"
  },
  {
    "text": "अहमासं पुरा विप्रः शाकले नगरोत्तमे।\nसोमशर्मेति विख्यातो बहुलागर्भसंभवः।। ७९.४३"
  },
  {
    "text": "ममास्ति च वणिक् श्रीमान् प्रातिवेश्यो महाधनः।\nस तु सोमश्रवा नाम विष्णुभक्तो महायशाः।। ७९.४४"
  },
  {
    "text": "सोऽहं कदर्यो मूढात्मा धनेऽपि सति दुर्मतिः।\nन ददामि द्विजातिभ्यो न चाश्नाम्यन्नमुत्तमम्।। ७९.४५"
  },
  {
    "text": "प्रमादाद् यदि भुञ्जामि दधिक्षीरघृतान्वितम्।\nततो रात्रौ नृभिर् घोरैस्ताड्यते मम विग्रहः।। ७९.४६"
  },
  {
    "text": "प्रातर्भवति मे घोरा मृत्युतुल्या विषूचिका।\nन च कश्चिन्ममाभ्यासे तत्र तिष्ठति बान्धवः।। ७९.४७"
  },
  {
    "text": "कथं कथमपि प्राणा मया संप्रतिधारिताः।\nएवमेतादृशः पापी निवसाम्यतिनिर्घृणः।। ७९.४८"
  },
  {
    "text": "सौवीरतिलपिण्याकसक्तुशाकादिभोजनैः।\nक्षपयामि कदन्नाद्यैरात्मानं कालयापनैः।। ७९.४९"
  },
  {
    "text": "एवं तत्रासतो मह्यं महान् कालोऽभ्यगादथ।\nश्रवणद्वादशी नाम मासि भाद्रपदेऽभवत्।। ७९.५०"
  },
  {
    "text": "ततो नागरिको लोको गतः स्नातुं हि संगमम्।\nइरावत्या नड्वलाया ब्रह्मक्षत्रपुरस्सरः।। ७९.५१"
  },
  {
    "text": "प्रातिवेश्यप्रसंगेन तत्राप्यनुगतोऽस्म्यहम्।\nकृतोपवासः शुचिमानेकादश्यां यतव्रतः।। ७९.५२"
  },
  {
    "text": "ततः संगमतोयेन वारिधानीं दृढां नवाम्।\nसंपूर्णां वस्तुसंवीतां छत्रोपानहसंयुताम्।। ७९.७९"
  },
  {
    "text": "मृत्पात्रमपि मिष्टस्य पूर्णं दध्योदनस्य ह।\nप्रदत्तं ब्राह्मणेन्द्राय शुचये ज्ञानधर्मिणे।। ७९.५४"
  },
  {
    "text": "तदेव जीवता दत्तं मया दानं वणिक्सुत।\nवर्षाणां सप्ततीनां वै नान्यद् दत्तं हि किंचन।। ७९.५५"
  },
  {
    "text": "मृतः प्रेतत्वमापन्नो दत्त्वा प्रेतान्नमेव हि।\nअमी चादत्तदानास्तु मदन्नेनोपजीविनः।। ७९.५६"
  },
  {
    "text": "एतत्ते कारणं प्रोक्तं यत्तदन्नं मयाम्भसा।\nदत्तं तदिदमायाति मध्याह्नेऽपि दिने दिने।। ७९.५७"
  },
  {
    "text": "यावन्नाहं च भुञ्जामि न तावत् क्षयमेति वै।\nमयि भुक्ते च पीते च सर्वमन्तर्हितं भवेत्।। ७९.५८"
  },
  {
    "text": "यच्चातपत्रमददं सोऽयं जातः शमीतरुः।\nउपानद्युगले दत्ते प्रेतो मे वाहनोऽभवत्।। ७९.५९"
  },
  {
    "text": "इयं तवोक्ता धर्मज्ञ मया कीनाशतात्मनः।\nश्रवणद्वादशीपुण्यं तवोक्तं पुणयवर्धनम्।। ७९.६०"
  },
  {
    "text": "इत्येवमुक्ते वचने वणिक्पुत्रोऽब्रवीद् वचः।\nयन्मया तात कर्त्तव्यं तदनुज्ञातुमर्हसि।। ७९.६१"
  },
  {
    "text": "तत् तस्य वचनं श्रुत्वा वणिक्पुत्रस्य नारद।\nप्रेतपालो वचः प्राह स्वार्थसिद्धिकरं ततः।। ७९.६२"
  },
  {
    "text": "यत् त्वया तात कर्त्तव्यं मद्धितार्थं महामते।\nकथयिष्यामि तत् सम्यक् तव श्रेयस्करं मम।। ७९.६३"
  },
  {
    "text": "गयायां तीर्थजुष्टायां स्नात्वा शौचसमन्वितः।\nमम नाम समुद्दिश्य पिण्डनिर्वपणं कुरु।। ७९.६४"
  },
  {
    "text": "तत्र पिण्डप्रदानेन प्रेतभावादहं सखे।\nमुक्तस्तु सर्वदातॄणां यास्यामि सहलोकताम्।। ७९.६५"
  },
  {
    "text": "यथेयं द्वादशी पुण्या मासि प्रौष्ठपदे सिता।\nबुधश्रवणसंयुक्ता साऽतिश्रेयस्करी स्मृता।। ७९.६६"
  },
  {
    "text": "इत्येवमुक्त्वा वणिजं प्रेतराजोऽनुगैः सह।\nस्वनामानि यथान्यायं सम्यगाख्यातवाञ्छुचिः।। ७९.६७"
  },
  {
    "text": "प्रेतस्कन्धे समारोप्य त्याजितो मरुमण्डलम्।\nरम्येऽथ शूरसेनाख्ये देशे प्राप्तः स वै वणिक्।। ७९.६८"
  },
  {
    "text": "स्वकर्मधर्मयोगेन धनमुच्चावचं बहु।\nउपार्जयित्वा प्रययौ गयाशीर्षमनुत्तमम्।। ७९.६९"
  },
  {
    "text": "पिण्डनिर्वपणं तत्र प्रेतानामनुपूर्वशः।\nचकार स्वपितॄणां च दायादानामनन्तरम्।। ७९.७०"
  },
  {
    "text": "आत्मनश्च महाबुद्धिर्महाबोध्यं तिलैर्विना।\nपिण्डनिर्वपणं चक्रे तथान्यानपि गोत्रजान्।। ७९.७१"
  },
  {
    "text": "एवं प्रदत्तेष्वथ वै पिण्डेषु प्रेतभावतः।\nविमुक्तास्ते द्विज प्रेता ब्रह्मलोकं ततो गताः।। ७९.७२"
  },
  {
    "text": "स चापि हि वणिक्पुत्रो निजमालयमाव्रजत्।\nश्रवणद्वादशीं कृत्वा कालधर्ममुपेयिवान्।। ७९.७३"
  },
  {
    "text": "गन्धर्वलोके सुचिरं भोगान् भुक्त्वा सुदुर्लभान्।\nमानुष्यं जन्ममासाद्य स बभौ शाकले विराट्।। ७९.७४"
  },
  {
    "text": "स्वधर्मकर्मवृत्तिस्थः श्रवणद्वादशीरतः।\nकालधर्ममवाप्यासौ गुह्यकावासमाश्रयत्।। ७९.७५"
  },
  {
    "text": "तत्रोष्य सुचिरं कालं भोगान् भुक्त्वाऽथ कामतः।\nमर्त्यलोकमनुप्राप्य राजन्यतनयोऽभवत्।। ७९.७६"
  },
  {
    "text": "तत्रापि क्षत्रवृत्तिस्थो दानभोगरतो वशी।\nगोग्रहेऽरिगणाञ्जित्वा कालधर्ममुपेयिवान्।\nशक्रलोकं स संप्राप्य देवैः सर्वैः सुपूजितः।। ७९.७७"
  },
  {
    "text": "पुण्यक्षयात् परिभ्रष्टः शाकले सोऽभवद् द्विजः।\nततो विकटरूपोऽसौ सर्वशास्त्रार्थपारगः।। ७९.७८"
  },
  {
    "text": "विवाहयद् द्विजसुतां रूपेणानुपमां द्विज।\nसावमेने च भर्त्तारं सुशीलमपि भामिनी।। ७९.७९"
  },
  {
    "text": "विरूपमिति मन्वाना ततस्सोभूत् सुदुःखितः।\nततो निर्वेदसंयुक्तो गत्वाश्रमपदं महत्।। ७९.८०"
  },
  {
    "text": "इरावत्यास्तटे श्रीमान् रूपधारिणमासदत्।\nतमाराध्य जगन्नाथं नक्षत्रपुरुषेण हि।। ७९.८१"
  },
  {
    "text": "सुरूपतामवाप्याग्र्यां तस्मिन्नेव च जन्मनि।\nततः प्रियोऽभूद् भार्याया भोगवांश्चाभवद् वशी।"
  },
  {
    "text": "श्रवणद्वादशीभक्तः पूर्वाभ्यासादजायत।। ७९.८२\nएवं पुराऽसौ द्विजपुंगवस्तु कुरूपरूपो भगवत्प्रसादात्।"
  },
  {
    "text": "अनङ्गरूपप्रतिमो बभूव मृतश्च राजा स पुरूरवाऽभूत्।। ७९.८३"
  },
  {
    "text": "इति श्रीवामनपुराणे त्रिपञ्चाशोऽध्यायः ।। ७९ ।।"
  }
]
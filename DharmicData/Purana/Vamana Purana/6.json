[
  {
    "text": "पुलस्त्य उवाच।।\nहृद्भवो ब्रह्मणो योऽसौ धर्मो दिव्यवपुर्मुने।\nदाक्षायाणी तस्य भार्या तस्यामजनयत्सुतान्।। ६-१"
  },
  {
    "text": "हरिं कृष्णं च देवर्षे नारायणनरौ तथा।\nयोगाभ्यासरतौ नित्यं हरिकृष्णौ बभूवतुः।। ६-२"
  },
  {
    "text": "नरनारायणौ चैव जगतो हितकाम्यया।\nतप्येतां च तपः सौम्यौ पुराणवृषिसत्तमौ।। ६-३"
  },
  {
    "text": "प्रालेयाद्रिं समागम्य तीर्थे बदरिकाश्रमे।\nगृणन्तौ तत्परं ब्रह्म गङ्गाया विपुले तटे।। ६-४"
  },
  {
    "text": "नरनारायणाभ्यां च जगदेतच्चराचरम्।\nतापितं तपसा ब्रह्मन् शक्रः क्षोभं तदा ययौ।। ६-५"
  },
  {
    "text": "संक्षुब्धस्तपसा ताभ्यां क्षोभणाय शतक्रतुः।\nरम्भाद्याप्सरसः श्रेष्ठाः प्रेषयत्स महाश्रमम्।। ६-६"
  },
  {
    "text": "कन्दर्पश्च सुदुर्धर्षश्चूताङ्कुरमहायुधः।\nसमं सहचरेणैव वसन्तेनाश्रमं गतः।। ६-७"
  },
  {
    "text": "ततो माधवकन्दर्पौ ताश्चैवाप्सरसो वराः।\nबदर्याश्रममागम्य विचिक्रीडुर्यथेच्छया।। ६-८"
  },
  {
    "text": "ततो वसन्ते संप्राप्ते सिंशुका ज्वलनप्रभाः।\nनिष्पत्राः सततं रेजुः शोभयन्तो धरातलम्।। ६-९"
  },
  {
    "text": "शिशिरं नाम मातङ्गं विदार्य नखरैरिव।\nवसन्तकेसरी प्राप्तः पलाशकुसुमैर्मुने।। ६-१०"
  },
  {
    "text": "मया तुषारौघकरी निर्जितः स्वेन तेजसा।\nतमेव हसतेत्युच्चैः वसन्तः कुन्दकुड्मलैः।। ६-११"
  },
  {
    "text": "वनानि कर्णिकाराणां पुष्पितानि विरेजिरे।\nयथा नरेन्द्रपुत्राणि कनकाभरणानि हि।। ६-१२"
  },
  {
    "text": "तेषामनु तथा नीपाः पिङ्करा इव रेजिरे।\nस्वामिसंलब्धसंमाना भृत्या राजसुतानिव।। ६-१३"
  },
  {
    "text": "रक्ताशोकवना भान्ति पुष्पिताः सहसोज्ज्वलाः।\nभृत्या वसन्तनृपतेः संग्रामेऽसृक्प्लुता इव।। ६-१४"
  },
  {
    "text": "मृगवृन्दाः पिञ्जरिता राजन्ते गहने वने।\nपुलकाभिर्वृता यद्वत् सज्जनाः सुहृदागमे।। ६-१५"
  },
  {
    "text": "मञ्जरीभिर्विराजन्ते नदीकूलेषु वेतसाः।\nवक्तुकामा इवाङ्गुल्या कोऽस्माकं सदृशो नगः।। ६-१६"
  },
  {
    "text": "रक्ताशोककरा तन्वी देवर्षे किंशुकाऽङ्घ्रिका।\nनीलाशोककचा श्यामा विकासिकमलानना।। ६-१७"
  },
  {
    "text": "नीलेन्दीवरनेत्रा च ब्रह्मन् बिल्वफलस्तनी।\nप्रफुल्लकुन्ददशना मञ्जरीकरशोभिता।। ६-१८"
  },
  {
    "text": "बन्धुजीवाधरा शुभ्रा सिन्दुवारनखाद्भता।\nपुंस्कोकिलस्वना दिव्या अङ्कोलवसना शुभा।। ६-१९"
  },
  {
    "text": "बर्हिवृन्दकलापा च सारसस्वरनूपुरा।\nप्राग्वंशरसना ब्रह्मन् मत्तहंसगतिस्तथा।। ६-२०"
  },
  {
    "text": "पुत्रजीवांशुका भृङ्गरोमराजिविराजिता।\nवसन्तलक्ष्मीः संप्राप्ता ब्रह्मन् बदरिकाश्रमे।। ६-२१"
  },
  {
    "text": "ततो नारायणो दृष्ट्वा आश्रमस्यानवद्यताम्।\nसमीक्ष्य च दिशः सर्वास्ततोऽनङ्गमपश्यत।। ६-२२"
  },
  {
    "text": "नारद उवाच।।\nकोऽसावनङ्गो ब्रह्मर्षे तस्मिन् बदरिकाश्रमे।\nयं ददर्श जगन्नाथो देवो नारायणोऽव्ययः।। ६-२३"
  },
  {
    "text": "पुलस्त्य उवाच।।\nकन्दर्पो हर्षतनयो योऽसौ कामो निगद्यते।\nस शंकरेण संदग्धो ह्यनङ्गत्वमुपागतः।। ६-२४"
  },
  {
    "text": "नारद उवाच।।\nकिमर्थं कामदेवोऽसौ देवदेवेन शंभुना।\nदग्धस्तु कारणे कस्मिन्नेतद्व्याख्यातुमर्हसि।। ६-२५"
  },
  {
    "text": "पुलस्त्य उवाच।।\nयदा दक्षसुता ब्रह्मन् सती याता यमक्षयम्।\nविनाश्य दक्षयज्ञं तं विचचार त्रिलोचनः।। ६-२६"
  },
  {
    "text": "ततो वृषध्वजं दृष्ट्वा कन्दर्पः कुसुमायुधः।\nअपत्नीकं तदाऽस्त्रेण उन्मादेनाभ्यताडयत्।। ६-२७"
  },
  {
    "text": "ततो हरः शरेणाथ उन्मादेनाशु ताडितः।\nविचचार तदोन्मत्तः काननानि सरांसि च।। ६.२८"
  },
  {
    "text": "स्मरन् सतीं महादेवस्तथोन्मादेन ताडितः।\nन शर्म लेभे देवर्षे बाणविद्ध इव द्विपः।। ६.२९"
  },
  {
    "text": "ततः पपात देवेशः कालिन्दीसरितं मुने।\nनिमग्ने शंकरे आपो दग्धाः कृष्णत्वमागताः।। ६.३०"
  },
  {
    "text": "तदा प्रभृति कालिन्द्या भृङ्गाञ्जननिभं जलम्।\nआस्यन्दत् पुण्यतीर्था सा केशपाशमिवावनेः।। ६.३१"
  },
  {
    "text": "ततो नदीषु पुण्यासु सरस्सु च नदीषु च।\nपुलुनेषु च रम्येषु वापीषु नलिनीषु च।। ६.३२"
  },
  {
    "text": "पर्वतेषु च रम्येषु काननेषु च सानुषु।\nविचरन् स्वेच्छया नैव शर्म लेभे महेश्वरः।। ६.३३"
  },
  {
    "text": "क्षणं गायति देवर्षे क्षणं रोदिति शंकरः।\nक्षणं ध्यायति तन्वङ्गीं दक्षकन्यां मनोरमाम्।। ६.३४"
  },
  {
    "text": "ध्यात्वा क्षणं प्रस्वपिति क्षणं स्वप्नायते हरः।\nस्वप्ने तथेदं गदति तां दृष्ट्वा दक्षकन्यकाम्।। ६.३५"
  },
  {
    "text": "निर्घृणे तिष्ठ किं मूढे त्यजसे मामनिन्दिते।\nमुग्धे त्वया विरहितो दग्धोऽस्मि मदनाग्निना।। ६.३६"
  },
  {
    "text": "सति सत्यं प्रकुपिता मा कोपं कुरु सुन्दरि।\nपादप्रणामावनतमभिभाषितुमर्हसि।। ६.३७"
  },
  {
    "text": "श्रूयसे दृश्यसे नित्यं स्पृश्यसे वन्द्यसे प्रिये।\nआलिङ्ग्यसे च सततं किमर्थं नाभिभाषसे।। ६.३८"
  },
  {
    "text": "विलपन्तं जनं दृष्ट्वा कृपा कस्य न जायते।\nविशेषतः पतिं बाले ननु त्वमतिनिर्घृणा।। ६.३९"
  },
  {
    "text": "त्वयोक्तानि वचांस्येवं पूर्वं मम कृशोदरि।\nविना त्वया न जीवेयं तदसत्यं त्वया कृतम्।। ६.४०"
  },
  {
    "text": "एह्येहि कामसंतप्तं परिष्वज सुलोचने।\nनान्यथा नश्यते तापः सत्येनापि शपे प्रिये।। ६.४१"
  },
  {
    "text": "इत्थं विलप्य स्वप्नान्ते प्रतिबुद्धस्तु तत्क्षणात्।\nउत्कूजति तथाऽरण्ये मुक्तकण्ठं पुनः पुनः।। ६.४२"
  },
  {
    "text": "तं कूजमानं विलपन्तमारात्\nसमीक्ष्य कामो वृषकेतनं हि।\nविव्याध चापं तरसा विनाम्य\nसंतापनाम्ना तु शरेण भूयः।। ६.४३"
  },
  {
    "text": "संतापनास्त्रेण तदा स विद्धो\nभूयः स संतप्ततरो बभूव।\nसंतापयंश्चापि जगत्समग्रं\nफूत्कृत्य फूत्कृत्य विवासते स्म।। ६.४४"
  },
  {
    "text": "तं चापि भूयो मदनो जघान\nविजृण्भणास्त्रेण ततो विजृम्भे।\nततो भृशं कामशरैर्वितुन्नो\nविजृम्भमाणः परितो भ्रमंश्च।। ६.४५"
  },
  {
    "text": "ददर्श यक्षाधिपतेस्तनूजं\nपाञ्चालिकं नाम जगत्प्रधानम्।\nदृष्ट्वा त्रिनेत्रो धनदस्य पुत्रं\nपार्श्वं समभ्येत्य वचो बभाषे।\nभ्रातृव्य वक्ष्यामि वचो यदद्य\nतत् त्वं कुरुष्वामितविक्रमोऽसि।। ६.४६"
  },
  {
    "text": "पाञ्चालिक उवाच।।\nयन्नाथ मां वक्ष्यसि तत्करिष्ये\nसुदुष्करं यद्यपि देवसंघैः।\nआज्ञापयस्वातुलवीर्यशंभो\nदासोऽस्मि ते भक्तियुतस्तथेश।। ६.४७"
  },
  {
    "text": "ईश्वर उवाच।।\nनाशं गतायां वरदाम्बिकायां\nकामाग्निना प्लुष्टसुविग्रहोऽस्मि।\nविजृम्भणोन्मादशरैर्विभिन्नो\nधृतिं न विन्दामि रतिं सुखं वा ।। ६.४८"
  },
  {
    "text": "विजृम्भणं पुत्र तथैव तापमुन्मादमुग्रं मदनप्रणुन्नम्।\nनान्यः पुमान् धारयितुं हि शक्तो\nमुक्त्वा भवन्तं हि ततः प्रतीच्छ।। ६.४९"
  },
  {
    "text": "पुलस्त्य उवाच।।\nइत्येवमुक्तो वृषभध्वजेन\nयक्षः प्रतीच्छत् स विजृम्भणादीन्।\nतोषं जगामाशु ततस्त्रिशूली\nतुष्टस्तदैवं वचनं बभाषे।। ६.५०"
  },
  {
    "text": "हर उवाच।।\nयस्मात्त्वया पुत्र सुदुर्धराणि\nविजृम्भणादीनि प्रतीच्छितानि।\nतस्माद्वरं त्वां प्रतिपूजनाय\nदास्यामि लोकस्य च हास्यकारि।। ६.५१"
  },
  {
    "text": "यस्त्वां यदा पश्यति चैत्रमासे\nस्पृशेन्नरो वार्चयते च भक्त्या।\nवृद्धोऽथ बालोऽथ युवाथ योषित् सर्वे तदोन्मादधरा भवन्ति।। ६.५२"
  },
  {
    "text": "गायन्ति नृत्यन्ति रमन्ति यक्ष वाद्यानि यत्नादपि वादयन्ति।\nतवाग्रतो हास्यवचोऽभिरक्ता भवन्ति ते योगयुतास्तु ते स्युः।। ६.५३"
  },
  {
    "text": "ममैव नाम्ना भविताऽसि पूज्यः पाञ्चालिकेशः प्रथितः पृथिव्याम्।\nमम प्रसादाद् वरदो नराणां भविष्यसे पूज्यतमोऽभिगच्छ।। ६.५४"
  },
  {
    "text": "इत्येवमुक्तो विभुना स यक्षो जगाम देशान् सहसैव सर्वान्।\nकालञ्जरस्योत्तरतः सुपुण्यो देशो हिमाद्रेरपि दक्षिणस्थः।। ६.५५"
  },
  {
    "text": "तस्मिन् सुपुण्ये विषये निविष्टो रुद्रप्रसादादभिपूज्यतेऽसौ।\nतस्मिन् प्रयाते भगवांस्त्रिनेत्रो देवोऽपि विन्ध्यं गिरिमभ्यगच्छत्।। ६.५६"
  },
  {
    "text": "तत्रापि मदनो गत्वा ददर्श वृषकेतनम्।\nदृष्ट्वा प्रहर्त्तुकामं च ततः प्रादुद्रवद्धरः।। ६.५७"
  },
  {
    "text": "ततो दारुवनं घोरं मदनाभिसृतो हरः।\nविवेश ऋषयो यत्र सपत्नीका व्यवस्थिताः।। ६.५८"
  },
  {
    "text": "ते चापि ऋषयः सर्वे दृष्ट्वा मूर्ध्ना नताभवन्।\nततस्तान् प्राह भगवान् भिक्षा मे प्रतिदीयताम्।। ६.५९"
  },
  {
    "text": "ततस्ते मौनिनस्तस्थुः सर्व एव महर्षयः।\nतदाश्रमाणि सर्वाणि परिचक्राम नारदः।। ६.६०"
  },
  {
    "text": "तं प्रविष्टं तदा दृष्ट्वा भार्गवात्रेययोषितः।\nप्रक्षोभमगमन् सर्वा हीनसत्त्वाः समन्ततः।। ६.६१"
  },
  {
    "text": "ऋते त्वरुन्धतीमेकामनसूयां च भामिनीम्।\nएताभ्यां भर्तृपूजासु तच्चिन्तासु स्थितं मनः।। ६.६२"
  },
  {
    "text": "ततः संक्षुभिताः सर्वा यत्र याति महेश्वरः।\nतत्र प्रयान्ति कामार्त्ता मदविह्वलितेन्द्रियाः।। ६.६३"
  },
  {
    "text": "त्यक्त्वाश्रमणि शून्यानि स्वानि ता मुनियोषितः।\nअनुजग्मुर्यथा मत्तं करिण्य इव कुञ्जरम्।। ६.६४"
  },
  {
    "text": "ततस्तु ऋषयो दृष्ट्वा भार्गवाङ्गिरसो मुने।\nक्रोधान्विताब्रुवन्सर्वे लिङ्गेऽस्य पततां भुवि।। ६.६५"
  },
  {
    "text": "ततः पपात देवस्य लिङ्गं पृथ्वीं विदारयन्।\nअन्तर्द्धानं जगामाथ त्रिशूली नीललोहितः।। ६.६६"
  },
  {
    "text": "ततः स पतितो लिङ्गो विभिद्य वसुधातलम्।\nरसातलं विवेशाशु ब्रह्मण्डं चोर्ध्वतोऽभिनत्।। ६.६७"
  },
  {
    "text": "ततश्चचाल पृथिवी गिरयः सरितो नगाः।\nपातालभुवनाः सर्वे जङ्गमाजङ्गमैर्वृताः।। ६.६८"
  },
  {
    "text": "संक्षुब्धान् भुवनान् दृष्ट्वा भूर्लोकादीन् पितामहः।\nजगाम माधवं द्रष्टुं क्षीरोदं नाम सागरम्।। ६.६९"
  },
  {
    "text": "तत्र दृष्ट्वा हृषीकेशं प्रणिपत्य च भक्तितः।\nउवाच देव भुवनाः किमर्थ क्षुभिता विभो।। ६.७०"
  },
  {
    "text": "अथोवाच हरिर्ब्रह्मन् शार्वो लिङ्गो महर्षिभिः।\nपातितस्तस्य भारार्ता संचचाल वसुंधरा।। ६.७१"
  },
  {
    "text": "ततस्तदद्भुततमं श्रुत्वा देवः पितामहः।\nतत्र गच्छाम देवेश एवमाह पुनः पुनः।। ६.७२"
  },
  {
    "text": "ततः पितामहो देवः केशवश्च जगत्पतिः।\nआजग्मतुस्तमुद्देशं यत्र लिङ्गं भवस्य तत्।। ६.७३"
  },
  {
    "text": "ततोऽनन्तं हरिर्लिङ्गं दृष्ट्वारुह्य खगेश्वरम्।\nपातालं प्रविवेशाथ विस्मयान्तरितो विभुः।। ६.७४"
  },
  {
    "text": "ब्रह्म पद्मविमानेन उर्ध्वमाक्रम्य सर्वतः।\nनैवान्तमलभद् ब्रह्मन् विस्मितः पुनरागतः।। ६.७५"
  },
  {
    "text": "विष्णुर्गत्वाऽथ पातालान् सप्त लोकपरायणः।\nचक्रपाणिर्विनिष्क्रान्तो लेभेऽन्तं न महामुने।। ६.७६"
  },
  {
    "text": "विष्णुः पितामहश्चोभौ हरलिङ्गं समेत्य हि।\nकृताञ्जलिपुटौ भूत्वा स्तोतुं देवं प्रचक्रतुः।। ६.७७"
  },
  {
    "text": "हरिब्रह्माणावूचतुः।।\nनमोऽस्तु ते शूलपाणे नमोऽस्तु वृषभध्वज।\nजीमूतवाहन कवे शर्व त्र्यम्बक शंकर।। ६.७८"
  },
  {
    "text": "महेश्वर महेशान सुपर्णाक्ष वृषाकपे।\nदक्षयज्ञक्षयकर कालरूप नमोऽस्तु ते।। ६.७९"
  },
  {
    "text": "त्वमादिरस्य जगतस्त्वं मध्यं परमेश्वर।\nभवानन्तश्च भगवान् सर्वगस्त्वं नमोऽस्तु ते।। ६.८०"
  },
  {
    "text": "पुलस्त्य उवाच।।\nएवं संस्तूयमानस्तु तस्मिन् दारुवने हरः।\nस्वरूपी ताविदं वाक्यमुवाच वदतां वरः।। ६.८१"
  },
  {
    "text": "हर उवाच।।\nकिमर्थं देवतानाथौ परिभूतक्रमं त्विह।\nमां स्तुवाते भृशास्वस्थं कामतापितविग्रहम्।। ६.८२"
  },
  {
    "text": "देवावूचतुः ।।\nभक्तः पातितं लिङ्गं यदेतद् भुवि शंकर।\nएतत् प्रगृह्यतां भूय अतो देव स्तुवावहे।। ६.८३"
  },
  {
    "text": "हर उवाच।।\nयद्यर्चयन्ति त्रिदशा मम लिङ्गं सुरोत्तमौ।\nतदेतत्प्रतिगृह्णीयां नान्यथेति कथंचन।। ६.८४"
  },
  {
    "text": "ततः प्रोवाच भगवानेवमस्त्विति केशव।\nब्रह्म स्वयं च जग्राह लिङ्गं कनकपिङ्गलम्।। ६.८५"
  },
  {
    "text": "ततश्चकार भगवांश्चातुर्वर्ण्यं हरार्चने।\nशास्त्राणि चैषां मुख्यानि नानोक्तिविदितानि च ।। ६.८६"
  },
  {
    "text": "आद्यं शैवं परिख्यातमन्यत्पाशुपतं मुने।\nतृतीयं कालवदनं चतुर्थं च कपालिनम्।। ६.८७"
  },
  {
    "text": "शैवश्चासीत्स्वयं शक्तिर्वसिष्ठस्य प्रियः श्रुतः।\nतस्य शिष्यो बभूवाथ गोपायन इति श्रुतः।। ६.८८"
  },
  {
    "text": "महापाशुपतश्चासीद्भरद्वाजस्तपोधनः।\nतस्य शिष्योऽप्यभूद्राजा ऋषभः सोमकेश्वरः।। ६.८९"
  },
  {
    "text": "कालस्यो भगवानासीदापस्तम्बस्तपोधनः।\nतस्य शिष्योभवद्वैश्यो नाम्ना क्राथेश्वरो मुने।। ६.९०"
  },
  {
    "text": "महाव्रती च धनदस्तस्य शिष्यश्च विर्यवान्।\nकर्णोदर इति ख्यातो जात्या शूद्रो महातपाः।। ६.९१"
  },
  {
    "text": "एवं स भगवान्ब्रह्म पूजनाय शिवस्य तु।\nकृत्वा तु चातुराश्रम्यं स्वमेव भवनं गतः।। ६.९२"
  },
  {
    "text": "गते ब्रह्मणि शर्वोऽपि उपसंहृत्य तं तदा।\nलिङ्गं चित्रवने सूक्ष्मं प्रतिष्ठाप्य चचार ह। ६.९३"
  },
  {
    "text": "विचरन्तं तदा भूयो महेशं कुसुमायुधः।\nआरात्स्थित्वाऽग्रतो धन्वी संतापयितुमुद्यतः।। ६.९४"
  },
  {
    "text": "ततस्तमग्रतो दृष्ट्वा क्रोधाध्मातदृशा हरः।\nस्मरमालोकयामास शिखाग्राच्चरणान्तिकम्।। ६.९५"
  },
  {
    "text": "आलोकितस्त्रिनेत्रेण मदनो द्युतिमानपि।\nप्रादह्यत तदा ब्रह्मन् पादादारभ्य कक्षवत्।। ६.९६"
  },
  {
    "text": "प्रदह्यमानौ चरणौ दृष्ट्वाऽसौ कुसुमायुधः।\nउत्ससर्ज धनुः श्रेष्ठं तज्जगामाथ पञ्चधा।। ६.९७"
  },
  {
    "text": "यदासीन्मुष्टिबन्धं तु रुक्मपृष्ठं महाप्रभम्।\nस चम्पकतरुर्जातः सुगन्धाढ्यो गुणाकृतिः।। ६.९८"
  },
  {
    "text": "नाहस्थानं शुभाकारं यदासीद्वज्रभूषितम्।\nतज्जातं केसरारण्यं बकुलं नामतो मुने।। ६.९९"
  },
  {
    "text": "या च कोटी शुभा ह्यासीदिन्द्रनीलविभूषिता।\nजाता सा पाटला रम्या भृङ्गराजिविभूषिता।। ६.१००"
  },
  {
    "text": "नाहोपरि तथा मुष्टौ स्थानं शशिमणिप्रभम्।\nपञ्चगुल्माऽभवज्जाती शशाङ्ककिरणोज्ज्वला।। ६.१०१"
  },
  {
    "text": "ऊर्ध्व मुष्ट्या अधः कोट्योः स्थानं विद्रुमभूषितम्।\nतस्माद्बहुपुटा मल्ली संजाता विविधा मुने।। ६.१०२"
  },
  {
    "text": "पुष्पोत्तमानि रम्याणि सुरभीणि च नारद।\nजातियुक्तानि देवेन स्वयमाचरितानि च।। ६.१०३"
  },
  {
    "text": "मुमोच मार्गणान् भूम्यां शरीरे दह्यति स्मरः।\nफलोपगानि वृक्षाणि संभूतानि सहस्रशः।। ६.१०४"
  },
  {
    "text": "चूतादीनि सुगन्धीनि स्वादूनि विविधानि च।\nहरप्रसादाज्जातानि भोज्यान्यपि सुरोत्तमैः।। ६.१०५"
  },
  {
    "text": "एवं दग्ध्वा स्मरं रुद्रः संयम्य स्वतनुं विभुः।\nपुष्यार्था शिशिराद्रिं स जगाम तपसेऽव्ययः।। ६.१०६"
  },
  {
    "text": "एवं पुरा देववरेण शंभुना कामस्तु दग्धः सशरः सचापः।\nततस्त्वनङ्गेति महाधनुर्द्धरो देवैस्तु गीतः सुरपूर्वपूजितः।। ६.१०७"
  },
  {
    "text": "इति श्रीवामनपुराणे षष्ठोऽध्यायः ।। ६ ।।"
  }
]
[
  {
    "text": "पुलस्त्य उवाच।।\nकश्चिदासीद् द्विजद्रोग्धा पिशुनः क्षत्रियाधमः।\nपरपीडारुचिः क्षुद्रः स्वभावादपि निर्घृणः।। ८६.१"
  },
  {
    "text": "पर्यासिताः सदा तेन पितृदेवद्विजातयः।\nस त्वायुषि परिक्षीणे जज्ञे घोरो निशाचरः।। ८६.२"
  },
  {
    "text": "तेनैव कर्मदोषेण स्वेन पापकृतां वरः।\nक्रूरैश्चक्रे ततो वृत्तिं राक्षसत्वाद् विशेषतः।। ८६.३"
  },
  {
    "text": "तस्य पापरतस्यैवं जग्मुर्वर्षशतानि तु।\nतेनैव कर्मदोषेण नान्यां वृत्तिमरोचयत्।। ८६.४"
  },
  {
    "text": "यं यं पश्यति सत्त्वं स तं तमादाय राक्षसः।\nचखाद रौद्रकर्मासौ बाहुगोचरमागतम्।। ८६.५"
  },
  {
    "text": "एवं तस्यातिदुष्टस्य कुर्वतः प्राणिनां वधम्।\nजगाम च महान् कालः परिणामं तथा वयः।। ८६.६"
  },
  {
    "text": "स कदाचित् तपस्यन्तं ददर्श सरितस्तटे।\nमहाभागमूर्ध्वभुजं यथावत्संयतेन्द्रियम्।। ८६.७"
  },
  {
    "text": "अनया रक्षया ब्रह्मन् कृतरक्षं तपोनिधिम्।\nयोगाचार्यं शुचिं दक्षं वासुदेवपरायणम्।। ८६.८"
  },
  {
    "text": "विष्णुः प्राच्यां स्तितश्चक्री विषणुर्दक्षिणतो गदी।\nप्रतीच्यां शार्ङ्गधृग्विष्णुर्विष्णुः खड्गी ममोत्तरे।। ८६.९"
  },
  {
    "text": "हृषीकेशो विकोणेषु तच्छिद्रेषु जनार्दनः।\nक्रोडरूपी हरिर्भूमौ नारसिंहोऽम्बरे मम।। ८६.१०"
  },
  {
    "text": "क्षुरान्तममलं चक्रं भ्रमत्येतत् सुदर्शनम्।\nअस्यांशुमाला दुष्प्रेक्ष्या हन्तुं प्रेतनिशाचरान् ८६.११"
  },
  {
    "text": "गदा चेयं सहस्रार्चिरुद्वमन् पावको यथा। \nरक्षोभूतपिशाचानां डाकिनीनां च शातनी।। ८६.१२"
  },
  {
    "text": "शार्ङ्ग विस्फूर्जितं चैव वासुदेवस्य मद्रिपून्।\nतिर्यङ्मनुष्यकूष्माण्डप्रेतादीन् हन्त्वशेषतः।। ८६.१३"
  },
  {
    "text": "खड्गधाराज्वलज्ज्योत्स्ना निर्धूता ये ममाहिताः।\nते यान्तु सौम्यतां सद्यो गरुडेनेव पन्नगाः।। ८६.१४"
  },
  {
    "text": "ये कूष्माण्डास्तथा यक्षा दैत्या ये च निशाचराः।\nप्रेता विनायकाः क्रूरा मनुष्या जृम्भकाः खगाः।। ८६.१५"
  },
  {
    "text": "सिंहादयो ये पशवो दन्दशूकाश्च पन्नगाः।\nसर्वे भवन्तु मे सौम्या विष्णुचक्ररवाहताः।। ८६.१६"
  },
  {
    "text": "चित्तवृत्तिहरा ये च ये जनाः स्मृतिहारकाः।\nबलौजसां च हर्तारश्छायाविध्वंसकाश्च ये।। ८६.१७"
  },
  {
    "text": "ये चोपभोगहर्तारो ये च लक्षणनाशकाः।\nकूष्माण्डास्ते प्रणश्यन्तु विष्णुचक्ररवाहताः।। ८६.१८"
  },
  {
    "text": "बुद्धिस्वास्थ्यं मनःस्वास्थ्यं स्वास्थमैन्द्रियकं तथा।\nममास्तु देवदेवस्य वासुदेवस्य कीर्तनात्।। ८६.१९"
  },
  {
    "text": "पृष्ठे पुरस्तादथ दक्षिणोत्तरे विकोणतश्चास्तु जनार्दनो हरिः।\nतमीड्यमीशानमनन्तमच्युतं जनार्दनं प्रणिपतितो न सीदति।। ८६.२०"
  },
  {
    "text": "यथा परं ब्रह्म हरिस्तथा परं जगत्स्वरूपश्च स एव केशवः।\nऋतेन तेनाच्युतनामकीर्तनात्प्रणाशमेतु त्रिविधं ममाशुभम्।। ८६.२१"
  },
  {
    "text": "इत्यसावात्मरक्षार्थं कृत्वा वै विष्णुपञ्जरम्।\nसंस्थितोऽसावपि बली राक्षसः समुपाद्रवत्।। ८६.२२"
  },
  {
    "text": "ततो द्विजनियुक्तायां रक्षायां रजनीचरः।\nनिर्धूतवेगः सहसा तस्थौ मासचतुष्टयम्।। ८६.२३"
  },
  {
    "text": "यावद् द्विजस्य देवर्षे समाप्तिर्वै समाधितः।\nजाते जप्यावसानेऽसौ तं ददर्श निशाचरम्।। ८६.२४"
  },
  {
    "text": "दीनं हतबालोत्साहं कान्दिशीकं हतौजसम्।\nतं दृष्ट्वा कृपयाविष्टः समाश्वास्य निशाचरम्।। ८६.२५"
  },
  {
    "text": "पप्रच्छागमने हेतुं स चाचष्ट यथातथम्।\nस्वभावमात्मनो द्रष्टुं रक्षया तेजसः क्षितिम्।। ८६.२६"
  },
  {
    "text": "कथयित्वा च तद्रक्षः कारणं विविधं ततः।\nप्रसीदेत्यब्रवीद् विप्रं निर्विण्णाः स्वेन कर्मणा।। ८६.२७"
  },
  {
    "text": "बहूनि पापानि मया कृतानि बहवो हताः।\nकृताः स्त्रियो मया बह्व्यो विधवाः पुत्रवर्जिताः।"
  },
  {
    "text": "अनागसां च सत्त्वानामल्पकानां क्षयः कृतः।। ८६.२८\nतस्मात् पापादहं मोक्षमिच्छमि त्वत्प्रसादतः।"
  },
  {
    "text": "पापप्रशमनायालं कुरु मे धर्मदेशनम्।। ८६.२९\nपापस्यास्य क्षयकरमुपदेशं प्रयच्छ मे।"
  },
  {
    "text": "तस्य तद् वचनं श्रुत्वा राक्षसस्य द्विजोत्तमः।। ८६.३०\nवचनं प्राह धर्मात्मा हेतुमच्च सुभाषितम्।"
  },
  {
    "text": "कथं क्रूरस्वभावस्य सतस्तव निशाचर।\nसहसैव समायाता जिज्ञासा धर्मवर्त्मनि।। ८६.३१"
  },
  {
    "text": "राक्षस उवाच।।\nत्वां वै समागतोऽस्म्यद्य क्षिप्तोऽहं रक्षया बलात्।\nतव संसर्गतो ब्रह्मन् जातो निर्वेद उत्तमः।। ८६.३२"
  },
  {
    "text": "का सा रक्षा न तां वेद्मि वेद्मि नास्याः परायणम्।\nयस्याः संसर्गमासाद्य निर्वेदं प्रापितं परम्।। ८६.३३"
  },
  {
    "text": "त्वं कृपां कुरु धर्मज्ञ मय्यनुक्रोशमावह।\nयथा पापापनोदो मे भवत्यार्य तथा कुरु।। ८६.३४"
  },
  {
    "text": "पुलस्त्य उवाच।।\nइत्येवमुक्तः स मुनिस्तदा वै तेन रक्षसा।\nप्रत्युवाच महाभागो विमृश्य सुचिरं मुनिः।। ८६.३५"
  },
  {
    "text": "ऋषिरुवाच।।\nयन्ममाहोपदेशार्थं निर्विण्णाः स्वेन कर्मणा।\nयुक्तमेतद्धि पापानां निवृत्तिरुपकारिका।। ८६.३६"
  },
  {
    "text": "करिष्ये यातुधानानां नत्वहं धर्मदेशनम्।\nतान् संपृच्छ द्विजान् सौम्य ये वै प्रवचने रताः।। ८६.३७"
  },
  {
    "text": "एवमुक्त्वा ययौ विप्रश्चिन्तामाप स राक्षसः।\nकथं पापापनोदः स्यादिति चिन्ताकुलेन्द्रियः।। ८६.३८"
  },
  {
    "text": "न चखाद स सत्त्वानि क्षुधा संबाधितोऽपि सन्।\nषष्ठे षष्ठे तदा काले जन्तुमेकमभक्षयत्।। ८६.३९"
  },
  {
    "text": "स कदाचित्क्षुधाविष्टः पर्यटन् विपुले वने।\nददर्शाथ फलाहारमागतं ब्रह्मचारिणम्।।। ८६.४०"
  },
  {
    "text": "गृहीतो रक्षसा तेन स तदा मुनिदारकः।\nनिराशो जीविते प्राह सामपूर्वं निशाचरम्।। ८६.४१"
  },
  {
    "text": "ब्राह्मण उवाच।।\nभो भद्र ब्रूहि यत् कार्यं गृहीतो येन हेतुना।\nतदनुब्रूहि भद्रं ते अयमस्म्यनुशाधि माम्।। ८६.४२"
  },
  {
    "text": "राक्षस उवाच।।\nषष्ठे काले त्वमाहारः क्षुधितस्य समागतः।\nनिःश्रीकस्यातिपापस्य निर्घृणस्य द्विजद्रुहः।। ८६.४३"
  },
  {
    "text": "ब्राह्मण उवाच।।\nयद्यवश्यं त्वया चाहं भक्षितव्यो निशाचर।\nआयास्यामि तवाद्यैव निवेद्य गुरवे फलम्।। ८६.४४"
  },
  {
    "text": "गुर्वर्थमेतदागत्य यत्फलग्रहणं कृतम्।\nममात्र निष्ठा प्राप्तस्य फलानि विनिवेदितुम्।। ८६.४५"
  },
  {
    "text": "स त्वं मुहूर्तमात्रं मामत्रैवं प्रतिपालय।\nनिवेद्य गुरवे यावदिहागच्छाम्यहं फलम्।। ८६.४६"
  },
  {
    "text": "राक्षस उवाच।।\nषष्ठे काले न मे ब्रह्मन् कश्चिद् ग्रहणमागतः।\nप्रतिमुच्येत देवोऽपि इति मे पापाजीविका।। ८६.४७"
  },
  {
    "text": "एक एवात्र मोक्षस्य तव हेतुः श्रृणुष्व तत्।\nमुञ्चाम्यहमसंदिग्धं यदि तत्कुरुते भवान्।। ८६.४८"
  },
  {
    "text": "ब्राह्मण उवाच।।\nगुरोर्यन्न विरोधाय यन्न धर्मोपरोधकम्।\nतत्करिष्याम्यहं रक्षो यन्न व्रतहरं मम।। ८६.४९"
  },
  {
    "text": "राक्षस उवाच।।\nमया निसर्गतो ब्रह्मन् जातिदोषाद् विशेषतः।\nनिर्विवेकेन चित्तेन पापकर्म सदा कृतम्।। ८६.५०"
  },
  {
    "text": "आबाल्यान्मम पापेषु न धर्मेषु रतं मनः।\nतत्पापासंक्षयान्मोक्षं प्राप्नुयां येन तद् वद।। ८६.५१"
  },
  {
    "text": "यानि पापानि कर्माणि बालत्वाच्चरितानि च।\nदुष्टां योनिमिमां प्राप्य तन्मुक्तिं कथय द्विज।। ८६.५२"
  },
  {
    "text": "यद्येतद् द्विजपुत्र त्वं समाख्यास्यस्यशेषतः।\nततः क्षुधार्तान्मत्तस्त्वं नियतं मोक्षमाप्स्यसि।। ८६.५३"
  },
  {
    "text": "न चेत् तत्पापशीलोऽहमत्यर्थं क्षुत्पिपासितः।\nषष्ठे काले नृशंसात्मा भक्षयिष्यामि निर्घृणः।। ८६.५४"
  },
  {
    "text": "पुलस्त्य उवाच।।\nएवमुक्तो मुनिसुतस्तेन घोरेण रक्षसा।\nचिन्तामवाप महतीमशक्तस्तदुदीरणे।। ८६.५५"
  },
  {
    "text": "स विमृश्य चिरं विप्रः शरणं जातवेदसम्।\nजगाम ज्ञानदानाय संशयं परमं गतः।। ८६.५६"
  },
  {
    "text": "यदि शुश्रूषितो वह्निर्गुरुशुश्रूषणादनु।\nव्रतानि वा सुचीर्णानि सप्तार्चिः पातु मां ततः।। ८६.५७"
  },
  {
    "text": "न मातरं न पितरं गौरवेण यथा गुरुम्।\nसर्वदैवावगच्छामि तथा मां पातु पावकः।। ८६.५८"
  },
  {
    "text": "यथा गुरुं न मनसा कर्मणा वचसाऽपि वा।\nअवजानाम्यहं तेन पातु सत्येन पावकः।। ८६.८६"
  },
  {
    "text": "इत्येवं मनसा सत्यान् कुर्वतः शपथान् पुनः।\nसप्तर्चिषा समादिष्टा प्रादुरासीत् सरस्वती।। ८६.६०"
  },
  {
    "text": "सा प्रोवाच द्विजसुतं राक्षसग्रहणाकुलम्।\nमा भैर्द्विजसुताहं त्वां मोक्षयिष्यामि संकटात्।। ८६.६१"
  },
  {
    "text": "यदस्य रक्षसः श्रेयो जिह्वाग्रे संस्थिता तव।\nतत् सर्वं कथयिष्यामि ततो मोक्षमवाप्स्यसि।। ८६.६२"
  },
  {
    "text": "अदृश्या रक्षसा तेन प्रोक्त्वेत्थं सा सरस्वती।\nअदर्शनं गता सोऽपि द्विजः प्राह निशाचरम्।। ८६.६३"
  },
  {
    "text": "ब्राह्मण उवाच।।\nश्रूयतां तव यच्छ्रेयस्तथाऽन्येषां च पापिनाम्।\nसमस्तपापशुद्ध्यर्थं पुण्योपचयदं च यत्।। ८६.६४"
  },
  {
    "text": "प्रातरुत्थाय जप्तव्यं मध्याह्नेऽह्नः क्षयेऽपि वा।\nअसंशयं सदा जप्यो जपतां पुष्टिशान्तिदः।। ८६.६५"
  },
  {
    "text": "ॐ हरिं कुष्णं हृषीकेशं वासुदेवं जनार्दनम्।\nप्रणतोऽस्मि जगन्नाथं स मे पापं व्यपोहतु।। ८६.६६"
  },
  {
    "text": "चराचरगुरुं नाथं गोविन्दं शेषशायिनम्।\nप्रणतोऽस्मि परं देवं स मे पापं व्यपोहतु।। ८६.६७"
  },
  {
    "text": "शङ्खिनं चक्रिणं शार्ङ्गधारिणं स्रग्धरं परम्।\nप्रणतोऽस्मि पतिं लक्ष्म्याः स मे पापं व्यपोहतु।। ८६.६८"
  },
  {
    "text": "दामोदरमुदाराक्षं पुण्डरीकाक्षमच्युतम्।\nप्रणतोऽस्मि स्तुतं स्तुत्यैः स मे पापं व्यपोहतु।। ८६.६९"
  },
  {
    "text": "नारायणं नरं शौरिं माधवं मधुसूदनम्।\nप्रणतोऽस्मि धराधारं स मे पापं व्यपोहतु।। ८६.७०"
  },
  {
    "text": "केशवं चन्द्रसूर्याक्षं कंसकेशिनिषूदनम्।\nप्रणतोऽस्मि महाबाहुं स मे पापं व्यपोहतु।। ८६.७१"
  },
  {
    "text": "श्रीवत्सवक्षसं श्रीशं श्रीधरं श्रीनिकेतनम्।\nप्रणतोऽस्मि श्रियः कान्तं स मे पापं व्यपोहतु।। ८६.७२"
  },
  {
    "text": "यमीशं सर्वभूतानां ध्यायन्ति यतयोऽक्षरम्।\nवासुदेवमनिर्देश्यं तमस्मि शरणं गतः।। ८६.७३"
  },
  {
    "text": "समस्तालम्बनेभ्यो यं व्यावृत्त्य मनसो गतिम्।\nध्यायन्ति वासुदेवाख्यं तमस्मि शरणं गतः।। ८६.७४"
  },
  {
    "text": "सर्वगं सर्वभूतं च सर्वस्याधारमीश्वरम्।\nवासुदेवं परं ब्रह्म तमस्मि शरणं गतः।। ८६.७५"
  },
  {
    "text": "परमात्मानमव्यक्तं यं प्रयान्ति सुमेधसः।\nकर्मक्षयेऽक्षयं देवं तमस्मि शरणं गतः।। ८६.७६"
  },
  {
    "text": "पुण्यपापविनिर्मुक्ता यं प्रविश्य पुनर्भवम्।\nन योगिनः प्राप्नुवन्ति तमस्मि शरणं गतः।। ८६.७७"
  },
  {
    "text": "ब्रह्म भूत्वा जगत् सर्वं सदेवासुरमानुषम्।\nयः सृजत्यच्युतो देवस्तमस्मि शरणं गतः।। ८६.७८"
  },
  {
    "text": "ब्रह्मत्वे यस्य वक्त्रेभ्यश्चतुर्वेदमयं वपुः।\nप्रभुः पुरातनो जज्ञे तमस्मि शरणं गतः।। ८६.७९"
  },
  {
    "text": "ब्रह्मरूपधरं देवं जगद्योनिं जनार्दनम्।\nस्रष्टृत्वे संस्थितं सृष्टौ प्रणतोऽस्मि सनातनम्।। ८६.८०"
  },
  {
    "text": "स्रष्टा भूत्वा स्थितो योगी स्थितावसुरसूदनः।\nतमादिपुरुषं विष्णुं प्रणतोऽस्मि जनार्दनम्।। ८६.८१"
  },
  {
    "text": "धृता मही हता दैत्याः परित्रातास्तथा सुराः।\nयेन तं विष्णुमाद्येशं प्रणतोऽस्मि जनार्दनम्।। ८६.८२"
  },
  {
    "text": "यज्ञैर्यजन्ति यं विप्रा यज्ञेशं यज्ञभावनम्।\nतं यज्ञपुरुषं विष्णुं प्रणतोऽस्मि सनातनम्।। ८६.८३"
  },
  {
    "text": "पातालवीथीभूतानि तथा लोकान् निहन्ति यः।\nतमन्तपुरुषं रुद्रं प्रणतोऽस्मि सनातनम्।। ८६.८४"
  },
  {
    "text": "संभक्षयित्वा सकलं यथासृष्टमिदं जगत्।\nयो वै नृत्यति रुद्रात्मा प्रणतोऽस्मि जनार्दनम्।। ८६.८५"
  },
  {
    "text": "सुरासुराः पितृगणाः यक्षगन्धर्वराक्षसाः।\nसंभूता यस्य देवस्य सर्वगं तं नमाम्यहम्।। ८६.८६"
  },
  {
    "text": "समस्तदेवाः सकला मनुष्याणां च जातयः।\nयस्यांशभूता देवस्य सर्वगं तं नतोऽस्म्यहम्।। ८६.८७"
  },
  {
    "text": "वृक्षगुल्मादयो यस्य तथा पशुमृगादयः।\nएकांशभूता देवस्य सर्वगं तं नमाम्यहम्।। ८६.८८"
  },
  {
    "text": "यस्मान्नान्यत् परं किंचिद् यस्मिन् सर्वं महात्मनि।\nयः सर्वमध्यगोऽनन्तः सर्वगं तं नमाम्यहम्।। ८६.८९"
  },
  {
    "text": "यथा सर्वेषु भूतेषु गूढोऽग्निरिव दारुषु।\nविष्णुरेवं तथा पापं ममाशेषं प्रणश्यतु।। ८६.९०"
  },
  {
    "text": "यथा विष्णुमयं सर्वं ब्रह्मादि सचराचरम्।\nयच्च ज्ञानपरिच्छेद्यं पापं नश्यतु मे तथा।। ८६.९१"
  },
  {
    "text": "शुभाशुभानि कर्माणि रजःसत्त्वतमांसि च।\nअनेकजन्मकर्मोत्थं पापं नश्यतु मे तथा।। ८६.९२"
  },
  {
    "text": "यन्निशायां च यत्प्रातर्यन्मध्याह्नापराह्‌णयोः।\nसंध्ययोश्च कृतं पापं कर्मणा मनसा गिरा।। ८६.९३"
  },
  {
    "text": "यत् तिष्ठता यद् व्रजता यच्च शय्यागतेन मे।\nकृतं यदशुभं कर्म कायेन मनसा गिरा।। ८६.९४"
  },
  {
    "text": "अज्ञानतो ज्ञानतो वा मदाच्चलितमानसैः।\nतत् क्षिप्रं विलयं यातु वासुदेवस्य कीर्तनात्।। ८६.९५"
  },
  {
    "text": "परदारपरद्रव्यवाञ्छाद्रोहोद्भवं च यत्।\nपरपीडोद्भवां निन्दां कुर्वता यन्महात्मनाम्।। ८६.९६"
  },
  {
    "text": "यच्च भोज्ये तथा पेये भक्ष्ये चोष्ये विलेहने।\nतद् यातु विलयं तोये यथा लवणभाजनम्।। ८६.९७"
  },
  {
    "text": "यद् बाल्ये यच्च कौमारे यत् पापं यौवने मम।\nवयः परिणतौ यच्च यच्च जन्मातरे कृतम्।। ८६.९८"
  },
  {
    "text": "तन्नारायण गोविन्द हरिकृष्णेश कीर्तनात्।\nप्रयातु विलयं तोये यथा लवणभाजनम्।। ८६.९९"
  },
  {
    "text": "विष्णवे वासुदेवाय हरये केशवाय च।\nजनार्दनाय कृष्णाय नमो भूयो नमो नमः।। ८६.१००"
  },
  {
    "text": "भविष्यन्नरकघ्नाय नमः कंसविघातिने।\nअरिष्टकेशिचाणूरदेवारिक्षयिणे नमः।। ८६.१०१"
  },
  {
    "text": "कोऽन्यो बलेर्वञ्चयिता त्वामृते वै भविष्यति।\nकोऽन्यो नाशयति बलाद् दर्पं हैहयभूपतेः।। ८६.१०२"
  },
  {
    "text": "कः करिष्यत्यथाऽन्यो वै सागरे सेतुबन्धनम्।\nवधिष्यति दशग्रीवं कः सामात्य पुरःसरम्।। ८६.१०३"
  },
  {
    "text": "कस्त्वामृतेऽन्यो नन्दस्य गोकुले रतिमेष्यति।\nप्रलम्बपूतनादीनां त्वामृते मधुसूदन।\nनिहन्ताऽप्यथवा शास्ता देवदेव भविष्यति।। ८६.१०४"
  },
  {
    "text": "जपन्नेवं नरः पुण्यं वैष्णवं धर्ममुत्तमम्।\nइष्टानिष्टप्रसंगेभ्यो ज्ञानतोऽज्ञानतोऽपि वा।। ८६.१०५"
  },
  {
    "text": "कृतं तेन तु यत् पापं सप्तजन्मान्तराणि वै।\nमहापातकसंज्ञं वा तथा चैवोपपातकम्।। ८६.१०६"
  },
  {
    "text": "यज्ञादीनि च पुण्यानि जपहोमव्रतानि च।\nनाशयेद् योगिनां सर्वमामपात्रमिवाम्भसि।। ८६.१०७"
  },
  {
    "text": "नरः संवत्सरं पूर्णं तिलपात्राणि षोडश।\nअहन्यहनि यो दद्यात् पठत्येतच्च तत्समम्।। ८६.१०८"
  },
  {
    "text": "अविलुप्तब्रह्मचर्यं संप्राप्य स्मरणं हरेः।\nविष्णुलोकमवाप्नोति सत्यमेतन्मयोदितम्।। ८६.१०९"
  },
  {
    "text": "यथैतत् सत्यमुक्तं मे न ह्यल्पमपि मे मृषा।\nराक्षसस्त्रस्तसर्वाङ्गं तथा मामेष मुञ्चतु।। ८६.११०"
  },
  {
    "text": "पुलस्त्य उवाच।।\nएवमुच्चारिते तेन मुक्तो विप्रस्तु रक्षसा।\nअकामेन द्विजो भूयस्तमाह रजनीचरम्।। ८६.१११"
  },
  {
    "text": "ब्राह्मण उवाच।।\nएतद् भद्र मया ख्यातं तव पातकनाशनम्।\nविष्णोः सारस्वतं स्तोत्रं यज्जगाद सरस्वती।। ८६.११२"
  },
  {
    "text": "हुताशनेन प्रहिता मम जिह्वाग्रसंस्थिता।\nजगादैनं स्तवं विष्णोः सर्वेषां चोपशान्तिदम्।। ८६.११३"
  },
  {
    "text": "अनेनैव जगन्नाथं त्वमाराधय केशवम्।\nततः शापापनोदं तु स्तुते लप्स्यसि केशवे।। ८६.११४"
  },
  {
    "text": "अहर्निशं हृषीकेशं स्तवेनानेन राक्षस।\nस्तुहि भक्तिं दृढां कृत्वा ततः पापाद् विमोक्ष्यसे।। ८६.११५"
  },
  {
    "text": "स्तुतो हि सर्वपापानि नाशयिष्यत्यसंशयम्।\nस्तुतो हि भक्त्या नॄणां वै सर्वपापहरो हरिः।। ८६.११६"
  },
  {
    "text": "पुलस्त्य उवाच।।\nततः प्रणम्य तं विप्रं प्रसाद्य स निशाचरः।\nतदैव तपसे श्रीमान् शालग्राममगाद् वशी।। ८६.११७"
  },
  {
    "text": "अहर्निशं स एवैनं जपन् सारस्वतं स्तवम्।\nदेवक्रियारतिर्भूत्वा तपस्तेपे निशाचरः।। ८६.११८"
  },
  {
    "text": "समाराध्य जगन्नाथं स तत्र पुरषोत्तमम्।\nसर्वपापविनिर्मुक्तो विष्णुलोकमवाप्तवान्।। ८६.११९"
  },
  {
    "text": "एतत् ते कथितं ब्रह्मन् विष्णोः सारस्वतं स्तवम्।\nविप्रवक्त्रस्थया सम्यक्सरस्वत्या समीरितम्।। ८६.१२०"
  },
  {
    "text": "य एतत् परमं स्तोत्रं वासुदेवस्य मानवः।\nपठिष्यति स सर्वेभ्यः पापेभ्यो मोक्षमाप्स्यति।। ८६.१२१"
  },
  {
    "text": "इति श्रीवामनपुराणे एकोनषष्टितमोऽध्यायः ।। ८६ ।।"
  }
]
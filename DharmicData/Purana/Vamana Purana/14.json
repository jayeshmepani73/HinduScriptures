[
  {
    "text": "ऋषयऊचुः\nअहिंसा सत्यमस्तेयं दानं क्षान्तिर्दमः शमः।\nअकार्पण्यं च शौचं च तपश्च रजनीचर।। १४.१"
  },
  {
    "text": "दशाङ्गो राक्षसश्रेष्ठ धर्मोऽसौ सार्ववर्णिकः।\nब्राह्मणस्यापि विहिता चातुराश्रम्यकल्पना।। १४.२"
  },
  {
    "text": "सुकेशिरुवाच\nविप्राणां चातुराश्रम्यं विस्तरान्मे तपोधनाः।\nआचक्षध्वं न मे तृप्तिः श्रृण्वतः प्रतिपद्यते।। १४.३"
  },
  {
    "text": "ऋषय ऊचुः\nकृतोपनयनः सम्यग् ब्रह्मचारी गुरौ वसेत्।\nतत्र धर्मोऽस्य यस्तं च कथ्यमानं निशामय।। १४.४"
  },
  {
    "text": "स्वाध्यायोऽथाग्निशुश्रूषा स्नानं भिक्षाटनं तथा।\nगुरोर्निंवेद्य तच्चाद्यमनुज्ञातेन सर्वदा।। १४.५"
  },
  {
    "text": "गुरोः कर्मणि सोद्योगः सम्यक्प्रीत्युपपादनम्।\nतेनाहूतः पठेच्चैव तत्परो नान्यमानसः।। १४.६"
  },
  {
    "text": "एकं द्वौ सकलान् वापि वेदान् प्राप्य सुरोर्मुखात्।\nअनुज्ञातो वरं दत्त्वा गुरवे दक्षिणां ततः।। १४.७"
  },
  {
    "text": "गार्हस्थ्याश्रमकामस्तु गार्हस्थ्याश्रममावसेत्।\nवानप्रस्थाश्रमं वाऽपि चतुर्थं स्वेच्छयात्मनः।। १४.८"
  },
  {
    "text": "तत्रैव वा गुरोर्गेहे द्विजो निष्ठामवाप्नुयात्।\nगुरोरभावे तत्पुत्रे तच्छिष्ये तत्सुतं विना।। १४.९"
  },
  {
    "text": "शुश्रूषन् निरभीमानो ब्रह्मचर्याश्रमं वसेत्।\nएवं जयति मृत्युं स द्विजः शालकटङ्कट।। १४.१०"
  },
  {
    "text": "उपावृत्तस्ततस्तस्माद् गृहस्थाश्रमकाम्यया।\nअसमानर्षिकुलजां कन्यामुद्वहेद् निशाचर।। १४.११"
  },
  {
    "text": "स्वकर्मणा धनं लब्ध्वा पितृदेवातिथीनपि।\nसम्यक् संप्रीणयेद् भक्त्या सदाचाररतो द्विजः।। १४.१२"
  },
  {
    "text": "सदाचारो निगदितो युष्माभिर्मम सुव्रताः।\nलक्षणं श्रोतुमिच्छामि कथयध्वं तमद्य मे।। १४.१३"
  },
  {
    "text": "ऋषय ऊचुः\nसदाचारो निगदितस्तव योऽस्माभिरादरात्।\nलक्षणं तस्य वक्ष्यामस्तच्छृणुष्व निशाचर।। १४.१४"
  },
  {
    "text": "गृहस्थेन सदा कार्यमाचारपरिपालनम्।\nन ह्याचारविहीनस्य भद्रमत्र परत्र च।। १४.१५"
  },
  {
    "text": "यज्ञदानतपांसीह पुरुषस्य न भूतये।\nभवन्ति यः समुल्लङ्घ्य सदाचारं प्रवर्तते।। १४.१६"
  },
  {
    "text": "हुराचारो हि पुरुषो नेह नामुत्र नन्दते।\nकार्यो यत्नः सदाचारे आचारो हन्त्यलक्षणम्।। १४.१७"
  },
  {
    "text": "तस्य स्वरूपं वक्ष्यामः सदाचारस्य राक्षस।\nश्रृणुष्वैकमनास्तच्च यदि श्रेयोऽभिवाञ्छसि।। १४.१८"
  },
  {
    "text": "धर्मोऽस्य मूलं धनमस्य शाखा पुष्पं च कामः फलमस्य मोक्षः।\nअसौ सदाचारतरुः सुकेशिन् संसेवितो येन स पुण्यभोक्त।। १४.१९"
  },
  {
    "text": "ब्रह्मो मुहूर्ते प्रथमं विबुध्येदनुस्मरेद् देववरान् महर्षिन्।\nप्राभातिकं मङ्गलमेव वाच्यं यदुक्तवान् देवपतिस्त्रिनेत्रः।। १४.२०"
  },
  {
    "text": "सुकेशिरुवाच\nकिं तदुक्तं सुप्रभातं शंकरेण महात्मना।\nप्रभाते यत् पठन्मर्त्यो मुच्यते पापबन्धनात्।। १४.२१"
  },
  {
    "text": "ऋषय ऊचुः\nश्रूयतां राक्षसश्रेष्ठ सुप्रभातं हरोदितम्।\nश्रुत्वा स्मृत्वा पठित्वा च सर्वपापैः प्रमुच्यते।। १४.२२"
  },
  {
    "text": "ब्रह्मा मुरारिस्त्रिपुरान्तकारी भानुः शशी भूमिसुतो बुधश्च।\nगुरुश्च शुक्रः सह भानुजेन कुर्वन्तु सर्वे मम सुप्रभातम्।। १४.२३"
  },
  {
    "text": "भृगुर्वसिष्ठः क्रतुरङ्गिराश्च मनुः पुलस्त्यः पुलहः सगौतमः।\nरैभ्यो मरीचिश्च्यवनो ऋभुश्च कुर्वन्तु सर्वे मम सुप्रभातम्।। १४.२४"
  },
  {
    "text": "सनत्कुमारः सनकः सनन्दनः सनातनोऽप्यासुरिपिङ्गलौ च।\nसप्त स्वराः सप्त रसातलाश्च कुर्वन्तु सर्वे मम सुप्रभातम्।। १४.२५"
  },
  {
    "text": "पृथ्वी सगन्धा सरसास्तथाऽऽपः स्पर्शश्च वायुर्ज्वलनः सतेजाः।\nनभः सशब्दं महता सहैव यच्छन्तु सर्वे मम सुप्रभातम्।। १४.२६"
  },
  {
    "text": "सप्तार्णवाः सप्त कुलाचलाश्च सप्तर्षयो द्वीपवराश्च सप्त।\nभूरादि कृत्वा भुवनानि सप्त ददन्तु सर्वे मम सुप्रभातम्।। १४.२७"
  },
  {
    "text": "इत्थं प्रभाते परमं पवित्रं पठेत् स्मरेद्वा श्रृणुयाच्च भक्त्या।\nदुःस्वप्ननाशोऽनघ सुप्रभातं भवेच्च सत्यं भगवत्प्रसादात्।। १४.२८"
  },
  {
    "text": "ततः समुत्थाय विचिन्तयेन धर्मं तथार्थं च विहाय शय्याम्।\nउत्थाय पश्चाद्धरिरित्युदीर्य गच्छेत् तदोत्सर्गविधिं हि कर्तुम्।। १४.२९"
  },
  {
    "text": "न देवगोब्राह्मणवह्निमार्गे न राजमार्गे न चतुष्पथे च।\nकुर्यादथोत्सर्गमपीह गोष्ठे पूर्वापरां चैव समाश्रितो गाम्।। १४.३०"
  },
  {
    "text": "ततस्तु शौचार्थमुपाहरेन्मृदं गुदे त्रयं पाणितले च सप्त।\nतथोभयोः पञ्च चतुस्तथैकां लिङ्गे तथैकां मृदमाहरेत।। १४.३१"
  },
  {
    "text": "नान्तर्जलाद्राक्षस मूषिकस्थलात् शौचावशिष्टा शरणात् तथान्या।\nवल्मीकमृच्चैव हि शौचनाय ग्राह्य सदाचारविदा नरेण।। १४.३२"
  },
  {
    "text": "उदङ्मुखः प्राङ्मुखो वापि विद्वान् प्रक्षाल्य पादौ भुवि संनिविष्टः।\nसमाचमेदद्भिरफेनिलाभिरादौ परिमृज्य मुखं द्विरद्भिः।। १४.३३"
  },
  {
    "text": "ततः स्पृशेत्खानि शिरः करेण संध्यामुपासीत ततः क्रमेण।\nकेशांस्तु संशोध्य च दन्तधावनं कृत्वा तथा दर्पणदर्शनं च।। १४.३४"
  },
  {
    "text": "कृत्वा शिरःस्नानमथाङ्गिकं वा संपूज्य तोयेन पितॄन् सदेवान्।\nहोमं च कृत्वालभनं शुभानां कृत्वा बहिर्निर्गमनं प्रशस्तम्।। १४.३५"
  },
  {
    "text": "दूर्वादधिसर्पिरथोदकुम्भं धेनुं सवत्सां वृषभं सुवर्णम्।\nमृद्गोमयं स्वस्तिकमक्षतानि लाजामधु ब्राह्मणकन्यकां च।। १४.३६"
  },
  {
    "text": "श्वेतानि पुष्पाण्यथ शोभनानि हुताशनं चन्दनमर्कबिम्बम्।\nअश्वत्थवृक्षं च समालभेत ततस्तु कुर्यान्निजजातिधर्मम्।। १४.३७"
  },
  {
    "text": "देशानुशिष्टं कुल धर्ममग्र्यं स्वगोत्रधर्मं न हि संत्यजेत।\nतेनार्थसिद्धिं समुपाचरेत नासत्प्रलापं न च सत्यहीनम्।। १४.३८"
  },
  {
    "text": "न निष्ठुरं नागमशास्त्रहीनं वाक्यं वदेत्साधुजनेन येन।\nनिन्द्यो भवेन्नैव च धर्मभेदी संगं न चासत्सु नरेषु कुर्यात्।। १४.३९"
  },
  {
    "text": "संध्यासु वर्ज्यं सुरतं दिवा च सर्वासु योनीषु पराबलासु।\nआगारशून्येषु महीतलेषु रजस्वलास्वेव जलेषु वीर।। १४.४०"
  },
  {
    "text": "वृथाऽटनं वृथा दानं वृथा च पशुमारणम्।\nन कर्त्तव्यं गृहस्थेन वृता दारपरिग्रहम्।। १४.४१"
  },
  {
    "text": "वृथाऽटनान्नित्यहानिर्वृथा दानाद्धनक्षयः।\nवृथा पशुघ्नः प्राप्नोति पातकं नरकप्रदम्।। १४.४२"
  },
  {
    "text": "संतत्या हानिरश्लाघ्या वर्णसंकरतो भयम्।\nभेतव्यं च भवेल्लोके वृथादारपरिग्रहात्।। १४.४३"
  },
  {
    "text": "परस्वे परदारे च न कार्या बुद्धिरुत्तमैः।\nपरस्वं नरकायैव परदाराश्च मृत्यवे।। १४.४४"
  },
  {
    "text": "नेक्षेत् परस्त्रियं नग्नां न संभाषेन तस्करान्।\nउद्क्यादर्शनं स्पर्शं संभाषं च विवर्जयेत्।। १४.४५"
  },
  {
    "text": "नैकासने तथा स्थेयं सोदर्या परजायया।\nतथैव स्यान्न मातुश्च तथा स्वदुहितुस्त्वपि।। १४.४६"
  },
  {
    "text": "न च स्नायीत वै नग्नो न शयीत कदाचन।\nदिग्वाससोऽपि न तथा परिभ्रमणमिष्यते।।\nभिन्नासनभाजनादीन् दूरतः परिवर्जयेत्।। १४.४७"
  },
  {
    "text": "नन्दासु नाभ्यङ्गमुपाचरेत क्षौरं च रिक्तासु जयासु मांसम्।\nपूर्णासु योषित्परिवर्जयेत भद्रासु सर्वाणि समाचरेत।। १४.४८"
  },
  {
    "text": "नाभ्यङ्गमर्के न च भूमिपुत्रे क्षौरं च शुक्रे रविजे च मांसम्।\nबुधेषु योषिन्न समाचरेत शेषेषु सर्वाणि सदैव कुर्यात्।। १४.४९"
  },
  {
    "text": "चित्रासु हस्ते श्रवणे च तैलं क्षौरं विशाखास्वभिजित्सुवर्ज्यम्।\nमूले मृगे भाद्रपदासु मांसं योषिन्मघा कृत्तिकयोत्तरासु।। १४.५०"
  },
  {
    "text": "सदैव वर्ज्यं शयनमुदक्शिरासु तथा प्रतीच्यां रजनीचरेश।\nभुञ्जीत नैवेह च दक्षिणामुखो न च प्रतीच्यामभिभोजनीयम्।। १४.५१"
  },
  {
    "text": "देवालयं चैत्यतरुं चतुष्पथं विद्याधिकं चापि गुरुं प्रदक्षिणम्।\nमाल्यान्नपानं वसनानि यत्नतो नान्यैर्धृतांश्चापि हि धारयेद् बुधः।। १४.५२"
  },
  {
    "text": "स्नायाच्छिरःस्नानतया च नित्यं न कारणं चैव विना निशासु।\nग्रहोपरागे स्वजनापयाते मुक्त्वा च जन्मर्क्षगते शशाङ्के।। १४.५३"
  },
  {
    "text": "नाभ्यङ्गितं कायमुपस्पृशेच्च स्नातो न केशान् विधुनीत चापि।\nगात्राणि चैवाम्बरपाणिना च स्नातो विमृज्याद् रजनीचरेश।। १४.५४"
  },
  {
    "text": "वसेच्च देशेषु सुराजकेषु सुसंहितेष्वेव जनेषु नित्यम्।\nअक्रोधना न्यायपरा अमत्सराः कृषीवला ह्योषधयश्च यत्र।। १४.५५"
  },
  {
    "text": "न तेषु देशेषु वसेत बुद्धिमान् सदा नृपो दण्डरुचिस्त्वशक्तः।\nजनोऽपि नित्योत्सवबद्धवैरः सदा जिगीषुश्च निशाचरेन्द्र।। १४.५६"
  },
  {
    "text": "इति श्रीवामनपुराणे चतुर्दशोऽध्यायः ।। १४ ।।"
  }
]
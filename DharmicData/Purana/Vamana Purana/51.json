[
  {
    "text": "पुलस्त्य उवाच।।\nमेनायाः कन्यकास्तिस्रो जाता रूपगुणान्विताः।\nसुनाभ इति च ख्यातश्चतुर्थस्तनयोऽभवत्।। ५१.१"
  },
  {
    "text": "रक्ताङ्गी रक्तनेत्रा च रक्ताम्बरविभूषिता।\nरागिणी नाम संजाता ज्येष्ठा मेनासुता मुने।। ५१.२"
  },
  {
    "text": "शुभाङ्गी पद्मपत्राक्षी नीलकुञ्चितमूर्धजा।\nश्वेतमाल्याम्बरधरा कुटिला नाम चापरा।। ५१.३"
  },
  {
    "text": "नीलाञ्जनचयप्रख्या नीलेन्दीवरलोचना।\nरूपेणानुपमा काली जघन्या मेनकासुता।। ५१.४"
  },
  {
    "text": "जातास्ताः कन्यकास्तिस्रः षडब्दात् परतो मुने।\nकर्तुं तपः प्रयातास्ता देवास्ता ददृशुः शुभाः।। ५१.५"
  },
  {
    "text": "ततो दिवाकरैः सर्वैर्वसुभिश्च तपस्विनी।\nकुटिला ब्रह्मलोकं तु नीता शशिकरप्रभा।। ५१.६"
  },
  {
    "text": "अथोचुर्देवताः सर्वाः किं त्वियं जनयिष्यति।\nपुत्रं महिषहन्तारं ब्रह्मन् व्याख्यातुमर्हसि।। ५१.७"
  },
  {
    "text": "ततोऽब्रवीत् सुरपतिर्नेयं शक्ता तपस्विनी।\nशार्वं धारयितुं तेजो वराकी मुच्यतां त्वियम्।। ५१.८"
  },
  {
    "text": "ततस्तु कुटिला ऋद्धा ब्रह्माणं प्राह नारद।\nतथा यतिष्ये भगवन् यता शार्वं सुदुर्द्धरम्।। ५१.९"
  },
  {
    "text": "धारयिष्याम्यहं तेजस्तथैव श्रुणु सत्तम।\nतपसाहं सुतप्तेन समाराध्य जनार्दनम्।। ५१.१०"
  },
  {
    "text": "यथा हरस्य मूर्धानं नमयिष्ये पितामह।\nतथा देव करिष्यामि सत्यं सत्यं मयोदितम्।। ५१.११"
  },
  {
    "text": "पुलस्त्य उवाच।।\nततः पितामहः क्रुद्धः कुटिलां प्राह दारुणाम्।\nभगवानादिकृद् ब्रह्मा सर्वेशोऽपि महामुने।। ५१.१२"
  },
  {
    "text": "ब्रह्मोवाच।।\nयस्मान्मद्वचनं पापे न क्षान्तं कुटिले त्वया।\nतस्मान्मच्छापनिर्दग्धा सर्वा आपो भविष्यसि।। ५१.१३"
  },
  {
    "text": "इत्येवं ब्रह्मणा शप्ता हिमवद् दुहिता मुने।\nआपोमयी ब्रह्मलोकं प्लावयामास वेगिनी।। ५१.१४"
  },
  {
    "text": "तामुद्‌वृत्तजलां दृष्ट्वा प्रबबन्ध पितामहः।\nऋक्सामाथर्वयजुभिर्वाङ्मयैर्बन्धनैर्दृढम्।। ५१.१५"
  },
  {
    "text": "सा बद्धा संस्थिता ब्रह्मन् तत्रैव गिरिकन्यका।\nआपोमयी प्लावयन्ती ब्रह्मणो विमला जटाः।। ५१.१६"
  },
  {
    "text": "या सा रागवती नाम सापि नीता सुरैर्दिवम्।\nब्रह्मणे तां निवेद्यैवं तामप्याह प्रजापतिः।। ५१.१७"
  },
  {
    "text": "सापि क्रुद्धाऽब्रवीन्नूनं तथा तप्स्ये महत्तपः।\nयथा मन्नामसंयुक्तो महिषघ्नो भविष्यति।। ५१.१७"
  },
  {
    "text": "तामप्यथाशपद् ब्रह्म सन्ध्या पापे भविष्यसि।\nया मद्वाक्यमलङ्घ्यं वै सुरैर्लङ्घयसे बलात्।। ५१.१८"
  },
  {
    "text": "तामप्यथाशपद् ब्रह्म सन्ध्या पापे भविष्यसि।\nया मद्वाक्यमलङ्घ्यं वै सुरैर्लङ्घयसे बलात्।। ५१.१९"
  },
  {
    "text": "सापि जाता मुनिश्रेष्ठ सन्ध्या रागवती ततः।\nप्रतीच्छत् कृत्तिकायोगं शैलेया विग्रहं दृढम्।। ५१.२०"
  },
  {
    "text": "ततो गते कन्यके द्वे ज्ञात्वा मेना तपस्विनी।\nतपसो वारयामास उमेत्येवाब्रवीच्च सा।। ५१.२१"
  },
  {
    "text": "तदेव माता नामास्याश्चक्रे पितृसुता शुभा।\nउमेत्येव हि कन्यायाः सा जगाम तपोवनम्।। ५१.२२"
  },
  {
    "text": "ततः सा मनसा देवं शूलपाणिं वृषध्वजम्।\nरुद्रं चेतसि संधाय तपस्तेपे सुदुष्करम्।। ५१.२३"
  },
  {
    "text": "ततो ब्रह्माऽब्रवीद् देवान् गच्छध्वं हिमवत्सुताम्।\nइहानयध्वं तां कालीं तपस्यन्तीं हिमालये।। ५१.२४"
  },
  {
    "text": "ततो देवाः समाजग्मुर्ददृशुः शैलनन्दिनीम्।\nतेजसा विजितास्तस्या न शेकुरुपसर्पितुम्।। ५१.५१"
  },
  {
    "text": "इन्द्रोऽमरगणैः सार्द्धं निर्द्धूतस्तेजसा तया।\nब्रह्मणोऽधिकतेजोऽस्या विनिवेद्य प्रतिष्ठितः।। ५१.२६"
  },
  {
    "text": "ततो ब्रह्माऽब्रवीत् सा हि ध्रुवं शंकरवल्लभा।\nयूयं यत्तेजसा नूनं विक्षिप्तास्तु हतप्रभाः।। ५१.२७"
  },
  {
    "text": "तस्माद् भजध्वं स्वं स्वं हि स्थानं भो विगतज्वराः।\nसतारकं हि महिषं विदध्वं निहतं रणे।। ५१.२८"
  },
  {
    "text": "इत्येवमुक्ता देवेन ब्रह्मणा सेन्द्रकाः सुराः।\nजग्मुः स्वान्येव धिष्ण्यानि सद्यो वै विगतज्वराः।। ५१.२९"
  },
  {
    "text": "उमामपि तपस्यन्तीं हिमवान् पर्वतेश्वरः।\nनिवर्त्य तपसस्तस्मात् सदारो ह्यनयद्‌गृहान्।। ५१.३०"
  },
  {
    "text": "देवोऽप्याश्रित्य तद्रौद्रं व्रतं नाम्ना निराश्रयम्।\nविचचार महाशैलान् सेरुप्राग्र्यान् महामतिः।। ५१.३१"
  },
  {
    "text": "स कदाचिन्महाशैलं हिमवन्तं समागतः।\nतेनार्चितः श्रद्धयाऽसौ तां रात्रिमवसद्धरः।। ५१.३२"
  },
  {
    "text": "द्वितीयेऽह्नि गिरीशेन महादेवो निमन्त्रितः।\nइहैव तिष्ठस्व विभो तपःसाधनकारणात्।। ५१.३३"
  },
  {
    "text": "इत्येवमुक्तो गिरिणा हरश्चक्रे मतिं च ताम्।\nतस्थावाश्रममाश्रित्य त्यक्त्वा वासं निराश्रयम्।। ५१.३४"
  },
  {
    "text": "वसतोऽप्याश्रमे तस्य देवदेवस्य शूलिनः।\nतं देशमगमत् काली गिरिराजसुता शुभा।। ५१.३५"
  },
  {
    "text": "तामागतां हरो दृष्ट्वा भूयो जातां प्रियां सतीम्।\nस्वागतेनाभिसंपूज्य तस्थौ योगरतो हरः।। ५१.३६"
  },
  {
    "text": "सा चाभ्येत्य वरारोहा कृताञ्जलिपरिग्रहा।\nववन्दे चरणौ शैवौ सखीभिः सह भामिनी।। ५१.३७"
  },
  {
    "text": "ततस्तु सुचिराच्छर्वः समीक्ष्य गिरिकन्यकाम्।\nन युक्तं चैवमुक्त्वाऽथ सगणोऽन्तर्दधे ततः।। ५१.३८"
  },
  {
    "text": "साऽपि शर्ववचो रौद्रं श्रुत्वा ज्ञानसमन्विता।\nअन्तर्दुःखेन दह्यन्ती पितरं प्राह पार्वती।। ५१.३९"
  },
  {
    "text": "तात यास्ये महारण्ये तप्तुं घोरं महत्तपः।\nआराधनाय देवस्य शंकरस्य पिनाकिनः।। ५१.४०"
  },
  {
    "text": "तथेत्युक्तं वचः पित्रा पादे तस्यैव विस्तृते।\nललिताख्या तपस्तेपे हराराधनकाम्यया।। ५१.४१"
  },
  {
    "text": "तस्याः सख्यस्तदा देव्याः परिचर्या तु कुर्वते।\nसमित्कुशफलं चापि मूलाहरणमादितः।। ५१.४२"
  },
  {
    "text": "विनोदनार्थं पार्वत्या मृन्मयः शूलधृग् हरः।\nकृतस्तु तेजसा युक्तो भद्रमस्त्विति साऽब्रवीत्।। ५१.४३"
  },
  {
    "text": "पूजां करोति तस्यैव तं पश्यति मुहुर्मुहुः।\nततोऽस्यास्तुष्टिमगमच्छ्रद्धया त्रिपुरान्तकृत्।। ५१.४४"
  },
  {
    "text": "वटुरूपं समाधाय आषाढी मुञ्जमेखली।\nयज्ञोपवीती छत्री च मृगाजिनधरस्तथा।। ५१.४५"
  },
  {
    "text": "कमण्डलुव्यग्रकरो भस्मारुणितविग्रहः।\nप्रत्याश्रमं पर्यटन् स तं काल्याश्रममागतः।। ५१.४६"
  },
  {
    "text": "तमुत्थाय तदा काली सखीभिः सह नारद।\nपूजयित्वा यथान्यायं पर्यपृच्छदिदं ततः।। ५१.४७"
  },
  {
    "text": "उमोवाच।।\nकस्मादागम्यते भिक्षो कुत्र स्थाने तवाश्रमः।\nक्व च त्वं प्रतिगन्तासि मम शीघ्रं निवेदय।। ५१.४८"
  },
  {
    "text": "भिक्षुरुवाच।।\nममाश्रमपदं बाले वाराणस्यां शुचिव्रते।\nअथातस्तीर्थयात्रायां गमिष्यामि पृथूदकम्।। ५१.४९"
  },
  {
    "text": "देव्युवाच।।\nकिं पुण्यं तत्र विप्रेन्द्र लब्धासि त्वं पृथूदके।\nपथि स्नानेन च फलं केषु किं लब्दवानसि।। ५१.५०"
  },
  {
    "text": "भिक्षुरुवाच।।\nमया स्नानं प्रयागे तु कृतं प्रथममेव हि।\nततोऽथ तीर्थे कुब्जाम्रे जयन्ते चण्डिकेश्वरे।। ५१.५१"
  },
  {
    "text": "बन्धुवृन्दे च कर्कन्धे तीर्थे कनखले तथा।\nसरस्वत्यामग्निकुण्डे भद्रायां तु त्रिविष्टपे।। ५१.५२"
  },
  {
    "text": "कोनटे कोटितीर्थे च कुब्जके च कृशोदरि।\nनिष्कामेन कृतं स्नानं ततोऽभ्यागां तवाश्रमम्।। ५१.५३"
  },
  {
    "text": "इहस्थां त्वां समाभाष्य गमिष्यामि पृथूदकम्।\nपृच्छामि यदहं त्वां वै तत्र न क्रोद्धुमर्हसि।। ५१.५४"
  },
  {
    "text": "अहं यत्तपसात्मानं शोषयामि कृशोदरि।\nबाल्येऽपि संयततनुस्तत्तु श्लाघ्यं द्विजन्मनाम्।। ५१.५५"
  },
  {
    "text": "किमर्थं भवती रौद्रं प्रथमे वयसि स्थिता।\nतपः समाश्रिता भीरु संशयः प्रतिभाति मे।। ५१.५६"
  },
  {
    "text": "प्रथमे वयसि स्त्रीणां सह भर्त्रा विलासिनि।\nसुभोगा भोगिताः काले व्रजन्ति स्थिरयौवने।। ५१.५७"
  },
  {
    "text": "तपसा वाञ्छयन्तीह गिरिजे सचराचराः।\nरूपाभिजनमैश्वर्यं तच्च ते विद्यते बहु।। ५१.५८"
  },
  {
    "text": "तत् किमर्थमपास्यैतानलंकारान् जटा धृताः।\nचीनांशुकं परित्यज्य किं त्वं वल्कलधारिणी।। ५१.५९"
  },
  {
    "text": "पुलस्त्य उवाच।।\nततस्तु तपसा वृद्धा देव्याः सोमप्रभा सखी।\nभिक्षवे कथयामास यथावत् सा हि नारद।। ५१.६०"
  },
  {
    "text": "सोमप्रभोवाच।।\nतपश्चर्या द्विजश्रेष्ठ पार्वत्या येन हेतुना।\nतं श्रृणुष्व त्वियं काली हरं भर्तारमिच्छति।। ५१.६१"
  },
  {
    "text": "पुलस्त्य उवाच।।\nसोमप्रभाया वचनं श्रुत्वा संकल्प्य वै शिरः।\nविहस्य च महाहासं भिक्षुराह वचस्त्विदम्।। ५१.६२"
  },
  {
    "text": "भिक्षुरुवाच।।\nवदामि ते पार्वति वाक्यमेवं केन प्रदत्ता तव बुद्धिरेषा।\nकथं करः पल्लवकोमलस्ते समेष्यते शार्वकरं ससर्पम्।। ५१.६३"
  },
  {
    "text": "तथा दुकूलाम्बरशालिनी त्वं मृगारिचर्माभिवृतस्तु रुद्रः।\nत्वं चन्दनाक्ता स भस्मभूषितो न युक्तरूपं प्रतिभाति मे त्विदम्।। ५१.६४"
  },
  {
    "text": "पुलस्त्य उवाच।।\nएवं वादिनि विप्रेन्द्र पार्वती भिक्षुमब्रवीत्।\nमा मैवं वद भिक्षो त्वं हरः सर्वगुणाधिकः।। ५१.६५"
  },
  {
    "text": "शिवो वाप्यथवा भीमः सधनो निर्धनोऽपि वा।\nअलंकृतो वा देवेशस्तथा वाप्यनलंकृतः।। ५१.६६"
  },
  {
    "text": "यादृशस्तादृशो वापि स मे नाथो भविष्यति।\nनिवार्यतामयं भिक्षुर्विवक्षुः स्फुरिताधरः।"
  },
  {
    "text": "न तथा निन्दकः पापी यथा श्रृण्वन् शशिप्रभे।। ५१.६७"
  },
  {
    "text": "पुलस्त्य उवाच।।\nइत्येवमुक्त्वा वरदा समुत्थातुमथैच्छत।\nततोऽत्यजद् भिक्षुरूपं स्वरूपस्थोऽभवच्छिवः।। ५१.६८"
  },
  {
    "text": "भूत्वोवाच प्रिये गच्छ स्वमेव भवनं पितुः।\nतवार्थाय प्रहेष्यामि महर्षिन् हिमवद्गृहे।। ५१.६९"
  },
  {
    "text": "यच्चेह रुद्रमीहन्त्या मृन्मयश्चेश्वरः कृतः।\nअसौ भद्रेश्वरेत्येवं ख्यातो लोके भविष्यति।। ५१.७०"
  },
  {
    "text": "देवदानवगन्धर्वा यक्षाः किंपुरुषोरगाः।\nपूजयिष्यन्ति सततं मानवाश्च शुभेप्सवः।। ५१.७१"
  },
  {
    "text": "इत्येवमुक्ता देवेन गिरिराजसुता मुने।\nजगामाम्बरमाविश्य स्वमेव भवनं पितुः।। ५१.७२"
  },
  {
    "text": "शंकरोऽपि महातेजा विसृज्य गिरिकन्यकाम्।\nपृथूदकं जगामाथ स्नानं चक्रे विधानतः।। ५१.७३"
  },
  {
    "text": "ततस्तु देवप्रवरो महेश्वरः पृथूदके स्नानमपास्तकल्मषः।\nकृत्वा सनन्दिः सगणः सवाहनो महागिरिं मन्दरमाजगाम।। ५१.७४"
  },
  {
    "text": "आयाति त्रिपुरान्तके सह गणैर्ब्रह्मर्षिभिः सप्तभिरारोहत्पुलको बभौ गिरिवरः संहृष्टतित्तः क्षणात्।\nचक्रे दिव्यफलैर्जलेन शुचिना मूलैश्च कन्दादिभिः पूजां सर्वगणेश्वरैः सह विभोरद्रिस्त्रिनेत्रस्य तु ।। ५१.७५"
  },
  {
    "text": "इति श्रीवामनपुराणे पञ्चविंशोऽध्यायः ।।"
  }
]
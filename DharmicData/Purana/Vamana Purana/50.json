[
  {
    "text": "देवदेव उवाच।।\nएवं पृथूदको देवाः पुण्यः पापभयापहः।\nतं गच्छध्वं महातीर्थं यावत् संनिधिबोधितम्।। ५०.१"
  },
  {
    "text": "यदा मृगशिरो ऋक्षे शशिसूर्यौ बृहस्पतिः।\nतिष्ठन्ति सा तिथिः पुण्या त्वक्षया परिगीयते।। ५०.२"
  },
  {
    "text": "तं गच्छध्वं सुरश्रेष्ठा यत्र प्राची सरस्वती।\nपितॄनाराधयध्वं हि तत्र श्राद्धेन भक्तितः।। ५०.३"
  },
  {
    "text": "ततो मुरारिवचनं श्रुत्वा देवाः सवासवाः।\nसमाजग्मुः कुरुक्षेत्रे पुण्यतीर्थं पृथूदकम्।। ५०.४"
  },
  {
    "text": "तत्र स्नात्वा सुराः सर्वे बृहस्पतिमचोदयन्।\nविशस्व भगवन् ऋक्षमिमं मृगशिरं कुरु।\nपुण्यां तिथिं पापहरां तव कालोऽयमागतः।। ५०.५"
  },
  {
    "text": "प्रवर्तते रविस्तत्र चन्द्रमाऽपि विशत्यसौ।\nत्वदायत्तं गुरो कार्यं सुराणां तत् कुरुष्व च।। ५०.६"
  },
  {
    "text": "इत्येवमुक्तो देवैस्तु देवाचार्योऽब्रवीदिदम्।\nयदि वर्षाधिपोऽहं स्यां ततो यास्यामि देवताः।। ५०.७"
  },
  {
    "text": "आषाढे मासि मार्गर्क्षे चन्द्रक्षयतिथिर्हि या।\nतस्यां पुरंदरः प्रीतः पिण्डं पितृषु भक्तितः।। ५०.८"
  },
  {
    "text": "प्रादात् तिलमधून्मिश्रं हविष्यान्नं कुरुष्वथ।\nततः प्रीतास्तु पितरस्तां प्राहुस्तनयां निजाम्।। ५०.९"
  },
  {
    "text": "मेनां देवाश्च शैलाय हिमयुक्ताय वै ददुः।\nतां मेनां हिमवाँल्लब्ध्वा प्रसादाद् दैवतेष्वथ।\nप्रीतिमानभवच्चासौ रराम च यथेच्छया।। ५०.१०"
  },
  {
    "text": "ततो हिमाद्रिः पितृकन्यया समं समर्पयन् वै विषयान् यथैष्टम्।\nअजीजनत् सा तनयाश्च तिस्रो रूपातियुक्ताः सुरयोषितोपमाः।। ५०.११"
  },
  {
    "text": "इति श्रीवामनपुराणे चतुर्विंशोऽध्यायः ।।"
  }
]
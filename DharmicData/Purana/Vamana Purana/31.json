[
  {
    "text": "लोमहर्षण उवाच ।\nसपर्वतवनामुर्वीं दृष्ट्वा संक्षुभितां बलिः ।\nपप्रच्छोशनसं शुक्रं प्रणिपत्य कृताञ्जलिः १ ।\nआचार्य क्षोभमायाति साब्धिभूमिधरा मही ।\nकस्माच्च नासुरान् भागान् प्रतिगृह्णन्ति वह्नयः २ ।\nइति पृष्टोऽथ बलिना काव्यो वेदविदां वरः ।\nउवाच दैत्याधिपतिं चिरं ध्यात्वा महामतिः ३ ।\nअवतीर्णो जगद्योनिः कश्यपस्य गृहे हरिः ।\nवामनेनेह रूपेण परमात्मा सनातनः ४ ।\nस नूनं यज्ञमायाति तव दानवपुङ्गव ।\nतत्पादन्यासविक्षोभादियं प्रचलिता मही ५ ।\nकम्पन्ते गिरयश्चेमे क्षुभिता मकरालयाः ।\nनेयं भूतपतिं भूमिः समर्था वोढुमीश्वरम् ६ ।\nसदेवासुरगन्धर्वा यक्षराक्षसपन्नगा ।\nअनेनैव धृता भूमिरापोऽग्निः पवनो नभः ।\nधारयत्यखिलान् देवान् मनुष्यांश्च महासुरान् ७ ।\nइयमस्य जगद्धातुर्माया कृष्णस्य गह्वरी ।\nधार्यधारकभावेन यया संपीडितं जगत् ८ ।\nतत्सन्निधानादसुरा न भागार्हाः सुरद्विषः ।\nभुञ्जते नासुरान् भागानपि तेन त्रयोऽग्नयः ९ ।\nशुक्रस्य वचनं श्रुत्वा हृष्टरोमाब्रवीद् बलिः ।\nधन्योऽहं कृतपुण्यश्च यन्मे यज्ञपतिः स्वयम् ।\nयज्ञमभ्यागतो ब्रह्मन् मत्तः कोऽन्योऽधिकः पुमान् १० ।\nयं योगिनः सदोद्युक्ताः परमात्मानमव्ययम् ।\nद्र ष्टुमिच्छन्ति देवोऽसौ ममाध्वरमुपेष्यति ।\nयन्मयाचार्य कर्तव्यं तन्ममादेष्टुमर्हसि ११ ।\nशुक्र उवाच।\nयज्ञभागभुजो देवा वेदप्रामाण्यतोऽसुर ।\nत्वया तु दानवा दैत्य यज्ञभागभुजः कृताः १२ ।\nअयं च देवः सत्त्वस्थः करोति स्थितिपालनम् ।\nविसृष्टं च तथायं च स्वयमत्ति प्रजाः प्रभुः १३ ।\nभवांस्तु वन्दी भविता नूनं विष्णुः स्थितौ स्थितः ।\nविदित्वैवं महाभाग कुरु यत् ते मनोगतम् १४ ।\nत्वयास्य दैत्याधिपते क्वल्पकेऽपि हि वस्तुनि ।\nप्रतिज्ञा नैव वोढव्या वाच्यं साम तथाफलम् १५ ।\nकृतकृत्यस्य देवस्य देवार्थं चैव कुर्वतः ।\nअलं दद्यां धनं देवे त्वेतद्वाच्यं तु याचतः ।\nकृष्णस्य देवभूत्यर्थं प्रवृत्तस्य महासुर १६ ।\nबलिरुवाच।\nब्रह्मन् कथमहं ब्रूयामन्येनापि हि याचितः ।\nनास्तीति किमु देवस्य संसारस्याघहारिणः १७ ।\nव्रतोपवासैर्विविधैर्यः प्रभुर्गृह्यते हरिः ।\nस मे वक्ष्यति देहीति गोविन्दःकिमतोऽधिकम् १८ ।\nयदर्थं सुमहारम्भा दमशौचगुणान्वितैः ।\nयज्ञाः क्रियन्ते यज्ञेशः स मे देहीति वक्ष्यति १९ ।\nतत्साधु सुकृतं कर्म तपः सुचरितं च नः ।\nयन्मां देहीति विश्वेशः स्वयमेव वदिष्यति २० ।\nनास्तीत्यहं गुरो वक्ष्ये तमभ्यागतमीश्वरम् ।\nप्राणत्यागं करिष्येऽहं न तु नास्ति जने क्वचित् २१ ।\nनास्तीति यन्मया नोक्तमन्येषामपि याचताम् ।\nवक्ष्यामि कथमायाते तदद्य चामरेऽच्युते २२ ।\nश्लाघ्य एव हि वीराणां दानाच्चापत्समागमः ।\nन बाधाकारि यद्दानं तदङ्ग बलवत् स्मृतम् २३ ।\nमद्रा ज्ये नासुखी कश्चिन्न दरिद्रो न चातुरः ।\nन दुःखितो न चोद्विग्नो न शमादिविवर्जितः २४ ।\nहृष्टस्तुष्टः सुगन्धी च तृप्तः सर्वसुखान्वितः ।\nजनः सर्वो महाभाग किमुताहं सदा सुखी २५ ।\nएतद्विशिष्टमत्राहं दानबीजफलं लभे ।\nविदितं मुनिशार्दूल मयैतत् त्वन्मुखाच्छ्रुतम् २६ ।\nमत्प्रसादपरो नूनं यज्ञेनाराधितो हिरः ।\nमम दानमवाप्यासौ पुष्णाति यदि देवताः २७ ।\nएतद्बीजवरे दानबीजं पतति चेद् गुरौ ।\nजनार्दने महापात्रे किं न प्राप्तं ततो मया २८ ।\nविशिष्टं मम तद्दानं परितुष्टाश्च देवताः ।\nउपभोगाच्छतगुणं दानं सुखकरं स्मृतम् २९ ।\nमत्प्रसादपरो नूनं यज्ञेनाराधितो हरिः ।\nतेनाभ्येति न संदेहो दर्शनादुपकारकृत् ३० ।\nअथ कोपेन चाभ्येति देवभागोपरोधतः ।\nमां निहन्तुं ततो हि स्याद् वधः श्लाघ्यतरोऽच्युतात् ३१ ।\nएतज्ज्ञात्वा मुनिश्रेष्ठ दानविघ्नकरेण मे ।\nनैव भाव्यं जगन्नाथे गोविन्दे समुपस्थिते ३२ ।\nलोमहर्षण उवाच।\nइत्येवं वदतस्तस्य प्राप्तस्तत्र जनार्दनः ।\nसर्वदेवमयोऽचिन्त्यो मायावामनरूपधृक् ३३ ।\nतं दृष्ट्वा यज्ञवाटं तु प्रविष्टमसुराः प्रभुम् ।\nजग्मुः प्रभावतः क्षोभं तेजसा तस्य निष्प्रभाः ३४ ।\nजेषुश्च मुनयस्तत्र ये समेता महाध्वरे ।\nवसिष्ठो गाधिजो गर्गो अन्ये च मुनिसत्तमाः ३५ ।\nबलिश्चैवाखिलं जन्म मेने सफलमात्मनः ।\nततः संक्षोभमापन्नो न कश्चित् किञ्चिदुक्तवान् ३६ ।\nप्रत्येकं देवदेवेशं पूजयामास तेजसा ।\nअथासुरपतिं प्रह्वं दृष्ट्वा मुनिवरांश्च तान् ३७ ।\nदेवदेवपतिः साक्षाद् विष्णुर्वामनरूपधृक् ।\nतुष्टाव यज्ञं वह्निं च यजमानमथार्चितः ।\nयज्ञकर्माधिकारस्थान् सदस्यान् द्र व्यसंपदम् ३८ ।\nसदस्याः पात्रमखिलं वामनं प्रति तत्क्षणात् ।\nयज्ञवाटस्थितं विप्राः साधु साध्वित्युदीरयन् ३९ ।\nस चार्घमादाय बलिः प्रोद्भूतपुलकस्तदा ।\nपूजयामास गोविन्दं प्राह चेदं महासुरः ४० ।\nबलिरुवाच।\nसुवर्णरत्नसंघातो गजाश्वसमितिस्तथा ।\nस्त्रियो वस्त्राण्यलङ्कारान् गावो ग्रामाश्च पुष्कलाः ४१ ।\nसर्वे च सकला पृथ्वी भवतो वा यदीप्सितम् ।\nतद् ददामि वृणुष्वेष्टं ममार्थाः सन्ति ते प्रियाः ४२ ।\nइत्युक्तो दैत्यपतिना प्रीतिगर्भान्वितं वचः ।\nप्राह सस्मितगम्भीरं भगवान् वामनाकृतिः ४३ ।\nममाग्निशरणार्थाय देहि राजन् पदत्रयम् ।\nसुवर्णग्रामरत्नादि तदर्थिभ्यः प्रदीयताम् ४४ ।\nबलिरुवाच।\nत्रिभिः प्रयोजनं किं ते पदैः पदवतां वर ।\nशतं शतसहस्रं वा पदानां मार्गतां भवान् ४५ ।\nश्रीवामन उवाच।\nएतावता दैत्यपते कृतकृत्योऽस्मि मार्गणे ।\nअन्येषामर्थिनां वित्तमिच्छया दास्यते भवान् ४६ ।\nएतच्छ्रुत्वा तु गदितं वामनस्य महात्मनः ।\nवाचयामास वै तस्मै वामनाय महात्मने ४७ ।\nपाणौ तु पतिते तोये वामनोऽभूदवामनः ।\nसर्वदेवमयं रूपं दर्शयामास तत्क्षणात् ४८ ।\nचन्द्र सूर्यौ तु नयने द्यौः शिरश्चरणौ क्षितिः ।\nपादाङ्गुल्यः पिशाचास्तु हस्ताङ्गुल्यश्च गुह्यकाः ४९ ।\nविश्वेदेवाश्च जानुस्था जङ्घे साध्याः सुरोत्तमाः ।\nयक्षा नखेषु संभूता रेखास्वप्सरसस्तथा ५० ।\nदृष्टिरृक्षाण्यशेषाणि केशाः सूर्यांशवः प्रभोः ।\nतारका रोमकूपाणि रोमेषु च महर्षयः ५१ ।\nबाहवो विदिशस्तस्य दिशः श्रोत्रे महात्मनः ।\nअश्विनौ श्रवणे तस्य नासा वायुर्महात्मनः ५२ ।\nप्रसादे चन्द्र मा देवो मनो धर्मः समाश्रितः ।\nसत्यमस्याभवद् वाणी जिह्वा देवी सरस्वती ५३ ।\nग्रीवादितिर्देवमाता विद्यास्तद्वलयस्तथा ।\nस्वर्गद्वारमभून्मैत्रं त्वष्टा पूषा च वै भ्रुवौ ५४ ।\nमुखे वैश्वानरश्चास्य वृषणौ तु प्रजापतिः ।\nहृदयं च परं ब्रह्म पुंस्त्वं वै कश्यपो मुनिः ५५ ।\nपृष्ठेऽस्य वसवो देवा मरुतः सर्वसंधिषु ।\nवक्षस्थले तथा रुद्रो धैर्ये चास्य महार्णवः ५६ ।\nउदरे चास्य गन्धर्वा मरुतश्च महाबलाः ।\nलक्ष्मीर्मेधा धृतिः कान्तिः सर्वविद्याश्च वै कटिः ५७ ।\nसर्वज्योतींषि यानीह तपश्च परमं महत् ।\nतस्य देवाधिदेवस्य तेजः प्रोद्भूतमुत्तमम् ५८ ।\nतनौ कुक्षिषु वेदाश्च जानुनी च महामखाः ।\nइष्टयः पशवश्चास्य द्विजानां चेष्टितानि च ५९ ।\nतस्य देवमयं रूपं दृष्ट्वा विष्णोर्महात्मनः ।\nउपसर्पन्ति ते दैत्याः पतङ्गा इव पावकम् ६० ।\nचिक्षुरस्तु महादैत्यः पादाङ्गुष्ठं गृहीतवान् ।\nदन्ताभ्यां तस्य वै ग्रीवामङ्गुष्ठेनाहनद्धरिः ६१ ।\nप्रमथ्य सर्वानसुरान् पादहस्ततलैर्विभुः ।\nकृत्वा रूपं महाकायं संजहाराशु मेदिनीम् ६२ ।\nतस्य विक्रमतो भूमिं चन्द्रा दित्यौ स्तनान्तरे ।\nनभो विक्रममाणस्य सक्थिदेशे स्थितावुभौ ६३ ।\nपरं विक्रममाणस्य जानुमूले प्रभाकरौ ।\nविष्णोरास्तां स्थितस्यैतौ देवपालनकर्मणि ६४ ।\nजित्वा लोकत्रयं तांश्च हत्वा चासुरपुङ्गवान् ।\nपुरन्दराय त्रैलोक्यं ददौ विष्णुरुरुक्रमः ६५ ।\nसुतलं नाम पातालमधस्ताद्वसुधातलात् ।\nबलेर्दत्तं भगवता विष्णुना प्रभविष्णुना ६६ ।\nअथ दैत्येश्वरं प्राह विष्णुः सर्वेश्वरेश्वरः ।\nयत् त्वया सलिलं दत्तं गृहीतं पाणिना मया ६७ ।\nकल्पप्रमाणं तस्मात् ते भविष्यत्यायुरुत्तमम् ।\nवैवस्वते तथातीते काले मन्वन्तरे तथा ६८ ।\nसावर्णिके तु संप्राप्ते भवानिन्द्रो भविष्यति ।\nइदानीं भुवनं सर्वं दत्तं शक्राय वै पुरा ६९ ।\nचतुर्युगव्यवस्था च साधिका ह्येकसप्ततिः ।\nनियन्तव्या मया सर्वे ये तस्य परिपन्थिनः ७० ।\nतेनाहं परया भक्त्या पूर्वमाराधितो बले ।\nसुतलं नाम पातालं समासाद्य वचो मम ७१ ।\nवसासुर ममादेशं यथावत्परिपालयन् ।\nतत्र देवसुखोपेते प्रासादशतसंकुले ७२ ।\nप्रोत्फुल्लपद्मसरसि ह्नदशुद्धसरिद्वरे ।\nसुगन्धी रूपसंपन्नो वराभरणभूषितः ७३ ।\nस्रक्चन्दनादिदिग्धाङ्गो नृत्यगीतमनोहरान् ।\nउपभुञ्जन् महाभोगान् विविधान् दानवेश्वर ७४ ।\nममाज्ञया कालमिमं तिष्ठ स्त्रीशतसंवृतः ।\nयावत्सुरैश्च विप्रैश्च न विरोधं गमिष्यसि ७५ ।\nतावत् त्वं भुङ्क्ष्व संभोगान् सर्वकामसमन्वितान् ।\nयदा सुरैश्च विप्रैश्च विरोधं त्वं करिष्यसि ।\nबन्धिष्यन्ति तदा पाशा वारुणा घोरदर्शनाः ७६ ।\nबलिरुवाच।\nतत्रासतो मे पाताले भगवन् भवदाज्ञया ।\nकिं भविष्यत्युपादानमुपभोगोपपादकम् ।\nआप्यायितो येन देव स्मरेयं त्वामहं सदा ७७ ।\nश्रीभगवानुवाच।\nदानान्यविधिदत्तानि श्राद्धान्यश्रोत्रियाणि च ।\nहुतान्यश्रद्धया यानि तानि दास्यन्ति ते फलम् ७८ ।\nअदक्षिणास्तथा यज्ञाः क्रियाश्चाविधिना कृताः ।\nफलानि तव दास्यन्ति अधीतान्यव्रतानि च ७९ ।\nउदकेन विना पूजा विना दर्भेण या क्रिया ।\nआज्येन च विना होमं फलं दास्यन्ति ते बले ८० ।\nयश्चेदं स्थानमाश्रित्य क्रियाः काश्चित्करिष्यति ।\nन तत्र चासुरो भागो भविष्यति कदाचन ८१ ।\nज्येष्ठाश्रमे महापुण्ये तथा विष्णुपदे ह्रदे ।\nये च श्राद्धानि दास्यन्ति व्रतं नियममेव च ८२ ।\nक्रिया कृता च या काचिद् विधिनाविधिनापि वा ।\nसर्वं तदक्षयं तस्य भविष्यति न संशयः ८३ ।\nज्येष्ठे मासि सिते पक्षे एकादश्यामुपोषितः ।\nद्वादश्यां वामनं दृष्ट्वा स्नात्वा विष्णुपदे ह्रदे ।\nदानं दत्त्वा यथाशक्त्या प्राप्नोति परमं पदम् ८४ ।\nलोमहर्षण उवाच।\nबलेर्वरमिमं दत्त्वा शक्राय च त्रिविष्टपम् ।\nव्यापिना तेन रूपेण जगामादर्शनं हरिः ८५ ।\nशशास च यथापूर्वमिन्द्र स्त्रैलोक्यमूर्जितः ।\nनिःशेषं च तदा कालं बलिः पातालमास्थितः ८६ ।\nइत्येतत् कथितं तस्य विष्णोर्माहात्म्यमुत्तमम् ।\nवामनस्य शृण्वन् यस्तु सर्वपापैः प्रमुच्यते ८७ ।\nबलिप्रह्लादसंवादं मन्त्रितं बलिशुक्रयोः ।\nबलेर्विष्णोश्च चरितं ये स्मरिष्यन्ति मानवाः ८८ ।\nनाधयो व्याधयस्तेषां न च मोहाकुलं मनः ।\nभविष्यति द्विजश्रेष्ठाः पुंसस्तस्य कदाचन ८९ ।\nच्युतराज्यो निजं राज्यमिष्टप्राप्तिं वियोगवान् ।\nसमाप्नेति महाभागा नरः श्रुत्वा कथामिमाम् ९० ।\nब्राह्मणो वेदमाप्नोति क्षत्रियो जयते महीम् ।\nवैश्यो धनसमृद्धिं च शूद्रः सुखमवाप्नुयात् ।\nवामनस्य च माहात्म्यं शृण्वन् पापैः प्रमुच्यते ९१ ।\nइति श्रीवामनपुराणे सरोमाहात्म्ये एकत्रिंशत्तमोऽध्यायः।"
  }
]
[
  {
    "text": "पुलस्त्य उवाच।।\nततो गिरौ वसन् रुद्रः स्वेच्छया विचरन् मुने।\nविश्वकर्माणमाहूय प्रोवाच कुरु मे गुहम्।। ५४.१"
  },
  {
    "text": "ततश्चकार शर्वस्य गृहं स्वस्तिकलक्षणम्।\nयोजनानि चतुःषष्टिः प्रमाणेन हिरण्मयम्।। ५४.२"
  },
  {
    "text": "दन्ततोरणनिर्व्यूहं मुक्ताजालान्तरं शुभम्।\nशुद्धस्फटिकसोपानं वैडूर्यकृतरूपकम्।। ५४.३"
  },
  {
    "text": "सप्तकक्षं सुविस्तीर्णं सर्वैः समुदितं गुणैः।\nततो देवपतिश्चक्रे यज्ञं गार्हस्थ्यलक्षणम्।। ५४.४"
  },
  {
    "text": "तं पूर्वचरितं मार्गमनुयाति स्म शंकरः।\nतथा सतस्त्रिनेत्रस्य महान् कालोऽभ्यगान्मुने।। ५४.५"
  },
  {
    "text": "रमतः सह पार्वत्या धर्मापेक्षो जगत्पतिः।\nततः कदाचिन्नर्मार्थं कालीत्युक्ता भवेन हि।। ५४.६"
  },
  {
    "text": "पार्वती मन्युनाविष्टा शंकरं वाक्यमब्रवीत्।\nसंरोहतीषुणा विद्धं वनं परशुना हतम्।\nवाचा दुरुक्तां बीभत्सं न प्ररोहति वाक्क्षतम्।। ५४.७"
  },
  {
    "text": "वाक्सायका वदनान्निष्पतन्ति तैराहतः शोचति रात्र्यहानि।\nन तान् विमुञ्चेत हि पण्डितो जनस्तमद्य धर्म वितथं त्वया कृतम्।। ५४.८"
  },
  {
    "text": "तस्माद् व्रजामि देववेश तपस्तप्तुमनुत्तमम्।\nतथा यतिष्ये न यथा भवान् कालीति वक्ष्यति।। ५४.९"
  },
  {
    "text": "इत्येवमुक्त्वा गिरिजा प्रणम्य च महेश्वरम्।\nअनुज्ञाता त्रिनेत्रेण दिवमेवोत्पपात ह।। ५४.१०"
  },
  {
    "text": "समुत्पत्य च वेगेन हिमाद्रिशिखरं शिवम्।\nटङ्कच्छिन्नं प्रयत्नेन विधात्रा निर्मितं तथा।। ५४.११"
  },
  {
    "text": "ततोऽवतीर्य सस्मार जयां च विजयां तथा।\nजयन्तीं च महापुण्यां चतुर्थीमपराजिताम्।। ५४.१२"
  },
  {
    "text": "ताः संस्मृताः समाजग्मुः कालीं द्रष्टुं हि देवताः।\nअनुज्ञातास्तथा देव्या शुश्रूषां चक्रिरे शुभाः।। ५४.१३"
  },
  {
    "text": "ततस्तपसि पार्वत्यां स्थितायां हिमवद्वनात्।\nसमाजगाम तं देशं व्याघ्रो दंष्ट्रानखायुधः।। ५४.१४"
  },
  {
    "text": "एकपादस्थितायां तु देव्यां व्याघ्रस्त्वचिन्तयत्।\nयदा पतिष्यते चेयं तदा दास्यामि वै अहम्।। ५४.१५"
  },
  {
    "text": "इत्येवं चिन्तयन्नेव दत्तदृष्टिर्मृगाधिपः।\nपश्यमानस्तु वदनमेकदृष्टिरजायत।। ५४.१६"
  },
  {
    "text": "ततो वर्षशतं देवी गृणन्ती ब्रह्मणः पदम्।\nतपोऽतप्यत् ततोऽभ्यागात् ब्रह्मा त्रिभुवनेश्वरः।। ५४.१७"
  },
  {
    "text": "पितामहस्ततोवाच देवीं प्रीतोऽस्मि शास्वते।\nतपसा धूतपापाऽसि वरं वृणु यथेप्सितम्।। ५४.१८"
  },
  {
    "text": "अथोवाच वचः काली व्याघ्रस्य कमलोद्भव।\nवरदो भव तेनाहं यास्ये प्रीतिमनुत्तमाम्।। ५४.१९"
  },
  {
    "text": "ततः प्रादाद् वरं ब्रह्मा व्याग्रस्याद्भुतकर्मणः।\nगाणपत्यं विभौ भक्तिमजेयत्वं च धर्मिताम्।। ५४.२०"
  },
  {
    "text": "वरं व्याघ्राय दत्वैवं शिवकान्तामथाब्रवीत्।\nवृणीष्व वरमव्यग्रा वरं दास्ये तवाम्बिके।। ५४.२१"
  },
  {
    "text": "ततो वरं गिरिसुता प्राह देवी पितामहम्।\nवरः प्रदीयतां मह्यं वर्णं कनकसंनिभम्।। ५४.२२"
  },
  {
    "text": "तथेत्युक्त्वा गतो ब्रह्मा पार्वती चाभवत् ततः।\nकोशं कृष्णं परित्यज्य पद्मकिञ्जल्कसन्निभाः।। ५४.२३"
  },
  {
    "text": "तस्मात् कोशाच्च संजाता भूयः कात्यायनी मुने।\nतामभ्येत्य सहस्राक्षः प्रतिजग्राह दक्षिणाम्।\nप्रोवाच गिरिजां देवो वाक्यं स्वार्थाय वासवः।। ५४.२४"
  },
  {
    "text": "इन्द्र उवाच।।\nइयं प्रदीयतां मह्यं भगिनी मेऽस्तु कौशिकी।\nत्वत्कोशसंभवा चेयं कौशिकी कौशिकोऽप्यहम्।। ५४.२५"
  },
  {
    "text": "तां प्रादादिति संश्रुत्य कौशिकीं रूपसंयुताम्।\nसहस्राक्षोऽपि तां गृह्य विन्ध्यं वेगाज्जगाम च।। ५४.२६"
  },
  {
    "text": "तत्र गत्वा त्वयोवाच तिष्ठस्वात्र महाबले।\nपूज्यमाना सुरैर्नाम्ना ख्याता त्वं विन्ध्यवासिनी।। ५४.२७"
  },
  {
    "text": "तत्र स्थाप्य हरिर्देवीं दत्त्वा सिंहं च वाहनम्।\nभवामरारिहन्त्रीति उक्त्वा स्वर्गमुपागमत्।। ५४.५४"
  },
  {
    "text": "उमाऽपि तं वरं लब्ध्वा मन्दरं पुनरेत्य च।\nप्रणम्य च महेशानं स्थिता सविनयं मुने।। ५४.२९"
  },
  {
    "text": "ततोऽमरगुरुः श्रीमान् पार्वत्या सहितोऽव्ययः।\nतस्थौ व्रषसहस्रं हि महामोहनके मुने।। ५४.३०"
  },
  {
    "text": "महामोहस्थिते रुद्रे भुवनाश्चेलुरुद्धताः।\nचुक्षुभुः सागराः सप्त देवाश्च भयमागमन्।। ५४.३१"
  },
  {
    "text": "ततः सुराः सहेन्द्रेण ब्रह्मणः सदनं गताः।\nप्रणम्योचुर्महेशानं जगत् क्षुब्धं तु किं त्विदम्।। ५४.३२"
  },
  {
    "text": "तानुवाच भवो नूनं महामोहनके स्थितः।\nतेनाक्रान्तास्त्विमे लोका जग्मुः क्षोभं दुरत्ययम्।। ५४.३३"
  },
  {
    "text": "इत्युक्त्वा सोऽभवत् तूष्णीं ततोऽप्यूचुः सुरा हरिम्।\nआगच्छ शक्र गच्छामो यावत् तन्न समाप्यते।। ५४.३४"
  },
  {
    "text": "समाप्ते मोह्वने बालो यः समुत्पस्यतेऽव्ययः।\nस नूनं देवराजस्य पदमैन्द्रं हरिष्यति।। ५४.३५"
  },
  {
    "text": "ततोऽमराणां वचनाद् विवेको बलघातिनः।\nभयाज्ज्ञानं ततो नष्टं भाविकर्मप्रचोदनात्।। ५४.३६"
  },
  {
    "text": "ततः शक्रः सुरैः सार्धं वह्निना च सहस्रदृक्।\nजगाम मन्दरगिरिं तच्छृङ्गे न्यविशत्ततः।। ५४.३७"
  },
  {
    "text": "अशक्ताः सर्व एवैते प्रवेष्टुं तद्भवाजिरम्।\nचिन्तयित्वा तु सुचिरं पावकं ते व्यसर्जयन्।। ५४.३८"
  },
  {
    "text": "स चाभ्येत्य सुरश्रेष्ठो दृष्ट्वा द्वारे च नन्दिनम्।\nदुष्प्रवेशं च तं मत्वा चिन्तां वह्निः परां गतः।। ५४.३९"
  },
  {
    "text": "स तु चिन्तार्णवे मग्नः प्रापश्यच्छंभुसद्मनः।\nनिष्क्रामन्तीं महापङ्‌तिं हंसानां विमलां तथा।। ५४.४०"
  },
  {
    "text": "असावुपाय इत्युक्त्वा हंसरूपो हुताशनः।\nवञ्चयित्वा प्रतीहारं प्रविवेश हराजिरम्।। ५४.४१"
  },
  {
    "text": "प्रविश्य सूक्ष्ममूर्तिश्च शिरोदेशे कपर्दिनः।\nप्राह प्रहस्य गम्भीरं देवा द्वारि स्थिता इति।। ५४.४२"
  },
  {
    "text": "तच्छ्रत्वा सहसोत्थाय परित्यज्य गिरेः सुताम्।\nविनिष्क्रान्तोऽजिराच्छर्वो वह्निना सह नारद।। ५४.४३"
  },
  {
    "text": "विनिष्क्रान्ते सुरपतौ देवा मुदितमानसाः।\nशिरोभिरवनीं जग्मुः सेन्द्रार्कशशिपावकाः।। ५४.४४"
  },
  {
    "text": "ततः प्रीत्या सुरानाह वदध्वं कार्यमाशु मे।\nप्रणामावनतानां वो दास्येऽहं वरमुत्तमम्।। ५४.४५"
  },
  {
    "text": "देवा ऊचुः।।\nयदि तुष्टोऽसि देवानां वरं दातुमिहेच्छसि।\nतदिदं त्यज्यतां तावन्महामैथुनमीश्वर।। ५४.४६"
  },
  {
    "text": "ईश्वर उवाच।।\nएवं भवतु संत्यक्तो मया भावोऽमरोत्तमाः।\nममेदं तेज उद्रिक्तं कश्चिद् देवः प्रतीच्छतु।। ५४.४७"
  },
  {
    "text": "पुलस्त्य उवाच।।\nइत्युक्ताः शंभुना देवाः सेन्द्रचन्द्रदिवाकराः।\nअसीदन्त यथा मग्नाः पङ्के वृन्दारका इव।। ५४.४८"
  },
  {
    "text": "सीदस्तु दैवतेष्वेवं हुताशोऽभ्येत्य शंकरम्।\nप्रोवाच मुञ्च तेजस्त्वं प्रतीच्छाम्येष शंकर।। ५४.४९"
  },
  {
    "text": "ततो मुमोच भगवांस्तद्रेतः स्कन्नमेव तु।\nजलं तृषान्ते वै यद्वत् तैलपानं पिपासितः।। ५४.५०"
  },
  {
    "text": "ततः पीते तेजसि वै शार्वे देवेन वह्निना।\nस्वस्थाः सुराः समामन्त्र्य हरं जग्मुस्त्रिविष्टपम्।। ५४.५१"
  },
  {
    "text": "संप्रयातेषु देवेषु हरोऽपि निजमन्दिरम्।\nसमभ्येत्य महादेवीमिदं वचनमब्रवीत्।। ५४.५२"
  },
  {
    "text": "देवि देवैरिहाभ्येत्य यत्नात् प्रेष्य हुताशनम्।\nनीतः प्रोक्तो निषिद्धस्तु पुत्रोत्पत्तिं तवोदरात्।। ५४.५३"
  },
  {
    "text": "साऽपि भर्तुर्वचः श्रुत्वा क्रुद्धा रक्तान्तलोचना।\nशशाप दैवतान् सर्वान् नष्टपुत्रोद्भवा शिवा।। ५४.५४"
  },
  {
    "text": "यस्मान्नेच्छन्ति ते दुष्टा मम पुत्रमथौरसम्।\nतस्मात् ते न जनिष्यन्ति स्वासु योषित्सु पुत्रकान्।। ५४.५५"
  },
  {
    "text": "एवं शप्त्वा सुरान् गौरी शौचशालामुपागमत्।\nआहूय मालिनीं स्नातुं मतिं चक्रे तपोधना।। ५४.५६"
  },
  {
    "text": "मालिनी सुरभिं गृह्य श्लक्ष्णमुद्वर्तनं शुभा।\nदेव्यङ्गमुद्वर्तयते कराभ्यां कनकप्रभम्।\nतत्स्वेदं पार्वती चैव मेने कीदृग्गुणेन हि।। ५४.५७"
  },
  {
    "text": "मालिनी तूर्णमगमद् गृहं स्नानस्य कारणात्।\nतस्यां गतायां शैलेयी मलाच्चक्रे गजाननम्।। ५४.५८"
  },
  {
    "text": "चतुर्भुजं पीनवक्षं पुरुषं लक्षणान्वितम्।\nकृत्वोत्ससर्ज भूम्यां च स्थिता भद्रासने पुनः।। ५४.५९"
  },
  {
    "text": "मालिनी तच्छिरःस्नानं ददौ विहसती तदा।\nईषद्धासामुमा दृष्ट्वा मालिनीं प्राह नारद।। ५४.६०"
  },
  {
    "text": "किमर्थं भीरु शनकैर्हससि त्वमतीव च।\nसाऽथोवाच हसाम्येवं भवत्यास्तनयः किल।। ५४.६१"
  },
  {
    "text": "भविष्यतीति देवेन प्रोक्तो नन्दी गणाधिपः।\nतच्छृत्वा मम हासोऽयं संजातोऽद्य कृशोदरि।। ५४.६२"
  },
  {
    "text": "यस्माद् देवैः पुत्रकामः शंकरो विनिवारितः।\nएतच्छ्रुत्वा वचो देवी सस्नौ तत्र विधानतः।। ५४.६३"
  },
  {
    "text": "स्नात्वार्च्य शंकरं भक्त्या समभ्यागाद् गृहं प्रति।\nततः शंभुः समागत्य तस्मिन् भद्रासने त्वपि।। ५४.६४"
  },
  {
    "text": "स्नातस्तस्य ततोऽधस्तात् स्थितः स मलपूरुषः।\nउमास्वेदं भवस्वेदं जलभूतिसमन्वितम्।। ५४.६५"
  },
  {
    "text": "तत्संपर्कात् समुत्तस्थौ फूत्कृत्य करमुत्तमम्।\nअपत्यं हि विदित्वा च प्रीतिमान् भुवनेश्वरः।। ५४.६६"
  },
  {
    "text": "तं चादाय हरो नन्दिमुवाच भगनेत्रहा।\nरुद्रः स्नात्वार्च्य देवादीन् वाग्भिरद्भिः पितृनपि।। ५४.६७"
  },
  {
    "text": "जप्त्वा सहस्रनामानमुमापार्श्वमुपागतः।\nसमेत्य देवीं विहसन् शंकरः शूलधृग् वः।। ५४.६८"
  },
  {
    "text": "प्राह त्वं पश्य शैलेयि स्वसुतं गुणसंयुतम्।\nइत्युक्ता पर्वतसुता समेत्यापश्यदद्भुतम्।। ५४.६९"
  },
  {
    "text": "यत्तदङ्गमलाद्दिव्यं कृतं गजमुखं नरम्।\nततः प्रीता गिरिसुता तं पुत्रं परिषष्वजे।। ५४.७०"
  },
  {
    "text": "मूर्ध्नि चैनमुपाघ्राय ततः शर्वोऽब्रवीदुमाम्।\nनायकेन विना देवि तव भूतोऽपि पुत्रकः।। ५४.७१"
  },
  {
    "text": "यस्माज्जातस्ततो नाम्ना भविष्यति विनायकः।\nएष विघ्नसहस्राणि सुरादीनां करिष्यति।। ५४.७२"
  },
  {
    "text": "पूजयिष्यन्ति चैवास्य लोका देवि चराचराः।\nइत्येवमुक्त्वा देव्यास्तु दत्तवांस्तनयाय हि।। ५४.७३"
  },
  {
    "text": "सहायं तु गणश्रेष्ठं नाम्ना ख्यातं घटोदरम्।\nतथा मातृगणा घोरा भूता विघ्नकराश्च ये।। ५४.७४"
  },
  {
    "text": "ते सर्वे परमेशेन देव्याः प्रीत्योपपादिताः।\nदेवी च स्वसुतं दृष्ट्वा परां मुदमवाप च।। ५४.७५"
  },
  {
    "text": "रेमेऽथ शंभुना सार्धं मन्दरे चारुकन्दरे।\nएवं भूयोऽभवद् देवी इयं कात्यायनी विभो।\nया जघान महादैत्यौ पुरा शुम्भनिशुम्भकौ।। ५४.७६"
  },
  {
    "text": "एतत् तवोक्तं वचनं शुभाख्यं यथोद्भवं पर्वततो मृडान्याः।\nस्वर्ग्यं यशस्यं च तथाघहारि आख्यानमूर्जस्करमद्रिपुत्र्याः।। ५४.७७"
  },
  {
    "text": "इति श्रीवामनपुराणे अष्टाविंशोऽध्यायः ।।"
  }
]
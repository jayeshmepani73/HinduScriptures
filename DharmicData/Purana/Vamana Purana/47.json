[
  {
    "text": "मार्कण्डेय उवाच।\nस्थाणुतीर्थप्रभावं तु श्रोतुमिच्छाम्यहं मुने ।\nकेन सिद्धिरथ प्राप्ता सर्वपापभयापहा १ ।\nसनत्कुमार उवाच।\nशृणु सर्वमशेषेण स्थाणुमाहात्म्यमुत्तमम् ।\nयच्छ्रुत्वा सर्वपापेभ्यो मुक्तो भवति मानवः २ ।\nएकार्णवे जगत्यस्मिन् नष्टे स्थावरजङ्गमे ।\nविष्णोर्नाभिसमुद्भूतं पद्ममव्यक्तजन्मनः ।\nतस्मिन् ब्रह्मा समुद्भूतः सर्वलोकपितामहः ३ ।\nतस्मान्मरीचिरभवन्मरीचेः कश्यपः सुतः ।\nकश्यपादभवद् भास्वांस्तस्मान्मनुरजायत ४ ।\nमनोस्तु क्षुवतः पुत्र उत्पन्नो मुखसंभवः ।\nपृथिव्यां चतुरन्तायां राजासीद् धर्मरक्षिता ५ ।\nतस्य पत्नी बभूवाथ भया नाम भयावहा ।\nमृत्योः सकाशादुत्पन्ना कालस्य दुहिता तदा ६ ।\nतस्यां समभवद् वेनो दुरात्मा वेदनिन्दकः ।\nस दृष्ट्वा पुत्रवदनं क्रुद्धो राजा वनं ययौ ७ ।\nतत्र कृत्वा तपो घोरं धर्मेणावृत्य रोदसी ।\nप्राप्तवान् ब्रह्मसदनं पुनरावृत्तिदुर्लभम् ८ ।\nवेनो राजा समभवत् समस्ते क्षितिमण्डले ।\nस मातामहदोषेण तेन कालात्मजात्मजः ९ ।\nघोषयामस नगरे दुरात्मा वेदनिन्दकः ।\nन दातव्यं न यष्टव्यं न होतव्यं कदाचन १० ।\nअहमेकोऽत्र वै वन्द्यः पूज्योऽहं भवतां सदा ।\nमया हि पालिता यूयं निवसध्वं यथासुखम् ११ ।\nतन्मत्तोऽन्यो न देवोऽस्ति युष्माकं यः परायणम् ।\nएतच्छ्रुत्वा तु वचनमृषयः सर्व एव ते १२ ।\nपरस्परं समागम्य राजानं वाक्यमब्रुवन् ।\nश्रुतिः प्रमाणं धर्मस्य ततो यज्ञः प्रतिष्ठितः १३ ।\nयज्ञैर्विना नो प्रीयन्ते देवाः स्वर्गनिवासिनः ।\nअप्रीता न प्रयच्छन्ति वृष्टिं सस्यस्य वृद्धये १४ ।\nतस्माद् यज्ञैश्च देवैश्च धार्यते सचराचरम् ।\nएतच्छ्रुत्वा क्रोधदृष्टिर्वेनः प्राह पुनः पुनः १५ ।\nन यष्टव्यं न दातव्यमित्याह क्रोधमूर्च्छितः ।\nततः क्रोधसमाविष्टा ऋषयः सर्व एव ते १६ ।\nनिजघ्नुर्मन्त्रपूतैस्ते कुशैर्वज्रसमन्वितैः ।\nततस्त्वराजके लोके तमसा संवृते तदा १७ ।\nदस्युभिः पीड्यमानास्तान् ऋषींस्ते शरणं ययुः ।\nततस्ते ऋषयः सर्वे ममन्थुस्तस्य वै करम् १८ ।\nसव्यं तस्मात् समुत्तस्थौ पुरुषो ह्रस्वदर्शनः ।\nतमूचुरृषयः सर्वे निषीदतु भवानिति १९ ।\nतस्मान्निषादा उत्पन्ना वेनकल्मषसंभवाः ।\nततस्ते ऋषयः सर्वे मन्मथुर्दक्षिणं करम् २० ।\nमथ्यमाने करे तस्मिन् उत्पन्नः पुरुषोऽपरः ।\nबृहत्सालप्रतीकाशो दिव्यलक्षणलक्षितः २१ ।\nधनुर्बाणाङ्कितकरश्चक्रध्वजसमन्वितः ।\nतमुत्पन्नं तदा दृष्ट्वा सर्वे देवाः सवासवाः २२ ।\nअभ्यषिञ्चन् पृथिव्यां तं राजानं भूमिपालकम् ।\nततः स रञ्जयामास धर्मेण पृथिवीं तदा २३ ।\nपित्राऽपरञ्जिता तस्य तेन सा परिपालिता ।\nतत्र राजेतिशब्दोऽस्य पृथिव्या रञ्जनादभूत् २४ ।\nस राज्यं प्राप्य तेभ्यस्तु चिन्तयामास पार्थिवः ।\nपिता मम अधर्मिष्ठो यज्ञव्युच्छित्तिकारकः २५ ।\nकथं तस्य क्रिया कार्या परलोकसुखावहा ।\nइत्येवं चिन्तयानस्य नारदोऽभ्याजगाम ह २६ ।\nतस्मै स चासनं दत्त्वा प्रणिपत्य च पृष्टवान् ।\nभगवन् सर्वलोकस्य जानासि त्वं शुभाशुभम् २७ ।\nपिता मम दुराचारो देवब्राह्मणनिन्दकः ।\nस्वकर्मरहितो विप्र परलोकमवाप्तवान् २८ ।\nततोऽब्रवीन्नारदस्तं ज्ञात्वा दिव्येन चक्षुषा ।\nम्लेच्छमघ्ये समुत्पन्नं क्षयकुष्ठसमन्वितम् २९ ।\nतच्छ्रुत्वा वचनं तस्य नारदस्य महात्मनः ।\nचिन्तयामास दुःखार्तः कथं कार्यं मया भवेत् ३० ।\nइत्येवं चिन्तयानस्य मतिर्जाता महात्मनः ।\nपुत्रः स कथ्यते लोके यः पितॄंस्त्रायते भयात् ३१ ।\nएवं संचिन्त्य स तदा नारदं पृष्टवान् मुनिम् ।\nतारणं मत्पितुस्तस्य मया कार्यं कथं मुने ३२ ।\nनारद उवाच।\nगच्छ त्वं तस्य तं देहं तीर्थेषु कुरु निर्मलम् ।\nयत्र स्थाणोर्महत्तीर्थं सरः संनिहितं प्रति ३३ ।\nएतच्छ्रुत्वा तु वचनं नारदस्य महात्मनः ।\nसचिवे राज्यमाधाय राजा स तु जगाम ह ३४ ।\nस गत्वा चोत्तरां भूमिं म्लेच्छमध्ये ददर्श ह ।\nकुष्ठरोगेण महता क्षयेण च समन्वितम् ३५ ।\nततः शोकेन महता संतप्तो वाक्यमब्रवीत् ।\nहे म्लेच्छा नौमि पुरुषं स्वगृहं च नयाम्यहम् ३६ ।\nतत्राहमेनं निरुजं करिष्ये यदि मन्यथ ।\nतथेति सर्वे ते म्लेच्छाः पुरुषं तं दयापरम् ३७ ।\nऊचुः प्रणतसर्वाङ्गा यथा जानासि तत्कुरु ।\nतत आनीय पुरुषान् शिविकावाहनोचितान् ३८ ।\nदत्त्वा शुल्कं च द्विगुणं सुखेन नयत द्विजम् ।\nततः श्रुत्वा तु वचनं तस्य राज्ञो दयावतः ३९ ।\nगृहीत्वा शिविकां क्षिप्रं कुरुक्षेत्रेण यान्ति ते ।\nतत्र नीत्वा स्थाणुतीर्थे अवतार्य च ते गताः ४० ।\nततः स राजा मध्याह्ने तं स्नापयति वै तदा ।\nततो वायुरन्तरिक्षे इदं वचनमब्रवीत् ४१ ।\nमा तात साहसं कार्षीस्तीर्थं रक्ष प्रयत्नतः ।\nअयं पापेन घोरेण अतीव परिवेष्टितः ४२ ।\nवेदनिन्दा महत्पापं यस्यान्तो नैव लभ्यते ।\nसोऽयं स्नानान्महत्तीर्थं नाशयिष्यति तत्क्षणात् ४३ ।\nएतद् वायोर्वचः श्रुत्वा दुःखेन महतान्वितः ।\nउवाच शोकसंतप्तस्तस्य दुःखेन दुःखितः ।\nएष घोरेण पापेन अतीव परिवेष्टितः ४४ ।\nप्रायश्चित्तं करिष्येऽहं यद्वदिष्यन्ति देवताः ।\nततस्ता देवताः सर्वा इदं वचनमब्रुवन् ४५ ।\nस्नात्वा स्नात्वा च तीर्थेषु अभिषिञ्चस्व वारिणा ।\nओजसा चुलुकं यावत् प्रतिकूले सरस्वतीम् ४६ ।\nस्नात्वा मुक्तिमवाप्नोति पुरुषः श्रद्धयान्वितः ।\nएष स्वपोषणपरो देवदूषणतत्परः ४७ ।\nब्राह्मणैश्च परित्यक्तो नैष शुद्ध्यति कर्हिचित् ।\nतस्मादेनं समुद्दिश्य स्नात्वा तीर्थेषु भक्तितः ४८ ।\nअभिषिञ्चस्व तोयेन ततः पूतो भविष्यति ।\nइत्येतद्वचनं श्रुत्वा कृत्वा तस्याश्रमं ततः ४९ ।\nतीर्थयात्रां ययौ राजा उद्दिश्य जनकं स्वकम् ।\nस तेषु प्लावनं कुर्वंस्तीर्थेषु च दिने दिने ५० ।\nअभ्यषिञ्चत् स्वपितरं तीर्थतोयेन नित्यशः ।\nएतस्मिन्नेव काले तु सारमेयो जगाम ह ५१ ।\nस्थाणोर्मठे कौलपतिर्देवद्र व्यस्य रक्षिता ।\nपरिग्रहस्य द्र व्यस्य परिपालयिता सदा ५२ ।\nप्रियश्च सर्वलोकेषु देवकार्यपरायणः ।\nतस्यैवं वर्तमानस्य धर्ममार्गे स्थितस्य च ५३ ।\nकालेन चलिता बुद्धिर्देवद्र व्यस्य नाशने ।\nतेनाधर्मेण युक्तस्य परलोकगतस्य च ५४ ।\nदृष्ट्वा यमोऽब्रवीद् वाक्यं श्वयोनिं व्रज मा चिरम् ।\nतद्वाक्यानन्तरं जातः श्वा वै सौगन्धिके वने ५५ ।\nततः कालेन महता श्वयूथपरिवारितः ।\nपरिभूतः सरमया दुःखेन महता वृतः ५६ ।\nत्यक्त्वा द्वैतवनं पुण्यं सान्निहत्यं ययौ सरः ।\nतस्मिन् प्रविष्टमात्रस्तु स्थाणोरेव प्रसादतः ५७ ।\nअतीव तृषया युक्तः सरस्वत्यां ममञ्ज ह ।\nतत्र संप्लुतदेहस्तु विमुक्तः सर्वकिल्बिषैः ५८ ।\nआहारलोभेन तदा प्रविवेश कुटीरकम् ।\nप्रविशन्तं तदा दृष्ट्वा श्वानं भयसमन्वितः ५९ ।\nस तं पस्पर्श शनकैः स्थाणुतीर्थे ममञ्ज ह ।\nपततः पूर्वतीर्थेषु विप्रुषैः परिषिञ्चतः ६० ।\nशुनोऽस्य गात्रसंभूतैरब्बिन्दुभिः स सिञ्चितः ।\nविरक्तदृष्टिश्च शुनः क्षेपेण च ततः परम् ६१ ।\nस्थाणुतीर्थस्य माहात्म्यात् स पुत्रेण च तारितः ।\nनियतस्तत्क्षणाज्जातो दिव्यदेहसमन्वितः।\nप्रणिपत्य तदा स्थाणुं स्तुतिं कर्तुं प्रचक्रमे ६२ ।\nवेन उवाच।\nप्रपद्ये देवमीशानं त्वामजं चन्द्र भूषणम् ।\nमहादेवं महात्मानं विश्वस्य जगतः पतिम् ६३ ।\nनमस्ते देवदेवेश सर्वशत्रुनिषूदन ।\nदेवेश बलिविष्टम्भ देवदैत्यैश्च पूजित ६४ ।\nविरूपाक्ष सहस्राक्ष त्र्! यक्ष यक्षेश्वरप्रिय ।\nसर्वतः पाणिपादान्त सर्वतोऽक्षिशिरोमुख ६५ ।\nसर्वतः श्रुतिमल्लोके सर्वमावृत्य तिष्ठसि ।\nशङ्कुकर्ण महाकर्ण कुम्भकर्णार्णवालय ६६ ।\nगजेन्द्र कर्ण गोकर्ण पाणिकर्ण नमोऽस्तु ते ।\nशतजिह्व शतावर्त शतोदर शतानन ६७ ।\nगायन्ति त्वां गायत्रिणो ह्यर्चयन्त्यर्क्कमर्चिणः ।\nब्रह्माणं त्वा शतक्रतो उद्वंशमिव मेनिरे ६८ ।\nमूर्तौ हि ते महामूर्ते समुद्रा म्बुधरास्तथा ।\nदेवताः सर्व एवात्र गोष्ठे गाव इवासते ६९ ।\nशरीरे तव पश्यामि सोममग्निं जलेश्वरम् ।\nनारायणं तथा सूर्यं ब्रह्माणं च बृहस्पतिम् ७० ।\nभगवान् कारणं कार्यं क्रियाकारणमेव तत् ।\nप्रभवः प्रलयश्चैव सदसच्चापि दैवतम् ७१ ।\nनमो भवाय शर्वाय वरदायोग्ररूपिणे ।\nअन्धकासुरहन्त्रे च पशूनां पतये नमः ७२ ।\nत्रिजटाय त्रिशीर्षाय त्रिशूलासक्तपाणये ।\nत्र्! यम्बकाय त्रिनेत्राय त्रिपुरघ्न नमोऽस्तु ते ७३ ।\nनमो मुण्डाय चण्डाय अण्डायोत्पत्तिहेतवे ।\nडिण्डिमासक्तहस्ताय डिण्डिमुण्डाय ते नमः ७४ ।\nनमोर्ध्वकेशदंष्ट्राय शुष्काय विकृताय च ।\nधूम्रलोहितकृष्णाय नीलग्रीवाय ते नमः ७५ ।\nनमोऽस्त्वप्रतिरूपाय विरूपाय शिवाय च ।\nसूर्यमालाय सूर्याय स्वरूपध्वजमालिने ७६ ।\nनमो मानातिमानाय नमः पटुतराय ते ।\nनमो गणेन्द्र नाथाय वृषस्कन्धाय धन्विने ७७ ।\nसंक्रन्दनाय चण्डाय पर्णधारपुटाय च ।\nनमो हिरण्यवर्णाय नमः कनकवर्चसे ७८ ।\nनमः स्तुताय स्तुत्याय स्तुतिस्थाय नमोऽस्तु ते ।\nसर्वाय सर्वभक्षाय सर्वभूतशरीरिणे ७९ ।\nनमो होत्रे च हन्त्रे च सितोदग्रपताकिने ।\nनमो नम्याय नम्राय नमः कटकटाय च ८० ।\nनमोऽस्तु कृशनाशाय शयितायोत्थिताय च ।\nस्थिताय धावमानाय मुण्डाय कुटिलाय च ८१ ।\nनमो नर्तनशीलाय लयवादित्रशालिने ।\nनाट्योपहारलुब्धाय मुखवादित्रशालिने ८२ ।\nनमो ज्योष्ठाय श्रेष्ठाय बलातिबलघातिने ।\nकालनाशाय कालाय संसारक्षयरूपिणे ८३ ।\nहिमवद्दुहितुः कान्त भैरवाय नमोऽस्तु ते ।\nउग्राय च नमो नित्यं नमोऽस्तु दशबाहवे ८४ ।\nचितिभस्मप्रियायैव कपालासक्तपाणये ।\nविभीषणाय भीष्माय भीमव्रतधराय च ८५ ।\nनमो विकृतवक्त्राय नमः पूतोग्रदृष्टये ।\nपक्वाममांसलुब्धाय तम्बिवीणाप्रियाय च ८६ ।\nनमो वृषाङ्कवृक्षाय गोवृषाभिरुते नमः ।\nकटङ्कटाय भीमाय नमः परपराय च ८७ ।\nनमः सर्ववरिष्ठाय वराय वरदायिने ।\nनमो विरक्तरक्ताय भावनायाक्षमालिने ८८ ।\nविभेदभेदभिन्नाय छायायै तपनाय च ।\nअघोरघोररूपाय घोरघोरतराय च ८९ ।\nनमः शिवाय शान्ताय नमः शान्ततमाय च ।\nबहुनेत्रकपालाय एकमूर्ते नमोऽस्तु ते ९० ।\nनमः क्षुद्रा य लुब्धाय यज्ञभागप्रियाय च ।\nपञ्चालाय सिताङ्गाय नमो यमनियामिने ९१ ।\nनमश्चित्रोरुघण्टाय घण्टाघण्टनिघण्टिने ।\nसहस्रशतघण्टाय घण्टामालविभूषिणे ९२ ।\nप्राणसंघट्टगर्वाय नमः किलिकिलिप्रिये ।\nहुंहुङ्काराय पाराय हुंहुङ्कारप्रियाय च ९३ ।\nनमः समसमे नित्यं गृहवृक्षनिकेतिने ।\nगर्भमांसशृगालाय तारकाय तराय च ९४ ।\nनमो यज्ञाय यजिने हुताय प्रहुताय च ।\nयज्ञवाहाय हव्याय तप्याय तपनाय च ९५ ।\nनमस्तु पयसे तुभ्यं तुण्डानां पतये नमः ।\nअन्नदायान्नपतये नमो नानान्नभोजिने ९६ ।\nनमः सहस्रशीर्षाय सहस्रचरणाय च ।\nसहस्रोद्यतशूलाय सहस्राभरणाय च ९७ ।\nबालानुचरगोप्त्रे च बाललीलाविलासिने ।\nनमो बालाय वृद्धाय क्षुब्धाय क्षोभणाय च ९८ ।\nगङ्गालुलितकेशाय मुञ्जकेशाय वै नमः ।\nनमः षट्कर्मतुष्टाय त्रिकर्मनिरताय च ९९ ।\nनग्नप्राणाय चण्डाय कृशाय स्फोटनाय च ।\nधर्मार्थकाममोक्षाणां कथ्याय कथनाय च १०० ।\nसाङ्ख्याय साङ्ख्यमुख्याय साङ्ख्ययोगमुखाय च ।\nनमो विरथरथ्याय चतुष्पथरथाय च १०१ ।\nकृष्णाजिनोत्तरीयाय व्यालयज्ञोपवीतिने ।\nवक्त्रसंधानकेशाय हरिकेश नमोऽस्तु ते ।\nत्र्! यम्बिकाम्बिकनाथाय व्यक्ताव्यक्ताय वेधसे १०२ ।\nकामकामदकामघ्न तृप्तातृप्तविचारिणे ।\nनमः सर्वद पापघ्न कल्पसंख्याविचारिणे १०३ ।\nमहासत्त्व महाबाहो महाबल नमोऽस्तु ते ।\nमहामेघ महाप्रख्य महाकाल महाद्युते १०४ ।\nमेघावर्त युगावर्त चन्द्रा र्कपतये नमः ।\nत्वमन्नमन्नभोक्ता च पक्वभुक् पावनोत्तम १०५ ।\nजरायुजाण्डजाश्चैव स्वेदजोद्भिदजाश्च ये ।\nत्वमेव देवदेवेश भूतग्रामश्चतुर्विधः १०६ ।\nस्रष्टा चराचरस्यास्य पाता हन्ता तथैव च ।\nत्वामाहुर्ब्रह्म विद्वांसो ब्रह्म ब्रह्मविदां गतिम् १०७ ।\nमनसः परमज्योतिस्त्वं वायुर्ज्योतिषामपि ।\nहंसवृक्षे मधुकरमाहुस्त्वं ब्रह्मवादिनः १०८ ।\nयजुर्मयो ऋङ्मयस्त्वामाहुः साममयस्तथा ।\nपठ्यसे स्तुतिभिर्नित्यं वेदोपनिषदां गणैः १०९ ।\nब्राह्मणाः क्षत्रिया वैश्याः शूद्रा वर्णावराश्च ये ।\nत्वमेव मेघसंघाश्च विद्युतोऽशनिगर्जितम् ११० ।\nसंवत्सरस्त्वमृतवो मासो मासार्धमेव च ।\nयुगा निमेषाः काष्ठाश्च नक्षत्राणि ग्रहाः कलाः १११ ।\nवृक्षाणां ककुभोऽसि त्वं गिरीणां हिमवान् गिरिः ।\nव्याघ्रो मृगाणां पततां तार्क्ष्योऽनन्तश्च भोगिनाम् ११२ ।\nक्षिरोदोऽस्युदधीनां च यन्त्राणां धनुरेव च ।\nवज्रं प्रहरणानां च व्रतानां सत्यमेव च ११३ ।\nत्वमेव द्वेष इच्छा च रागो मोहः क्षमाक्षमे ।\nव्यवसायो धृतिर्लोभः कामक्रोधौ जयाजयौ ११४ ।\nत्वं शरी त्वं गदी चापि खट्वाङ्गी च शरासनी ।\nछेत्ता मेत्ता प्रहर्तासि मन्ता नेता सनातनः ११५ ।\nदशलक्षणसंयुक्तो धर्मोऽर्थः काम एव च ।\nसमुद्रा ः! सरितो गङ्गा पर्वताश्च सरांसि च ११६ ।\nलतावल्ल्यस्तृणौषध्यः पशवो मृगपक्षिणः ।\nद्र व्यकर्मगुणारम्भः कालपुष्पफलप्रदः ११७ ।\nआदिश्चान्तश्च वेदानां गायत्री प्रणवस्तथा ।\nलोहितो हरितो नीलः कृष्णः पीतः सितस्तथा ११८ ।\nकद्रुश्च कपिलश्चैव कपोतो मेचकस्तथा ।\nसवर्णश्चाप्यवर्णाश्च कर्ता हर्ता त्वमेव हि ११९ ।\nत्वमिन्द्र श्च यमश्चैव वरुणो धनदोऽनिलः ।\nउपप्लवश्चित्रभानुः स्वर्भानुरेव च १२० ।\nशिक्षाहैत्रं त्रिसौपर्णं यजुषां शतरुद्रि यम् ।\nपवित्रं च पवित्राणां मङ्गलानां च मङ्गलम् १२१ ।\nतिन्दुको गिरिजो वृक्षो मुद्गं चाखिलजीवनम् ।\nप्राणाः सत्त्वं रजश्चैव तमश्च प्रतिपत्पतिः १२२ ।\nप्राणोऽपानः समानश्च उदानो व्यान एव च ।\nउन्मेषश्च निमेषश्च क्षुतं जृम्भितमेव च १२३ ।\nलोहितान्तर्गतो दृष्टिर्महावक्त्रो महोदरः ।\nशुचिरोमा हरिश्मश्रुरूर्ध्वकेशश्चलाचलः १२४ ।\nगीतवादित्रनृत्यज्ञो गीतवादित्रकप्रियः ।\nमत्स्यो जालो जलौकाश्च कालः केलिकला कलिः १२५ ।\nअकालश्च विकालश्च दुष्कालः काल एव च ।\nमृत्युश्च मृत्युकर्ता च यक्षो यक्षभयङ्करः १२६ ।\nसंवर्तकोऽन्तकश्चैव संवर्तकबलाहकः ।\nघण्टो घण्टी महाघण्टी चिरी माली च मातलिः १२७ ।\nब्रह्मकालयमाग्नीनां दण्डी मुण्डी त्रिमुण्डधृक् ।\nचतुर्युगश्चतुर्वेदश्चातुर्होत्रप्रवर्तकः १२८ ।\nचातुराश्रम्यनेता च चातुर्वर्ण्यकरस्तथा ।\nनित्यमक्षप्रियो धूर्तो गणाध्यक्षो गणाधिपः १२९ ।\nरक्तमाल्याम्बरधरो गिरिको गिरिकप्रियः ।\nशिल्पं च शिल्पिनां श्रेष्ठः सर्वशिल्पप्रवर्तकः १३० ।\nभगनेत्राङ्कुशश्चण्डः पूष्णो दन्तविनाशनः ।\nस्वाहा स्वधा वषट्कारो नमस्कारो नमो नमः १३१ ।\nगूढव्रतो गुह्यतपास्तारकास्तारकामयः ।\nधाता विधाता संधाता पृथिव्या धरणोऽपरः १३२ ।\nब्रह्मा तपश्च सत्यं च व्रतचर्यमथार्जवम् ।\nभूतात्मा भूतकृद् भूतिर्भूतभव्यभवोद्भवः १३३ ।\nभूर्भुवः स्वरृतं चैव ध्रुवो दान्तो महेश्वरः ।\nदीक्षितोऽदीक्षितः कान्तो दुर्दान्तो दान्तसंभवः १३४ ।\nचन्द्रा वर्तो युगावर्तः संवर्तकप्रवर्तकः ।\nबिन्दुः कामो ह्यणुः स्थूलः कर्णिकारस्रजप्रियः १३५ ।\nनन्दीमुखो भीममुखः सुमुखो दुर्मुखस्तथा ।\nहिरण्यगर्भः शकुनिर्महोरगपतिर्विराट् १३६ ।\nअधर्महा महादेवो दण्डधारो गणोत्कटः ।\nगोनर्दो गोप्रतारश्च गोवृषेश्वरवाहनः १३७ ।\nत्रैलोक्यगोप्ता गोविन्दो गोमार्गो मार्ग एव च ।\nस्थिरः श्रेष्ठश्च स्थाणुश्च विक्रोशः क्रोश एव च १३८ ।\nदुर्वारणो दुर्विषहो दुःसहो दुरतिक्रमः ।\nदुर्द्धर्षो दुष्प्रकाशश्च दुर्दुर्शो दुर्जयो जयः १३९ ।\nशशाङ्कानलशीतोष्णः क्षुत्तृष्णा च निरामयः ।\nआधयो व्याधयश्चैव व्याधिहा व्याधिनाशनः १४० ।\nसमूहश्च समूहस्य हन्ता देवः सनातनः ।\nशिखण्डी पुण्डरीकाक्षः पुण्डरीकवनालयः १४१ ।\nत्र्! यम्बको दण्डधारश्च उग्रदंष्ट्रः कुलान्तकः ।\nविषापहः सुरश्रेष्ठः सोमपास्त्वं मरुत्पते ।\nअमृताशी जगन्नातो देवदेव गणेश्वरः १४२ ।\nमधुश्च्युतानां मधुपो ब्रह्मवाक् त्वं घृतच्युतः ।\nसर्वलोकस्य भोक्ता त्वं सर्वलोकपितामहः १४३ ।\nहिरण्यरेताः पुरुषस्त्वमेकः त्वं स्त्री पुमांस्त्वं हि नपुंसकं च ।\nबालो युवा स्थविरो देवदंष्ट्रा त्वन्नो गिरिर्विश्वकृद् विश्वहर्ता १४४ ।\nत्वं वै धाता विश्वकृतां वरेण्यस्त्वां पूजयन्ति प्रणताः सदैव ।\nचन्द्रा दित्यौ चक्षुषी ते भवान् हि त्वमेव चाग्निः प्रपितामहश्च ।\nआराध्य त्वां सरस्वतीं वाग्लभन्ते अहोरात्रे निमिषोन्मेषकर्ता १४५ ।\nन ब्रह्मा न च गोविन्दः पौराणा ऋषयो न ते ।\nमाहात्म्यं वेदितुं शक्ता याथातथ्येन शङ्कर १४६ ।\nपुंसां शतसहस्राणि यत्समावृत्य तिष्ठति ।\nमहतस्तमसः पारे गोप्ता मन्ता भवान् सदा १४७ ।\nयं विनिद्रा जितश्वासाः सत्त्वस्थाः संयतेन्द्रि याः ।\nज्योतिः पश्यन्ति युञ्जानास्तस्मै योगात्मने नमः १४८ ।\nया मूर्तयश्च सूक्ष्मास्ते न शक्या या निदर्शितुम् ।\nताभिर्मां सततं रक्ष पिता पुत्रमिवौरसम् १४९ ।\nरक्ष मां रक्षणीयोऽहं तवानघ नमोऽस्तु ते ।\nभक्तानुकम्पी भगवान् भक्तश्चाहं सदा त्वयि १५० ।\nजटिने दण्डिने नित्यं लम्बोदरशरीरिणे ।\nकमण्डलुनिषङ्गाय तस्मै रुद्रा त्मने नमः १५१ ।\nयस्य केशेषु जीमूता नद्यः सर्वाङ्गसन्धिषु ।\nकुक्षौ समुद्रा श्चत्वारस्तस्मै तोयात्मने नमः १५२ ।\nसंभक्ष्य सर्वभूतानि युगान्ते पर्युपस्थिते ।\nयः शेते जलमध्यस्थस्तं प्रपद्येऽम्बुशायिनम् १५३ ।\nप्रविश्य वदनं राहोर्यः सोमं पिबते निशि ।\nग्रसत्यर्कं च स्वर्भानू रक्षितस्तव तेजसा १५४ ।\nये चात्र पतिता गर्भा रुद्र गन्धस्य रक्षणे ।\nनमस्तेऽस्तु स्वधा स्वाहा प्राप्नुवन्ति तदद्भुते १५५ ।\nयेऽङ्गुष्ठमात्राः पुरुषा देहस्थाः सर्वदेहिनाम् ।\nरक्षन्तु ते हि मां नित्यं ते मामाप्याययन्तु वै १५६ ।\nये नदीषु समुद्रे षु पर्वतेषु गुहासु च ।\nवृक्षमूलेषु गोष्ठेषु कान्तारगहनेषु च १५७ ।\nचतुष्पथेषु रथ्यासु चत्वरेषु सभासु च ।\nहस्त्यश्वरथशालासु जीर्णोद्यानालयेषु च १५८ ।\nये च पञ्चसु भूतेषु दिशासु विदिशासु च ।\nचन्द्रा र्कयोर्मध्यगता ये च चन्द्रा र्करश्मिषु १५९ ।\nरसातलगता ये च ये च तस्मात् परं गताः ।\nनमस्तेभ्यो नमस्तेभ्यो नमस्तेभ्यश्च नित्यशः १६० ।\nयेषां न विद्यते संख्या प्रमाणं रूपमेव च ।\nअसंख्येयगणा रुद्रा नमस्तेभ्योऽस्तु नित्यशः १६१ ।\nप्रसीद मम भद्रं ते तव भावगतस्य च ।\nत्वयि मे हृदयं देव त्वयि बुद्धिर्मतिस्त्वयि १६२ ।\nस्तुत्वैवं स महादेवं विरराम द्विजोत्तमः १६३ ।\nइति श्रीवामनपुराणे सरोमाहात्म्ये सप्तचत्वारिंशत्तमोऽध्यायः।"
  }
]
[
  {
    "text": "पुलस्त्य उवाच।।\nगते त्रैलोक्यराज्ये तु दानवेषु पुरंदरः।\nजगाम ब्रह्मसदनं सह देवैः शचीपतिः।। ७६.१"
  },
  {
    "text": "तत्रापश्यत् स देवेशं ब्रह्माणं कमलोद्भवम्।\nऋषिभिः सार्धमासीनं पितरं स्वं च कश्यपम्।। ७६.२"
  },
  {
    "text": "ततो ननाम शिरसा शक्रः सुरगणैः सह।\nब्रह्माणं कश्यपं चैव तांश्च सर्वांस्तपोधनान्।। ७६.३"
  },
  {
    "text": "प्रोवाचेन्द्रः सुरैः सार्धं देवनाथं पितामहम्।\nपितामह हृतं राज्यं बलिना बलिना मम।। ७६.४"
  },
  {
    "text": "ब्रह्मा प्रोवाच शक्रैतद् भुज्यते स्वकृतं फलम्।\nशक्रः पप्रच्छ भो ब्रूहि किं मया दुष्कृतं कृतम्।। ७६.५"
  },
  {
    "text": "कश्यपोऽप्याह देवेशं भ्रूणहत्या कृता त्वया।\nदित्युदरात् त्वया गर्भः कृत्तो वै बहुधा बलात्।। ७६.६"
  },
  {
    "text": "पितरं प्राह देवेन्द्रः स मातुर्दोषतो विभो।\nकृन्तनं प्राप्तवान् गर्भो यदशौचा हि सा भवत्।। ७६.७"
  },
  {
    "text": "ततोऽब्रवीत् कश्यपस्तु मातुर्दोषः स दासताम्।\nगतस्ततो विनिहतो दासोऽपि कुलिशेन भो।। ७६.८"
  },
  {
    "text": "तच्छ्रुत्वा कश्यपवचः प्राह शक्रः पितामहम्।\nविनाशं पाप्मनो ब्रूहि प्रायश्चित्तं विभो मम।। ७६.९"
  },
  {
    "text": "ब्रह्मा प्रोवाच देवेशं वशिष्ठः कश्यपस्तथा।\nहितं सर्वस्य जगतः शक्रस्यापि विशेषतः।। ७६.१०"
  },
  {
    "text": "शङ्खचक्रगदापाणिर्माधवः पुरुषोत्तमः।\nतं प्रपद्यस्व शरणं स ते श्रेयो विधास्यति।। ७६.११"
  },
  {
    "text": "सहस्राक्षोऽपि वचनं गुरूणां स निशम्य वै।\nप्रोवाच स्वल्पकालेन कस्मिन् प्राप्यो बहूदयः।"
  },
  {
    "text": "तमूचुर्देवता मर्त्ये स्वल्पकाले महोदयः।। ७६.१२\nइत्येवमुक्तः सुरराड् विरिञ्चिना मरीचिपुत्रेण च कश्यपेन।"
  },
  {
    "text": "तथैव मित्रावरुणात्मजेन वेगान्महीपृष्ठमवाप्य तस्थौ।। ७६.१३\nकालिञ्जरस्योत्तरतः सुपुण्यस्तथा हिमाद्रेरपि दक्षिणस्थः।"
  },
  {
    "text": "सुशस्थलात् पूर्वत एव विश्रुतो वसोः पुरात् पश्चिमतोऽवतस्थे।। ७६.१४\nपूर्वं गयेन नृवरेण यत्र यष्टोऽश्वमेधः शतकृत्सदक्षिणः।"
  },
  {
    "text": "मनुष्यमेधः शतकृत्सहस्रकृन्नरेन्द्रसूयश्च सहस्रकृद् वै।। ७६.१५\nतथा पुरा दुर्यजनः सुरासुरैः ख्यातो महामेध इति प्रसिद्धः।"
  },
  {
    "text": "यत्रास्य चक्रे भगवान् मुरारिः वास्तव्यमव्यक्ततनुः खमूर्तिमत्।\nख्यातिं जगामाथ गदाधरेति महाघवृक्षस्य शितः कुठारः।। ७६.१६"
  },
  {
    "text": "यस्मिन् द्विजेन्द्राः श्रुतिशास्त्रवर्जिताः समत्वमायान्ति पितामहेन।\nसकृत् पितृन् यत्र च संप्रपूज्य भक्त्या त्वनन्येन हि चेतसैव।\nफलं  महामेधमखस्य मानवा लभन्त्यनन्त्यं भगवत्प्रसादात्।। ७६.१७"
  },
  {
    "text": "महानदी यत्र सुरर्षिकन्या जलापदेशाद्धिमशैलमेत्य। \nचक्रे जगत्पापविनष्टिमग्र्यां संदर्शनप्राशनमज्जनेन।। ७६.१८"
  },
  {
    "text": "तत्र शक्रः समभ्येत्य महानद्यास्तटेऽद्भुते।\nआराधनाय देवस्य कृत्वाश्रममवस्थितः।। ७६.१९"
  },
  {
    "text": "प्रातःस्नायी त्वधःशायी एकभुक्तस्त्वयार्चितः।\nतपस्तेपे सहस्राक्षः स्तुवन् देवं गदाधरम्।। ७६.२०"
  },
  {
    "text": "तस्यैवं तप्यतः सम्यग्जितसर्वेन्द्रियस्य हि।\nकामक्रोधविहीनस्य साग्रः संवत्सरो गतः।। ७६.२१"
  },
  {
    "text": "ततो गदाधरः प्रीतो वासवं प्राह नारद।\nगच्छ प्रीतोऽस्मि भवतो मुक्तपापोऽसि साम्प्रतम्।। ७६.२२"
  },
  {
    "text": "निजं राज्यं च देवेश प्राप्स्यसे न चिरादिव।\nयतिष्यामि तथा शक्र भावि श्रेयो यता तव।। ७६.२३"
  },
  {
    "text": "इत्येवमुक्तोऽथ गदाधरेण विसर्जितः स्नाप्य मनोहरायाम्।\nस्नातस्य देवस्य तदैनसो नरास्तं प्रोचुरस्माननुशासयस्व।। ७६.२४"
  },
  {
    "text": "प्रोवाच तान् भीषणकर्मकारान् नाम्ना पुलिन्दान् मम पापसंभवाः।\nवसध्वमेवान्तरमद्रिमुख्ययोर्हिमाद्रिकालिञ्जरयोः पुलिन्दाः।। ७६.२५"
  },
  {
    "text": "इत्येवमुक्त्वा सुरराट् पुलिन्दान् विमुक्तपापोऽमरसिद्धयक्षैः।\nसंपूज्यमानोऽनुजगाम चाश्रमं मातुस्तदा धर्मनिवासमीड्यम्।। ७६.२६"
  },
  {
    "text": "दृष्ट्वाऽदितिं मूर्ध्नि कृताञ्जलिस्तु विनाम्रमौलिः समुपाजगाम।\nप्रणम्य पादौ कमलोदराभौ निवेदयामास तपस्तदात्मनः।। ७६.२७"
  },
  {
    "text": "पप्रच्छ सा कारणमीश्वरं तम् आघ्राय चालिङ्ग्य सहाश्रुदृष्ट्या।\nस चाचचक्षे बलिना रणे जयं तदात्मनो देवगणैश्च सार्धम्।। ७६.२८"
  },
  {
    "text": "श्रुत्वैव सा शोकपरिप्लुताङ्गी ज्ञात्वा जितं दैत्यसुतैः सुतं तम्।\nदुःखान्विता देवमनाद्यमीड्यं जगाम विष्णुं शरणं वरेण्यम्।। ७६.२९"
  },
  {
    "text": "नारद उवाच।।\nकस्मिन् जनित्री सुरसत्तमानां स्थाने हृषीकेशमनन्तमाद्यम्।\nचराचरस्य प्रभवं पुराणमाराधयामास शुभे वद त्वम्।। ७६.३०"
  },
  {
    "text": "पुलस्त्य उवाच।।\nसुरारणिः शक्रमवेक्ष्य दीनं पराजितं दानवनायकेन।\nसितेऽथ पक्षे मकरर्क्षगेऽर्के घृतार्चिषः स्यादथ सप्तमेऽह्नि ।। ७६.३१"
  },
  {
    "text": "दृष्ट्वैव देवं त्रिदशाधिपं तं महोदये शक्रदिशाधिरूढम्।\nनिराशना संयतवाक् सुचित्ता तदोपतस्थे शरणं सुरेन्द्रम्।। ७६.३२"
  },
  {
    "text": "अदितिरुवाच।।\nजयस्व दिव्याम्बुजकोशचौर जयस्व संसारतरोः कुठार।\nजयस्व पापेन्धनजातवेदस्तमौघसंरोध नमो नमस्ते।। ७६.३३"
  },
  {
    "text": "नमोऽसु ते भास्कर दिव्यमूर्ते त्रैलोक्यलक्ष्मीतिलकाय ते नमः।\nत्वं कारणं सर्वचराचरस्य नाथोऽसि मां पालय विश्वमूर्ते।। ७६.३४"
  },
  {
    "text": "त्वया जगन्नाथ जगन्मयेन नाथेन शक्रो निजराज्यहानिम्।\nअवाप्तवान् शत्रुपराभवं च ततो भवन्तं शरणं प्रपन्ना।। ७६.३५"
  },
  {
    "text": "इत्येवमुक्त्वा सुरपूजितं सा आलिख्य रक्तेन हि चन्दनेन।\nसंपूजयित्वा करवीरपुष्पैः संधूप्य धूपैः कणमर्कभोज्यम्।। ७६.३६"
  },
  {
    "text": "निवेद्य चैवाज्ययुतं महार्हमन्नं महेन्द्रस्य हिताय देवी।\nस्तवेन पुण्येन च संस्तुवन्ती स्थिता निराहारमथोपवासम्।। ७६.३७"
  },
  {
    "text": "ततो द्वितीयेऽह्नि कृतप्रणामा स्नात्वा विधानेन च पूजयित्वा।\nदत्त्वा द्विजेभ्यः कणकं तिलाज्यं ततोऽग्रतः सा प्रयता बभूव।। ७६.३८"
  },
  {
    "text": "ततः प्रीतोऽभवद् भानुर्घृतार्चिः सूर्यमण्डलात्।\nविनिःसृत्याग्रतः स्थित्वा इदं वचनमब्रवीत्।। ७६.३९"
  },
  {
    "text": "व्रतेतानेन सुप्रीतस्तवाहं दक्षनन्दिनि।\nप्राप्स्यसे दुर्लभं कामं मत्प्रसादान्न संशयः।। ७६.४०"
  },
  {
    "text": "राज्यं त्वत्तनयानां वै दास्ये देवि सुरारणि।\nदानवान् ध्वंसयिष्यामि संभूयैवोदरे तव।। ७६.४१"
  },
  {
    "text": "तद् वाक्यं वासुदेवस्य श्रुत्वा ब्रह्मन् सुरारणिः।\nप्रोवाच जगतां योनिं वेपमाना पुनः पुनः।। ७६.४२"
  },
  {
    "text": "कथं त्वामुदरेणाहं वोढुं शक्ष्यामि दुर्धरम्।\nयस्योदरे जगत्सर्वं वसते स्थाणुजङ्गमम्।। ७६.४३"
  },
  {
    "text": "कस्त्वां धारयितुं नाथ शक्तस्त्रैलोक्यधार्यसि।\nयस्य सप्तार्णवाः कुक्षौ निवसन्ति सहाद्रिभिः।। ७६.४४"
  },
  {
    "text": "तस्माद् यथा सुरपतिः शक्रः स्यात् सुरराडिह।\nयथा च न मम क्लेशस्तथा कुरु जनार्दन।। ७६.४५"
  },
  {
    "text": "विष्णुरुवाच।।\nसत्यमेतन्महाभागे दुर्धरोऽस्मि सुरासुरैः।\nतथापि संभविष्यामि अहं देव्युदरे तव।। ७६.४६"
  },
  {
    "text": "आत्मानं भुवनान् शैलांस्त्वाञ्च देवि सकश्यपाम्।\nधारयिष्यामि योगेन मा विषादं कृथाऽम्बिके।। ७६.४७"
  },
  {
    "text": "तवोदरेऽहं दाक्षेयि संभविष्यामि वै यदा।\nतदा निस्तेजसो दैत्याः सभविष्यन्त्यसंशयम्।। ७६.४८"
  },
  {
    "text": "इत्येवमुक्त्वा भगवान् विवेश तस्याश्च भूयोऽरिगणप्रमर्दी।\nस्वतेजसोंऽशेन विवेश देव्याः तदोदरे शक्रहिताय विप्र।। ७६.४९"
  },
  {
    "text": "इति श्रीवामनपुराणे पञ्चाशोऽध्यायः ।।"
  }
]
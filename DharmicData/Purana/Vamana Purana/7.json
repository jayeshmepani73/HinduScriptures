[
  {
    "text": "पुलस्त्य उवाच\nततोऽनङ्गं विभुर्दृष्ट्वा ब्रह्मन् नारायणो मुनिः।\nप्रहस्यैवं वचः प्राह कन्दर्प इह आस्यताम्।। ७.१"
  },
  {
    "text": "तदक्षुब्धत्वमीक्ष्यास्य कामो विस्मयमागतः।\nवसन्तोऽपि महाचिन्तां जगामाशु महामुने।। ७.२"
  },
  {
    "text": "ततश्चाप्सरसो दृष्ट्वा स्वागतेनाभिपूज्य च।\nवसन्तमाह भगवानेह्येहि स्थीयतामिति।। ७.३"
  },
  {
    "text": "ततो विहस्य भगवान् मञ्जरीं कुसुमावृताम्।\nआदाय प्राक्सुवर्णाङ्गीमूर्वोर्बालां विनिर्ममे।। ७.४"
  },
  {
    "text": "ऊरूद्भवां स कन्दर्पो दृष्ट्वा सर्वाङ्गसुन्दरीम्।\nअमन्यत तदाऽनङ्गः किमियं सा प्रिया रतिः।। ७.५"
  },
  {
    "text": "तदेव वदनं चारु स्वक्षिभ्रूकुटिलालकम्।\nसुनासावंशाधरोष्ठमालोकनपरायणम्।। ७.६"
  },
  {
    "text": "तावेवाहार्य विरलौ पीवरौ मग्नचूचुकौ।\nराजेतेऽस्यः कुचौ पीनौ सज्जनाविव संहतौ।। ७.७"
  },
  {
    "text": "तदेव तनु चार्वङ्ग्या वलित्रयविभूषितम्।\nउदरं राजते श्लक्ष्णं रोमावलिविभूषितम्।। ७.८"
  },
  {
    "text": "रोमावलीच जघनाद् यान्ती स्तनतटं त्वियम्।\nराजते भृङ्गमालेव पुलिनात् कमलाकरम्।। ७.९"
  },
  {
    "text": "जघनं त्वतिविस्तीर्ण भात्यस्या रशनावृतम्।\nश्रीरोदमथने नद्धं भूजंगेनेव मन्दरम्।। ७.१०"
  },
  {
    "text": "कदलीस्तम्भसदृशैरूर्ध्वमूलैरथोरुभिः।\nविभाति सा सुचार्वङ्गी पद्मकिञ्जल्कसन्निभा।। ७.११"
  },
  {
    "text": "जानुनी गूढगुल्फे च शुभे जङ्घे त्वरोमशे।\nविभातोऽस्यास्तथा पादावलक्तकसमत्विषौ।। ७.१२"
  },
  {
    "text": "इति संचिन्तयन् कामस्तामनिन्दितलोचनाम्।\nकामातुरोऽसौ संजातः किमुतान्यो जनो मुने।। ७.१३"
  },
  {
    "text": "माधवोऽप्युर्वशीं दृष्ट्वा संचिन्तयत नारद।\nकिंस्वित् कामनरेन्द्रस्य राजधानी स्वयं स्थिता।। ७.१४"
  },
  {
    "text": "आयाता शशिनो नूनमियं कान्तिर्निशाक्षये।\nरविरश्मिप्रतापार्तिभीता शरणमागता।। ७.१५"
  },
  {
    "text": "इत्थं संचितयन्नेव अवष्टभ्याप्सरोगणम्।\nतस्थौ मुनिरिव ध्यानमास्थितः स तु माधवः।। ७.१६"
  },
  {
    "text": "ततः स विस्मितान् सर्वान् कन्दर्पादीन् महामुने।\nदृष्ट्वा प्रोवाच वचनं स्मितं कृत्वा शुभव्रतः।। ७.१७"
  },
  {
    "text": "इयं ममोरुसंभृता कामाप्सरस माधव।\nनीयतां सुरलोकाय दीयतां वासवाय च।। ७.१८"
  },
  {
    "text": "इत्युक्ताः कम्पमानास्ते जग्मुर्गृह्योर्वशीं दिवम्।\nसहस्राक्षाय तां प्रादाद् रूपयौवनशालिनीम्।। ७.१९"
  },
  {
    "text": "आचक्षुश्चरितं ताभ्यां धर्मजाभ्यां महामुने।\nदेवराजाय कामाद्यास्ततोऽभूद् विस्मयः परः।। ७.२०"
  },
  {
    "text": "एतादृशं हि चरितं ख्यातिमग्र्यां जगाम ह।\nपातालेषु तथा मर्त्ये दिक्ष्वष्टासु जगाम च।। ७.२१"
  },
  {
    "text": "एकदा निहते रौद्रो हिरण्यकशिपौ मुने।\nअभिषिक्तस्तदा राज्ये प्रह्लादे नाम दानवः।। ७.२२"
  },
  {
    "text": "तस्मिञ्शासति दैत्येन्द्रे देवब्राह्मणपूजके।\nमखानि भुवि राजानो यजन्ते विधिवत्तदा।। ७.२३"
  },
  {
    "text": "ब्राह्मणाश्च तपो धर्मं तीर्थयात्राश्च कुर्वते।\nवैश्याश्च पशुवृत्तिस्थाः शूद्राः शुश्रूषणे रताः।। ७.२४"
  },
  {
    "text": "चातुर्वर्ण्यं ततः स्वे स्वे आश्रमे धर्मकर्मणि।\nआवर्त्तत ततो देवा वृत्त्या युक्ताभवन् मुने।। ७.२५"
  },
  {
    "text": "ततस्तु च्यवनो नाम भार्गवेन्द्रो महातपाः।\nजगाम नर्मदां स्नातुं तीर्थं चैवाकुलीश्वरम्।। ७.२६"
  },
  {
    "text": "तत्र दृष्ट्वा महादेवं नदीं स्नातुमवातरत्।\nअवतीर्णं प्रजग्राह नागः केकरलोहितः।। ७.२७"
  },
  {
    "text": "गृहीतस्तेन नागेन सस्मार मनसा हरिम्।\nसंस्मृते पुण्डरीकाक्षे निर्विषोऽभून्महोरगः।। ७.२८"
  },
  {
    "text": "नीतस्तेनातिरौद्रेण पन्नगेन रसातलम्।\nनिर्विषश्चापि तत्याज च्यवनं भुजगोत्तमः।। ७.२९"
  },
  {
    "text": "संत्यक्तमात्रो नागेन च्यवनो भार्गवोत्तमः।\nचचार नागकन्याभिः पूज्यमानः समन्ततः।। ७.३०"
  },
  {
    "text": "विचरन् प्रविवेशाथ दानवानां महत् पुरम्।\nसंपूज्यमानो दैत्येन्द्रः प्रह्लादोऽथ ददर्श तम्।। ७.३१"
  },
  {
    "text": "भृगुपुत्रे महातेजाः पूजां चक्रे यथार्हतः।\nसंपूजितोपविष्टश्च पृष्टश्चागमनं प्रति।। ७.३२"
  },
  {
    "text": "स चोवाच महाराज महातीर्थं महाफलम्।\nस्नातुमेवागतोऽस्म्यद्य द्रष्टुञ्चैवाकुलीश्वरम्।। ७.३३"
  },
  {
    "text": "नद्यामेवावतीर्णोऽस्मि गृहीतश्चाहिना बलान्।\nसमानीतोऽस्मि पाताले दृष्टश्चात्र भवानपि।। ७.३४"
  },
  {
    "text": "एतच्छ्रुत्वा तु वचनं च्यवनस्य दितीश्वरः।\nप्रोवाच धर्मसंयुक्तं स वाक्यं वाक्यकोविदः।। ७.३५"
  },
  {
    "text": "प्रह्लाद उवाच\nभगवन् कानि तीर्थानि पृथिव्यां कानि चाम्बरे।\nरसातले च कानि स्युरेतद् वक्तुं ममार्हसि।। ७.३६"
  },
  {
    "text": "च्यवन उवाच\nपृथिव्यां नैमिषं तीर्थमन्तरिक्षे च पुष्करम्।\nचक्रतीर्थं महाबाहो रसातलतले विदुः।। ७.३७"
  },
  {
    "text": "पुलस्त्य उवाच\nश्रुत्वा तद्भार्गववचो दैत्यराजो महामुने।\nनेमिषै गन्तुकामस्तु दानवानिदमब्रवीत्।। ७.३८"
  },
  {
    "text": "प्रह्लाद उवाच\nउत्तिष्ठध्वं गमिष्यामः स्नातुं तीर्थं हि नैमिषम्।\nद्रक्ष्यामः पुण्डरीकाक्षं पीतवाससमच्युतम्।। ७.३९"
  },
  {
    "text": "पुलस्त्य उवाच\nइत्युक्ता दानवेन्द्रेण सर्वे ते दैत्यदानवाः।\nचक्रुरुद्योगमतुलं निर्जग्मुश्च रसातलात्।। ७.४०"
  },
  {
    "text": "ते समभ्येत्य दैतेया दानवाश्च महाबलाः। \nनेमिषारण्यमागत्य स्नानं चक्रुर्मुदान्विताः।। ७.४१"
  },
  {
    "text": "ततो दितीश्वरः श्रीमान् मृगव्यां स चचार ह।\nचरन् सरस्वतीं पुण्यां ददर्श विमलोदकाम्।। ७.४२"
  },
  {
    "text": "तस्यादूरे महाशाखं शालवृक्षं शरैश्चितम्।\nददर्श बाणानपरान् मुखे लग्नान् परस्परम्।। ७.४३"
  },
  {
    "text": "ततस्तानद्भुताकारान् बाणान् नागोपवीतकान्।\nदृष्ट्वाऽतुलं तदा चक्रे क्रोधं दैत्येश्वरः किल।। ७.४४"
  },
  {
    "text": "स ददर्श ततोऽदूरात्कृष्णाजिनधरौ मुनी।\nसमुन्नतजटाभारौ तपस्यासक्तमानसौ।। ७.४५"
  },
  {
    "text": "तयोश्च पार्श्वयोर्दिव्ये धनुषी लक्षणान्विते।\nशार्ङ्गमाजगवं चैव अक्षय्यौ च महेषुधी।। ७.४६"
  },
  {
    "text": "तौ दृष्ट्वाऽमन्यत तदा दाम्बिकाविति दानवः।\nततः प्रोवाच वचनं तावुभौ पुरुषोत्तमौ।। ७.४७"
  },
  {
    "text": "किं भवद्भ्यां समारब्धं दम्भं धर्मविनाशनम्।\nक्व तपः क्व जटाभारः क्व चेमौ प्रवरायुधौ।। ७.४८"
  },
  {
    "text": "अथोवाच नरो दैत्यं का ते चिन्ता दितीश्वर।\nसामर्थ्ये सति यः कुर्यात् तत्संपद्येत तस्य हि।। ७.४९"
  },
  {
    "text": "अथोवाच दितीशस्तौ का शक्तिर्युवयोरिह।\nमयि तिष्ठति दैत्येन्द्रे धर्मसेतुप्रवर्तके।। ७.५०"
  },
  {
    "text": "नरस्तं प्रत्युवाचाथ आवाभ्यां शक्तिरूर्जिता।\nन कश्चिच्छक्नुयाद् योद्‌धुं नरनारायणौ युधि।। ७.५१"
  },
  {
    "text": "दैत्येश्वरस्ततः क्रुद्धः प्रतिज्ञामारुरोह च।\nयथा कथंचिज्जेष्यामि नरनारायणौ रणे।। ७.५२"
  },
  {
    "text": "इत्येवमुक्त्वा वचनं महात्मा दितीश्वरः स्थाप्य बलं वनान्ते।\nवितत्य चापं गुणमाविकृष्य तलध्वनिं घोरतरं चकार।। ७.५३"
  },
  {
    "text": "ततो नरस्त्वाजगवं हि चापमानम्य बाणान् सुबहूञ्शिताग्रान्।\nमुमोच तानप्रतिमैः पृषत्कैश्चिच्छेद दैत्यस्तपनीयपुङ्खैः।। ७.५४"
  },
  {
    "text": "छिन्नान् समीक्ष्याथ नरः पृषत्कान् दैत्येश्वरेणाप्रतिमेव संख्ये।\nक्रुद्धः समानम्य महाधनुस्ततो मुमोच चान्यान् विविधान् पृषत्कान्।। ७.५५"
  },
  {
    "text": "एकं नरो द्वौ दितिजेश्वरश्च त्रीन् धर्मसूनुश्चतुरो दितीशः।\nनरस्तु बाणान् प्रमुमोच पञ्च षड् दैत्यनाथो निशितान् पृषत्कान्।। ७.५६"
  },
  {
    "text": "सप्तर्षिमुख्यो द्विचतुश्च दैत्यो नरस्तु षट् त्रीणि च दैत्यमुख्ये।\nषट्त्रीणि चैकं च दितीश्वरेण मुक्तानि बाणानि नराय विप्र।। ७.५७"
  },
  {
    "text": "एकं च षट् पञ्च नरेण मुक्तास्त्वष्टौ शराः सप्त च दानवेन।\nषट् सप्त चाष्टौ नव षण्नरेण द्विसप्ततिं दैत्यपतिः ससर्ज्ज।। ७.५८"
  },
  {
    "text": "शतं नरस्त्रीणि शतानि दैत्यः षड् धर्मपुत्रो दश दैत्यराजः।\nततोऽप्यसंख्येयतरान् हि बाणान् मुमोचतुस्तौ सुभृशं हि कोपात्।। ७.५९"
  },
  {
    "text": "ततो नरो बाणगणैरसख्यैरवास्तरद्भूमिमथो दिशः खम्।\nस चापि दैत्यप्रवरः पृषत्कैश्चिच्छेद वेगात् तपनीयपुङ्खैः।। ७.६०"
  },
  {
    "text": "ततः पतत्त्रिभिर्वीरौ सुभृशं नरदानवौ।\nयुद्धे वरास्त्रैर्युध्येतां घोररूपैः परस्परम्।। ७.६१"
  },
  {
    "text": "ततस्तु दैत्येन वरास्त्रपाणिना चापे नियुक्तं तु पितामहास्त्रम्।\nमहेश्वरास्त्रं पुरुषोत्तमेव समं समाहत्य निपेततुस्तौ।। ७.६२"
  },
  {
    "text": "ब्रह्मास्त्रे तु प्रशमिते प्रह्लादः क्रोधमूर्छितः।\nगदां प्रगृह्य तरसा प्रचस्कन्द रथोत्तमात्।। ७.६३"
  },
  {
    "text": "गदापाणिं समायान्तं दैत्यं नारायणस्तदा।\nदृष्ट्वाऽथ पृष्ठतश्चक्रे नरं योद्धुमनाः स्वयम्।। ७.६४"
  },
  {
    "text": "ततो दितीशः सगदः समाद्रवत् सशार्ङ्गपाणिं तपसां निधानम्।\nख्यातं पुराणर्षिमुदारविक्रमं नारायणं नारद लोकपालम्।। ७.६५"
  },
  {
    "text": "इति श्रीवामनपुराणे सप्तमोऽध्यायः ।। ७ ।।"
  }
]
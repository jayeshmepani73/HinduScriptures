[
  {
    "text": "पुलस्त्य उवाच\nततः सुकेशिर्देवर्षे गत्वा स्वपुरमुत्तमम्।\nसमाहूयाब्रवीत् सर्वान् राक्षसान् धार्मिकं वचः।। १५.१"
  },
  {
    "text": "अहिंसा सत्यमस्तेयं शौचमिन्द्रियसंयमः।\nदानं दया च क्षान्तिश्व ब्रह्मचर्यममानिता।। १५.२"
  },
  {
    "text": "शुभा सत्या च मधुरा वाङ् नित्यं सत्क्रिया रतिः।\nसदाचारनिषेवित्वं परलोकप्रदायकाः।। १५.३"
  },
  {
    "text": "इत्यूचुर्मुनयो मह्यं धर्ममाद्यं पुरातनम्।\nसोहमाज्ञापये सर्वान् क्रियतामविकल्पतः।। १५.४"
  },
  {
    "text": "पुलस्त्य उवाच\nततः सुकेशिवचनात् सर्व एव निशाचराः।\nत्रयोदशाङ्गं ते धर्म चक्रुर्मुदितमानसाः।। १५.५"
  },
  {
    "text": "ततः प्रवृद्धिं सुतरामगच्छन्त निशाचराः।\nपुत्रपौत्रार्थसंयुक्ताः सदाचारसमन्विताः।। १५.६"
  },
  {
    "text": "तज्ज्योतिस्तेजसस्तेषां राक्षसानां महात्मनाम्।\nगन्तुं नाशक्नुवन् सूर्यो नक्षत्राणि न चन्द्रमाः।। १५.७"
  },
  {
    "text": "ततस्त्रिभुवने ब्रह्मन् निशाचरपुरोऽभवत्।\nदिवा चन्द्रस्य सदृशः क्षणदायां च सूर्यवत्।। १५.८"
  },
  {
    "text": "न ज्ञायते गतिर्व्योम्नि भास्करस्य ततोऽम्बरे।\nशशङ्कमिति तेजस्त्वादमन्यन्त पुरोत्तमम्।। १५.९"
  },
  {
    "text": "स्वं विकासं विमुञ्चन्ति निशामिति व्यचिन्तयन्।\nकमलाकरेषु कमला मित्रमित्यवगम्य हि।\nरात्रौ विकसिता ब्रह्मन् विभूतिं दातुमीप्सवः।। १५.१०"
  },
  {
    "text": "कौशिका रात्रिसमयं बुद्ध्वा निरगमन् किल।\nतान् वायसास्तदा ज्ञात्वा दिवा निघ्नन्ति कौशिकान्।। १५.११"
  },
  {
    "text": "स्नातकास्त्वापगास्वेव स्नानजप्यपरायणाः।\nआकण्ठमग्नास्तिष्ठन्ति रात्रौ ज्ञात्वाऽथ वासरम्।। १५.१२"
  },
  {
    "text": "न व्ययुज्यन्त चक्राश्च तदा वै पुरदर्शने।\nमन्यमानास्तु दिवसमिदमुच्चैर्ब्रुवन्ति च।। १५.१३"
  },
  {
    "text": "नूनं कान्ताविहीनेन केनचिच्चक्रपत्त्रिणा।\nउत्सृष्टं जीवितं शून्ये फूत्कृत्य सरितस्तटे।। १५.१४"
  },
  {
    "text": "ततोऽनुकृपयाविष्टो विवस्वांस्तीव्ररश्मिभिः।\nसंतापयञ्जगत् सर्वं नास्तमेति कथंचन।। १५.१५"
  },
  {
    "text": "अन्ये वदन्ति चक्राह्वो नूनं कश्चिन् मृतो भवेत्।\nतत्कान्तया तपस्तप्तं भर्तृशोकार्त्तया बत।। १५.१६"
  },
  {
    "text": "आराधितस्तु भगवांस्तपसा वै दिवाकरः।\nतेनासौ शशिनिर्जेता नास्तमेति रविर्ध्रुवम्।। १५.१७"
  },
  {
    "text": "यज्विनो होमशालासु सह ऋत्विग्भिरध्वरे।\nप्रावर्त्तयन्त कर्माणि रात्रावपि महामुने।। १५.१८"
  },
  {
    "text": "महाभागवताः पूजां विष्णोः कुर्वन्ति भक्तितः।\nरवौ शशिनि चैवान्ये ब्रह्मणोऽन्ये हरस्य च।। १५.१९"
  },
  {
    "text": "कामिनश्चाप्यमन्यन्त साधु चन्द्रमसा कृतम्।\nयदियं रजनी रम्या कृता सततकौमुदी।। १५.२०"
  },
  {
    "text": "अन्येऽब्रुवँल्लोकगुरुरस्माभिश्चक्रभृद् वशी।\nनिर्व्याजेन महागन्धैरर्चितः कुसुमैः शुभैः।। १५.२१"
  },
  {
    "text": "सह लक्ष्म्या महायोगी नभस्यादिचतुर्ष्वपि।\nअशून्यशयना नाम द्वितीया सर्वकामदा।। १५.२२"
  },
  {
    "text": "तेनासौ भगवान् प्रीतः प्रादाच्छयनमुत्तमम्।\nअशून्यं च महाभोगैरनस्तमितशेखरम्।। १५.२३"
  },
  {
    "text": "अन्येऽब्रुवन् ध्रुवं देव्या रोहिण्या शशिनः क्षयम्।\nदृष्ट्वा तप्तं तपो घोरं रुद्राराधनकाम्यया।। १५.२४"
  },
  {
    "text": "पुण्यायामक्षयाष्टम्यां वेदोक्तविधिना स्वयम्।\nतुष्टेन शंभुना दत्तं वरं चास्यै यदृच्छया।। १५.२५"
  },
  {
    "text": "अन्येऽब्रुवन् चन्द्रमसा ध्रुवमाराधितो हरिः।\nव्रतेनेह त्वखण्डेन तेनाखण्डः शशी दिवि।। १५.२६"
  },
  {
    "text": "अन्येऽब्रवञ्छशाङ्केन ध्रुवं रक्षा कृतात्मनः।\nपदद्वयं समभ्यर्च्य विष्णोरमिततेजसः।। १५.२७"
  },
  {
    "text": "तेनासौ दीप्तिमांश्चन्द्रः परिभूय दिवाकरम्।\nअस्माकमानन्दकरो दिवा तपति सूर्यवत्।। १५.२८"
  },
  {
    "text": "लक्ष्यते कारणैरन्यैर्बहुभिः सत्यमेव हि।\nशशाङ्कनिर्जितः सूर्यो न विभाति यथा पुरा।। १५.२९"
  },
  {
    "text": "यथामी कमलाः श्लक्ष्णा रणद्भृङ्गणावृताः।\nविकचाः प्रतिभासन्ते जातः सूर्योदयो ध्रुवम्।। १५.३०"
  },
  {
    "text": "यथा चामी विभासन्ति विकचाः कुमुदाकराः।\nअतो विज्ञायते चन्द्र उदितश्च प्रतापवान्।। १५.३१"
  },
  {
    "text": "एवं संभाषतां तत्र सूर्यो वाक्यानी नारद।\nअमन्यत किमेतद्धि लोको वक्ति शुभाशुभम्।। १५.३२"
  },
  {
    "text": "एवं संचिन्त्य भगवान् दध्यौ ध्यानं दिवाकरः।\nआसमन्ताज्जगद् ग्रस्तं त्रैलोक्यं रजनीचरैः।। १५.३३"
  },
  {
    "text": "ततस्तु भगवाञ्ज्ञात्वा तेजसोऽप्यसहिष्णुताम्।\nनिशाचरस्य वृद्धिं तामचिन्तयत योगवित्।। १५.३४"
  },
  {
    "text": "ततोऽज्ञासीच्च तान् सर्वान् सदाचाररताञ्शुचीन्।\nदेवब्राह्मणपूजासु संसक्तान् धर्मसंयुतान्।। १५.३५"
  },
  {
    "text": "ततस्तु रक्षःक्षयकृत् तिमिरद्विपकेसरी।\nमहांशुनखरः सूर्यस्तद्विघातमचिन्तयत्।। १५.३६"
  },
  {
    "text": "ज्ञातवांश्च ततश्छिद्रं राक्षसानां दिवस्पतिः।\nस्वधर्मविच्युतिर्नाम सर्वधर्मविघातकृत्।। १५.३७"
  },
  {
    "text": "ततः क्रोधाभिभूतेन भानुना रिपुभेदिभिः।\nभानुभी राक्षसपुरं तद् दृष्टं च यथेच्छया।। १५.३८"
  },
  {
    "text": "स भानुना तदा दृष्टः क्रोधाध्मातेन चक्षुषा।\nनिपपाताम्बराद् भ्रष्टः क्षीणपुण्य इव ग्रहः।। १५.३९"
  },
  {
    "text": "पतमानं समालोक्य पुरं शालकटङ्कटः।\nनमो भवाय शर्वाय इदमुच्चैरुदीरयत्।। १५.४०"
  },
  {
    "text": "तमाक्रन्दितमाकर्ण्य चारणा गगनेचराः।\nहा देति चुक्रुशुः सर्वे हरभक्तः पतत्यसौ।। १५.४१"
  },
  {
    "text": "तच्चारणवचः शर्वः श्रुतवान् सर्वगोऽव्ययः।\nश्रुत्वा संचिन्तयामास केनासौ पात्यते भुवि।। १५.४२"
  },
  {
    "text": "ज्ञातवान् देवपतिना सहस्रकिरणेन तत्।\nपातितं राक्षसपुरं ततः क्रुद्धस्त्रिलोचनः।। १५.४३"
  },
  {
    "text": "क्रुद्धस्तु भगवन्तं तं भानुमन्तमपश्यत।\nदृष्टमात्रस्त्रिणेत्रेण निपपात ततोऽमबरात्।। १५.४४"
  },
  {
    "text": "गगनात् स परिभ्रष्टः पथि वायुनिषेविते।\nयदृच्छया निपतितो यन्त्रमुक्तो यथोपलः।। १५.४५"
  },
  {
    "text": "ततो वायुपथान्मुक्तः किंशुकोज्ज्वलविग्रहः।\nनिपपातान्तरिक्षात् स वृतः किन्नरचारणैः।। १५.४६"
  },
  {
    "text": "चारणेर्वेष्टितो भानुः प्रविभात्यम्बरात् पतन्।\nअर्द्धपक्वं यथा तालात् फलं कपिभिरावृतम्।। १५.४७"
  },
  {
    "text": "ततस्तु ऋषयोऽभ्येत्य प्रत्यूचुर्भानुमालिनम्।\nनिपतस्व हरिक्षेत्रे यदि श्रेयोऽभिवाञ्छसि।।१५.४८"
  },
  {
    "text": "ततोऽब्रवीत् पतन्नेव विवस्वांस्तांस्तपोधनान्।\nकिं तत् क्षेत्रं हरेः पुण्यं वदध्वं शीघ्रमेव मे।। १५.४९"
  },
  {
    "text": "तमूचुर्मुनयः सूर्यं श्रृणु क्षेत्रं महाफलम्।\nसाम्प्रतं वासुदेवस्य भावि तच्छंकरस्य च।। १५.५०"
  },
  {
    "text": "योगशायिनमारभ्य यावत् केशवदर्शनम्।\nएतत् क्षेत्रं हरेः पुण्यं नाम्ना वाराणसी पुरी।। १५.५१"
  },
  {
    "text": "तच्छ्रुत्वा भगवान् भानुर्भवनेत्राग्नितापितः।\nवरणायास्तथैवास्यास्त्वन्तरे निपपात ह।। १५.५२"
  },
  {
    "text": "ततः प्रदह्यति तनौ निमज्यास्यां लुलद् रविः।\nवरणायां समभ्येत्य न्यमज्जत यथेच्छया।। १५.५३"
  },
  {
    "text": "भूयोऽसि वरणां भूयो भूयोऽपि वरणामसिम्।\nलुलं स्त्रिणेत्रवह्न्यार्त्तो भ्रमतेऽलातचक्रवत्।। १५.५४"
  },
  {
    "text": "एतस्मिन्नन्तरे ब्रह्मन् ऋषयो यक्षराक्षसाः।\nनागा विद्याधराश्चापि पक्षिणोऽप्सरसस्तथा।। १५.५५"
  },
  {
    "text": "यावन्तो भास्कररथे भूतप्रेतादयः स्थिताः।\nतावन्तो ब्रह्मसदनं गता वेदयितुं मुने।। १५.५६"
  },
  {
    "text": "ततो ब्रह्म सुरपतिः सुरैः सार्ध समभ्यगात्।\nरम्यं महेश्वरावासं मन्दरं रविकारणात्।। १५.५७"
  },
  {
    "text": "गत्वा दृष्ट्वा च देवेशं शंकरं शूलपाणिनम्।\nप्रसाद्य भास्करार्थाय वाराणस्यामुपानयत्।। १५.५८"
  },
  {
    "text": "ततो दिवाकरं भूयः पाणिनादाय शंकरः।\nकृत्वा नामास्य लोलेति रथमारोपयत् पुनः।। १५.५९"
  },
  {
    "text": "आरोपिते दिनकरे ब्रह्माऽभ्येत्य सुकेशिनम्।\nसबान्धवं सनगरं पुनरारोपयद् दिवि।। १५.६०"
  },
  {
    "text": "समारोप्य सुकेशिं च परिष्वज्य च शंकरम्।\nप्रणम्य केशवं देवं वैराजं स्वगृहं गतः।। १५.६१"
  },
  {
    "text": "एवं पुरा नारद भास्करेण पुरं सुकेशेर्भुवि सन्निपातितम्।\nदिवाकरो भूमितले भवेन क्षिप्तस्तु दृष्ट्या न च संप्रदग्धः।। १५.६२"
  },
  {
    "text": "आरोपितो भृमितलाद् भवेन भूयोऽपि भानुः प्रतिभासनाय।\nस्वयंभुवा चापि निशाचरेन्द्रस्त्वारोपितः खे सपुरः सबन्धुः।। १५.६३"
  },
  {
    "text": "इति श्रीवामनपुराणे षोडशोऽध्यायः ।। १५ ।।"
  }
]
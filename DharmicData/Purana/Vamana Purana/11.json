[
  {
    "text": "नारद उवाच\nयदेतद् भवता प्रोक्तं सुकेशिनगरोऽम्बरात्।\nपातितो भुवि सूर्येण तत्कदा कुत्र कुत्र च ।। ११.१"
  },
  {
    "text": "सुकेशीति च कश्चासौ केन दत्तः पुरोऽस्य च।\nकिमर्थं पातितो भूम्यामाकाशाद् भास्करेण हि।। ११.२"
  },
  {
    "text": "पुलस्त्य उवाच\nश्रृणुष्वावहितो भूत्वा कथामेतां पुरातनीम्।\nयथोक्तवान् स्वयंभूर्मां कथ्यमानां मयाऽनघ।। ११.३"
  },
  {
    "text": "आसीन्निशाचरपतिर्विद्युत्केशीति विश्रुतः।\nतस्य पुत्रो गुणज्येष्ठः सुकेशिरभवत्ततः।। ११.४"
  },
  {
    "text": "तस्य तुष्टस्तथेशानः पुरमाकाशचारिणम्।\nप्रादादजेयत्वमपि शत्रुभिश्चाप्यवध्यताम्।। ११.५"
  },
  {
    "text": "स चापि शंकरात् प्राप्य वरं गगनगं पुरम्।\nरेमे निशाचरैः सार्द्धं सदा धर्मपथि स्थितः।। ११.६"
  },
  {
    "text": "स कदाचिद् गतोऽरण्यं मागधं राक्षसेश्वरः।\nतत्राश्रमांस्तु ददृशे ऋषीणां भावितात्मनाम्।। ११.७"
  },
  {
    "text": "महर्षिन् स तदा दृष्ट्वा प्रणिपत्याभिवाद्य च।\nप्रत्युवाच ऋषीन् सर्वान् कृतासनपरिग्रहः।। ११.८"
  },
  {
    "text": "सुकेशिरुवाच\nप्रष्टुमिच्छामि भवतः संशयोऽयं हृदि स्थितः।\nकथयन्तु भवन्तो मे न चैवाज्ञापयाम्यहम्।। ११.९"
  },
  {
    "text": "किंस्विच्छ्रेयः परे लोके किमु चेह द्विजोत्तमाः।\nकेन पूज्यस्तथा सत्सु केनासौ सुखमेधते।। ११.१०"
  },
  {
    "text": "पुलस्त्य उवाच\nइत्थं सुकेशिवचनं निशम्य परमर्षयः।\nप्रोचुर्विमृश्य श्रेयोऽर्थमिह लोके परत्र च।। ११.११"
  },
  {
    "text": "ऋषय ऊचुः\nश्रूयतां कथयिष्यामस्तव राक्षसपुंगव।\nयद्धि श्रेयो भवेद् वीर इह चामुत्र चाव्ययम्।। ११.१२"
  },
  {
    "text": "श्रेयो धर्मः परे लोके इह च क्षणदाचर।\nतस्मिन् समाश्रितः सत्सु पूज्यस्तेन सुखी भवेत्।। ११.१३"
  },
  {
    "text": "सुकेशिरुवाच\nकिं लक्षणो भवेद् धर्मः किमाचरणसत्क्रियः।\nयमाश्रित्य न सीदन्ति देवाद्यास्तु तदुच्यताम्।। ११.१४"
  },
  {
    "text": "ऋषय ऊचुः\nदेवानां परमो धर्मः सदा यज्ञादिकाः क्रियाः।\nस्वाध्यायवेदवेत्तृत्वं विष्णुपूजारतिः स्मृता।। ११.१५"
  },
  {
    "text": "दैत्यानां बाहुशलित्वं मात्सर्यं युद्धसत्क्रिया।\nवेदनं नीतिशास्त्राणां हरभक्तिरुदाहृता।। ११.१६"
  },
  {
    "text": "सिद्धानामुदितो धर्मो योगयुक्तिरनुत्तमा।\nस्वाध्यायं ब्रह्मविज्ञानं भक्तिर्द्वाभ्यामपि स्थिरा।। ११.१७"
  },
  {
    "text": "उत्कृष्टोपासनं ज्ञेयं नृत्यवाद्येषु वेदिता।\nसरस्वत्यां स्थिरा भक्तिर्गान्धर्वो धर्म उच्यते।। ११.१८"
  },
  {
    "text": "विद्याधरत्वमतुलं विज्ञानं पौरुषे मतिः।\nविद्याधराणां धर्मोऽयं भवान्यां भक्तिरेव च।। ११.१९"
  },
  {
    "text": "गन्धर्वविद्या वेदित्वं भक्तिर्भानौ तथा स्थिरा।\nकौशल्यं सर्वशिल्पानां धर्मः किंपुरुषः स्मृतः।। ११.२०"
  },
  {
    "text": "ब्रह्मचर्यममानित्वं योगाभ्यासरतिर्दृढा।\nसर्वत्र कामचारित्वं धर्मोऽयं पैतृकः स्मृतः।। ११.२१"
  },
  {
    "text": "ब्रह्मचर्यं यताशित्वं जप्यं ज्ञानं च राक्षस।\nनियमाद्धर्मवेदित्वमार्षो धर्मः प्रचक्ष्यते।। ११.२२"
  },
  {
    "text": "स्वाध्यायं ब्रह्मचर्यं च दानं यजनमेव च।\nअकार्पण्यमनायासं दयाऽहिंसा क्षमा दमः।। ११.२३"
  },
  {
    "text": "जितेन्द्रियत्वं शौचं च माङ्गल्यं भक्तिरच्युते।\nशंकरे भास्करे देव्यां धर्मोऽयं मानवः स्मृतः।। ११.२४"
  },
  {
    "text": "धनाधिपत्यं भोगानि स्वाध्यायं शंकरार्चनम्।\nअहंकारमशौण्डीर्यं धर्मोऽयं गुह्यकेष्विति।। ११.२५"
  },
  {
    "text": "परदारावमर्शित्वं पारक्येऽर्थे च लोलुपा।\nस्वाध्यायं त्र्यम्बके भक्तिर्धर्मोऽयं राक्षसः स्मृतः।। ११.२६"
  },
  {
    "text": "अविवेकमथाज्ञानं शौचहानिरसत्यता।\nपिशाचानामयं धर्मः सदा चामिषगृध्नुता।। ११.२७"
  },
  {
    "text": "योनयो द्वादशैवैतास्तासु धर्माश्च राक्षस।\nब्रह्मणा कथिताः पुण्या द्वादशैव गतिप्रदाः।। ११.२८"
  },
  {
    "text": "सुकेशिरुवाच\nभवद्भिरुक्ता ये धर्माः शाश्वता द्वादशाव्ययाः।\nतत्र ये मानवा धर्मास्तान् भूयो वक्तुमर्हथ।। ११.२९"
  },
  {
    "text": "ऋषयऊचुः\nश्रृणुष्व मनुजादीनां धर्मास्तु क्षणदाचर।\nये वसन्ति महीपृष्ठे नरा द्वीपेषु सप्तसु।। ११.३०"
  },
  {
    "text": "योजनानां प्रमाणेन पञ्चाशत्कोटिरायता।\nजलोपरि महीयं हि नौरिवास्ते सरिज्जले।। ११.३१"
  },
  {
    "text": "तस्योपरि च देवेशो ब्रह्म शौलेन्द्रमुत्तमम्।\nकर्णिकाकारमत्युच्चं स्थापयामास सत्तम।। ११.३२"
  },
  {
    "text": "तस्येमां निर्ममे पुण्यां प्रजां देवश्चतुर्दिशम्।\nस्थानानि द्वीपसंज्ञानि कृतवांश्च प्रजापतिः।। ११.३३"
  },
  {
    "text": "तत्र मध्ये च कृतवाञ्जम्बूद्वीपमिति श्रुतम्।\nतल्लक्षं योजनानां च प्रमाणेन निगद्यते।। ११.३४"
  },
  {
    "text": "ततो जलनिधी रौद्रो बाह्यतो द्विगुणः स्थितः।\nतस्यापि द्विगुणः प्लक्षो बाह्यतः संप्रतिष्ठितः।। ११.३५"
  },
  {
    "text": "ततस्त्विक्षुरसोदश्च बाह्यतो वलयाकृतिः।\nद्विगुणः शाल्मलिद्वीपो द्विगुणोऽस्य महोदधेः।। ११.३६"
  },
  {
    "text": "सुरोदो द्विगुणस्तस्य तस्माच्च द्विगुणः कुशः।\nघृतोदो द्विगुणश्चैव कुशद्वीपात् प्रकीर्तितः।। ११.३७"
  },
  {
    "text": "घृतोदाद् द्विगुणः प्रोक्तः क्रौञ्चद्वीपो निशाचर।\nततोऽपि द्विगुणः प्रोक्तः समुद्रो दधिसंज्ञितः।। ११.३८"
  },
  {
    "text": "समुद्राद् द्विगुणः शाकः शाकाद् दुग्धाब्धिरुत्तमः।\nद्विगुणः संस्थितो यत्र शेषपर्यङ्कगो हरिः।\nएते च द्विगुणाः सर्वे परस्परमपि स्थिताः।। ११.३९"
  },
  {
    "text": "चत्वारिंशदिमाः कोट्यो लक्षाश्च नवतिः स्मृताः।\nयोजनानां राक्षसेन्द्र पञ्च चाति सुविस्तृताः।\nजम्बूद्वीपात् समारभ्य यावत्क्षीराब्धिरन्ततः।। ११.४०"
  },
  {
    "text": "तस्माच्च पुष्करद्वीपः स्वादूदस्तदनन्तरम्।\nकोट्यश्चतस्रो लक्षाणां द्विपञ्चाशच्च राक्षस।। ११.४१"
  },
  {
    "text": "पुष्करद्वीपमानोऽयं तावदेव तथोदधिः।\nलक्षमण्डकटाहेन समन्तादभिपूरितम्।। ११.४२"
  },
  {
    "text": "एवं द्वीपास्त्विमे सप्त पृथग्धर्माः पृथक्‌क्रियाः।\nगदिष्यामस्तव वयं श्रृणुष्व त्वं निशाचर।। ११.४३"
  },
  {
    "text": "प्लक्षादिषु नरा वीर ये वसन्ति सनातनाः।\nशाकान्तेषु न तेष्वस्ति युगावस्था कथंचन।। ११.४४"
  },
  {
    "text": "मोदन्ते देववत्तेषां धर्मो दिव्य उदाहृतः।\nकल्पान्ते प्रलयस्तेषां निगद्येत महाभुज।। ११.४५"
  },
  {
    "text": "ये जनाः पुष्करद्वीपे वसन्ते रौद्रदर्शने।\nपैशाचमाश्रिता धर्मं कर्मान्ते ते विनाशिनः।। ११.४६"
  },
  {
    "text": "सुकेशिरुवाच\nकिमर्थं पुष्करद्वीपो भवद्भिः समुदाहृतः।\nदुर्दर्शः शौचरहितो घोरः कर्मान्तनाशकृत्।। ११.४७"
  },
  {
    "text": "तस्मिन् निशाचर द्वीपे नरकाः सन्ति दारुणाः।\nरौरवाद्यास्ततो रौद्रः पुष्करो घोरदर्शनः।। ११.४८"
  },
  {
    "text": "सुकेशिरुवाच\nकियन्त्येतानि रौद्राणि नरकाणि तपोधनः।\nकियन्मात्राणि मार्गेण का च तेषु स्वरूपता।। ११.४९"
  },
  {
    "text": "ऋषय ऊचुः\nश्रृणुष्व राक्षसश्रेष्ठ प्रमाणं लक्षणं तथा।\nसर्वेषां रौरवादीनां संख्या या त्वेकविंशतिः।। ११.५०"
  },
  {
    "text": "द्वे सहस्रे योजनानां ज्वलिताङ्गारविस्तृते।\nरौरवो नाम नरकः प्रथमः परिकीर्त्तितः।। ११.५१"
  },
  {
    "text": "तप्तताम्रमयी भूमिरधस्ताद्वह्नितापिता।\nद्वितीयो द्विगुणस्तस्मान्महारौरव उच्यते।। ११.५२"
  },
  {
    "text": "ततोऽपि द्विःस्थितश्चान्यस्तमिस्रो नरकः स्मृतः।\nअन्धतामिस्रको नाम चतुर्थो द्विगुणः परः।। ११.५३"
  },
  {
    "text": "ततस्तु कालचक्रेति पञ्चमः परिगीयते।\nअप्रतिष्ठं च नरकं घटीयन्त्रं च सप्तमम्।। ११.५४"
  },
  {
    "text": "असिपत्रवनं चान्यत्सहस्राणि द्विसप्ततिः।\nयोजनानां परिख्यातमष्टमं नरकोत्तमम्।। ११.५५"
  },
  {
    "text": "नममं तप्तकुम्भं च दशमं कूटशाल्मलिः।\nकरपत्रस्तथैवोक्तस्तथाऽन्यः श्वानभोजनः।। ११.५६"
  },
  {
    "text": "संदंशो लोहपिण्डश्च करम्भसिकता तथा।\nघोरा क्षारनदी चान्या तथान्यः कृमिभोजनः।\nतथाऽष्टादशमी प्रोक्ता घोरा वैतरणी नदी।। ११.५७"
  },
  {
    "text": "तथाऽपरः शोणितपूयभोजनः क्षुराग्रधारो निशितश्च चक्रकः।\nसंशोषणो नाम तथाप्यनन्तः प्रोक्तास्तवैते नरकाः सुकेशिन्।। ११.५८"
  },
  {
    "text": "इति श्रीवामनपुराणे एकादशोऽध्यायः ।। ११ ।।"
  }
]
[
  {
    "text": "पुलस्त्य उवाच॥\nततः समागच्छति वासुदेवे मही चकम्पे गिरयश्च चेलुः।\nक्षुब्धाः समुद्रा दिवि ऋक्षमण्डलो बभौ विपर्यस्तगतिर्महर्षे॥ ९१.१"
  },
  {
    "text": "यज्ञः समागात् परमाकुलत्वं न वेद्मि किं मे मधुहा करिष्यति।\nयथा प्रदग्धोऽस्मि महेश्वरेण किं मां न संधक्ष्यति वासुदेवः॥ ९१.२"
  },
  {
    "text": "क्साममन्त्राहुतिभिर्हुताभिर्वितानकीयान् ज्वलनास्तु भागान्।\nभक्त्या द्विजेन्द्रैरपि संप्रपादितान् नैव प्रतीच्चन्ति विभोर्भयेन॥ ९१.३"
  },
  {
    "text": "तान् दृष्ट्वा घोररूपांस्तु उत्पातान् दानवेश्वरः।\nपप्रच्छोशनसं शुक्रं प्रणिपत्य कृताञ्जलिः॥ ९१.४"
  },
  {
    "text": "किमर्थमाचार्य मही सशैला रम्भेव वाताभिहता चचाल।\nकिमासुरीयान् सुहुतानपीह भागान् न गृह्‌णन्ति हुताशनाश्च॥ ९१.५"
  },
  {
    "text": "क्षुब्धाः किमर्थं मकरालयाश्च भो ऋक्षा न खे किं प्रचरन्ति पूर्ववत्।\nदिशः किमर्थं तमसा परिप्लुता दोषेण कस्याद्य वदस्व मे गुरो॥ ९१.६"
  },
  {
    "text": "पुलस्त्य उवाच॥\nशुक्रस्तद् वाक्यमाकर्ण्य विरोचनसुतेरितम्।\nअथ ज्ञात्वा कारणं च बलिं वचनमब्रवीत्॥ ९१.७"
  },
  {
    "text": "शुक्र उवाच॥\nश्रृणुष्व दैत्येश्वर येन भागान् नामी प्रतीच्छन्ति हि आसुरीयान्।\nहुताशना मन्त्रहुतानपीह नूनं समागच्छति वासुदेवः॥ ९१.८"
  },
  {
    "text": "तदङ्‌घ्रिविक्षेपमपारयन्ती मही सशैला चलिता दितीश।\nतस्यां चलत्यां मकरालयामी उद्‌वृत्तवेला दितिजाद्य जाताः॥ ९१.९"
  },
  {
    "text": "पुलस्त्य उवाच॥\nशुक्रस्य वचनं श्रुत्वा बलिर्भार्गवमब्रवीत्।\nधर्मं सत्यं च पथ्यं च सर्वोत्साहसमीरितम्॥ ९१.१०"
  },
  {
    "text": "बलिरुवाच॥\nआयाते वासुदेवे वद मम भगवन् धर्मकामार्थतत्त्वं किं कार्यं किं च देयं मणिकन्कमथो भूगजाश्वादिकं वा।\nकिं वा वाच्यं मुरारेर्निजहितमथवा तद्धितं वा प्रयुञ्जे तथ्यं पथ्यं प्रियं भो मम वद शुभदं तत्करिष्ये न चान्यत्॥ ९१.११"
  },
  {
    "text": "पुलस्त्य उवाच॥ \nतद् वाक्यं भार्गवं श्रुत्वा दैत्यनाथेरितं वरम्।\nविचिन्त्य नारद प्राह भूतभव्यविदीश्वरः॥ ९१.१२"
  },
  {
    "text": "त्वया कृता यज्ञभुजोऽसुरेन्द्रा बहिष्कृता ये श्रुतिदृष्टमार्गे।\nश्रुतिप्रमाणं मखभोजिनो बहिः सुरास्तदर्थं हरिरभ्युपैति॥ ९१.१३"
  },
  {
    "text": "तस्याध्वरं दैत्यसमागतस्य कार्यं हि किं मां परिपृच्छसे यत्।\nकार्यं न देयं हि विभो तृणाग्रं यदध्वरे भूकनकादिकं वा॥ ९१.१४"
  },
  {
    "text": "वाच्यं तथा साम निरर्थकं विभो कस्ते वरं दातुमलं हि शक्नुयात्।\nयस्योदरे भूर्भुवनाकपालरसातलेशा निवसन्ति नित्यशः॥ ९१.१५"
  },
  {
    "text": "बलिरुवाच॥\nमया न चोक्तं वचनं हि भार्गव न चास्ति मह्यं न च दातुमुत्सहे।\nसमागतेऽप्यर्थिनि हीनवृत्ते जनार्दने लोकपतौ कथं तु ॥ ९१.१६"
  },
  {
    "text": "एवं च श्रूयते श्लोकः सतां कथयतां विभो।\nसद्भावो ब्राह्मणेष्वेव कर्त्तव्यो भूतिमिच्छता।\nदृश्यते हि तथा तच्च सत्यं ब्राह्मणसत्तम॥ ९१.१७"
  },
  {
    "text": "पूर्वाभ्यासेन कर्माणि संभवन्ति नृणां स्फुटम्।"
  },
  {
    "text": "वाक्कायमानसानीह योन्यन्तरगतान्यपि॥ ९१.१८\nकिं वा त्वया द्विजश्रेष्ठ पौराणी न श्रुता कथा।"
  },
  {
    "text": "या वृत्ता मलये पूर्वं कोशकारसुतस्य तु॥ ९१.१९"
  },
  {
    "text": "शुक्र उवाच॥\nकथयस्व महाबाहो कोशकारसुताश्रयाम्।\nकथां पौराणिकीं पुण्यां महाकौतूहलं हि मे॥ ९१.२०"
  },
  {
    "text": "बलिरुवाच॥\nश्रृणुष्व कथयिष्यामि कथामेतां मखान्तरे।\nपूर्वाभ्यासनिबद्धां हि सत्यां भृगुकुलोद्वह॥ ९१.२१"
  },
  {
    "text": "मुद्गलस्य मुनेः पुत्रो ज्ञानविज्ञानपारगः।\nकोशकार इति ख्यात आसीद् ब्रह्मंस्तपोरतः॥ ९१.२२"
  },
  {
    "text": "तस्यासीद् दयिता साध्वी धर्मिष्ठा नामतः सुता।\nसती वात्स्यायनसुता धर्मशीला पतिव्रता॥ ९१.२३"
  },
  {
    "text": "तस्यामस्य सुतो जातः प्रकृत्या वै जडाकृतिः।\nमूकवन्नालपति स न च पश्यति चान्धवत्॥ ९१.२४"
  },
  {
    "text": "तं जातं ब्राह्मणी पुत्रं जडं मूकं त्वचक्षुषम्।\nमन्यमाना गृहद्वारि षष्ठेऽहनि समुत्सृजत्॥ ९१.२५"
  },
  {
    "text": "ततोऽभ्यागाद् दुराचारा राक्षसी जातहारिणी।\nस्वं शिशुं कृशमादाय सूर्पाक्षी नाम नामतः॥ ९१.२६"
  },
  {
    "text": "तत्रोत्सृज्य स्वपुत्रं सा जग्राह द्विजनन्दनम्।\nतमादाय जगामाथ भोक्तुं शालोदरे गिरौ॥ ९१.२७"
  },
  {
    "text": "ततस्तामागतां वीक्ष्य तस्या भर्ता घटोदरः।\nनेत्रहीनः प्रत्युवाच किमानीतस्त्वया प्रिये॥ ९१.२८"
  },
  {
    "text": "साऽब्रवीत् राक्षसपते मया स्थाप्य निजं शिशुम्।\nकोशकारद्विजगृहे तस्यानीतः प्रभो सुतः॥ ९१.२९"
  },
  {
    "text": "स प्राह न त्वया भद्रे भद्रमाचरितं त्विति।\nमहाज्ञानी द्विजेन्द्रोऽसौ ततः शप्स्यति कोपितः॥ ९१.३०"
  },
  {
    "text": "तस्माच्छीघ्रमिमं त्यक्त्वा मनुजं घोररूपिणम्।\nअन्यस्य कस्यचित् पुत्रं शीघ्रमानय सुन्दरि॥ ९१.३१"
  },
  {
    "text": "इत्येवमुक्ता सा रौद्रा राक्षसी कामचारिणी।\nसमाजगाम त्वरिता समुत्पत्य विहायसम्॥ ९१.३२"
  },
  {
    "text": "स चापि राक्षससुतो निसृष्टो गृहबाह्यतः।\nरुरोद सुस्वरं ब्रह्मन् प्रक्षिप्याङ्गुष्ठमानने॥ ९१.३३"
  },
  {
    "text": "सा क्रन्दितं चिराच्छ्रुत्वा धर्मिष्ठा पतिमब्रवीत्।\nपश्य स्वयं मुनिश्रेष्ठ सशब्दस्तनयस्तव॥ ९१.३४"
  },
  {
    "text": "त्रस्ता सा निर्जगामाथ गृहमध्यात् तपस्विनी।\nस चापि ब्राह्मणश्रेष्ठः समपश्यत तं शिशुम्॥ ९१.३५"
  },
  {
    "text": "वर्णरूपादिसंयुक्तं यथा स्वतनयं तथा।\nततो विहस्य प्रोवाच कोशकारो निजां प्रियाम्॥ ९१.३६"
  },
  {
    "text": "एतेनाविश्य धर्मिष्ठे भाव्यं भूतेन साम्प्रतम्।\nकोऽप्यस्माकं छलयितुं सुरूपी भुवि संस्थितः॥ ९१.३७"
  },
  {
    "text": "इत्युक्त्वा वचनं मन्त्री मन्त्रैस्तं राक्षसात्मजम्।\nबबन्धोल्लिख्य वसुधां सकुशेनाथ पाणिना॥ ९१.३८"
  },
  {
    "text": "एतस्मिन्नन्तरे प्राप्ता सूर्पाक्षी विप्रबालकम्।\nअन्तर्धानगता भूमौ चिक्षेप गृहदूरतः॥ ९१.३९"
  },
  {
    "text": "तं क्षिप्तमात्रं जग्राह कोशकारः स्वकं सुतम्।\nसा चाभ्येत्य ग्रहीतुं स्वं नाशकद् राक्षसी सुतम्॥ ९१.४०"
  },
  {
    "text": "इतश्चेतश्च विभ्रष्टा सा भर्तारमुपागमत्।\nकथयामासा यद् वृत्तं स्वद्विजात्मजहारिणम्॥ ९१.४१"
  },
  {
    "text": "एवं गतायं राक्षस्यां ब्राह्मणेन महात्मना।\nस राक्षसशिशुर्ब्रह्मन् भार्यायै विनिवेदितः॥ ९१.४२"
  },
  {
    "text": "स चात्मतनयः पित्रा कपिलायाः सवत्सयाः।\nदध्ना संयोजितोऽत्यर्थं क्षीरेणेक्षुरसेन च॥ ९१.४३"
  },
  {
    "text": "द्वावेव वर्धितौ बालौ संजातौ सप्तवार्षिकौ।\nपित्रा च कृतनामानौ निशाकरदिवाकरौ॥ ९१.४४"
  },
  {
    "text": "नैशाचरिर्दिवाकीर्तिर्निशाकीर्तिः स्वपुत्रकः।\nतयोश्चकार विप्रोऽसौ व्रतबन्धक्रियां क्रमात्॥ ९१.४५"
  },
  {
    "text": "व्रतबन्धे कृते वेदं पपाठासौ दिवाकरः।\nनिशाकरो जडतया न पपाठेति नः श्रुतम्॥ ९१.४६"
  },
  {
    "text": "तं बान्धवाश्च पितरौ माता भ्राता गुरुस्तथा।\nपर्यनिन्दंस्तथा ये च जना मलयवासिनः॥ ९१.४७"
  },
  {
    "text": "ततः स पित्रा क्रुद्धेन क्षिप्तः कूपे निरूदके।\nमहाशिलां चोपरि वै पिधानमवरोपयत्॥ ९१.४८"
  },
  {
    "text": "एवं क्षिप्तस्तदा कूपे समतीतेषु भार्गव।\nतस्य माताऽगमत् कूपं तमन्धं शिलयाचितम्॥ ९१.४९"
  },
  {
    "text": "ततो दशसु वर्षेषु समतीतेषु भार्गव।\nतस्य माताऽगमत् कूपं तमन्धं शिलयाचितम्॥ ९१.५०"
  },
  {
    "text": "सा दृष्टावा निचितं कूपं शिलया गिरिकल्पया।\nउच्चैः प्रोवाच केनेयं कूपोपरि शिला कृता॥ ९१.५१"
  },
  {
    "text": "कूपान्तस्थः स तां वाणीं श्रुत्वा मातुर्निशाकरः।\nप्राह प्रदत्ता पित्रा मे कूपोपरि शिला त्वियम्॥ ९१.५२"
  },
  {
    "text": "साऽतिभीताऽब्रवीत् कोऽसि कूपान्तस्थोऽद्भुतस्वरः।\nसोऽप्याह तव पुत्रोऽस्मि निशाकरेति विश्रुतः॥ ९१.५३"
  },
  {
    "text": "साऽब्रवीत् तनयो मह्यं नाम्ना ख्यातो दिवाकरः।\nनिशाकरेति नाम्नाऽहो न कश्चित् तनयोऽस्ति मे॥ ९१.५४"
  },
  {
    "text": "स चाह पूर्वचरितं मातुर्निरवशेषतः।\nसा श्रुत्वा तां शिलां सुभ्रूः समुत्क्षिप्यान्यतोऽक्षिपत्॥ ९१.५५"
  },
  {
    "text": "सोत्तीर्य कूपात् भगवन् मातुः पादाववन्दत।\nसा स्वानुरूपं तनयं दृष्ट्वा स्वसुतस्य च॥ ९१.५६"
  },
  {
    "text": "ततस्तमादाय सुतं धर्मिष्ठा पतिमेत्य च।\nकथयामास तत्सर्वं चेष्टितं स्वसुतस्य च॥ ९१.५७"
  },
  {
    "text": "ततोऽन्वपृच्छद् विप्रोऽसौ किमिदं तात कारणम्।\nनोक्तवान् यद्भवान् पूर्वं महत्कौतूहलं मम॥ ९१.५८"
  },
  {
    "text": "तच्छ्रुत्वा वचनं धीमान् कोशकारं द्विजोत्तमम्।\nप्राह पुत्रोऽद्भुतं वाक्यं मातरं पितरं तथा॥ ९१.५९"
  },
  {
    "text": "श्रूयतां कारणं तात येन मूकत्वमाश्रितम्।\nमया जडत्वमनघ तथाऽन्धत्वं स्वचक्षुषः॥ ९१.६०"
  },
  {
    "text": "पूर्वमासमहं विप्र कुले वृन्दारकस्य तु।\nवृषाकपेश्च तनयो मालागर्भसमुद्भवः॥ ९१.६१"
  },
  {
    "text": "ततः पिता पाठयन्मां शास्त्रं धर्मार्थकामदम्।\nमोक्षशास्त्रं परं तात सेतिहासश्रुतिं तथा॥ ९१.६२"
  },
  {
    "text": "सोऽहं तात महाज्ञानी परावरविशारदः।\nजातो मदान्धस्तेनाहं दुष्कर्माभिरतोऽभवम्॥ ९१.६३"
  },
  {
    "text": "मदात् समभवल्लेभस्तेन नष्टा प्रगल्भता।\nविवेको नाशमगमत् मूर्खभावमुपागतः॥ ९१.९१"
  },
  {
    "text": "मूढ भावतया चाथ जातः पापरतोऽस्म्यहम्।\nपरदारपरार्थेषु मतिर्मे च सदाऽभवत्॥ ९१.६५"
  },
  {
    "text": "परदाराभिमर्शित्वात् परार्थहरणादपि।\nमृतोऽस्म्युद्बन्धनेनाहं नरकं रौरवं गतः॥ ९१.६६"
  },
  {
    "text": "तस्माद् वर्षसहस्रान्ते भुक्तशिष्टे तदागसि।\nअरण्ये मृगहा पापः संजातोऽहं मृगाधिपः॥ ९१.६७"
  },
  {
    "text": "व्याघ्रत्वे संस्थितस्तात बद्धः पञ्जरगः कृतः।\nनराधिपेन विभुना नीतश्च नगरं निजम्॥ ९१.६८"
  },
  {
    "text": "बद्धस्य पिञ्जरस्थस्य व्याघ्रत्वेऽधिष्ठितस्य ह।\nधर्मार्थकामशास्त्राणि प्रत्यभासन्त सर्वशः॥ ९१.६९"
  },
  {
    "text": "ततो नृपतिशार्दूलो गदापाणिः कदाचन।\nएकवस्त्रपरीधानो नगरान्निर्ययौ बहिः॥ ९१.७०"
  },
  {
    "text": "तस्य भार्या जिता नाम रूपेणाप्रतिमा भुवि।\nसा निर्गते तु रमणे ममान्तिकमुपागता॥ ९१.७१"
  },
  {
    "text": "तां दृष्ट्वा ववृधे मह्यं पूर्वाभ्यासान्मनोभवः।\nयथैव धर्मशास्त्राणि तथाहमवदं च ताम्॥ ९१.७२"
  },
  {
    "text": "राजपुत्रि सुकल्याणि नवयौवनशालिनि।\nचित्तं हरसि मे भीरु कोकिला ध्वनिना यथा॥ ९१.७३"
  },
  {
    "text": "सा मद्वचनमाकर्ण्य प्रोवाच तनुमध्यमा।\nकथमेवावयोर्व्याघ्र रतियोगमुपेष्यति॥ ९१.७४"
  },
  {
    "text": "ततोऽहमब्रुवं तात राजपुत्रीं सुमध्यमाम्।\nद्वारमुद्घाटयस्वाद्य निर्गमिष्यामि सत्वरम्॥ ९१.७५"
  },
  {
    "text": "साऽप्यब्रवीद् दिवा व्याघ्र लोकोऽयं परिपश्यति।\nरात्रावुद्घाटयिष्यामि ततो रंस्याव स्वेच्छया॥ ९१.७६"
  },
  {
    "text": "तामेवाहमवोचं वै कालक्षेपेऽहमक्षमः।\nतस्मादुद्घाटय द्वारं मां बन्धाच्च विमोचय॥ ९१.७७"
  },
  {
    "text": "ततः सा पीवरश्रेणी द्वारमुद्घाटयन्मुने।\nउद्घाटिते ततो द्वारे निर्गतोऽहं बहिः क्षणात्॥ ९१.७८"
  },
  {
    "text": "पाशानि निगडादीनि छिन्नानि हि बलान्मया।\nसा गृहीता च नृपतेर्भार्या रमितुमिच्छता॥ ९१.७९"
  },
  {
    "text": "ततो दृष्टोऽस्मि नृपतेर्भृत्यैरतुलविक्रमैः।\nशस्त्रहस्तैः सर्वतश्च तैरहं परिवेष्टितः॥ ९१.८०"
  },
  {
    "text": "महापाशैः श्रृङ्खलाभिः समाहत्य च मुद्गरैः।\nवध्यमानोऽब्रुवमहं मा मा हिंसध्वमाकुलाः॥ ९१.८१"
  },
  {
    "text": "ते मद्वचनमाकर्ण्य मत्वैव रजनीचरम्।\nदृढं वृक्षे समुद्बध्य घातयन्त तपोधन॥ ९१.८२"
  },
  {
    "text": "भयो गतश्च नरकं परदारनिषेवणात्।\nमुक्तो वर्षसहस्रान्ते जातोऽहं श्वेतगर्दभः॥ ९१.८३"
  },
  {
    "text": "ब्राह्मणस्याग्निवेश्यस्य गेहे बहुकलत्रिणः।\nतत्रापि सर्वविज्ञानं प्रत्यभासत् ततो मम॥ ९१.८४"
  },
  {
    "text": "उपवाह्यः कृतश्चास्मि द्विजयोषिद्भिरादरात्।\nएकदा नवराष्ट्रीया भार्या तस्याग्रजन्मनः॥ ९१.८५"
  },
  {
    "text": "विमतिर्नामतः ख्याता गन्तुमैच्छद्‌ गृहं पितुः।\nतामुवाच पतिर्गच्छ आरुह्यं श्वेतगर्दभम्॥ ९१.८६"
  },
  {
    "text": "मासेनागमनं कार्यं न स्थेयं परतस्ततः।\nइत्येवमुक्ता सा भर्त्रा तन्वी मामधिरुह्य च॥ ९१.८७"
  },
  {
    "text": "बन्धनादवमुच्याथ जगाम त्वरिता मुने।\nततोऽर्धपथि सा तन्वी मत्पृष्ठादवरुह्य वै॥ ९१.८८"
  },
  {
    "text": "अवतीर्णा नदीं स्नातुं स्वरूपा चार्द्रवाससा।\nसाङ्गोपाङ्गां रूपवतीं दृष्ट्वा तामहमाद्रवम्॥ ९१.८९"
  },
  {
    "text": "मया चाभिद्रुता तूर्णं पतिता पृथिवीतले।\nतस्यामुपरि भो तात पतितोऽहं भृशातुरः॥ ९१.९०"
  },
  {
    "text": "हृष्टो भर्त्रानुसृष्टेन नृणा तदनुसारिणा।\nप्रोत्क्षिप्य यष्टिं मां ब्रह्मन् समाधावत् त्वरान्वितः॥ ९१.९१"
  },
  {
    "text": "तद् भयात् तां परित्यज्य प्रद्रुतो दक्षिणामुखः।\nततोऽभिद्रवतस्तूर्ण खलीनरसना मुने॥ ९१.९२"
  },
  {
    "text": "ममासक्ता वंशगुल्मे दुर्मोक्षे प्राणनाशने।\nतत्रासक्तस्य षड्‌रात्रान्ममाभूज्जीवितक्षयः॥ ९१.९३"
  },
  {
    "text": "गतोऽस्मि नरकं भूयस्तस्मान्मुक्तोऽभवं शुकः।\nमहारण्ये तथा बद्धः शबरेण दुरात्मना॥ ९१.९४"
  },
  {
    "text": "पञ्जरे क्षिप्य विक्रीतो वणिक्पुत्राय शालिने।\nतेनाप्यन्तः पुरवरे युवतीनां समीपतः॥ ९१.९५"
  },
  {
    "text": "शब्दशास्त्रविदित्येव दोषघ्नश्चेत्यवस्थितः।\nतत्रासतस्तरुण्यस्ता ओदनाम्बुफलादिभिः॥ ९१.९६"
  },
  {
    "text": "भक्ष्यैश्च दाडिमफलैः पुष्णन्त्यहरहः पितः।\nकदाचित् पद्मपत्राक्षी श्यामा पीनपयोधरा॥ ९१.९७"
  },
  {
    "text": "सुश्रोणी तनुमध्या च वणिक्पुत्रप्रिया शुभा।\nनाम्ना चन्द्रावली नाम समुद्घाट्याथ पञ्जरम्॥ ९१.९८"
  },
  {
    "text": "मां जग्राह सुचार्वङ्गी कराभ्यां चारुहासिनी।\nचकारोपरि पीनाभ्यां कराभ्यां चारुहासिनी।"
  },
  {
    "text": "चकारोपरि पीनाभ्यां स्तनाभ्यां सा हि मां ततः॥ ९१.९९\nततोऽहं कृतवान् भावं तस्यां विलसितुं प्लवन्।"
  },
  {
    "text": "ततोऽनुप्लपतस्तत्र हारे मर्कटबन्धनम्॥ ९१.१००\nबद्धोऽहं पापसंयुक्तो मृतश्च तदनन्तरम्।"
  },
  {
    "text": "भूयोऽपि नरकं घोरं प्रपन्नोऽस्मि सुदुर्मतिः॥ ९१.१०१\nतस्माच्चाहं वृषत्वं वै गतश्चाण्डालपक्वणे।"
  },
  {
    "text": "स चैकदा मां शकटे नियोज्य स्वां विलासिनीम्॥ ९१.१०२\nसमारोप्य महातेजा गन्तुं कृतमतिर्वनम्।"
  },
  {
    "text": "ततोऽग्रतः स चण्डालो गतस्त्वेवास्य पृष्ठतः॥ ९१.१०३\nगायन्ती याति तच्छ्रुत्वा जातोऽहं व्यथितेन्द्रियः।"
  },
  {
    "text": "पृष्ठतस्तु समालोक्य विपर्यस्तस्तथोत्प्लुतः॥ ९१.१०४\nपतितो भूमिमगमम् तदक्षे क्षणविक्रमात्"
  },
  {
    "text": "योक्त्रे सुबद्ध एवास्मि पञ्चत्वमगमं ततः॥ ९१.१०५\nभूयो निमग्नो नरके दशवर्षशतान्यपि।"
  },
  {
    "text": "अतस्तव गृहे जातस्त्वहं जातिमनुस्मरन्॥ ९१.१०६\nतावन्त्येवाद्य जन्मानि स्मरामि चानुपूर्वशः।"
  },
  {
    "text": "पूर्वाभ्यासाच्च शास्त्राणि बन्धनं चागतं मम॥ ९१.१०७\nतदहं जातविज्ञानो नाचरिष्ये कथंचन।"
  },
  {
    "text": "पापानि घोररूपाणि मनसा कर्मणा गिरा॥ ९१.१०८\nशुभं वाप्यशुभं वापि स्वाध्यायं शास्त्रजीविका।"
  },
  {
    "text": "बन्धनं वा वधो वाऽपि पूर्वाभ्यासेन जायते॥ ९१.१०९\nजातिं यदा पौर्विकीं तु स्मरते तात मानवः।"
  },
  {
    "text": "तदा स तेभ्यः पापेभ्यो शुभवर्धनाय पापक्षयायाथ मुने ह्यरण्यम्।\nभवान् दिवाकीर्तिमिमं सुपुत्रं गार्हस्थ्यधर्मे विनियोजयस्व॥ ९१.११०"
  },
  {
    "text": "तस्माद् गमिष्ये शुभवर्धनाय पापक्षयायाथ मुने ह्यरण्यम्।\nभवान् दिवाकीर्तिमिमं सुपुत्रं गार्हस्थ्यधर्मे विनियोजयस्व॥ ९१.१११"
  },
  {
    "text": "बलिरुवाच।\nइत्येवमुक्त्वा स निशाकरस्तदा प्रणम्य मातापितरौ महर्षे।\nजगाम पुण्यं सदनं मुरारेः ख्यातं बदर्याश्रममाद्यमीड्यम्॥ ९१.११२"
  },
  {
    "text": "एवं पुराभ्यासरतस्य पुंसो भवन्ति दानाध्ययनादिकानि।\nतस्माच्च पूर्वं द्विजवर्य वै मया अभ्यस्तमासीन्ननु ते ब्रवीमि॥ ९१.११३"
  },
  {
    "text": "दानं तपो वाऽध्ययनं महर्षे स्तेयं महापातकमग्निदाहम्।\nज्ञानानि चैवाभ्यसतां हि पूर्वं भवन्ति धर्मार्थयशांसि नाथ॥ ९१.११४"
  },
  {
    "text": "पुलस्त्य उवाच॥\nइत्येवमुक्त्वा बलवान् स शुक्रं दैत्येश्वरः स्वः गुरुमीशितारम्।\nध्यायंस्तदास्ते मधुकैटभघ्नं नारायणं चक्रगदासिपाणिम्॥ ९१.११५"
  },
  {
    "text": "इति श्रीवामनपुराणे चतुःषष्टितमोऽध्यायः ॥ ९१ ॥"
  }
]
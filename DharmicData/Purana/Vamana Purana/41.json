[
  {
    "text": "लोमहर्षण उवाच ।।\nसमुद्रा स्तत्र चत्वारो दर्विणा आहृताः पुरा ।\nप्रत्येकं तु नरः स्नातो गोसहस्रफलं लभेत् १ ।\nयत्किञ्चित् क्रियते तस्मिंस्तपस्तीर्थे द्विजोत्तमाः ।\nपरिपूर्णं हि तत्सर्वमपि दुष्कृतकर्मणः २ ।\nशतसाहस्रिकं तीर्थं तथैव शतिकं द्विजाः ।\nउभयोर्हि नरः स्नातो गोसहस्रफलं लभेत् ३ ।\nसोमतीर्थं च तत्रापि सरस्वत्यास्तटे स्थितम् ।\nयस्मिन् स्नातस्तु पुरुषो राजसूयफलं लभेत् ४ ।\nरेणुकाश्रममासाद्य श्रद्दधानो जितेन्द्रि यः ।\nमातृभक्त्या च यत्पुण्यं तत्फलं प्राप्नुयान्नरः ५ ।\nऋणमोचनमासाद्य तीर्थं ब्रह्मनिषेवितम्।\nऋणैर्मुक्तो भवेन्नित्यं देवर्षिपितृसंभवैः ।\nकुमारस्याभिषेकं च ओजसं नाम विश्रुतम् ६ ।\nतस्मिन् स्नातस्तु पुरुषो यशसा च समन्वितः ।\nकुमारपुरमाप्नोति कृत्वा श्राद्धं तु मानवः ७ ।\nचैत्रषष्ठ्यां सिते पक्षे यस्तु श्राद्धं करिष्यति ।\nगयाश्राद्धे च यत्पुण्यं तत्पुण्यं प्राप्नुयान्नरः ८ ।\nसंनिहित्यां यथा श्राद्धं राहुग्रस्ते दिवाकरे ।\nतथा श्राद्धं तत्र कृतं नात्र कार्या विचारणा ९ ।\nओजसे ह्यक्षयं श्राद्धं वायुना कथितं पुरा ।\nतस्मात् सर्वप्रयत्नेन श्राद्धं तत्र समाचरेत् १० ।\nयस्तु स्नानं श्रद्दधानश्चैत्रषष्ठ्यां करिष्यति ।\nअक्षय्यमुदकं तस्य पितॄणामुपजायते ११ ।\nतत्र पञ्चवटं नाम तीर्थं त्रैलोक्यविश्रुतम् ।\nमहादेवः स्थितो यत्र योगमूर्तिधरः स्वयम् १२ ।\nतत्र स्नात्वाऽर्चयित्वा च देवदेवं महेश्वरम् ।\nगाणपत्यमवाप्नोति दैवतैः सह मोदते १३ ।\nकुरुतीर्थं च विख्यातं कुरुणा यत्र वै तपः ।\nतप्तं सुघोरं क्षेत्रस्य कर्षणार्थं द्विजोत्तमाः १४ ।\nतस्य घोरेण तपसा तुष्ट इन्द्रो ऽब्रवीद् वचः ।\nराजर्षे परितुष्टोऽस्मि तपसानेन सुव्रत १५ ।\nयज्ञं ये च कुरुक्षेत्रे करिष्यन्ति शतक्रतोः ।\nते गमिष्यन्ति सुकृताँ ल्लोकान् पापविवर्जितान् १६ ।\nअवहस्य ततः शक्रो जगाम त्रिदिवं प्रभुः ।\nआगम्यागम्य चैवैनं भूयो भूयोऽवहस्य च १७ ।\nशतक्रतुरनिर्विण्णः पृष्ट्वा पृष्ट्वा जगाम ह ।\nयदा तु तपसोग्रेण चकर्ष देहमात्मनः ।\nततः शक्रोऽब्रवीत् प्रीत्या ब्रूहि यत्ते चिकीर्षितम् १८ ।\nकुरुरुवाच।\nये श्रद्दधानास्तीर्थेऽस्मिन् मानवा निवसन्ति ह ।\nते प्राप्नुवन्तु सदनं ब्रह्मणः परमात्मनः १९ ।\nअन्यत्र कृतपापा ये पञ्चपातकदूषिताः ।\nअस्मिंस्तीर्थे नराः स्नात्वा मुक्ता यान्तु परां गतिम् २० ।\nकुरुक्षेत्रे पुण्यतमं कुरुतीर्थं द्विजोत्तमाः ।\nते दृष्ट्वा पापमुक्तस्तु परं पदमवाप्नुयात् २१ ।\nकुरुतीर्थे नरः स्नातो मुक्तो भवति किल्बिषैः ।\nकुरुणा समनुज्ञातः प्राप्नोति परमं पदम् २२ ।\nस्वर्गद्वारं ततो गच्छेत् शिवद्वारे व्यवस्थितम् ।\nतत्र स्नात्वा शिवद्वारे प्राप्नोति परमं पदम् २३ ।\nततो गच्छेदनरकं तीर्थं त्रैलोक्यविश्रुतम् ।\nयत्र पूर्वे स्थितो ब्रह्म दक्षिणे तु महेश्वरः २४ ।\nरुद्र पत्नी पश्चिमतः पद्मनाभोत्तरे स्थितः ।\nमध्ये अनरकं तीर्थं त्रैलोक्यस्यापि दुर्लभम् २५ ।\nयस्मिन् स्नातस्तु मुच्येत पातकैरुपपातकैः ।\nवैशाखे च यदा षष्ठी मङ्गलस्य दिनं भवेत् २६ ।\nतदा स्नानं तत्र कृत्वा मुक्तो भवति पातकैः ।\nयः प्रयच्छेत करकांश्चतुरो भक्ष्यसंयुतान् २७ ।\nकलशं च तथा दद्यादपूपैः परिशोभितम् ।\nदेवताः प्रीणयेत् पूर्वं करकैरन्नसंयुतैः २८ ।\nततस्तु कलशं दद्यात् सर्वपातकनाशनम् ।\nअनेनैव विधानेन यस्तु स्नानं समाचरेत् २९ ।\nस मुक्तः कलुषैः सर्वैः प्रयाति परमं पदम् ।\nअन्यत्रापि यदा षष्ठी मङ्गलेन भविष्यति ३० ।\nतत्रापि मुक्तिफलदा क्रिया तस्मिन् भविष्यति ।\nतीर्थे च सर्वतीर्थानां यस्मिन् स्नातो द्विजोत्तमाः ३१ ।\nसर्वदेवैरनुज्ञातः परं पदमवाप्नुयात् ।\nकाम्यकं च वनं पुण्यं सर्वपातकनाशनम् ३२ ।\nयस्मिन् प्रविष्टमात्रस्तु मुक्तो भवति किल्बिषैः ।\nयमाश्रित्य वनं पुण्यं सविता प्रकटः स्थितः ३३ ।\nपूषा नाम द्विजश्रेष्ठा दर्शनान्मुक्तिमाप्नुयात् ।\nआदित्यस्य दिने प्राप्ते तस्मिन् स्नातस्तु मानवः ।\nविशुद्धदेहो भवति मनसा चिन्तितं लभेत् ३४ ।\nइति श्रीवामनपुराणे सरोमाहात्म्ये एकचत्वारिंशत्तमोऽध्यायः।\n।\n।"
  }
]
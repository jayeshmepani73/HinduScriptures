[
  {
    "text": "पुलस्त्य उवाच।।\nतस्मिंस्तीर्थवरे स्नात्वा दृष्ट्वा देवं त्रिलोचनम्।\nपूजयित्वा सुवर्णाक्षं नैमिषं प्रययौ ततः।। ८३.१"
  },
  {
    "text": "तत्र तीर्थसहस्राणि त्रिंशत्पापहराणि च।\nगोमत्याः काञ्चनाक्ष्याश्च गुरुदायाश्च मध्यतः।। ८३.२"
  },
  {
    "text": "तेषु स्नात्वार्च्य देवेशं पीतवाससमच्युतम्।\nऋषीनपि च संपूज्य नैमिषारण्यवासिनः।। ८३.३"
  },
  {
    "text": "देवदेवं तथेशानं संपूज्य विधिना ततः।\nगयायां गोपतिं द्रष्टुं जगाम स महासुरः।। ८३.४"
  },
  {
    "text": "तत्र ब्रह्मध्वजे स्नात्वा कृत्वा चास्य प्रदक्षिणाम्।\nपिण्डनिर्वपणं पुण्यं पितृणां स चकार ह।। ८३.५"
  },
  {
    "text": "उदपाने तथा स्नात्वा तत्राभ्यर्च्य पितॄन् वशी।\nगदापाणिं समभ्यर्च्य गोपतिं चापि शंकरम्।। ८३.६"
  },
  {
    "text": "इन्द्रतीर्थे तथा स्नात्वा संतर्प्य पितृदेवताः।\nमहानदीजले स्नात्वा सरयूमाजगाम सः।। ८३.७"
  },
  {
    "text": "तस्यां स्नात्वा समभ्यर्च्य गोप्रतारे कुशेशयम्।\nउपोष्य रजनीमेकां विरजां नगरीं ययौ।। ८३.८"
  },
  {
    "text": "स्नात्वा विरजसे तीर्थे दत्त्वा पिण्डं पितॄंस्तथा।\nदर्शनार्थं ययौ श्रीमान् अजितं पुरुषोत्तमम्।। ८३.९"
  },
  {
    "text": "तं दृष्ट्वा पुण्डरीकाक्षमक्षरं परमं शुचिः।\nषड्रात्रमुष्य तत्रैव महेन्द्रं दक्षिणं ययौ।। ८३.१०"
  },
  {
    "text": "तत्र देववरं शंभुमर्द्धनारीश्वरं हरम्।\nदृष्ट्वार्च्य संपूज्य पितॄन् महेन्द्रं चोत्तरं गतः।। ८३.११"
  },
  {
    "text": "तत्र देववरं शंभुं गोपालं सोमपायिनम्.\nदृष्ट्वा स्नात्वा सोमतीर्थे सह्याचलमुपागतः।। ८३.१२"
  },
  {
    "text": "तत्र स्नात्वा महोदक्यां वैकुण्ठं चार्च्य भक्तितः।\nसुरान् पितृन् समभ्यर्च्य पारियात्रं गिरिं गतः।। ८३.१३"
  },
  {
    "text": "तत्र स्नात्वा लाङ्गलिन्यां पूजयित्वाऽपराजितम्।\nकशेरुदेशं चाभ्येत्य विश्वरूपं ददर्श सः।। ८३.१४"
  },
  {
    "text": "यत्र देववरः शंभुर्गणानां तु सुपूजितम्।\nविश्वरूपमथात्मानं दर्शयामास योगवित्।। ८३.१५"
  },
  {
    "text": "तत्र मङ्कुणिकातोये स्नात्वाभ्यर्च्य महेश्वरम्।\nजगामाद्रिं स सौगन्धि प्रह्लादो मलयाचलम्।। ८३.१६"
  },
  {
    "text": "महाह्रदे ततः स्नात्वा पूजयित्वा च शंकरम्।\nततो जगाम योगात्मा द्रष्टुं विन्ध्ये सदाशिवम्।। ८३.१७"
  },
  {
    "text": "ततो विपाशासलिले स्नात्वाभ्यर्च्य सदाशिवम्।\nत्रिरात्रं समुपोष्याथ अवन्तीं नगरीं ययौ।। ८३.१८"
  },
  {
    "text": "तत्र शिप्राजले स्नात्वा विष्णुं संपूज्य भक्तितः।\nश्मशानस्थं ददर्शाथ महाकालवपुर्धरम्।। ८३.१९"
  },
  {
    "text": "तस्मिन् हि सर्वसत्त्वानां तेन रूपेण शंकरः।\nतामसं रूपमास्थाय संहारं कुरुते वशी।। ८३.२०"
  },
  {
    "text": "तत्रस्थेन सुरेशेन श्वेतकिर्नाम भूपतिः।\nरक्षितस्त्वन्तकं दग्ध्वा सर्वबूतापहारिणम्।। ८३.२१"
  },
  {
    "text": "तत्रातिहृष्टो वसति नित्यं शर्वः सहोमया।\nवृतः प्रमथकोटीभिर्बहुभिस्त्रिदशार्चितः।। ८३.२२"
  },
  {
    "text": "तं दृष्ट्वाथ महाकालं कालकालान्तकान्तकम्।\nयमसंयमनं मृत्योर्मृत्युं चित्रविचित्रकम्।। ८३.२३"
  },
  {
    "text": "श्मसाननिलयं शंभुं भूतनाथं जगत्पतिम्।\nपूजयित्वा शूलधरं जगाम निषधान् प्रति।। ८३.२४"
  },
  {
    "text": "तत्रामरेश्वरं देवं दृष्ट्वा संपूज्य भक्तितः।\nमहोदयं समभ्येत्य हयग्रीवं ददर्श सः।। ८३.२५"
  },
  {
    "text": "अश्वतीर्थे ततः स्नात्वा दृष्ट्वा च तुरगाननम्।\nश्रीधरं चैव संपूज्य पञ्चालविषयं ययौ।। ८३.२६"
  },
  {
    "text": "तत्रेश्वरगुणैर्युक्तं पुत्रमर्थपतेरथ।\nपाञ्चालिकं वशी दृष्ट्वा प्रयागं परतो ययौ।। ८३.२७"
  },
  {
    "text": "स्नात्वा सन्निहिते तीर्थे यामुने लोकविश्रुते।\nदृष्ट्वा वटेश्वरं रुद्रं माधवं योगशायिनम्।। ८३.२८"
  },
  {
    "text": "द्वावेव भक्तितः पूज्यौ पूजयित्वा महासुरः।\nमाघमासमथोपोष्य ततो वाराणसीं गतः।। ८३.२९"
  },
  {
    "text": "ततोऽस्यां वरणायां च तीर्थेषु च पृथक् पृथक्।\nसर्वपापहराद्येषु स्नात्वाऽर्च्य पितृदेवताः।। ८३.३०"
  },
  {
    "text": "प्रदक्षिणीकृत्य पुरीं पूज्याविमुक्तकेशवौ।\nलोलं दिवाकरं दृष्ट्वा ततो मधुवनं ययौ।। ८३.३१"
  },
  {
    "text": "तत्र स्वयंभुवं देवं ददर्शासुरसत्तमः।\nतमभ्यर्च्य महातेजाः पुष्करारण्यमागमत्।। ८३.३२"
  },
  {
    "text": "तेषु त्रिष्वपि तीर्थेषु स्नात्वाऽर्च्य पितृदेवताः।\nपुष्कराक्षमयोगन्धि ब्रह्माणं चाप्यपूजयत्।। ८३.३३"
  },
  {
    "text": "ततो भूयः सरस्वत्यास्तीर्थे त्रैलोक्यविश्रुते।\nकोटितीर्थे रुद्रकोटिं ददर्श वृषभध्वजम्।। ८३.३४"
  },
  {
    "text": "नैमिषेया द्विजवरा मागधेयाः ससैन्धवाः।\nधर्मारण्याः पौष्करेया दण्डकारण्यकास्तथा।। ८३.३५"
  },
  {
    "text": "चाम्पेया भारुकच्छेया देविकातीरगाश्च ये।\nते तत्र शंकरं द्रष्टुं समायाता द्विजातयः।। ८३.३६"
  },
  {
    "text": "कोटिसंख्यास्तपः सिद्धा हरदर्शनलालसाः।\nअहं पूर्वमहं पूर्वमित्येवं वादिनो मुने।। ८३.३७"
  },
  {
    "text": "तान् संक्षुब्धान् हरो दृष्ट्वा महर्षीन् दग्धकिल्बिषान्।\nतेषामेवानुकम्पार्थं कोटिमूर्त्तिरभूद् भवः।। ८३.३८"
  },
  {
    "text": "ततस्ते मुनयः प्रीताः सर्व एव महेश्वरम्।\nसंपूजयन्तस्तस्थुर्वै तीर्थं कृत्वा पृथक् पृथक्।"
  },
  {
    "text": "इत्येवं रुद्रकोटीति नाम्ना शंभुरजायत।। ८३.३९\nतं ददर्श महातेजाः प्रह्लादो भक्तिमान् वशी।"
  },
  {
    "text": "कोटितीर्थे ततः स्नात्वा तर्पयित्वा वसून् पितॄन्।\nरुद्रकोटिं समभ्यर्च्य जगाम कुरुजाङ्गलम्।। ८३.४०"
  },
  {
    "text": "तत्र देववरं स्थाणुं शंकरं पार्वतीप्रियम्।\nसरस्वतीजले मग्नं ददर्श सुरपूजितम्।। ८३.४१"
  },
  {
    "text": "सारस्वतेऽम्भसि स्नात्वा स्थाणुं संपूज्य भक्तितः।\nस्नात्वा दसाश्वमेधे च संपूज्य च सुरान् पितृन्।। ८३.४२"
  },
  {
    "text": "सहस्रलिङ्गं संपूज्य स्नात्वा कन्याह्रदे शुचिः।\nअभिवाद्य गुरुं शुक्रं सोमतीर्थं जगाम ह।। ८३.४३"
  },
  {
    "text": "तत्र स्नात्वाऽर्च्य च पितृन् सोमं संपूज्य भक्तितः।\nक्षीरिकावासमभ्येत्य स्नानं चक्रे महायशाः।। ८३.४४"
  },
  {
    "text": "प्रदक्षिणीकृत्य तरुं वरुणं चार्च्य बुद्धिमान्।\nभूयः कुरुध्वजं दृष्ट्वा पद्माख्यां नगरी गतः।। ८३.४५"
  },
  {
    "text": "तत्रार्च्य मित्रावरुणौ भास्करौ लोकपूजितौ।\nकुमारधारामभ्येत्य ददर्श स्वामिनं वशी।। ८३.४६"
  },
  {
    "text": "स्नात्वा कपिलधारायां संतर्प्यार्च्य पितृन् सुरान्।\nदृष्ट्वा स्कन्दं समभ्यर्च्य नर्मदायां जगाम ह।। ८३.४७"
  },
  {
    "text": "तस्यां स्नात्वा समभ्यर्च्य वासुदेवं श्रियः पतिम्।\nजगाम भूधरं द्रष्टुं वाराहं चक्रधारिणम्।। ८३.४८"
  },
  {
    "text": "स्नात्वा कोकामुके तीर्थे संपूज्य धरणीधरम्।\nत्रिसौवर्णं महादेवमर्बुदेशं जगाम ह।। ८३.४९"
  },
  {
    "text": "तत्र नारीह्रदे स्नात्वा पूजयित्वा च शंकरम्।\nकालिञ्जरं समभ्येत्य नीलकण्ठं ददर्श सः।। ८३.५०"
  },
  {
    "text": "नीलतीर्थजले स्नात्वा पूजयित्वा ततः शिवम्।\nजगाम सागरानूपे प्रभासे द्रष्टुमीश्वरम्।। ८३.५१"
  },
  {
    "text": "स्नात्वा च संगमे नद्याः सरस्वत्यार्णवस्य च।\nसोमेश्वरं लोकपतिं ददर्श स कपर्दिनम्।। ८३.५२"
  },
  {
    "text": "यो दक्षशापनिर्दग्धः क्षयी ताराधिपः शशी।\nआप्यायितः शंकरेण विष्णुना सकपर्दिना।। ८३.५३"
  },
  {
    "text": "तावर्च्य देवप्रवरौ प्रजगाम महालयम्।\nतत्र रुद्रं समभ्यर्च्य प्रजगामोत्तरान् कुरून्।। ८३.५४"
  },
  {
    "text": "पद्मनाभं स तत्रर्च्य सप्तगोदावरं ययौ।\nतत्र स्नात्वाऽर्च्य विश्वेशं भीमं त्रैलोक्यवन्दितम्।। ८३.५५"
  },
  {
    "text": "गत्वा दारुवने श्रीमान् लिङ्गं स ददर्श ह।\nतमर्च्य ब्राह्मणीं गत्वा स्नात्वाऽर्च्य त्रिदशेश्वरम्।। ८३.५६"
  },
  {
    "text": "प्लक्षावतरणं गत्वा श्रीनिवासमपूजयत्।\nततश्च कुण्डिनं गत्वा संपूज्य प्राणतृप्तिदम्।। ८३.८३"
  },
  {
    "text": "शूर्पारके चतुर्बाहुं पूजयित्वा विधानतः।\nमागधारण्यमासाद्य ददर्श वसुधाधिपम्।। ८३.५८"
  },
  {
    "text": "तमर्चयित्वा विश्वेशं स जगाम प्रजामुखम्।\nमहातीर्थे ततः स्नात्वा वासुदेवं प्रणम्य च।। ८३.५९"
  },
  {
    "text": "शोणं शंप्राप्य संपूज्य रुक्मवर्माणमीश्वरम्।\nमहाकोश्यां महादेवं हंसाख्यं भक्तिमानथ।। ८३.६०"
  },
  {
    "text": "पूजयित्वा जगामाथ सैन्धवारण्यमुत्तमम्।\nतत्रेश्वरं सुनेत्राख्यं शङ्खशूलधरं गुरुम्।।\nपूजयित्वा महाबाहुः प्रजागाम त्रिविष्टपम्।। ८३.६१"
  },
  {
    "text": "तत्र देवं महेशानं जटाधरमिति श्रुतम्।\nतं दृष्ट्वाऽर्च्य हरिं चासौ तीर्थं कनखलं ययौ।। ८३.६२"
  },
  {
    "text": "तत्रार्च्य भद्रकालीशं वीरभद्रं च दानवः।\nधनाधिपं च मेघङ्कं ययावथ गिरिव्रजम्।। ८३.६३"
  },
  {
    "text": "तत्र देवं पशुपतिं लोकनाथं महेश्वरम्।\nसंपूजयित्वा विधिवत्कामरूपं जगाम ह।। ८३.६४"
  },
  {
    "text": "शशिप्रभं देववरं त्रिनेत्रं संपूजयित्वा सह वै मृडान्या।\nजगाम तीर्थप्रवरं महाख्यं तस्मिन् महादेवमपूजयत्।। ८३.६५"
  },
  {
    "text": "ततस्त्रिकूटं गिरिमत्रिपुत्रं जगाम द्रष्टुं स हि चक्रपाणिनम्।\nतमीड्य भक्त्या तु गजेन्द्रमोक्षणं जजाप जप्यं परमं पवित्रम्।। ८३.६६"
  },
  {
    "text": "तत्रोष्य दैत्येश्वरसूनुरादरान्मासत्रयं मूलफलाम्बुभक्षी।\nनिवेद्य विप्रप्रवरेषु काञ्चनं जगाम घोरं स हि दण्डभकं वनम्।। ८३.६७"
  },
  {
    "text": "तत्र दिव्यं महाशाखं वनस्पतिवपुर्धरम्।\nददर्श पुण्डरीकाक्षं महाश्वापदवारणम्।। ८३.६८"
  },
  {
    "text": "तस्याधस्थात् त्रिरात्रं स महाभागवतोऽसुरः।\nस्थितः स्थण्डिलशायी तु पठन् सारस्वतं स्तवम्।। ८३.६९"
  },
  {
    "text": "तस्मात् तीर्थवरं विद्वान् सर्वपापप्रमोचनम्।\nजगाम दानवो द्रष्टुं सर्वपापहरं हरिम्।। ८३.७०"
  },
  {
    "text": "तस्याग्रतो जजापासौ स्तवौ पापप्रणाशनौ।\nयौ पुरा भगवान् प्राह क्रोडरूपी जनार्दनः।। ८३.७१"
  },
  {
    "text": "तस्मादथागाद् दैत्येन्द्रः शालग्रामं महाफलम्।\nयत्र संनिहितो विष्णुश्चरेषु स्थावरेषु च ।। ८३.७२"
  },
  {
    "text": "तत्र सर्वगतं विष्णुं मत्वा चक्रे रतिं बली।\nपूजयन् भगवत्पादौ महाभागवतो मुने।। ८३.७३"
  },
  {
    "text": "इयं तवोक्ता मुनिसंघजुष्टा प्रह्लादतीर्थानुगतिः सुपुण्या।\nयत्कीर्त्तनाच्छ्रवणात् स्पर्शनाच्च विमुक्तपापा मनुजा भवन्ति।। ८३.७४"
  },
  {
    "text": "इति श्रीवामनपुराणे सप्तपञ्चाशोऽध्यायः ।। ८३ ।।"
  }
]
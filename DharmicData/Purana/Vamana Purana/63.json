[
  {
    "text": "नाराद उवाच।।\nगतोऽन्धकस्तु पाताले किमचेष्टत दानवः।\nशंकरो मन्दरस्थोऽपि यच्चकार तदुच्यताम्।। ६३.१"
  },
  {
    "text": "पुलस्त्य उवाच।।\nपातालस्थोऽन्धको ब्रह्मन् बाध्यते मदनाग्निना।\nसंतप्तविग्रहः सर्वान् दानवानिदमब्रवीत्।। ६३.२"
  },
  {
    "text": "स मे सुहृत्स मे बन्धुः स भ्राता स पिता मम।\nयस्तामद्रिसुतां शीघ्रं ममान्ति कमुपानयेत्।। ६३.३"
  },
  {
    "text": "एवं ब्रुवति दैत्येन्दे अन्धके मदनान्धके।\nमेघगम्भीरनिर्घोषं प्रहलादो वाक्यमब्रवीत्।। ६३.४"
  },
  {
    "text": "येयं गिरिसुता वीर सा माता धर्मतस्तव।\nपिता त्रिनयनो देवः श्रूयतामत्र कारणम्।। ६३.५"
  },
  {
    "text": "तव पित्रा ह्यपुत्रेण धर्मनित्येन दानव।\nआराधितो महादेवः पुत्रार्थाय पुरा किल।। ६३.६"
  },
  {
    "text": "तस्मै त्रिलोचनेनासीद् दत्तोऽन्धोऽप्येव दानव।\nपुत्रकः पुत्रकामास्य प्रोक्त्वेत्थं वचनं विभो।। ६३.७"
  },
  {
    "text": "नेत्रत्रयं हिरण्याक्ष नर्मार्थमुमया मम।\nपिहितं योगसंस्थस्य ततोऽन्धमभवत्तमः।। ६३.८"
  },
  {
    "text": "तस्माच्च तमसो जातो भूतो नीलघनस्वनः।\nतदितं गृह्यतां दैत्य तवौपयिकमात्मजम्।। ६३.९"
  },
  {
    "text": "यदा तु लोकविद्विष्टं दुष्टं कर्म करिष्यति।\nत्रैलोक्यजननीं चापि अभिवाञ्छिष्यतेऽधमः।। ६३.१०"
  },
  {
    "text": "घातयिष्यति वा विप्रं यदा प्रक्षिप्त चासुरान्।\nतदास्य स्वयमेवाहं करिष्ये कायशोधनम्।। ६३.११"
  },
  {
    "text": "एवमुक्त्वा गतः शंभुं स्वस्थानं मन्दराचलम्।\nत्वत्पिताऽपि समभ्यागात् त्वामादाय रसातलम्।। ६३.१२"
  },
  {
    "text": "एतेन कारणेनाम्बा शैलेयी भविता तव।\nसर्वस्यापीह जगतो गुरुः शंभुः पिता ध्रुवम्।। ६३.१३"
  },
  {
    "text": "भवानपि तपोयुक्तः शास्त्रवेत्ता गुणाप्लुतः।\nनेदृशे पापसंकल्पे मतिं कुर्याद् भवद्विधः।। ६३.१४"
  },
  {
    "text": "त्रैलोक्यप्रभुरव्यक्तो भवः सर्वैर्नमस्कृतः।\nअजेयस्तस्य भार्येयं न त्वमर्होऽमरार्दन।। ६३.१५"
  },
  {
    "text": "न चापि शक्तः प्राप्तुं तां भवाञ्शैलनृपात्मजाम्।\nअजित्वा सगणं रुद्रं स च कामोऽद्य दुर्लभः।। ६३.१६"
  },
  {
    "text": "यस्तरेत् सागरं दोर्भ्यां पातयेद् भुवि भास्करम्।\nमेरुमुत्पाटयेद् वापि स जयेच्छूलपाणिनम्।। ६३.१७"
  },
  {
    "text": "उताहोस्विदिमाः शक्याः क्रियाः कर्तुं नरेर्बलात्।\nन च शक्यो हरो जेतुं सत्यं सत्यं मयोदितम्।। ६३.१८"
  },
  {
    "text": "किं त्वया न श्रुतं दैत्य यथा दण्डो महीपलिः।\nपरस्त्रीकामवान् मूढः सराष्ट्रो नाशमाप्तवान्।। ६३.१९"
  },
  {
    "text": "आसीद् दण्डो नाम नृपः प्रभूतबलवाहनः।\nस च वव्रे महातेजाः पौरोहित्याय भार्गवम्।। ६३.२०"
  },
  {
    "text": "ईजे च विविधैर्यज्ञैर्नृपतिः शुक्रपालितः।\nशुक्रस्यासीच्च दुहिता अरजा नाम नामतः।। ६३.२१"
  },
  {
    "text": "शुक्रः कदाचिदगमद् वृषुपर्वाणमासुरम्।\nतेनार्चितश्चिरं तत्र तस्थौ भार्गवसत्तमः।। ६३.२२"
  },
  {
    "text": "अरजा स्वगृहे वह्निं शुश्रूषन्ती महासुर।\nअतिष्ठत सुचार्वङ्गी ततोऽब्यागान्नराधिपः।। ६३.२३"
  },
  {
    "text": "स पप्रच्छ क्व शुक्रेति तमूचुः परिचारिकाः।\nगतः स भगवान् शुक्रो याजनाय दनोः सुतम्।। ६३.२४"
  },
  {
    "text": "पप्रच्छ नृपतिः का तु तिष्ठते भार्गवाश्रमे।\nतास्तमूचुर्गुरोः पुत्री संतिष्ठत्यरजा नृप।। ६३.२५"
  },
  {
    "text": "तामाश्रमे शुक्रसुतां द्रष्टुमिक्ष्वाकुनन्दनः।\nप्रविवेश महाबाहुर्ददर्शारजसं ततः।। ६३.२६"
  },
  {
    "text": "तां दृष्ट्वा कामसंतप्तस्तत्क्षणादेव पार्थिवः।\nसंजातोऽन्धक दण्डस्तु कृतान्तबलचोदितः।। ६३.२७"
  },
  {
    "text": "ततो विसर्जयामास भृत्यान् भ्रातृन् सुहृत्तमान्।\nशुक्रशिष्यानपि बली एकाकी नृप आव्रजत्।। ६३.२८"
  },
  {
    "text": "तमागतं शुक्रसुता प्रत्युत्थाय यशस्विनी।\nपूजयामास संहृष्टा भ्रातृभावेन दानव।। ६३.२९"
  },
  {
    "text": "ततस्तामाह नृपतिर्बाले कामाग्निवारिणा।\nमां समाह्लादयस्वाद्य स्वपरिष्वङ्गवारिणा।। ६३.३०"
  },
  {
    "text": "साऽपि प्राह नृपश्रेष्ठ मा विनीनश आतुरः।\nपिता मम महाक्रोधात् त्रिदशानपि निर्दहेत्।। ६३.३१"
  },
  {
    "text": "मूढबुद्धे भवान् भ्राता ममासि त्वनयाप्लुतः।\nभगिनी धर्मतस्तेऽहं भवाञ्शिष्यः पितुर्मम।। ६३.३२"
  },
  {
    "text": "सोऽब्रवीद् भीरु मां शुक्रः कालेन परिधक्ष्यति।\nकामाग्निर्निर्दहति मामद्यैव तनुमध्यमे।। ६३.३३"
  },
  {
    "text": "सा प्राह दण्डं नृपातिं मुहूर्तं परिपालय।\nतमेव याचस्व गुरुं स ते दास्यत्यसंशयम्।। ६३.३४"
  },
  {
    "text": "दण्डोऽब्रवीत् सुतन्वङ्गि कालक्षेपो न मे क्षमः।\nच्युतावसरकर्तृत्वे विघ्नो जायेत सुन्दरि।। ६३.३५"
  },
  {
    "text": "ततोऽब्रवीच्च विरजा नाहं त्वां पार्थिवात्मज।\nदातुं शक्ता स्वमात्मानं स्वतन्त्रा न हि योषितः।। ६३.३६"
  },
  {
    "text": "किं वा ते बहुनोक्तेन मा त्वं नाशं नराधिप।\nगच्छस्व शुक्रशापेन सभृत्यज्ञातिबान्धवः।। ६३.६३"
  },
  {
    "text": "ततोऽऽब्रवीन्नरपतिः सुतनु श्रृणु चेष्टितम्।\nचित्राङ्गदाया यद् वृत्तं पुरा देवयुगे शुभे।। ६३.३८"
  },
  {
    "text": "विश्वकर्णसुता साध्वी नाम्ना चित्राङ्गदाऽभवत्।\nरूपयौवनसंपन्ना पद्महीनेव पद्मिनी।। ६३.३९"
  },
  {
    "text": "सा कदाचिन्महारण्यं सखीभिः परिवारिता।\nजगाम नेमिषं नाम स्नातुं कमललोचना।। ६३.४०"
  },
  {
    "text": "सा स्नातुमवतीर्णा च अथाभ्यागान्नरेश्वरः।\nसुदेवतनयो धीमान् सुरथो नाम नामतः।।।\nतां ददर्श च तन्वङ्गीं शुभाङ्गो मदनातुरः।। ६३.४१"
  },
  {
    "text": "तं दृष्ट्वा सा सखीराह वचनं सत्यसंयुतम्।\nअसौ नराधिपसुतो मदनेन कदर्थ्यते।। ६३.४२"
  },
  {
    "text": "मदर्थे च क्षमं मेऽस्य स्वप्रदानं सुरूपिणः।\nसख्यस्तामब्रुवन् बाला न प्रगल्भाऽसि सुन्दरि।। ६३.४३"
  },
  {
    "text": "अस्वातन्त्र्यं तवास्तीह प्रदाने स्वत्मनोऽनघे।\nपिता तवास्ति धर्मिष्ठः सर्वशिल्पविशारदः।। ६३.४४"
  },
  {
    "text": "न ते युक्तमिहात्मानं दातुं नरपतेः स्वयम्।\nएतस्मिन्नन्तरे राजा सुरथः सत्यवाक् सुधी।। ६३.४५"
  },
  {
    "text": "समभ्येत्याऽब्रबीदेनां कन्दर्पशरपीडितः।\nत्वं मुग्धे मोहयसि मां दृष्ट्यैव मदिरेक्षणे।। ६३.४६"
  },
  {
    "text": "त्वद्दृष्टिशरपातेन स्मरेणाभ्येत्य ताडितः।\nतन्मां कुचतले तल्पे अभिशायितुमर्हसि।। ६३.४७"
  },
  {
    "text": "नोचेत् प्रधक्ष्यते कामो भूयो भूयोऽतिदर्शनात्।\nततः सा चारुसर्वाङ्गी राज्ञो राजीवलोचना।। ६३.४८"
  },
  {
    "text": "वार्यमाणा सखीभिस्तु प्रादादात्मानमात्मना।\nएवं पुरा तया तन्व्या परित्रातः स भूपतिः।। ६३.४९"
  },
  {
    "text": "तस्मान्मामपि सुश्रोणि त्वं परित्रातुमर्हसि।\nअरजस्काऽब्रवीद् दण्डं तस्या यद् वृत्तमुत्तरम्।। ६३.५०"
  },
  {
    "text": "किं त्वया न पिरज्ञातं तस्मात् ते कथयाम्यहम्।\nतदा तया तु तन्वङ्ग्या सुरथस्य महीपतेः।। ६३.५१"
  },
  {
    "text": "आत्मा प्रदत्तः स्वातन्त्र्यात् ततस्तामशपत् पिता।\nयस्माद् धर्मं परित्यज्य स्त्रीभावान् मन्दचेतसे।। ६३.५२"
  },
  {
    "text": "आत्मा प्रदत्तस्तस्माद्धि न विवाहो भविष्यति।\nविवाहरहिता नैव सुखं लप्स्यसि भर्तृतः।। ६३.५३"
  },
  {
    "text": "न च पुत्रफलं नैव पतिना योगमेष्यसि।\nउत्सृष्टमात्रे शापे तु ह्यपोवाह सरस्वती।६३.५४"
  },
  {
    "text": "अकृतार्थम् नरपतिं योजनानि त्रयोदश।\nअपकृष्टे नपरपतौ साऽपि मोहमुपागता।। ६३.५४"
  },
  {
    "text": "अकृतार्थं नरपतिं योजनानि त्रयोदश।\nअपकृष्टे नपरपतौ साऽपि मोहमुपागता।। ६३.५५"
  },
  {
    "text": "ततस्तां सिषिचुः सख्यः सरस्वत्या जलेन हि।\nसा सिच्यमाना सुतरां शिशिरेणाप्यथाम्भसा।। ६३.५६"
  },
  {
    "text": "मृतकल्पा महाबाहो विश्वकर्मसुताऽभवत्।\nतां मृतामिति विज्ञाय जग्मुः सख्यस्त्वरान्विताः।। ६३.५७"
  },
  {
    "text": "काष्ठान्याहर्तुमपरा वह्निमानेतुमाकुलाः।\nसा च तास्वपि सर्वासु गतासु वनमुत्तमम्।। ६३.५८"
  },
  {
    "text": "संज्ञां लेभे सुचार्वङ्गी दिशश्चाप्यवलोकयत्।\nअपश्यन्ती नरपतिं तथा स्निग्धं सखीजनम्।। ६३.५९"
  },
  {
    "text": "निपपात सरस्वत्याः पयसि स्फुरितेक्षणा।\nतां वेगात् काञ्चनाक्षी तु महानद्यां नरेश्वर।। ६३.६०"
  },
  {
    "text": "गोमत्यां परिचिक्षेप तरङ्गकुटिले जले।\nतयाऽपि तस्यास्तद्भाव्यं विदित्वाऽथ विशां पते।। ६३.६१"
  },
  {
    "text": "महावने परिक्षिप्ता सिंहव्याघ्रभयाकुले।\nएवं तस्याः स्वतन्त्राया एषाऽवस्था श्रुता मया।। ६३.६२"
  },
  {
    "text": "तस्मान्न दास्याम्यात्मानं रक्षन्ती शीलमुत्तमम्।\nतस्यास्तद्वचनम् श्रुत्वा दण्ड शक्रसमो बली।\nविहस्य त्वरजां प्राह स्वार्थमर्थक्षयंकरम्।। ६३.६३"
  },
  {
    "text": "दण्ड उवाच \nतस्या यदुत्तरं वत्तं तत्पितुश्च कृशोदरि।\nसरथस्य तथा राज्ञस्तच्छ्रोतुं मतिमादध।। ६३.६४"
  },
  {
    "text": "यदावकृष्टे नृपतौ पतिता सा महावने।\nतदा गगनसञ्चारी दृष्टवान् गह्यकोऽञ्जनः।। ६३.६५"
  },
  {
    "text": "ततः सोऽभ्येत्य तां बालां परिसान्त्व्य प्रयत्नतः।\nप्राह मा गच्छ सुभगे विषादं सुरथं प्रति।। ६३.६६"
  },
  {
    "text": "ध्रुवमेष्यसि तेन त्वं संयोगमसितेक्षणे।\nतस्मात् गच्छस्व शीघ्रं त्वं द्रष्टुं श्रीकण्टमीश्वरम्।। ६३.६७"
  },
  {
    "text": "इत्येवमुक्ता सा तेन गुह्यकेन सुलोचना।\nश्रीकण्टमागता तूर्णं कालन्द्या दक्षिणे तटे।। ६३.६८"
  },
  {
    "text": "दृष्ट्वा महेशं श्रीकण्टं स्नात्वा रविसुताजले।\nअतिष्टत शिरोनाम्ना यावन्मध्यस्थितो रविः।। ६३.६९"
  },
  {
    "text": "अथाजगाम देवस्य स्नानं कर्तुं तपोधनः।\nशुम्भः पाशुपताचार्यः सामवेदी ऋतध्वजः।। ६३.७०"
  },
  {
    "text": "ददर्श तत्र तन्वङ्गीं मुनिश्चित्राङ्गदां शुभाम्।\nरतीमिव स्थितां पुण्यामनङ्गपरिवर्जिताम्।। ६३.७१"
  },
  {
    "text": "तां दृष्ट्वा स मुनिर्ध्यानमगमत् केयमित्युत।\nअथ सा तमृषिं वन्द्य कृताञ्जलिरुपस्थिता।। ६३.७२"
  },
  {
    "text": "तां प्राह पुत्रि कस्यासि सता सरसुतोपम।\nकिमर्थमागतासीह निर्मनुष्यमृगे वने।। ६३.७३"
  },
  {
    "text": "ततः सा प्राह तमृषिं यथातथ्यं कृशोदरी ।\nश्रुत्वार्षिः कोपमगमदशपच्छिल्पिनां वरम्।। ६३.७४"
  },
  {
    "text": "यस्मात् स्वतनुजातेयं परदेयाऽपि पापिना।\nयोजिता नैव पतिना तस्माच्छाखामृगोऽस्तु सः।। ६३.७५"
  },
  {
    "text": "इत्युक्त्वा स महायोगी भूयः स्नात्वा विधानतः।\nउपास्य पश्चिमां सन्ध्यां पूजयामास शंकरम्।। ६३.७६"
  },
  {
    "text": "संपूज्य देवदेवेशं यथोक्तविधिना हरम्।\nउवाचागम्यतां सुभ्रूं सुदतीं पतिलालसाम्।। ६३.७७"
  },
  {
    "text": "गच्छस्व सुभगे देशं सप्तगोदावरं शुभम्।\nतत्रोपास्य महेशानं महान्तं हाटकेश्वरम्।। ६३.७८"
  },
  {
    "text": "तत्र स्थिताया रम्भोरु ख्याता देववती शुभा।\nआगमिष्यति दैत्यस्य पुत्री कन्दरमालिनः।। ६३.७९"
  },
  {
    "text": "तथाऽन्या गुह्यकसुता नन्दयन्तीति विश्रुता।\nअञ्जनस्यैव तत्रापि समेष्यति तपस्विनी।\nतथाऽपरा वेदवती पर्जन्यदुहिता शुभा।। ६३.८०"
  },
  {
    "text": "यदा तिस्रः समेष्यन्ति सप्तगोदावरे जले।\nहाटकाख्ये महादेव तदा संयोगमेष्यसि।। ६३.८१"
  },
  {
    "text": "इत्येवमुक्ता मुनिना बाला चित्राङ्गदा तदा।\nसप्तगोदावरं तीर्थमगमत् त्वरिता ततः।। ६३.८२"
  },
  {
    "text": "संप्राप्य तत्र देवेशं पूजयन्ती त्रिलोचनम्।\nसमध्यास्ते शुचिपरा फलमूलाशनाऽभवत्।। ६३.८३"
  },
  {
    "text": "स चर्षिर्ज्ञानसंपन्नः श्रीकण्ठायतनेऽलिखत्।\nश्लोकमेकं महाख्यानं तस्याश्च प्रियकाम्यया।। ६३.८४"
  },
  {
    "text": "न सोऽस्ति कश्चित् त्रिदशोऽसुरो वा यक्षोऽथ मर्त्यो रजनीचरो वा।\nइदं हि दुःखं मृगशावनेत्र्या निर्मार्जयेद् यः स्वपराक्रमेण।। ६३.८५"
  },
  {
    "text": "इत्येवमुक्त्वा स मुनिर्जगाम द्रष्टुं विभुं पुष्करनाथमीड्यम्।\nनदीं पयोष्णीं मुनिवृन्दवन्द्यां संचिन्तयन्नेव विशालनेत्राम्।। ६३.८६"
  },
  {
    "text": "इति श्रीवामनपुराणे सप्तत्रिंशोऽध्यायः ।। ६३ ।।"
  }
]
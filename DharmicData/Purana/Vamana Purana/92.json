[
  {
    "text": "पुलस्त्य उवाच।।\nएतस्मिन्नन्तरे प्राप्ते भगवान् वामनाकृतिः।\nयज्ञवाटमुपागम्य उच्चैर्वचनमब्रवीत्।। ९२.१"
  },
  {
    "text": "ॐकारपूर्वाः श्रुतयो मखेऽस्मिन् तिष्ठन्ति रूपेण तपोधनानाम्।\nयज्ञोऽश्वमेधः प्रवरः क्रतूनां मुख्यस्तथा सत्रिषु दैत्यनाथः।। ९२.२"
  },
  {
    "text": "इत्थं वचनमाकर्ण्य दानवाधिपतिर्वशी।\nसार्घपात्रः समभ्यागाद्यत्र देवः स्थितोऽभवत्।। ९२.३"
  },
  {
    "text": "ततोऽर्च्य. देवदेवेशमर्च्यमर्घ्यादिनासुरः।\nभरद्वाजर्षिणा सार्धं यज्ञवाटं प्रवेशयत्।। ९२.४"
  },
  {
    "text": "प्रविष्टमात्रं देवेशं प्रतिपूज्य विधानतः।\nप्रोवाच भगवन् ब्रूहि किं दद्मि तव मानद।। ९२.५"
  },
  {
    "text": "ततोऽब्रवीत् सुरश्रेष्ठो दैत्यराजानमव्ययः।\nविहस्य सुचिरं कालं भरद्वाजमवेक्ष्य च।। ९२.६"
  },
  {
    "text": "गुरोर्मदीयस्य गुरुस्तस्यास्त्यग्निपरिग्रहः।\nन स धारयते भूम्यां पारक्यां जातवेदसम्।। ९२.७"
  },
  {
    "text": "तदर्थमभियाचेऽहं मम दानवपार्थिव।\nमच्छरीरप्रमाणेन देहि राजन् पदत्रयम्।। ९२.८"
  },
  {
    "text": "सुरारेर्वचनं श्रुत्वा बलिर्भार्यामवेक्ष्य च।\nबाणं च तनयं वीक्ष्य इदं वचनमब्रवीत्।। ९२.९"
  },
  {
    "text": "न केवलं प्रमाणेन वामनोऽयं लघुः प्रिये।\nयेन क्रमत्रयं मौर्ख्याद् याचते बुद्धितोऽपि च।। ९२.१०"
  },
  {
    "text": "प्रायो विधाताऽल्पधियां नराणां बहिष्कृतानां च महानुभाग्यैः।\nधनादिकं भूरि न वै ददाति यथेह विष्णोर्न बहुप्रयासः।। ९२.११"
  },
  {
    "text": "न ददाति विधिस्तस्य यस्य भाग्यविपर्ययः।\nमयि दातरि यश्चायमद्य याचेत् पदत्रयम्।। ९२.१२"
  },
  {
    "text": "इत्येवमुक्त्वा वचनं महात्मा भूयोऽप्युवाचाथ हरिं दनूजः।\nयाचस्व विष्णो गजवाजिभूमिं दासी हिरण्यं यदभीप्सितं च।। ९२.१३"
  },
  {
    "text": "भवान् याचयिता विष्णो अहं दाता जगत्पतिः।\nदातुर्याचयितुर्लज्जा कथं न स्यात् पदत्रये।। ९२.१४"
  },
  {
    "text": "रसातलं वा पृथिवीं भुवं नाकमथापि वा।\nएतेभ्यः कतमं दद्यां स्थानं याचस्व वामन।। ९२.१५"
  },
  {
    "text": "वामन उवाच।।\nगजाश्वभूहिरण्यादि तदर्थिभ्यः प्रदीयताम्।\nएतावता त्वहं चार्थी देहि राजन् पदत्रयम्।। ९२.१६"
  },
  {
    "text": "इत्येवमुक्ते वचने वामनेन महासुरः।\nबलिर्भृङ्गारमादाय ददौ विष्णोः क्रमत्रयम्।। ९२.१७"
  },
  {
    "text": "पाणौ तु पतिते तोये दिव्यं रूपं चकार ह।\nत्रैलोक्यक्रमणार्थाय बहुरूपं जगन्मयम्।। ९२.१८"
  },
  {
    "text": "पद्भ्यां भूमिस्तथा जङ्घे नभस्त्रैलोक्यवन्दितः।\nसत्यं तपो जानुयुग्मे ऊरुभ्यां मेरुमन्दरौ।। ९२.१९"
  },
  {
    "text": "विश्वेदेवा कटीभागे मरुतो वस्तिशीर्षगाः।\nलिङ्गे स्थितो मन्मथश्च वृषणाभ्यां प्रजापतिः।। ९२.२०"
  },
  {
    "text": "कुक्षिभ्यामर्णवाः सप्त जठरे भुवनानि च।\nवलिषु त्रिषु नद्यश्च यज्ञास्तु जठरे स्थिताः।। ९२.२१"
  },
  {
    "text": "इष्टापूर्तादयः सर्वाः क्रियास्तत्र तु संस्थिताः।\nपृष्ठस्था वसवो देवाः स्कन्धौ रुद्रैरधिष्ठितौ।। ९२.२२"
  },
  {
    "text": "बाहवश्च दिशः सर्वा वसवोऽष्टौ करे स्मृताः।\nहृदये संस्थितो ब्रह्मा कुलिशो हृदयास्थिषु।। ९२.२३"
  },
  {
    "text": "श्रीसमुद्रा उरोमध्ये चन्द्रमा मनसि स्थितः।\nग्रीवादितिर्देवमाता विद्यास्तद्वलयस्थिताः।। ९२.२४"
  },
  {
    "text": "मुखे तु साग्नयो विप्राः संस्कारा दशनच्छदाः।\nधर्मकामार्थमोक्षीयाः शास्त्रः शौचसमन्विताः।। ९२.२५"
  },
  {
    "text": "लक्ष्म्या सह ललाटस्थाः श्रवणाभ्यामथाश्विनौ।\nश्वासस्थो मातरिश्वा च मरुतः सर्वसंधिषु।। ९२.२६"
  },
  {
    "text": "सर्वसूक्तानि दशना जिह्वा देवी सरस्वती।\nचन्द्रादित्यौ च नयने पक्ष्मस्थाः कृत्तिकादयः।। ९२.२७"
  },
  {
    "text": "शिखायां देवदेवस्य ध्रुवो राजा न्यषीदत।\nतारका रोमकूपेभ्यो रोमाणि च महर्षयः।। ९२.२८"
  },
  {
    "text": "गुणैः सर्वमयो भूत्वा भगवान् भूतभावनः।\nक्रमेणैकेन जगतीं जहार सचराचराम्।। ९२.२९"
  },
  {
    "text": "भूमिं विक्रममाणस्य महारूपस्य तस्य वै।\nदक्षिणोऽभूत् स्तनश्चन्द्रः सूर्योऽभूदथ चोत्तरः।\nनक्षश्चाक्रमतो नाभिं सूर्येन्दू सव्यदक्षिणौ।। ९२.३०"
  },
  {
    "text": "द्वितीयेन क्रमेणाथ स्वर्महर्जनतापसाः।\nक्रान्तार्धार्धेन वैराजं मध्येनापूर्यताम्बरम्।। ९२.३१"
  },
  {
    "text": "ततः प्रतापिना ब्रह्मन् बृहद्विष्ण्वङ्घ्रिणाम्बरे।\nब्रह्माण्डोदरमाहत्य निरालोकं जगाम ह।। ९२.३२"
  },
  {
    "text": "विश्वाङ्‌घ्रिणा प्रसरता कटाहो भेदितो बलान्।\nकुटिला विष्णुपादे तु समेत्य कुटिला ततः।। ९२.३३"
  },
  {
    "text": "तस्या विष्णुपदीत्येवं नामाख्यातमभून्मुने।\nतथा सुरनदीत्येवं तामसेवन्त तापसाः।\nभगवानप्यसंपूर्णे तृतीये तु क्रमे विभुः।। ९२.३४"
  },
  {
    "text": "समभ्येत्य बलिं प्राह ईषत् प्रस्फुरिताधरः।\nऋणाद् भवति दैत्येन्द्र बन्धनं घोरदर्शनम्।\nत्वं पूरय पदं तन्मे नो चेद् बन्धं प्रतीच्छ भोः।। ९२.३५"
  },
  {
    "text": "तन्मुरारिवचः श्रुत्वा विहस्याथ बलेः सुतः।\nबाणः प्राहामरपतिं वचनं हेतुसंयुतम्।। ९२.३६"
  },
  {
    "text": "बाण उवाच।।\nकृत्वा महीमल्पतरां जगत्पते स्वायंभुवादिभुवनानि वै षट्।\nकथं बलिं प्रार्थयसे सुविस्तृतां यां प्राग्भवान् नो विपुलामथाकरोत्।। ९२.३७"
  },
  {
    "text": "विभो मही यावतीयं त्वयाऽद्य सृष्टा समेता भुवनान्तरालैः।\nदत्ता च तातेन हि तावतीयं किं वाक्छलेनैष निबध्यतेऽद्य।। ९२.३८"
  },
  {
    "text": "या नैव शक्या भवता हि पूरितुं कथं वितन्याद् दितिजेश्वरोऽसौ।\nशक्तस्तु संपूजयितुं मुरारे प्रसीद मा बन्धनमादिशस्व।। ९२.३९"
  },
  {
    "text": "प्रोक्तं श्रुतौ भवतापीश वाक्यं दानं पात्रे भवते सौख्यदायि।\nदेशे सुपुण्ये वरदे यच्च काले तच्चाशेषं दृश्यते चक्रपाणे।। ९२.४०"
  },
  {
    "text": "दानं भूमिः सर्वकामप्रदेयं भवान् पात्रं देवदेवो जितात्मा।\nकालो ज्येष्ठामूलयोगे मृगाङ्गः कुरुक्षेत्रं पुण्यदेशं प्रसिद्धम्।। ९२.४१"
  },
  {
    "text": "किं वा देवोऽस्मद्विधैर्बुद्धिहीनैः शिक्षापनीयः साधु वाऽसाधु चैव।\nस्वयं श्रुतीनामपि चादिकर्त्ता व्याप्य स्थितः सदसद् यो जगद् वै।। ९२.४२"
  },
  {
    "text": "कृत्वा प्रमाणं स्वयमेव हीनं पदत्रयं याचितवान् भुवश्च।\nकिं त्वं न गृह्णासि जगत्त्रयं भो रूपेण लोकत्रयवन्दितेन।। ९२.४३"
  },
  {
    "text": "नात्राश्चर्यं यज्जगद् वै समग्रं क्रमत्रयं नैव पूर्णं तवाद्य।\nक्रमेण त्वं लङ्घयितुं समर्थो लीलामेतां कृतवान् लोकनाथ।। ९२.४४"
  },
  {
    "text": "प्रमाणहीनां स्वयमेव कृत्वा वसुंधरां माधव पद्मनाभ।\nविष्णो न बध्नासि बलिं न दूरे प्रभुर्यदेवेच्छति तत्करोति।। ९२.४५"
  },
  {
    "text": "पुलस्त्य उवाच।।\nइत्येवमुक्ते वचने बाणेन बलिसूनुना।\nप्रोवाच भगवान् वाक्यमादिकर्त्ता जनार्दनः।। ९२.४६"
  },
  {
    "text": "त्रिविक्रम उवाच।।\nयान्युक्तानि वचांसीत्थं त्वया बालेय साम्प्रतम्।\nतेषां वै हेतुसंयुक्तं श्रृणु प्रत्युत्तरं मम।। ९२.४७"
  },
  {
    "text": "पूर्वमुक्तस्तव पिता मया राजन् पदत्रयम्।\nदेहि मह्यं प्रमाणेन तदेतत् समनुष्ठितम्।। ९२.४८"
  },
  {
    "text": "किं न वेत्ति प्रमाणं मे बलिस्तव पितासुर।\nप्रायच्छद् येन निःशङ्कं ममानन्तं क्रमत्रयम्।। ९२.४९"
  },
  {
    "text": "सत्यं क्रमेण चैकेन क्रमेयं भूर्भुवादिकम्।\nबलेरपि हितार्थाय कृतमेतत् क्रमत्रयम्।। ९२.५०"
  },
  {
    "text": "तस्माद् यन्मम बालेय त्वत्पित्राम्बु करे महत्।\nदत्तं तेनायुरेतस्य कल्पं यावद् भविष्यति।। ९२.५१"
  },
  {
    "text": "गते मन्वन्तरे बाण श्राद्धदेवस्य साम्प्रतम्।\nसावर्णिके च संप्राप्ते बलिरिन्द्रो भविष्यति।। ९२.५२"
  },
  {
    "text": "इत्थं प्रोक्त्वा बलिसुतं बाणं देवस्त्रिविक्रमः।\nप्रोवाच बलिमभ्येत्य वचनं मधुराक्षरम्।। ९२.५३"
  },
  {
    "text": "श्रीभगवानुवाच।।\nआपूरणाद् दक्षिणाया गच्छ राजन् महाफलम्।\nसुतलं नाम पातालं वस तत्र निरामयः।। ९२.५४"
  },
  {
    "text": "बलिरुवाच।।\nसुतले वसतो नाथ मम भोगाः कुतोऽव्ययाः।\nभविष्यन्ति तु येनाहं निवत्स्यामि निरामयः।। ९२.५५"
  },
  {
    "text": "त्रिविक्रम उवाच।।\nसुतलस्थस्य दैत्येन्द्र यानि भोगानि तेऽधुना।\nभिवष्यन्ति महार्हाणि तानि वक्ष्यामि सर्वशः।। ९२.५६"
  },
  {
    "text": "दानान्यविधिदत्तानि श्राद्धान्यश्रोत्रियाणि च।\nतथाधीतान्यव्रतिभिर्दास्यन्ति भवतः फलम्।। ९२.५७"
  },
  {
    "text": "तथान्यमुत्सवं पुण्यं वृत्ते शक्रमहोत्सवे।\nद्वारप्रतिपदा नाम तव भावी महोत्सवः।। ९२.५८"
  },
  {
    "text": "तत्र त्वां नरशार्दूला हृष्टाः पुष्टाः स्वलंकृताः।\nपुष्पदीपप्रदानेन अर्जयिष्यन्ति यत्नतः।। ९२.५९"
  },
  {
    "text": "तत्रोत्सवो मुख्यतमो भविष्यति दिवानिशं हृष्टजनाभिरामम्।\nयथैव राज्ये भवतस्तु साम्प्रतं तथैव सा भाव्यथ कौमुदी च।। ९२.६०"
  },
  {
    "text": "इत्येवमुक्त्वा मधुहा दितीश्वरं विसर्जयित्वा सुतलं सभार्यम्।\nयज्ञं समादाय जगाम तूर्णं स शक्रसद्भामरसंघजुष्टम्।। ९२.६१"
  },
  {
    "text": "दत्त्वा मघोने च विभुस्त्रिविष्टपं कृत्वा च देवान् मखभागभोक्तॄन्।\nअन्तर्दधे विश्वपतिर्महर्षे संपश्यतामेव सुराधिपानाम्।। ९२.६२"
  },
  {
    "text": "स्वर्गं गते धातरि वासुदेवे शाल्वोऽसुराणां महता बलेन।\nकृत्वा पुरं सौभमिति प्रसिद्धं तदान्तरिक्षे विचचार कामात्।। ९२.६३"
  },
  {
    "text": "मयस्तु कृत्वा त्रिपुरं महात्मा सुवर्णताम्रायसमग्र्यसौख्यम्।\nसतारकाक्षः सह वैद्युतेन संतिष्ठते भृत्यकलत्रवान् सः।। ९२.६४"
  },
  {
    "text": "बणोऽपि देवेन हृते त्रिविष्टपे बद्धे बलौ चापि रसातलस्थे।\nकृत्वा सुगुप्तं भुवि शोणिताख्यं पुरं स चास्ते सह दानवेन्द्रैः।। ९२.९२"
  },
  {
    "text": "एवं पुरा चक्रधरेण विष्णुना बद्धो बलिर्वामनरूपधारिणा।\nशक्रप्रियार्थं सुरकार्यसिद्धये हिताय विप्रर्षभगोद्विजानाम्।। ९२.६६"
  },
  {
    "text": "प्रादुर्भवस्ते कथितो महर्षे पुण्यः शुचिर्वामनस्याघहारी।\nश्रुते यस्मिन् संस्मृते कीर्तिते च पापं याति प्रक्षयं पुण्यमेति।। ९२.६७"
  },
  {
    "text": "एतत् प्रोक्तं भवतः पुण्यकीर्त्तेः प्रादुर्भावो बलिबन्धोऽव्ययस्य।\nयच्चाप्यन्यत् श्रोतुकामोऽसि विप्र तत्प्रोच्यतां कथयिष्याम्यशेषम्।। ९२.६८"
  },
  {
    "text": "इति श्रीवामनपुराणे पञ्चषष्टितमोऽध्यायः ।। ९२ ।।\n९२.२७ विशाखा देवदेवस्य भ्रुवोर्मध्ये व्यवस्थिताः। (पाठभेदः)"
  }
]
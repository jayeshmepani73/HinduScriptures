[
  {
    "text": "ब्रह्मोवाच।।\nपरदाराभिगमनं पापीयांसोपसेवनम्।\nपारुष्यं सर्वभूतानां प्रथमं नरकं स्मृतम्।। ६१.१\nफलस्तेयं महापापं फलहीनं तथाऽटनम्।\nछेदनं वृक्षजातीनां द्वितीयं नरकं स्मृतम्।। ६१.२\nवर्ज्यादानं तथा दुष्टमवध्यवधबन्धनम्।\nविवादमर्थहेतूत्थं तृतीयं नरकं स्मृतम्।। ६१.३\nभयदं सर्वसत्त्वानां भवभूति विनाशनम्।\nभ्रंशनं निजधर्माणां चतुर्थं नरकं स्मृतम्।। ६१.४\nमारणं मित्रकौटिल्यं मिथ्याऽभिशपनं च यत्।\nमिष्टैकाशनमित्युक्तं पञ्चमं तु नृपाचनम्।। ६१.५\nयन्त्रः फलादिहरणं यमनं योगनाशनम्।\nयानयुग्यस्य हरणं षष्ठमुक्तं नृपाचनम्।। ६१.६\nराजभागहरं मूढं राजजायानिषेवणम्।\nराज्ये त्वहितकारित्वं सप्तमं निरयं स्मृतम्।। ६१.७\nलुब्धत्वं लोलुपत्वं च लब्धधर्मार्थनाशनम्।\nलालासंकीर्णमेवोक्तमष्टमं नरकं स्मृतम्।। ६१.८\nविप्रोष्यं ब्रह्महरणं ब्राह्मणानां विनिन्दनम्।\nविरोधं बन्धुभिश्चोक्तं नवमं नरपाचनम्।। ६१.९\nशिष्टाचारविनाशं च शिष्टद्वेषं शिशोर्वधम्।\nशास्त्रस्तेयं धर्मनाशं दशमं परिकीर्तितम्।। ६१.१०\nषडङ्गनिधनं घोरं षाङ्गुण्यप्रतिषेधनम्।\nएकादशममेवोक्तं नरकं सद्भिरुत्तमम्।। ६१.११\nसत्सु नित्यं सदा वैरमनाचारमसत्क्रिया।\nसंस्कारपरिहीनत्वमिदं द्वादशमं स्मृतम्।। ६१.१२\nहानिर्धर्मार्थकामानामपवर्गस्य हारणम्।\nसंभेदः संविदामेतत् त्रयोदशममुच्यते।। ६१.१३\nकृपणं धर्महीनं च यद् वर्ज्यं यच्च वह्निदम्।\nचतुर्दशममेवोक्तं नरकं तद् विगर्हितम्।। ६१.१४\nअज्ञानं चाप्यसूयत्वमशौचमशुभावहम्।\nस्मृतं तत् पञ्चदशममसत्यवचनानि च।। ६१.१५\nआलस्यं वै षोडशममाक्रोशं च विशेषतः।\nसर्वस्य चाततायित्वमावासेष्वग्निदीपनम्।। ६१.१६\nइच्छा च परदारेषु नरकाय निगद्यते।\nईर्ष्याभावश्च सत्येषु उद्धृत्तं तु विगर्हितम्।। ६१.१७\nएतैस्तु पापैः पुरुषः पुन्नमाद्यैर्न संशयः।\nसंयुक्तः प्रीणयेद् देवं संतत्या जगतः पतिम्।। ६१.१८\nप्रीतः सृष्ट्या तु शुभया स पापाद्येन मुच्यते।\nपुंनामनरकं घोरं विनाशयति सर्वतः।। ६१.१९\nएतस्मात् कारणात् साध्य सुतः पुत्रेति गद्यते।\nअतः परं प्रवक्ष्यामि शेषपापस्य लक्षणम्।। ६१.२०\nऋणं देवर्षिभूतानां मनुष्याणां विशेषतः।\nपितॄणां च द्विजश्रेष्ठ सर्ववर्णेषु चैकता।। ६१.२१\nओंकारादपि निर्वृत्तिः पापकार्यकृतश्च यः।\nमत्स्यादश्च महापापमगम्यागमनं तथा।। ६१.२२\nघृतादिविक्रयं घोरं चण्डालादिपरिग्रहः।\nस्वदोषाच्छादनं पापं परदोषप्रकाशनम्।। ६१.२३\nमत्सरित्वं वाग्दुष्टत्वं निष्ठुरत्वं तथा परम्।\nटाकित्वं तालवादित्वं नाम्ना वाचाऽप्यधर्मजम्।। ६१.२४\nदारुणत्वमधार्मिक्यं नरकावहमुच्यते।\nएतैश्च पापैः संयुक्तः प्रीणयेद् यदि शंकरम्।। ६१.२५\nज्ञानाधिकमशेषेण शेषपापं जयेत् ततः।\nशारीरं वाचिकं यत् तु मानसं कायिकं तथा।। ६१.२६\nपितृमातृकृतं यच्च कृतं यच्चाश्रितैर्नरैः।\nभ्रातृभिर्बान्धवैश्चापि तस्मिन् जन्मनि धर्मज।। ६१.२७\nतत्सर्वं विलयं याति स धर्मः सुतशिष्ययोः।\nविपरीते भवेत् साध्य विपरीतः पदक्रमः।। ६१.२८\nतस्मात् पुत्रश्च शिष्यश्च विधातव्यौ विपश्चिता।\nएतदर्थमभिध्याय शिष्याच्छ्रेष्ठतरः सुतः।\nशेषात् तारयते शिष्यः सर्वतोऽपि हि पुत्रकः।। ६१.२९\nपुलस्त्य उवाच।।\nपितामहवचः श्रुत्वा साध्यः प्राह तपोधनः।\nत्रिः सत्यं तव पुत्रोऽहं देव योगं वदस्व मे।। ६१.३०\nतमुवाच महायोगी त्वन्मातापितरौ यदि।\nदास्येते च ततः सूनुर्दायादो मेऽसि पुत्रक।। ६१.३१\nसनत्कुमारः प्रोवाच दायादपरिकल्पना।\nयेयं हि भवता प्रोक्ता तां मे व्याख्यातुमर्हसि।। ६१.३२\nतदुक्तं साध्यमुख्येन वाक्यं श्रुत्वा पितामहः।\nप्राह प्रहस्य भगवान् श्रुणु वत्सेति नारद।। ६१.३३\nब्रह्मोवाच।।\nऔरसः क्षेत्रजश्चैव दत्तः कृत्रिम एव च।\nगूढोत्पन्नोऽपविद्धश्च दायादा बान्धवास्तु षट्।। ६१.३४\nअमीषु षट्षु पुत्रेषु ऋणपिण्डधनक्रियाः।\nगोत्रसाम्यं कुले वृत्तिः प्रतिष्ठा शाश्वती तथा।। ६१.३५\nकानीनश्च सहोढश्च क्रीतः पौनर्भवस्तथा।\nस्वयंदत्तः पारशवः षड्दायादबन्धवाः।। ६१.३६\nअमीभिर्ऋणपिण्डादिकथा नैवेह विद्यते।\nनामधारका एवेह न गोत्रकुलसंमताः।। ६१.३७\nतत् तस्य वचनं श्रुत्वा ब्रह्मणः सनकाग्रजः।\nउवाचैषां विशेषं मे ब्रह्मन् व्याख्यातुमर्हसि।। ६१.३८\nततोऽब्रवीत् सुरपतिर्विशेषं श्रृणु पुत्रक।\nऔरसो यः स्वयं जातः प्रतिबिम्बमिवात्मनः।। ६१.३९\nक्लीबोन्मत्ते व्यसनिनि पत्यौ तस्याज्ञया तु या।\nभार्या ह्यनातुरा पुत्रं जनयेत् क्षेत्रजस्तु सः।। ६१.४०\nमातापितृभ्यां यो दत्तः स दत्तः परिगीयते।\nमित्रपुत्रं मित्रदत्तं कृत्रिमं प्राहुरुत्तमाः।। ६१.४१\nन ज्ञायते गृहे केन जातस्त्विति स गूढकः।\nबाह्यतः स्वयमानीतः सोऽपविद्धः प्रकीर्तितः।। ६१.४२\nकन्याजातस्तु कानीनः सगर्भोढः सहोढकः।\nमूल्यैर्गृहीतः क्रीतः स्याद् द्विविधः स्यात् पुनर्भवः।। ६१.४३\nदत्त्वैकस्य च या कन्या हृत्वाऽन्यस्य प्रदीयते।\nतज्जालस्तनयो ज्ञेयो लोके पौनर्भवो मुने।। ६१.४४\nदुर्भिक्षे व्यसने चापि येनात्मा विनिवेदितः।\nस स्वयंदत्त इत्युस्तथान्यः कारणान्तरैः।। ६१.४५\nब्राह्मणस्य सुतः शूद्र्यां जायते यस्तु सुव्रत।\nऊढायां वाप्यनूढायां स पारशव उच्यते।। ६१.४६\nएतस्मात् कारणात् पुत्र न स्वयं दातुमर्हसि।\nस्वमात्मानं गच्छ शीघ्रं पितरौ समुपाह्वय।। ६१.४७\nततः स मातापितरौ सस्मार वचनाद् विभोः।\nतावाजग्मतुरीशानं द्रष्टुं वै दम्पती मुने।। ६१.४८\nधर्मोऽहिंसा च देवेशं प्रणिपत्य न्यषीदताम्।\nउपविष्टौ सुखासीनौ साध्यो वचनमब्रवीत्।। ६१.४९\nसनत्कुमार उवाच।।\nयोगं जिगमिषुस्तात ब्रह्माणं समचूचुदम्।\nस चोक्तवान् मां पुत्रार्थे तस्मात् त्वं दातुमर्हसि।। ६१.५०\nतावेवमुक्तौ पुत्रेण योगाचार्यं पितामहम्।\nउक्तवन्तौ प्रभोऽयं हि आवयोस्तनयस्तव।। ६१.५१\nअद्यप्रभृत्ययं पुत्रस्तव ब्रह्मन् भविष्यति।\nइत्युक्त्वा जग्मतुर्स्तूर्णं येनैवाभ्यागतौ यथा।। ६१.५२\nपितामहोऽपि तं पुत्रं साध्यं सद्विनयान्वितम्।\nसनत्कुमारं प्रोवाच योगं द्वादशपत्रकम्।। ६१.५३\nशिखासंस्थं तु ओङ्कारं मेषोऽस्य शिरसि स्थितः।\nमासो वैशाखनामा च प्रथमं पत्रकं स्मृतम्।। ६१.५४\nनकारो मुखसंस्थो हि वृषस्तत्र प्रकीर्तितः।\nज्येष्ठमासाश्च तत्पत्रं द्वितीयं परिकीर्तितम्।। ६१.५५\nमोकारो भुजयोर्युग्मं मिथुनस्तत्र संस्थितः।\nमासो आषाढनामा च तृतीयं पत्रकं स्मृतम्।। ६१.५६\nभकारं नेत्रयुगलं तत्र कर्कटकः स्थितः।\nमासः श्रावण इत्युक्तश्चतुर्थं पत्रकं स्मृतम्।। ६१.५७\nगकारं हृदयं प्रोक्तं सिंहो वसति तत्र च।\nमासो भाद्रस्तथा प्रोक्तः पञ्चमं पत्रकं स्मृतम्।। ६१.५८\nवकारं कवचं विद्यात् कन्या तत्र प्रतिष्ठिता।\nमासश्चाश्वयुजो नाम षष्ठं तत् पत्रकं स्मृतम्।। ६१.५९\nतेकारमस्त्रग्रामं च तुलाराशिः कृताश्रयः।\nमासश्च कार्तिको नाम सप्तमं पत्रकं स्मृतम्।। ६१.६०\nवाकारं नाभिसंयुक्तं स्थितस्तत्र तु वृश्चिकः।\nमासो मार्गशिरो नाम त्वष्टमं पत्रकं स्मृतम्।। ६१.६१\nसुकारं जघनं प्रोक्तं तत्रस्थश्च धनुर्धरः।\nपौषेति गदितो मासो नवमं परिकीर्तितम्।। ६१.६२\nदेकारश्चोरुयुगलं मकरोऽप्यत्र संस्थितः।\nमाघो निगदितो मासः पत्रकं दशमं स्मृतम्।। ६१.६३\nवाकारो जनुयुग्मं च कुम्भस्तत्रादिसंस्थितः।\nपत्रकं फाल्गुनं प्रोक्तं तदेकादशमुत्तमम्।। ६१.६४\nपादौ यकारो मीनोऽपि स चैत्रे वसते मुने।\nइदं द्वादशमं प्रोक्तं पत्रं वै केशवस्य हि।। ६१.६५\nद्वादशारं तथा चक्रं षष्णाभि द्वियुतं तथा।\nत्रिव्यूहमेकमूर्तिश्च तथोक्तः परमेश्वरः।। ६१.६६\nएतत् तवोक्तं देवस्य रूपं द्वादशपत्रकम्।\nयस्मिन् ज्ञाते मुनिश्रेष्ठ न भूयो मरणं भवेत्।। ६१.६७\nद्वितीयमुक्तं सत्त्वाढ्यं चतुर्वर्णं चतुर्मुखम्।\nचतुर्बाहुमुदाराङ्गं श्रीवत्सधरमव्ययम्।। ६१.६८\nतृतीयस्तमसो नाम शेषमूर्तिः सहस्रपात्।\nसहस्रवदनः श्रीमान् प्रजाप्रलयकारकः।। ६१.६९\nचतुर्थो राजसो नाम रक्तवर्णश्चतुर्मुखः।\nद्विभुजो धारयन् मालं सृष्टिकृच्चादिपूरुषः।। ६१.७०\nअव्यक्तात् संभवन्त्येते त्रयो व्यक्ता महामुने।\nअतो मरीचिप्रमुखास्तथान्येऽपि सहस्रशः।। ६१.७१\nएतत् तवोक्तं मुनिवर्य रूपं विभोः पुराणं मतिपुष्टिवर्धनम्।\nचतुर्भुजं तं स मुरुर्दुरात्मा कृतान्तवाक्यात् पुनराससाद।। ६१.७२\nतमागतं प्राह मुने मधुघ्नः प्राप्तोऽसि केनासुर कारणेन।\nस प्राह योद्धुं सह वै त्वयाऽद्य तं प्राह भूयः सुरशत्रुहन्ता।। ६१.७३\nयदीह मां योद्धुमुपागतोऽसि तत् कम्पते ते हृदयं किमर्थम्।\nज्वरातुरस्येव मुहुर्मुहुर्वै तन्नास्मि योत्स्ये सह कातरेण ।। ६१.७४\nइत्येवमुक्तो मधुसूदनेन मुरुस्तदा स्वे हृदये स्वहस्तम्।\nकथं क्व कस्येति मुहुस्तथोक्त्वा निपातयामास विपन्नबुद्धिः।। ६१.७५\nहरिश्च चक्रं मृदुलाघवेन मुमोच तद्धृत्कमलस्य शत्रोः।\nचिच्छेद देवास्तु गतव्यथाभवन् देवं प्रशंसन्ति च पद्मनाभम्।। ६१.७६\nएतत् तवोक्तं मुरदैत्यनाशनं कृतं हि युक्त्या शितचक्रपाणिना।\nअतः प्रसिद्धिं समुपाजगाम मुरारिरित्येव विभुर्नृसिंहः।। ६१.७७\nइति श्रीवामनपुराणे पञ्चत्रिंशोऽध्यायः ।।"
  }
]
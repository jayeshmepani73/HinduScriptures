[
  {
    "text": "नारद उवाच\nपुलस्त्य कथ्यतां तावद् देव्या भूयः समुद्भवः।\nमहत्कौतूहलं मेऽद्य विस्तराद् ब्रह्मवित्तम।। २१.१"
  },
  {
    "text": "पुलस्त्य उवाच\nश्रूयतां कथयिष्यामि भूयोऽस्याः संभवं मुने।\nशुम्भासुरवधार्थाय लोकानां हितकाम्यया।। २१.२"
  },
  {
    "text": "या सा हिमवतः पुत्री भवेनोढा तपोधना।\nउमा नाम्ना च तस्याः सा कोशाञ्जाता तु कौशिकी।। २१.३"
  },
  {
    "text": "संभीय विन्ध्यं गत्वा च भूयो भूतगणैर्वृता।\nशुम्भं चैव निशुम्भं च वधिष्यति वरायुधैः।। २१.४"
  },
  {
    "text": "नारद उवाच\nब्रह्मंस्त्वया समाख्याता मृता दक्षात्मजा सती।\nसा जाता हिमवत्पुत्रीत्येवं मे वक्तुमर्हसि।। २१.५"
  },
  {
    "text": "यथा च पार्वतीकोशात् समुद्भूता हि कौशिकी।\nयथा हतवती शुम्भं निशुम्भं च महासुरम्।। २१.६"
  },
  {
    "text": "कस्य चेमौ सुतौ वीरौ ख्यातौ शुम्भनिशुम्भकौ।\nएतद् विस्तरतः सर्वं यथावद् वक्तुमर्हसि।। २१.७"
  },
  {
    "text": "पुलस्त्य उवाच\nएतत्ते कथयिष्यामि पार्वत्याः संभवं मुने।\nश्रृणुष्वावहितो भूत्वा स्कन्दोत्पत्तिं च शाश्वतीम्।। २१.८"
  },
  {
    "text": "भगवंस्तत्प्रसादेन देव्याश्चरितमुत्तमम् ।\nश्रुतं विस्तारतो ब्रूहि पार्वत्याः समभवं मुने ॥ २१.९"
  },
  {
    "text": "रुद्रः सत्यां प्रणष्टायां ब्रह्मचारिव्रते स्तितः।\nनिराश्रयत्वमापन्नस्तपस्तप्तुं व्यवस्थितः।। २१.११"
  },
  {
    "text": "स चासीद् देवसेनानीर्दैत्यदर्पविनाशनः।। २१.११"
  },
  {
    "text": "ततो निराकृता देवाः सेनानाथेन शंभुना।\nदानवेन्द्रेण विक्रम्य महिषेण पराजिताः।। २१.१२"
  },
  {
    "text": "ततो जग्मुः सुरेशानं द्रष्टुं चक्रगदाधरम्।\nश्वेतद्वीपे महाहंसं प्रपन्नाः शरणं हरिम्।। २१.१३"
  },
  {
    "text": "तानागतान् सुरान् दृष्ट्वा ततः शक्रपुरोगमान्।\nविहस्य मेघगम्भीरं प्रोवाच पुरुषोत्तमः।। २१.१४"
  },
  {
    "text": "किं जितास्त्वसुरेन्द्रेण महिषेण दुरात्मना।\nयेन सर्वे समेत्यैवं मम पार्श्वमुपागताः।। २१.१५"
  },
  {
    "text": "तद् युष्माकं हितार्थाय यद् वदामि सुरोत्तमाः।\nतत्कुरुध्वं जयो येन समाश्रित्य भवेद्धि वः।। २१.१६"
  },
  {
    "text": "य एते पितरो दिव्यास्त्वग्निष्वात्तेति विश्रुताः।\nअमीषां मानसी कन्या मेना नाम्नाऽस्ति देवताः।। २१.१७"
  },
  {
    "text": "तामाराध्य महातिथ्यां श्रद्धया परयाऽमराः।\nप्रार्थयध्वं सतीं मेनां प्रालेयाद्रेरिहार्थतः।। २१.१८"
  },
  {
    "text": "तस्यां सा रूपसंयुक्ता भविष्यति तपस्विनी।\nदक्षकोपाद् यया मुक्तं मलवज्जीवितं प्रियम्।। २१.१९"
  },
  {
    "text": "सा शंकरात् स्वतेजोंऽशं जनयिष्यति यं सुतम्।\nस हनिष्यति दैत्येन्द्रं महिषं सपदानुगम्।। २१.२०"
  },
  {
    "text": "तस्माद् गच्छत पुण्यं तत् कुरुक्षेत्रं महाफलम्।\nतत्र पृथूदके तीर्थे पूज्यन्तां पितरोऽव्ययाः।। २१.२१"
  },
  {
    "text": "महातिथ्यां महापुण्ये यदि शत्रुपराभवम्।\nजिहासतात्मनः सर्वे इत्थं वै क्रियतामिति।। २१.२२"
  },
  {
    "text": "पुलस्त्य उवाच\nइत्युक्त्वा वासुदेवेन देवाः शक्रपुरोगमाः।\nकृताञ्जलिपुटा भूत्वा पप्रच्छुः परमेश्वरम्।। २१.२३"
  },
  {
    "text": "देवा ऊचुः\nकोऽयं कुरुक्षेत्र इति यत्र पुण्यं पृथूदकम्।\nउद्भवं तस्य तीर्थस्य भगवान् प्रब्रवीतु नः।। २१.२४"
  },
  {
    "text": "केयं प्रोक्ता महापुण्या तिथीनामुत्तमा तिथिः।\nयस्यां हि पितरो दिव्याः पूज्याऽस्माभिः प्रयत्नतः।। २१.२५"
  },
  {
    "text": "ततः सुराणां वचनान्मुरारिः कैटभार्दनः।\nकुरुक्षेत्रोद्भवं पुण्यं प्रोक्तवांस्तां तिथीमपि।। २१.२६"
  },
  {
    "text": "श्रीभगवानुवाच\nसोमवंशोद्भवो राजा ऋक्षो नाम महाबलः।\nकृतस्यादौ समभवदृक्षात् संवरणोऽभवत्।। २१.२७"
  },
  {
    "text": "स च पित्रा निजे राज्ये बाल एवाभिषेचितः।\nबाल्येऽपि धर्मनिरतो मद्भक्तश्च सदाऽभवत्।। २१.२८"
  },
  {
    "text": "पुरोहितस्तु तस्यासीद् वसिष्ठो वरुणात्मजः।\nस चास्याध्यापयामास साङ्गान् वेदानुदारधीः।। २१.२९"
  },
  {
    "text": "ततो जगाम चारण्यं त्वनध्याये नृपात्मजः।\nसर्वकर्मसु निक्षिप्य वसिष्ठं तपसां निधिम्।। २१.३०"
  },
  {
    "text": "ततो मृगयाव्याक्षेपाद् एकाकी विजनं वनम्।\nवैभ्राजं स जगामाथ अथोन्मादनमभ्ययात्।। २१.३१"
  },
  {
    "text": "ततस्तु कौतुकाविष्टः सर्वर्तुकुसुमे वने।\nअवितृप्तः सुगन्धस्य समन्ताद् व्यचरद् वनम्।। २१.३२"
  },
  {
    "text": "स वनान्तं च ददृशे फुल्लकोकनदावृतम्।\nकह्लारपद्मकुमुदैः कमलेन्दीवरैरपि।। २१.३३"
  },
  {
    "text": "तत्र क्रीडन्ति सततमप्सरोऽमरकन्यकाः।\nतासां मध्ये ददर्शाथ कन्यां संवरणोऽधिकाम्।। २१.३४"
  },
  {
    "text": "दर्शनादेव स नृपः काममार्गणपीडितः।\nजातः सा च तमीक्ष्यैव कामबाणातुराऽभवत्।। २१.३५"
  },
  {
    "text": "उभौ तौ पीडितौ मोहं जग्मतुः काममार्गणैः।\nराजा चलासनो भूम्यां निपपात तुरङ्गमात्।। २१.३६"
  },
  {
    "text": "तमभ्येत्य महात्मानो गन्धर्वाः कामरूपिणः।\nसिषिचुर्वारिणाऽभ्येत्य लब्धसंज्ञोऽभवत् क्षणात्।। २१.३७"
  },
  {
    "text": "सा चाप्सरोभिरुत्पात्य नीता पितृकुलं निजम्।\nताभिराश्वासिता चापि मधुरैर्वचनाम्बुभिः।। २१.३८"
  },
  {
    "text": "स चाप्यरुह्य तुरगं प्रतिष्ठानं पुरोत्तमम्।\nगतस्तु मेरुशिखरं कामचारी यथाऽमरः।। २१.३९"
  },
  {
    "text": "यदाप्रभृति सा दृष्टा आर्क्षिणा तपती गिरौ।\nतदाप्रभृति नाश्नाति दिवा स्वपिति नो निशि।। २१.४०"
  },
  {
    "text": "ततः सर्वविदव्यग्रो विदित्वा वरुणात्मजः।\nतपतीतापितं वीरं पार्थिवं तपसां निधिः।। २१.४१"
  },
  {
    "text": "समुत्पत्य महायोगी गगनं रविमण्डलम्।\nविवेश देवं तिग्मांशु ददर्श स्यन्दने स्थितम्।। २१.४२"
  },
  {
    "text": "तं दृष्ट्वा भास्करं देवं प्रणमद् द्विजसत्तमः।\nप्रतिप्रणमितश्चासौ भास्करेणाविशद् रथे।। २१.४३"
  },
  {
    "text": "ज्वलज्जटाकलापोऽसौ दिवाकरसमीपगः।\nशोभते वारुणिः श्रीमान् द्वितीय इव भास्करः।। २१.४४"
  },
  {
    "text": "ततः संपूजितोऽर्घाद्यैर्भास्करेण तपोधनः।\nपृष्टश्चागमने हेतुं प्रत्युवाच दिवाकरम्।। २१.४५"
  },
  {
    "text": "समायातोऽस्मि देवेश याचितुं त्वां महाद्युते।\nसुतां संवरणस्यार्थे तस्य त्वं दातुमर्हसि।। २१.४६"
  },
  {
    "text": "ततो वसिष्ठाय दिवाकरेण निवेदिता सा तपती तनूजा।\nगृहागताय द्विजपुंगवाय राज्ञोऽर्थतः संवरणस्य देवाः।। २१.४७"
  },
  {
    "text": "सावित्रिमादाय ततो वसिष्ठः स्वमाश्रमं पुण्यमुपाजगाम।\nसा चापि संस्मृत्य नृपात्मजं तं कृताञ्जलिर्वारुणिमाह देवी।। २१.४८"
  },
  {
    "text": "तपत्युवाच\nब्रह्मन् मया खेदमुपेत्य यो हि सहाप्सरोभिः परिचारिकाभिः।\nदृष्टो ह्यरण्येऽमरगर्भतुल्यो नृपात्मजो लक्षणतोऽभिजाने।। २१.४९"
  },
  {
    "text": "पादौ शुभौ चक्रगदासिचिह्नौ जङ्घे तथोरू करिहस्ततुल्यौ।\nकटिस्तथा सिंहकटिर्यथैव क्षामं च मध्यं त्रिबलीनिबद्धम्।। २१.५०"
  },
  {
    "text": "ग्रीवाऽस्य शङ्खाकृतिमादधाति भुजौ च पीनौ कठिनौ सुदीर्घौ। \nहस्तौ तथा पद्मदलोद्भवाङ्कौ छत्राकृतिस्तस्य शिरो विभाति।। २१.५१"
  },
  {
    "text": "नीलाश्च केशाः कुटिलाश्च तस्य कर्णौ समांसौ सुसमा च नासा।\nदीर्घाश्च तस्याङ्गुलयः सुपर्वाः पद्भ्यां कराभ्यां दशनाश्च शुभ्राः।। २१.५२"
  },
  {
    "text": "समुन्नतः षड्भिरुदारवीर्यस्त्रिभिर्गभीरस्त्रिपु च प्रलम्बः।\nरक्तस्तथा पञ्चसु राजपुत्रः कृष्णश्चतुर्भिस्त्रिभिरानतोऽपि।। २१.५३"
  },
  {
    "text": "द्वाभ्यां च शुक्लः सुरभिश्चतुर्भिः दृश्यन्ति पद्मानि दशैव चास्य।\nवृतः स भर्ता भगवान् हि पूर्वं तं राजपुत्रं भुवि संविचिन्त्य।। २१.५४"
  },
  {
    "text": "ददस्व मां नाथ तपस्विनेऽस्मै गुणोपपन्नाय समीहिताय।\nनेहान्यकामां प्रवदन्ति सन्तो दातुं तथाऽन्यस्य विभो क्षमस्व।। २१.५५"
  },
  {
    "text": "देवदेव उवाच\nइत्येवमुक्तः सवितुश्च पुत्र्या ऋषिस्तदा ध्यानपरो बभूव।\nज्ञात्वा च तत्रार्कसुतां सकामां मुदा युतो वाक्यमिदं जगाद।। २१.५६"
  },
  {
    "text": "स एव पुत्रि नृपतेस्तनूजो दृष्टः पुरा कामयसे यमद्य।\nस एव चायाति ममाश्रमं वै ऋक्षात्मजः संवरणो हि नाम्ना।। २१.५७"
  },
  {
    "text": "अथाजगाम स नृपस्य पुत्रस्तमाश्रमं ब्राह्मणपुंगवस्य।\nदृष्ट्वा वसिष्ठं प्रणिपत्य मूर्ध्ना स्थितस्त्वपश्यत् तपतीं नरेन्द्रः। २१.५८"
  },
  {
    "text": "दृष्ट्वा च तां पद्मविशालनेत्रां तां पूर्वदृष्टामिति चिन्तयित्वा।\nपप्रच्छ केयं ललना द्विजेन्द्र स वारुणिः प्राह नराधिपेन्द्रम्।। २१.५९"
  },
  {
    "text": "इयं विवस्वद्‌दुहिता नरेन्द्र नाम्ना प्रसिद्धा तपती पृथिव्याम्।\nमया तवार्थाय दिवाकरोऽर्थितः प्रादान्मया त्वाश्रममानिनिन्ये।। २१.६०"
  },
  {
    "text": "तस्मात् समुत्तिष्ट नरेन्द्र देव्याः पाणिं तपत्या विधिवद् गृहाण।\nइत्येवमुक्तो नृपतिः प्रहृष्टो जग्राह पाणिं विधिवत् तपत्याः।। २१.६१"
  },
  {
    "text": "सा तं पतिं प्राप्य मनोऽभिरामं सूर्यात्मजा शक्रसमप्रभावम्।\nरराम तन्वी भवनोत्तमेषु यता महैन्द्रं दिवि दैत्यकन्या।। २१.६२"
  }
]
[
  {
    "text": "दण्ड उवाच।।\nचित्राङ्गदायास्त्वरजे तत्र सत्या यथासुखम्।\nस्मरन्त्याः सुरथं वीरं महान् कालः समभ्यगात्।। ६४.१"
  },
  {
    "text": "विश्वकर्माऽपि मुनिना शप्तो वानरतां गतः।\nन्यपतन्मेरुशिखराद् भूपृष्ठं विधिचोदितः।। ६४.२"
  },
  {
    "text": "वनं घोरं सुगुल्माढ्यं नदीं शालूकिनीमनु।\nशाल्वेयं पर्वतश्रेष्ठं समावसति सुन्दरि।। ६४.३"
  },
  {
    "text": "तत्रासतोऽस्य सुचिरं फलमूलान्यथाश्नतः।\nकालोऽत्यगाद् वरारोहे बहुवर्षगणो वने।। ६४.४"
  },
  {
    "text": "एकदा दैत्यशार्दूलः कन्दराख्यः सुतां प्रियाम्।\nप्रतिगृह्य समभ्यागात् ख्यातां देववतीमिति।। ६४.५"
  },
  {
    "text": "तां च तद् वनमायान्तीं समं पित्रा वराननाम्।\nददर्श वानरश्रेष्ठः प्रजग्राह बलात् करे।। ६४.६"
  },
  {
    "text": "ततो गृहीतां कपिना स दैत्यः स्वसुतां शुभे।\nकन्दरो वीक्ष्य संक्रुद्धः खड्गमुद्यम्य चाद्रवत्।। ६४.७"
  },
  {
    "text": "तमापतन्तं दैत्येन्द्रं दृष्ट्वा शाखामृगो बली।\nतथैव सह चार्वङ्ग्या हिमाचलमुपागतः।। ६४.८"
  },
  {
    "text": "ददर्श च महादेवं श्रीकण्ठं यमुनातटे।\nतस्याविदूरे गहनमाश्रमं ऋषिवर्जितम्।। ६४.९"
  },
  {
    "text": "तस्मिन् महाश्रमे पुण्ये स्थाप्य देववतीं कपिः।\nन्यमज्जत स कालिन्द्यां पश्यतो दानवस्य हि।। ६४.१०"
  },
  {
    "text": "सोऽजानत् तां मृतां पुत्रीं समं शाखामृगेण हि।\nजगाम च महातेजाः पातालं निलयं निजम्।। ६४.११"
  },
  {
    "text": "स चापि वानरो देव्या कालिन्द्या वेगतो हृतः।\nनीतः शिवेति विख्याते देशं शुभजनावृतम्।। ६४.१२"
  },
  {
    "text": "ततस्तीर्त्वाऽथ वेगेन स कपिः पर्वतं प्रति।\nगन्तुकामो महातेजा यत्र न्यस्ता सुलोचना।। ६४.१३"
  },
  {
    "text": "अथापश्यत् समायान्तमञ्जनं गुह्यकोत्तमम्।\nनन्दयन्त्या समं पुत्र्या गत्वा जिगमिषुः कपिः।। ६४.१४"
  },
  {
    "text": "तां दृष्ट्वाऽमन्यत श्रीमान् सेयं देववती ध्रुवम्।\nतन्मे वृथा श्रमो जातो जलमज्जनसंभवः।। ६४.१५"
  },
  {
    "text": "इति संचिन्तयन्नेव समाद्रवत सुन्दरीम्।\nसा तद् भयाच्च न्यपतन्नदीं चैव हिरण्वतीम्।। ६४.१६"
  },
  {
    "text": "गुह्यको वीक्ष्य तनयां पतितामापगाजले।\nदुःखशोकसमाक्रान्तो जगामाञ्जनपर्वतम्।। ६४.१७"
  },
  {
    "text": "तत्रासौ तप आस्थाय मौनव्रतधरः शुचिः।\nसमास्ते वै महातेजाः संवत्सरगणान् बहून्।। ६४.१८"
  },
  {
    "text": "नन्दयन्त्यपि वेगेन हिरण्वत्याऽपवाहिता।\nनीता देशं महापुण्यं कोशलं साधुभिर्युतम्।। ६४.१९"
  },
  {
    "text": "गच्छन्ती सा च रुदती ददृशे वटपादपम्।\nप्ररोहप्रावृततनुं जटाधरमिवेश्वरम्।। ६४.२०"
  },
  {
    "text": "तं दृष्ट्वा विपुलच्छायं विशश्राम वरानना।\nउपविष्टा शिलापट्टे ततो वाचं प्रशुश्रवे।। ६४.२१"
  },
  {
    "text": "न सोऽस्ति पुरुषः कश्चिद् यस्तं ब्रूयात् तपोधनम्।\nयथा स तनयस्तुभ्यमुद्बद्धो वटपादपे।। ६४.२२"
  },
  {
    "text": "सा श्रुत्वा तां तदा वाणीं विस्पष्टाक्षरसंयुताम्।\nतिर्यगूर्ध्वमधश्चैव समन्तादवलोकयत्।। ६४.२३"
  },
  {
    "text": "ददृशे वृक्षशिखरे शिशुं पञ्चाब्दिकं स्थितम्।\nपिङ्गलाभिर्जटाभिस्तु उद्बद्धं यत्नतः शुभे।। ६४.२४"
  },
  {
    "text": "तं विब्रुवन्तं दृष्ट्वैव नन्दयन्ती सुदुःखिता।\nप्राह केनासि बद्धस्त्वं नन्दयन्ती सुदुःखिता।\nप्राह केनासि बद्धस्त्वं पापिना वद बालक।। ६४.२५"
  },
  {
    "text": "स तामाह महाभागे बद्धोऽस्मि कपिना वटे।\nजटास्वेवं सुदुष्टेन जीवामि तपसो बलात्।। ६४.२६"
  },
  {
    "text": "पुरोन्मत्तपुरेत्येव तत्र देवो महेश्वरः।\nतत्रास्ति तपसो राशिः पिता मम ऋतध्वजः।। ६४.२७"
  },
  {
    "text": "तस्यास्मि जपमानस्य महायोगं महात्मनः।\nजातोऽलिवृन्दसंयुक्तः सर्वशास्त्रविशारदः।। ६४.२८"
  },
  {
    "text": "ततो मामब्रवीत् तातो नाम कृत्वा शुभानने।\nजाबालीति परिख्याय तच्छृणुष्व शुभानने।। ६४.२९"
  },
  {
    "text": "पञ्चवर्षसहस्राणि बाल एव भविष्यसि।\nदशवर्षसहस्राणि कुमारत्वे चरिष्यसि।। ६४.३०"
  },
  {
    "text": "विंशतिं यौवनस्थायी वीर्येण द्विगुणं ततः।\nपञ्चवर्षशतान् बालो भोक्ष्यसे बन्धनं दृढम्।। ६४.३१"
  },
  {
    "text": "दशवर्षशतान्येव कौमारे कायपीडनम्।\nयौवने पारमान् भोगान् द्विसहस्रसमास्तथा।। ६४.३२"
  },
  {
    "text": "चत्वारिंशच्छतान्येव वार्धके क्लेशमुत्तमम्।\nलप्स्यसे भूमिशय्याढ्‌यं कदन्नाशनभोजनम्।। ६४.३३"
  },
  {
    "text": "इत्येवमुक्तः पित्राऽहं बालः पञ्चाब्ददेशिकः।\nविचरामि महीपृष्ठं गच्छन् स्नातुं हिरण्वतीम्।। ६४.३४"
  },
  {
    "text": "ततोऽपश्यं कपिवरं सोऽवदन्मां क्व यास्यसि।\nइमां देववतीं गृह्यं मूढ न्यस्तां महाश्रमे।। ६४.३५"
  },
  {
    "text": "ततोऽसौ मां समादाय विस्फुरन्तं प्रयत्नतः।\nवटाग्रेऽस्मिन्नुद्बबन्ध जटाभिरपि सुन्दरि।। ६४.३६"
  },
  {
    "text": "तथा च रक्षा कपिना कृता भीरु निरन्तरैः।\nलतापाशैर्महायन्त्रमधस्ताद् दुष्टबुद्धिना।। ६४.३७"
  },
  {
    "text": "अभेद्योऽयमनाक्रम्य उपरिष्टात् तथाप्यधः।\nदिशां मुकेषु सर्वेषु कृतं यन्त्रं लतामयम्।। ६४.६४"
  },
  {
    "text": "संयम्य मां कपिवरः प्रयातोऽमरपर्वतम्।\nयथेच्छया मया दृष्टमेतत् ते गदितं शुभे।। ६४.३९"
  },
  {
    "text": "भवती का महारण्ये ललना परिवर्जिता।\nसमायाता सुचार्वङ्गी केन सार्थेन मां वद।। ६४.४०"
  },
  {
    "text": "साऽब्रवीदञ्जनो नाम गुह्यकेन्द्रः पिता मम।\nनन्दयन्तीति मे नाम प्रम्लोचागर्भसंभवा।। ६४.४१"
  },
  {
    "text": "तत्र मे जातके प्रोक्तमृषिणा मुद्गलेन हि।\nइयं नरेन्द्रमहिषी भविष्यति न संशयः।। ६४.४२"
  },
  {
    "text": "तद्वाक्यसमकालं च व्यनदद् देवदुन्दुभिः।\nशिवा चाशिवनिर्घोषा ततो भूयोऽब्रवीन्मुनिः।। ६४.४३"
  },
  {
    "text": "न संदेहो नरपतेर्महाराज्ञी भविष्यति।\nमहान्तं संशयं घोरं कन्याभावे गमिष्यसि।\nततो जगाम स ऋषिरेवमुक्त्वा वचोऽद्भुतम्।। ६४.४४"
  },
  {
    "text": "पिता मामपि चादाय समागन्तुमथैच्छत।\nतीर्थं ततो हिरण्वत्यास्तीरात् कपिरथोत्पतत्।। ६४.४५"
  },
  {
    "text": "तद् भयाच्च मया ह्यात्मा क्षिप्तः सागरगाजले।\nतयाऽस्मि देशमानीता इमं मानुषवर्जितम्।। ६४.४६"
  },
  {
    "text": "श्रुत्वा जाबालिरथ तद् वचनं वै तयोदितम्।\nप्राह सुन्दरि गच्छस्व श्रीकण्ठं यमुनातटे।। ६४.४७"
  },
  {
    "text": "तत्रागच्छति मध्याह्ने मत्पिता शर्वमर्चितुम्।\nतस्मै निवेदयात्मानं तत्र श्रेयोऽधिलप्स्यसे।। ६४.४८"
  },
  {
    "text": "ततस्तु त्वरिता काले नन्दयन्ती तपोनिधिम्।\nपरित्राणार्थमगमद्धिमाद्रेर्यमुनां नदीम्।। ६४.४९"
  },
  {
    "text": "सा त्वदीर्घेण कालेन कन्दमूलफलाशना।\nसंप्राप्ता शंकरस्थानं यत्रागच्छति तापसः।। ६४.५०"
  },
  {
    "text": "ततः सा देवदेवेशं श्रीकण्ठं लोकवन्दितम्।\nप्रतिवन्द्य ततोऽपश्यदक्षरांस्तान्महामुने।। ६४.५१"
  },
  {
    "text": "तेषामर्थं हि विज्ञाय सा तदा चारुहासिनी।\nतज्जाबाल्युदितं श्लोकमलिखच्चान्यमात्मनः।। ६४.५२"
  },
  {
    "text": "मुद्गलेनास्मि गदिता राजपत्नी भविष्यति।\nसा चावस्थामिमां प्राप्ता कश्चिन्मां त्रातुमीश्वरः।। ६४.५३"
  },
  {
    "text": "इत्युल्लिख्य शिलापट्टे गता स्नातुं यमस्वसाम्।\nददृशे चाश्रमवरं मत्तकोकिलनादितम्।। ६४.५४"
  },
  {
    "text": "ततोऽमन्यत सात्रर्षिर्नूनं तिष्ठति सत्तमः।\nइत्येवं चिन्तयन्ती सा संप्रविष्टा महाश्रमम्।। ६४.५५"
  },
  {
    "text": "ततो ददर्श देवाभां स्थितां देववतीं शुभाम्।\nसंशुष्कास्यां चलन्नेत्रां परिम्लानामिवाब्जिनीम्।। ६४.५६"
  },
  {
    "text": "सा चापतन्तीं ददृशे यक्षजां दैत्यनन्दिनी।\nकेयमित्येव संचिन्त्य समुत्थाय स्थिताभवत्।। ६४.५७"
  },
  {
    "text": "ततोऽन्योन्यं समालिङ्ग्य गाढं गाढं सुहृत्तया।\nपप्रच्छतुस्तथान्योऽयं कथयामासतुस्तदा।। ६४.५८"
  },
  {
    "text": "ते परिज्ञाततत्त्वार्थे अन्योन्यं ललनोत्तमे।\nसमासीने कथाभिस्ते नानारूपाभिरादरात्।। ६४.५९"
  },
  {
    "text": "एतस्मिन्नन्तरे प्राप्तः श्रीकण्ठं स्नातुमादरात्।\nस तत्त्वज्ञो मुनिश्रेष्ठो अक्षराण्यवलोकयन्।। ६४.६०"
  },
  {
    "text": "स दृष्ट्वा वाचयित्वा च तमर्थमधिगम्य च।\nमुहूर्तं ध्यानमास्थाय व्यजानाच्च तपोनिधिः।। ६४.६१"
  },
  {
    "text": "ततः संपूज्य देवेशं त्वरया स ऋतध्वजः।\nअयोध्यामगमत् क्षिप्रं द्रष्टुमिक्ष्वाकुमीश्वरम्।। ६४.६२"
  },
  {
    "text": "तं दृष्ट्वा नृपतिश्रेष्ठं तापसो वाक्यमब्रवीत्।\nश्रूयतां नरशार्दूल विज्ञप्तिर्मम पार्थिव।। ६४.६३"
  },
  {
    "text": "मम पुत्रो गुणैर्युक्तः सर्वशास्त्रविशारदः।\nउद्बद्धः कपिना राजन् विषयान्ते तवैव हि।। ६४.६४"
  },
  {
    "text": "तं हि मोचयितुं नान्यः शक्तस्त्वत्तनयादृते।\nशकुनिर्नाम राजेन्द्र स ह्यस्त्रविधिपारगः।। ६४.६५"
  },
  {
    "text": "तन्मुनेर्वाक्यमाकर्ण्य पिता मम कृशोदरि।\nआदिदेश प्रियं पुत्रं शकुनिं तापसान्वये।। ६४.६६"
  },
  {
    "text": "ततः स प्रहितः पित्रा भ्राता मम महाभुजः।\nसंप्राप्तो बन्धनोद्देशं समं हि परमर्षिणा।। ६४.६७"
  },
  {
    "text": "दृष्ट्वा न्यग्रोधमत्युच्चं प्ररोहास्तृतदिङ्मुखम्।\nददर्श वृक्षशिखरे उद्बद्धमृषिपुत्रकम्।। ६४.६८"
  },
  {
    "text": "ताश्च सर्वाल्लतापाशान् दृष्टवान् स समंततः।\nदृष्ट्वा स मुनिपुत्रं तं स्वजटासंयतं वटे।। ६४.६९"
  },
  {
    "text": "धनुरादाय बलवानधिज्यं स चकार ह।\nलाघवादृषिपुत्रं तं रक्षंश्चिच्छेदमार्गणैः।। ६४.७०"
  },
  {
    "text": "कपिना यत् कृतं सर्वं लतापाशं चतुर्दिशम्।\nपञ्चवर्षशते काले गते शक्तस्तदा शरैः।। ६४.७१"
  },
  {
    "text": "लताच्छन्नं ततस्तूर्णमारुरोह मुनिर्वटम्।\nप्राप्तं स्वपितरं दृष्ट्वा जाबालिः संयतोऽपि सन्।। ६४.७२"
  },
  {
    "text": "आदरात् पितरं मूर्ध्ना ववन्दत विधानतः।\nसंपरिष्वज्य स मुनिर्मूर्ध्न्याघ्राय सुतं ततः।। ६४.७३"
  },
  {
    "text": "उन्मोचयितुमारब्धो न शशाक सुसंयतम्।\nततस्तूर्णं धनुर्न्यस्य बाणांश्च शकुनिर्बली।। ६४.७४"
  },
  {
    "text": "आरुरोह वटं तूर्णं जटा मोचयितुं तदा।\nन च शक्नोति संच्छन्नं दृढं कपिवरेण हि।। ६४.७५"
  },
  {
    "text": "यदा न शकिता स्तेन संप्रमोचयितुं जटाः।\nतदाऽवतीर्णः शकुनिः सहितः परमर्षिणा।। ६४.७६"
  },
  {
    "text": "जग्राह च धनुर्बाणांश्चकार शरमण्डपम्।\nलाघवादर्द्धचन्द्रैस्तां शाखां चिच्छेद स त्रिधा।। ६४.७७"
  },
  {
    "text": "शाखया कृत्तया चासौ भारवाही तपोधनः।\nशरसोपानमार्गेण अवतीर्णोऽथ पादपात्।। ६४.७८"
  },
  {
    "text": "तस्मिंस्तदा स्वे तनये ऋतध्वजस्त्राते नरेन्द्रस्य सुतेन धन्विना।\nजाबालिना भारवहेन संयुतः समाजगामाथ नदीं स सूर्यजाम्।। ६४.७९"
  },
  {
    "text": "इति श्रीवामनपुराणे अष्टात्रिंशोऽध्यायः ।।"
  }
]
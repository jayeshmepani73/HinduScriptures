[
  {
    "text": "सनत्कुमार उवाच।\nअथोवाच महादेवो देवान् ब्रह्मपुरोगमान् ।\nऋषीणां चैव प्रत्यक्षं तीर्थमाहात्म्यमुत्तमम् १ ।\nएतत् सांनिहितं प्रोक्तं सरः पुण्यतमं महत् ।\nमयोपसेवितं यस्मात् तस्मान्मुक्तिप्रदायकम् २ ।\nइह ये पुरुषाः केचिद् ब्राह्मणाः क्षत्रिया विशः ।\nलिङ्गस्य दर्शनादेव पश्यन्ति परमं पदम् ३ ।\nअहन्यहनि तीर्थानि आसमुद्र सरांसि च ।\nस्थाणुतीर्थं समेष्यन्ति मध्यं प्राप्ते दिवाकरे ४ ।\nस्तोत्रेणानेन च नरो यो मां स्तोष्यति भक्तितः ।\nतस्याहं सुलभो नित्यं भविष्यामि न संशयः ५ ।\nइत्युक्त्वा भगवान् रुद्रो ह्यन्तर्धानं गतः प्रभुः ।\nदेवाश्च ऋषयः सर्वे स्वानि स्थानानि भेजिरे ६ ।\nततो निरन्तरं स्वर्गं मानुषैर्मिश्रितं कृतम् ।\nस्थाणुलिङ्गस्य माहात्म्यं दर्शनात्स्वर्गमाप्नुयात् ७ ।\nततो देवाः सर्व एव ब्रह्माणं शरणं ययुः ।\nतानुवाच तदा ब्रह्मा किमर्थमिह चागताः ८ ।\nततो देवाः सर्व एव इदं वचनमब्रुवन् ।\nमानुषेभ्यो भयं तीव्रं रक्षास्माकं पितामह ९ ।\nतानुवाच तदा ब्रह्मा सुरांस्त्रिदशनायकः ।\nपांशुना पूर्यतां शीघ्रं सरः शक्रे हितं कुरु १० ।\nततो ववर्ष भगवान् पांशुना पाकशासनः ।\nसप्ताहं पूरयामास सरो देवैस्तदा वृतः ११ ।\nतं दृष्ट्वा पांशुवर्षं च देवदेवो महेश्वरः ।\nकरेण धारयामास लिङ्गं तीर्थवटं तदा १२ ।\nतस्मात् पुण्यतमं तीर्थमाद्यं यत्रोदकं स्थितम् ।\nतस्मिन् स्नातः सर्वतीर्थैः स्नातो भवति मानवः १३ ।\nयस्तत्र कुरुते श्राद्धं वटलिङ्गस्य चान्तरे ।\nतस्य प्रीताश्च पितरो दास्यन्ति भुवि दुर्लभम् १४ ।\nपूरितं त ततो दृष्ट्वा ऋषयः सर्व एव ते ।\nपांशुना सर्वगात्राणि स्पृशन्ति श्रद्धया युताः १५ ।\nतेऽपि निर्धूतपापास्ते पांशुना मुनयो गताः ।\nपूज्यमानाः सुरगणैः प्रयाता ब्रह्मणः पदम् १६ ।\nये तु सिद्धा महात्मानस्ते लिङ्गं पूजयन्ति च ।\nव्रजन्ति परमां सिद्धिं पुनरावृत्तिदुर्लभाम् १७ ।\nएवं ज्ञात्वा तदा ब्रह्मा लिङ्गं शैलमयं तदा ।\nआद्यलिङ्गं तदा स्थाप्य तस्योपरि दधार तत् १८ ।\nततः कालेन महता तेजसा तस्य रञ्जितम् ।\nतस्यापि स्पर्शनात् सिद्धः परं पदमवाप्नुयात् १९ ।\nततो देवैः पुनर्ब्रह्मा विज्ञप्तो द्विजसत्तम ।\nएते यान्ति परां सिद्धिं लिङ्गस्य दर्शनान्नराः २० ।\nतच्छ्रुत्वा भगवान् ब्रह्मा देवानां हितकाम्यया ।\nउपर्युपरि लिङ्गानि सप्त तत्र चकार ह २१ ।\nततो ये मुक्तिकामाश्च सिद्धाः शमपरायणाः ।\nसेव्य पांशुं प्रयत्नेन प्रयाताः परमं पदम् २२ ।\nपांशवोऽपि कुरुक्षेत्रे वायुना समुदीरिताः ।\nमहादुष्कृतकर्माणं प्रयान्ति परमं पदम् २३ ।\nअज्ञानाज्ज्ञानतो वापि स्त्रियो वा पुरुषस्य वा ।\nनश्यते दुष्कृतं सर्वं स्थाणुतीर्थप्रभावतः २४ ।\nलिङ्गस्य दर्शनान्मुक्तिः स्पर्शनाच्च वटस्य च ।\nतत्संनिधौ जले स्नात्वा प्राप्नोत्यभिमतं फलम् २५ ।\nपितॄणां तर्पणं यस्तु जले तस्मिन् करिष्यति ।\nबिन्दो बिन्दौ तु तोयस्य अनन्तफलभाग्भवेत् २६ ।\nयस्तु कृष्णतिलैः सार्द्धं लिङ्गस्य पश्चिमे स्थितः ।\nतर्पयेच्छ्रद्धया युक्तः स प्रीणाति युगत्रयम् २७ ।\nयावन्मन्वन्तरं प्रोक्तं यावल्लिङ्गस्य संस्थितिः ।\nतावत्प्रीताश्च पितरः पिबन्ति जलमुत्तमम् २८ ।\nकृते युगे सान्निहत्यं त्रेतायां वायुसंज्ञितम् ।\nकलिद्वापरयोर्मध्ये कूपं रुद्र ह्रदं स्मृतम् २९ ।\nचैत्रस्य कृष्णपक्षे च चतुर्दश्यां नरोत्तमः ।\nस्नात्वा रुद्र ह्रदे तीर्थे परं पदमवाप्नुयात् ३० ।\nयस्तु वटे स्थितो रात्रिं ध्यायते परमेश्वरम् ।\nस्थाणोर्वटप्रसादेन मनसा चिन्तितं फलम् ३१ ।\nइति श्रीवामनपुराणे सरोमाहात्म्ये पञ्चचत्वारिंशत्तमोऽध्यायः।"
  }
]
[
  {
    "text": "ब्रह्मोवाच\nयदर्थमिह संप्राप्ता भवन्तः सर्व एव हि \nचिन्तयाम्यहमप्यग्रे तदर्थं च महाबला  १ \nभविष्यति च वः सर्वं काङ्क्षितं यत् सुरोत्तमाः \nबलेर्दानवमुख्यस्य योऽस्य जेता भविष्यति  २ \nन केवलं सुरादीनां गतिर्मम स विश्वकृत् \nत्रैलोक्यस्यापि नेता च देवानामपि स प्रभुः  ३ \nयः प्रभुः सर्वलोकानां विश्वेशश्च सनातनः \nपूर्वजोऽयं सदाप्याहुरादिदेवं सनातनम्  ४ \nतं देवापि महात्मानं न विदुः कोऽप्यसाविति \nदेवानस्मान् श्रुतिं विश्वं स वेत्ति पुरुषोत्तमः  ५ \nतस्यैव तु प्रसादेन प्रवक्ष्ये परमां गतिम् \nयत्र योगं समास्थाय तपश्चरति दुश्चरम्  ६ \nक्षीरोदस्योत्तरे कूले उदीच्यां दिशि विश्वकृत् \nअमृतं नाम परमं स्थानमाहुर्मनीषिणः  ७ \nभवन्तस्तत्र वै गत्वा तपसा शंसितव्रताः \nअमृतं स्थानमासाद्य तपश्चरत दुश्चरम्  ८ \nततः श्रोष्यथ संघुष्टां स्निग्धगम्भीरनिःस्वनाम् \nउष्णान्ते तोयदस्येव तोयपूर्णस्य निःस्वनम्  ९ \nरक्तां पुष्टाक्षरां रम्यामभयां सर्वदा शिवाम् \nवाणीं परमसंस्कारां वदतां ब्रह्मवादिनाम्  १० \nदिव्यां सत्यकरीं सत्यां सर्वकल्मषनाशिनीम् \nसर्वदेवाधिदेवस्य ततोऽसौ भावितात्मनः  ११ \nतस्य व्रतसमाप्त्यां तु योगव्रतविसर्जने \nअमोघं तस्य देवस्य विश्वतेजो महात्मनः  १२ \nकस्य किं वो वरं देवा ददामि वरदः स्थितः \nस्वागतं वः सुरश्रेष्ठा मत्समीपमुपागताः  १३ \nततोऽदितिः कश्यपश्च गृह्णीयातां वरं तदा \nप्रणम्य शिरसा पादौ तस्मै देवाय धीमते  १४ \nभगवानेव नः पुत्रो भवत्विति प्रसीद नः \nउक्तश्च परया वाचा तथास्त्विति स वक्ष्यति  १५ \nदेवा ब्रुवन्ति ते सर्वे कस्यपोऽदितिरेव च \nतथास्त्विति सुराः सर्वे प्रणम्य शिरसा प्रभुम् \nश्वेतद्वीपं समुद्दिश्य गताः सौम्यदिशं प्रति  १६ \nतेऽचिरेणैव संप्राप्ताः क्षीरोदं सरितां पतिम् \nयथोद्दिष्टं भगवता ब्रह्मणा सत्यवादिना  १७ \nते क्रान्ताः सागरान् सर्वान् पर्वतांश्च सकाननान् \nनदीश्च विविधा दिव्याः पृथिव्यां ते सुरोत्तमाः  १८ \nअपश्यन्त तमो घोरं सर्वसत्त्वविवर्जितम् \nअभास्करममर्यादं तमसा सर्वतो वृतम्  १९ \nअमृतं स्थानमासाद्य कश्यपेन महात्मना \nदीक्षिताः कामदं दिव्यं व्रतं वर्ष सहस्रकम्  २० \nप्रसादार्थं सुरेशाय तस्मै योगाय धीमते \nनारायणाय देवाय सहस्राक्षाय भूतये  २१ \nब्रह्मचर्येण मौनेन स्थाने वीरासनेन च \nक्रमेण च सुराः सर्वे तप उग्रं समास्थिताः  २२ \nकश्यपस्तत्र भगवान् प्रसादार्थं महात्मनः \nउदीरयत वेदोक्तं यमाहुः परमं स्तवम्  २३ \nइति श्रीवामनपुराणे सरोमाहात्म्ये पञ्चविंशतितमोऽध्यायः"
  }
]
[
  {
    "text": "नारद उवाच।।\nयान् जप्यान् भगवद् भक्त्या प्रह्लादो दानवोऽजपत्।\nगजेन्द्रमोक्षणादींस्तु चतुरस्तान् वदस्व मे।। ८५.१"
  },
  {
    "text": "पुलस्त्य उवाच।।\nश्रृणुष्व कथयिष्यामि जप्यानेतांस्तपोधन।\nदुःस्वप्ननाशो भवति यैरुक्तैः संश्रुतैः स्मृतैः।। ८५.२"
  },
  {
    "text": "गजेन्द्रमोक्षणं त्वादौ श्रृणुष्व तदनन्तरम्।\nसारस्वतं ततः पुण्यौ पापप्रशमनौ स्तवौ।। ८५.३"
  },
  {
    "text": "सर्वरत्नमयः श्रीमांस्त्रिकूटो नाम पर्वतः।\nसुतः पर्वतराजस्य सुमेरोर्भास्करद्युतेः।। ८५.४"
  },
  {
    "text": "क्षीरोदजलवीच्यग्रैर्धौतामलशिलातलः।\nउत्थितः सागरं भित्त्वा देवर्षिगणसेवितः।। ८५.५"
  },
  {
    "text": "अप्सरोभिः परिवृतः श्रीमान् प्रस्रवणाकुलः।\nगन्धर्वैः किन्नरैर्यक्षैः सिद्धचारणपन्नगैः।। ८५.६"
  },
  {
    "text": "विद्याधरैः सपत्नीकैः संयतैश्च तपस्विभिः।\nवृकद्वीपिगजेन्द्रश्च वृतगात्रो विराजते।। ८५.७"
  },
  {
    "text": "पुन्नागैः कर्णिकारैश्च बिल्वामलकपाटलैः।\nचूतनीपकदम्बैश्च चन्दनागुरुचम्पकैः।। ८५.८"
  },
  {
    "text": "शालैस्तालैस्तमालैश्च सरलार्जुनपर्पटैः।\nतथान्यैर्विविधैर्वृक्षैः सर्वतः समलंकृतः।। ८५.९"
  },
  {
    "text": "नानाधात्वङ्कितैः श्रृङ्गैः प्रस्रवद्भिः समन्ततः।\nशोभितो रुचिरप्रख्यैस्त्रिभिर्विस्तीर्णसानुभिः।। ८५.१०"
  },
  {
    "text": "मृगैः शाखामृगैः सिंहैर्मातङ्गैश्च सदामदैः।\nजीवंजीवकसंघुष्टैश्चकोरशिखिनादितैः।। ८५.११"
  },
  {
    "text": "तस्यैकं काञ्चनं श्रृङ्गं सेवते यं दिवाकरः।\nनानापुष्पसमाकीर्णं नानागन्धाधिवासितम्।। ८५.१२"
  },
  {
    "text": "द्वितीयं राजतं श्रृङ्गं सेवते यं निशाकरः।\nपाण्डुराम्बुदसंकाशं तुषारचयसंनिभम्।। ८५.१३"
  },
  {
    "text": "वज्रेन्द्रनीलवैडूर्यतेजोभिर्भासयन् दिशः।\nतृतीयं ब्रह्मसदनं प्रकृष्टं श्रृङ्गमुत्तमम्।। ८५.१४"
  },
  {
    "text": "न तत्कृतघ्नाः पश्यन्ति न नृशंसा न नास्तिकाः।\nनातप्ततपसो लोके ये च पापकृतो जनाः।। ८५.१५"
  },
  {
    "text": "तस्य सानुमतः पृष्ठे सरः काञ्चनपङ्कजम्।\nकारण्डवसमाकीर्णं राजहंसोपशोभितम्।। ८५.१६"
  },
  {
    "text": "कुमुदोत्पलकह्लारैः पुण्डरीकैश्च मण्डितम्।\nकमलैः शतपत्रैश्च काञ्चनैः समलङ्कृतम्।। ८५.१७"
  },
  {
    "text": "पत्रैर्मरकतप्रख्यैः पुष्पैः काञ्चनसंनिभैः।\nगुल्मैः कीचकवेणूनां समन्तात् परिवेष्टितम्।। ८५.१८"
  },
  {
    "text": "तस्मिन् सरसि दुष्टात्मा विरूपोऽन्तर्जलेशयः।\nआसीद् ग्राहो गजेन्द्राणां रिपुराकेकरेक्षणः।। ८५.१९"
  },
  {
    "text": "अथ दन्तोज्ज्वलमुखः कदाचिद् गजयूथपः।\nमदस्रावी जलाकाङ्क्षी पादचारीव पर्वतः।। ८५.२०"
  },
  {
    "text": "वासयन्मदगन्धेन गिरिमैरावतोपमः।\nगजो ह्यञ्जनसंकाशो मदाच्चलितलोचनः।। ८५.२१"
  },
  {
    "text": "तृषितः पातुकामोऽसौ अवतीर्णश्च तज्जलम्।\nसलीलः पङ्कजवने यूथमध्यगतश्चरन्।। ८५.२२"
  },
  {
    "text": "गृहीतस्तेन रौद्रेण ग्राहेणाव्यक्तमूर्तिना।\nपश्यन्तीनां करेणूनां क्रोशन्तीनां च दारुणम्।। ८५.२३"
  },
  {
    "text": "ह्रियते पङ्कजवने ग्राहेणातिबलीयसा।\nवारुणैः संयतः पाशैर्निष्प्रयत्नगतिः कृतः।। ८५.२४"
  },
  {
    "text": "वेष्ट्यमानः सुघोरैस्तु पाशैर्नागो दृढैस्तथा।\nविस्फूर्य च यथाशक्ति विक्रोसंश्च महारवान्।। ८५.२५"
  },
  {
    "text": "व्यथितः स निरुत्साहो गृहीतो घोरकर्मणा।  \nपरमापदमापन्नो मनसाऽचिन्तयद्धरिम्।। ८५.२६"
  },
  {
    "text": "स तु नागवरः श्रीमन् नारायणपरायणः।\nतमेव शरणं देवं गतः सर्वात्मना तदा।। ८५.२७"
  },
  {
    "text": "एकात्मा निगृहीतात्मा विशुद्धेनान्तरात्मना।\nजन्मजन्मान्तराभ्यासात् भक्तिमान् गरुडध्वजे।। ८५.२८"
  },
  {
    "text": "नान्यं देवं महादेवात् पूजयामास केशवात्।\nमथितामृतफेनाभं शंखचक्रगदाधरम्।। ८५.२९"
  },
  {
    "text": "सहस्रशुभनामानमादिदेवमजं विभुम्।\nप्रगृह्य पुष्कराग्रेण काञ्चनं कमलोत्तमम्।\nआपद्विमोक्षमन्विच्छन् गजः स्तोत्रमुदीरयत्।। ८५.३०"
  },
  {
    "text": "गजेन्द्र उवाच।।\nॐ नमो मूलप्रकृतये अजिताय महात्मने।\nअनाश्रिताय देवाय निःस्पृहाय नमोऽस्तु ते।। ८५.३१"
  },
  {
    "text": "नम आद्याय बीजाय आर्षेयाय प्रवर्तिने।\nअन्तराय चैकाय अव्यक्ताय नमो नमः।। ८५.३२"
  },
  {
    "text": "नमो गुह्याय गूढाय गुणाय गुणवर्तिने।\nअप्रतर्क्याप्रमेयाय अतुलाय नमो नमः।। ८५.३३"
  },
  {
    "text": "नमः शिवाय शान्ताय निश्चिन्ताय यशस्विने।\nसनातनाय पूर्वाय पुराणाय नमो नमः।। ८५.३४"
  },
  {
    "text": "नमो देवाधिदेवाय स्वभावाय नमो नमः।\nनमो जगत्प्रतिष्ठाय गोविन्दाय नमो नमः।। ८५.३५"
  },
  {
    "text": "नमोऽस्तु पद्मनाभाय नमो योगोद्भवाय च।\nविश्वेश्वराय देवाय शिवाय हरये नमः।। ८५.३६"
  },
  {
    "text": "नमोऽस्तु तस्मै देवाय निर्गुणाय गुणात्मने।\nनारायणाय विश्वाय देवानां परमात्मने।। ८५.३७"
  },
  {
    "text": "नमो नमः कारणवामनाय नारायणायामितविक्रमाय।\nश्रीशार्ङ्गचक्रासिगदाधराय नमोऽस्तु तस्मै पुरुषोत्तमाय।। ८५.३८"
  },
  {
    "text": "गुह्याय वेदनिलयाय महोदराय सिंहाय दैत्यनिधनाय चतुर्भुजाय।\nब्रह्मेन्द्ररुद्रमुनिचारणसंस्तुताय देवोत्तमाय वरदाय नमोऽच्युताय।। ८५.३९"
  },
  {
    "text": "नागेन्द्रदेहशयनासनसुप्रियाय गोक्षीरहेमशुकनीलघनोपमाय।\nपीताम्बराय मधुकैटभनाशनाय विश्वाय चारुमुकुटाय नमोऽजराय।। ८५.४०"
  },
  {
    "text": "नाभिप्रजातक्रमलस्थचतुर्मखाय श्रीरोदकार्णवनिकेतयशोधराय।\nनानाविचित्रमुकुटाङ्गदभूषणाय सर्वेश्वराय वरदाय नमो वराय।। ८५.४१"
  },
  {
    "text": "भक्तिप्रियाय वरदीप्तसुदर्शनाय फुल्लारविन्दविपुलायतलोचनाय।\nदेवेन्द्रविघ्नशमनोद्यतपौरुषाय योगेश्वराय विरजाय नमो वराय।। ८५.४२"
  },
  {
    "text": "ब्रह्मायनाय त्रिदशायनाय लोकाधिनाथाय भवापनाय।\nनारायणायात्महितायनाय महावराहाय नमस्करोमि।। ८५.४३"
  },
  {
    "text": "कूटस्थमव्यक्तमचिन्त्यरूपं नारायणं कारणमादिदेवम्।\nयुगान्तशेषं पुरुषं पुराणं तं देवदेवं शरणं प्रपद्ये।। ८५.४४"
  },
  {
    "text": "योगेश्वरं चारुविचित्रमोलिमज्ञेयमग्र्यं प्रकृतेः परस्थम्।\nक्षेत्रज्ञमात्मप्रभवं वरेण्यं तं वासुदेवं शरणं प्रपद्ये।। ८५.४५"
  },
  {
    "text": "अदृश्यमव्यक्तमचिन्त्यमव्ययं महर्षयो ब्रह्ममयं सनातनम्।\nवदन्ति यं वै पुरुषं सनातनं तं देवगुह्यं शरणं प्रपद्ये।। ८५.४६"
  },
  {
    "text": "यदक्षरं ब्रह्म वदन्ति सर्वगं निशम्य यं मृत्युमुखात् प्रमुच्यते।\nतमीश्वरं तृप्तमनुत्तमैर्गुणैः परायणं विष्णुमुपैमि शाश्वतम्।। ८५.४७"
  },
  {
    "text": "कार्यं क्रिया कारणमप्रमेयं हिरण्यबाहुं वरपद्मनाभम्।\nमहाबलं वेदनिधिं सुरेशं व्रजामि विष्णुं शरणं जनार्दनम्।। ८५.४८"
  },
  {
    "text": "किरीटकेयूरमहार्हनिष्कैर्मण्युत्तमालंकृतसर्वगात्रम्।\nपीताम्बरं काञ्चनभक्तिचित्रं मालाधरं केशवमभ्युपैमि।। ८५.४९"
  },
  {
    "text": "भवोद्भवं वेदविदां वरिष्ठं योगात्मनां सांख्यविदां वरिष्ठम्।\nआदित्यरुद्राश्विवसुप्रभावं प्रभुं प्रपद्येऽच्युतमात्मवन्तम्।। ८५.५०"
  },
  {
    "text": "श्रीवत्साङ्कं महादेवं देवगुह्यमनौपमम्।\nप्रपद्ये सूक्ष्ममचलं वरेण्यमभयप्रदम्।। ८५.५१"
  },
  {
    "text": "प्रभवं सर्वभूतानां निर्गुणं परमेश्वरम्।\nप्रपद्ये मुक्तसंगानां यतीनां परमां गतिम्।। ८५.५२"
  },
  {
    "text": "भगवन्तं गुणाध्यक्षमक्षरं पुष्करेक्षणम्।\nशरण्यं शरणं भक्त्या प्रपद्ये भक्तवत्सलम्।। ८५.५३"
  },
  {
    "text": "त्रिविक्रमं त्रिलोकेशं सर्वेषां प्रपितामहम्।\nयोगात्मानं महात्मानं प्रपद्येऽहं जनार्दनम्।। ८५.५४"
  },
  {
    "text": "आदिदेवमजं शंभुं व्यक्ताव्यक्तं सनातनम्।\nनारायणमणीयांसं प्रपद्ये ब्राह्मणप्रियम्।। ८५.५५"
  },
  {
    "text": "नमो वराय देवाय नमः सर्वसहाय च।\nप्रपद्ये देवदेवेशमणीयांसमणोः सदा।। ८५.५६"
  },
  {
    "text": "एकाय लोकतत्वाय परतः परमात्मने।\nनमः सहस्रशिरसे अनन्ताय महात्मने।। ८५.५७"
  },
  {
    "text": "त्वामेव परमं देवमृषयो वेदपारगाः।\nकीर्तयन्ति च यं सर्वे ब्रह्मादीनां परायणम्।। ८५.८५"
  },
  {
    "text": "नमस्ते पुण्डरीकाक्ष भक्तानामभयप्रदः\nसुब्रह्मण्य नमस्तेऽस्तु त्राहि मां शरणागतम्।। ८५.५९"
  },
  {
    "text": "पुलस्त्य उवाच।।\nभक्तिं तस्यानुसंचिन्त्य नागस्यामोघसंभवः।\nप्रीतिमानभवद् विष्णुः शङ्खचक्रगदाधरः।। ८५.६०"
  },
  {
    "text": "सान्निध्यं कल्पयामास तस्मिन् सरसि केशवः।\nगरुडस्थो जगत्स्वामी लोकाधारस्तपोधनः।। ८५.६१"
  },
  {
    "text": "ग्राहग्रस्तं गजेन्द्रं तं तं च ग्राहं जलाशयात्।\nउज्जहाराप्रमेयात्मा तरसा मधुसूदनः।। ८५.६२"
  },
  {
    "text": "स्थलस्थं दारयामास ग्राहं चक्रेण माधवः।\nमोक्षयामास नागेन्द्रं पाशेभ्यः शरणागतम्।। ८५.६३"
  },
  {
    "text": "स हि देवलशापेन हूहूर्गन्धर्वसत्तमः।\nग्राहत्वमगमत् कृष्णाद् वधं प्राप्य दिवं गतः।। ८५.६४"
  },
  {
    "text": "गजोऽपि विष्णुना स्पृष्टो जातो दिव्यवपुः पुमान्।\nआपद्विक्तौ युगपद् गजगन्धर्वसत्तमौ।। ८५.६५"
  },
  {
    "text": "प्रीतिमान् पुण्डरीकाक्षः शरणागतवत्सलः।\nअभवत् त्वथ देवेशस्ताभ्यां चैव प्रपूजितः।। ८५.६६"
  },
  {
    "text": "इदं च भगवान् योगी गजेन्द्रं शरणागतम्।\nप्रोवाच मुनिशार्दूल मधुरं मधुसूदनः।। ८५. ६७"
  },
  {
    "text": "श्रीभगवानुवाच।।\nयो मां त्वाञ्च सरश्चैव ग्राहस्य च विदारणम्।\nगुल्मकीचकरेणूनां रूपं मेरोः सुतस्य च ।। ८५.६८"
  },
  {
    "text": "अश्वत्थं भास्करं गङ्गं नैमिषारण्यमेव च।\nसंस्मरिष्यन्ति मनुजाः प्रयताः स्थिरबुद्धयः।। ८५.६९"
  },
  {
    "text": "कीर्तयिष्यन्ति भक्त्या च श्रोष्यन्ति च शुचिव्रतः।\nदुःस्वप्नो नश्यते तेषां सुस्वप्नश्च भविष्यति।। ८५.७०"
  },
  {
    "text": "मात्स्यं कौर्मञ्च वाराहं वामनं तार्क्ष्यमेव च।\nनारसिंहं च नागेन्द्रं सृष्टिप्रलयकारकम्।। ८५.७१"
  },
  {
    "text": "एतानि प्रातरुत्थाय संस्मरिष्यन्ति ये नराः।\nसर्वपापैः प्रमुच्यन्ते पुण्यं लोकमवाप्नुयुः।। ८५.७२"
  },
  {
    "text": "पुलस्त्य उवाच।।\nएवमुक्त्वा हृषीकेशो गजेन्द्रं गरुडध्वजः।\nस्पर्शयामास हस्तेन गजं गन्धर्वमेव च।। ८५.७३"
  },
  {
    "text": "ततो दिव्यवपुर्भूत्वा गजेन्द्रो मधुसूदनम्।\nजगाम शरणं विप्र नारायणपरायणः।। ८५.७४"
  },
  {
    "text": "ततो नारायणः श्रीमान् मोक्षयित्वा गजोत्तमम्।\nपापबन्धाच्च शापाच्च ग्राहं चाद्भुतकर्मकृत्।। ८५.७५"
  },
  {
    "text": "ऋषिभिः स्तूयमानश्च देवगुह्यपरायणैः।\nगतः स भगवान् विष्णुर्दुर्विज्ञेयगतिः प्रभुः।। ८५.७६"
  },
  {
    "text": "गजेन्द्रमोक्षणं दृष्ट्वा देवाः शक्रपुरोगमाः।\nववन्दिरे महात्मानं प्रभुं नारायणं हरिम्।। ८५.७७"
  },
  {
    "text": "महर्षयश्चारणाश्च दृष्ट्वा गजविमोक्षणम्।\nविस्मयोत्फुल्लनयनाः संस्तुवन्ति जनार्दनम्।। ८५.७८"
  },
  {
    "text": "प्रजापतिपतिर्ब्रह्मा चक्रपाणिविचेष्टितम्।\nगजेन्द्रमोक्षणं दृष्ट्वा इदं वचनमब्रवीत्।। ८५.७९"
  },
  {
    "text": "य इदं श्रृणुयान्नित्यं प्रातरुत्थाय मानवः।\nप्राप्नुयात् परमां सिद्धिं दुःस्वप्नस्तस्य नश्यति।। ८५.८०"
  },
  {
    "text": "गजेन्द्रमोक्षणं पुण्यं सर्वपापप्रणाशनम्।\nकथितेन स्मृतेनाथ श्रुतेन च तपोधनः।।\nगजेन्द्रमोक्षणेनेह सद्यः पापात् प्रमुच्यते।। ८५.८१"
  },
  {
    "text": "एतत्पवित्रं परमं सुपुण्यं संकीर्तनीयं चरितं मुरारेः।\nयस्मिन् किलोक्ते बहुपापबन्धनात् लभ्येत मोक्षो द्विरदेन यद्वत्।। ८५.८२"
  },
  {
    "text": "अजं वरेण्यं वरपद्मनाभं नारायणं ब्रह्मनिधिं सुरेशम्।\nतं देवगुह्यं पुरुषं पुराणं वन्दाम्यहं लोकपतिं वरेण्यम्।। ८५.८३"
  },
  {
    "text": "पुलस्त्य उवाच।।\nएतत् तवोक्तं प्रवरं स्तवानां स्तवं मुरारेर्वरनागकीर्तनम्।\nयं कीर्त्य संश्रुत्य तथा विचिन्त्य पापापनोदं पुरुषो लभेत।। ८५.८४"
  },
  {
    "text": "इति श्रीवामनपुराणे अष्टपञ्चाशोऽध्यायः ।। ८५ ।।"
  }
]
[
  {
    "text": "दण्डक उवाच।।\nएतस्मिन्नन्तरे बाले यक्षासुरसुते शुभे।\nसमागते हरं द्रष्टुं श्रीकण्ठं योगिनां वरम्।। ६५.१"
  },
  {
    "text": "ददृशाते परिम्लानसंशुष्ककुसुमं विभुम्।\nबहुनिर्माल्यसंयुक्तं गते तस्मिन् ऋतध्वजे।। ६५.२"
  },
  {
    "text": "ततस्तं वीक्ष्य देवेशं ते उभे अपि कन्यके।\nस्नापयेतां विधानेन पूजयेतामहर्निशम्।। ६५.३"
  },
  {
    "text": "ताभ्यां स्थिताभ्यां तत्रैव ऋषिरभ्यागमद् वनम्।\nद्रष्टुं श्रिकण्ठमव्यक्तं गालवो नाम नामतः।। ६५.४"
  },
  {
    "text": "स दृष्ट्वा कन्यकायुग्मं कस्येदमिति चिन्तयन्।\nप्रविवेश शुचिः स्नात्वा कालिन्द्या विमले जले।। ६५.५"
  },
  {
    "text": "ततोऽनुपूजयामास श्रीकण्ठं गालवो मुनिः।\nगायेते सुस्वरं गीतं यक्षासुरसुते ततः।। ६५.६"
  },
  {
    "text": "ततः स्वरं समाकर्ण्य गालवस्ते अजानत।\nगन्धर्वकन्यके चैते संदेहो नात्र विद्यते।। ६५.७"
  },
  {
    "text": "संपूज्य देवमीशानं गालवस्तु विधानतः।\nकृतजप्यः समध्यास्ते कन्याभ्यामभिवादितः।। ६५.८"
  },
  {
    "text": "ततः पप्रच्छ स मुनिः कन्यके कस्य कथ्यताम्।\nकुलालङ्कारणे भक्तियुक्ते भवस्य हि।। ६५.९"
  },
  {
    "text": "तमूचतुर्मुनिश्रेष्ठं याथातथ्यं शुभानने।\nजातो विदितवृत्तान्तो गालवस्तपतां वरः।। ६५.१०"
  },
  {
    "text": "समुष्य तत्र रजनीं ताभ्यां संपूजितो मुनिः।\nप्रातरुत्थाय गौरीशं संपूज्य च विधानतः।। ६५.११"
  },
  {
    "text": "ते उपेत्याब्रवीद्यास्ये पुष्करारण्यमुत्तमम्।\nआमन्त्रयामि वां कन्ये समनुज्ञातुमर्हथः।। ६५.१२"
  },
  {
    "text": "ततस्ते ऊचतुर्ब्रह्मन् दुर्लभं दर्शनं तव।\nकिमर्थं पुष्करारण्यं भवान् यास्यत्यथादरात्।। ६५.१३"
  },
  {
    "text": "ते उवाच महातेजा महत्कार्यसमन्वितः।\nकार्तिकी पुण्यदा भाविमासान्ते पुष्करेषु हि।। ६५.१४"
  },
  {
    "text": "ते ऊचतुर्वयं यामो भवान् यत्र गमिष्यति।\nन त्वया स्म विना ब्रह्मन्निह स्थातुं हि शक्नुवः।। ६५.१५"
  },
  {
    "text": "बाढमाह ऋषिश्रेष्ठस्ततो नत्वा महेश्वरम्।\nगते ते ऋषिणा सार्द्धं पुष्करारण्यमादरात्।। ६५.१६"
  },
  {
    "text": "तथाऽन्ये ऋषयस्तत्र समायाताः सहस्रशः।\nपार्थिवा जानपद्याश्च मुक्त्वैकं तमृतध्वजम्।। ६५.१७"
  },
  {
    "text": "ततः स्नाताश्च कार्तिक्यामृषयः पुष्करेष्वथ।\nराजानश्च महाभागा नाभागेक्ष्वाकुसंयुताः।। ६५.१८"
  },
  {
    "text": "गालवोऽपि समं ताभ्यां कन्यकाभ्यामवातरत्।\nस्नातुं स पुष्करे तीर्थे मध्यमे धनुषाकृतौ।। ६५.१९"
  },
  {
    "text": "निमग्नश्चापि ददृशे महामत्स्यं जलेशयम्।\nबह्वीभिर्मत्स्यकन्याभिः प्रीयमाणं पुनः पुनः।। ६५.२०"
  },
  {
    "text": "स ताश्चाह तिमिर्मुग्धाः यूयं धर्मं न जानथ।\nजनापवादं घोरं हि न शक्तः सोढुमुल्बणम्।। ६५.२१"
  },
  {
    "text": "तास्तमूचुर्महामत्स्यं किं न पश्यसि गालवम्।\nतापसं कन्यकाभ्यां वै विचरन्तं यथेच्छया।। ६५.२२"
  },
  {
    "text": "यद्यसावपि धर्मात्मा न बिभेति तपोधनः।\nजनापवादात् तत्किं त्वं बिभेषु जलमध्यगः।। ६५.२३"
  },
  {
    "text": "ततस्ताश्चाह स तिमिर्नैष वेत्ति तपोधनः।\nरागान्धो नापि च भयं विजानाति सुबालिशः।। ६५.२४"
  },
  {
    "text": "तच्छ्रुत्वा मत्स्यवचनं गालवो व्रीडया युतः।\nनोत्तत्तार निमग्नोऽपि तस्थौ स विजितेन्द्रियः।। ६५.२५"
  },
  {
    "text": "स्नात्वा ते अपि रम्भोरु समुत्तीर्य तटे स्थिते।\nप्रतीक्षन्त्यौ मुनिवरं तद्दर्शनसमुत्सुके ।। ६५.२६"
  },
  {
    "text": "वृत्ता च पुष्करे यात्रा गता लोका यथागतम्।\nऋषयः पार्थिवाश्चान्ये नाना जानपदस्तदा।। ६५.२७"
  },
  {
    "text": "तत्र स्थितैका सुदती विश्वकर्मतनूरुहा।\nचित्राङ्गदा सुचार्वङ्गी वीक्षन्ती तनुमध्यमे।। ६५.२८"
  },
  {
    "text": "ते स्थिते चापि वीक्षन्त्यौ प्रतीक्षन्त्यौ च गालवम्।\nसंस्थिते निर्जने तीर्थे गालवोऽन्तर्जले तथा।। ६५.२९"
  },
  {
    "text": "ततोऽभ्यागाद् वेदवती नाम्ना गन्धर्वकन्यका।\nपर्जन्यतनया साध्वी घृताचीर्गर्भसंभवा।। ६५.३०"
  },
  {
    "text": "सा चाभ्येत्य जले पुण्ये स्नात्वा मध्यमपुष्करे।\nददर्श कन्यात्रितयमुभयोस्तटयोः स्थितम्।। ६५.३१"
  },
  {
    "text": "चित्राङ्गदामथाभ्येत्य पर्यपृच्छदनिष्ठुरम्।\nकासि केन च कार्येण निर्जने स्थितवत्यसि।। ६५.३२"
  },
  {
    "text": "सा तामुवाच पुत्रीं मां विन्दस्व सुरवर्धकेः।\nचित्राङ्गदेति सुश्रोणि विख्यातां विश्वकर्मणः।। ६५.३३"
  },
  {
    "text": "साहमभ्यागता भद्रे स्नातुं पुण्यां सरस्वतीम्।\nनैमिषे काञ्चनाक्षीं तु विख्यातां धर्ममातरम्।। ६५.३४"
  },
  {
    "text": "तत्रागताथ राज्ञाऽहं दृष्टा वैदर्भकेण हि।\nसुरथेन स कामार्तो मामेव शरणं गतः।। ६५.३५"
  },
  {
    "text": "मयात्मा तस्य दत्तश्च सखीभिवार्यमाणया।\nततः शप्ताऽस्मि तातेन वियुक्तास्मि च भूभुजा।। ६५.३६"
  },
  {
    "text": "मर्तुं कृतमतिर्भद्रे वारिता गुह्यकेन च।\nश्रीकण्ठमगमं द्रष्टुं ततो गोदावरं जलम्।। ६५.३७"
  },
  {
    "text": "तस्मादिमं समायाता तीर्थप्रवरमुत्तम्।\nन चापि दृष्टः सुरथः स मनोह्लादनः पतिः।। ६५.३८"
  },
  {
    "text": "भवती चात्र का बाले वृत्ते यात्राफलेऽधुना।\nसमागता हि तच्छंस मम सत्येन भामिनि।। ६५.६५"
  },
  {
    "text": "साब्रवीच्छ्रूयतां याऽस्मि मन्दभाग्या कृशोदरी।\nयता यात्राफले वृत्ते समायाताऽस्मि पुष्करम्।। ६५.४०"
  },
  {
    "text": "पर्जन्यस्य घृताच्यां तु जाता वेदवतीति हि।\nरममाणा वनोद्देशे दृष्टाऽस्मि कपिना सखि।। ६५.४१"
  },
  {
    "text": "स चाभ्येत्याब्रवीत् का त्वं यासि देववतीति हि।\nआनीतास्याश्रमात् केन भूपृष्ठान्मेरुपर्वतम्।। ६५.४२"
  },
  {
    "text": "ततो मयोक्तो नैवास्मि कपे देववतीत्यहम्।\nनाम्ना वेदवतीत्येवं मेरोरपि कृताश्रया।। ६५.४३"
  },
  {
    "text": "ततस्तेनातिदुष्टेन वानरेण ह्यभिद्रुता।\nसमारूढास्मि सहसा बन्दुजीवं नगोत्तमम्।। ६५.४४"
  },
  {
    "text": "तेनापि वृक्षस्तरसा पादाक्रान्तस्त्वभज्यत।\nततोस्य विपुलां वृक्षं प्राक्षिपत् सागराम्भसि।\nसह तेनैव वृक्षेण पतितास्म्यहमाकुला।। ६५.४५"
  },
  {
    "text": "ततः प्लवङ्गमो वक्षं प्राक्षिपत् सागराम्भसि।\nसह तेनैव वृक्षेण पतितास्म्यहमाकुला।। ६५.४६"
  },
  {
    "text": "ततोम्बरतलाद् वृक्षं निपतन्तं यदृच्छया।\nददृशुः सर्वभूतानि स्तावराणि चराणि च।। ६५.४७"
  },
  {
    "text": "ततो हाहाकृतं लोकैर्मा पतन्तीं निरीक्ष्य हि।\nऊचुश्च सिद्धगन्धर्वाः कष्टं सेयं महात्मनः।। ६५.४८"
  },
  {
    "text": "इन्द्रद्युम्नस्य महिषी गदिता ब्रह्मणा स्वयम्।\nमनोः पुत्रस्य वीरस्य सहस्रक्रतुयाजिनः।। ६५.४९"
  },
  {
    "text": "तां वाणीं मधुरां श्रुत्वा मोहमस्म्यागता ततः।\nन च जाने स केनापि वृक्षश्छिन्नः सहस्रधा।। ६५.५०"
  },
  {
    "text": "ततोऽस्मि वेगाद् बलिना हृतानलसखेन हि।\nसमानीतास्म्यहमिमं त्वं दृष्टा चाद्य सुन्दरि।। ६५.५१"
  },
  {
    "text": "तदुत्तिष्ठस्व गच्छावः पुच्छावः क इमे स्थिते।\nकन्यके अनुपश्ये हि पुष्करस्योत्तरे तटे।। ६५.५२"
  },
  {
    "text": "एवमुक्त्वा वराङ्गी सा तया सुतनुकन्यया।\nजगाम कन्यके द्रष्टुं प्रष्टुं कार्यसमुत्सुका।। ६५.५३"
  },
  {
    "text": "ततो गत्वा पर्यपृच्छत् ते ऊचतुरुभे अपि।\nयाथातथ्यं तयोस्ताभ्यां स्वमात्मानं निवेदितम्।। ६५.५४"
  },
  {
    "text": "ततस्ताश्चतुरोपीह सप्तगोदावरं जलम्।\nसंप्राप्य तीर्थे तिष्ठन्ति अर्चन्त्यो हाटकेश्वरम्।। ६५.५५"
  },
  {
    "text": "ततो बहून् वर्षगणान् बभ्रमुस्ते जनास्त्रयः।\nतासामर्थाय शकुनिर्जाबालिः सऋतध्वजः।। ६५.५६"
  },
  {
    "text": "भारवाही ततः खिन्नो दशाब्दशतिके गते।\nकाले जगाम निर्वेदात् समं पित्रा तु शाकलम्।। ६५.५७"
  },
  {
    "text": "तस्मिन्नरपतिः श्रीमानिन्द्रद्युम्नो मनोः सुतः।\nसमध्यास्ते स विज्ञाय सार्घपात्रो विनिर्ययौ।। ६५.५८"
  },
  {
    "text": "सम्यक् संपूजितस्तेन सजाबालिर्ऋतध्वजः।\nस चेक्ष्वाकुसुतो धीमान् शकुनिर्भ्रातृजोर्चितः।। ६५.५९"
  },
  {
    "text": "ततो वाक्यं मुनिः प्राह इन्द्रद्युम्नं ऋतध्वजः।\nराजन् नष्टऽबलास्माकं नन्दयन्तीति विश्रुता।। ६५.६०"
  },
  {
    "text": "तस्यार्थे चैव वसुधा अस्माभिरटिता नृप।\nतस्मादुत्तिष्ठ मार्गस्व साहाय्यं कर्तुमर्हसि।। ६५.६१"
  },
  {
    "text": "अथोवाच नृपो ब्रह्मन् ममापि ललनोत्तमा।\nनष्टा कृतश्रमस्यापि कस्याहं कथयामि ताम्।। ६५.६२"
  },
  {
    "text": "आकाशात् पर्पताकारः पतमानो नगोत्तमः।\nसिद्धानां वाक्यमाकर्ण्य बाणैश्छिन्नः सहस्रधा।। ६५.६३"
  },
  {
    "text": "न चैव सा वरारोहा विभिन्ना लाघवान्मया।\nन च जानामि सा कुत्र तस्माद् गच्छामि मार्गितुम्।। ६५.६४"
  },
  {
    "text": "इत्येमुक्त्वा स नृपः समुत्थाय त्वरान्वितः।\nस्यन्दनानि द्विजाभ्यां स भ्रातृपुत्राय चार्पयत्।। ६५.६५"
  },
  {
    "text": "तेऽधिरुह्य रथांस्तूर्णं मार्गन्ते वसुधां क्रमात्।\nबदर्याश्रममासाद्य ददृशुस्तपसां निधिम्।। ६५.६६"
  },
  {
    "text": "तपसा कर्शितं दीनं मलपङ्कजटाधरम्।\nनिःश्वासायासपरमं प्रथमे वयसि स्थितम्।। ६५.६७"
  },
  {
    "text": "तमुपेत्याब्रवीद् राजा इन्द्रद्युम्नो महाभुजः।\nतपस्विन् यौवने घोरमास्थितोऽसि सुदुश्चरम्।। ६५.६८"
  },
  {
    "text": "तपः किमर्थं तच्छंस किमभिप्रेतमुच्यताम्।\nसोऽब्रवीत् को भवान् ब्रूहि ममात्मानं सुहृत्तया।। ६५.६९"
  },
  {
    "text": "परिपृच्छसि शोकार्तं परिखिन्नं तपोन्वितम्।\nस प्राह राजाऽस्मि विभो तपस्विन् शाकले पुरे।। ६५.७०"
  },
  {
    "text": "मनोः पुत्रः प्रियो भ्राता इक्ष्वाकोः कथितं तव।\nस चास्मै पूर्वचरितं सर्वं कथितवान् नृपः।। ६५.७१"
  },
  {
    "text": "श्रुत्वा प्रोवाच राजर्षिर्मा मुञ्चस्व कलेवरम्।\nआगच्छ यामि तन्वङ्गीं विचेतुं भ्रातृजोऽसि मे।। ६५.७२"
  },
  {
    "text": "इत्युक्त्वा संपरिष्वज्य नृपं धमनिसंततम्।\nसमारोप्य रथं तूर्णं तापसाभ्यां न्यवेदयत्।। ६५.७३"
  },
  {
    "text": "ऋतध्वजः सपुत्रस्तु तं दृष्ट्वा पृथिवीपतिम्।\nप्रोवाच राजन्नेह्येहि करिष्यामि तव प्रियम्।। ६५.७४"
  },
  {
    "text": "यासौ चित्राङ्गदा नाम त्वया दृष्टा हि नैमिषे।\nसप्तगोदावरं तीर्थं सा मयैव विसर्जिता।। ६५.७५"
  },
  {
    "text": "तदागच्छथ गच्छामः सौदेवस्यैव कारणात्।\nतत्रास्माकं समेष्यन्ति कन्यास्तिस्रस्तथापराः।। ६५.७६"
  },
  {
    "text": "इत्येवमुक्त्वा स ऋषिः समाश्वास्य सुदेवजम्।\nशकुनिं पुरतः कृत्वा सेन्द्रद्युम्नः सपुत्रकः।। ६५.७७"
  },
  {
    "text": "स्यन्दनेनाश्वयुक्तेन गन्तुं समुपचक्रमे।\nसप्तगोदावरं तीर्थं यत्र ताः कन्यका गताः।।। ६५.७८"
  },
  {
    "text": "एतस्मिन्नन्तरे तन्वी घृताची शोकसंयुता।\nविचचारोदयगिरिं विचिन्वन्ती सुतां निजाम्।। ६५.७९"
  },
  {
    "text": "तमाससाद च कपिं पर्यपृच्छत् तथाप्सराः।\nकिं बाला न त्वया दृष्टा कपे सत्यं वदस्व मां।। ६५.८०"
  },
  {
    "text": "तस्यास्तद् वचनं श्रुत्वा स कपिः प्राह बालिकाम्।\nदृष्टा देववती नाम्ना मया न्यस्ता महाश्रमे।। ६५.८१"
  },
  {
    "text": "कालिन्द्या विमले तीर्थे मृगपक्षिसमन्विते।\nश्रीकण्ठायतनस्याग्रे मया सत्यं तवोदितम्।। ६५.८२"
  },
  {
    "text": "सा प्राह वानरपते नाम्ना वेदवतीति सा।\nन हि देववती ख्याता तदागच्छ व्रजावहे।। ६५.८३"
  },
  {
    "text": "घृताच्यास्तद्वचः श्रुत्वा वानरस्त्वरितक्रमः।\nपृष्ठतोऽस्याः समागच्छन्नदीमन्वेव कौशिकीम्।। ६५.८४"
  },
  {
    "text": "ते चापि कौशिकीं प्राप्ता राजर्षिप्रवरास्त्रयः।\nद्वितये तापसाभ्यां च रथैः परमवेगिभिः।। ६५.८५"
  },
  {
    "text": "अवतीर्य रथेभ्यस्ते स्नातुमभ्यागमन् नदीम्।\nघृताच्यपि नदीं स्नातुं सुपण्यमाजगाम ह।। ६५.८६"
  },
  {
    "text": "तामन्वेव कपिः प्रायाद् दृष्टो जाबालिना तथा।\nदृष्ट्वैव पितरं प्राह पार्थिवं च महाबलम्।। ६५.८७"
  },
  {
    "text": "स एव पुनरायाति वानरस्तात वेगवान्।\nपूर्वं जटास्वेव बलाद्येन बद्धोऽस्मि पादपे।। ६५.८८"
  },
  {
    "text": "तज्जाबालिवचः श्रुत्वा शकुनिः क्रोधसंयुतः।\nसशरं धनुरादाय इदं वचनमब्रवीत्।। ६५.८९"
  },
  {
    "text": "ब्रह्मन् प्रदीयतां मह्यमाज्ञा तात वदस्व माम्।\nयावदेनं निहन्म्यद्य शरेणैकेन वानरम्।। ६५.९०"
  },
  {
    "text": "इत्येवमुक्ते वचने सर्वभूतहिते रतः।\nमहर्षिः शकुनिं प्राह हेतुयुक्तं वचो महत्।। ६५.९१"
  },
  {
    "text": "न कश्चित्तात केनापि बध्यते हन्यतेऽपि वा।\nवधबन्धौ पूर्वकर्मवश्यौ नृपतिनन्दन।। ६५.९२"
  },
  {
    "text": "इत्येवमुक्त्वा शकुनिमृषिर्वानरमब्रवीत्।\nएह्येहि वानरास्माकं साहाय्यं कर्तुमर्हसि।। ६५.९३"
  },
  {
    "text": "इत्येवमुक्तो मुनिना बाले स कपिकुञ्जरः।\nकृताञ्जलिपुटो भूत्वा प्रणिपत्येदमब्रवीत्।।\nममाज्ञा दीयतां ब्रह्मन् शाधि किं करवाण्यहम्।। ६५.९४"
  },
  {
    "text": "इत्यक्ते प्राह स मुनिस्तं वानरपतिं वचः।\nमम पुत्रस्त्वयोद्बद्धो जटासु वटपादपे।। ६५.९५"
  },
  {
    "text": "न चोन्मोचयितुं वृक्षाच्छक्नुयामोऽपि यत्नतः।\nतदनेन नरेन्द्रेण त्रिधा कृत्वा तु शाखिनः।। ६५.९६"
  },
  {
    "text": "शाखां वहति मत्सूनुः शिरसा तां विमोचय।\nदशवर्षशतान्यस्य शाखां वै वहतोऽगमन्।। ६५.९७"
  },
  {
    "text": "न च सोऽस्ति पुमान् कश्चिद् यो ह्युन्मोचयितुं क्षमः।\nस ऋषेर्वाक्यमाकर्ण्य कपिर्जाबालिनो जटाः।। ६५.९८"
  },
  {
    "text": "शनैरुन्मोचयामास क्षणादुन्मोचिताश्च ताः।\nततः प्रीतो मुनिश्रेष्ठो वरदोभूदृतध्वजः।। ६५.९९"
  },
  {
    "text": "कपिं प्राह वृणीष्व त्वं वरं यन्मनसेप्सितम्।\nऋतध्वजवचः श्रुत्वा इमं वरमयाचत।। ६५.१००"
  },
  {
    "text": "विश्वकर्मा महातेजाः कपित्वे प्रतिसंस्थितः।\nब्रह्मन् भवान्वरं मह्यं यदि दातुमिहेच्छसि।। ६५.१०१"
  },
  {
    "text": "तत्स्वदत्तो महाघोरो मम शापो निवर्त्यताम्।\nचित्राङ्गदायाः पितरं मां त्वष्टारं तपोधन।। ६५.१०२"
  },
  {
    "text": "अभिजानीहि भवतः शापाद्वानरतां गतम्।\nसुबहूनि च पापानि मया यानि कृतानि हि।। ३०.१०३"
  },
  {
    "text": "कपिचापल्यदोषेण तानि मे यान्तु संक्षयम्।\nततो ऋतध्वजः प्राह शापस्यान्तो भविष्यति।। ६५.१०४"
  },
  {
    "text": "यदा घृताच्यां तनयं जनिष्यसि महाबलम्।\nइत्येवमुक्तः संहृष्टः स तदा कपिकुञ्जरः।। ६५.१०५"
  },
  {
    "text": "स्नातुं तूर्णं महानद्यामवतीर्णः कृशोदरि।\nततस्तु सर्वे क्रमशः स्नात्वाऽर्च्य पितृदेवताः।। ६५.१०६"
  },
  {
    "text": "जग्मुर्हृष्टा रथेभ्यस्ते घृताची दिवमुत्पतत्।\nतामन्वेव महावेगः स कपिः प्लवतां वरः।। ६५.१०७"
  },
  {
    "text": "ददृशे रूपसंपन्नां घृताचीं स प्लवंगमः।\nसापि तं बलिनां श्रेष्ठं दृष्ट्वैव कपिकुञ्जरम्।। ३०.१०८"
  },
  {
    "text": "ज्ञात्वाऽथ विश्वकर्माणं कामयामास कामिनी।\nततोऽनु पर्वतश्रेष्ठे ख्याते कोलाहले कपिः।। ६५.१०९"
  },
  {
    "text": "रमयामास तां तन्वीं सा च तं वानरोत्तमम्।\nएवं रमन्तौ सुचिरं संप्राप्तौ विन्ध्यपर्वतम्।। ६५.११०"
  },
  {
    "text": "रथैः पञ्चापि तत्तीर्थं संप्राप्तास्ते नरोत्तमाः।\nमघ्याह्नसमये प्रीताः सप्तगोदावरं जलम्।। ६५.१११"
  },
  {
    "text": "प्राप्य विश्रामहेत्वर्थमवतेरुस्त्वरान्विताः।\nतेषां सारथयश्चाश्वान् स्नात्वा पीतोदकाप्लुतान्।। ६५.११२"
  },
  {
    "text": "रमणीये वनोद्देशे प्रचारार्थे समुत्सृजन्।\nशाड्वलाढ्येषु देशेषु मुहुर्त्तादेव वाजिनः।। ६५.११३"
  },
  {
    "text": "तृप्ताः समाद्रवन् सर्वे देवायतनमुत्तमम्।\nतुरङ्गखुरनिर्घोषं श्रुत्वा ता योषितां वराः।। ६५.११४"
  },
  {
    "text": "किमेतदिति चोक्त्वैव प्रजग्मुर्हाटकेश्वरम्।\nआरुह्य वलभीं तास्तु समुदैक्षन्त सर्वशः।। ६५.११५"
  },
  {
    "text": "अपश्यंस्तीर्थसलिले स्नायमानान् नरोत्तमान्।\nततश्चित्राङ्गदा दृष्ट्वा जटामण्डलधारिणम्।।\nसुरथं हसती प्राह संरोहत्पुलका सखीम्।। ६५.११६"
  },
  {
    "text": "योऽसौ युवा नीलघनप्रकाशः संदृश्यते दीर्घभुजः सुरूपः।\nस एव नूनं नरदेवसूनुर्वृतो मया पूर्वतरं पतिर्यः।। ६५.११७"
  },
  {
    "text": "यश्चैष जाम्बूनदतुल्यवर्णः श्वेतं जटाभारमधारयिष्यत्।\nस एष नूनं तपतां वरिष्ठो ऋतध्वजो नात्र विचारमस्ति।। ६५.११८"
  },
  {
    "text": "ततोऽब्रवीदथो हृष्टा नन्दयन्ती सखीजनम्।\nएषोऽपरोऽस्यैव सुतो जाबालिर्नात्र संशयः।। ६५.११९"
  },
  {
    "text": "इत्येवमुक्त्वा वचनं वलभ्या अवतीर्य च।\nसमासताग्रतः शंभोर्गायन्त्यो गीतिकां शुभाम्।। ६५.१२०"
  },
  {
    "text": "नमोऽस्तु शर्व शंभो त्रिनेत्र चारुगात्र त्रैलोक्यनाथ \nउमापते दक्षयज्ञविध्वंसकर कामाङ्गनासन घोर\nपापप्रणाशन महापुरुष महोग्रमूर्ते सर्वसत्त्वक्षयंकर \nशुभंकर महेश्वर त्रिशूलधारिन् स्मरारे गुहावासिन् दिग्वासः महाशङ्कशेखर (५)"
  },
  {
    "text": "जटाधर कपालमालाविभूषितशरीर वामचक्षुः\nवामदेव प्रजाध्यक्ष भगाक्ष्णोः क्षयंकर भीमसेन\nमहासेननाथ पशुपते कामाङ्गदहन चत्वरवासिन्\nशिव महादेव ईशान शंकर भीम भव\nवृषभध्वज जटिल प्रौढ महानाट्येश्वर भूरिरत्न (१०)"
  },
  {
    "text": "अविमुक्तक रुद्रेश्वर स्थाणो एकलिङ्ग\nकालिन्दीप्रिय श्रीकण्ठ नीलकण्ठ अपराजित\nरिपुभयंकर संतोषपते वामदेव अघोर\nतत्पुरुष महाघोर अघोरमूर्त्त शान्त\nसरस्वतीकान्त कीनाट सहस्रमूर्त्ते महोद्भव (१५)"
  },
  {
    "text": "विभो कालाग्निरुद्र हर महीधरप्रिय\nसर्वतीर्थाधिवास हंस कामेश्वर केदाराधिपते\nपरिपूर्ण मुचुकुन्द मधुनिवासिन् कृपाणपाणे\nभयंकर विद्याराज सोमराज कामराज रञ्जक\nअञ्जनराजकन्याहृदचलवसते समुद्रशायिन् (२०)"
  },
  {
    "text": "गजमुख घण्टेश्वर गोकर्ण ब्रह्मयोने\nसहस्रवक्त्राक्षिचरण हाटकेश्वर नमोऽस्तु ते।।\nएतस्मिन्नन्तरे प्राप्ताः सर्व एवर्षिपार्थिवाः।\nद्रष्टुं त्रैलोक्यकर्तारं त्र्यम्बकं हाटकेश्वरम्।। ६५.१२१"
  },
  {
    "text": "समारूढाश्च सुस्नाता ददृशुर्योषितश्च ताः।\nस्थितास्तु पुरतस्तस्य गायन्त्यो गेयमुत्तमम्।। ६५.१२२"
  },
  {
    "text": "ततः सुदेवतनयो विश्वकर्मसुतां प्रियाम्।\nदृष्‌ट्वा हृषितचित्तस्तु संरोहत्पुलको बभौ।। ६५.१२३"
  },
  {
    "text": "ऋतध्वजोऽपि तन्वङ्गीं दृष्ट्वा चित्राङ्गदां स्थिताम्।\nप्रत्यभिज्ञाय योगात्मा बभौ मुदितमानसः।। ६५.१२४"
  },
  {
    "text": "ततस्तु सहसाऽभ्येत्य देवेशं हाटकेश्वरम्।\nसंपूजयन्तस्त्र्यक्षं ते स्तुवन्तः संस्थिताः क्रमात्।। ६५.१२५"
  },
  {
    "text": "चित्राङ्गदापि तान् दृष्ट्वा ऋतध्वजपुरोगमान्।\nसमं ताभिः कृशाङ्गीभिरभ्युत्थायाभ्यवादयत्।। ६५.१२६"
  },
  {
    "text": "स च ताः प्रतिनन्द्यैव समं पुत्रेण तापसः।\nसमं नृपतिभिर्हृष्टः संविवेश यथासुखम्।। ६५.१२७"
  },
  {
    "text": "ततः कपिवरः प्राप्तो घृताच्या सह सुन्दरि।\nस्नात्वा गोदावरीतीर्थे दिदृक्षुर्हाटकेश्वरम्।। ६५.१२८"
  },
  {
    "text": "ततोऽपश्यत् सुतां तन्वीं घृताची शुभदर्शनाम्।\nसाऽपि तां मातरं दृष्ट्वा हृष्टाऽभूद्वरवर्णिनी।। ६५.१२९"
  },
  {
    "text": "ततो घृताची स्वां पुत्रीं परिष्वज्य न्यपीडयत्।\nस्नेहात् सबाष्पनयनां मुहुस्तां परिजिघ्रती।। ६५.१३०"
  },
  {
    "text": "ततो ऋतध्वजः श्रीमान् कपिं वचनमब्रवीत्।\nगच्छानेतुं गुह्यकं त्वमञ्जनाद्रौ महाञ्जनम्।। ६५.१३१"
  },
  {
    "text": "पातालादपि दैत्येशं वीरं कन्दरमालिनम्।\nस्वर्गाद् गन्धर्वराजानं पर्जन्यं शीघ्रमानय।। ६५.१३२"
  },
  {
    "text": "इत्येवमुक्ते मुनिना प्राह देववती कपिम्।\nगालवं वानरश्रेष्ठ इहानेतुं त्वमर्हसि।। ६५.१३३"
  },
  {
    "text": "इत्येवमुक्ते वचने कपिर्मरुतविक्रमः।\nगत्वाऽञ्जनं समामन्त्र्य जगामामरपर्वतम्।। ६५.१३४"
  },
  {
    "text": "पर्जन्यं तत्र चामन्त्र्य प्रेषयित्वा महाश्रमे।\nसप्तगोदावरे तीर्थे पातालमगमत् कपिः।। ६५.१३५"
  },
  {
    "text": "तत्रामन्त्र्य महावीर्यं कपिः कन्दरमालिनम्।\nपातालादभिनिष्क्रम्य महीं पर्यचरज्जवी।। ६५.१३६"
  },
  {
    "text": "गालं तपसो योनिं दृष्ट्वा माहिष्मतीमनु।\nसमुत्पत्यानयच्छीघ्रं सप्तगोदावरं जलम्।। ६५.१३७"
  },
  {
    "text": "तत्र स्नात्वा विधानेन संप्राप्तो हाटकेश्वरम्।\nददृशे नन्दयन्ती च स्थितां देववतीमपि।। ६५.१३८"
  },
  {
    "text": "तं दृष्ट्वा गालवं चैव समुत्थायाभ्यवादयत्।\nस चार्चिष्यन्महादेवं महर्षीनभ्यवादयत्।\nते चापि नृपतिश्रेष्ठस्तं संपूज्य तपोधनम्।। ६५.१६५"
  },
  {
    "text": "प्रहर्षमतुलं गत्वा उपविष्टा यथासुखम्।\nतेषूपविष्टेषु तदा वानरोपनिमन्त्रिताः।। ६५.१४०"
  },
  {
    "text": "समायाता महात्मानो यक्षगन्धर्वदानवाः।\nतानागतान् समीक्ष्यैव पुत्र्यस्ताः पृथुलोचनाः।। ६५.१४१"
  },
  {
    "text": "स्नेहार्द्रनयनाः सर्वास्तदा सस्वजिरे पितॄन्।\nनन्दयन्त्यादिका दृष्ट्वा सपितृका वरानना।। ६५.१४२"
  },
  {
    "text": "सबाष्पनयना जाता विश्वकर्मसुता तदा।\nअथ तामाह स मुनिः सत्यं सत्यध्वजो वचः।। ६५.१४३"
  },
  {
    "text": "मा विषादं कृताः पुत्रि पिताऽयं तव वानरः।\nसा तद्वचनमाकर्ण्य व्रीडोपहतचेतना।। ६५.१४४"
  },
  {
    "text": "कथं तु विश्वकर्माऽसौ वानरत्वं गतोऽधुना।\nदुष्पुत्र्यां मयिजातायं तस्मात् त्यक्षे कलेवरम्।। ६५.१४५"
  },
  {
    "text": "इति संचिन्त्य मनसा ऋतध्वजमुवाच ह।\nपरित्रायस्व मां ब्रह्मन् पापोपहतचेतनाम्।। ६५.१४६"
  },
  {
    "text": "पितृघ्नी मर्तुमिच्छामि तदनुज्ञातुमर्हसि।\nअथोवाच मुनिस्तन्वीं मा विषादं कृथाधुना । ६५.१४७"
  },
  {
    "text": "भाव्यस्य नैव नाशोऽस्ति तन्मा त्याक्षीः कलेवरम्।\nभविष्यति पिता तुभ्यं भूयोऽप्यमरवर्द्धकिः।। ६५.१४८"
  },
  {
    "text": "जातेऽपत्ये घृताच्यां तु नात्र कार्या विचारणा।\nइत्येवमुक्ते वचने मुनिना भावितात्मना।। ६५.१४९"
  },
  {
    "text": "घृताची तां समभ्येत्य प्राह चित्राङ्गदां वचः।\nपुत्रि त्यजस्व शोकं त्वं मासैर्दशभिरात्मजः।। ६५.१५०"
  },
  {
    "text": "भविष्यति पितुस्तुभ्यं मत्सकाशान्न संशयः।\nइत्येवमुक्ता संहृष्टा बभौ चित्राङ्गदा तदा।। ६५.१५१"
  },
  {
    "text": "प्रतीक्षन्ती सुचार्वङ्गी विवाहे पितृदर्शनम्.\nसर्वास्ता अपि तावन्तं कालं सुतनुकन्यकाः।। ६५.१५२"
  },
  {
    "text": "प्रत्यैक्षन्त विवाहं हि तस्या एव प्रियेप्सया।\nततो दशसु मासेषु समतीतेष्वथाप्सराः।। ६५.१५३"
  },
  {
    "text": "तस्मिन् गोदावरीतीर्थे प्रसूता तनयं नलम्।\nजातेऽपत्ये कपित्वाच्च विश्वकर्माप्यमुच्यत।। ६५.१५४"
  },
  {
    "text": "समभ्येत्य प्रियां पुत्रीं पर्यष्वजत चादरात्।\nततः प्रीतेन मनसा सस्मार सुरवर्द्धकिः।। ६५.१५५"
  },
  {
    "text": "सुराणामधिपं शक्रं सहैव सुरकिन्नरैः।\nत्वष्ट्राऽथ संस्मृतः शक्रो मरुद्गणवृतस्तदा।। ६५.१५६"
  },
  {
    "text": "सुरैः सरुद्रैः संप्राप्तस्तत्तीर्थ हाटकाह्वयम्।\nसमायातेषु देवेषु गन्धर्वेष्वप्सरस्सु च।। ६५.१५७"
  },
  {
    "text": "इन्द्रद्युम्नो मुनिश्रेष्ठमृतध्वजमुवाच ह।\nजाबालेर्दीयतां ब्रह्मन् सुताकन्दरमालिनः।। ६५.१५८"
  },
  {
    "text": "गृह्णातु विधिवत् पाणिं दैतेय्यास्तनयस्तव।\nनन्दयन्तीं च शकुनिः परिणेतुं स्वरूपवान्।। ६५.१५९"
  },
  {
    "text": "ममेयं वेदवत्यस्तु त्वाष्ट्रेयी सुरथस्य च।\nबाढमित्यब्रवीद्धृष्टो मुनिर्मनुसुतं नृपम्।। ६५.१६०"
  },
  {
    "text": "ततोऽनुचक्रुः संहृष्टा विवाहविधिमुत्तमम्।\nऋत्विजोऽभूद् गालवस्तु हुत्वा हव्यं विधनतः।। ६५.१६१"
  },
  {
    "text": "गायन्ते तत्र गन्धर्वा नृत्यन्तेऽप्सरसस्तथा।\nआदौ जाबालिनः पाणिर्गृहीतो दैत्यकन्यया।। ६५.१६२"
  },
  {
    "text": "इन्द्रद्युम्नेन तदनु वेदवत्या विधानतः।\nततः शकुनिना पाणिर्गृहीतो यक्षकन्यया।। ६५.१६३"
  },
  {
    "text": "चित्राङ्गदायाः कल्याणि सुरथः पाणिमग्रहीत्।\nएवं क्रमाद् विवाहस्तु निर्वृत्तस्तनुमध्यमे।। ६५.१६४"
  },
  {
    "text": "वृत्ते मुनिर्विवाहे तु शक्रादीन् प्राह दैवतान्।\nअस्मिंस्तीर्थे भवद्भिस्तु सप्तगोदावरे सदा।। ६५.१६५"
  },
  {
    "text": "स्थेयं विशेषतो मासमिमं माधवमुत्तमम्।\nबाढमुक्त्वा सुराः सर्वे जग्मुर्हृष्टा दिवं क्रमात्।। ६५.१६६"
  },
  {
    "text": "मुनयो मुनिमादाय सपुत्रं जग्मुरादरात्।\nभार्याश्चादाय राजानः स्वं स्वं नगरमागताः।। ६५.१६७"
  },
  {
    "text": "प्रहृष्टाः सुखिनस्तस्थुः भुञ्जते विषयान् प्रियान्।\nचित्राङ्गदायाः कल्याणि एवं वृत्तं पुरा किल।"
  },
  {
    "text": "तन्मां कमलपत्राक्षि भजस्व ललनोत्तमे।। ६५.१६८\nइत्येवमुक्त्वा नरदेवसूनुस्तां भूमिदेवस्य सुतां वरोरुम्।"
  },
  {
    "text": "स्तुवन्मृगाक्षीं मृदुना क्रमेण सा चापि वाक्यं नृपतिं बभाषे।। ६५.१६९"
  },
  {
    "text": "इति श्रीवामनपुराणे एकोनचत्वारिंशोऽध्यायः ।। ६५ ।।"
  }
]
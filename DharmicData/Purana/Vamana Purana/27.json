[
  {
    "text": "लोमहर्षण उवाच \nनारायणस्तु भगवाञ्छ्रुत्वैवं परमं स्तवम् \nब्रह्मज्ञेन द्विजेन्द्रे ण कश्यपेन समीरितम्  १ \nउवाच वचनं सम्यक् तुष्टः पुष्टपदाक्षरम् \nश्रीमान् प्रीतमना देवो यद्वदेत् प्रभुरीश्वरः  २ \nवरं वृणुध्वं भद्रं  वो वरदोऽस्मि सुरोत्तमाः \nकश्यप उवाच\nप्रीतोऽसि नः सुरश्रेष्ठ सर्वेषामेव निश्चयः  ३ \nवासवस्यानुजो भ्राता ज्ञातीनां नन्दिवर्धनः \nअदित्या अपि च श्रीमान् भगवानस्त वै सुतः  ४ \nअदितिर्देवमाता च एतमेवार्थमुत्तमम् \nपुत्रार्थं वरदं प्राह भगवन्तं वरार्थिनी  ५ \nदेवा ऊचुः\nनिःश्रेयसार्थं सर्वेषां दैवतानां महेश्वर \nत्राता भर्ता च दाता च शरणं भव नः सदा  ६ \nततस्तानब्रवीद्विष्णुर्देवान् कश्यपमेव च \nसर्वेषामेव युष्माकं ये भविष्यन्ति शत्रवः \nमुहूर्तमपि ते सर्वे न स्थास्यन्ति ममाग्रतः  ७ \nहत्वासुरागणान् सर्वान् यज्ञभागाग्रभोजिनः \nहव्यादांश्च सुरान् सर्वान् कव्यादांश्च पितॄनपि  ८ \nकरिष्ये विबुधश्रेष्ठाः पारमेष्ठ्येन कर्मणा \nयथायातेन मार्गेण निवर्तध्वं सुरोत्तमाः  ९ \nलोमहर्षण उवाच\nएवमुक्ते तु देवेन विष्णुना प्रभविष्णुना \nततः प्रहृष्टमनसः पूजयन्ति स्म तं प्रभुम्  १० \nविश्वेदेवा महात्मानः कश्यपोऽदितिरेव च \nनमस्कृत्य सुरेशाय तस्मै देवाय रंहसा  ११ \nप्रयाताः प्राग्दिशं सर्वे विपुलं कश्यपाश्रमम् \nते कश्यपाश्रमं गत्वा कुरुक्षेत्रवनं महत्  १२ \nप्रसाद्य ह्यदितिं तत्र तपसे तां न्ययोजयन् \nसा चचार तपो घोरं वर्षाणामयुतं तदा  १३ \nतस्या नाम्ना वनं दिव्यं सर्वकामप्रदं शुभम् \nआराधनाय कृष्णस्य वाग्जिता वायुभोजना  १४ \nदैत्यैर्निराकृतान् दृष्ट्वा तनयानृषिसत्तमाः \nवृथापुत्राहमिति सा निर्वेदात् प्रणयाद्धरिम् \nतुष्टाव वाग्भिरग्र्याभिः परमार्थावबोधिनी  १५ \nशरण्यं शरणं विष्णुं प्रणता भक्तवत्सलम् \nदेवदैत्यमयं चादिमध्यमान्तस्वरूपिणम्  १६ \nअदितिरुवाच\nनमः कृत्यार्तिनाशाय नमः पुष्करमालिने \nनमः परमकल्याण कल्याणायादिवेधसे  १७ \nनमः पङ्कजनेत्राय नमः पङ्कजनाभये \nनमः पङ्कजसंभूतिसंभवायात्मयोनये  १८ \nश्रियः कान्ताय दान्ताय दान्तदृश्याय चक्रिणे \nनमः पद्मासिहस्ताय नमः कनकरेतसे  १९ \nतथात्मज्ञानयज्ञाय योगिचिन्त्याय योगिने \nनिर्गुणाय विशेषाय हरये ब्रह्मरूपिणे  २० \nजगच्च तिष्ठते यत्र जगतो यो न दृश्यते \nनमः स्थूलातिसूक्ष्माय तस्मै देवाय शार्ङ्गिणे  २१ \nयं न पश्यन्ति पश्यन्तो जगदप्यखिलं नराः \nअपश्यद्भिर्जगद्यश्च दृश्यते हृदि संस्थितः  २२ \nबहिर्ज्योतिरलक्ष्यो यो लक्ष्यते ज्योतिषः परः \nयस्मिन्नेव यतश्चैव यस्यैतदखिलं जगत्  २३ \nतस्मै समस्तजगताममराय नमो नमः \nआद्यः प्रजापतिः सोऽपि पितॄणां परमः पतिः \nपतिः सुराणां यस्तस्मै नमः कृष्णाय वेधसे  २४ \nयः प्रवृत्तैर्निवृत्तैश्च कर्मभिस्तु विरज्यते \nस्वर्गापवर्गफलदो नमस्तस्मै गदाभृते  २५ \nयस्तु संचित्यमानोऽपि सर्वं पापं व्यपोहति \nनमस्तस्मै विशुद्धाय परस्मै हरिमेधसे  २६ \nये पश्यन्त्यखिलाधारमीशानमजमव्ययम् \nन पुनर्जन्ममरणं प्राप्नुवन्ति नमामि तम्  २७ \nयो यज्ञो यज्ञपरमैरिज्यते यज्ञसंस्थितः \nतं यज्ञपुरुषं विष्णुं नमामि प्रभुमीश्वरम्  २८ \nगीयते सर्ववेदेषु वेदविद्भिर्विदां गतिः \nयस्तस्मै वेदवेद्याय नित्याय विष्णवे नमः  २९ \nयतो विश्वं समुद्भूतं यस्मिन् प्रलयमेष्यति \nविश्वोद्भवप्रतिष्ठाय नमस्तस्मै महात्मने  ३० \nआब्रह्मस्तम्बपर्यन्तं व्याप्तं येन चराचरम् \nमायाजालसमुन्नद्धं तमुपेन्द्रं  नमाम्यहम्  ३१ \nयोऽत्र तोयस्वरूपस्थो बिभर्त्यखिलमीश्वरः \nविश्वं विश्वपतिं विष्णुं तं नमामि प्रजापतिम्  ३२ \nमूर्त्तं तमोऽसुरमयं तद्विधो विनिहन्ति यः \nरात्रिजं सूर्यरूपी च तमुपेन्द्रं  नमाम्यहम्  ३३ \nयस्याक्षिणी चन्द्र सूर्यौ सर्वलोकशुभाशुभम् \nपश्यतः कर्म सततं तमुपेन्द्रं  नमाम्यहम्  ३४ \nयस्मिन् सर्वेश्वरे सर्वं सत्यमेतन्मयोदितम् \nनानृतं तमजं विष्णुं नमामि प्रभवाव्ययम्  ३५ \nयद्येतत्सत्यमुक्तं मे भूयश्चातो जनार्दन \nसत्येन तेन सकलाः पूर्यन्तां मे मनोरथाः  ३६ \nइति श्रीवामनपुराणे सरोमाहात्म्ये सप्तविंशतितमोऽध्यायः"
  }
]
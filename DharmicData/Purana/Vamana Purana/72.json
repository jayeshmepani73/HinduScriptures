[
  {
    "text": "नारद उवाच।।\nयदमी भवता प्रोक्ता मरुतो दितिजोत्तमाः।\nतत् केन पूर्वमासन् वै मरुन्मार्गेण कथ्यताम्।। ७२.१"
  },
  {
    "text": "पूर्वमन्वन्तरेष्वेव समतीतेषु सत्तम।\nके त्वासन् वायुमार्गस्थास्तन्मे व्याख्यातुमर्हसि।। ७२.२"
  },
  {
    "text": "पुलस्त्य उवाच।।\nश्रूयतां पूर्वमरुतामुत्पत्तिं कथयामि ते।\nस्वायंभुवं समारभ्य यावन्मन्वन्तरं त्विदम्।। ७२.३"
  },
  {
    "text": "स्वायंभुवस्य पुत्रोऽभून्मनोर्नाम प्रियव्रतः।\nतस्यासीत् सवनो नाम पुत्रस्त्रैलोक्यपूजितः।। ७२.४"
  },
  {
    "text": "स चानपत्यो देवर्षे नृपः प्रेतगतिं गतः।\nततोऽरुदत् तस्य पत्नी सुदेवा शोकविह्वला।। ७२.५"
  },
  {
    "text": "न ददाति तदा दग्धुं समालिङ्ग्य स्थिता पतिम्।\nनाथ नाथेति बहुशो विलपन्ती त्वनाथवत्।। ७२.६"
  },
  {
    "text": "तामन्तरिक्षादशरीरिणी वाक् प्रोवाच मा राजपत्नीह रोदीः।\nयद्यस्ति ते सत्यमनुत्तमं तदा भवत्वयं ते पतिना सहाग्निः।। ७२.७"
  },
  {
    "text": "सा तां वाणीमन्तरिक्षान्निशम्य प्रोवाचेदं राजपुत्री सुदेवा।\nशोचाम्येनं पार्थिवं पुत्रहीनं नैवात्मानं मन्दभाग्यं विहङ्ग।। ७२.८"
  },
  {
    "text": "सोऽथाब्रवीन्मा रुदस्वायताक्षि पुत्रास्त्वत्तो भूमिपालस्य सप्त।\nभविष्यन्ति वह्निमारोह शीघ्रं सत्यं प्रोक्तं श्रद्दधत्स्व त्वमद्य।। ७२.९"
  },
  {
    "text": "इत्येवमुक्ता खचरेण बाला चितौ समारोप्य पितं वरार्हम्।\nहुताशमासाद्य पतिव्रता तं संचिन्तयन्ती ज्वलनं प्रपन्ना।। ७२.१०"
  },
  {
    "text": "ततो मुहूर्तान्नृपतिः श्रिया युतः समुत्तस्थौ सहितो भार्ययाऽसौ।\nखमुत्पपाताथ स कामचारी समं महिष्या च सुनाभपुत्र्या।। ७२.११"
  },
  {
    "text": "तस्याम्बरे नारद पार्थिवस्य जाता रजोगा महिषी तु गच्छतः।\nस दिव्ययोगात् प्रतिसंस्थितोऽम्बरे भार्यासहायो दिवसानि पञ्च।। ७२.१२"
  },
  {
    "text": "ततस्तु षष्ठेऽहनि पार्थिवेन ऋतुर्न वन्ध्योऽद्य भवेद् विचिन्त्य।\nरराम तन्व्या सह कामचारी ततोऽम्बरात् प्राच्यवतास्य शुक्रम्।। ७२.१३"
  },
  {
    "text": "शुक्रोत्सर्गावसाने तु नृपतिर्भार्यया सह।\nजगाम दिव्यया गत्या ब्रह्मलोकं तपोधन।।। ७२.१४"
  },
  {
    "text": "तदम्बरात् प्रचलितमभ्रवर्णं शुक्रं समाना नलिनी वपुष्मती।\nचित्रा विशाला हरितालिनी च सप्तर्षिपत्न्यो ददृशुर्यथेच्छया।। ७२.१५"
  },
  {
    "text": "तद् दृष्ट्वा पुष्करे न्यस्तं प्रत्यैच्छन्त तपोधन।\nमन्यमानास्तदमृतं सदा यौवनलिप्सया।। ७२.१६"
  },
  {
    "text": "ततः स्नात्वा च विधिवत् संपूज्य तान् निजान् पतीन्।\nपतिभिः समनुज्ञाताः पपुः पुष्करसंस्थितम्।। ७२.१७"
  },
  {
    "text": "तच्छुक्रं पार्थिवेन्द्रस्य मन्यमानास्तदाऽमृतम्।\nपीतमात्रेण शुक्रेण पार्थिवेन्द्रोद्भवेन ताः।। ७२.१८"
  },
  {
    "text": "ब्रह्मतेजोविहीनास्ता जाताः पत्न्यस्तपस्विनाम्।\nततस्तु तत्यजुः सर्वे सदोषास्ताश्च पत्नयः।। ७२.१९"
  },
  {
    "text": "सुषुवुः सप्त तनयान् रुदतो भैरवं मुने।\nतेषां रुदितशब्देन सर्वमापूरितं जगत्।। ७२.२०"
  },
  {
    "text": "अथाजगाम भगवान् ब्रह्म लोकपितामहः।\nसमभ्येत्याब्रवीद् बालान् मा रुदध्वं महाबलाः।। ७२.२१"
  },
  {
    "text": "मरुतो नाम यूयं वै भविष्यध्वं वियच्चराः।\nइत्येवमुक्त्वा देवेशो ब्रह्म लोकपितामहः।। ७२.२२"
  },
  {
    "text": "तानादाय वियच्चारी मारुतानादिदेश ह।\nते त्वासन् मरुतस्त्वाद्या मनोः स्वायंभुवेऽन्तरे।। ७२.२३"
  },
  {
    "text": "स्वारेचिषे तु मरुतो वक्ष्यामि श्रृणु नारद।\nस्वारोचिषस्य पुत्रस्तु श्रीमानासीत् क्रतुध्वजः।। ७२.२४"
  },
  {
    "text": "तस्य पुत्राभवन् सप्त सप्तार्च्चिःप्रतिमा मुने।\nतपोऽर्थं ते गताः शैलं महामेरुं नरेश्वराः।। ७२.२५"
  },
  {
    "text": "आराधयन्तो ब्रह्मणं पदमैन्द्रमथेप्सवः।\nततो विपश्चिन्नामाथ सहस्राक्षो भयातुरः।। ७२.२६"
  },
  {
    "text": "पूतनामप्सरोमुख्यां प्राह नारद वाक्यवित्।\nगच्छस्व पूतने शैलं महामेरुं विशालिनम्।। ७२.२७"
  },
  {
    "text": "तत्र तप्यन्ति हि तपः क्रतुध्वजसुता महत्।\nयथा हि तपसो विघ्नं तेषां भवति सुन्दरि।। ७२.२८"
  },
  {
    "text": "तथा कुरुष्व मा तेषां सिद्धिर्भवतु सुन्दरि।\nइत्येवमुक्ता शक्रेण पूतना रूपशालिनी।। ७२.२९"
  },
  {
    "text": "तत्राजगाम त्वरिता यत्रातप्यन्त ते तपः।\nआश्रमस्याविदूरे तु नदी मन्दोदवाहिनी।। ७२.३०"
  },
  {
    "text": "तस्यां स्नातुं समायाताः सर्व एव सहोदराः।\nसाऽपि स्नातुं सुचार्वङ्गी त्ववतीर्णा महानदीम्।। ७२.३१"
  },
  {
    "text": "ददृशुस्ते नृपाः स्नातां ततश्चुक्षुभिरे मुने।\nतेषां च प्राच्यवच्छुक्रं तत्पपौ जलचारिणी।। ७२.३२"
  },
  {
    "text": "शङ्खिना ग्राहमुख्यस्य महाशङ्खस्य वल्लभा।\nतेऽपि विभ्रष्टतपसो जग्मू राज्यं तु पैतृकम्।। ७२.३३"
  },
  {
    "text": "सा चाप्सराः शक्रमेत्य याथातथ्यं न्यवेदयत्।\nततो बहुतिथे काले सा ग्राही शङ्खरूपिणी।। ७२.३४"
  },
  {
    "text": "समुद्‌धृता महाजालैर्मत्स्यबन्धेन मानिनी।\nस तां दृष्ट्वा महाशङ्खी स्थलास्थां मत्स्यजीविकः।। ७२.३५"
  },
  {
    "text": "निवेदयामास तदा क्रतुध्वजसुतेषु वै।\nतथाऽभ्येत्य महात्मानो योगिनो योगधारिणः।। ७२.३६"
  },
  {
    "text": "नीत्वा स्वमन्दिरं सर्वे पुरवाप्यां समुत्सृजन्।\nततः प्रमाच्छङ्खिनी सा सुषुवे सप्त वै शिशून्।। ७२.३७"
  },
  {
    "text": "जातमात्रेषु पुत्रेषु मोक्षभावमगाच्च सा।\nअमातृपितृका बाला जलमध्यविहारिणः।। ७२.३८"
  },
  {
    "text": "स्तन्यार्थिनो वै रुरुदुरथाभ्यागात् पितामहः।\nमा रुदध्वमितीत्याह मरुतो नाम पुत्रकाः।। ७२.३९"
  },
  {
    "text": "यूयं देवा भविष्यध्वं वायुस्कन्धविचारिणः।\nइत्येवमुक्त्वाथादाय सर्वांस्तान् दैवतान् प्रति।। ७२.४०"
  },
  {
    "text": "नियोज्य च मरुन्मार्गे वैराजं भवनं गतः।\nएवमासंश्च मरुतो मनोः स्वारोचिषेऽन्तरे।। ७२.४१"
  },
  {
    "text": "उत्तमे मरुतो ये च ताञ्छृणुष्व तपोधन।\nउत्तमस्यान्ववाये तु राजासीन्निषधाधिपः।। ७२.४२"
  },
  {
    "text": "वपुष्मानिति विख्यातो वपुषा भास्करोपमः।\nतस्य पुत्रो गुणश्रेष्ठो ज्योतिष्मान् धार्मिकोऽभवत्।। ७२.४३"
  },
  {
    "text": "स पुत्रार्थो तपस्तेपे नदीं मन्दाकिनीमनु।\nतस्य भार्या च सुश्रोणी देवाचार्यासुता शुभा।। ७२.४४"
  },
  {
    "text": "तपश्चरणयुक्तस्य बभूव परिचारिका।\nसा स्वयं फलपुष्पाम्बुसमित्कुशं समाहरत्।। ७२.४५"
  },
  {
    "text": "चकार पद्मपत्राक्षी सम्यक् चातिथिपूजनम्।\nपतिं शुश्रूषमाणा सा कृशा धमनिसंतता।। ७२.७२"
  },
  {
    "text": "तेजोयुक्ता सुचार्वङ्गीं दृष्टा सप्तर्षिभिर्वने।\nतां तथा चारुसर्वाङ्गीं दृष्ट्वाऽथ तपसा कृशाम्।। ७२.४७"
  },
  {
    "text": "पप्रच्छुस्तपसो हेतुं तस्यास्तद्भर्तुरेव च।\nसाऽब्रवीत् तनयार्थाय आवाभ्यां वै तपःक्रिया।। ७२.४८"
  },
  {
    "text": "ते चास्यै वरदा ब्रह्मन् जाताः सप्त सहर्षयाः।\nव्रजध्वं तनयाः सप्त भविष्यन्ति न संशयः।। ७२.४९"
  },
  {
    "text": "युवयोर्गुणसंयुक्ता महर्षीणां प्रसादतः।\nइत्येवमुक्त्वा जग्मुस्ते सर्व एव महर्षयः।। ७२.५०"
  },
  {
    "text": "स चापि राजर्षिरगात् सभार्यो नगरं निजम्।\nततो बहुतिथे काले सा राज्ञो महिषी प्रिया।। ७२.५१"
  },
  {
    "text": "अवाप गर्भं तन्वङ्गी तस्मान्नृपतिसत्तमात्।\nगुर्विण्यामथ भार्यायां ममारासौ नराधिपः।। ७२.५२"
  },
  {
    "text": "सा चाप्यारोढुमिच्छन्ती भर्तारं वै पतिव्रता।\nनिवारिता तदा मात्यैर्न तथापि व्यतिष्ठत।। ७२.५३"
  },
  {
    "text": "समारोप्याथ भर्तारं चितायामारुहच्च सा।\nततोऽग्निमध्यात् सलिले मांसपेश्यपतन्मुने।। ७२.५४"
  },
  {
    "text": "साऽम्भसा सुखशीतेन संसिक्ता सप्तधाऽभवत्।\nतेऽजायन्ताथ मरुत उत्तमस्यान्तरे मनोः।। ७२.५५"
  },
  {
    "text": "तामसस्यान्तरे ये च मरुतोऽप्यभवन् पुरा।\nतानहं कीर्तयिष्यामि गीतनृत्यकलिप्रिय।। ७२.५६"
  },
  {
    "text": "तामसस्य मनोः पुत्रो ऋतध्वज इति श्रुतः।\nस पुत्रर्थी जुहावाग्नौ स्वमांसं रुधिरं तथा।। ७२.५७"
  },
  {
    "text": "अस्थीनि रोमकेशांश्च स्नायुमज्जायकृद्घनम्।\nशुक्रं च चित्रगौ राजा सुतार्थी इति नः श्रुतम्।। ७२.५८"
  },
  {
    "text": "सप्तस्वेवार्चिषु ततः शुक्रपातादनन्तरम्।\nमा मा क्षिपस्वेत्यभवच्छब्दः सोऽपि मृतो नृपः।। ७२.५९"
  },
  {
    "text": "ततस्तस्माद्धुतवहात् सप्त तत्तेजसोपमाः।\nशिशवः समजायन्त ते रुदन्तोऽभवन् मुने।। ७२.६०"
  },
  {
    "text": "तेषां तु ध्वनिमाकर्ण्य भगवान् पद्मसंभवः।\nसमागम्य निवार्य्याथ स चक्रे मरुतः सुतान्।। ७२.६१"
  },
  {
    "text": "ते त्वासन् मरुतो ब्रह्मंस्तमसे देवतागणाः।\nयेऽभवन् रैवते तांश्च श्रृणुष्व त्वं तपोधनः।। ७२.६२"
  },
  {
    "text": "रैवतस्यान्ववाये तु राजासीद् रिपुजिद् वशी।\nरिपुजिन्नामतः ख्यातो न तस्यासीत् सुतः किल।। ७२.६३"
  },
  {
    "text": "स समाराध्य तपसा भास्करं तेजसां निधिम्।\nअवाप कन्यां सुरतिं तां प्रगृह्य गृहं ययौ।। ७२.६४"
  },
  {
    "text": "तस्यां पितृगृहे ब्रह्मन् वसन्त्यां स पिता मृतः।\nसाऽपि दुःखपरीताङ्गीं स्वां तनुं त्यक्तुमुद्यता।। ७२.६५"
  },
  {
    "text": "ततस्तां वारयामासुर्ऋषयः सप्त मानसाः।\nतस्यामासक्तचित्तास्तु सर्व एव तपोधनाः।। ७२.६६"
  },
  {
    "text": "अपारयन्ती तद्‌दुःखं प्रज्वाल्याग्निं विवेश ह।\nते चापश्यन्त ऋषयस्तच्चित्ता भावितास्तथा।। ७२.६७"
  },
  {
    "text": "तां मृतामृषयो दृष्ट्वा कष्टं कष्टेति वादिनः।\nप्रजग्मुर्ज्वलनाच्चापि सप्ताजायन्त दारकाः।। ७२.६८"
  },
  {
    "text": "ते च मात्रा विनाभूता रुरुदुस्तान् पितामहः।\nनिवारयित्वा कृतवांल्लोकनाथो मरुद्गणान्।। ७२.६९"
  },
  {
    "text": "रैवतस्यान्तरे जाता मरुतोऽमी तपोधन।\nश्रृणुष्व कीर्तयिष्यामि चाक्षुषस्यान्तरे मनोः।। ७२.७०"
  },
  {
    "text": "आसीन्मङ्किरिति ख्यातस्तपस्वी सत्यवाक् शुचिः।\nसप्तसारस्वते तीर्थे सोऽतप्यत महत् तपः।। ७२.७१"
  },
  {
    "text": "विघ्नार्थं तस्य तुषिता देवाः संप्रेषयन् वपुम्।\nसा चाभ्येत्य नदीतीरे क्षोभयामास भामिनी।। ७२.७२"
  },
  {
    "text": "ततोऽस्य प्राच्यवच्छ्रुक्रं सप्तसारस्वते जले।\nतां चैवाप्यशपन्मूढां मुनिर्मङ्कणको वपुम्।। ७२.७३"
  },
  {
    "text": "गच्छ लब्धाऽसि मूढे त्वं पापस्यास्य महत् फलम्।\nविध्वंसयिष्यति हयो भवतीं यज्ञसंसदि।। ७२.७४"
  },
  {
    "text": "एवं शप्त्वा ऋषिः श्रीमान् जगामाथ स्वमाश्रमम्।\nसरस्वतीभ्यः सप्तभ्यः सप्त वै मरुतोऽभवन्।। ७२.७५"
  },
  {
    "text": "एतत् तवोक्ता मरुतः पुरा यथा जाता वियद्व्याप्तिकरा महर्षे।\nयेषां श्रुते जन्मनि पापहानिर्भवेच्च धर्माभ्युदयो महान् वै।। ७२.७६"
  },
  {
    "text": "इति श्रीवामुपुराणे षट्चत्वारिंशोऽध्यायः ।। ७२ ।।"
  }
]
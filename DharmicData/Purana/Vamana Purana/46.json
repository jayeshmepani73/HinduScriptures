[
  {
    "text": "सनत्कुमार उवाच।\nस्थाणोर्वटस्योत्तरतः शुक्रतीर्थं प्रकीर्तितम् ।\nस्थाणोर्वटस्य पूर्वेण सोमतीर्थं द्विजोत्तम १ ।\nस्थाणोर्वटं दक्षिणतो दक्षतीर्थमुदाहृतम् ।\nस्थाणोर्वटात् पश्चिमतः स्कन्दतीर्थं प्रतिष्ठितम् २ ।\nएतानि पुण्यतीर्थानि मध्ये स्थाणुरिति स्मृतः ।\nतस्य दर्शनमात्रेण प्राप्नोति परमं पदम् ३ ।\nअष्टम्यां च चतुर्दश्यां यस्त्वेतानि परिक्रमेत् ।\nपदे पदे यज्ञफलं स प्राप्नोति न संशयः ४ ।\nएतानि मुनिभिः साध्यैरादित्यैर्वसुभिस्तदा ।\nमरुद्भिर्वह्निभिश्चैव सेवितानि प्रयत्नतः ५ ।\nअन्ये ये प्राणिनः केचित् प्रविष्टाः स्थाणुमुत्तमम् ।\nसर्वपापविनिर्मुक्ताः प्रयान्ति परमां गतिम् ६ ।\nअस्ति तत्संनिधौ लिङ्गं देवदेवस्य शूलिनः ।\nउमा च लिङ्गरूपेण हरपार्श्वं न मुञ्चति ७ ।\nतस्य दर्शनमात्रेण सिद्धिं प्राप्नोति मानवः ।\nवटस्य उत्तरे पार्श्वे तक्षकेण महात्मना ८ ।\nप्रतिष्ठितं महालिङ्गं सर्वकामप्रदायकम् ।\nवटस्य पूर्वदिग्भागे विश्वकर्मकृतं महत् ९ ।\nलिङ्गं प्रत्यङ्मुखं दृष्ट्वा सिद्धिमाप्नोति मानवः ।\nतत्रैव लिङ्गरूपेण स्थिता देवी सरस्वती १० ।\nप्रणम्य तां प्रयत्नेन बुद्धिं मेधां च विन्दति ।\nवटपार्श्वे स्थितं लिङ्गं ब्रह्मणा तत् प्रतिष्ठितम् ११ ।\nदृष्ट्वा वटेश्वरं देवं प्रयाति परमं पदम् ।\nततः स्थाणुवटं दृष्ट्वा कृत्वा चापि प्रदक्षिणम् १२ ।\nप्रदक्षिणीकृता तेन सप्तद्वीपा वसुंधरा ।\nस्थाणोः पश्चिमदिग्भागे नकुलीशो गणः स्मृतः १३ ।\nतमभ्यर्च्य प्रयत्नेन सर्वपापैः प्रमुच्यते ।\nतस्य दक्षिणदिग्भागे तीर्थं रुद्र करं स्मृतम् १४ ।\nतस्मिन् स्नातः सर्वतीर्थे स्नातो भवति मानवः ।\nतस्य चोत्तरदिग्भागे रावणेन महात्मना १५ ।\nप्रतिष्ठितं महालिङ्गं गोकर्णं नाम नामतः ।\nआषाढमासे या कृष्णा भविष्यति चतुर्दशी ।\nतस्यां योऽर्चति गोकर्णं तस्य पुण्यफलं शृणु १६ ।\nकामतोऽकामतो वापि यत् पापं तेन संचितम् ।\nतस्माद् विमुच्यते पापात् पूजयित्वा हरं शुचिः १७ ।\nकौमारब्रह्मचर्येण यत्पुण्यं प्राप्यते नरैः ।\nतत्पुण्यं सकलं तस्य अष्टम्यां योऽर्चयेच्छिवम् १८ ।\nयदीच्छेत् परमं रूपं सौभाग्यं धनसंपदः ।\nकुमारेश्वरमाहात्म्यात् सिद्ध्यते नात्र संशयः १९।\nतस्य चोत्तरदिग्भागे लिङ्गं पूज्य विभीषणः ।\nअजरश्चामरश्चैव कल्पयित्वा बभूव ह २० ।\nआषाढस्य तु मासस्य शुक्ला या चाष्टमी भवेत् ।\nतस्यां पूज्य सोपवासो ह्यमृतत्वमवाप्नुयात् २१ ।\nखरेण पूजितं लिङ्गं तस्मिन् स्थाने द्विजोत्तम ।\nतं पूजयित्वा यत्नेन सर्वकामानवाप्नुयात् २२ ।\nदूषणस्त्रिशिराश्चैव तत्र पूज्य महेश्वरम् ।\nयथाभिलषितान् कामानापतुस्तौ मुदान्वितौ २३ ।\nचैत्रमासे सिते पक्षे यो नरस्तत्र पूजयेत् ।\nतस्य तौ वरदौ देवौ प्रयच्छेतेऽभिवाञ्छितम् २४ ।\nस्थाणोर्वटस्य पूर्वेण हस्तिपादेश्वरः शिवः ।\nतं दृष्ट्वा मुच्यते पापैरन्यजन्मनि संभवैः २५ ।\nतस्य दक्षिणतो लिङ्गं हारीतस्य ऋषेः स्थितम् ।\nयत् प्रणम्य प्रयत्नेन सिद्धिं प्राप्नोति मानवः २६ ।\nतस्य दक्षिणपार्श्वे तु वापीतस्य महात्मनः ।\nलिङ्गं त्रैलोक्यविख्यातं सर्वपापहरं शिवम् २७ ।\nकङ्कालरूपिणा चापि रुद्रे ण सुमहात्मना ।\nप्रतिष्ठितं महालिङ्गं सर्वपापप्रणाशनम् २८ ।\nभुक्तिदं मुक्तिदं प्रोक्तं सर्वकिल्बिषनाशनम् ।\nलिङ्गस्य दर्शनाच्चैव अग्निष्टोमफलं लभेत् २९ ।\nतस्य पश्चिमदिग्भागे लिङ्गं सिद्धप्रतिष्ठितम् ।\nसिद्धेश्वरं तु विख्यातं सर्वसिद्धिप्रदायकम् ३० ।\nतस्य दक्षिणदिग्भागे मृकण्डेन महात्मना ।\nतत्र प्रतिष्ठितं लिङ्गं दर्शनात् सिद्धिदायकम् ३१ ।\nतस्य पूर्वे च दिग्भागे आदित्येन महात्मना ।\nप्रतिष्ठितं लिङ्गवरं सर्वकिल्बिषनाशनम् ३२ ।\nचित्राङ्गदस्तु गन्धर्वो रम्भा चाप्सरसां वरा ।\nपरस्परं सानुरागौ स्थाणुदर्शनकाङ्क्षिणौ ३३ ।\nदृष्ट्वा स्थाणुं पूजयित्वा सानुरागौ परस्परम् ।\nआराध्य वरदं देवं प्रतिष्ठाप्य महेश्वरम् ३४ ।\nचित्राङ्गदेश्वरं दृष्ट्वा तथा रम्भेश्वरं द्विज ।\nसुभगो दर्शनीयश्च कुले जन्म समाप्नुयात् ३५ ।\nतस्य दक्षिणतो लिङ्गं वज्रिणा स्थापितं पुरा ।\nतस्य प्रसादात् प्राप्नोति मनसा चिन्तितं फलम् ३६ ।\nपराशरेण मुनिना तथैवाराध्य शङ्करम् ।\nप्राप्तं कवित्वं परमं दर्शनाच्छङ्करस्य च ३७ ।\nवेदव्यासेन मुनिना आराध्य परमेश्वरम् ।\nसर्वज्ञत्वं ब्रह्मज्ञानं प्राप्तं देवप्रसादतः ३८ ।\nस्थाणोः पश्चिमदिग्भागे वायुना जगदायुना ।\nप्रतिष्ठितं महालिङ्गं दर्शनात् पापनाशनम् ३९ ।\nतस्यापि दक्षिणे भागे लिङ्गं हिमवतेश्वरम् ।\nप्रतिष्ठितं पुण्यकृतां दर्शनात् सिद्धिकारकम् ४० ।\nतस्यापि पश्चिमे भागे कार्तवीर्येण स्थापितम् ।\nलिङ्गं पापहरं सद्यो दर्शनात् पुण्यमाप्नुयात् ४१ ।\nतस्याप्युत्तरदिग्भागे सुपार्श्वे स्थापितं पुनः ।\nआराध्य हनुमांश्चाप सिद्धिं देवप्रसादतः ४२ ।\nतस्यैव पूर्वदिग्भागे विष्णुना प्रभविष्णुना ।\nआराध्य वरदं देवं चक्रं लब्धं सुदर्शनम् ४३ ।\nतस्यापि पूर्वदिग्भागे मित्रेण वरुणेन च ।\nप्रतिष्ठितौ लिङ्गवरौ सर्वकामप्रदायकौ ४४ ।\nएतानि मुनिभिः साध्यैरादित्यैर्वसुभिस्तथा ।\nसेवितानि प्रयत्नेन सर्वपापहराणि वै ४५ ।\nस्वर्णलिङ्गस्य पश्चात्तु ऋषिभिस्तत्त्वदर्शिभिः ।\nप्रतिष्ठितानि लिङ्गानि येषां संख्या न विद्यते ४६ ।\nतथा ह्युत्तरतस्तस्य यावदोघवती नदी ।\nसहस्रमेकं लिङ्गानां देवपश्चिमतः स्थितम् ४७ ।\nतस्यापि पूर्वदिग्भागे बालखिल्यैर्महात्मभिः ।\nप्रतिष्ठिता रुद्र कोटिर्यावत्संनिहितं सरः ४८ ।\nदक्षिणेन तु देवस्य गन्धर्वैर्यक्षकिन्नरैः ।\nप्रतिष्ठितानि लिङ्गानि येषां संख्या न विद्यते ४९ ।\nतिस्रः कोट्योऽर्धकोटी च लिङ्गानां वायुरब्रवीत् ।\nअसंख्याताः सहस्राणि ये रुद्राः स्थाणुमाश्रिताः ५० ।\nएतज्ज्ञात्वा श्रद्दधानः स्थाणुलिङ्गं समाश्रयेत् ।\nयस्य प्रसादात् प्राप्नोति मनसा चिन्तितं फलम् ५१ ।\nअकामो वा सकामो वा प्रविष्टः स्थाणुमन्दिरम् ।\nविमुक्तः पातकैर्घोरैः प्राप्नोति परमं पदम् ५२ ।\nचैत्रे मासे त्रयोदश्यां दिव्यनक्षत्रयोगतः ।\nशुक्रार्कचन्द्र संयोगे दिने पुण्यतमे शुभे ५३ ।\nप्रतिष्ठितं स्थाणुलिङ्गं ब्रह्मणा लोकधारिणा ।\nऋषिभिर्देवसंघैश्च पूजितं शाश्वतीः समाः ५४ ।\nतस्मिन् काले निराहारा मानवाः श्रद्धयान्विताः ।\nपूजयन्ति शिवं ये वै ते यान्ति परमं पदम् ५५ ।\nतदारूढमिदं ज्ञात्वा ये कुर्वन्ति प्रदक्षिणम् ।\nप्रदक्षिणीकृता तैस्तु सप्तद्वीपा वसुंधरा ५६ ।\nइति श्रीवामनपुराणे सरोमाहात्म्ये षट्चत्वारिंशत्तमोऽध्यायः।"
  }
]
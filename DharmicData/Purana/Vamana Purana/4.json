[
  {
    "text": "पुलस्त्य उवाच\nएवं कपाली संजातो देवर्षे भगवान्हरः।\nअनेन कारणेनासौ दक्षेण न निमन्त्रितः।। ४-१"
  },
  {
    "text": "कपालिजायेति सतीं विज्ञायाथ प्रजापतिः।\nयज्ञे चार्हापि दुहिता दक्षेण न निमन्त्रिता।। ४-२"
  },
  {
    "text": "एतस्मिन्नन्तरे देवीं द्रष्टुं गौतमनन्दिनी।\nजया जगाम शैलेन्द्रं मन्दरं चारुकन्दरम्।। ४-३"
  },
  {
    "text": "तामागतां सती दृष्ट्वा जयमेकामुवाच ह।\nकिमर्थं विजया नागाज्जयन्ती चापराजिता।। ४-४"
  },
  {
    "text": "सा देव्या वचनं श्रुत्वा उवाच परमेश्वरीम्।\nगता निमन्त्रिताः सर्वा मखे मातामहस्य ताः।। ४-५"
  },
  {
    "text": "समं पित्रा गौतमेन मात्रा चैवाप्यहल्यया।\nअहं समागता द्रष्टुं त्वां तत्र गमनोत्सुका।। ४-६"
  },
  {
    "text": "किं त्वं न व्रजसे तत्र तथा देवो महेश्वरः।\nनामन्त्रिताऽसि तातेन उताहोस्विद् व्रजिष्यसि।। ४-७"
  },
  {
    "text": "गतास्तु ऋषयः सर्वे ऋषिपत्न्यः सुरास्तथा।\nमातृष्वसः शशाङ्कश्च सपत्नीको गतः क्रतुम्।। ४-८"
  },
  {
    "text": "चतुर्दशसु लोकेषु जन्तवो ये चराचराः।\nनिमन्त्रिताः क्रतौ सर्वे किं नासि त्वं निमन्त्रिता।। ४-९"
  },
  {
    "text": "पुलस्त्य उवाच\nजयायास्तद्वचः श्रुत्वा वज्रपातसमं सती।\nमन्युनाऽभिप्लुता ब्रह्मन् पञ्चत्वमगमत् ततः।। ४-१०"
  },
  {
    "text": "जया मृतां सतीं दृष्ट्वा क्रोधशोकपरिप्लुता।\nमुञ्चती वारि नेत्राभ्यां सस्वरं विललाप ह।। ४-११"
  },
  {
    "text": "आक्रन्दितध्वनिं श्रुत्वा शूलपाणिस्त्रिलोचनः।\nआः किमेतदितीत्युक्त्वा जयाभ्याशमुपागतः।। ४-१२"
  },
  {
    "text": "आगतो ददृशे देवीं लतामिव वनस्पतेः।\nकृत्तां परशुना भूमौ श्लथाङ्गीं पतितां सतीम्।। ४-१३"
  },
  {
    "text": "देवीं निपतितां दृष्ट्वा जयां पप्रच्छ शंकरः।\nकिमियं पतिता भूमौ निकृत्तेव लता सती।। ४-१४"
  },
  {
    "text": "सा शंकरवचः श्रुत्वा जया वचनमब्रवीत्।\nश्रत्वा मखस्था दक्षस्य भगिन्यः पतिभिः सह।। ४-१५"
  },
  {
    "text": "आदित्याद्यास्त्रिलोकेश समं शक्रादिभिः सुरैः।\nमातृष्वसा विपन्नेयमन्तर्दुःखेन दह्यती।। ४-१६"
  },
  {
    "text": "पुलस्त्य उवाच\nएतच्छ्रुत्वा वचो रौद्रं रुद्रः क्रोधाप्लुतो बभौ।\nक्रुद्धस्य सर्वगात्रेभ्यो निश्चेरुः सहसाऽर्चिषः।। ४-१७"
  },
  {
    "text": "ततः क्रोधात् त्रिनेत्रस्य गात्ररोमोद्भवो मुने।\nगणाः सिंहमुखा जाता वीरभद्रपुरोगमाः।। ४-१८"
  },
  {
    "text": "गणैः परिवृतस्तस्मान्मन्दराद्धिमसाह्वयम्।\nगतः कनखलं तस्माद् यत्र दक्षोऽयजत् क्रतुम्।। ४-१९"
  },
  {
    "text": "ततो गणानामधिपो वीरभद्रो महाबलः।\nदिशि प्रतीच्युत्तरायां तस्थौ शूलधरो मुने।। ४-२०"
  },
  {
    "text": "जया क्रोधाद् गदां गृह्य पूर्वदक्षिणतः स्थिता।\nमध्ये त्रिशूलधृक् शर्वस्तस्थौ क्रोधान्महामुने।। ४-२१"
  },
  {
    "text": "मृगारिवदनं दृष्ट्वा देवाः शक्रपुरोगमाः।\nऋषयो यक्षगन्धर्वाः किमिदं त्वित्यचिन्तयन्।। ४-२२"
  },
  {
    "text": "ततस्तु धनुरादाय शरांश्चाशीविषोपमान्।\nद्वारपालस्तदा धर्मो वीरभद्रमुपाद्रवत्।। ४-२३"
  },
  {
    "text": "तमापतन्तं सहसा धर्मं दृष्ट्वा गणेश्वरः।\nकरेणैकेन जग्राह त्रिशूलं वह्निसन्निभम्।। ४-२४"
  },
  {
    "text": "कार्मुकं च द्वितीयेन तृतीयेनाथ मार्गणान्।\nचतुर्थेन गदां गृह्य धर्ममभ्यद्रवद् गणः।। ४-२५"
  },
  {
    "text": "ततश्चतुर्भुजं दृष्ट्वा धर्मराजो गणेश्वरम्।\nतस्थावष्टभुजो भूत्वा नानायुधधरोऽव्ययः।। ४-२६"
  },
  {
    "text": "खड्गचर्मगदाप्रासपरश्वधवराङ्कुशैः।\nचापमार्गणभृत्तस्थौ हन्तुकामो गणेश्वरम्।। ४-२७"
  },
  {
    "text": "गणेश्वरोऽपि संक्रुद्धो हन्तुं धर्म सनातनम्।\nववर्ष मार्गणास्तीक्ष्णान् यथा प्रावृषि तोयदः।। ४-२८"
  },
  {
    "text": "तावन्योन्यं महात्मानौ शरचापधरौ मुने।\nरुधिरारुणसिक्ताङ्गौ किंशुकाविव रेजतुः।। ४-२९"
  },
  {
    "text": "ततो वरास्त्रैर्गणनायकेन जितः स धर्मः तरसा प्रसह्य।\nपराङ्मुखोऽभूद्विमना मुनीन्द्र स वीरभद्रः प्रविवेश यज्ञम् ।। ४-३०"
  },
  {
    "text": "यज्ञवाटं प्रविष्टं तं वीरभद्रं गणेश्वरम्।\nदृष्ट्वा तु सहसा देवा उत्तस्थुः सायुधा मुने।। ४-३१"
  },
  {
    "text": "वसवोऽष्टौ महाभागा ग्रहा नव सुदारुणाः।\nइन्द्राद्या द्वादशादित्या रुद्रास्त्वेकादशैव हि।। ४-३२"
  },
  {
    "text": "विश्वेदेवाश्च साध्याश्च सिद्धगन्धर्वपन्नगाः।\nयक्षाः किंपुरुषाश्चैव खगाश्चक्रधरास्तथा।। ४-३३"
  },
  {
    "text": "राजा वैवस्वताद्वंशाद् धर्मकीर्तिस्तु विश्रुतः।\nसोमवंशोद्भवश्चोग्रो भोजकीर्तिर्महाभुजः।। ४-३४"
  },
  {
    "text": "दितिजा दानवाश्चान्ये येऽन्ये तत्र समागताः।\nते सर्वेऽभ्यद्रवन् रौद्रं वीरभद्रमुदायुधाः।। ४-३५"
  },
  {
    "text": "तानापतत एवाशु चापबाणधरो गणः।\nअभिदुद्राव वेगेन सर्वानेव शरोत्करैः।। ४-३६"
  },
  {
    "text": "ते शस्त्रवर्षमतुलं गणेशाय समुत्सृजन्।\nगणेशोऽपि वरास्त्रैस्तान् प्रचिच्छेद बिभेद च।। ४-३७"
  },
  {
    "text": "शरैः शस्त्रैश्च सततं वध्यमाना महात्मना।\nवीरभद्रेण देवाद्या अपहारमर्कुत।। ४-३८"
  },
  {
    "text": "ततो विवेश गणपो यज्ञमध्यं सुविस्तृतम्।\nजुह्वाना ऋषयो यत्र हवींषि प्रवितन्वते।। ४-३९"
  },
  {
    "text": "ततो महर्षयो दृष्ट्वा मृगेन्द्रवदनं गणम्।\nभीता होत्रं परित्यज्य जग्मुः शरणमच्युतम्।। ४-४०"
  },
  {
    "text": "तानार्ताश्चक्रभृद् दृष्ट्वा महर्षींस्त्रस्तमानसान्।\nन भेतव्यमितीत्युक्त्वा समुत्तस्थौ वरायुधः।। ४-४१"
  },
  {
    "text": "समानम्य ततः शार्ङ्ग शरानग्निशिखोपमान्।\nमुमोच वीरभद्राय कायावरणदारणान्।। ४-४२"
  },
  {
    "text": "ते तस्य कायमासाद्य अमोघा वै हरेः शराः।\nनिपेतुर्भुवि भग्नाशा नास्तिकादिव याचकाः।। ४-४३"
  },
  {
    "text": "शरास्त्वमोघान्मोघत्वमापन्नान्वीक्ष्य केशवः।\nदिव्यैरस्त्रैर्वीरभद्रं प्रच्छादयितुमुद्यतः।। ४-४४"
  },
  {
    "text": "तानस्त्रान्वासुदेवेन प्रक्षिप्तान्गणनायकः।\nवारयामास शूलेन गदया मार्गणैस्तथा।। ४-४५"
  },
  {
    "text": "दृष्ट्वा विपन्नान्यस्त्राणि गदां चिक्षेप माधवः।\nत्रिशूलेन समाहत्य पातयामास भूतले।। ४-४६"
  },
  {
    "text": "मुसलं वीरभद्राय प्रचिक्षेप हलायुधः।\nलाङ्गलं च गणेशोऽपि गदया प्रत्यवारयत्।। ४-४७"
  },
  {
    "text": "मुसलं सगदं दृष्ट्वा लाङ्गलं च निवारितम्।\nवीरभद्राय चिक्षेप चक्रं क्रोधात् खगध्वजः।। ४-४८"
  },
  {
    "text": "तमापतन्तं शतसूर्यकल्पं सुदर्शनं वीक्ष्य गणेश्वरस्तु। \nशूलं परित्यज्य जगाद चक्रं यथा मधुं मीनवपुः सुरेन्द्रः।। ४-४९"
  },
  {
    "text": "चक्रे निगीर्णे गणनायकेन क्रोधातिरक्तोऽसितचारुनेत्रः।\nमुरारिरभ्येत्य गणाधिपेन्द्रमुत्क्षिप्य वेगाद् भुवि निष्पिपेष।। ४-५०"
  },
  {
    "text": "हरिबाहूरुवेगेन विनिष्पिष्टस्य भूतले।\nसहितं रुधिरोद्गारैर्मुकाच्चक्रं विनिर्गतम्।। ४-५१"
  },
  {
    "text": "ततो निःसृतमालोक्य चक्रं कैटभनाशनः।\nसमादाय हृषीकेशो वीरभद्रो मुमोच ह।। ४-५२"
  },
  {
    "text": "हृषीकेशेन मुक्तस्तु वीरभद्रो जटाधरम्।\nगत्वा निवेदयामास वासुदेवात्पराजयम्।। ४-५३"
  },
  {
    "text": "ततो जटाधरो दृष्ट्वा गणेशं शोणिताप्लुतम्।\nनिश्वसन्तं यथा नागं क्रोधं चक्रे तदाव्ययः।। ४-५४"
  },
  {
    "text": "ततः क्रोधाभिभूतेन वीरभद्रोऽथ शंभुना।\nपूर्वोद्दिष्टे तदा स्थाने सायुधस्तु निवेशितः।। ४-५५"
  },
  {
    "text": "वीरभद्रमथादिश्य भद्रकालीं च शंकरः।\nविवेश क्रोधताम्राक्षो यज्ञवाटं त्रिशूलभृत्।। ४-५६"
  },
  {
    "text": "ततस्तु देवप्रवरे जटाधरे त्रिशूलपाणौ त्रिपुरान्तकारिणि।\nदक्षस्य यज्ञं विशति क्षयंकरे जातो ऋषीणां प्रवरो हि साध्वसः।। ४-५७"
  },
  {
    "text": "इति श्रीवामनपुराणे चतुर्थोऽध्यायः ।। ४ ।।"
  }
]
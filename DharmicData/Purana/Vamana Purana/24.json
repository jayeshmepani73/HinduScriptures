[
  {
    "text": "ऋषय ऊचुः\nदेवानां ब्रूहि नः कर्म यद्वृत्तास्ते पराजिताः \nकथं देवातिदेवोऽसौ विष्णुर्वामनतां गतः  १ \nलोमहर्षण उवाच\nबलिसंस्थं च त्रैलोक्यं दृष्ट्वा देवः पुरन्दरः\nमेरुप्रस्थं ययौ शक्रः स्वमातुर्निलयं शुभम्  २ \nसमीपं प्राप्य मातुश्च कथयामास तां गिरम् \nआदित्याश्च यथा युद्धे दानवेन पराजिताः  ३ \nअदितिरुवाच\nयद्येवं पुत्र युष्माभिर्न शक्यो हन्तुमाहवे \nबलिर्विरोचनसुतः सर्वैश्चैव मरुद्गणैः  ४ \nसहस्रशिरसा शक्यः केवलं हन्तुमाहवे \nतेनैकेन सहस्राक्ष न स ह्यन्येन शक्यते  ५ \nतद्वत् पृच्छामि पितरं कश्यपं ब्रह्मवादिनम्\nपराजयार्थं दैत्यस्य बलेस्तस्य महात्मनः  ६ \nततोऽदित्या सह सुराः संप्राप्ताः कश्यपान्तिकम् \nतत्रापश्यन्त मारीचं मुनिं दीप्ततपोनिधिम्  ७ \nआद्यं देवगुरुं दिव्यं प्रदीप्तं ब्रह्मवर्चसा \nतेजसा भास्कराकारं स्थितमग्निशिखोपमम्  ८ \nन्यस्तदण्डं तपोयुक्तं बद्धकृष्णाजिनाम्बरम् \nवल्कलाजिनसंवीतं प्रदीप्तमिव तेजसा  ९ \nहुताशमिव दीप्यन्तमाज्यगन्धपुरस्कृतम् \nस्वाध्यायवन्तं पितरं वपुष्मन्तमिवानलम्  १० \nब्रह्मवादिसत्यवादिसुरासुरगुरुं प्रभुम् \nब्राह्मण्याप्रतिमं लक्ष्म्या कश्यपं दीप्ततेजसम्  ११ \nयः स्रष्टा सर्वलोकानां प्रजानां पतिरुत्तमः \nआत्मभावविशेषेण तृतीयो यः प्रजापतिः  १२ \nअथ प्रणम्य ते वीराः सहादित्या सुरर्षभाः \nऊचुः प्राञ्जलयः सर्वे ब्रह्माणमिव मानसाः  १३ \nअजेयो युधि शक्रेण बलिर्दैत्यो बलाधिकः \nतस्माद् विधत्त नः श्रेयो देवानां पुष्टिवर्धनम्  १४ \nश्रुत्वा तु वचनं तेषां पुत्राणां कश्यपः प्रभुः \nअकरोद् गमने बुद्धिं ब्रह्मलोकाय लोककृत्  १५ \nकश्यप उवाच\nशक्र गच्छाम सदनं ब्रह्मणः परमाद्भुतम् \nतथा पराजयं सर्वे ब्रह्मणः ख्यातुमुद्यताः  १६ \nसहादित्या ततो देवायाताः काश्यपमाश्रमम् \nप्रस्थिता ब्रह्मसदनं महर्षिगणसेवितम्  १७ \nते मुहूर्तेन संप्राप्ता ब्रह्मलोकं सुवर्चसः \nदिव्यैः कामगमैर्यानैर्यथार्हैस्ते महाबलाः  १८ \nब्रह्माणं द्र ष्टुमिच्छन्तस्तपोराशिनमव्ययम् \nअध्यगच्छन्त विस्तीर्णां ब्रह्मणः परमां सभाम्  १९ \nषट्पदोद्गीतमधुरां सामगैः समुदीरिताम् \nश्रेयस्करीममित्रघ्नीं दृष्ट्वा संजहृषुस्तदा  २० \nऋचो बह्वृचमुख्यैश्च प्रोक्ताः क्रमपदाक्षराः \nशुश्रुवुर्विबुधव्याघ्रा विततेषु च कर्मसु  २१ \nयज्ञविद्यावेदविदः पदक्रमविदस्तथा \nस्वरेण परमर्षीणां सा बभूव प्रणादिता  २२ \nयज्ञसंस्तवविद्भिश्च शिक्षाविद्भिस्तथा द्विजैः \nछन्दसां चैव चार्थज्ञैः सर्वविद्याविशारदैः  २३ \nलोकायतिकमुख्यैश्च शुश्रुवुः स्वरमीरितम् \nतत्र तत्र च विप्रेन्द्रा  नियताः शंसितव्रताः  २४ \nजपहोमपरा मुख्या ददृशुः कश्यपात्मजाः \nतस्यां सभायामास्ते स ब्रह्मा लोकपितामहः  २५ \nसुरासुरगुरुः श्रीमान् विद्यया वेदमायया \nउपासन्त च तत्रैव प्रजानां पतयः प्रभुम्  २६ \nदक्षः प्रचेताः पुलहो मरीचिश्च द्विजोत्तमाः \nभृगुरत्रिर्वसिष्ठश्च गौतमो नारदस्तथा  २७ \nविद्यास्तथान्तरिक्षं च वायुस्तेजो जलं महो \nशब्दः स्पर्शश्च रूपं च रसो गन्धस्तथैव च  २८ \nप्रकृतिश्च विकारश्च यच्चान्यत् कारणं महत् \nसाङ्गोपाङ्गाश्च चत्वारो वेदा लोकपतिस्तथा  २९ \nनयाश्च क्रतवश्चैव सङ्कल्पः प्राण एव च \nएते चान्ये च बहवः स्वयंभुवमुपासते  ३० \nअर्थो धर्मश्च कामश्च क्रोधो हर्षश्च नित्यशः \nशुक्रो बृहस्पतिश्चैव संवर्त्तोऽथ बुधस्तथा  ३१ \nशनैश्चरश्च राहुश्च ग्रहाः सर्वे व्यवस्थिताः \nमरुतो विश्वकर्मा च वसवश्च द्विजोत्तमाः  ३२ \nदिवाकरश्च सोमश्च दिवा रात्रिस्तथैव च \nअर्द्धमासाश्च मासाश्च ऋतवः षट् च संस्थिताः  ३३ \nतां प्रविश्य सभां दिव्यां ब्रह्मणः सर्वकामिकाम् \nकश्यपस्त्रिदशैः सार्द्धं पुत्रैर्धर्मभृतां वरः  ३४ \nसर्वतेजोमयीं दिव्यां ब्रह्मर्षिगणसेविताम् \nब्राह्म्या श्रिया सेव्यमानामचिन्त्यां विगतक्लमाम्  ३५ \nब्रह्माणं प्रेक्ष्य ते सर्वे परमासनमास्थितम् \nशिरोभिः प्रणता देवं देवा ब्रह्मर्षिभिः सह  ३६ \nततः प्रणम्य चरणौ नियताः परमात्मनः \nविमुक्ताः सर्वपापेभ्यः शान्ता विगतकल्मषाः  ३७ \nदृष्ट्वा तु तान् सुरान् सर्वान् कश्यपेन सहागतान् \nआह ब्रह्मा महातेजा देवानां प्रभुरीश्वरः  ३८ \nइति श्रीवामनपुराणे पुलस्त्यनारदसंवादे सरोमाहात्म्ये चतुर्विंशोऽध्यायः  २४"
  }
]
[
  {
    "text": "पुलस्त्य उवाच।।\nसमागतान् सुरान् दृष्ट्वा नन्दिराख्यातवान् विभोः।\nअथोत्थाय हरिं भक्त्या परिष्वज्य न्यपीडयत्।। ५३.१"
  },
  {
    "text": "ब्रह्‌माणं शिरसा नत्वा समाभाष्य शतक्रतुम्।\nआलोक्यान्यान् सुरगणान् संभावयत् स शंकरः।। ५३.२"
  },
  {
    "text": "गणाश्च जय देवेति वीरभद्रपुरोगमाः।\nशैवाः पाशुपताद्याश्च विविशुर्मन्दराचलम्।। ५३.३"
  },
  {
    "text": "ततस्तस्मान्महाशैलं कैलासं सह दैवतैः।\nजगाम भगवान् शर्वः कर्तुं वैवाहिकं विधिम्।। ५३.४"
  },
  {
    "text": "ततस्तस्मिन् महाशैले देवमाताऽदितिः शुभा।\nसुरभिः सुरसा चान्याश्चक्रर्मण्डनमाकुलाः।। ५३.५"
  },
  {
    "text": "महास्थिशेखरी चारुरोचनातिलको हरः।\nसिंहाजिनी चालिनीलभुजंगकृतकुण्डलः।। ५३.६"
  },
  {
    "text": "महाहिरत्नवलयो हारकेयूरनूपुरः।\nसमुन्नतजटाभारो वृषभस्थो विराजते।। ५३.७"
  },
  {
    "text": "तस्याग्रतो गणाः स्वैः स्वैरारूढा यान्ति वाहनैः।\nदेवाश्च पृष्ठतो जग्मुर्हुताशनपुरोगमाः।। ५३.८"
  },
  {
    "text": "वैनतेयं समारूढः सह लक्ष्म्या जनार्दनः।\nप्रयाति देवपार्श्वस्थो हंसेन च पितामहः।। ५३.९"
  },
  {
    "text": "गजाधिरूढो देवेन्द्रश्छत्रं शुक्लपटं विभुः।\nधारयामास विततं शच्या सह सहस्रदृक्।। ५३.१०"
  },
  {
    "text": "यमुना सरितां श्रेष्ठा बालव्यजनमुत्तमम्।\nश्वेतं प्रगृह्य हस्तेन कच्छपे संस्थिता ययौ।। ५३.११"
  },
  {
    "text": "हंसकुन्देन्दुसंकाशं बालव्याजनमुत्तमम्।\nसरस्वती सरिच्छ्रेष्ठा गजारूढा समादधे।। ५३.१२"
  },
  {
    "text": "ऋतवः षट् समादाय कुसुमं गन्धसंयुतम्।\nपञ्चवर्णं महेशानं जग्मुस्ते कामचारिणः।। ५३.१३"
  },
  {
    "text": "मत्तमैरावणनिभं गजमारुह्य वेगवान्।\nअनुलेपनमादाय ययौ तत्र पृथूदकः।। ५३.१४"
  },
  {
    "text": "गन्धर्वास्तुम्बरुमुखा गायन्तो मधुरस्वरम्।\nअनुजग्मुर्महादेवं वादयन्तश्च किन्नराः।। ५३.१५"
  },
  {
    "text": "नृत्यन्त्योऽप्सरसश्चैव स्तुवन्तो मुनयश्च तम्।\nगन्धर्वा यान्ति देवेशं त्रिनेत्रं शूलपाणिनम्।। ५३.१६"
  },
  {
    "text": "एकादश तथा कोट्यो रुद्राणां तत्र वै ययुः।\nद्वादशैवादितेयानामष्टौ कोट्यो वसूनपि।। ५३.१७"
  },
  {
    "text": "सप्तषष्टिस्तथा कोट्यो गणानामृषिसत्तम।\nचतुर्विंशत् तथा जग्मुर्ऋषीणामूर्ध्वरेतसाम्।। ५३.१८"
  },
  {
    "text": "असंख्यातानि यूथानि यक्षकिन्नररक्षसाम्।\nअनुजग्मुर्महेशानं विवाहाय समाकुलाः।। ५३.१९"
  },
  {
    "text": "ततः क्षणेन देवेशः क्ष्माधराधिपतेस्तलम्।\nसंप्राप्तास्त्वागमन् शैलाः कुञ्जरस्थाः समन्ततः।। ५३.२०"
  },
  {
    "text": "ततो ननाम भगवांस्त्रिनेत्रः स्थावराधिपम्।\nशैलाः प्रणेमुरीशानं ततोऽसौ मुदितोऽभवत्।। ५३.२१"
  },
  {
    "text": "समं सुरैः पार्षदैश्च विवेश वृषकेतनः।\nनन्दिना दर्शिते मार्गे शैलराजपुरं महत्।। ५३.२२"
  },
  {
    "text": "जीमूतकेतुरायात इत्येवं नगरस्त्रियः।\nनिजं कर्म परित्यज्य दर्शनव्यापृताभवन्।। ५३.२३"
  },
  {
    "text": "माल्यार्द्धमन्या चादाय करेणैकेन भामिनी।\nकेशपाशं द्वितीयेन शंकराभिमुखी गता।। ५३.२४"
  },
  {
    "text": "अन्याऽलक्तकरागाढ्यं पादं कृत्वाकुलेक्षणा।\nअनलक्तकमेकं हि हरं द्रष्टुमुपागता।। ५३.२५"
  },
  {
    "text": "एकेनाक्ष्णाञ्जितेनैव श्रुत्वा भीममुपागतम्।\nसाञ्जनां च प्रगृह्यान्या शलाकां सुष्ठु धावति।। ५३.२६"
  },
  {
    "text": "अन्या सरसनं वासः पाणिनादाय सुन्दरी।\nउन्मत्तेवागमन्नग्ना हरदर्शनलालसा।। ५३.५३"
  },
  {
    "text": "अन्यातिक्रान्तमीशानं श्रुत्वा स्तनभरालसा।\nअनिन्दत रुषा बाला यौवनं स्वं कृशोदरी।। ५३.२८"
  },
  {
    "text": "इत्थं स नगरस्त्रीणां क्षोभं संजनयन् हरः।\nजगाम वृषभारूढो दिव्यं श्वशुरमन्दिरम्।। ५३.२९"
  },
  {
    "text": "ततः प्रविष्टं प्रसमीक्ष्य शंभुं शैलेन्द्रवेश्मन्यबला ब्रुवन्ति।\nस्थाने तपो दुश्चरमम्बिकायाश्चीर्णं महानेष सुरस्तु शंभुः।। ५३.३०"
  },
  {
    "text": "स एष येनाङ्गमानङ्गतां कृतं कन्दर्पनाम्नः कुसुमायुधस्य।\nक्रतोः क्षयी दक्षविनाशकर्ता भगाक्षिहा शूलधरः पिनाकी।। ५३.३१"
  },
  {
    "text": "नमो नमः शंकर शूलपाणे मृगारिचर्माम्बर कालशत्रो।\nमहाहिहाराङ्कितकुण्डलाय नमो नमः पार्वतिवल्लभाय।। ५३.३२"
  },
  {
    "text": "इत्थं संस्तूयमानः सुरपतिविधृतेनातपत्रेण शंभुः \nसिद्धैर्वन्द्यः सयक्षैरहिकृतवलयी चारुभस्मोपलिप्तः।\nअग्रस्थेनाग्रजेन प्रमुदितमनसा विष्णुना चानुगेन \nवैवाहीं मङ्गलाढ्यां हुतवहमुदितामारुरोहाथ वेदीम्।। ५३.३३"
  },
  {
    "text": "आयाते त्रिपुरान्तके सहचरैः सार्धं च सप्तर्षिभिर्व्यग्रोऽभूद् गिरिराजवेश्मनि जनःकाल्याः समालंकृतौ।\nव्याकुल्यं समुपागताश्च गिरयः पूजादिना देवताः प्रायोव्याकुलिता भवन्ति सुहृदः कन्याविवाहोत्सुकाः।। ५३.३४"
  },
  {
    "text": "प्रसाध्य देवीं गिरिजां ततः स्त्रयो दुकूलशुक्लाभिवृताङ्गयष्टिकाम्।\nभ्रात्रा सुनाबेन तदोत्सवे कृते सा शंकराभ्याशमथोपपादिता।। ५३.३५"
  },
  {
    "text": "ततः शुभे हर्म्यतले हिरण्मये स्थिताः सुराः शंकरकालिचेष्टितम्।\nपश्यन्ति देवोऽपि समं कृशाङ्ग्या लोकानुजुष्टं पदमाससाद।। ५३.३६"
  },
  {
    "text": "यत्र क्रीडा विचित्राः सकुसुमतरवो वारिणो बिन्दुपातैर्गन्धाढ्यैर्गन्धचूर्णैः प्रविरलमवनौ गुण्डितौ गुण्डिकायाम्।\nमुक्तादामैः प्रकामं हरगिरितनया क्रीडनार्थं तदाऽघ्नत् पश्चात्सिन्दूरपुञ्जैरविरतविततैश्चक्रतुः क्ष्मां सुरक्ताम्।। ५३.३७"
  },
  {
    "text": "एवं क्रीडां हरः कृत्वा समं च गिरिकन्यया।\nआगच्छद् दक्षिणां वेदिमृषिभिः सेवितां दृढाम्।। ५३.३८"
  },
  {
    "text": "अथाजगाम हिमवान् शुक्लाम्बरधरः शुचिः।\nपवित्रपाणिरादाय मधुपर्कमथोज्ज्वलम्।। ५३.३९"
  },
  {
    "text": "उपविष्टस्त्रिनेत्रस्तु शाक्रीं दिशमपश्यत।\nसप्तर्षिकांश्च शैलेन्द्रः सूपविष्टोऽवलोकयन्।। ५३.४०"
  },
  {
    "text": "सुखासीनास्य शर्वस्य कृताञ्जलिपुटो गिरिः।\nप्रोवाच वचनं श्रीमान् धर्मसाधनमात्मनः।। ५३.४१"
  },
  {
    "text": "हिमवानुवाच।।\nमत्पुत्रीं भगवन् कालीं पौत्रीं च पुलहाग्रजे।\nपितॄणामपि दौहित्रीं प्रतीच्छेमां मयोद्यताम्।। ५३.४२"
  },
  {
    "text": "पुलस्त्य उवाच।।\nइत्येवमुक्त्वा शैलेन्द्रो हस्तं हस्तेन योजयन्।\nप्रादात् प्रतीच्छ भगवन् इदमुच्चैरुदीरयन्।। ५३.४३"
  },
  {
    "text": "हिमवान् उवाच।।\nन मेऽस्ति माता न पिता तथैव न ज्ञातयो वाऽपि च बान्धवाश्च।\nनिराश्रयोऽहं गिरिश्रृङ्गवासी सुतां प्रतीच्छासि तवाद्रिराज।। ५३.४४"
  },
  {
    "text": "इत्येवमुक्त्वा वरदोऽवपीडयत् करं करेणाद्रिकुमारिकायाः।\nसा चापि संस्पर्शमवाप्य शंभोः परां मुदं लब्धवती सुरर्षे।। ५३.४५"
  },
  {
    "text": "तथाधिरूढो वरदोऽथ वेदिं सहाद्रिपुत्र्या मधुपर्कमश्नन।\nदत्त्वा च लाजान् कलमस्य शुक्लांस्ततो विरिञ्चो गिरिजामुवाच।। ५३.४६"
  },
  {
    "text": "कालि पश्यस्व वदनं भर्तुः शशधरप्रभम्।\nसमदृष्टिः स्थिरा भूत्वा कुरुष्वाग्नेः प्रदक्षिणम्।। ५३.४७"
  },
  {
    "text": "ततोऽम्बिका हरमुखे दृष्टे शैत्यमुपागता।\nयथार्करश्मिसंतप्ता प्राप्य वृष्टिमिवावनिः।। ५३.४८"
  },
  {
    "text": "भूयः प्राह विभोर्वक्त्रमीक्षस्वेति पितामहः।\nलज्जया साऽपि दृष्टेति शनैर्ब्रह्माणमब्रवीत्।। ५३.४९"
  },
  {
    "text": "समं गिरिजया तेन हुताशस्त्रिःप्रदक्षिणम्।\nकृतो लाजाश्च हविषा समं क्षिप्ता हुताशने।। ५३.५०"
  },
  {
    "text": "ततो हराङ्घ्रिर्मालिन्या गृहीतो दायकारणात्।\nकिं याचसि च दास्यामि मुञ्चस्वेति हरोऽब्रवीत्।। ५३.५१"
  },
  {
    "text": "मालिनी शंकरं प्राह मत्सख्या देहि शंकर।\nसौभाग्यं निजगोत्रीयं ततो मोक्षमवाप्स्यसि।। ५३.५२"
  },
  {
    "text": "अथोवाच महादेवो दत्तं मालिनि मुञ्च माम्।\nसौभाग्यं निजगोत्रीयं योऽस्यास्तं श्रृणु वच्मि ते।। ५३.५३"
  },
  {
    "text": "योऽसौ पीताम्बरधरः शङ्खधृक् मधुसूदनः।\nएतदीयो हि सौभाग्यो दत्तोऽस्मद्गोत्रमेव हि।। ५३.५४"
  },
  {
    "text": "इत्येवमुक्ते वचने प्रमुमोच वृषध्वजम्।\nमालिनी निजगोत्रस्य शुभचारित्रमालिनी।। ५३.५५"
  },
  {
    "text": "यदा हरो हि मालिन्या गृहीतश्चरणे शुभे।\nतदा कालीमुखं ब्रह्म ददर्श शशिनोऽधिकम्।। ५३.५६"
  },
  {
    "text": "तद् दृष्ट्वा क्षोभमगमत् शुक्रच्युतिमवाप च।\nतच्छुक्रं बालुकायां च खिलीचक्रे ससाध्वसः।। ५३.५७"
  },
  {
    "text": "ततोऽब्रवीद्वरो ब्रह्मन् न द्विजान् हन्तुमर्हसि।\nअमी महर्षयो धन्या वालखिल्याः पितामह।। ५३.५८"
  },
  {
    "text": "ततो महेशवाक्यान्ते समुत्तस्थुस्तपस्विनः।\nअष्टाशीतिसहस्राणि वालखिल्या इति स्मृताः।। ५३.५९"
  },
  {
    "text": "ततो विवाहे निर्वृत्ते प्रविष्टः कौतुकं हरः।\nरेमे सहोमया रात्रिं प्रभाते पुनरुत्थितः।। ५३.६०"
  },
  {
    "text": "ततोऽद्रपुत्रीं समवाप्य शंभुः सुरैः समं भूतगणैश्च हृष्टः।\nसंपूजितः पर्वतपार्थिवेन स मन्दरं शीघ्रमुपाजगाम।। ५३.६१"
  },
  {
    "text": "ततः सुरान् ब्रह्महरीन्द्रमुख्यान् प्रणम्य संपूज्य यथाविभागम्।\nविसर्ज्य भूतैः सहितो महीध्रमध्यावसन्मन्दरमष्टमूर्तिः।। ५३.६२"
  }
]
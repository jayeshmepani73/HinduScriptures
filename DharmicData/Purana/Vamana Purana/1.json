[
  {
    "text": "नारायणं नमस्कृत्य नरं चैव नरोत्तमम्।\nदेवीं सरस्वतीं व्यासं ततो जयमुदीरयेत्।।"
  },
  {
    "text": "त्रैलोक्यराज्यमाक्षिप्य बलेरिन्द्राय यो ददौ।\nश्रीधराय नमस्तस्मै छद्मवामनरूपिणे।। १-१"
  },
  {
    "text": "पुलस्त्यमृषिमासीनमाश्रमेवाग्विदांवरम्।\nनारदः परिपप्रच्छ पुराणं वामनाश्रयम्।।१-२"
  },
  {
    "text": "कथं भगवता ब्रह्मन् विष्णुना प्रभविष्णुना।\nवामनत्वं धृतं पूर्वं तन्ममाचक्ष्व पृच्छतः।। १-३"
  },
  {
    "text": "कथं च वैष्णवो भूत्वा प्रह्लादो दैत्यसत्तमः।\nत्रिदशैर्युयुधे सार्थमत्र मे संशयो महान्। १-४"
  },
  {
    "text": "श्रूयते च द्विजश्रेष्ठ दक्षस्य दुहिता सती।\nशंकरस्य प्रिया भार्या बभूव वरवर्णिनी।। १-५"
  },
  {
    "text": "किमर्थं सा परित्यज्य स्वशरीरं वरानना।\nजाता हिमवतो गेहे गिरीन्द्रस्य महात्मनः।। १-६"
  },
  {
    "text": "पुनश्च देवदेवस्य पत्नीत्वमगमच्छुभा।\nएतन्मे संशयं छिन्धि सर्ववित् त्वं मतोऽसि मे।। १-७"
  },
  {
    "text": "तीर्थानां चैव माहात्म्यं दानानां चैव सत्तम।\nव्रतानां विविधानां च विधिमाचक्ष्व मे द्विज।। १-८"
  },
  {
    "text": "एवमुक्तो नारदेन पुलस्त्यो मुनिसत्तमः।\nप्रोवाच वदतां श्रेष्ठो नारदं तपसो निधिम्।। १-९"
  },
  {
    "text": "पुलस्त्य उवाच\nपुराणं वामनं वक्ष्ये क्रमान्निखिलमादितः।\nअवधानं स्थिरं कृत्वा श्रृणुष्व मुनिसत्तम ।। १-१०"
  },
  {
    "text": "पुरा हैमवती देवी मन्दरस्थं महेश्वरम्।\nउवाच वचनं दृष्ट्वा ग्रीष्मकालमुपस्थितम्।। १-११"
  },
  {
    "text": "ग्रीष्मः प्रवृत्तो देवेश न च ते विद्यते गृहम्।\nयत्र वातातपौ ग्रीष्मे स्थितयोर्नौ गमिष्यतः।। १-१२"
  },
  {
    "text": "एवमुक्तो भवान्या तु शंकरो वाक्यमब्रवीत्।\nनिराश्रयोऽहं सुदती सदाऽरण्यचरः शुभे।। १-१३"
  },
  {
    "text": "इत्युक्ता शंकरेणाथ वृक्षच्छायासु नारद।\nनिदाघकालमनयत् समं शर्वेण सा सती।। १-१४"
  },
  {
    "text": "निदाघान्ते समुद्भूतो निर्जनाचरितोऽद्भुतः।\nघनान्धकारिताशो वै प्रावृट्कालोऽतिरागवान्।। १-१५"
  },
  {
    "text": "तं दृष्ट्वा दक्षतनुजा प्रावृट्कालमुपस्थितम्।\nप्रोवाच वाक्यं देवेशं सती सप्रणयं तदा।। १-१६"
  },
  {
    "text": "विवान्ति वाता हृदयावदारणा\nगर्जन्त्यमी लोयधरा महेश्वर।\nस्फुरन्ति नीलाभ्रगणेषु विद्युतो\nवाशन्ति केकारवमेव बर्हिणः।। १-१७"
  },
  {
    "text": "पतन्ति धारा गगनात् परिच्युता\nबका बलाकाश्च सरन्ति तोयदान्।\nकदम्बसर्ज्जार्जुनकेतकीद्रुमाः\nपुष्पाणि मुञ्चन्ति सुमारुताहताः।। १-१८"
  },
  {
    "text": "श्रुत्वैव मेघस्य दृढं तु गर्जितं\nत्यजन्ति हंसाश्च सरांसि तत्क्षणात्।\nयथाश्रयान् योगिगणः समन्तात्\nप्रवृद्धमूलानपि संत्यजन्ति।। १-१९"
  },
  {
    "text": "इमानि यूथानि वने मृगाणां \nचरन्ति धावन्ति रमन्ति शंभो।\nतथाऽचिराभाः सुतरां स्फुरन्ति\nपश्येह नीलेषु घनेषु देव।\nनूनं समृद्धिं सलिलस्य दृष्ट्वा\nचरन्ति शूरास्तरुणद्रुमेषु।। १-२०"
  },
  {
    "text": "उद्‌वृत्तवेगाः सहसैव निम्नगा\nजाताः शशङ्काङ्कितचारुमैले।\nकिमत्र चित्रं यदनुज्ज्वलं जनं\nनिषेव्य योषित् भवति त्वशीला।। १-२१"
  },
  {
    "text": "नीलैश्च मेघैश्च समावृतं नभः\nपुष्पैश्च सर्ज्जा मुकुलैश्च नीपाः।\nफलैश्च बिल्वाः पयसा तथापगाः\nपत्रैः सपद्मैश्च महासरांसि।। १-२२"
  },
  {
    "text": "काले सुरौद्रे ननु ते ब्रवीमि।\nगृहं कुरुष्वात्र महाचजलोत्तमे\nसुनिर्वृता येन भवामि शंभो।। १-२३"
  },
  {
    "text": "इत्थं त्रिनेत्रः श्रुतिरामणीयकं श्रुत्वा वचो वाक्यमिदं बभाषे।\nन मेऽस्ति वित्तं गृहसंचयार्थे मृगारिचर्मावरणं मम प्रिये।। १-२४"
  },
  {
    "text": "ममोपवीतं भुजगेश्वरः शुभे कर्णेऽपि पद्मश्च तथैव पिङ्गलः।\nकेयूरमेकं मम कम्बलस्त्वहिर्द्वितीयमन्यो भुजगो धनंजयः।। १-२५"
  },
  {
    "text": "नागस्तथैवाश्वतरो हि कङ्कणं सव्येतरे तक्षक उत्तरे तथा।\nनीलोऽपि नीलाञ्जनतुल्यवर्णः श्रोणीतटे राजति सुप्रतिष्ठः।। १-२६"
  },
  {
    "text": "पुलस्त्य उवाच\nइति वचनमथोग्रं शंकरात्सा मृडानी ऋतमपि तदसत्यं श्रीमदाकर्ण्य भीता।\nअवनितलमवेक्ष्य स्वामिनो वासकृच्छ्रात् परिवदति सरोषं लज्जयोच्छ्वस्य चोष्णम्।। १-२७"
  },
  {
    "text": "देव्युवाच\nकथं हि देवदेवेश प्रावट्कालो गमिष्यति।\nवृक्षमूले स्थिताया मे सुदुःखेन वदाम्यतः।। १-२८"
  },
  {
    "text": "शङ्कर उवाच\nघनावस्थितदेहायाः प्रावृट्कालः प्रयास्यति। \nयथाम्बुधारा न तव निपतिष्यन्ति विग्रहे।१.२९"
  },
  {
    "text": "पुलस्त्य उवाच\nततो हरस्तद्घनखण्डमुन्नत\nमारुह्य तस्थौ सह दक्षकन्यया\nततोऽभवन्नाम तदेश्वरस्य\nजीमूतकेतुस्त्विति विश्रुतं दिवि।। १-३०"
  },
  {
    "text": "इति श्रीवामनपुराणे प्रथमोऽध्यायः ।।"
  }
]
[
  {
    "text": "पुलस्त्य उवाच।।\nतस्मिंस्तदा दैत्यबले च भग्ने शुक्रोऽब्रवीदन्दकमासुरेन्द्रम्।\nएह्येहि वीराद्य गृहं महासुर योत्स्याम भूयो हरमेत्य शैलम्।। ७०.०"
  },
  {
    "text": "तमुवाचान्धको ब्रह्मन् न सम्यग्भवतोदितम्।\nरणान्नैवापयास्यामि कुलं व्यपदिशन् स्वयम्।। ७०.२"
  },
  {
    "text": "पश्य त्वं द्विजशार्दूल मम वीर्यं सुदुर्धरम्।\nदेवदानवगन्धर्वान् जेष्ये सेन्द्रमहेश्वरम्।। ७०.३"
  },
  {
    "text": "इत्येवमुक्त्वा वचनं हिरण्याक्षसुतोऽन्धकः।\nसमाश्वास्याब्रवीच्छंभुं सारथिं मधुराक्षरम्।। ७०.४"
  },
  {
    "text": "सार्थे वाहय रथं हराभ्याशं महाबल।\nयावन्निहन्मि बाणौघैः प्रमथामरवाहिनीम्।। ७०.५"
  },
  {
    "text": "इत्यन्धकवचः श्रुत्वा सारथिस्तुरगांस्तदा।\nकृष्णवर्णान् महावेगान् कशयाऽभ्याहनन्मुने।। ७०.६"
  },
  {
    "text": "ते यत्नतोऽपि तुरघाः प्रेर्यमाणा हरं प्रति।\nजघनेष्ववसीदन्तः कृच्छ्रेणोहुश्च तं रथम्।। ७०.७"
  },
  {
    "text": "वहन्तस्तुरगा दैत्यं प्राप्ताः प्रमथवाहिनीम्।\nसंवत्सरेण साग्रेण वायुवेगसमा अपि।। ७०.८"
  },
  {
    "text": "ततः कार्मुकमानम्य बाणजालैर्गणेश्वरान्।\nसुरान् संछादयामास सेन्द्रोपेन्द्रमहेश्वरान्।। ७०.९"
  },
  {
    "text": "बाणैश्छादितमीक्ष्यैव बलं त्रैलोक्यरक्षिता।\nसुरान् प्रोवाच भगवांश्चक्रपाणिर्जनार्दनः।। ७०.००"
  },
  {
    "text": "विष्णुरुवाच।।\nकिं तिष्ठध्वं सुरश्रेष्ठा हतेनानेन वै जयः।\nतस्मान्मद्वचनं शीघ्रं क्रियतां वै जयेप्सवः।। ७०.००"
  },
  {
    "text": "शात्यन्तामस्य तुरागाः समं रथकुटुम्बिना।\nभज्यतां स्यन्दनश्चापि विरथः क्रियतां रिपुः।। ७०.०२"
  },
  {
    "text": "विरथं तु कृतं पश्चादेनं धक्ष्यति शंकरः।\nनोपेक्ष्यः शत्रुरुद्दिष्टो देवाचार्येण देवताः।। ७०.०३"
  },
  {
    "text": "इत्येवमुक्ताः प्रमथा वासुदेवेन सामराः।\nचक्रुर्वेगं सहेन्द्रेण समं चक्रधरेण च।। ७०.०४"
  },
  {
    "text": "तुरगाणां सहस्रं तु मेघाभानां जनार्दनः।\nनिमिषान्तरमात्रेण गदया विनिपोथयत्।। ७०.०५"
  },
  {
    "text": "हताश्वात् स्यन्दनात् स्कन्दः प्रगृह्य रथसारथिम्।\nशक्त्या विभिन्नहृदयं गतासुं व्यसृजद् भुवि।। ७०.०६"
  },
  {
    "text": "विनायकाद्याः प्रमथाः समं शक्रेण दैवतैः।\nसध्वजाक्षं रथं तूर्णमभञ्जन्त तपोधनाः।। ७०.०७"
  },
  {
    "text": "सहसा स महातेजा विरथस्त्यज्य कार्मुकम्।\nगदामादाय बलवानभिदुद्राव दैवतान्।। ७०.०८"
  },
  {
    "text": "पदान्यष्टौ ततो गत्वा मेघगम्भीरया गिरा।\nस्थित्वा प्रोवाच दैत्येन्द्रो महादेवं स हेतुमत्।। ७०.०९"
  },
  {
    "text": "भिक्षो भवान् सहानीकस्त्वसहायोऽस्मि साम्प्रतम्।\nतथाऽपि त्वां विजेष्यामि पश्य मेऽद्य पराक्रमम्।। ७०.२०"
  },
  {
    "text": "तद्वाक्यं शंकरः श्रुत्वा सेन्द्रान्सुरगणांस्तदा।\nब्रह्मणा सहितान् सर्वान् स्वशरीरे न्यवेशयत्।। ७०.२०"
  },
  {
    "text": "शरीरस्थांस्तान् प्रमथान् कृत्वा देवांश्च शंकरः।\nप्राह एह्येहि तुष्टात्मन् अहमेकोऽपि संश्थितः।। ७०.२२"
  },
  {
    "text": "तं दृष्ट्वा महदाश्चर्यं सर्वामरगणक्षयम्।\nदैत्यः शंकरमभ्यागाद् गदामादाय वेगवान्।। ७०.२३"
  },
  {
    "text": "तमापतन्तं भगवान् दृष्ट्वा त्यक्त्वा वृषोत्तमम्।\nशूलपाणिर्गिरिप्रस्थे पदातिः प्रत्यतिष्ठत।। ७०.२४"
  },
  {
    "text": "वेगेनैवापतन्तं च बिभेदोरसि भैरवः।\nदारुणं सुमहद् रूपं कृत्वा त्रैलोक्यभीषणम्।। ७०.२५"
  },
  {
    "text": "दंष्ट्राकरालं रविकोटिसंनिभं मृगारिचर्माभिवृतं जटाधरम्।\nभुजंगहारामलकण्ठकन्दरं विंशार्धबाहुं सषडर्धलोचनम्।। ७०.२६"
  },
  {
    "text": "एतादृशेन रूपेण भगवान् भूतभावनः।\nबिभेद शत्रुं शूलेन शुभद शाश्वतः शिवः।। ७०.२७"
  },
  {
    "text": "सशूलं भैरवं गृह्य भिन्नेप्युरसि दानवः।\nविजहारातिवेगेन क्रोशमात्रं महामुने।। ७०.२८"
  },
  {
    "text": "ततः कथंचिद् भगवान् संस्तभ्यात्मानमात्मना।\nतूर्णमुत्पाटयामास शूलेन सगदं रिपुम्।। ७०.२९"
  },
  {
    "text": "दैत्याधिपस्त्वपि गदां हरमूर्ध्नि न्यपातयत्।\nकराभ्यां गृह्य शूलं च समुत्पतत दानवः।। ७०.३०"
  },
  {
    "text": "संस्थितः स महायोगी सर्वाधारः प्रजापतिः।\nगदापातक्षताद् भूरि चतुर्धाऽसृगथापतत्।। ७०.३०"
  },
  {
    "text": "पूर्वधारासमुद्भूतो भैरवोऽग्निसमप्रभः।\nविद्याराजेति विख्यातः पद्ममालाविभूषितः।। ७०.३२"
  },
  {
    "text": "तथा दक्षिणधारोत्थो भैरवः प्रेतमण्डितः।\nकालराजेति विख्यातः कृष्णाञ्जनसमप्रभः।। ७०.३३"
  },
  {
    "text": "अथ प्रतीचीधारोत्थो भैरवः पत्रभूषितः।\nअतसीकुसुमप्रख्यः कामराजेति विश्रुतः।। ७०.३४"
  },
  {
    "text": "उदग्धाराभवश्चान्यो भैरवः शूलभूषितः।\nसोमराजेति विख्यातश्चक्रमालाविभूषितः।। ७०.३५"
  },
  {
    "text": "क्षतस्य रुधिरात् जातो भैरवः शूलभूषितः।\nस्वच्छन्दराजो विख्यातः इन्द्रायुधसमप्रभः।। ७०.३६"
  },
  {
    "text": "भूमिस्थाद् रुधिराज्जातो भैरवः शूलभूषितः।\nख्यातो ललितराजेति सौभाञ्जनसमप्रभः।। ७०.३७"
  },
  {
    "text": "एवं हि सप्तरूपोऽसौ कथ्यते भैरवो मुने।\nविघ्नराजोऽष्टमः प्रोक्तो भैरवाष्टकमुच्यते।। ७०.३८"
  },
  {
    "text": "एवं महात्मना दैत्यः शूलप्रोतो महासुराः।\nछत्रवद् धारितो ब्रह्मन् भैरवेण त्रिशूलिना।। ७०.३९"
  },
  {
    "text": "तस्यासृगुल्बणं ब्रह्मञ्छूलभेदादवापतत्।\nयेनाकष्ठं महादेवो निमग्नः सप्तमूर्तिमान्।। ७०.४०"
  },
  {
    "text": "ततः स्वेदोऽभवद् भूरि श्रमजः शंकरस्य तु।\nललाटफलके तस्माज्जाता कन्याऽसृगाप्लुता।। ७०.४०"
  },
  {
    "text": "यद्भूभ्यां न्यपतद् विप्र स्वेदबिन्दुः शिवाननात्।\nतस्मादङ्गारपुञ्जाभो बालकः समजायत।। ७०.४२"
  },
  {
    "text": "स बालस्तृषितोऽत्यर्थं पपौ रुधिरमान्धकम्।\nकन्या चोत्कृत्य संजातमसृग्विलिलिहेऽद्भुता।। ७०.४३"
  },
  {
    "text": "ततस्तामाह बालार्कप्रभां भैरवमूर्तिमान्।\nशंकरो वरदो लोके श्रेयोऽर्थाय वचो महत्।। ७०.७०"
  },
  {
    "text": "त्वां पूजयिष्यन्ति सुरा ऋषयः पितरोरगाः।\nयक्षविद्याधराश्चैव मानवाश्च शुभंकरि।। ७०.४५"
  },
  {
    "text": "त्वां स्तोष्यन्ति सदा देवि बलिपुष्पोत्करैः करैः।\nचर्च्चिकेति शुभं नाम यस्माद् रुधिरचर्चिता।। ७०.४६"
  },
  {
    "text": "इत्येवमुक्ता वरदेन चर्चिका भूतानुजाता हरिचर्मवासिनी।\nमहीं समन्ताद् विचचार सुन्दरी स्थानं गता हैङ्गुलताद्रिमुत्तमम्।। ७०.४७"
  },
  {
    "text": "तस्यां गतायां वरदः कुजस्य प्रादाद् वरं सर्ववरोत्तमं यत्।\nग्रहाधिपत्यं जगतां शुभाशुभं भविष्यति त्वद्वशगं महात्मन्।। ७०.४८"
  },
  {
    "text": "हरोऽन्धकं वर्षसहस्रमात्रं दिव्यं स्वनेत्रार्कहुताशनेन।\nचकार संशुष्कतनुं त्वशोणितं त्वगस्थिशेषं भगवान् स भैरवः।। ७०.४९"
  },
  {
    "text": "तत्राग्निना नेत्रभवेन शुद्धः स मुक्तपापोऽसुरराड् बभूव।\nततः प्रजानां बहुरूपमीशं नाथं हि सर्वस्य चराचरस्य।। ७०.५०"
  },
  {
    "text": "ज्ञात्वा स सर्वेश्वरमीशमव्ययं त्रैलोक्यनाथं वरदं वरेण्यम्।\nसर्वैः सुराद्यैर्नतमीड्यमाद्यं ततोऽन्धकः स्तोत्रमिदं चकार।। ७०.५०"
  },
  {
    "text": "अन्धक उवाच।।\nनमोऽस्तु ते भैरव भीममूर्ते त्रिलोकगोप्त्रे शितशूलधारिणे।\nविंशार्द्धबाहो भुजगेशहार त्रिनेत्र मां पाहि विपन्नबुद्धिम्।। ७०.५२"
  },
  {
    "text": "जयस्व सर्वेश्वर विश्वमूर्त्ते सुरासुरैर्वन्दितपादपीठ।\nत्रैलोक्यमातुर्गुरवे वृषाङ्क भीतः शरण्यं शरणागतोऽस्मि।। ७०.५३"
  },
  {
    "text": "त्वां नाथ देवाः शिवमीरयन्ति सिद्धा हरं स्थाणु महर्षयश्च।\nभीमं च यक्षा मनुजा महेश्वरं भूताश्च भूताधिपमामनन्ति।। ७०.५४"
  },
  {
    "text": "निशाचरा उग्रमुपार्चयन्ति भवेति पुण्याः पितरो नमन्ति।\nदासोऽस्मि तुभ्यं हर पाहि मह्यं पापक्षयं मे कुरु लोकनाथ।। ७०.५५"
  },
  {
    "text": "भावंस्त्रिदेवस्त्रियुगस्त्रिधर्मा त्रिपुष्करश्चासि विभो त्रिनेत्र।\nत्रय्यारुणिस्त्रिश्रुतिरव्ययात्मन् पुनीहि मां त्वां शरणं गतोऽस्मि।। ७०.५६"
  },
  {
    "text": "त्रिणाचिकेतस्त्रिपदप्रतिष्ठः षडङ्गवित् त्वं विषयेष्वलुब्धः।\nत्रैलोक्यनाथोऽसि पुनीहि शंभो दासोऽस्मि भीतः शरणागतस्ते।। ७०.५७"
  },
  {
    "text": "कृतं महत् शंकर तेऽपराधं मया महाभूतपते गिरीश।\nकामारिणा निर्जितमानसेन प्रसादये त्वां शिरसा नतोऽस्मि।। ७०.५८"
  },
  {
    "text": "पापोऽहं पापकर्माऽहं पापात्मा पापसंभवः।\nत्राहि मां देव ईशान सर्वपापहरो भव।। ७०.५९"
  },
  {
    "text": "मा मे क्रुध्यस्व देवेश त्वया चैतादृशोऽस्म्यहम्।\nसृष्टः पापसमाचारो मे प्रसन्नो भवेश्वर।। ७०.६०"
  },
  {
    "text": "त्वं कर्त्ता चैव धाता च त्वं जयस्त्वं महाजयः।\nत्वं मङ्गल्यस्त्वमोंकारस्त्वमीशानो ध्रुवोऽव्ययः।। ७०.६०"
  },
  {
    "text": "त्वं ब्रह्म सृष्टिकृन्नाथस्त्वं विष्णुस्त्वं महेश्वरः।\nत्वमिन्द्रस्त्वं वषट्कारो धर्मस्त्वं च सुरोत्तमः।। ७०.६२"
  },
  {
    "text": "सूक्ष्मस्त्वं व्यक्तरूपस्त्वं त्वमव्यक्तस्त्वमीश्वरः।\nत्वया सर्वमिदं व्याप्तं जगत् स्थावरजङ्गमम्।। ७०.६३"
  },
  {
    "text": "त्वमादिरन्तो मध्यश्च त्वमनादिः सहस्रपात्।\nविजयस्त्वं सहस्राक्षो विरूपाक्षो महाभुजः।। ७०.६४"
  },
  {
    "text": "अनन्तः सर्वगो व्यापी हंसः प्राणाधिपोऽच्युतः।\nगीर्वाणपतिरव्यग्रो रुद्रः पशुपतिः शिवः।। ७०.६५"
  },
  {
    "text": "त्रैविद्यस्त्वं जितक्रोधो जितारिर्विजितेन्द्रियः।\nजयश्च शूलपाणिस्त्वं त्राहि मां शरणागतम्।। ७०.६६"
  },
  {
    "text": "पुलस्त्य उवाच।।\nइत्थं महेश्वरो ब्रह्मन् स्तुतो दैत्याधिपेन तु।\nप्रीतियुक्तः पिङ्गलाक्षो हैरण्याक्षिमुवाच ह।। ७०.६७"
  },
  {
    "text": "सिद्धोऽसि दानवपते परितुष्टोऽस्मि तेऽन्धक।\nवरं वरय भद्रं ते यमिच्छसि विनाऽम्बिकाम्।। ७०.६८"
  },
  {
    "text": "अन्धक उवाच।।\nअम्बिका जननी मह्यं भगवांस्त्र्यम्बकः पिता।\nवन्दामि चरणौ मातुर्वन्दनीया ममाम्बिका।। ७०.६९"
  },
  {
    "text": "वरदोऽसि यदीशान तद्यातु विलयं मम।\nशारीरं मानसं वाग्जं दुष्कृतं दुर्विचिन्तितम्।। ७०.७०"
  },
  {
    "text": "तथा मे दानवो भावो व्यपयातु महेश्वर।\nस्थिराऽस्तु त्वयि भक्तिस्तु वरमेतत् प्रयच्छ मे।। ७०.७०"
  },
  {
    "text": "महादेव उवाच।।\nएवं भवतु दैत्येन्द्र पापं ते यातु संक्षयम्।\nमुक्तोऽसि दैत्यभावाच्च भृङ्गी गणपतिर्भव।। ७०.७२"
  },
  {
    "text": "इत्येवमुक्त्वा वरदः शूलग्रादवतार्य तम्।\nनिर्मार्ज्य निजहस्तेन चक्रे निर्व्रणमन्धकम्।। ७०.७३"
  },
  {
    "text": "ततः स्वदेहतो देवान् ब्रह्मादीनाजुहाव सः।\nते निश्चेरुर्महात्मानो नमस्यन्तस्त्रिलोचनम्।। ७०.७४"
  },
  {
    "text": "गणान् सनन्दीनाहूय सन्निवेश्य तदाग्रतः।\nभृङ्गिनं दर्शयामास ध्रुवं नैषोऽन्धकेति हि।। ७०.७५"
  },
  {
    "text": "तं दृष्ट्वा दानवपतिं संशुष्कपिशितं रिपुम्।\nगणाधिपत्यमापन्नं प्रशशंसुर्वृषध्वजम्।। ७०.७६"
  },
  {
    "text": "ततस्तान् प्राह भगवान् संपरिष्वज्य देवताः।\nगच्छध्वं स्वानि धिष्ण्यानि भुञ्जध्वं त्रिदिवं सुखम्।। ७०.७७"
  },
  {
    "text": "सहस्राक्षोऽपि संयातु पर्वतं मलयं शुभम्।\nतत्र स्वकार्यं कृत्वैव पश्चाद् यातु त्रिविष्टपम्।। ७०.७८"
  },
  {
    "text": "इत्येवमुक्त्वा त्रिदशान् समाभाष्य व्यसर्जयत्।\nपितामहं नमस्कृत्य परिष्वज्य जनार्दनम्।\nते विसृष्टा महेशेन सुरा जग्मुस्त्रिविष्टपम्।। ७०.७९"
  },
  {
    "text": "महेन्द्रो मलयं गत्वा कृत्वा कार्यं दिवं गतः।\nगतेषु शक्रप्राग्र्येषु देवेषु भगवाञ्शिवः।। ७०.८०"
  },
  {
    "text": "विसर्जयामास गणाननुमान्य यथार्हतः।\nगणाश्च शंकरं दृष्ट्वा स्वं स्वं वाहनमास्थिताः।। ७०.८०"
  },
  {
    "text": "जग्मुस्ते शुभलोकानि महाभोगानि नारद।\nयत्र कामदुधा गावः सर्वकामफलद्रुमाः।। ७०.८२"
  },
  {
    "text": "नद्यस्त्वमृतवाहिन्यो ह्रदाः पायसकर्दमाः।\nस्वां स्वां गतिं प्रयातेषु प्रमथेषु महेश्वरः।। ७०.८३"
  },
  {
    "text": "समादायान्धकं हस्ते सनन्दिः शैलमभ्यगात्।\nद्वाभ्यां वर्षसहस्राभ्यां पुनरागाद्वरो गृह्म्।। ७०.८४"
  },
  {
    "text": "ददृशे च गिरेः पुत्रीं श्वेतार्ककुसुमस्थिताम्।\nसमायातं निरीक्ष्यैव सर्वलक्षणसंयुतम्।। ७०.८५"
  },
  {
    "text": "त्यक्त्वाऽर्कपुष्पं निर्गत्य सखीस्ताः समुपाह्वयत्।\nसमाहूताश्च देव्या ता जयाद्यास्तूर्णमागमन्।। ७०.८६"
  },
  {
    "text": "ताभिः परिवृता तस्थौ हरदर्शनलालसा।\nततस्त्रिनेत्रो गिरिजां दृष्ट्वा प्रेक्ष्य च दानवम्।। ७०.८७"
  },
  {
    "text": "नन्दिनं च तथा हर्षादालिलिङ्गे गिरेः सुताम्।\nअथोवाचैष दासस्ते कृतो देवि मयाऽन्धकः।। ७०.८८"
  },
  {
    "text": "पश्यस्व प्रणतिं यातं स्वसुतं चारुहासिनि।\nइत्युच्चार्यान्धकं चैव पुत्र पह्येहि सत्वरम्।। ७०.८९"
  },
  {
    "text": "व्रजस्व शरणं मातुरेष श्रेयस्करी तव।\nइत्युक्तो विभुना नन्दी अन्धकश्च गणेश्वरः।। ७०.९०"
  },
  {
    "text": "समागम्याम्बिकापादौ ववन्दतुरुभावपि।\nअन्धकोऽपि तदा गौरीं भक्तिनम्रो महामुने।"
  },
  {
    "text": "स्तुतिं चक्रे महापुण्यां पापघ्नीं श्रुतिसंमिताम्।। ७०.९०\nअन्धक उवाच।।"
  },
  {
    "text": "ॐ नमस्ये भवानीं भूतभव्यप्रियां लोकधात्रीं जनित्रीं स्कन्दमातरं महादेवप्रियां धारिणीं स्यन्दिनीं चेतनां त्रैलोक्यमातरं धरित्रीं देवमातरमथेज्यां स्मृतिं दयां लज्जां कान्तिमग्र्यामसूयां मतिं सदापावनीं दैत्यसैन्यक्षयकरीं (५)"
  },
  {
    "text": "महामायां वैजयन्ती सुशुभां कालरात्रिं गोविन्दभगिनीं शैलराजपूत्रीं सर्वदेवार्चितां सर्वभूतार्चितां विद्यां सरस्वतीं त्रिनयनमहिषीं नमस्यामि मृडानीं शरण्यां शरणमुपागतोऽहं नमो नमस्ते।। (००)"
  },
  {
    "text": "इत्थं स्तुता साऽन्धकेन परितुष्टा विभावरी।\nप्राह पुत्र प्रसन्नाऽस्मि वृणुष्व वरमुत्तमम्।। ७०.९२"
  },
  {
    "text": "भृङ्गिरुवाच।।\nपापं प्रशममायातु त्रिविधं मम पार्वति।\nतथेश्वरे च सततं भक्तिरस्तु ममाम्बिके।। ७०.९३"
  },
  {
    "text": "पुलस्त्य उवाच।।\nबाढमित्यब्रवीद् गौरी हिरण्याक्षसुतं ततः।\nस चास्ते पूजयञ्शर्वं गणानामधिपोऽभवत्।। ७०.९४"
  },
  {
    "text": "एवं पुरा दानवसत्तमं तं महेश्वरेणाथ विरूपदृष्ट्या।\nकृत्वैव रूपं भयदं च भैरवं भृङ्गित्वमीशेन कृतं स्वभक्त्या।। ७०.९५"
  },
  {
    "text": "एतत् तवोक्तं हरकीर्तिवर्धनं पुण्यं पवित्रं शुभदं महर्षे।\nसंकीर्तनीयं द्विजसत्तमेषु धर्मायुरारोग्यधनैषिणा सदा ।। ७०.९६"
  },
  {
    "text": "इति श्रीवामपुराणे चतुश्चत्वारिंशोऽध्यायः ।।"
  }
]
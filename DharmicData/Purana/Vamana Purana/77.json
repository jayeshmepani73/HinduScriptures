[
  {
    "text": "पुलस्त्य उवाच।।\nदेवमातुः स्थिते देवे उदरे वामनाकृतौ।\nनिस्तेजसोऽसुरा जाता यथोक्तं विश्वयोनिना।। ७७.१"
  },
  {
    "text": "निस्तेजसोऽसुरान् दृष्ट्वा प्रह्लादं दानवेश्वरम्।\nबलिर्दानवशार्दूल इदं वचनमब्रवीत्।। ७७.२"
  },
  {
    "text": "बलिरुवाच।।\nतात निस्तेजसो दैत्याः केन जातास्तु हेतुना।\nकथ्यतां परमज्ञोऽसि शुभाशुभविशारद।। ७७.३"
  },
  {
    "text": "पुलस्त्य उवाच।।\nतत्पौत्रवचनं श्रुत्वा मुहूर्तं ध्यानमास्तितः।\nकिमर्थं तेजसो हानिरिति कस्मादतीव च।। ७७.४"
  },
  {
    "text": "स ज्ञात्वा वासुदेवोत्थं भयं दैत्येष्वनुत्तमम्।\nचिन्तयामास योगात्मा क्व विष्णुः सांप्रतं स्थितः।। ७७.५"
  },
  {
    "text": "अधो नाभेः स पातालान् सप्त संचिन्त्य नारद।\nनाबेरुपरि भूरादींल्लोकांश्चर्तुमियाद् वशी।। ७७.६"
  },
  {
    "text": "भूमिं स पङ्कजाकारां तन्मध्ये पङ्कजाकृतिम्।\nमेरुं ददर्श शैलेन्द्रं शातकौम्भं महर्द्धिमत्।। ७७.७"
  },
  {
    "text": "तस्योपरि महापुर्यस्त्वष्टौ लोकपतीस्तथा।\nदेवामातुः स ददृशे मृगपक्षिगणैर्वृतम्।। ७७.८"
  },
  {
    "text": "तदधस्तान्महापुण्यमाश्रमं सुरपूजितम्।\nदेवमातुः स ददृशे मृगपक्षिगणैर्वृतम्।। ७७.९"
  },
  {
    "text": "तां दृष्ट्वा देवजननीं सर्वतेजोधिकां मुने।\nविवेश दानवपतिरन्वेष्टुं मधुसूदनम्।। ७७.१०"
  },
  {
    "text": "स दृष्टवाञ्जगन्नाथं माधवं वामनाकृतिम्।\nसर्वभीतवरेण्यं तं देवमातुरथोदरे।। ७७.११"
  },
  {
    "text": "तं दृष्ट्वा पुण्डरीकाक्षं शङ्खचक्रगदाधरम्।\nसुरासुरगणैः सर्वैः सर्वतो व्याप्तविग्रहम्।। ७७.१२"
  },
  {
    "text": "तेनैव क्रमयोगेन दृष्ट्वा वामनतां गतम्।\nदैत्यतेजोहरं विष्णुं प्रकृतिस्थोऽभवत् ततः।। ७७.१३"
  },
  {
    "text": "अथोवाच महाबुद्धिर्विरोजनसुतं बलिम्।\nप्रह्लादो मधुरं वाक्यं प्रणम्य मधुसूदनम्।। ७७.१४"
  },
  {
    "text": "प्रह्लाद उवाच।।\nश्रूयतां सर्वमाख्यास्ये यतो वो भयमागतम्।\nयेन निस्तेजसो दैत्या जाता दैत्येन्द्र हेतुना।। ७७.१५"
  },
  {
    "text": "भवता निर्जिता देवाः सेन्द्ररुद्रार्कपावकाः।\nप्रयाताः शरणं देवं हरिं त्रिभुवनेश्वरम्।। ७७.१६"
  },
  {
    "text": "स तेषामभयं दत्त्वा शक्रादिनां जगद्गुरुः।\nअवतीर्णो महाबाहुरदित्या जठरे हरिः।। ७७.१७"
  },
  {
    "text": "हृतानि वस्तेन बले तेजांसीति मतिर्मम।\nनालं तमो विषहितुं स्थातुं सूर्योदयं बले।। ७७.१८"
  },
  {
    "text": "पुलस्त्य उवाच।।\nप्रह्लादवचनं श्रुत्वा क्रोधप्रस्फुरिताधरः।\nप्रह्लादमाहाथ बलिर्भाविकर्मप्रचोदितः।। ७७.१९"
  },
  {
    "text": "बलिरुवाच।।\nतात कोऽयं हरिर्नाम यतो नो भयमागतम्।\nसन्ति मे शतशो दैत्या वासुदेवबलाधिकाः।। ७७.२०"
  },
  {
    "text": "सहस्रशो यैरमराः सेन्द्ररुद्राग्निमारुताः।\nनिर्जित्य त्याजिताः स्वर्गं भग्नदर्पा रणाजिरे।। ७७.२१"
  },
  {
    "text": "येन सूर्यरथाद् वेगात् चक्रं कृष्टं महाजवम्।\nस विप्रचित्तिर्बलवान् मम सैन्यपुरस्सरः।। ७७.२२"
  },
  {
    "text": "अयः शङ्कुः शिवः शंभुरसिलोमा विलोमकृत्।\nत्रिशिरा मकराक्षश्च वृषपर्वा नतेक्षमः।। ७७.२३"
  },
  {
    "text": "एते चान्ये च बलिनो नानायुधविशारदाः।\nयेषामेकैकशो विष्णुः कलां नार्हंति षोडशीम्।। ७७.२४"
  },
  {
    "text": "पुलस्त्य उवाच।।\nपौत्रस्यैतद् वचः श्रुत्वा प्रह्लादः क्रोधमूर्छितः।\nधिग्धिगित्याह स बलिं वैकुण्ठाक्षेपवादिनम्।। ७७.२५"
  },
  {
    "text": "धिक् त्वां पापसमाचारं दुष्टबुद्धिं सुबालिशम्।\nहरिं निन्दयतो जिह्वा कथं न पतिता तव।। ७७.२६"
  },
  {
    "text": "शोच्यस्त्वमसि दुर्बुद्धे निन्दनीयश्च साधुभिः।\nयत् त्रैलोक्यगुरुं विष्णुमभिनिन्दसि दुर्मते।। ७७.२७"
  },
  {
    "text": "शोच्यश्चास्मि न संदेहो येन जातः पिता तव।\nयस्य त्वं कर्कशः पुत्रो जातो देवावमान्यकः।। ७७.२८"
  },
  {
    "text": "भवान् किल विजानाति तथा चामी महासुराः।\nयता नान्यः प्रियः कश्चिन्मम तस्माज्जनार्दनात्।। ७७.२९"
  },
  {
    "text": "जानन्नपि प्रियतरं प्राणेभ्योऽपि हरिं मम।\nसर्वेश्वरेश्वरं देवं कथं निन्दितवानसि।। ७७.३०"
  },
  {
    "text": "गुरुः पूज्यस्तव पिता पूज्यस्तस्याप्यहं गुरुः।\nममापि पूज्यो भगवान् गुरुर्लोकगुरुर्हरिः।। ७७.३१"
  },
  {
    "text": "गुरोर्गुरुगुरुर्मूढ पूज्यः पज्यतमस्तव।\nपूज्यं निन्दयसे पाप कथं न पतितोऽस्यधः।। ७७.३२"
  },
  {
    "text": "शोचनीया दुराचारा दानवामी कृतास्त्वया।\nयेषां त्वं कर्कशो राजा वासुदेवस्य निन्दकः।। ७७.३३"
  },
  {
    "text": "यस्माद् पूज्योऽर्चनीयश्च भवता निन्दितो हरिः।\nतस्मात् पापसमाचरा राज्यनाशमवाप्नुहि।। ७७.३४"
  },
  {
    "text": "यता नान्यत् प्रियतरं विद्यते मम केशवात्।\nमनसा कर्मणा वाचा राज्यभ्रष्टस्तथा पत।। ७७.३५"
  },
  {
    "text": "यता न तस्मादपरं व्यतिरिक्तं हि विद्यते।\nचतुर्दशसु लोकेषु राज्यभ्रष्टस्तथा पत।। ७७.३६"
  },
  {
    "text": "सर्वेषामपि भूतानां नान्यल्लोके परायणम्।\nयथा तथाऽनुपस्येयं भवन्तं राज्यविच्युतम्।। ७७.३७"
  },
  {
    "text": "पुलस्त्य उवाच।।\nएवमुच्चारिते वाक्ये बलिः सत्वरितस्तदा।\nअवतीर्यासनाद् ब्रह्मन् कृताञ्जलिपुटो बली।। ७७.३८"
  },
  {
    "text": "शिरसा प्रणिपत्याह प्रसादं यातु मे गुरुः।\nकृतापराधानपि हि क्षमन्ति गुरवः शिशून्।। ७७.३९"
  },
  {
    "text": "तत्साधु यदहं शप्तो भवता दानवेश्वर।\nन बिभेमि परेभ्योऽहं न च राज्यपरिक्षयात्।। ७७.४०"
  },
  {
    "text": "नैव दुःखं मम विभो यदहं राज्यविच्युतः।\nदुःखं कृतापराधत्वाद् भवतो मे महत्तरम्।। ७७.४१"
  },
  {
    "text": "तत् क्षम्यतां तात ममापराधो बालोऽस्म्यनाथोऽस्मि सुदुर्मतिश्च।\nकृतेऽपि दोषे गुरवः शिशूनां क्षमन्ति दैत्यं समुपागतानाम्।। ७७.४२"
  },
  {
    "text": "पुलस्त्य उवाच।।\nस एवमुक्तो वचनं महात्मा विमुक्तमोहो हरिपादभक्तः।\nचिरं विचिन्त्याद्भुतमेतदित्थमुवाच पौत्रं मधुरं वचोऽथ।। ७७.४३"
  },
  {
    "text": "प्रह्लाद उवाच।।\nतात मोहेन मे ज्ञानं विवेकश्च तिरस्कृतः।\nयेन सर्वगतं विष्णुं जानंस्त्वां सप्तवानहम्।। ७७.४४"
  },
  {
    "text": "नूनमेतेन भाव्यं वै भवतो येन दानव।\nममाविशन्महाबाहो विवेकप्रतिषेधकः।। ७७.४५"
  },
  {
    "text": "तस्माद् राज्यं प्रति विभो न ज्वरं कर्तुमर्हसि।\nअवश्यं भाविनो ह्यर्था न विनश्यन्ति कर्हिचित्।। ७७.४६"
  },
  {
    "text": "पुत्रमित्रकलत्रार्थ राज्यभोगधनाय च।\nआगमे निर्गमे प्राज्ञो न विषादं समाचरेत्।। ७७.४७"
  },
  {
    "text": "यथा यथा समायान्ति पूर्वकर्मविधानतः।\nसुखदुःखानि दैत्येन्द्र नरस्तानि सहेत् तथा।। ७७.४८"
  },
  {
    "text": "आपदामागमं दृष्ट्वा न विषण्णो भवेद् वशी।\nसंपदं च सुविस्तीर्णां प्राप्य नोऽधृतिमान् भवेत्।। ७७.४९"
  },
  {
    "text": "धनक्षये न मुह्यन्ति न हृष्यन्ति धनागमे।\nधीराः कार्येषु च सदा भवन्ति पुरुषोत्तमाः।। ७७.५०"
  },
  {
    "text": "एवं विदित्वा दैत्येन्द्र न विषादं कथंचन।\nकर्तुमर्हसि विद्वांस्त्वं पण्डितो नावसीदति।। ७७.७७"
  },
  {
    "text": "तथाऽन्यच्च महाबाहो हितं श्रृणु महार्थकम्।\nभवतोऽथ तथाऽन्येषां श्रुत्वा तच्च समाचर।। ७७.५२"
  },
  {
    "text": "शरण्यं शरणं गच्छ तमेव पुरुषोत्तमम्।\nस ते त्राता भयादस्माद् दानवेन्द्र भविष्यति।। ७७.५३"
  },
  {
    "text": "ये संश्रिता हरिमनन्तमनादिमध्यं विष्णुं चराचरगुरुं हरिमीशितारम्।\nसंसारगर्तपतितस्य करावलम्बं नूनं न ते भुवि नरा ज्वरिणो भवन्ति।। ७७.५४"
  },
  {
    "text": "तन्मना दानवश्रेष्ठ तद्भक्तश्च भवाधुना।\nस एष भवतः श्रेयो विधास्यति जनार्धनः।। ७७.५५"
  },
  {
    "text": "अहं च पापोपशमार्थमीशमाराध्य यास्ये प्रतितीर्थयात्राम्।\nविमुक्तपापश्च ततो गमिष्ये यत्राच्युतो लोकपतिर्नृसिंहः।। ७७.५६"
  },
  {
    "text": "पुलस्त्य उवाच।।\nइत्येवमाश्वास्य बलिं महात्मा संस्मृत्य योगाधिपतिं च विष्णुम्।\nआमन्त्र्य सर्वान् दनुयूथपालान् जगाम कर्तुं त्वथ तीर्थयात्राम्।। ७७.५७"
  },
  {
    "text": "इति श्रीवामनपुराणे एकपञ्चाशोऽध्यायः ।।"
  }
]
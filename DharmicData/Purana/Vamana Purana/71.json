[
  {
    "text": "नारद उवाच।।\nमलयेऽपि महेन्द्रेण यत्कृतं ब्राह्मणर्षभ।\nनिष्पादितं स्वकं कार्यं तन्मे व्याख्यातुमर्हसि।। ७१.१"
  },
  {
    "text": "पुलस्त्य उवाच।।\nश्रूयतां यन्महेन्द्रेण मलये पर्वतोत्तमे।\nकृतं लोकहितं ब्रह्मन्नात्मनश्च तथा हितम्।। ७१.२"
  },
  {
    "text": "अन्धासुरस्यानुचरा मयतारपुरोगमाः।\nते निर्जिताः सुरगणैः पातालगमनोत्सुकाः।। ७१.३"
  },
  {
    "text": "ददृशुर्मलयं शैलं सिद्धाध्युषितकन्दरम्।\nलतावितानसंछन्नं मत्तसत्त्वसमाकुलम्।। ७१.४"
  },
  {
    "text": "चन्दनैरुरगाक्रान्तैः सुशीतैरभिसेवितम्।\nमाधवीकुसुमामोदं ऋष्यर्चितहरं गिरिम्।। ७१.५"
  },
  {
    "text": "तं दृष्ट्वा शीतलच्छायं श्रान्ता व्यायामकर्षिताः।\nमयतारपुरोगास्ते निवासं समरोचयन्।। ७१.६"
  },
  {
    "text": "तेषु तत्रोपविष्टेषु प्राणतृप्तिप्रदोऽनिलः।\nविवाति शीतः शनकैर्दक्षिणो गन्धसंयुतः।। ७१.७"
  },
  {
    "text": "तत्रैव च रतिं चक्रः सर्व एव महासुराः।\nकुर्वन्तो लोकसंपूज्ये विद्धेषं देवतागणे।। ७१.८"
  },
  {
    "text": "ताञ्ज्ञात्वा शंकरः शक्रं प्रेषयन्मलयेऽसुरान्।\nस चापि ददृशे गच्छन् पथि गोमातरं हरिः।। ७१.९"
  },
  {
    "text": "तस्याः प्रदक्षिणां कृत्वा दृष्ट्वा शैलं च सुप्रभम्।\nददृशे दानवान् सर्वान् संहृष्टान् भोगसंयुतान्।। ७१.१०"
  },
  {
    "text": "अथाजुहाव बलहा सर्वानेव महासुरान्।\nते चाप्याययुरव्यग्रा विकिरन्तः शरोत्करान्।। ७१.११"
  },
  {
    "text": "तानागतान् बाणजालैः रथस्थोऽद्भुतदर्शनः।\nछादयामास विप्रर्षे गिरीन् वृष्ट्या यथा घनः।। ७१.१२"
  },
  {
    "text": "ततो बाणैरवच्छाद्य मयादीन् दानवान् हरिः।\nपाकं जघान तीक्ष्णाग्रैर्मार्गणैः कङ्कवाससैः।। ७१.१३"
  },
  {
    "text": "तत्र नाम विभुर्लेभे शासनत्वात् शरैर्दृढैः।\nपाकशासनतां शक्रः सर्वामरपतिर्विभुः।। ७१.१४"
  },
  {
    "text": "तथाऽन्यं पुरनामानं बाणासुरसुतं शरैः।\nसुपुङ्खैर्दारयामास ततोऽभूत् स पुरंदरः।। ७१.१५"
  },
  {
    "text": "हत्वेत्थं समरेऽजैषीद् गोत्रभिद् दानवं बलम्।\nतच्चापि विजितं ब्रह्मन् रसातलमुपागमत्।। ७१.१६"
  },
  {
    "text": "एतदर्थं सहस्राक्षः प्रेषितो मलयाचलम्।\nत्र्यम्बकेन मुनिश्रेष्ठ किमन्यच्छ्रोतुमिच्छसि।। ७१.१७"
  },
  {
    "text": "नारद उवाच।।\nकिमर्थं दैवतपतिर्गोत्रभित् कथ्यते हरिः।\nएष मे संशयो ब्रह्मन् हृदि संपरिवर्तते।। ७१.१८"
  },
  {
    "text": "पुलस्त्य उवाच।।\nश्रूयतां गोत्रभिच्छक्रः कीर्तितो हि यथा मया।\nहते हिरण्यकशिपौ यच्चकारारिमर्दनः।। ७१.१९"
  },
  {
    "text": "दितिर्विनष्टपुत्रा तु कश्यपं प्राह नारद।\nविभो नाथोऽसि मे देहि शक्रहन्तारमात्मजम्।। ७१.२०"
  },
  {
    "text": "कश्यपस्तामुवाचाथ यदि त्वमसितेक्षणे।\nशौचाचारसमायुक्ता स्थास्यसे दशतीर्दश।। ७१.२१"
  },
  {
    "text": "संवत्सराणां दिव्यानां ततस्त्रैलोक्यनायकम्।\nजनयिष्यसि पुत्रं त्वं शत्रुघ्नं नान्यथा प्रिये।। ७१.२२"
  },
  {
    "text": "इत्येवमुक्ता सा भर्त्रा दितिर्नियममास्थिता।\nगर्भाधानं ऋषिः कृत्वा जगामोदयपर्वतम्।। ७१.२३"
  },
  {
    "text": "गते तस्मिन् मुनिश्रेष्ठे सहस्राक्षोऽपि सत्वरम्।\nतमाश्रममुपागम्य दितिं वचनमब्रवीत्।। ७१.२४"
  },
  {
    "text": "करिष्याम्यनुशुश्रूषां भवत्या यदि मन्यसे।\nबाडमित्यब्रवीद् देवी भाविकर्मप्रचोदिता।। ७१.२५"
  },
  {
    "text": "समिदाहरणादीनि तस्याश्चक्रे पुरंदरः।\nविनीतात्मा च कार्यार्था छिद्रान्वेषी भुजंगवत्।। ७१.२६"
  },
  {
    "text": "एकदा सा तपोयुक्ता शौचे महति संस्थिता।\nदशवर्षशतान्ते तु शिरःस्नाता तपस्विनी।। ७१.२७"
  },
  {
    "text": "जानुभ्यामुपरि स्थाप्य मुक्तकेशा निजं शिरः।\nसुष्वाप केशप्रान्तैस्तु संश्लिष्टचरणाऽभवत्।। ७१.२८"
  },
  {
    "text": "तमन्तरमशौचस्य ज्ञात्वा देवः सहस्रदृक्।\nविवेश मातुरुदरं नासारन्ध्रेण नारद।। ७१.२९"
  },
  {
    "text": "प्रविश्य जठरं क्रुद्धो दैत्यमातुः पुरंदरः।\nददर्शोर्ध्वमुखं बालं कटिन्यस्तकरं महत्।। ७१.३०"
  },
  {
    "text": "तस्यैवास्येऽथ ददृशे पेशीं मांसस्य वासवः।\nशुद्धस्फटिकसंकाशां कराभ्यां जगृहेऽथ ताम्।। ७१.३१"
  },
  {
    "text": "ततः कोपसमाध्मातो मांसपेशीं शतक्रतुः।\nकराभ्यं मर्दयामास ततः सा कठिनाऽभवत्।। ७१.३२"
  },
  {
    "text": "ऊर्ध्वेनार्धं च ववृधे त्वधोऽर्धं ववृधे तथा।\nशतपर्वाऽथ कुलिशः संजातो मांसपेशितः।। ७१.३३"
  },
  {
    "text": "तेनैव गर्भं दितिजं वज्रेण शतपर्वणा।\nचिच्छेद सप्तधा ब्रह्मन् स रुरोद च विस्वरम्।। ७१.३४"
  },
  {
    "text": "ततोऽप्यबुध्यत दितिरजानाच्छक्रचेष्टितम्।\nशुश्राव वाचं पुत्रस्य रुदमानस्य नारद।। ७१.३५"
  },
  {
    "text": "शक्रोऽपि प्राह मा मूढ रुदस्वेति सुघर्घरम्। \nइत्येवमुक्त्वा चैकैकं भूयश्चिच्छेद सप्तधा।। ७१.३६"
  },
  {
    "text": "ते जाता मरुतो नाम देवभृत्याः शतक्रतोः।\nमातुरेवापचारेण चलन्ते ते पुरस्कृताः। ७१.३७"
  },
  {
    "text": "ततः सकुलिशः शक्रो निर्गम्य जठरात् तदा।\nदितिं कृताञ्जलिपुटः प्राह भीतस्तु शापतः।। ७१.३८"
  },
  {
    "text": "ममास्ति नापराधोऽयं यच्छस्तस्तनयस्तव।\nतवैवापनयाच्छस्तस्तन्मे न क्रोद्धमर्हसि।। ७१.३९"
  },
  {
    "text": "दितिरुवाच।।\nन तावत्रापराधोऽस्ति मन्ये दिष्टमिदं पुरा।\nसंपूर्णे त्वपि काले वै या शौचत्वमुपागता।। ७१.४०"
  },
  {
    "text": "पुलस्त्य उवाच।।\nइत्येवमुक्त्वा तान् बालान् परिसान्त्व्य दितिः स्वयम्।\nदेवराज्ञा सहैतांस्तु प्रेषयामास भामिनि।। ७१.४१"
  },
  {
    "text": "एवं पुरा स्वानपि सोदरान् स गर्भस्थितानुज्जरितुं भयार्तः।\nबिभेद वज्रेण ततः स गोत्रभित् ख्यातो महर्षे भगवान् महेन्द्रः।। ७१.४२"
  },
  {
    "text": "इति श्रीवामनपुराणे पञ्चचत्वारिंशोऽध्यायः ।। ७१ ।।"
  }
]
[
  {
    "text": "ऋषय ऊचुः।\nवनानि सप्त नो ब्रूहि नव नद्यश्च याः स्मृताः ।\nतीर्थानि च समग्राणि तीर्थस्नानफलं तथा १ ।\nयेन येन विधानेन यस्य तीर्थस्य यत् फलम् ।\nतत् सर्वं विस्तरेणेह ब्रूहि पौराणिकोत्तम २ ।\nलोमहर्षण उवाच।\nशृणु सप्त वनानीह कुरुक्षेत्रस्य मध्यतः ।\nयेषां नामानि पुण्यानि सर्वपापहराणि च ३ ।\nकाम्यकं च वनं पुण्यं तथादितिवनं महत् ।\nव्यासस्य च वनं पुण्यं फलकीवनमेव च ४ ।\nतत्र सूर्यवनस्थानं तथा मधुवनं महत् ।\nपुण्यं शीतवनं नाम सर्वकल्मषनाशनम् ५ ।\nवनान्येतानि वै सप्त नदीः शृणुत मे द्विजाः ।\nसरस्वती नदी पुण्या तथा वैतरणी नदी ६ ।\nआपगा च महापुण्या गङ्गा मन्दाकिनी नदी ।\nमधुस्रवा वासुनदी कौशिकी पापनाशिनी ७ ।\nदृषद्वती महापुण्या तथा हिरण्वती नदी ।\nवर्षाकालवहाः सर्वा वर्जयित्वा सरस्वतीम् ८ ।\nएतासामुदकं पुण्यं प्रावृट्काले प्रकीर्तितम् ।\nरजस्वलत्वमेतासां विद्यते न कदाचन ।\nतीर्थस्य च प्रभावेण पुण्या ह्येताः सरिद्वराः ९ ।\nशृण्वन्तु मुनयः प्रीतास्तीर्थस्नानफलं महत् ।\nगमनं स्मरणं चैव सर्वकल्मषनाशनम् १० ।\nरन्तुकं च नरो दृष्ट्वा द्वारपालं महाबलम् ।\nयक्षं समभिवाद्यैव तीर्थयात्रां समाचरेत् ११ ।\nततो गच्छेत विप्रेन्द्रा नाम्नादितिवनं महत् ।\nअदित्या यत्र पुत्रार्थं कृतं घोरं महत्तपः १२ ।\nतत्र स्नात्वा च दृष्ट्वा च अदितिं देवमातरम् ।\nपुत्रं जनयते शूरं सर्वदोषिविवर्जितम् ।\nआदित्यशतसंकाशं विमानं चाधिरोहति १३ ।\nततो गच्छेत विप्रेन्द्रा विष्णोः स्थानमनुत्तमम् ।\nसवनं नाम विख्यातं यत्र संनिहितो हरिः १४ ।\nविमले च नरः स्नात्वा दृष्ट्वा च विमलेश्वरम् ।\nनिर्मलं स्वर्गमायाति रुद्र लोकं च गच्छति १५ ।\nहरिं च बलदेवं च एकत्राससमन्वितौ ।\nदृष्ट्वा मोक्षमवाप्नोति कलिकल्मषसंभवैः १६ ।\nततः पारिप्लवं गच्छेत् तीर्थं त्रैलोक्यविश्रुतम् ।\nतत्र स्नात्वा च दृष्ट्वा च ब्रह्माणं वेदसंयुतम् १७ ।\nब्रह्मवेदफलं प्राप्य निर्मलं स्वर्गमाप्नुयात् ।\nतत्रापि संगमं प्राप्य कौशिक्यां तीर्थसंभवम् ।\nसंगमे च नरः स्नात्वा प्राप्नोति परमं पदम् १८ ।\nधरण्यास्तीर्थमासाद्य सर्वपापविमोचनम् ।\nक्षान्तियुक्तो नरः स्नात्वा प्राप्नोति परमं पदम् १९ ।\nधरण्यामपराधानि कृतानि पुरुषेण वै ।\nसर्वाणि क्षमते तस्य स्नातमात्रस्य देहिनः २० ।\nततो दक्षाश्रमं गत्वा दृष्ट्वा दक्षेश्वरं शिवम् ।\nअश्वमेधस्य यज्ञस्य फलं प्राप्नोति मानवः २१ ।\nततः शालूकिनीं गत्वा स्नात्वा तीर्थे द्विजोत्तमाः ।\nहरिं हरेण संयुक्तं पूज्य भक्तिसमन्वितः ।\nप्राप्नोत्यभिमताँ ल्लोकान् सर्वपापविवर्जितान् २२ ।\nसर्पिर्दधि समासाद्य नागानां तीर्थमुत्तमम् ।\nतत्र स्नानं नरः कृत्वा मुक्तो नागभयाद् भवेत् २३ ।\nततो गच्छेत विप्रेन्द्रा द्वारपालं तु रन्तुकम् ।\nतत्रोष्य रजनीमेकां स्नात्वा तीर्थवरे शुभे २४ ।\nद्वितीयं पूजयेद् यत्र द्वारपालं प्रयत्नतः ।\nब्राह्मणान् भोजयित्वा च प्रणिपत्य क्षमापयेत् २५ ।\nतव प्रसादाद् यक्षेन्द्र मुक्तो भवति किल्बिषैः ।\nसिद्धिर्मयाभिलषिता तया सार्द्धं भवाम्यहम् ।\nएवं प्रसाद्य यक्षेन्द्रं ततः पञ्चनदं व्रजेत् २६ ।\nपञ्चनदाश्च रुद्रे ण कृता दानवभीषणाः ।\nतत्र सर्वेषु लोकेषु तीर्थं पञ्चनदं स्मृतम् २७ ।\nकोटितीर्थानि रुद्रे ण समाहृत्य यतः स्थितम् ।\nतेन त्रैलोक्यविख्यातं कोटितीर्थं प्रचक्षते २८ ।\nतस्मिन् तीर्थे नरः स्नात्वा दृष्ट्वा कोटीश्वरं हरम् ।\nपञ्चयज्ञानवाप्नोति नित्यं श्रद्धासमन्वितः २९ ।\nतत्रैव वामनो देवः सर्वदेवैः प्रतिष्ठितः ।\nतत्रापि च नरः स्नात्वा ह्यग्निष्टोमफलं लभेत् ३० ।\nअश्विनोस्तीर्थमासाद्य श्रद्धावान् यो जितेन्द्रि यः ।\nरूपस्य भागी भवति यशस्वी च भवेन्नरः ३१ ।\nवाराहं तीर्थमाख्यातं विष्णुना परिकीर्तितम् ।\nतस्मिन् स्नात्वा श्रद्दधानः प्राप्नोति परमं पदम् ३२ ।\nततो गच्छेत विप्रेन्द्रा ः! सोमतीर्थमनुत्तमम् ।\nयत्र सोमस्तपस्तप्त्वा व्याधिमुक्तोऽभवत् पुरा ३३ ।\nतत्र सोमेश्वरं दृष्ट्वा स्नात्वा तीर्थवरे शुभे ।\nराजसूयस्य यज्ञस्य फलं प्राप्नोति मानवः ३४ ।\nव्याधिभिश्च विनिर्मुक्तः सर्वदोषविवर्जितः ।\nसोमलोकमपाप्नोति तत्रैव रमते चिरम् ३५ ।\nभूतेश्वरं च तत्रैव ज्वालामालेश्वरं तथा ।\nतावुभौ लिङ्गावभ्यर्च्य न भूयो जन्म चाप्नुयात् ३६ ।\nएकहंसे नरः स्नात्वा गोसहस्रफलं लभेत् ।\nकृतशौचं समासाद्य तीर्थसेवी द्विजोत्तमः ३७ ।\nपुण्डरीकमवाप्नोति कृकशौचो भवेन्नरः ।\nततो मुञ्जवटं नाम महादेवस्य धीमतः ३८ ।\nउपोष्य रजनीमेकां गाणपत्यमवाप्नयात् ।\nतत्रैव च महाग्राही यक्षिणी लोकविश्रुता ३९ ।\nस्नात्वाभिगत्वा तत्रैव प्रसाद्य यक्षिणीं ततः ।\nउपवासं च तत्रैव महापातकनाशनम् ४० ।\nकुरुक्षेत्रस्य तद् द्वारं विश्रुतं पुण्यवर्द्धनम् ।\nप्रदक्षिणमुपावर्त्य ब्राह्मणान् भोजयेत् ततः ।\nपुष्करं च ततो गत्वा अभ्यर्च्य पितृदेवताः ४१ ।\nजामदग्न्येन रामेण आहृतं तन्महात्मना ।\nकृतकृत्यो भवेद् राजा अश्वमेधं च विन्दति ४२ ।\nकन्यादानं च यस्तत्र कार्तिक्यां वै करिष्यति ।\nप्रसन्ना देवतास्तस्य दास्यन्त्यभिमतं फलम् ४३ ।\nकपिलश्च महायक्षो द्वारपालः स्वयं स्थितः ।\nविघ्नं करोति पापानां दुर्गतिं च प्रयच्छति ४४ ।\nपत्नी तस्य महायक्षी नाम्नोदूखलमेखला ।\nआहत्य दुन्दुभिं तत्र भ्रमते नित्यमेव हि ४५ ।\nसा ददर्श स्त्रियं चैकां सपुत्रां पापदेशजाम् ।\nतामुवाच तदा यक्षी आहत्य निशि दुन्दुभिम् ४६ ।\nयुगन्धरे दधि प्राश्य उषित्वा चाच्युतस्थले ।\nतद्वद् भूतालये स्नात्वा सपुत्रा वस्तुमिच्छसि ४७ ।\nदिवा मया ते कथितं रात्रौ भक्ष्यामि निश्चितम् ।\nएतच्छ्रुत्वा तु वचनं प्रणिपत्य च यक्षिणीम् ४८ ।\nउवाच दीनया वाचा प्रसादं कुरु भामिनि ।\nततः सा यक्षिणी तां तु प्रोवाच कृपयान्विता ४९ ।\nयदा सूर्यस्य ग्रहणं कालेन भविता क्वचित् ।\nसंनिहत्यां तदा स्नात्वा पूता स्वर्गं गमिष्यसि ५० ।\nइति श्रीवामनपुराणे सरोमाहात्म्ये चतुस्त्रिंशत्तमोऽध्यायः।"
  }
]
[
  {
    "text": "बलिरुवाच।।\nभवता कथितं सर्वं समाराध्य जनार्दनम्।\nया गतिः प्राप्यते लोके तां मे वक्तुमिहार्हसि।। ९५.१"
  },
  {
    "text": "केनार्चनेन देवस्य प्रीतिः समुपजायते।\nकानि दानानि शस्तानि प्रीणनाय जगद्गुरोः।। ९५.२"
  },
  {
    "text": "उपवासादिकं कार्यं कस्यां तिथ्यां महोदयम्।\nकानि पुण्यानि शस्तानि विष्णोस्तुष्टिप्रदानि वै।। ९५.3"
  },
  {
    "text": "यच्चान्यदपि कर्त्तव्यं हृष्टरूपैरनालसैः।\nतदप्यशेषं दैत्येन्द्र ममाख्यातुमिहार्हसि।। ९५.४"
  },
  {
    "text": "प्रह्लाद उवाच।\nश्रद्दधानैर्भक्तिपरैर्यान्युद्दिश्य जनार्दनम्।\nबले दानानि दीयन्ते तानूचुर्मुनयोऽक्षयान्।। ९५.५"
  },
  {
    "text": "ता एव तिथयः शस्ता यास्वभ्यर्च्य जगत्पतिम्।\nतच्चित्तस्तन्मयो भूत्वा उपवासी नरो भवेत्।। ९५.६"
  },
  {
    "text": "पूजितेषु द्विजेन्द्रेषु पूजितः स्याज्जनार्दनः।\nएतान् द्विषन्ति ये मूढास्ते यान्ति नरकं ध्रुवम्।। ९५.७"
  },
  {
    "text": "तानर्चयेन्नरो भक्त्या ब्राह्मणान् विष्णुतत्परः।\nएवमाह हरिः पूर्वं ब्राह्मणा मामकी तनुः।। ९५.८"
  },
  {
    "text": "ब्राह्मणो नावमन्तव्यो बुधो वाप्यबुधोऽपि वा।\nसोऽपि दिव्या तनुर्विष्णोस्तस्मात् तामर्चयेन्नरः।। ९५.९"
  },
  {
    "text": "तान्येव च प्रशस्तानि कुसुमानि महासुर।\nयानि स्युर्वर्णयुक्तानि रसगन्धयुतानि च।। ९५.१०"
  },
  {
    "text": "विशेषतः प्रवक्ष्यामि पुष्पाणि तिथयस्तथा।\nदानानि च प्रशस्तानि माधवप्रीणनाय तु ।। ९५.११"
  },
  {
    "text": "जाती शताह्वा सुमनाः कुन्दं बहुपुटं तथा।\nबाणञ्च चम्पकाशोकं करवीरं च यूथिका।। ९५.१२"
  },
  {
    "text": "पारिभद्रं पाटला च बकुलं गिरिशालिनी।\nतिलकं च जपाकुसुमं पीतकं नागरं त्वपि।। ९५.१3"
  },
  {
    "text": "एतानि हि प्रशस्तानि कुसुमान्यच्युतार्चने।\nसुरभीणि तथान्यानि वर्जयित्वा तु केतकीम्।। ९५.१४"
  },
  {
    "text": "बिल्वपत्रं शमीपत्रं पत्रं भृङ्गमृगाङ्कयोः।\nतमालामलकीपत्रं शस्तं केशवपूजने।। ९५.१५"
  },
  {
    "text": "येषामपि हि पुष्पाणि प्रशस्तान्यच्युतार्चने।\nपल्लवान्यपि तेषां स्युः पत्राण्यर्चाविधौ हरेः। ९५.१६"
  },
  {
    "text": "वीरुधां च प्रवालेन बर्हिषा चार्चयेत्तथा।\nनानारूपैश्चाम्बुभवैः कमलेन्दीवरादिभिः।। ९५.१७"
  },
  {
    "text": "प्रवालैः शुचिभिः श्लक्ष्णैर्जलप्रक्षालितैर्बले।\nवनस्पतीनामर्च्येत तथा दूर्वाग्रपल्लवैः।। ९५.१८"
  },
  {
    "text": "चन्दनेनानुलिम्पेत कुङ्कुमेन प्रयत्नतः।\nउशीरपद्मकाभ्यां च तथा कालीयकादिना।। ९५.१९"
  },
  {
    "text": "महिषाख्यं कणं दारु सिह्लकं सागरुं सिता।\nशङ्खं जातीफलं श्रीशे धूपानि स्युः प्रियाणि वै।।। ९५.२०"
  },
  {
    "text": "हविषा संस्कृता ये तु यवगोधूमशालयः।\nतिलमुद्गादयो माषा व्रीहयश्च प्रिया हरेः।। ९५.२१"
  },
  {
    "text": "गोदानानि पवित्राणि भूमिदानानि चानघ।\nवस्त्रान्नस्वर्णदानानि प्रीतये मधुघातिनः।। ९५.२२"
  },
  {
    "text": "माघमासे तिला देयास्तिलधेनुश्च दानव।\nइन्धनादीनि च तथा माधवप्रीणनाय तु।। ९५.२3"
  },
  {
    "text": "फाल्गुने व्रीहयो मुद्गा वस्त्रकृष्णाजिनादिकम्।\nगोविन्दप्रीणनार्थाय दातव्यं पुरुषर्षभैः।। ९५.२४"
  },
  {
    "text": "चैत्रे चित्राणि वस्त्राणि शयनान्यासनानि च।\nविष्णोः प्रीत्यर्थमेतानि देयानि ब्राह्मणेष्वथ।। ९५.२५"
  },
  {
    "text": "गन्धमाल्यानि देयानि वैशाखे सुरभीणि वै।\nदेयानि द्विजमुख्येभ्यो मधुसूदनतुष्टये।। ९५.२६"
  },
  {
    "text": "उदकुम्भाम्बुधेनुं च तालवृन्तं सुचन्दनम्।\nत्रिविक्रमस्य प्रीत्यर्थं दातव्यं साधुभिः सदा।। ९५.२७"
  },
  {
    "text": "उपानद्युगलं छत्रं लवणामलकादिकम्।\nआषाढे वामनप्रीत्यै दातव्यानि तु भक्तितः।। ९५.२८"
  },
  {
    "text": "घृतं च क्षीरकुम्भाश्च घृतधेनुफलानि च।\nश्रावणे श्रीधरप्रीत्यै दातव्यानि विपश्चिता।। ९५.२९"
  },
  {
    "text": "मासि भाद्रपदे दद्यात् पायसं मधुसर्पिषी।\nहृषीकेशप्रीणनार्थं लवणं सगुडोदनम्।। ९५.3०"
  },
  {
    "text": "तिलास्तुरङ्गं वृषभं दधि ताम्रायसादिकम्।\nप्रीत्यर्थं पद्मनाभस्य देयमाश्वयुजे नरैः।। ९५.3१"
  },
  {
    "text": "रजतं कनकं दीपान् मणिमुक्ताफलादिकम्।\nदामोदरस्य तुष्ट्यर्थं प्रदद्यात् कार्तिके नरः।। ९५.3२"
  },
  {
    "text": "खरोष्ट्राश्वतरान् नागान् यानयुग्यमजाविकम्।\nदातव्यं केशवप्रीत्यै मासि मार्गशिरे नरैः।। ९५.33"
  },
  {
    "text": "प्रासादनगरादीनि गृहप्रावरणादिकम्।\nनारायणस्य तुष्ट्यर्थं पौषे देयानि भक्तितः।। ९५.3४"
  },
  {
    "text": "दासीदासमलङ्कारमन्नं षड्रससंयुतम्।\nपुरुषोत्तमस्य तुष्ट्यर्थं प्रदेयं सार्वकालिकम्।। ९५.3५"
  },
  {
    "text": "यद्यदिष्टतमं किंचिद्यद्वाप्यस्ति शुचि गृहे।\nतत्तद्वि देयं प्रीत्यर्थं देवदेवाय चक्रिणे।। ९५.3६"
  },
  {
    "text": "यः कारयेन्मन्दिरं केशवस्य पुण्यांल्लोकान् स जयेच्छाश्वतान् वै।\nदत्त्वारामान् पुष्पफलाभिपन्नान् भोगान् भुङ्क्ते कामतः श्लाघनीयान्।। ९५.3७"
  },
  {
    "text": "पितामहस्य पुरतः कुलान्यष्टौ तु यानि च।\nतारयेदात्मना सार्धं विष्णोर्मन्दिरकारकः।। ९५.3८"
  },
  {
    "text": "इमाश्च पितरो दैत्य गाथा गायन्ति योगिनः।\nपुरतो यदुसिंहस्य ज्यामघस्य तपस्विनः।। ९५.3९"
  },
  {
    "text": "अपि नः स कुले कश्चिद् विष्णुभक्तो भविष्यति।\nहरिमन्दिरकर्ता यो भविष्यति शिचिव्रतः।। ९५.४०"
  },
  {
    "text": "अपि नः सन्ततौ जायेद् विष्ण्वालयविलेपनम्।\nसम्मार्जनं च धर्मात्मा करिष्यति च भक्तितः।। ९५.४१"
  },
  {
    "text": "अपि नः सन्ततौ जातो ध्वजं च केशवमन्दिरे।\nदास्यते देवदेवाय दीपं पुष्पानुलेपनम्।। ९५.४२"
  },
  {
    "text": "महापातकयुक्तो वा पातकी चोपपातकी।\nविमुक्तपापो भवति विष्ण्वायतनचित्रकृत्।। ९५.४3"
  },
  {
    "text": "इत्थं पितॄणां वचनं श्रुत्वा नृपतिसत्तमः।\nचकारायतनं भूम्यां स्वयं च लिम्पतासुर।। ९५.४४"
  },
  {
    "text": "विभूतिभिः केशवस्य केशवाराधने रतः।\nनानाधातुविकारैश्च पञ्चवर्णैश्च चित्रकैः।। ९५.४५"
  },
  {
    "text": "ददौ दीपानि विधिवद् वासुदेवालये बले।\nसुगन्धितैलपूर्णानि घृतपूर्णानि च स्वयम्।। ९५.४६"
  },
  {
    "text": "नानावर्णा वैजयन्त्यो महारजनरञ्जिताः।\nमञ्जिष्ठा नवरङ्गीयाः श्वेतपाटलिकाश्रिताः।। ९५.४७"
  },
  {
    "text": "आरामा विविधा हृद्याः पुष्पाढ्याः फलशालिनः।\nलतापल्लवसंछन्ना देवदारुभिरावृताः।। ९५.४८"
  },
  {
    "text": "कारिताश्च महामञ्चाधिष्ठिताः कुशलैर्जनैः।\nपौरोगवविधानज्ञै रत्नसंस्कारिभिर्द्दढै।। ९५.४९"
  },
  {
    "text": "तेषु नित्यं प्रपूज्यन्ते यतयो ब्रह्मचारिणः।\nश्रोत्रिया ज्ञानसम्पन्ना दीनान्धविकलादयः।। ९५.५०"
  },
  {
    "text": "इत्थं स नृपतिः कृत्वा श्रद्दधानो जितेन्द्रियः।\nज्यामघो विष्णुनिलयं गत इत्यनुशुश्रुमः।। ९५.५१"
  },
  {
    "text": "तमेव चाद्यापि बले मार्गं ज्यामघकारितम्।\nव्रजन्ति नरशार्दूल विष्णुलोकजिगीषवः।। ९५.५२"
  },
  {
    "text": "तस्मात् त्वमपि राजेन्द्र कारयस्वालयं हरेः।\nतमर्चयस्व यत्नेन ब्राह्मणांश्च बहुश्रुतान्।\nपौराणिकान् विशेषेण सदाचाररताञ्शुचीन्।। ९५.५3"
  },
  {
    "text": "वासोभिर्भूषणै रत्नैर्गौभिर्भूकनकादिभिः।\nविभवे सति देवस्य प्रीणनं कुरु चक्रिणः।। ९५.५४\nएवं क्रियायोगरतस्य तेऽद्य नूनं मुरारिः शुभदो भविष्यति।\nनरा न सीदन्ति बले समाश्रिता विभुं जगन्नाथमनन्तमच्युतम्।। ९५.५५"
  },
  {
    "text": "पुलस्त्य उवाच।।\nइत्येवमुक्त्वा वचनं दितीश्वरो वैरोचनं सत्यमनुत्तमं हि।\nसंपूजितस्तेन विमुक्तिमाययौ संपूर्णकामो हरिपादभक्तः।। ९५.५६"
  },
  {
    "text": "गते हि तस्मिन् मुदिते पितामहे बलेर्बभौ मन्दिरमिन्दुवर्णम्।\nमहेन्द्रशिल्पिप्रवरोऽथ केशवं स कारयामास महामहीयान्।। ९५.५७"
  },
  {
    "text": "स्वयं स्वभार्यासहितश्चकार देवालये मार्जनलेपनादिकाः।\nक्रिया महात्मा यवशर्कराद्यां बलिं चकाराप्रतिमां मधुद्रुहः।। ९५.५८"
  },
  {
    "text": "दीपप्रदानं स्वयमायताक्षी विन्ध्यावली विष्णुगृहे चकार।\nगेयं स धर्म्यश्रवणं च धीमान् पौराणिकैर्विप्रवरैरकारयत्।। ९५.५९"
  },
  {
    "text": "तथाविधस्यासुरपुंगवस्य धर्म्ये सुमार्गे प्रतिसंस्थितस्य।\nजगत्पतिर्दिव्यवपुर्जनार्दनस्तस्थौ महात्मा बलिरक्षणाय।। ९५.६०"
  },
  {
    "text": "सूर्यायुताभं मुसलं प्रगृह्य निघ्नन् स दुष्टानरियूथापालान्।\nद्वारि स्थितो न प्रददौ प्रवेशं प्राकारगुप्ते बलिनो गृहे तु।। ९५.६१"
  },
  {
    "text": "द्वारि स्थिते धातरि रक्षपाले नारायणे सर्वगुणाभिरामे।\nप्रासादमध्ये हरिमीशितारमभ्यर्चयामास सुरर्षिमुख्यम्।। ९५.६२"
  },
  {
    "text": "स एवमास्तेऽसुरराड् बलिस्तु समर्चयन् वै हरिपादपङ्कजौ।\nसस्मार नित्यं हरिभषितानि स तस्य जातो विनयाङ्कुशस्तु।। ९५.६3"
  },
  {
    "text": "इदं च वृत्तं स पपाठ दैत्यराट् स्मरन् सुवाक्यानि गुरोः शुभानि।\nतथ्यानि पथ्यानि परत्र चेह पितामहस्येन्द्रसमस्य वीरः।। ९५.६४"
  },
  {
    "text": "ये वृद्धवाक्यानि समाचरन्ति श्रुत्वा दुरुक्तान्यपि पूर्वतस्तु।\nस्निग्धानि पश्चान्नवनीतशुद्धा मोदन्ति ते नात्र विचारमस्ति।। ९५.६५"
  },
  {
    "text": "आपद्भुजंगदष्टस्य मन्त्रहीनस्य सर्वदा।\nवृद्धवाक्यौषधा नूनं कुर्वन्ति किल निर्विषम्।। ९५.६६"
  },
  {
    "text": "वृद्धवाक्यामृतं पीत्वा तदुक्तमनुमान्य च।\nया तृप्तिर्जायते पुंसा सोमपाने कुतस्तथा।। ९५.६७"
  },
  {
    "text": "आपत्तौ पतितानां येषां वृद्धा न सन्ति शास्तारः।\nते शोच्या बन्धूनां जीवन्तोऽपीह मृततुल्याः।। ९५.९५"
  },
  {
    "text": "आपद्ग्राहगृहीतानां वृद्धाः सन्ति न पण्डिताः।\nयेषां मोक्षयितारो वै तेषां शान्तिर्न विद्यते।। ९५.६९"
  },
  {
    "text": "आपज्जलनिमग्नानां ह्रियतां व्यसनोर्मिभिः।\nवृद्धवाक्यैर्विना नूनं नैवोत्तारं कथंचन।। ९५.७०"
  },
  {
    "text": "तस्माद् यो वृद्धवाक्यानि श्रृणुयाद् विदधाति च।\nस सद्यः सिद्धिमाप्नोति यथा वैरोचनो बलिः।। ९५.७१"
  },
  {
    "text": "इति श्रीवामनपुराणे अष्टषष्टितमोऽध्यायः ॥"
  }
]
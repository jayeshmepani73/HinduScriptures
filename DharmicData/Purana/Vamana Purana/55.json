[
  {
    "text": "पुलस्त्य उवाच \nकश्यपस्य दनुर्नाम भार्यासीद् द्विजसत्तम \nतस्याः पुत्रत्रयं चासीत् सहस्राक्षाद् बलाधिकम्  १ \nज्येष्ठः शुम्भ इति ख्यातो निशुम्भश्चापरोऽसुरः \nतृतीयो नमुचिर्नाम महाबलसमन्वितः  २ \nयोऽसौ नमुचिरित्येवं ख्यातो दनुसुतोऽसुरः \nतं हन्तुमिच्छति हरिः प्रगृह्य कुलिशं करे  ३ \nत्रिदिवेशं समायान्तं नमुचिस्तद्भयादथ \nप्रविवेश रथं भानोस्ततो नाशकदच्युतः  ४ \nशक्रस्तेनाथ समयं चक्रे सह महात्मना \nअवध्यत्वं वरं प्रादाच्छस्त्रैरस्त्रैश्च नारद  ५ \nततोऽवध्यत्वमाज्ञाय शस्त्रादस्त्राच्च नारद \nसंत्यज्य भास्कररथं पातालमुपयादथ  ६ \nस निमज्जन्नपि जले सामुद्रं  फेनमुत्तमम् \nददृशे दानवपतिस्तं प्रगृह्येदमब्रवीत्  ७ \nयदुक्तं देवपतिना वासवेन वचोऽस्तु तत् \nअयं स्पृशतु मां फेनः पराभ्यां गृह्य दानवः  ८ \nमुखनासाक्षिकर्णादीन् संममार्ज्ज यथेच्छया \nतस्मिञ्छक्रोऽसृजद् वज्रमन्तर्हितमपीश्वरः  ९ \nतेनासौ भग्ननासास्यः पपात च ममार च \nसमये च तथा नष्टे ब्रह्महत्यास्पृशद्धरिम्  १० \nस वै तीर्थं समासाद्य स्नातः पापादमुच्यत \nततोऽस्य भ्रातरौ वीरौ क्रुद्धौ शुम्भनिशुम्भकौ  ११ \nउद्योगं सुमहत्कृत्वा सुरान् बाधितुमागतौ \nसुरास्तेऽपि सहस्राक्षं पुरस्कृत्य विनिर्ययुः  १२ \nजितास्त्वाक्रम्य दैत्याभ्यां सबलाः सपदानुगाः \nशक्रस्याहृत्य च गजं याम्यं च महिषं बलात्  १३ \nवरुणस्य मणिच्छत्रं गदां वै मारुतस्य च \nनिधयः पद्मशङ्खाद्या हृतास्त्वाक्रम्य दानवैः  १४ \nत्रैलोक्यं वशगं चास्ते ताभ्यां नारद सर्वतः \nतदाजग्मुर्महीपृष्ठं ददृशुस्ते महासुरम्  १५ \nरक्तबीजमथोचुस्ते को भवानिति सोऽब्रवीत् \nस चाह दैत्योऽस्मि विभो सचिवो महिषस्य तु  १६ \nरक्तबीजेति विख्यातो महावीर्यो महाभुजः \nअमात्यौ रुचिरौ वीरौ चण्डमुण्डाविति श्रुतौ  १७ \nतावारतां सलिले मग्नौ भयाद् देव्या महाभुजौ \nयस्त्वासीत् प्रभुरस्माकं महिषो नाम दानवः  १८ \nनिहतः स महादेव्या विन्ध्यशैले सुविस्तृते \nभवन्तौ कस्य तनयौ कौ वा नाम्ना परिश्रुतौ \nकिंवीर्यौ किंप्रभावौ च एतच्छंसितुमर्हथः  १९ \nशुम्भनिशुम्भावूचतुः \nअहं शुंभ इति ख्यातो दनोः पुत्रस्तथौरसः \nनिशुम्भोऽयं मम भ्राता कनीयान् शत्रुपूगहा  २० \nअनेन बहुशो देवाः सेन्द्र रुद्र दिवाकराः \nसमेत्य निर्जिता वीरा येऽन्ये च बलवत्तराः  २१ \nतदुच्यतां कया दैत्यो निहतो महिषासुरः \nयावत्तां घातयिष्यावः स्वसैन्यपरिवारितौ  २२ \nइत्थं तयोस्तु वदतोर्नर्मदायास्तटे मुने \nजलवासाद् विनिष्क्रान्तौ चण्डमुण्डौ च दानवौ  २३ \nततोऽभ्येत्यासुरश्रेष्ठौ रक्तबीजं समाश्रितौ \nऊचतुर्वचनं श्लक्ष्णं कोऽयं तव पुरस्सरः  २४ \nस चोभौ प्राह दैत्योऽसौ शुम्भो नाम सुरार्दनः \nकनीयानस्य च भ्राता द्वितीयो हि निशुम्भकः  २५ \nएतावाश्रित्य तां दुष्टां महिषघ्नीं न संशयः \nअहं विवाहयिष्यामि रत्नभूतां जगत्त्रये  २६ \nचण्ड उवाच \nन सम्यगुक्तं भवता रत्नार्होऽसि न साम्प्रतम् \nयः प्रभुः स्यात्स रत्नार्हस्तस्माच्छुम्भाय योज्यताम्    २७ \nतदाचचक्षे शुम्भाय निशुम्भाय च कौशिकीम् \nभूयोऽपि तद्विधां जातां कौशिकीं रूपशालिनीम्    २८ \nततः शुम्भो निजं दूतं सुग्रीवं नाम दानवम् \nदैत्यं च प्रेषयामास सकाशं विन्ध्यवासिनीम्    २९ \nस गत्वा तद्वचः श्रुत्वा देव्यागत्य महासुरः \nनिशुम्भशुम्भावाहेदं मन्युनाभिपरिप्लुतः    ३० \nसुग्रीव उवाच \nयुवयोर्वचनाद् देवीं प्रदेष्टुं दैत्यनायकौ \nगतवानहमद्यैव तामहं वाक्यमब्रुवम्    ३१ \nयथा शुम्भोऽतिविख्यातः ककुद्मी दानवेष्वपि \nस त्वां प्राह महाभागे प्रभुरस्मि जगत्त्रये    ३२ \nयानि स्वर्गे महीपृष्ठे पाताले चापि सुन्दरि \nरत्नानि सन्ति तावन्ति मम वेश्मनि नित्यशः    ३३ \nत्वमुक्ता चण्डमुण्डाभ्यां रत्नभूता कृशोदरि \nतस्माद् भजस्व मां वा त्वं निशुम्भं वा ममानुजम्    ३४ \nसा चाह मां विहसती शृणु सुग्रीव मद्वचः \nसत्यमुक्तं त्रिलोकेशः शुम्भो रत्नार्ह एव च    ३५ \nकिं त्वस्ति दुर्विनीताया हृदये मे मनोरथः \nयो मां विजयते युद्धे स भर्ता स्यान्महासुर    ३६ \nमया चोक्तावलिप्तासि यो जयेत् ससुरासुरान् \nस त्वां कथं न जयते सा त्वमुत्तिष्ठ भामिनी    ३७ \nसाथ मां प्राह किं कुर्मिं यदनालोचितः कृतः \nमनोरथस्तु तद् गच्छ शुम्भाय त्वं निवेदय    ३८ \nतयैवमुक्तस्त्वभ्यागां त्वत्सकाशं महासुर \nसा चाग्निकोटिसदृशी मत्वैवं कुरु यत्क्षमम्    ३९ \nपुलस्त्य उवाच \nइति सुग्रीववचनं निशम्य स महासुरः \nप्राह दूरस्थितं शुम्भो दानवं धूम्रलोचनम्    ४० \nशुम्भ उवाच \nधूम्राक्ष गच्छ तां दुष्टां केशाकर्षणविह्वलाम् \nसापराधां यथा दासीं कृत्वा शीघ्रमिहानय    ४१ \nयश्चास्याः पक्षकृत् कश्चिद् भविष्यति महाबलः \nस हन्तव्योऽविचार्यैव यदि हि स्यात् पितामहः    ४२ \nस एवमुक्तः शुम्भेन धूम्राक्षोऽक्षौहिणीशतैः \nवृतः षड्भिर्महातेजा विन्ध्यं गिरिमुपाद्र वत्    ४३ \nस तत्र दृष्ट्वा तां दुर्गां भ्रान्तदृष्टिरुवाच ह \nएह्येहि मूढे भर्तारं शुम्भमिच्छस्व कौशिकि \nन चेद् बलान्नयिष्यामि केशाकर्षणविह्वलाम्    ४४ \nश्रीदेव्युवाच \nप्रेषितोऽसीह शुम्भेन बलान्नेतुं हि मां किल \nतत्र किं ह्यबला कुर्याद् यथेच्छसि तथा कुरु    ४५ \nपुलस्त्य उवाच \nएवमुक्तो विभावर्या बलावान् धूम्रलोचनः \nसम्भ्यधावत् त्वरितो गदामादाय वीर्यवान्    ४६ \nतमापतन्तं सगदं हुङ्कारेणैव कौशिकी \nसबलं भस्मसाच्चक्रे शुष्कमग्निरिवेन्धनम्    ४७ \nततो हाहाकृतमभूज्जगत्यस्मिंश्चराचरे \nसबलं भस्मसान्नीतं कौशिक्या वीक्ष्य दानवम्    ४८ \nतच्च शुम्भोऽपि शुश्राव महच्छब्दमुदीरितम् \nअथादिदेश बलिनौ चण्डमुण्डौ महासुरौ    ४९ \nरुरुं च बलिनां श्रेष्ठं तथा जग्मुर्मुदान्विताः \nतेषां च सैन्यमतुलं गजाश्वरथसंकुलम्    ५० \nसमाजगाम सहसा यत्रास्ते कोशसंभवा \nतदायान्तं रिपुबलं दृष्ट्वा कोटिशतावरम्    ५१ \nसिंहोऽद्र वद् धुतसटः पाटयन् दानवान् रणे \nकांश्चित् करप्रहारेण कांश्चिदास्येन लीलया    ५२ \nनखरैः कांश्चिदाक्रम्य उरसा प्रममाथ च \nते वध्यमानाः सिंहेन गिरिकन्दरवासिना    ५३ \nभूतैश्च देव्यनुचरैश्चण्डमुण्डौ समाश्रयन् \nतावार्त्तं स्वबलं दृष्ट्वा कोपप्रस्फुरिताधरौ    ५४ \nसमाद्र वेतां दुर्गां वै पतङ्गाविव पावकम् \nतावापतन्तौ रौद्रौ  वै दृष्ट्वा क्रोधपरिप्लुता    ५५ \nत्रिशाखां भ्रुकुटीं वक्त्रे चकार परमेश्वरी \nभ्रुकुटीकुटुलाद् देव्या ललाटफलकाद् द्रुतम् \nकाली करालवदना निःसृता योगिनी शुभा    ५६ \nखट्वाङ्गमादाय करेण रौद्र मसिञ्च कालाञ्जनकोशमुग्रम् \nसंशुष्कगात्रा रुधिराप्लुताङ्गी नरेन्द्र मूर्ध्नां स्रजमुद्वहन्ती    ५७ \nकांश्चित् खड्गेन चिच्छेद खट्वाङ्गेन परान् रणे \nन्यषूदयद् भृशं क्रुद्धा सरथाश्वगजान् रिपून्    ५८ \nचर्माङ्कुशं मुद्गरं च सधनुष्कं सघण्टिकम् \nकुञ्जरं सह यन्त्रेण प्रतिक्षेप मुखेऽम्बिका    ५९ \nसचक्रकूबररथं ससारथितुरङ्गमम् \nसमं योधेन वदने क्षिप्य चर्वयतेऽम्बिका    ६० \nएकं जग्राह केशेषु ग्रीवायामपरं तथा \nपादेनाक्रम्य चैवान्यं प्रेषयामास मृत्यवे    ६१ \nततस्तु तद् बलं देव्या भक्षितं सबलाधिपम् \nरुरुर्दृष्ट्वा प्रदुद्रा व तं चण्डी ददृशे स्वयम्    ६२ \nआजघानाथ शिरसि खट्वाङ्गेन महासुरम् \nस पपात हतो भूम्यां छिन्नमूल इव द्रुमः    ६३ \nततस्तं पतितं दृष्ट्वा पशोरिव विभावरी \nकोशमुत्कर्तयामास कर्णादिचरणान्तिकम्    ६४ \nसा च कोशं समादाय बबन्ध विमला जटाः \nएका न बन्धमगमत् तामुत्पाट्याक्षिपद् भुवि    ६५ \nसा जाता सुतरां रौद्री  तैलाभ्यक्तशिरोरुहा \nकृष्णार्धमर्धशुक्लं च धारयन्ती स्वकं वपुः    ६६ \nसाब्रवीदं वरमेकं तु मारयामि महासुरम् \nतस्या नाम तदा चक्रे चण्डमारीति विश्रुतम्    ६७ \nप्राह गच्छस्व सुभगे चण्डमुण्डाविहानय \nस्वयं हि मारयिष्यामि तावानेतुं त्वमर्हसि    ६८ \nश्रुत्वैवं वचनं देव्याः साभ्यद्र वत् तावुभौ \nप्रदुद्रुवतुर्भयार्त्तौ दिशमाश्रित्य दक्षिणाम्    ६९ \nततस्तावपि वेगेन प्राधावत् त्यक्तवाससौ \nसाधिरुह्य महावेगं रासभं गरुडोपमम्    ७० \nयतो गतौ च तौ दैत्यौ तत्रैवानुययौ शिवा \nसा ददर्श तदा पौण्ड्रं महिषं वै यमस्य च    ७१ \nसा तस्योत्पाटयामास विषाणं भुजगाकृतिम् \nतं प्रगृह्य करेणैव दानवावन्वगाज्जवात्    ७२ \nतौ चापि भूमिं संत्यज्य जग्मतुर्गगनं तदा \nवेगेनाभिसृता सा च रासभेन महेश्वरी    ७३ \nततो ददर्श गरुडं पन्नगेन्द्रं  चिषादिषुम् \nकर्कोटकं स दृष्ट्वैव ऊर्ध्वरोमा व्यजायत    ७४ \nभयान्मार्यश्च गरुडो मांसपिण्डोपमो बभौ \nन्यपतंस्तस्य पत्राणि रौद्राणि हि पतत्त्रिणः    ७५ \nखगेन्द्र पत्राण्यादाय नागं कर्कोटकं तथा \nवेगेनानुसरद् देवी चण्डमुण्डौ भयातुरौ    ७६ \nसंप्राप्तौ च तदा देव्या चण्डमुण्डौ महासुरौ \nबद्धौ कर्कोटकेनैव बद्ध्वा विन्ध्यमुपागमत्    ७७ \nनिवेदयित्वा कौशिक्यै कोशमादाय भैरवम् \nशिरोभिर्दानवेन्द्राणां तार्क्ष्यपत्रैश्च शोभनैः    ७८ \nकृत्वा स्रजमनौपम्यां चण्डिकायै न्यवेदयत् \nघर्घरां च मृगेन्द्रस्य चर्मणः सा समार्पयत्    ७९ \nस्रजमन्यैः खगेन्द्रस्य पत्रैर्मूर्घ्नि निबध्य च \nआत्मना सा पपौ पानं रुधिरं दानवेष्वपि    ८० \nचण्डा त्वादाय चण्डं च मुण्डं चासुरनायकम् \nचकार कुपिता दुर्गा विशिरस्कौ महासुरौ    ८१ \nतयोरेवाहिना देवी शेखरं शुष्करेवती \nकृत्वा जगाम कौशिक्याः सकाशं मार्यया सह    ८२ \nसमेत्य साब्रवीद् देवि गृह्यतां शेखरोत्तमः \nग्रथितो दैत्यशीर्षाभ्यां नागराजेन वेष्टितः    ८३ \nतं शेखरं शिवा गृह्य चण्डाया मूर्ध्नि विस्तृतम् \nबबन्ध प्राह चैवैनां कृतं कर्म सुदारुणम्    ८४ \nशेखरं चण्डमुण्डाभ्यां यस्माद् धारयसे शुभम् \nतस्माल्लोके तव ख्यातिश्चामुण्डेति भविष्यति    ८५ \nइत्येवमुक्त्वा वचनं त्रिनेत्रा मा चण्डमुण्डस्रजधारिणीं वै \nदिग्वाससं चाभ्यवदत् प्रतीता निषूदय स्वारिबलान्यमूनि    ८६ \nसा त्वेवमुक्ताथ विषाणकोट्या सुवेगयुक्तेन च रासभेन \nनिषूदयन्ती रिपुसैन्यमुग्रं चचार चान्यानसुरांश्चखाद    ८७ \nततोऽम्बिकायास्त्वथ चर्ममुण्डया मार्या च सिंहेन च भूतसंघैः \nनिपात्यमाना दनुपुङ्गवास्ते ककुद्मिनं शुम्भमुपाश्रयन्त    ८८ \nइति श्रीवामनपुराणे एकोनत्रिंशोऽध्यायः  २९"
  }
]
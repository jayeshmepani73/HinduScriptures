[
  {
    "text": "ऋषय ऊचुः\nब्रूहि वामनमाहात्म्यमुत्पत्तिं च विशेषतः \nयथा बलिर्नियमितो दत्तं राज्यं शतक्रतोः  १ \nलोमहर्षण उवाच\nशृणुध्वं मुनयः प्रीता वामनस्य महात्मनः \nउत्पत्तिं च प्रभावं च निवासं कुरुजाङ्गले  २ \nतदेव वंशं दैत्यानां शृणुध्वं द्विजसत्तमाः \nयस्य वंशे समभवद् बलिर्वैरोचनिः पुरा  ३ \nदैत्यानामादिपुरुषो हिरण्यकशिपुः पुरा \nतस्य पुत्रो महातेजाः प्रह्लादो नाम दानवः  ४ \nतस्माद् विरोचनो जज्ञे बलिर्जज्ञे विरोचनात् \nहते हिरण्यकशिपौ देवानुत्साद्य सर्वतः  ५ \nराज्यं कृतं च तेनेष्टं त्रैलोक्ये सचराचरे \nकृतयत्नेषु देवेषु त्रैलोक्ये दैत्यतां गते  ६ \nजये तथा बलवतोर्मयशम्बरयोस्तथा \nशुद्धासु दिक्षु सर्वासु प्रवृत्ते धर्मकर्मणि  ७ \nसंप्रवृत्ते दैत्यपथे अयनस्थे दिवाकरे \nप्रह्लादशम्बरमयैरनुह्रादेन चैव हि  ८ \nदिक्षु सर्वासु सुप्तासु गगने दैत्यपालिते \nदेवेषु मखशोभां च स्वर्गस्थां दर्शयत्सु च  ९ \nप्रकृतिस्थे ततो लोके वर्त्तमाने च सत्पथे \nअभावे सर्वपापानां धर्मभावे सदोत्थिते  १० \nचतुष्पादे स्थिते धर्मे ह्यधर्मे पादविग्रहे \nप्रजापालनयुक्तेषु भ्राजमानेषु राजसु \nस्वधर्मसंप्रयुक्तेषु तथाश्रमनिवासिषु  ११ \nअभिषिक्तोऽसुरैः सर्वैर्दैत्यराज्ये बलिस्तदा \nहृष्टेष्वसुरसंघेषु नदत्सु मुदितेषु च  १२ \nअथाभ्युपगता लक्ष्मीर्बलिं पद्मान्तरप्रभा \nपद्मोद्यतकरा देवी वरदा सुप्रवेशिनी  १३ \nश्रीरुवाच\nबले बलवतां श्रेष्ठ दैत्यराज महाद्युते \nप्रीतास्मि तव भद्रं  ते देवराजपराजये  १४ \nयत्त्वया युधि विक्रम्य देवराज्यं पराजितम् \nदृष्ट्वा ते परमं सत्त्वं ततोऽहं स्वयमागता  १५ \nनाश्चर्यं दानवव्याघ्र हिरण्यकशिपोः कुले \nप्रसूतस्यासुरेन्द्र स्य तव कर्मेदमीदृशम्  १६ \nविशेषितस्त्वया राजन् दैत्येन्द्र ः! प्रपितामहः \nयेन भुक्तं हि निखिलं त्रैलोक्यमिदमव्ययम्  १७ \nएवमुक्त्वा तु सा देवी लक्ष्मीर्दैत्यनृपं बलिम् \nप्रविष्टा वरदा सेव्या सर्वदेवमनोरमा  १८ \nतुष्टाश्च देव्यः प्रवराः ह्रीः कीर्तिर्द्युतिरेव च \nप्रभा धृतिः क्षमा भूतिरृद्धिर्दिव्या महामतिः  १९ \nश्रुतिःस्मृतिरिडा कीर्तिः शान्तिः पुष्टिस्तथा क्रिया \nसर्वाश्चाप्सरसो दिव्या नृत्तगीतविशारदाः  २० \nप्रपद्यन्ते स्म दैत्येन्द्रं  त्रैलोक्यं सचराचरम् \nप्राप्तमैश्वर्यमतुलं बलिना ब्रह्मवादिना  २१ \nइति वामनपुराणे पुलस्त्यनारदसंवादे सरोमाहात्म्ये त्रयोविंशतितमोऽध्यायः"
  }
]
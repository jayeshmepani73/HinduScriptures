[
  {
    "text": "पुलस्त्य उवाच\nततस्त्रिनेत्रस्य गतः प्रावृट्कालो घनोपरि।\nलोकानन्दकरी रम्या शरत् समभवन्मुने।। २-१"
  },
  {
    "text": "त्यजन्ति नीलाम्बुधरा नभस्तलं वृक्षांश्च कङ्काः सरितस्तटानि।\nपद्माः सुगन्धं निलयानि वायसा रुरुर्विषाणं कलुषं जलाशयः।। २-२"
  },
  {
    "text": "विकासमायन्ति त पङ्कजानि चन्द्रांशवो भान्ति लताः सुपुष्पाः।\nनन्दन्ति हृष्टान्यपि गोकुलानि सन्तश्च संतोषमनुव्रजन्ति।। २-३"
  },
  {
    "text": "सरस्सु पद्म गगने च तारका जलाशयेष्वेव तथा पयांसि।\nसतां च चित्तं हि दिशां मुखैः समं\nवैमल्यमायान्ति शशङ्ककान्तयः।। २-४"
  },
  {
    "text": "एतादृशे हरः काले मेघपृष्ठाधिवासिनीम्।\nसतीमादाय शैलेन्द्रं मन्दरं समुपाययौ।। २-५"
  },
  {
    "text": "ततो मन्दरपृष्ठेऽसौ स्थितः समशिलातले।\nरराम शंभुर्भगवान् सत्या सह महाद्युतिः।। २-६"
  },
  {
    "text": "ततो व्यतीते शरदि प्रतिबुद्धे च केशवे।\nदक्षः प्रजापतिश्रेष्ठो यष्टुमारभत क्रतुम्।। २-७"
  },
  {
    "text": "द्वादशेव स चादित्यान् शक्रादींश्च सुरोत्तमान्।\nसकश्यपान् समामन्त्र्य सदस्यान् समचीकरत्।। २-८"
  },
  {
    "text": "अरुन्धत्या च सहितं वसिष्ठं शंसितव्रतम्।\nसहानसूययाऽत्रिं च सह धृत्या च कौशिकम्।। २-९"
  },
  {
    "text": "अहल्यया गौतमं च भरद्वाजममायया।\nचन्द्रया सहितं ब्रह्मन्नृषिमङ्गिरसं तथा।। २-१०"
  },
  {
    "text": "आमन्त्र्य कृतवान्दक्षः सदस्यान् यज्ञसंसदि।\nविद्वान् गुणसंपन्नान् वेदवेदाड्गपारगान्।। २-११"
  },
  {
    "text": "धर्मं च स समाहूय भार्ययाऽहिंसया सह।\nनिमन्त्र्य यज्ञवाटस्य द्वारपालत्वमादिशत्।। २-१२"
  },
  {
    "text": "अरिष्टनेमिनं चक्रे इध्माहरणकारिणम्।\nभृगुं च मन्त्रसंस्कारे सम्यग् दक्षं प्रयुक्तवान्।। २-१३"
  },
  {
    "text": "तथा चन्द्रमसं देवं रोहिण्या सहितं शुचिम्।\nधनानामाधिपत्ये च युक्तवान् हि प्रजापतिः।। २-१४"
  },
  {
    "text": "जामातृदुहितुश्वैव दौहित्रांश्च प्रजापतिः।\nसशंकरां सतीं मुक्त्वा मखे सर्वान् न्यमन्त्रयत्।। २-१५"
  },
  {
    "text": "नारद उवाच\nकिमर्थं लोकपतिना धनाध्यक्षो महेश्वरः।\nज्येष्ठः श्रेष्ठो वरिष्ठोऽपि आद्योऽपि न निमन्त्रितः।। २-१६"
  },
  {
    "text": "पुलस्त्य उवाच\nज्येष्ठः श्रेष्ठो वरिष्ठोऽपि आद्योऽपि भगवान् शिवः।\nकपालीति विदित्वेशो दक्षेण न निमन्त्रितः।। २-१७"
  },
  {
    "text": "नारद उवाच \nकिमर्थं देवताश्रेष्ठः शूलपाणिस्त्रिलोचनः\nकपाली भगवाञ्जातः कर्मणा केन शंकरः।। २-१८"
  },
  {
    "text": "श्रृणुष्वावहितो भूत्वा कथामेतां पुरातनीम्।\nप्रोक्तमादिपुराणे च ब्रह्मणाऽव्यक्तमूर्त्तिना।। २-१९"
  },
  {
    "text": "पुरा त्वेकार्णवं सर्वं जगत्स्थावरजङ्गमम्।\nनष्टचन्द्रार्कनक्षत्रं प्रणष्टपवनानलम्।। २-२०"
  },
  {
    "text": "अप्रतर्क्यमविज्ञेयं भावाभावविवर्जितम्।\nनिमग्नपर्वततरु तमोभूतं सुदुर्दशम्।। २-२१"
  },
  {
    "text": "तस्मिन् स शेते भगवान् निद्रां वर्षसहस्रिकीम्।\nरात्र्यन्ते सृजते लोकान् राजसं रूपमास्थितः।। २-२२"
  },
  {
    "text": "राजसः पञ्चवदनो वेदवेदाङ्गपारगः।\nस्रष्टा चराचरस्यास्य जगतोऽद्भुतदर्शनः।। २-२३"
  },
  {
    "text": "तमोमयस्तथैवान्यः समुद्भूतस्त्रिलोचनः।\nशूलपाणिः कपर्द्दी च अक्षमालां च दर्शयन्।। २-२४"
  },
  {
    "text": "ततो महात्मा ह्यसृजदहंकारं सुदारुणम्।\nयेनाक्रान्तावुभौ देवौ तावेव ब्रह्मशंकरौ।। २-२५"
  },
  {
    "text": "अहंकारावृतो रुद्रः प्रत्युवाच पितामहम्।\nको भवानिह संप्राप्तः केन सृष्टोऽसि मां वद।। २-२६"
  },
  {
    "text": "पितामहोऽप्यहंकारात् प्रत्युवाचाथ को भवान्।\nभवतो जनकः कोऽत्र जननी वा तदुच्यताम्।। २-२७"
  },
  {
    "text": "इत्यन्योन्यं पुरा ताभ्यां ब्रह्मेशाभ्यां कलिप्रिय।\nपरिवादोऽभवत् तत्र उत्पत्तिर्भवतोऽभवत्।। २-२८"
  },
  {
    "text": "भवानप्यन्तरिक्षं हि जातमात्रस्तदोत्पतत्।\nधारयन्नतुलां वीणां कुर्वन् किलकिलाध्वनिम्।। २-२९"
  },
  {
    "text": "ततो विनिर्जितः शंभुर्मानिना पद्मयोनिना।\nतस्थावधोमुखो दीनो ग्रहाक्रान्तो यथा शशी।। २-३०\nपराजिते लोकपतौ देवेन परमेष्टिना।\nक्रोधान्धकारितं रुद्रं पञ्चमोऽथ मुखोऽब्रवीत्।। २-३१"
  },
  {
    "text": "अहं ते प्रतिजानामि तमोमूर्तो त्रिलोचन।\nदिग्वासा वृषभारूढो लोकक्षयकरो भवान्।। २-३२"
  },
  {
    "text": "इत्युक्ताः शंकरः क्रुद्धो वदनं घोरचक्षुषा।\nनिर्दग्धुकामस्त्वनिशं ददर्श भगवानजः।। २--३३"
  },
  {
    "text": "ततस्त्रिनेत्रस्य समुद्भवन्ति वक्त्राणि पञ्चाथ सुदर्शनानि।\nश्वेतं च रक्तं कनकावदातं नीलं तथा पिङ्गजटं च शुभ्रम्।। २-३४"
  },
  {
    "text": "वक्त्राणि दृष्ट्वाऽर्कसमानि सद्यः पैतामहं वक्त्रमुवाच वाक्यम्।\nसमाहतस्याथ जलस्य बुद्बुदा भवन्ति किं तेषु पराक्रमोऽस्ति।। २-३५"
  },
  {
    "text": "तच्छ्रुत्वा क्रोधयुक्तेन शंकरेण महात्मना।\nनखाग्रेण शिरश्छिन्नं ब्राह्‌मं परुषवादिनम्।। २-३६"
  },
  {
    "text": "तच्छिन्नं शंकरस्यैव सव्ये करतलेऽपतत्।\nपतते न कदाचिच्च तच्छंकरकराच्छिरः।। २-३७"
  },
  {
    "text": "अथ क्रोधावृतेनापि ब्रह्मणाऽद्भुतकर्मणा।\nसृष्टस्तु पुरुषो धीमान् कवची कुण्डली शरी।। २-३८"
  },
  {
    "text": "धनुष्पाणिर्महाबाहुर्बाणशक्तिधरोऽव्ययः।\nचतुर्भुजो महातूणी आदित्यसमदर्शनः।। २-३९"
  },
  {
    "text": "स प्राह गच्छ दुर्बुद्धे मा त्वां शूलिन् निपातये।\nभवान् पापसमायुक्तः पापिष्ठं को जिघांसति।। २-४०"
  },
  {
    "text": "इत्युक्ताः शंकरस्तेन पुरुषेण महात्मना।\nत्रपायुक्तो जगामाथ रुद्रो बदरिकाश्रमम्।। २-४१"
  },
  {
    "text": "नरनारायणस्थानं पर्वते हि हिमाश्रये।\nसरस्वती यत्र पुण्या स्यन्दते सरितां वरा।। २-४२"
  },
  {
    "text": "तत्र गत्वा च तं दृष्ट्वा नारायणमुवाच ह।\nभिक्षां प्रयच्छ भगवन् महाकापालिकोऽस्मि भोः।। २-४३"
  },
  {
    "text": "इत्युक्तो धर्मपुत्रस्तु रुद्रं वचनमब्रवीत्।\nसव्यं भुजं ताडयस्व त्रिशूलेन महेश्वर।। २-४४"
  },
  {
    "text": "नारायणवचः श्रुत्वा त्रिशूलेन त्रिलोचनः।\nसव्यं नारायणभुजं ताडयामास वेगवान्।। २-४५"
  },
  {
    "text": "त्रिशूलाभिहतान्मार्गात् तिस्रो धारा विनिर्ययुः।\nएका गगनमाक्रम्य स्थिता ताराभिमण्डिता।। २-४६"
  },
  {
    "text": "द्वितीया न्यपतद् भूमौ तां जग्राह तपोधनः।\nअत्रिस्तस्मात् समुद्भूतो दुर्वासाः शंकरांशतः।। २-४७"
  },
  {
    "text": "तृतीया न्यपतद् धारा कपाले रौद्रदर्शने।\nतस्माच्छिशुः समभवत् सन्नद्धकवचो युवा।। २-४८"
  },
  {
    "text": "श्यामावदातः शरचापपाणिर्गर्जन्यथा प्रावृषि तोयदोऽसौ।\nइत्थं ब्रुवन् कस्य विशातयामि स्कन्धाच्छिरस् तालफलं यथैव।। २-४९"
  },
  {
    "text": "तं शंकरोऽभ्येत्य वचो बभाषे नरं हि नारायणबाहुजातम्।\nनिपातयैनं नर दुष्टवाक्यं ब्रह्मात्मजं सूर्यशतप्रकाशम्।। २-५०"
  },
  {
    "text": "इत्येवमुक्तः स तु शंकरेण आद्यं धनुस्त्वाजगवं प्रसिद्धम्।\nजग्राह तूणानि तथाऽक्षयाणि युद्धाय वीरः स मतिं चकार।। २-५१"
  },
  {
    "text": "ततः प्रयुद्धौ सुभृशं महाबलौ ब्रह्मात्मजो बाहुभवश्च शार्वः।\nदिव्यं सहस्रं परिवत्सराणां ततो हरोऽभ्येत्य विरञ्चिमूचे।। २-५२"
  },
  {
    "text": "जितस्त्वदीयः पुरुषः पितामह नरेण दिव्यद्भुतकर्मणा बली।\nमहापृषत्कैरभिपत्य ताडितस्तदद्भुतं चेह दिशो दशैव।। २-५३"
  },
  {
    "text": "ब्रह्मा तमीशं वचनं बभाषे नेहास्य जन्मान्यजितस्य शंभो।\nपराजितश्चेष्यतेऽसौ त्वदीयो नरो मदीयः पुरुषो महात्मा।। २-५४"
  },
  {
    "text": "इत्येवमुक्तो वचनं त्रिनेत्रश्चिक्षेप सूर्ये पुरुषं विरिञ्चेः।\nनरं नरस्यैव तदा स विग्रहे चिक्षेप धर्मप्रभवस्य देवः।। २-५५"
  },
  {
    "text": "इति श्रीवामनपुराणे द्वितीयोध्यायः ।। २ ।।"
  }
]
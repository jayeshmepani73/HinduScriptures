[
  {
    "text": "पुलस्त्य उवाच।।\nएतन्मया पुण्यतमं पुराणं तुभ्यं तथा नारद कीर्तितं वै।\nरुत्वा च कीर्त्या परया समेतो भक्त्या च विष्णोः पदमभ्युपैति।। ९६.१"
  },
  {
    "text": "यथा पापानि पूयन्ते गङ्गावारिविगाहनात्।\nतथा पुराणश्रवणाद् दुरितानां विनाशनम्।। ९६.२"
  },
  {
    "text": "न तस्य रोगा जायन्ते न विषं चाभिचारिकम्।\nशरीरे च कुले ब्रह्मन् यः श्रुणोति च वामनम्।। ९६.३"
  },
  {
    "text": "श्रणोति नित्यं विधिवच्च भक्त्या संपूजयन् यः प्रणतश्च विष्णुम्।\nस चाश्वमेधस्य सदक्षिणस्य फलं समग्रं परिहिनपापः।। ९६.४"
  },
  {
    "text": "प्राप्नोति दत्तस्य सुवर्णभूमेरश्वस्य गोनागरथस्य चैव\nनारी नरश्चापि च पादमेकं श्रृण्वन् शुचिः पुण्यतमः पृथिव्याम्। ९६.५"
  },
  {
    "text": "स्नाने कृते तीर्थवरे सुपुण्ये गङ्गाजले नैमिषपुष्करे वा।\nकोकामुखे यत् प्रवदन्ति विप्राः प्रयागमासाद्य च माघमासे।। ९६.६"
  },
  {
    "text": "स तत्फलं प्राप्य च वामनस्य संकीर्तयन् नान्यमनाः पदं हि।\nगच्छेन्मया नारद तेऽद्य चोक्तं यद् राजसूयस्य फलं प्रयच्छेत्।। ९६.७"
  },
  {
    "text": "यद् भूमिलोके सुरलोकलभ्ये महत्सुखं प्राप्य नरः समग्रम्।\nप्राप्नोति चास्य श्रवणान्महर्षे सौत्रामणेर्नास्ति च संशयो मे।। ९६.८"
  },
  {
    "text": "रत्नस्य दानस्य च यत्फलं भवेद् यत्सूर्यस्य चेन्दोर्ग्रहणे च राहोः।\nअन्नस्य दानेन फलं यथोक्तं बुभुक्षिते विप्रवरे च साग्निके। ९६.९"
  },
  {
    "text": "दुर्भिक्षसंपीडितपुत्रभार्ये यामी सदा पोषणतत्परे च।\nदेवाग्निविप्रर्षिरते च पित्रोः शुश्रूषके भ्रातरि ज्येष्ठसाम्ने।\nयत्तत्फलं संप्रवदन्ति देवाः स तत् फलं लभते चास्य पाठात्।। ९६.१०"
  },
  {
    "text": "चतुर्दशं वामनमाहुरग्र्यं श्रुते च यस्याघचयाश्च नाशम्।\nप्रयान्ति नास्त्यत्र च संशयो मे महान्ति पापान्यपि नारदाशु।। ९६.११"
  },
  {
    "text": "पाठात् संश्रवणाद् विप्र श्रावणादपि कस्यचित्।\nसर्वपापानि नश्यन्ति वामनस्य सदा मुदे।। ९६.१२"
  },
  {
    "text": "इदं रहस्यं परमं तवोक्तं न वाच्यमेतद्धरिभक्तिवर्जिते।\nद्विजस्य निन्दारतिहीनदक्षिणे सहेतुवाक्यावृतपापसत्त्वे।। ९६.१३"
  },
  {
    "text": "नमो नमः कारण वामनाय नित्यं यो वदेन्नियतं द्विजः।\nतस्य विष्णुः पदं मोक्षं ददाति सुरपूजितः।। ९६.१४"
  },
  {
    "text": "वाचकाय प्रदातव्यं गोभूस्वर्णविभूषणम्।\nवित्तशाठ्यं न कर्तव्यं कुर्वन् श्रवणनाशकम्।। ९६.१५"
  },
  {
    "text": "त्रिसंध्यं च पठन् श्रृण्वन् सर्वपापप्रणाशनम्।\nअसूयारहितं विप्र सर्वसम्पत्प्रदायकम्।। ९६.१६"
  },
  {
    "text": "इति श्रीवामनपुराणे एकोनसप्ततितमोऽध्यायः॥"
  },
  {
    "text": "।। इति श्रीवामनपुराणं समाप्तम् ।।"
  }
]
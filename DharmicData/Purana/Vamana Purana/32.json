[
  {
    "text": "ऋषय ऊचुः।\nकथमेषा समुत्पन्ना नदीनामुत्तमा नदी ।\nसरस्वती महाभागा कुरुक्षेत्रप्रवाहिनी १ ।\nकथं सरः समासाद्य कृत्वा तीर्थानि पार्श्वतः ।\nप्रयाता पश्चिमामाशां दृश्यादृश्यगतिः शुभा ।\nएतद् विस्तरतो ब्रूहि तीर्थवंशं सनातनम् २ ।\nलोमहर्षण उवाच।\nप्लक्षवृक्षात् समुद्भूता सरिच्छ्रेष्ठा सनातनी ।\nसर्वपापक्षयकरी स्मरणादेव नित्यशः ३ ।\nसैषा शैलसहस्राणि विदार्य च महानदी ।\nप्रविष्टा पुण्यतोयोघा वनं द्वैतमिति स्मृतम् ४ ।\nतस्मिन् प्लक्षे स्थितां दृष्ट्वा मार्कण्डेयो महामुनिः ।\nप्रणिपत्य तदा मूर्ध्ना तुष्टावाथ सरस्वतीम् ५ ।\nत्वं देवि सर्वलोकानां माता देवारणिः शुभा ।\nसदसद् देवि यत्किञ्चिन्मोक्षदाय्यर्थवत् पदम् ६ ।\nतत् सर्वं त्वयि संयोगि योगिवद् देवि संस्थितम् ।\nअक्षरं परमं देवि यत्र सर्वं प्रतिष्ठितम् ।\nअक्षरं परमं ब्रह्म विश्वं चैतत् क्षरात्मकम् ७ ।\nदारुण्यवस्थितो वह्निर्भूमौ गन्धो यथा ध्रुवम् ।\nतथा त्वयि स्थितं ब्रह्म जगच्चेदमशेषतः ८ ।\nॐकाराक्षरसंस्थानं यत् तद् देवि स्थिरास्थिरम् ।\nतत्र मात्रात्रयं सर्वमस्ति यद् देवि नास्ति च ९ ।\nत्रयो लोकास्त्रयो वेदास्त्रैविद्यं पावकत्रयम् ।\nत्रीणि ज्योतींषि वर्गाश्च त्रयो धर्मादयस्तथा १० ।\nत्रयो गुणास्त्रयो वर्णास्त्रयो देवास्तथा क्रमात् ।\nत्रैधातवस्तथावस्थाः पितरश्चैवमादयः ११ ।\nएतन्मात्रात्रयं देवि तव रूपं सरस्वति ।\nविभिन्नदर्शनामाद्यां ब्रह्मणो हि सनातनीम् १२ ।\nसोमसंस्था हविःसंस्था पाकसंस्था सनातनी ।\nतास्त्वदुच्चारणाद् देवि क्रियन्ते ब्रह्मवादिभिः १३ ।\nअनिर्देश्यपदं त्वेतदर्द्धमात्राश्रितं परम् ।\nअविकार्यक्षयं दिव्यं परिणामविवर्जितम् १४ ।\nतवैतत् परमं रूपं यन्न शक्यं मयोदितुम् ।\nन चास्येन न वा जिह्वाताल्वोष्ठादिभिरुच्यते १५ ।\nस विष्णुः स वृषो ब्रह्मा चन्द्रा र्कज्योतिरेव च ।\nविश्वावासं विश्वरूपं विश्वात्मानमनीश्वरम् १६ ।\nसाङ्ख्यसिद्धान्तवेदोक्तं बहुशाखास्थिरीकृतम् ।\nअनादिमध्यनिधनं सदसच्च सदेव तु १७ ।\nएकं त्वनेकधाप्येकभाववेदसमाश्रितम् ।\nअनाख्यं षड्गुणाख्यं च बह्वाख्यं त्रिगुणाश्रयम् १८ ।\nनानाशक्तिविभावज्ञं नानाशक्तिविभावकम् ।\nसुखात् सुखं महात्सौख्यं रूपं तत्त्वगुणात्मकम् १९ ।\nएवं देवि त्वया व्याप्तं सकलं निष्कलं च यत् ।\nअद्वैतावस्थितं ब्रह्म यच्च द्वैते व्यवस्थितम् २० ।\nयेऽर्था नित्या ये विनश्यन्ति चान्ये येऽर्थाः स्थूला ये तथा सन्ति सूक्ष्माः ।\nये वा भूमौ येऽन्तरिक्षेऽन्यतो वा तेषां देवि त्वत्त एवोपलब्धिः ।\n२१ ।\nयद्वा मूर्तं यदमूर्तं समस्तं यद्वा भूतेष्वेकमेकं च किञ्चित् ।\nयच्च द्वैते व्यस्तभूतं च लक्ष्यं तत्संबद्धं।\nत्वत्स्वरैर्व्यञ्जनैश्च २२ ।\nएवं स्तुता तदा देवी विष्णोर्जिह्वा सरस्वती ।\nप्रत्युवाच महात्मानं मार्कण्डेयं महामुनिम् ।\nयत्र त्वं नेष्यसे विप्र तत्र यास्याम्यतन्द्रि ता २३ ।\nमार्कण्डेय उवाच।\nआद्यं ब्रह्मसरः पुण्यं ततो रामह्रदः स्मृतः ।\nकुरुणा ऋषिणा कृष्टं कुरुक्षेत्रं ततः स्मृतम् ।\nतस्य मध्येन वै गाढं पुण्या पुण्यजलावहा २४ ।\nइति श्रीवामनपुराणे सरोमाहात्म्ये द्वात्रिंशत्तमोऽध्यायः।"
  }
]
[
  {
    "text": "पुलस्त्य उवाच।।\nततो मुरारिभवनं समभ्येत्य सुरास्ततः।\nऊचुर्देवं नमस्कृत्य जगत्संक्षुब्धिकारणम्।। ६२.१"
  },
  {
    "text": "तच्छ्रुत्वा भगवान् प्राह गच्छामो हरमन्दिरम्।\nस वेत्स्यति महाज्ञानी जगत्क्षुब्धं चराचरम्।। ६२.२"
  },
  {
    "text": "तथोक्ता वासुदेवेन देवाः शक्रपुरोगमाः।\nजनार्दनं पुरस्कृत्य प्रजग्मुर्मन्दरं गिरिम्।\nन तत्र देवं न वृषं न देवीं न च नन्दिनम्।। ६२.३"
  },
  {
    "text": "शून्यं गिरिमपश्यन्त अज्ञानतिमिरावृताः।\nतान् मूढदृष्टीन् संप्रोक्ष्य देवान् विष्णुर्महाद्युतिः।। ६२.४"
  },
  {
    "text": "प्रोवाच किं न पश्यध्वं महेशं पुरतः स्थितम्।\nतमूचुर्नैव देवेशं पश्यामो गिरिजापतिम्।। ६२.५"
  },
  {
    "text": "न विद्मः कारणं तच्च येन दृष्टिर्हता हि नः।\nतानुवाच जगन्मूर्तिर्यूयं देवस्य सागसः।। ६२.६"
  },
  {
    "text": "पापिष्ठा गर्भहन्तारो मृडान्याः स्वार्थतत्पराः।\nतेन ज्ञानविवेको वै हृतो देवेन शूलिना।। ६२.७"
  },
  {
    "text": "येनाग्रतः स्थितमपि पश्यन्तोऽपि न पश्यथ।\nतस्मात् कायविशुद्ध्यर्थं देवदृष्ट्यर्थमादरात्।। ६२.८"
  },
  {
    "text": "तप्तकृच्छ्रेण संशुद्धाः कुरुध्वं स्नानमीश्वरे।\nक्षीरस्नाने प्रयुञ्जीत सार्द्धं कुम्भशतं सुराः।। ६२.९"
  },
  {
    "text": "दधिस्नाने चतुःषष्टिर्द्वात्रिंशद्धविषोऽर्हणे।\nपञ्चगव्यस्य शुद्धस्य कुम्भाः षोडश कीर्तिताः।। ६२.१०"
  },
  {
    "text": "मधुनोऽष्टौ जलस्योक्ताः सर्वे ते द्विगुणाः सुराः।\nततो रोचनया देवमष्टोत्तरशतेन हि।। ६२.११"
  },
  {
    "text": "अनुलिम्पेत् कुङ्कुमेन चन्दनेन च भक्तितः।\nबिल्वपत्रैः सकमलैः धत्तूरसुरचन्दनैः।। ६२.१२"
  },
  {
    "text": "मन्दारैः पारिजातैश्च अतिमुक्तैस्तथाऽर्चयेत्।\nअगुरुं सह कालेयं चन्दनेनापि धूपयेत्।। ६२.१३"
  },
  {
    "text": "जप्तव्यं शतरूद्रीयं ऋग्वेदोक्तैः पदक्रमैः।\nएवं कृते तु देवेशं पश्यध्वं नेतरेण च।। ६२.१४"
  },
  {
    "text": "इत्युक्ता वासुदेवेन देवाः केशवमब्रुवन्।\nविधानं तप्तकृच्छ्रस्य कथ्यतां मधुसूदन।\nयस्मिंश्चीर्णे कायशुद्धिर्भवते सार्वकालिकी।। ६२.१५"
  },
  {
    "text": "वासुदेव उवाच।।\nत्र्यहमुष्णं पिबेदापः त्र्यहमुष्णं पयः पिबेत्।\nत्र्यहमुष्णं पिबेत्सर्पिर्वायुभक्षो दिनत्रयम्।। ६२.१६"
  },
  {
    "text": "पला द्वादश तोयस्य पलाष्टौ पयसः सुराः।\nषट्पलं सर्पिषः प्रोक्तं दिवसे दिवसे पिबेत्।। ६२.१७"
  },
  {
    "text": "पुलस्त्य उवाच।।\nइत्येवमुक्ते वचने सुराः कायविशुद्धये।\nतप्तकृच्छ्ररहस्यं वै चक्रुः शक्रपुरोगमाः।। ६२.१८"
  },
  {
    "text": "ततो व्रते सुराश्चीर्णे विमुक्ताः पापतोऽभवन्।\nविमुक्तपापा देवेशं वासुदेवमथाब्रुवन्।। ६२.१९"
  },
  {
    "text": "क्वासौ वद जगन्नाथ शंभुस्तिष्ठति केशव।\nयं क्षीराद्यभिषेकेण स्नापयामो विधानतः।। ६२.२०"
  },
  {
    "text": "अथोवाच सुरान्विष्णुरेष तिष्ठति शङ्करः।\nमद्देहे किं न पश्यध्वं योगश्चायं प्रतिष्ठितः।। ६२.२१"
  },
  {
    "text": "तमूचुर्नैव पश्यामस्त्वत्तो वै त्रिपुरान्तकम्।\nसत्यं वद सुरेशान महेशानः क्व तिष्ठति।। ६२.२२"
  },
  {
    "text": "ततोऽव्ययात्मा स हरिः स्वहृत्पङ्कजशायिनम्।\nदर्शयामास देवानां मुरारिर्लिङ्गमैश्वरम्।। ६२.२३"
  },
  {
    "text": "ततः सुराः क्रमेणैव क्षीरादिभिरनन्तरम्।\nस्नापयांचक्रिरे लिङ्गं शाश्वतं ध्रुवमव्ययम्।। ६२.२४"
  },
  {
    "text": "गोरोचनया त्वालिप्य चन्दनेन सुगन्धिना।\nबिल्वपत्राम्बुजैर्देवं पूजयामासुरञ्जसा।। ६२.२५"
  },
  {
    "text": "प्रधूप्यागुरुणा भक्त्या निवेद्य परमैषधीः।\nजप्त्वाऽष्टशतनामानं प्रणामं चक्रिरे ततः।। ६२.२६"
  },
  {
    "text": "इत्येवं चिन्तयन्तश्च देवावेतौ हरीश्वरौ।\nकथं योगत्वमापन्नौ सत्त्वान्धतमसोद्भवौ।। ६२.२७"
  },
  {
    "text": "सुराणां चिन्तितं ज्ञात्वा विश्वमूर्तिरभूद्विभुः।\nसर्वलक्षणसंयुक्तः सर्वायुधधरोऽव्ययः।। ६२.२८"
  },
  {
    "text": "सार्द्धं त्रिनेत्रं कमलाहिकुण्डलं जटागुडाकेशखगर्षभध्वजम्।\nसमाधवं हारभुजङ्गवक्षसं पीताजिनाच्छन्नकटिप्रदेशम्।। ६२.२९"
  },
  {
    "text": "चक्रासिहस्तं हलशार्ङ्गपाणिं पिनाकशूलाजगवान्वितं च।\nकपर्दखट्वाङ्गकपालघण्टासशङ्खटङ्काररवं महर्षे।। ६२.३०"
  },
  {
    "text": "दृष्ट्वैव देवा हरिशङ्करं तं नमोऽस्तु ते सर्वगताव्ययेति।\nप्रोक्त्वा प्रणामं कमलासनाद्याश्चक्रुर्मतिं चैकतरां नियुज्य।। ६२.३१"
  },
  {
    "text": "तानेकचित्तान् विज्ञाय देवान् देवपतिर्हरिः।\nप्रगृह्याभ्यद्रवत्तूर्णं कुरुक्षेत्रं स्वमाश्रमम्।। ६२.३२"
  },
  {
    "text": "ततोऽपश्यन्त देवेशं स्थाणुभूतं जले शुचिम्।\nदृष्ट्वा नमः स्थाणवेति प्रोक्त्वा सर्वेह्युपाविशन्।। ६२.३३"
  },
  {
    "text": "ततोऽब्रवीत् सुरपतिरेह्येहि दीयतां वरः।\nक्षुब्धं जगज्जगन्नाथ उन्मज्जस्व प्रियातिथे।। ६२.३४"
  },
  {
    "text": "ततस्तां मधुरां वाणीं शुश्राव वृषभध्वजः।\nश्रुत्वोत्तस्थौ च वेगेन सर्वव्यापी निरञ्जनः।। ६२.३५"
  },
  {
    "text": "नमोऽस्तु सर्वदेवेभ्यः प्रोवाच प्रहसन् हरः।\nस चागतः सुरैः सेन्द्रः प्रणतो विनयान्वितैः।। ६२.६२"
  },
  {
    "text": "तमूचुर्देवताः सर्वास्त्यज्यतां शङ्कर द्रुतम्।\nमहाव्रतं त्रयो लोकाः क्षुब्धास्त्वत्तेजसावृताः।। ६२.३७"
  },
  {
    "text": "अथोवाच महादेवो मया त्यक्तो महाव्रतः।\nततः सुरा दिवं जग्मुर्हृष्टाः प्रयतमानसाः।। ६२.३८"
  },
  {
    "text": "ततोऽपि कम्पते पृथ्वी साब्धिद्वीपाचला मुने।\nततोऽभिचिन्तयद्रुद्रः किमर्थं क्षुभिता मही।। ६२.३९"
  },
  {
    "text": "ततः पर्यचरच्छूली कुरुक्षेत्रं समन्ततः।\nददर्शौघवतीतीरे उशनसं तपोनिधिम्।। ६२.४०"
  },
  {
    "text": "ततोऽब्रवीत्सुरपतिः किमर्थं तप्यते तपः।\nजगत्क्षोभकरं विप्र तच्छीघ्रं कथ्यतां मम।। ६२.४१"
  },
  {
    "text": "उशना उवाच।।\nतवाराधनकामार्थं तप्यते हि महत्तपः।\nसंजीवनीं शुभां विद्यां ज्ञातुमिच्छे त्रिलोचन।। ६२.४२"
  },
  {
    "text": "हर उवाच।।\nतपसा परितुष्टोऽस्मि सुतप्तेन तपोधन।\nतस्मात् संजीवनीं विद्यां भवान् ज्ञास्यति तत्वतः।। ६२.४३"
  },
  {
    "text": "वरं लब्ध्वा ततः शुक्रस्तपसः संन्यवर्त्तत।\nतथापि चलते पृथ्वी साब्धिभूभृन्नगावृता।। ६२.४४"
  },
  {
    "text": "ततोऽगमन्महादेवः सप्तसारस्वतं शुचिः।\nददर्श नृत्यमानं च ऋषिं मङ्कणसंज्ञितम्।। ६२.४५"
  },
  {
    "text": "भावेन पोप्लूयति बालवत् स भुजौ प्रसार्यैव ननर्त्त वेगात्।\nतस्यैव वेगेन समाहता तु चचाल भूर्भूमिधरैः सहैव।। ६२.४६"
  },
  {
    "text": "तं शङ्करोऽभ्येत्य करे निगृह्य प्रोवाच वाक्यं प्रहसन् महर्षे।\nकिं भावितो नृत्यसि केन हेतुना वदस्व मामेत्य किमत्र तुष्टिः।। ६२.४७"
  },
  {
    "text": "स ब्राह्मणः प्राह ममाद्य तुष्टिर्येनेह जाता श्रृणु तद् द्विजेन्द्र।\nबहून् गणान् वै मम तप्यतस्तपः संवत्सरान् कायविशोषणार्थम्।। ६२.४८"
  },
  {
    "text": "ततोऽनुपश्यामि करात् क्षतोत्थं निर्गच्छते शाकरसं ममेह।\nतेनाद्य तुष्टोऽस्मि भृशं द्विजेन्द्र येनास्मि नृत्यामि सुभावितात्मा।। ६२.४९"
  },
  {
    "text": "तं प्राह शंभुर्द्विज पश्य मह्यं भस्म प्रवृत्तोऽङ्गुलितोऽतिशुक्लम्।\nसंताडनादेव न च प्रहर्षो ममास्ति नूनं हि भवान् प्रमत्तः।। ६२.५०"
  },
  {
    "text": "श्रुत्वाऽथ वाक्यं वृषभध्वजस्य मत्वा मुनिर्मङ्कणको महर्षे।\nनृत्यं परित्यज्य सुविस्मितोऽथ ववन्द पादौ विनयावनम्रः।। ६२.५१"
  },
  {
    "text": "तमाह शंभुर्द्विज गच्छ लोकं तं ब्रह्मणो दुर्गममव्ययस्य।\nइदं च तीर्थं प्रवरं पृथिव्यां पृथूदकस्यास्तु समं फलेन।। ६२.५२"
  },
  {
    "text": "सांनिध्यमत्रैव सुरासुराणां गन्धर्वविद्याधरकिन्नराणाम्।\nसदाऽस्तु धर्मस्य निधानमग्र्यं सारस्वतं पापमलापहारि।। ६२.५३"
  },
  {
    "text": "सुप्रभा काञ्चनाक्षी च सुवेणुर्विमलोदका।\nमनोहरा चौघवती विशाला च सरस्वती।। ६२.५४"
  },
  {
    "text": "एताः सप्त सरस्वत्यो निविसिष्यन्ति नित्यशः।\nसोमपालफलं सर्वाः प्रयच्छन्ति सुपुण्यदाः।। ६२.५५"
  },
  {
    "text": "भवानपि कुरुक्षेत्रे मूर्तिं स्थाप्य गरीयसीम्।श्\nगमिष्यति महापुण्यं ब्रह्मलोकं सुदुर्गमम्।। ६२.५६"
  },
  {
    "text": "इत्येवमुक्तो देवेन शंकरेण तपोधनः।\nमूर्त्तिं स्थाप्य कुरुक्षेत्रे ब्रह्मलोकमगाद् वशी।। ६२.५७"
  },
  {
    "text": "गते मङ्कणके पृथ्वी निश्चला समजायत।\nअथागान्मन्दरं शंभुर्निजमावसथं शुचिः।। ६२.५८"
  },
  {
    "text": "एतत् तवोक्तं द्विज शंकरस्तु गतस्तदासीत् तपसेऽथ शैले।।\nशून्येऽभ्यगाद् दृष्टमतिर्हि देव्या संयोधितो येन हि कारणेन।। ६२.५९"
  },
  {
    "text": "इति श्रीवामनपुराणे षट्त्रिशोध्यायः ।। ६२ ।।"
  }
]
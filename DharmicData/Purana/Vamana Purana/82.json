[
  {
    "text": "नारद उवाच।।\nभगवँल्लोकनाथाय विष्णवे विषमेक्षणः।\nकिमर्थमायुधं चक्रं दत्तवाँल्लोकपूजितम्।। ८२.१"
  },
  {
    "text": "पुलस्त्य उवाच।।\nश्रृणुष्वावहितो भूत्वा कथामेतां पुरातनीम्।\nचक्रप्रदानसंबद्धां शिवमाहात्म्यवर्धिनीम्।। ८२.२"
  },
  {
    "text": "आसीद् द्विजातिप्रवरो वेदवेदांङ्गपारगः।\nगृहाश्रमी महाभागा वीतमन्युरिति स्मृतः।। ८२.३"
  },
  {
    "text": "तस्यात्रेयी महाभागो भार्यासीच्छीलसंमता।\nपतिव्रता पतिप्राणा धर्मशीलेति विश्रुता।। ८२.४"
  },
  {
    "text": "तस्यामस्य महर्षेस्तु ऋतुकालाभिगामिनः।\nसंबभूव सुतः श्रीमान् उपमन्युरिति स्मृतः।। ८२.५"
  },
  {
    "text": "तं माता मुनिशार्दूल शालिपिष्टरसेन वै।\nपोषयामास वदती क्षीरमेतत् सुदुर्गता।। ८२.६"
  },
  {
    "text": "सोऽजानानोऽथ क्षीरस्य स्वादुतां पय इत्यथ।\nसंभावनामप्यकरोच्छालिपिष्टरसेऽपि हि।। ८२.७"
  },
  {
    "text": "स त्वेकदा समं पित्रा कुत्रचिद् द्विजमेश्मनि।\nक्षीरौदनं च बुभुजे सुस्वादु प्राणपुष्टिदम्।। ८२.८"
  },
  {
    "text": "स लब्ध्वानुपमं स्वादं क्षीरस्य ऋषिदारकः।\nमात्रा दत्तं द्वितीयेऽह्नि नादत्ते पिष्टवारि तत्।। ८२.९"
  },
  {
    "text": "रुरोदाथ ततो बाल्यात् पयोऽर्थी चातको यथा।\nतं माता रुदती प्राह बाष्पगद्गदया गिरा।। ८२.१0"
  },
  {
    "text": "उमापतौ पशुपतौ शूलधारिणि संकरे।\nअप्रसन्ने विरूपाक्षे कुतः क्षीरेण भोजनम्।। ८२.११"
  },
  {
    "text": "यदीच्छसि पयो भोक्तुं सद्यः पुष्टिकरं सुत।\nतदाराधय देवेशं विरूपाक्षं त्रिशूलिनम्।। ८२.१२"
  },
  {
    "text": "तस्मिंस्तुष्टे जगद्धाम्नि सर्वकल्याणदायिनि।\nप्राप्यतेऽमृतपायित्वं किं पुनः क्षीरभोजनम्।। ८२.१३"
  },
  {
    "text": "तन्मातुर्वचनं श्रुत्वा वीतमन्युसुतोऽब्रवीत्।\nकोऽयं विरुपाक्ष इति त्वयाराध्यस्तु कीर्तितः।। ८२.१४"
  },
  {
    "text": "ततः सुतं धर्मशीला धर्माढ्यं वाक्यमब्रवीत्।\nयोऽयं विरुपाक्ष इति श्रूयतां कथयामि ते।। ८२.१५"
  },
  {
    "text": "आसीन्महासुरपतिः श्रीदाम इति विश्रुतः।\nतेनाक्रम्य जगत्सर्वं श्रीर्नीता स्ववशं पुरा।। ८२.१६"
  },
  {
    "text": "निःश्रीकास्तु त्रयो लोकाः कृतास्तेन दुरात्माना।\nश्रीवत्सं वासुदेवस्य हर्तुमैच्छन्महाबलः।। ८२.१७"
  },
  {
    "text": "तमस्य दुष्टं भगवानभिप्रायं जनार्दनः।\nज्ञात्वा तस्य वधाकाङ्क्षी महेश्वरमुपागमत्।। ८२.१८"
  },
  {
    "text": "एतस्मिन्नन्तरे शंभुर्योगमूर्तिधरोऽव्ययः।\nतस्थौ हिमाचलप्रस्थमाश्रित्य श्लक्ष्णभूतलम्।। ८२.१९"
  },
  {
    "text": "अथाभ्येत्य जगन्नाथं सहस्रशिरसं विभुम्।\nआराधयामास हरिः स्वयमात्मानमात्मना।। ८२.२0"
  },
  {
    "text": "साग्रं वर्षसहस्रं तु पादाङ्गुष्ठेन तस्तिवान्।\nगृणंस्तत्परमं ब्रह्म योगिज्ञेयमलक्षणम्।। ८२.२१"
  },
  {
    "text": "ततः प्रीतः प्रभुः प्रादाद् विष्णवे परमं वरम्।\nप्रत्यक्षं तैजसं श्रीमान् दिव्यं चक्रं सुदर्शनम्।। ८२.२२"
  },
  {
    "text": "तद् दत्त्वा देवदेवाय सर्वभूतभयप्रदम्।\nकालचक्रनिभं चक्रं शंकरो विष्णुमब्रवीत्।। ८२.२३"
  },
  {
    "text": "वरायुधोऽयं देवेश सर्वायुधनिबर्हणः।\nसुदर्शनो द्वादशारः षण्णाभिर्द्वियुगो जवी।। ८२.२४"
  },
  {
    "text": "आरासंस्थास्त्वमी चास्य देवा मासाश्च राशयः।\nशिष्टानां रक्षणार्थाय संस्थिता ऋतवश्च षट्।। ८२.२५"
  },
  {
    "text": "अग्निः सोमस्तथा मित्रो वरुणोऽथ शचीपतिः।\nइन्द्राग्नी चाप्यथो विश्वे प्रजापतय एव च।। ८२.२६"
  },
  {
    "text": "हनूमांश्चाथ बलवान् देवो धन्वन्तरिस्तथा।\nतपश्चैव तपस्यश्च द्वादशैते प्रतिष्ठिताः।।"
  },
  {
    "text": "चैत्राद्याः फाल्गुनान्ताश्च मासास्तत्र प्रतिष्ठताः।। ८२.२७\nत्वमेवमाधाय विभो वरायुधं शत्रुं सुराणां जहि मा विशङ्किथाः।"
  },
  {
    "text": "अमोघ एषोऽमरराजपूजितो धृतो मया नेत्रगतस्तपोबलात्।। ८२.२८\nइत्युक्तः शंभुना विष्णुः भवं वचनमब्रवीत्।"
  },
  {
    "text": "कथं शंभो विजानीयाममोघो मोघ एव वा।। ८२.२९\nयद्यमोघो विभो चक्रः सर्वत्राप्रतिघस्तव।"
  },
  {
    "text": "जिज्ञासार्थं तवैवेह प्रक्षेप्स्यामि प्रतीच्छ भोः।। ८२.३0\nतद्वाक्यं वासुदेवस्य निशम्याह पिनाकधृक्।"
  },
  {
    "text": "यद्येवं प्रक्षिपस्वेति निर्विशङ्केन चेतसा।। ८२.३१\nतन्महेशानवचनं श्रुत्वा विष्णुः सुदर्शनम्।"
  },
  {
    "text": "मुमोच तेजो जिज्ञासुः शंकरं प्रति वेगवान्।। ८२.३२\nमुरारिकरविभ्रष्टं चक्रमभ्येत्य शूलिनम्।"
  },
  {
    "text": "त्रिधा चकार विश्वेशं यज्ञेशं यज्ञयाजकम्।। ८२.३३\nहरं हरिस्त्रिधाभूतं दृष्ट्वा कृत्तं महाभुजः।"
  },
  {
    "text": "व्रीडोपप्लुतदेहस्तु प्रणिपातपरोऽभवत्।। ८२.३४\nपादप्रणामावनतं वीक्ष्य दामोदरं भवः।"
  },
  {
    "text": "प्राह प्रीतिपरः श्रीमानुत्तिष्ठति पुनः पुनः ।। ८२.३५\nप्राकृतोऽयं महाबाहो विकारश्चक्रनेमिना।"
  },
  {
    "text": "निकृत्तो न स्वरभावो मे सोऽच्छेद्योऽदाह्य एव च।। ८२.३६\nतद्यदेतानि चक्रेण त्रीणि भागानि केशव।"
  },
  {
    "text": "कृतानि तानि पुण्यनि भविष्यन्ति न संशयः।। ८२.३७\nहिरण्याक्षः स्मृतो ह्येकः सुवर्णाक्षस्तथा परः।"
  },
  {
    "text": "तृतीयश्च विरूपाक्षस्त्रयोऽमी पुण्यदा नृणाम्।। ८२.३८\nउत्तिष्ठ गच्छस्व विभो निहन्तुममरार्दनम्।"
  },
  {
    "text": "श्रीदाम्नि निहते विष्णो नन्दयिष्यन्ति देवताः।। ८२.३९\nइत्येवमुक्तो भगवान् हरेण गरुडध्वजः।"
  },
  {
    "text": "गत्वा सुरगिरिप्रस्थं श्रीदामानं ददर्श ह।। ८२.४0\nतं दृष्ट्वा देवदर्पघ्नं दैत्यं देववरो हरिः।"
  },
  {
    "text": "मुमोच चक्रं वेगाढ्यं हतोऽसीति ब्रुवन्मुहुः।। ८२.४१\nततस्तु तेनाप्रतिपौरुषेण चक्रेण दैत्यस्य शिरो निकृत्तम्।"
  },
  {
    "text": "संछिन्नसीर्षो निपपात शैलाद् वज्राहतं शैलशिरो यथैव।। ८२.४२\nतस्मिन् हते देवरिपौ मुरारिरीशं समाराध्य विरूपनेत्रम्।"
  },
  {
    "text": "लब्ध्वा च चक्रं प्रवरं महायुधं जगाम देवो निलयं पयोनिधिम्।। ८२.४३\nसोऽयं पुत्र विरूपाक्षो देवदेवो महेश्वरः।"
  },
  {
    "text": "तमाराधय चेत् साधो क्षीरेणेच्छसि भोजनम्।। ८२.४४\nतन्मातुर्वचनं श्रुत्वा वीतमन्युसुतो बली।"
  },
  {
    "text": "तमाराध्य विरूपाक्षं प्राप्तः क्षीरेण भोजनम्।। ८२.४५\nएवं तवोक्तं परमं पवित्रं संछेदनं शर्वतनोः पुरा वै।।"
  },
  {
    "text": "तत्तीर्थवर्यं स महासुरो वै समाससादाथ सुपुण्यहेतोः।। ८२.४६\nइति श्रीवामनपुराणो षट्पञ्चाशोऽध्यायः ।। ८२ ।।"
  }
]
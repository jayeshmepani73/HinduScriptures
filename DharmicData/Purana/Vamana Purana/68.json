[
  {
    "text": "पुलस्त्य उवाच।।\nएतस्मिन्नन्तरे प्राप्तः समं दैत्यैस्तथाऽन्धकः।\nमन्दरं पर्वतश्रेष्ठं प्रमथाश्रितकन्दरम्।। ६८.१"
  },
  {
    "text": "प्रमथा दानवान् दृष्ट्वा चक्रुः किलकिलाध्वनिम्।\nप्रमथाश्चापि संरब्धा जघ्नुस्तूर्याण्यनेकशः।। ६८.२"
  },
  {
    "text": "स चावृणोन्महानादो रोदसी प्रलयोपमः।\nशुश्राव वायुमार्गस्थो विघ्नराजो विनायकः।। ६८.३"
  },
  {
    "text": "समभ्ययात् सुसंक्रुद्धः प्रमथैरभिसंवृतः।\nमन्दरं पर्वतश्रेष्ठं ददृशे पितरं तथा।। ६८.४"
  },
  {
    "text": "प्रणिपत्य तथा भक्त्या वाक्यमाह महेश्वरम्।\nकिं तिष्ठसि जगन्नाथ समुत्तिष्ठ रणोत्सुकः।। ६८.५"
  },
  {
    "text": "ततो विघ्नेशवचनाज्जगन्नाथोऽम्बिकां वचः।\nप्राह यास्येऽन्धकं हन्तुं स्थेयमेवाप्रमत्तया।। ६८.६"
  },
  {
    "text": "ततो गिरिसुता देवं समालिङ्ग्य पुनः पुनः।\nसमीक्ष्य सस्नेहहरं प्राह गच्छ जयान्धकम्।। ६८.७"
  },
  {
    "text": "ततोऽमरगुरोर्गौरी चन्दनं रोचनाञ्जनम्।\nप्रतिवन्द्य सुसंप्रीता पादावेवाभ्यवन्दत।। ६८.८"
  },
  {
    "text": "ततो हरः प्राह वचो यशस्यं मालिनीमपि।\nजयां च विजयां चैव जयन्तीं चापराजिताम्।। ६८.९"
  },
  {
    "text": "युष्माभिरप्रमत्ताभिः स्थेयं गेहे सुरक्षिते।\nरक्षणीया प्रयत्नेन गिरिपुत्री प्रमादतः।। ६८.१०"
  },
  {
    "text": "इति संदिश्य ताः सर्वाः समारुह्य वृषं विभुः।\nनिर्जगाम गृहात् तुष्टो जयेप्सुः शूलधृग् बली।। ६८.११"
  },
  {
    "text": "निर्गच्छतस्तु भवनादीश्वरस्य गणाधिपाः।\nसमंतात् परिवार्यैव जयशब्दांश्च चक्रिरे।। ६८.१२"
  },
  {
    "text": "रणाय निर्गच्छति लोकपाले महेश्वरे शूलधरे महर्षे।\nशुभानि सौम्यानि सुमङ्गलानि जातानि चिह्नानि जयाय शंभोः।। ६८.१३"
  },
  {
    "text": "शिवा स्थिता वामतरेऽथ भागे प्रयाति चाग्रे स्वनमुन्नदन्ती।\nक्रव्यादसंघाश्च तथामिषैषिणः प्रयान्ति हृष्टास्तृषितासृगर्थे।। ६८.१४"
  },
  {
    "text": "दक्षिणाङ्गं नखान्तं वै समकम्पत शूलिनः।\nशकुनिश्चापि हारीतो मौनी याति पराङ्गमुखः।। ६८.१५"
  },
  {
    "text": "निमित्तानीदृशान् दृष्ट्वा भूतभव्यभवो विभुः।\nशैलादिं प्राह वचनं सस्मितं शशिशेखरः।। ६८.१६"
  },
  {
    "text": "हर उवाच।।\nनन्दिन् जयोऽद्य मे भावी न कथंचित् पराजयः।\nनिमित्तानीह दृस्यन्ते सम्भूतानि गणेश्वर।। ६८.१७"
  },
  {
    "text": "तच्छंभुवचनं श्रुत्वा शैलादिः प्राह शंकरम्।\nकः संदेहो महादेव यत् त्वं जयसि शात्रवान्।। ६८.१८"
  },
  {
    "text": "तच्छंभुवचनं श्रुत्वा शैलादिः प्राह शंकरम्।\nसमादिदेश युद्धाय महापशुपतैः सह।। ६८.१९"
  },
  {
    "text": "तेऽभ्येत्य दानवबलं मर्दयन्ति स्म वेगिताः।\nनानाशस्त्रधरा वीरा वृक्षानशनयो यथा।। ६८.२०"
  },
  {
    "text": "ते वध्यमाना बलिभिः प्रमथैर्दैत्यदानवाः।\nप्रवृत्ताः प्रमथान् हन्तुं कूटमुद्गरपाणयः।। ६८.२१"
  },
  {
    "text": "ततोऽम्बरतले देवाः सेन्द्रविष्णुपितामहाः।\nससूर्याग्निपुरोगास्तु समायाता दिदृक्षवः।। ६८.२२"
  },
  {
    "text": "ततोऽम्बरतले घोषः सस्वनः समजायत।\nगीतवाद्यादिसंमिश्रो दुन्दुभीनां कलिप्रिय।। ६८.२३"
  },
  {
    "text": "ततः पश्यत्सु देवेषु महापाशुपतादयः।\nगणास्तद्दानवं सैन्यं जिघांसन्ति स्म कोपिताः।। ६८.२४"
  },
  {
    "text": "चतुरङ्गबलं दृष्ट्वा हन्यमानं गणेश्वरैः।\nक्रोधान्वितस्तुहुण्डस्तु वेगेनाबिससार ह।। ६८.२५"
  },
  {
    "text": "आदाय परिघं घोरं पट्टोद्बद्धमयस्मयम्।\nराजतं राजतेऽत्यर्थमिन्द्रध्वजमिवोच्छ्रितम्।। ६८.२६"
  },
  {
    "text": "तं भ्रामयानो बलवान् निजघान रणे गणान्।\nरुद्राद्याः स्कन्दपर्यन्तास्तेऽभज्यन्त भयातुराः।। ६८.२७"
  },
  {
    "text": "तत्प्रभग्नं बलं दृष्ट्वा गणनाथो विनायकः।\nसमाद्रवत वेगेन तुहुण्डं दनुपुंगवम्।। ६८.२८"
  },
  {
    "text": "आपतन्तं गणपतिं दृष्ट्वा दैत्यो दुरात्मवान्।\nपरिघं पातयामास कुम्भपृष्ठे महाबलः।। ६८.२९"
  },
  {
    "text": "विनायकस्य तत्कुम्भे परिघं वज्रभूषणम्।\nशतधा त्वगमद् ब्रह्मन् मेरोः कूट इवाशनिः।। ६८.३०"
  },
  {
    "text": "परिघं विफलं दृष्ट्वा समायान्तं च पार्षदम्।\nबबन्ध बाहुपाशेन राहू रक्षन् हि मातुलम्।। ६८.३१"
  },
  {
    "text": "स बद्धो बाहुपाशेन बलादाकृष्य दानवम्।\nसमाजघान शिरशि कुठारेण महोदरः।। ६८.३२"
  },
  {
    "text": "काष्ठवत् स द्विधा भूतो निपपात धरातले।\nतथाऽपि नात्यजद् राहुर्बलवान् दानवेश्वरः।\nस मोक्षार्थेऽकरोद् यत्नं न शशाक च नारद।। ६८.३३"
  },
  {
    "text": "विनायकं संयतमीक्ष्य राहुणा कुण्डोदरो नाम गणेश्वरोऽथ।\nप्रगृह्य तूर्णं मुशलं महात्मा राहुं दुरात्मानमसौ जघान।। ६८.३४"
  },
  {
    "text": "ततो गणेशः कलशध्वजस्तु प्रासेन राहुं हृदये बिभेद।\nघटोदरो वै गदया जघान खड्गेन रक्षोऽधिपतिः सुकेशी।। ६८.३५"
  },
  {
    "text": "स तैश्चतुर्भिः परिताड्यमानो गणाधिपं राहुरथोत्ससर्ज।\nसंत्यक्तमात्रोऽथ परश्वधेन तुहुण्डमूर्द्धानमथो बिभेद।। ६८.३६"
  },
  {
    "text": "हते तुहुण्डे विमुखे च राहौ गणेश्वराः क्रोधविषं मुमुक्षवः।\nपञ्चैककालानलसन्निकाशा विशान्ति सेनां दनुपुंगवानाम्।। ६८.३७"
  },
  {
    "text": "तां बध्यमानां स्वचमूं समीक्ष्य बलिर्बली मारुततुल्यवेगः।\nगदां समाविध्य जघान मूर्ध्नि विनायकं कुम्भतटे करे च।। ६८.३८"
  },
  {
    "text": "कुण्डोदरं भग्नकटिं चकार महोदरं शीर्णशिरःकपालम्।\nकुम्भध्वजं चूर्णितसंधिबन्धं घटोदरं चोरुविभिन्नसंधिम्।। ६८.३९"
  },
  {
    "text": "गणाधिपांस्तान् विमुखान् स कृत्वा बलन्वितो वीरतरोऽसुरेन्द्रः।\nसमभ्यधावत् त्वरितो निहन्तुं गणेश्वरान् स्कन्दविशाखमुख्यान्।। ६८.४०"
  },
  {
    "text": "तमापतन्तं भगवान् समीक्ष्य महेश्वरः श्रेष्ठतमं गणानाम्।\nशैलादिमामन्त्र्य वचो बभाषे गच्छस्व दैत्यान् जहि वीर युद्ध।। ६८.४१"
  },
  {
    "text": "इत्येवमुक्तो वृषभध्वजेन वज्रं समादाय शिलादसूनुः।\nबलिं समभ्येत्य जघान मूर्ध्नि संमोहितः सोऽवनिमाससाद।। ६८.६८"
  },
  {
    "text": "संमोहितं भ्रातृसुतं विदित्वा बली कुजम्भो मुसलं प्रगृह्य।\nसंभ्रामयंस्तूर्णतरं स वेगात् ससर्ज नन्दिं प्रति जातकोपः।। ६८.४३"
  },
  {
    "text": "तमापतन्तं मुसलं प्रगृह्य करेण तूर्णं भगवान् स नन्दी।\nजघान तेनैव कुजम्भमाहवे स प्राणहीनो निपपात भूमौ।। ६८.४४"
  },
  {
    "text": "हत्वा कुजम्भं मुसलेन नन्दी वज्रेण वीरः शतशो जघान।\nते वध्यमाना गणनायकेन दुर्योधनं वै शरणं प्रपन्नाः।। ६८.४५"
  },
  {
    "text": "दुर्योधनः प्रेक्ष्य गणाधिपेन वज्रप्रहारैर्निहतान् दितीशान्।\nप्रासं समाविध्य तडित्प्रकाशं नन्दिं प्रचिक्षेप हतोऽसि वै ब्रुवन्।। ६८.४६"
  },
  {
    "text": "तमापतन्तं कुलिशेन नन्दी बिभेद गुह्यं पिशुनो यथा नरः।\nतत्प्रासमालक्ष्य तदा निकृत्तं संवर्त्त्य मुष्टिं गणमाससाद।। ६८.४७"
  },
  {
    "text": "ततोऽस्य नन्दी कुलिशेन तृर्णं शिरोऽच्छिनत् तालफलप्रकाशम्।\nहतोऽथ भूमौ निपपात वेगाद् दैत्याश्च भीता विगता दिशो दश।। ६८.४८"
  },
  {
    "text": "ततो हतं स्वं तनयं निरीक्ष्य हस्ती तदा नन्दिनमाजगाम।\nप्रगृह्य बाणासनमुग्रवेगं बिभेद बाणैर्यमदण्डकल्पैः।। ६८.४९"
  },
  {
    "text": "गणान् सनन्दीन् वृषभध्वजांस्तान् धाराभिरेवाम्बुधरास्तु शैलान्।\nते छाद्यमानासुरबाणजालैर्विनायकाद्या बलिनोऽपि वीराः।। ६८.५०"
  },
  {
    "text": "पराङ्मुखान् वीक्ष्य गणान् कुमारः शक्त्या पृषत्कान्थ वारयित्वा।\nतूर्णं समभ्येत्य रिपुं समीक्ष्य प्रगृह्य शक्त्या हृदये विभेद।। ६८.५१"
  },
  {
    "text": "शक्तिनिर्भिन्नहृदयो हस्ती भूम्यां पपात ह।\nममार चारिपृतना जाता भूयः पराङ्मुखी।। ६८.५२"
  },
  {
    "text": "अमरारिबलं दृष्ट्वा भग्नं क्रुद्धा गणेश्वराः।\nपुरतो नन्दिनं कृत्वा जिघांसन्ति स्म दानवान्।। ६८.५३"
  },
  {
    "text": "ते वध्यमानाः प्रमथैर्दैत्याश्चापि पराङ्मुखाः।\nभूयो निवृत्ता बलिनः कार्त्तस्वरपुरोगमाः।। ६८.५४"
  },
  {
    "text": "तान् निवृत्तान् समीक्ष्यैव क्रोधदीप्तेक्षणः श्वसन्।\nनन्दिषेणो व्याघ्रमुखो निवृत्तश्चापि वेगवान्।। ६८.५५"
  },
  {
    "text": "तस्मिन् निवृत्ते गणपे पट्टिशाग्रकरे तदा।\nकार्त्तस्वरो निववृते गदामादाय नारद।। ६८.५६"
  },
  {
    "text": "तमापतन्तं ज्वलनप्रकाशं गणः समीक्ष्यैव महासुरेन्द्रम्।\nतं पट्टिशं भ्राम्य जघान मूर्ध्नि कार्तस्वरं विस्वरमुन्नदन्तम्।। ६८.५७"
  },
  {
    "text": "तस्मिन् हते भ्रातरि मातुलेये पाशं समाविध्य तुरंगकन्धरः।\nबबन्ध वीरः सह पट्टिशेन गणेश्वरं चाप्यथ नन्दिषेणम्।। ६८.५८"
  },
  {
    "text": "नन्दिषेणं तथा बद्धं समीक्ष्य बलिनां वरः।\nविशाखः कपितोऽभ्येत्य शक्तिपाणिरवस्थितः।। ६८.५९"
  },
  {
    "text": "तं दृष्ट्वा बलिनां श्रेष्ठः पाशपाणिरयःशिराः।\nसंयोधयामास बली विशाखं कुक्कुटध्वजम्।। ६८.६०"
  },
  {
    "text": "विशाखं संनिरुद्धं वै दृष्ट्वाऽयःशिरसा रणे।\nशाखश्च नैगमेयश्च तूर्णमाद्रवतां रिपुम्।। ६८.६१"
  },
  {
    "text": "एकतो नैगमेयेन भिन्नः शक्त्या त्वयःशिराः।\nशाखश्च नैगमेयश्च तूर्णमाद्रवतां रिपुम्।। ६८.६२"
  },
  {
    "text": "स त्रिभिः शंकरसुतैः पीड्यमानो जहौ पणम्।\nते प्राप्ताः शम्बरं तूर्णं प्रेक्ष्यमाणा गणेश्वराः।। ६८.६३"
  },
  {
    "text": "पाशं शक्त्या समाहत्य चतुर्भिः शंकरात्मजैः।\nजगाम विलयं तूर्णमाकाशादिव भूतलम्।। ६८.६४"
  },
  {
    "text": "पाशे निराशतां याते शम्बरः कातरेक्षणः।\nदिशोऽथ भेजे देवर्षे कुमारः सैन्यमर्दयत्।। ६८.६५"
  },
  {
    "text": "तैर्वध्यमाना पृतना महर्षे सादानवी रुद्रसुतैर्गणैश्च।\nविषण्णरूपा भयविह्वलाङ्गी जगाम शुक्रं शरणं भयार्ता।। ६८.६६"
  },
  {
    "text": "इति श्रीवामनपुराणे द्विचत्वारिंशोऽध्यायः ।।"
  }
]
[
  {
    "text": "ऋषय ऊचुः।\nस्थाणुतीर्थस्य माहात्म्यं वटस्य च महामुने ।\nसान्निहत्यसरोत्पत्तिं पूरणं पांशुना ततः १ ।\nलिङ्गानां दर्शनात् पुण्यं स्पर्शनेन च किं फलम् ।\nतथैव सरमाहात्म्यं ब्रूहि सर्वमशेषतः २ ।\nलोमहर्षण उवाच।\nशृण्वन्तु मुनयः सर्वे पुराणं वामनं महत् ।\nयच्छ्रुत्वा मुक्तिमाप्नोति प्रसादाद् वामनस्य तु ३ ।\nसनत्कुमारमासीनं स्थाणोर्वटसमीपतः ।\nऋषिभिर्बालखिल्याद्यैर्ब्रह्मपुत्रैर्महात्मभिः ४ ।\nमार्कण्डेयो मुनिस्तत्र विनयेनाभिगम्य च ।\nपप्रच्छ सरमाहात्म्यं प्रमाणं च स्थितिं तथा ५ ।\nमार्कण्डेय उवाच।\nब्रह्मपुत्र महाभाग सर्वशास्त्रविशारद ।\nब्रूहि मे सरमाहात्म्यं सर्वपापक्षयावहम् ६ ।\nकानि तीर्थानि दृश्यानि गुह्यानि द्विजसत्तम ।\nलिङ्गानि ह्यतिपुण्यानि स्थाणोर्यानि समीपतः ७ ।\nयेषां दर्शनमात्रेण मुक्तिं प्राप्नोति मानवः ।\nवटस्य दर्शनं पुण्यमुत्पत्तिं कथयस्व मे ८ ।\nप्रदक्षिणायां यत्पुण्यं तीर्थस्नानेन यत्फलम् ।\nगुह्येषु चैव दृष्टेषु यत्पुण्यमभिजायते ९ ।\nदेवदेवो यथा स्थाणुः सरोमध्ये व्यवस्थितः ।\nकिमर्थं पांशुना शक्रस्तीर्थं पूरितवान् पुनः १० ।\nस्थाणुतीर्थस्य माहात्म्यं चक्रतीर्थस्य यत्फलम् ।\nसूर्यतीर्थस्य माहात्म्यं सोमतीर्थस्य ब्रूहि मे ११ ।\nशंकरस्य च गुह्यानि विष्णोः स्थानानि यानि च ।\nकथयस्व महाभाग सरस्वत्याः सविस्तरम् १२ ।\nब्रूहि देवाधिदेवस्य माहात्म्यं देव तत्त्वतः ।\nविरिञ्चस्य प्रसादेन विदितं सर्वमेव च १३ ।\nलोमहर्षण उवाच।\nमार्कण्डेयवचः श्रुत्वा ब्रह्मात्मा स महामुनिः ।\nअतिभक्त्या तु तीर्थस्य प्रवणीकृतमानसः १४ ।\nपर्यङ्कं शिथिलीकृत्वा नमस्कृत्वा महेश्वरम् ।\nकथयामास तत्सर्वं यच्छ्रुतं ब्रह्मणः पुरा १५ ।\nसनत्कुमार उवाच।\nनमस्कृत्य महादेवमीशानं वरदं शिवम् ।\nउत्पत्तिं च प्रवक्ष्यामि तीर्थानां ब्रह्मभाषिताम् १६ ।\nपूर्वमेकार्णवे घोरे नष्टे स्थावरजङ्गमे ।\nबृहदण्डमभूदेकं प्रजानां बीजसंभवम् १७ ।\nतस्मिन्नण्डे स्थितो ब्रह्मा शयनायोपचक्रमे ।\nसहस्रयुगपर्यन्तं सुप्त्वा स प्रत्यबुध्यत १८ ।\nसुप्तोत्थितस्तदा ब्रह्मा शून्यं लोकमपश्यत ।\nसृष्टिं चिन्तयतस्तस्य रजसा मोहितस्य च १९ ।\nरजः सृष्टिगुणं प्रोक्तं सत्त्वं स्थितिगुणं विदुः ।\nउपसंहारकाले च तमोगुणः प्रवर्तते २० ।\nगुणातीतः स भगवान् व्यापकः पुरुषः स्मृतः ।\nतेनेदं सकलं व्याप्तं यत्किञ्चिज्जीवसंज्ञितम् २१ ।\nस ब्रह्मा स च गोविन्द ईश्वरः स सनातनः ।\nयस्तं वेद महात्मानं स सर्वं वेद मोक्षवित् २२ ।\nकिं तेषां सकलैस्तीर्थैराश्रमैर्वा प्रयोजनम् ।\nयेषामनन्तकं चित्तमात्मन्येव व्यवस्थितम् २३ ।\nआत्मा नदी संयमपुण्यतीर्था सत्योदका शीलसमाधियुक्ता ।\nतस्यां स्नातः पुण्यकर्मा पुनाति न वारिणा शुद्ध्यति चान्तरात्मा २४ ।\nएतत्प्रधानं पुरुषस्य कर्म यदात्मसंबोधसुखे प्रविष्टम् ।\nज्ञेयं तदेव प्रवदन्ति सन्तस्तत्प्राप्य देही विजहाति कामान् २५ ।\nनैतादृशं ब्राह्मणस्यास्ति वित्तं यथैकता समता सत्यता च ।\nशीले स्थितिर्दण्डविधानवर्जनमक्रोधनश्चोपरमः क्रियाभ्यः २६ ।\nएतद् ब्रह्म समासेन मयोक्तं ते द्विजोत्तम ।\nयज्ज्ञात्वा ब्रह्म परमं प्राप्स्यसि त्वं न संशयः २७ ।\nइदानीं शृणु चोत्पत्तिं ब्रह्मणः परमात्मनः ।\nइमं चोदाहरन्त्येव श्लोकं नारायणं प्रति २८ ।\nआपो नारा वै तनव इत्येवं नाम शुश्रुमः ।\nतासु शेते स यस्माच्च तेन नारायणः स्मृतः २९ ।\nविबुद्धः सलिले तस्मिन् विज्ञायान्तर्गतं जगत् ।\nअण्डं बिभेद भगवांस्तस्मादोमित्यजायत ३० ।\nततो भूरभवत् तस्माद् भुव इत्यपरः स्मृतः ।\nस्वः शब्दश्च तृतीयोऽभूद् भूर्भुवः स्वेति संज्ञितः ३१ ।\nतस्मात्तेजः समभवत् तत्सवितुर्वरेण्यं यत् ।\nउदकं शोषयामास यत्तेजोऽण्डविनिःसृतम् ३२ ।\nतेजसा शोषितं शेषं कललत्वमुपागतम् ।\nकललाद् बुद्बुदं ज्ञेयं ततः काठिन्यतां गतम् ३३ ।\nकाठिन्याद् धरणी ज्ञेया भूतानां धारिणी हि सा ।\nयस्मिन् स्थाने स्थितं ह्यण्डं तस्मिन् संनिहितं सरः ३४ ।\nयदाद्यं निःसृतं तेजस्तस्मादादित्य उच्यते ।\nअण्डमध्ये समुत्पन्नो ब्रह्मा लोकपितामहः ३५ ।\nउल्बं तस्याभवन्मेरुर्जरायुः पर्वताः स्मृताः ।\nगर्भोदकं समुद्रा श्च तथा नद्यः सहस्रशः ३६ ।\nनाभिस्थाने यदुदकं ब्रह्मणो निर्मलं महत् ।\nमहत्सरस्तेन पूर्णं विमलेन वराम्भसा ३७ ।\nतस्मिन् मध्ये स्थाणुरूपी वृटवृक्षो महामनः ।\nतस्माद् विनिर्गता वर्णा ब्राह्मणाः क्षत्रिया विशः ३८ ।\nशूद्रा श्च तस्मादुत्पन्नाः शुश्रूषार्थं द्विजन्मनाम् ।\nततश्चिन्तयतः सृष्टिं ब्रह्मणोऽव्यक्तजन्मनः ।\nमनसा मानसा जाताः सनकाद्या महर्षयः ३९ ।\nपुनश्चिन्तयतस्तस्य प्रजाकामस्य धीमतः ।\nउत्पन्ना ऋषयः सप्त ते प्रजापतयोऽभवन् ४० ।\nपुनश्चिन्तयतस्तस्य रजसा मोहितस्य च ।\nबालखिल्याः समुत्पन्नास्तपःस्वाध्यायतत्पराः ४१ ।\nते सदा स्नाननिरता देवार्चनपरायणाः ।\nउपवासैर्व्रतैस्तीव्रैः शोषयन्ति कलेवरम् ४२ ।\nवानप्रस्थेन विधिना अग्निहोत्रसमन्विताः ।\nतपसा परमेणेह शोषयन्ति कलेवरम् ४३ ।\nदिव्यं वर्षसहस्रं ते कृशा धमनिसंतताः ।\nआराधयन्ति देवेशं न च तुष्यति शङ्करः ४४ ।\nततः कालेन महता उमया सह शङ्करः ।\nआकाशमार्गेण तदा दृष्ट्वा देवी सुदुःखिताः ४५ ।\nप्रसाद्य देवदेवेशं शङ्करं प्राह सुव्रता ।\nक्लिश्यन्ते ते मुनिगणा देवदारुवनाश्रयाः ४६ ।\nतेषां क्लेशक्षयं देव विधेहि कुरु मे दयाम् ।\nकिं वेदधर्मनिष्ठानामनन्तं देव दुष्कृतम् ४७ ।\nनाद्यापि येन शुद्ध्यन्ति शुष्कस्नाय्वस्थिशोषिताः ।\nतच्छ्रुत्वा वचनं देव्याः पिनाकी पातितान्धकः ।\nप्रोवाच प्रहसन् मूर्ध्नि चारुचन्द्रा शुं!शोभितः ४८ ।\nश्रीमहादेव उवाच।\nन वेत्सि देवि तत्त्वेन धर्मस्य गहना गतिः ।\nनैते धर्मं विजानन्ति न च कामविवर्जिताः ४९ ।\nन च क्रोधेन निर्मुक्ताः केवलं मूढबुद्धयः ।\nएतच्छ्रुत्वाब्रवीद् देवी मा मैवं शंसितव्रतान् ५० ।\nदेव प्रदर्शयात्मानं परं कौतूहलं हि मे ।\nस इत्युक्त उवाचेदं देवीं देवः स्मिताननः ५१ ।\nतिष्ठ त्वमत्र यास्यामि यत्रैते मुनिपुङ्गवाः ।\nसाधयन्ति तपो घोरं दर्शयिष्यामि चेष्टितम् ५२ ।\nइत्युक्ता तु ततो देवी शङ्करेण महात्मना ।\nगच्छस्वेत्याह मुदिता भर्त्तारं भुवनेश्वरम् ५३ ।\nयत्र ते मुनयः सर्वे काष्ठलोष्टसमाः स्थिताः ।\nअधीयाना महाभागाः कृताग्निसदनक्रियाः ५४ ।\nतान् विलोक्य ततो देवो नग्नः सर्वाङ्गसुन्दरः ।\nवनमालाकृतापीडो युवा भिक्षाकपालभृत् ५५ ।\nआश्रमे पर्यटन् भिक्षां मुनीनां दर्शनं प्रति ।\nदेहि भिक्षां ततश्चोक्त्वा ह्याश्रमादाश्रमं ययौ ५६ ।\nतं विलोक्याश्रमगतं योषितो ब्रह्मवादिनाम् ।\nसकौतुकस्वभावेन तस्य रूपेण मोहिताः ५७ ।\nप्रोचुः परस्परं नार्य एहि पश्याम भिक्षुकम् ।\nपरस्परमिति चोक्त्वा गृह्य मूलफलं बहु ५८ ।\nगृहाण भिक्षामूचुस्तास्तं देवं मुनियोषितः ।\nस तु भिक्षाकपालं तं प्रसार्य बहु सादरम् ५९ ।\nदेहि देहि शिवं वोऽस्तु भवतीभ्यस्तपोवने ।\nहसमानस्तु देवेशस्तत्र देव्या निरीक्षितः ।\nतस्मै दत्त्वैव तां भिक्षां पप्रच्छुस्तं स्मरातुराः ६० ।\nनार्य ऊचुः।\nकोऽसौ नाम व्रतविधिस्त्वया तापस सेव्यते ।\nयत्र नग्नेन लिङ्गेन वनमालाविभूषितः ।\nभवान् वै तापसो हृद्यो हृद्याः स्मो यदि मन्यसे ६१ ।\nइत्युक्तस्तापसीभिस्तु प्रोवाच हसिताननः ।\nइदमीदृग् व्रतं किञ्चिन्न रहस्यं प्रकाश्यते ६२ ।\nशृण्वन्ति बहवो यत्र तत्र व्याख्या न विद्यते ।\nअस्य व्रतस्य सुभगा इति मत्वा गमिष्यथ ६३ ।\nएवमुक्तास्तदा तेन ताः प्रत्यूचुस्तदा मुनिम् ।\nरहस्ये हि गमिष्यामो मुने नः कौतुकं महत् ६४ ।\nइत्युक्त्वा तास्तदा तं वै जगृहुः पाणिपल्लवैः ।\nकाचित् कण्ठे सकन्दर्पा बाहुभ्यामपरास्तथा ६५ ।\nजानुभ्यामपरा नार्यः केशेषु ललितापराः ।\nअपरास्तु कटीरन्ध्रे अपराः पादयोरपि ६६ ।\nक्षोभं विलोक्य मुनय आश्रमेषु स्वयोषिताम् ।\nहन्यतामिति संभाष्य काष्ठपाषाणपाणयः ६७ ।\nपातयन्ति स्म देवस्य लिङ्गमुद्धृत्य भीषणम् ।\nपातिते तु ततो लिङ्गे गतोऽन्तर्धानमीश्वरः ६८ ।\nदेव्या स भगवान् रुद्र ः! कैलासं नगमाश्रितः ।\nपतिते देवदेवस्य लिङ्गे नष्टे चराचरे ६९ ।\nक्षोभो बभूव सुमहानृषीणां भावितात्मनाम् ।\nएवं देवे तदा तत्र वर्तति व्याकुलीकृते ७० ।\nउवाचैको मुनिवरस्तत्र बुद्धिमतां वरः ।\nन वयं विद्मः सद्भावं तापसस्य महात्मनः ७१ ।\nविरिञ्चिं शरणं यामः स हि ज्ञास्यति चेष्टितम् ।\nएवमुक्ताः सर्व एव ऋषयो लञ्जिता भृशम् ७२ ।\nब्रह्मणः सदनं जग्मुर्देवैः सह निषेवितम् ।\nप्रणिपत्याथ देवेशं लञ्जयाधोमुखाः स्थिताः ७३ ।\nअथ तान् दुःखितान् दृष्ट्वा ब्रह्मा वचनमब्रवीत् ।\nअहो मुग्धा यदा यूयं क्रोधेन कलुषीकृताः ७४ ।\nन धर्मस्य क्रिया काचिज्ज्ञायते मूढबुद्धयः ।\nश्रुयतां धर्मसर्वस्वं तापसाः क्रूरचेष्टिताः ७५ ।\nविदित्वा यद् बुधः क्षिप्रं धर्मस्य फलमाप्नुयात् ।\nयोऽसावात्मनि देहेऽस्मिन् विभुर्नित्यो व्यवस्थितः ७६ ।\nसोऽनादिः स महास्थाणुः पृथक्त्वे परिसूचितः ।\nमणिर्यथोपधानेन धत्ते वर्णोज्ज्वलोऽपि वै ७७ ।\nतन्मयो भवते तद्वदात्मापि मनसा कृतः ।\nमनसो भेदमाश्रित्य कर्मभिश्चोपचीयते ७८ ।\nततः कर्मवशाद् भुङ्क्ते संभोगान् स्वर्गनारकान् ।\nतन्मनः शोधयेद् धीमान् ज्ञानयोगाद्युपक्रमैः ७९ ।\nतस्मिन् शुद्धे ह्यन्तरात्मा स्वयमेव निराकुलः ।\nन शरीरस्य संक्लेशैरपि निर्दहनात्मकैः ८० ।\nशुद्धिमाप्नोति पुरुषः संशुद्धं यस्य नो मनः ।\nक्रिया हि नियमार्थाय पातकेभ्यः प्रकीर्तिताः ८१ ।\nयस्मादत्याविलं देहं न शीघ्रं शुद्ध्यते किल ।\nतेन लोकेषु मार्गोऽयं सत्पथस्य प्रवर्तितः ८२ ।\nवर्णाश्रमविभागोऽयं लोकाध्यक्षेण केनचित् ।\nनिर्मितो मोहमाहात्म्यं चिह्नं चोत्तमभागिनाम् ८३ ।\nभवन्तः क्रोधकामाभ्यामभिभूताश्रमे स्थिताः ।\nज्ञानिनामाश्रमो वेश्म अनाश्रममयोगिनाम् ८४ ।\nक्व च न्यस्तसमस्तेच्छा क्व च नारीमयो भ्रमः ।\nक्व क्रोधमीदृशं घोरं येनात्मानं न जायथ ८५ ।\nयत्क्रोधनो यजति यद् ददाति यद् वा तपस्तपति यज्जुहोति ।\nन तस्य प्राप्नोति फलं हि लोके मोघं फलं तस्य हि क्रोधनस्य ८६ ।\nइति श्रीवामनपुराणे सरोमाहात्म्ये त्रिचत्वारिंशत्तमोऽध्यायः।"
  }
]
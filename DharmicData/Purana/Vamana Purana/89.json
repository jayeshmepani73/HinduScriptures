[
  {
    "text": "पुलस्त्य उवाच।।\nगतेऽथ तीर्थयात्रायां प्रह्लादे दानवेश्वरे।\nकुरुक्षेत्रं समभ्यागाद् यष्टुं वैरोचनो बलिः।। ८९.१"
  },
  {
    "text": "तस्मिन् महाधर्मयुते तीर्थे ब्राह्मणपुंगवः।\nशुक्रो द्विजातिप्रवरानामन्त्रयत भार्गवान्।। ८९.२"
  },
  {
    "text": "भृगूनामन्त्र्यमाणान् वै श्रुत्वात्रेयाः सगौतमाः।\nकौशिकाङ्गिरसश्चैव तत्यजुः कुरुजाङ्गलान्।। ८९.३"
  },
  {
    "text": "उत्तराशां प्रजग्मुस्ते नदीमनु शतद्रुकाम्।\nशातद्रवे जले स्नात्वा विपाशां प्रययुस्ततः।। ८९.४"
  },
  {
    "text": "विज्ञाय तत्राप्यरतिं स्नात्वाऽर्च्य पितृदेवताः।\nप्रजग्मुः किरणां पुण्यां दिनेशकिरणच्युताम्।। ८९.५"
  },
  {
    "text": "तस्यां स्नात्वाऽर्च्य देवेर्षे सर्व एव महर्षयः।\nऐरावतीं सुपुण्योदां स्नात्वा जग्मुरथेश्वरीम्।। ८९.६"
  },
  {
    "text": "देविकाया जले स्नात्वा पयोष्ण्यां चैव तापसाः।\nअवतीर्णा मुने स्नातुमात्रेयाद्याः शुभां नदीम्।। ८९.७"
  },
  {
    "text": "ततो निमग्ना ददृशुः प्रतिबिम्बमथात्मनः।\nअन्तर्जले द्विजश्रेष्ठ महदाश्चर्यकारकम्।। ८९.८"
  },
  {
    "text": "उन्मज्जने च ददृशुः पुनर्विस्मितमानसाः।\nततः स्नात्वा समुत्तीर्णा ऋषयः सर्व एव हि।। ८९.९"
  },
  {
    "text": "जग्मुस्ततोऽपि ते ब्रह्मन् कथयन्तः परस्परम्।\nचिन्तयन्तश्च सततं किमेतदिति विस्मिताः।। ८९.१०"
  },
  {
    "text": "ततो दूरादपश्यन्त वनषण्डं सुविस्तृतम्।\nवनं हरगलश्यामं खगध्वनिनिनादितम्।। ८९.११"
  },
  {
    "text": "अतितुङ्गतया व्योम आवृण्वानं नगोत्तमम्।\nविस्तृताभिर्जटाभिस्तु अन्तर्भूमिञ्च नारद।। ८९.१२"
  },
  {
    "text": "काननं पुष्पितैर्वृक्षैरतिभाति समंततः।\nदशार्द्धवर्णैः सुखदैर्नभस्तारागणैरिव।। ८९.१३"
  },
  {
    "text": "तं दृष्ट्वा कमलैर्व्याप्तं पुण्डरीकैश्च शोभितम्।\nतद्वत् कोकनदैर्व्याप्तं वनं पद्मवनं यथा।। ८९.१४"
  },
  {
    "text": "प्रजग्मुस्तुष्टिमतुलां ते ह्लादं परमं ययुः।\nविविशुः प्रीतमनसो हंसा इव महासरः।। ८९.१५"
  },
  {
    "text": "तन्मध्ये ददृशुः पुण्यमाश्रमं लोकपूजितम्।\nचतुर्णां लोकपालानां वर्गाणां मुनिसत्तम ।। ८९.१६"
  },
  {
    "text": "धर्माश्रमं प्राङ्‌मुखं तु पलाशविटपावृतम्।\nप्रतीच्यभिमुखं ब्रह्मन् अर्थस्येक्षुवनावृतम्।। ८९.१७"
  },
  {
    "text": "दक्षिणाभिमुखं काम्यं रम्भाशोकवनावृतम्।\nउदङ्मुखं च मोक्षस्य शुद्धस्फटिकवर्चसम्।। ८९.१८"
  },
  {
    "text": "कृतान्ते त्वाश्रमी मोक्षः कामस्त्रेतान्तरे श्रमी।\nआश्रम्यर्थो द्वापरान्ते तिष्यादौ धर्म आश्रमी।। ८९.१९"
  },
  {
    "text": "तान्याश्रमाणि मुनयो दृष्ट्वात्रेयादयोऽव्ययाः।\nतत्रैव च रतिं चक्रुरखण्डे सलिलाप्लुते।। ८९.२०"
  },
  {
    "text": "धर्माद्यैर्भगवान् विष्णुरखण्ड विश्रुतः।\nचतुर्मूर्तिर्जगन्नाथः पूर्वमेव प्रतिष्ठितः।। ८९.२१"
  },
  {
    "text": "तमर्चयन्ति ऋषयो योगात्मानो बहुश्रुताः।\nशुश्रूषयाऽथ तपसा ब्रह्मचर्येण नारद।। ८९.२२"
  },
  {
    "text": "एवं ते न्यवसंस्तत्र समेता मुनयो वने।\nअसुरेभ्यस्तदा भीताः स्वाश्रित्याखण्डपर्वतम्।। ८९.२३"
  },
  {
    "text": "तथाऽन्ये ब्राह्मणा ब्रह्मन् अश्मकुट्टा मरीचिपाः।\nस्नात्वा जले हि कालिन्द्याः प्रजग्मुर्दक्षिणामुखाः।। ८९.२४"
  },
  {
    "text": "अवन्तिविषयं प्राप्य विष्णुमासाद्य संस्थिताः।\nविष्णोरपि प्रसादेन दुष्प्रवेशं महासुरैः।। ८९.२५"
  },
  {
    "text": "वालखिल्यादयो जग्मुरवशा दानवाद् भयात्।\nरुद्रकोटिं समाश्रित्य स्थितास्ते ब्रह्मचारिणः।। ८९.२६"
  },
  {
    "text": "एवं गतेषु विप्रेषु गौतमाङ्गिरसादिषु।\nशुक्रस्तु भार्गवान् सर्वान् निन्ये यज्ञविधौ मुने।। ८९.२७"
  },
  {
    "text": "अधिष्ठिते भार्गवैस्तु महायज्ञेऽमितद्युते।\nयज्ञदीक्षां बलेः शुक्रश्चकार विधिना स्वयम्।। ८९.२८"
  },
  {
    "text": "श्वेताम्बरधरो दैत्यः श्वेतमाल्यानुलेपनः।\nमृगाजिनावृतः पृष्ठे बर्हिपत्रविचित्रितः।। ८९.२९"
  },
  {
    "text": "समास्ते वितते यज्ञे सदस्यैरभिसंवृतः।\nहयग्रीवप्रलम्बाद्यैर्मयबाणपुरोगमैः।। ८९.३०"
  },
  {
    "text": "पत्नी विन्ध्यावली चास्य दीक्षिता यज्ञकर्मणि।\nललनानां सहस्रस्य प्रधाना ऋषिकन्यका।। ८९.३१"
  },
  {
    "text": "शुक्रेणाश्वः श्वेतवर्णो मधुमासे सुलक्क्षणः।\nमहीं विहर्तुमुत्सृष्टस्तारकाक्षोऽन्वगाच्च तम्।। ८९.३२"
  },
  {
    "text": "एवमश्वे समुत्सृष्टे वितते यज्ञकर्मणि।\nगते च मासत्रितये हूयमाने च पावके।। ८९.३३"
  },
  {
    "text": "पूज्यमानेषु दैत्येषु मिथुनस्थे दिवाकरे।\nसुषुवे देवजननी माधवं वामनाकृतिम्।। ८९.३४"
  },
  {
    "text": "तं जातमात्रं भगवन्तमीशं नारायणं लोकपतिं पुराणम्।\nब्रह्मा समभ्येत्य समं महर्षिभिः स्तोत्रं जगादाथ विभोर्महर्षे।। ८९.३५"
  },
  {
    "text": "नमोऽस्तु ते माधव सत्त्वमूर्त्ते नमोऽस्तु ते शाश्वत विश्वरूप।\nनमोऽस्तु ते शत्रुवनेन्धनाग्ने नमोऽस्तु वै पापमहादवाग्ने।। ८९.३६"
  },
  {
    "text": "नमस्ते पुण्डरीकाक्ष नमस्ते विश्वभावन।\nनमस्ते जगदाधार नमस्ते पुरुषोत्तम।। ८९.३७"
  },
  {
    "text": "नारायण जगन्मूर्ते जगन्नाथ गदाधर।\nपीतवासः श्रियःकान्त जनार्दन नमोऽस्तु ते।। ८९.३८"
  },
  {
    "text": "भवांस्त्राता च गोप्ता च विश्वात्मा सर्वगोऽव्ययः।\nसर्वधारी धराधारी रूपधारी नमोऽस्तु ते।। ८९.३९"
  },
  {
    "text": "वर्धस्व वर्धिताशेषत्रैलोक्य सुरपूजित।\nकुरुष्व दैवतपते मघोनोऽश्रुप्रमार्जनम्।। ८९.४०"
  },
  {
    "text": "त्वं धाता च विधाता च संहर्ता त्वं महेश्वरः।\nमहालय महायोगिन् योगशायिन् नमोऽस्तु ते ।। ८९.४१"
  },
  {
    "text": "इत्थं स्तुतो जगन्नाथं सर्वात्मा सर्वगो हरिः।\nप्रोवाच भगवान् मह्यं कुरूपनयनं विभो।। ८९.४२"
  },
  {
    "text": "ततश्चकार देवस्य जातकर्मादिकाः क्रियाः।\nभरद्वाजो महातेजा बार्हस्पत्यस्तपोधनः।। ८९.४३"
  },
  {
    "text": "व्रतबन्धं तथेशस्त कृतवान् सर्वशास्त्रवित्।\nततो ददुः प्रीतियुताः सर्व एव वरान् क्रमात्।। ८९.४४"
  },
  {
    "text": "यज्ञोपवीतं पुलहस्त्वहं च सितवाससी।\nमृगाजिनं कुम्भयोनिर्भरद्वाजस्तु मेखलाम्।। ८९.४५"
  },
  {
    "text": "[१]पालाशमददद् दण्डं मरीचिर्ब्रह्मणाः सुतः।\nअक्षसूत्रं वारुणिस्तु कौश्यं वेदमथाङ्गिराः।। ८९.४६"
  },
  {
    "text": "[२]छत्रं प्रादाद् रघू राजा उपानद्युगलं नृगः।\nकमण्डलुं बृहत्तेजाः प्रादाद्विष्णोर्बृहस्पतिः।। ८९.४७"
  },
  {
    "text": "एवं कृतोपनयनो भगवान् भूतभावनः।\nसंस्तूयमानो ऋषिभिः साङ्गं वेदमधीयत।। ८९.४८"
  },
  {
    "text": "भरद्वाजादाङ्गिरसात् सामवेदं महाध्वनिम्।\nमहदाख्यानसंयुक्तं गन्धर्वसहितं मुने।। ८९.४९"
  },
  {
    "text": "मासेनैकेन भगवान् ज्ञानश्रुतिमहार्णवः।\nलोकचारप्रवृत्त्यर्थमभूच्छ्रुतिविशारदः।। ८९.५०"
  },
  {
    "text": "सर्वशास्त्रेषु नैपुण्यं गत्वा देवोऽक्षयोऽव्ययः।\nप्रोवाच ब्राह्मणश्रेष्ठं भरद्वाजमिदं वचः।। ८९.५१"
  },
  {
    "text": "श्रीवामन उवाच।।\nब्रह्मन् व्रजामि देह्याज्ञां कुरुक्षेत्रं महोदयम्।\nतत्र दैत्यपतेः पुण्यो हयमेधः प्रवर्तते।। ८९.५२"
  },
  {
    "text": "समाविष्टानि पश्यस्व तेजांसि पृथिवीतले।\nये संनिधानाः सततं मदंशाः पुण्यवर्धनाः।\nतेनाहं प्रतिजानामि कुरुक्षेत्रं गतो बलिः।। ८९.५३"
  },
  {
    "text": "भरद्वाज उवाच।।\nस्वेच्छया तिष्ठ वा गच्छ नाहमाज्ञापयामि ते।\nगमिष्यामो वयं विष्णो बलेरध्वरं मा खिद।। ८९.५४"
  },
  {
    "text": "यद् भवन्तमहं देव परिपृच्छामि तद् वद।\nकेषु केषु विभो नित्यं स्थानेषु पुरुषोत्तम।\nसान्निध्यं भवतो ब्रूहि ज्ञातुमिच्छामि तत्त्वतः।। ८९.५५"
  },
  {
    "text": "वामन उवाच।।\nश्रूयतां कथयिष्यामि येषु येषु गुरो अहम्।\nनिवसामि सुपुण्येषु स्थानेषु बहुरूपवान्।। ८९.५६"
  },
  {
    "text": "ममावतारैर्वसुधा नभस्तलं पातालमम्भोनिधयो दिवञ्च।\nदिशः समस्ता गिरयोऽम्बुदाश्च व्याप्ता भरद्वाज ममानुरूपैः।। ८९.५७"
  },
  {
    "text": "ये दिव्या ये च भौमा जलगगनचराः स्थावरा जङ्गमाश्च सेन्द्राः सार्काः सचन्द्रा यमवसुवरुणा ह्यग्नयः सर्वपालाः।\nब्रह्माद्याः स्थावरान्ता द्विजखगमहिता मूर्तिमन्तो ह्यमूर्ताः ते सर्वे मत्प्रसूता बहु विविधगुणाः पूरणार्थं पृथिव्याः।। ८९.५८"
  },
  {
    "text": "एते हि मुख्याः सुरसिद्धदानवैः पुज्यास्तथा संनिहिता महीतले।\nयैर्दृष्टमात्रैः सहसैव नाशं प्रयाति पापं द्विजवर्य कीर्तनैः।। ८९.५९"
  },
  {
    "text": "इति श्रीवामनपुराणे पुलस्त्यनारदसंवादे प्रह्लादतीर्थयात्रायां वामनप्रादुर्भावे वामनजन्म नाम नवाशीतितमोऽध्यायः ।। ८९ ।।\nपाठभेदः\nपालाशमददाद् दण्डं मरीचिर्ब्रह्मणाः सुतः।\nअक्षसूत्रं वारुणिस्तु कौशचीरमथाङ्गिराः।। ८९.४६\nछत्रं ददौ द्युराजश्च  उपानद्युगलं भृगुः।\nकमण्डलुं बृहत्तेजाः प्रादाद्विष्णोर्बृहस्पतिः।। ८९.४७"
  }
]
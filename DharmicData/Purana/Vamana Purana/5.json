[
  {
    "text": "पुलस्त्य उवाच\nजटाधरं हरिर्दृष्ट्वा क्रोधादारक्तलोचनम्।\nतस्मात् स्थानादपाक्रम्य कुब्जाम्रेऽन्तर्हितः स्थितः।। ५-१"
  },
  {
    "text": "वसवोऽष्टौ हरं दृष्ट्वा सुस्रुवुर्वेगतो मुने।\nसा तु जाता सरिच्छ्रेष्ठा सीता नाम सरस्वती।। ५-२"
  },
  {
    "text": "एकादश तथा रुद्रास्त्रिनेत्रा वृषकेतनाः।\nकान्दिशीका लयं जग्मुः समभ्येत्यैव शंकरम्।। ५-३"
  },
  {
    "text": "विश्वेऽश्विनौ च साध्याश्च मरुतोऽनलभास्कराः।\nसमासाद्य पुरोडाशं भक्षयन्तो महामुने।। ५-४"
  },
  {
    "text": "चन्द्रः सममृक्षगणैर्निशां समुपदर्शयन्।\nउत्पत्यारुह्य गगनं स्वमधिष्ठानमास्थितः।। ५-५"
  },
  {
    "text": "कश्यपाद्याश्च ऋषयो जपन्तः शतरुद्रियम्।\nपुष्पाञ्जलिपुटा भूत्वा प्रणताः संस्थिता मुने।। ५-६"
  },
  {
    "text": "असकृद् दक्षदयिता दृष्ट्वा रुद्रं बलाधिकम्।\nशक्रादीनां सुरेशानां कृपणं विललाप ह।। ५-७"
  },
  {
    "text": "ततः क्रोधाभिभूतेन शंकरेण महात्मना।\nतलप्रहारैरमरा बहवो विनिपातिताः।। ५-८"
  },
  {
    "text": "पादप्रहारैरमरा त्रिशुलेनापरे मुने।\nदृष्ट्यग्निना तथैवान्ये देवाद्याः प्रलयीकृताः।। ५-९"
  },
  {
    "text": "ततः पूषा हरं वीक्ष्य विनिघ्नन्तं सुरासुरान्।\nक्रोधाद् बाहू प्रसार्याथ प्रदुद्राव महेश्वरम्।। ५-१०"
  },
  {
    "text": "तमापतन्तं भगवान् संनिरीक्ष्य त्रिलोचनः।\nबाहुभ्यां प्रतिजग्राह करेणैकेन शंकरः।। ५-११"
  },
  {
    "text": "कराभ्यां प्रगृहीतस्य शंभुनांशुमतोऽपि हि।\nकराङ्गुलिभ्यो निश्चेरुरसृग्धाराः समन्ततः।। ५-१२"
  },
  {
    "text": "ततो वेगेन महता अंशुमन्तं दिवाकरम्।\nभ्रामयामास सततं सिंहो मृगशिशुं यथा।। ५-१३"
  },
  {
    "text": "भ्रामितस्यातिवेगेन नारदांशुमतोऽपि हि।\nभुजौ हृस्वत्वमापन्नौ त्रुटितस्नायुबन्धनौ।। ५-१४"
  },
  {
    "text": "रुधिराप्लुतसर्वाङ्गमंशुमन्तं महेश्वरः।\nसंनिरीक्ष्योत्ससर्जैनमन्यतोऽभिजगाम ह।। ५-१५"
  },
  {
    "text": "ततस्तु पूषा विहसन् दशनानि विदर्शयन्।\nप्रोवाचैह्येहि कापालिन् पुनः पुनरथेश्वरम्।। ५-१६"
  },
  {
    "text": "ततः क्रोधाभिभूतेन पूष्णे वेगेन शंभुना।\nमुष्टिनाहत्य दशनाः पातिता धरणीतले।। ५-१७"
  },
  {
    "text": "भग्नदन्तस्तथा पूषा शोणिताभिप्लुताननः।\nपपात भुवि निःसंज्ञो वज्राहत इवाचलः।। ५-१८"
  },
  {
    "text": "भगोऽभिवीभ्य पूषाणं पतितं रुधिरोक्षितम्।\nनेत्राभ्यां घोररूपाभ्यां वृषध्वजमवैक्षत।। ५-१९"
  },
  {
    "text": "त्रिपुरघ्नस्ततः क्रुद्धस्तलेनाहत्य चक्षुषी।\nनिपातयामास भुवि क्षोभयन्सर्वदेवताः।। ५-२०"
  },
  {
    "text": "ततो दिवाकराः सर्वे पुरस्कृत्य शतक्रतुम्।\nमरुद्भिश्च हुताशैश्च भयाज्जग्मुर्दिशो दश ।। ५-२१"
  },
  {
    "text": "प्रतियातेषु देवेषु प्रह्लादाद्या दितीश्वराः।\nनमस्कृत्य ततः सर्वे तस्थुः प्राञ्जलयो मुने।। ५-२२"
  },
  {
    "text": "ततस्तं यज्ञवाटं तु शंकरो घोरचक्षुषा।\nददर्श दग्धुं कोपेन सर्वांश्चैव सुरासुरान्।। ५-२३"
  },
  {
    "text": "ततो निलिल्यिरे वीराः प्रणेमुर्दुद्रुवुस्तथा।\nभयादन्ये हरं दृष्ट्वा गता वैवस्वतक्षयम्।। ५-२४"
  },
  {
    "text": "त्रयोऽग्नयस्त्रिभिर्नेत्रैर्दुःसहं समवैक्षत।\nदृष्टमात्रास्त्रिनेत्रेण भस्मीभूताभवन् क्षणात्।। ५-२५"
  },
  {
    "text": "अग्नौ प्रणष्टे यज्ञोऽपि भूत्वा दिव्यवपुर्मृगः।\nदुद्राव विक्लवगतिर्दक्षिणा सहितोऽम्बरे।। ५-२६"
  },
  {
    "text": "तमेवानुससारेशश्चापमानम्य वेगवान्।\nशरं पाशुपतं कृत्वा कालरूपी महेश्वरः।। ५-२७"
  },
  {
    "text": "अर्द्धेन यज्ञवाटान्ते जटाधर इति श्रुतः।\nअर्द्धेन गगने शर्वः कालरूपी च कथ्यते।। ५-२८"
  },
  {
    "text": "नारद उवाच\nकालरूपी त्वयाख्यातः शंभुर्गगनगोचरः।\nलक्षणं च स्वरूपं च सर्वं व्याख्यातुमर्हसि।। ५-२९"
  },
  {
    "text": "पुलस्त्य उवाच\nस्वरूपं त्रिपुरघ्नस्य वदिष्ये कालपूपिणः।\nयेनाम्बरं मुनिश्रेष्ठ व्याप्तं लोकहितेप्सुना।। ५-३०"
  },
  {
    "text": "यत्राश्विनी च भरणी कृत्तिकायास्तथांशकः।\nमेषो राशिः कुजक्षेत्रं तच्छिरः कालरूपिणः।। ५-३१"
  },
  {
    "text": "आग्नेयांशास्त्रयो ब्रह्मन् प्राजापत्यं कवेर्गृहम्।\nसौम्यार्द्धं वृषनामेदं वदनं परिकीर्तितम्।। ५-३२"
  },
  {
    "text": "मृगार्द्धमार्द्रादित्यांशास्त्रयः सौम्यगृहं त्विदम्।\nमिथुनं भुजयोस्तस्य गगनस्थस्य शूलिनः।। ५-३३"
  },
  {
    "text": "आदित्यांशश्च पुष्यं च आश्लेषा शशिनो गृहम्।\nराशिः कर्कटको नाम पार्श्वे मखविनाशिनः। ५-३४"
  },
  {
    "text": "पित्र्यर्क्षं भगदैवत्यमुत्तरांशश्च केसरी।\nसूर्यक्षेत्रं विभोर्ब्रह्मन् हृदयं परिगीयते।। ५-३५"
  },
  {
    "text": "उत्तरांशास्त्रयः पाणिश्चित्रार्धं कन्यका त्वियम्।\nसोमपुत्रस्य सद्मैतद् द्वितीयं जठरं विभोः।। ५-३६"
  },
  {
    "text": "चित्रांशद्वितयं स्वातिर्विशाखायां शकत्रयम्।\nद्वितीयं शुक्रसदनं तुला नाभिरुदाहृता।। ५-३७"
  },
  {
    "text": "विशाखां शमनूराधा ज्येष्ठा भौमगृहं त्विदम्।\nद्वितीयं वृश्चिको राशिर्मेढ्रं कालस्वरूपिणः।। ५-३८"
  },
  {
    "text": "मूलं पूर्वोत्तरांशश्च देवाचार्यगृहं धनुः।\nऊरुयुगलमीशस्य अमरर्षे प्रगीयते।। ५-३९"
  },
  {
    "text": "उत्तरांशास्त्रयो ऋक्षं श्रवणं मकरो मुने।\nधनिष्ठार्धं शतभिषा जानुनी परमेष्ठिनः।। ५-४०"
  },
  {
    "text": "धनिष्ठार्धं शतभिषा प्रौष्ठपद्यांशकत्रयम्।\nसौरेः सद्मापरमिदं कुम्भो जङ्घे च विश्रुते।। ५-४१"
  },
  {
    "text": "प्रोष्ठपद्यांशमेकं तु उत्तरा रेवती तथा।\nद्वितीयं जीवसदनं मीनस्तु चरणावुभौ।। ५-४२"
  },
  {
    "text": "एवं कृत्वा कालरूपं त्रिनेत्रो यज्ञं क्रोधान्मार्गणैराजघान।\nविद्धश्चासौ वेदनाबुद्धिमुक्तः खे संतस्थौ तारकाभिश्चिताङ्गः।। ५-४३"
  },
  {
    "text": "नारद उवाच\nराशयो गदिता ब्रह्मंस्त्वया द्वादश वै मम।\nतेषां विशेषतो ब्रूहि लक्षणानि स्वरूपतः।। ५-४४"
  },
  {
    "text": "पुलस्त्य उवाच\nस्वरूपं तव वक्ष्यामि राशीनां श्रृणु नारद।\nयादृशा यत्र संचारा यस्मिन् स्थाने वसन्ति च।। ५-४५"
  },
  {
    "text": "मेषः समानमूर्तिश्च अजाविकधनादिषु।\nसंचारस्थानमेवास्य धान्यरत्नाकरादिषु।। ५-४६"
  },
  {
    "text": "नव शाद्वलसंछन्न वसुधायां च सर्वशः।\nनित्यं चरति फुल्लेषु सरसां पुलिनेषु च।। ५-४७"
  },
  {
    "text": "वृषः सदृशरूपो हि चरते गोकुलादिषु।\nतस्याधिवासभूमिस्तु कुषीवलधराश्रयः।। ५-४८"
  },
  {
    "text": "स्त्रीपुंसयोः समं रूपं शय्यासनपरिग्रहः।\nवीणावाद्यधृङ् मिथुनं गीतनर्तकशिल्पिषु।। ५-४९"
  },
  {
    "text": "स्थितः क्रीडारतिर्नित्यं विहारावनिरस्य तु।\nमिथुनं नाम विख्यातं राशिर्द्वेधात्मकः स्थितः।। ५-५०"
  },
  {
    "text": "कर्किः कुलीरेण समः सलिलस्थः प्रकीर्तितः।\nकेदारवापी पुलिने विविक्तावनिरेव च।। ५-५१"
  },
  {
    "text": "सिंहस्तु पर्वतारण्यदुर्गकन्दरभूमिषु।\nवसते व्याधपल्लीषु गह्वरेषु गुहासु च।। ५-५२"
  },
  {
    "text": "व्रीहिप्रदीपिककरा नावारूढा च कन्यका।\nचरते स्त्रीरतिस्थाने वसते नड्वलेषु च।। ५-५३"
  },
  {
    "text": "तुलापाणिश्च पुरुषो वीथ्यापणविचारकः।\nनगराध्वानशालासु वसते तत्र नारद।। ५-५४"
  },
  {
    "text": "श्वभ्रवल्मीकसंचारी वृश्चिको वृश्चिकाकृतिः।\nविषगोमयकीटादि पाषाणादिषु संस्थितः।। ५-५५"
  },
  {
    "text": "धनुस्तु रङ्गजघनो दीप्यमानो धनुर्धरः।\nवाजिशूरास्त्रविद्वीरः स्थायी गजरथादिषु।। ५-५६"
  },
  {
    "text": "मृगास्यो मकरो ब्रह्मन् वृषस्कन्धेक्षणाङ्गजः।\nमकरोऽसौ नदीचारी वसते च महोदधौ।। ५-५७"
  },
  {
    "text": "रिक्तकुम्भश्च पुरुषः स्कन्धधारी जलाप्लुतः।\nद्यूतशालाचरः कुम्भः स्थायी शौण्डिकसद्मसु।। ५-५८"
  },
  {
    "text": "मीनद्वयमथासक्तं मीनस्तीर्थाब्धिसंचरः।\nवसते पुण्यदेशेषु देवब्राह्मणसद्मसु।। ५-५९"
  },
  {
    "text": "लक्षणा गदितास्तुभ्यं मेषादीनां महामुने।\nन कस्यचित् त्वयाख्येयं गुह्यमेतत्पुरातनम्।। ५-६०"
  },
  {
    "text": "एतन् मया ते कथितं सुरर्षे यथा त्रिनेत्रः प्रममाथ यज्ञम्।\nपुण्यं पुराणं परमं पवित्रमाख्यातवान्पापहरं शिवं च।। ५-६१"
  },
  {
    "text": "इति श्रीवामनपुराणे पञ्चमोऽध्यायः ।। ५ ।।"
  }
]
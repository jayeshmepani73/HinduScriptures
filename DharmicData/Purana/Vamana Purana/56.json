[
  {
    "text": "पुलस्त्य उवाच।।\nचण्डमुण्डौ च निहतौ दृष्ट्वा सैन्यं च विद्रुतम्।\nसमादिदेशातिबलं रक्तबीजं महासुरम्।\nअक्षौहिणीनां त्रिंशद्भिः कोटिभिः परिवारितम्।। ५६.१"
  },
  {
    "text": "तमापतन्तं दैत्यानां बलं दृष्ट्वैव चण्डिका।\nमुमोच सिंहनादं वै ताभ्यां सह महेश्वरी।। ५६.२"
  },
  {
    "text": "निनदन्त्यास्ततो देव्या ब्रह्माणी मुखतोऽभवत्।\nहंसयुक्तविमानस्था साक्षसूत्रकमण्डलुः।। ५६.३"
  },
  {
    "text": "माहेश्वरी त्रिनेत्रा च वृषारूढा त्रिशूलिनी।\nमहाहिवलया रौद्रा जाता कुण्डलिनी क्षणात्।। ५६.४"
  },
  {
    "text": "कण्ठादथ च कौमारी बर्हिपत्रा च शक्तिनी।\nसमुद्भूता च देवर्षे मयूरवरवाहना।। ५६.५"
  },
  {
    "text": "बाहुभ्यां गरुडारूढा शङ्खचक्रगदासिनी।\nशार्ङ्गबाणधरा जाता वैष्णवी रूपशालिनी।। ५६.६"
  },
  {
    "text": "महोग्रमुशला रौद्रा दंष्ट्रोल्लिखितभूतला।\nवाराही पृष्ठतो जाता शेषनागोपरि श्थिता।। ५६.७"
  },
  {
    "text": "वज्राङ्कुशोद्यतकरा नानालंकारभूषिता।\nजाता गजेन्द्रपृष्ठस्था माहेन्द्री स्तनमण्डलात्।। ५६.८"
  },
  {
    "text": "विक्षिपन्ती सटाक्षेपैर्ग्रहनक्षत्रतारकाः।\nनखिनी हृदयाज्जाता नारसिंही सुदारुणा।। ५६.९"
  },
  {
    "text": "ताभिर्निपात्यमानं तु निरीक्ष्य बलमासुरम्।\nननाद भूयो नादान् वै चण्डिका निर्भया रिपून्।\nतन्निनादं महच्छ्रुत्वा त्रैलोक्यप्रतिपूरकम्।। ५६.११"
  },
  {
    "text": "समाजगाम देवेशः शूलपाणिस्त्रिलोचनः।\nअभ्येत्य वन्द्य चैवैनां प्राह वाक्यं तदाऽम्बिकं।। ५६.११"
  },
  {
    "text": "समायातोऽस्मि वै दुर्गे देह्याज्ञां किं करोमि ते।\nतद्वाक्यसमकालं च देव्या देहोद्भवा शिवा।। ५६.१२"
  },
  {
    "text": "जाता सा चाह देवेशं गच्छ दैत्येन शंकर।\nब्रूहि शुम्भं निशुम्भं च यदि जीवितुमिच्छथ।। ५६.१३"
  },
  {
    "text": "तद् गच्छध्वं दुराचाराः सप्तमं हि रसातलम्।\nवासवो लभतां स्वर्गं देवाः सन्तु गतव्यथा।। ५६.१४"
  },
  {
    "text": "यजन्तु ब्राह्मणाद्यामी वर्णा यज्ञांश्च साम्प्रतम्।\nनोचेद् बलावलेपेन भवन्तो योद्‌धुमिच्छथ।। ५६.१५"
  },
  {
    "text": "तदागच्छध्वमव्यग्रा एषाऽहं विनिषूदये।\nयतस्तु सा शिवं दैत्ये न्ययोजयत नारद।। ५६.१६"
  },
  {
    "text": "ततो नाम महादेव्याः शिवदूतीत्यजायत।\nते चापि शंकरवचः श्रुत्वा गर्वसमन्वितम्।।\nहुंकृत्वाऽभ्यद्रवन् सर्वे यत्र कात्यायनी स्थिता।। ५६.१७"
  },
  {
    "text": "ततः शरैः शक्तिभिरङ्कुशैर्वरैः परश्वधैः शूलभुशुण्डिपट्टिशैः।\nप्रासैः सुनीक्ष्णैः परिघैश्च विस्तृतैर्ववर्षतुदैत्यवरौ सुरेश्वरीम्।। ५६.१८"
  },
  {
    "text": "सा चापि बाणैर्वरकामुकच्युतैश्चिच्छेद शस्त्राण्यथ बाहुभिः सह।\nजघान चान्यान् रणचण्डविक्रमा महासुरान् बाणशतैर्महेश्वरी।। ५६.१९"
  },
  {
    "text": "मारी त्रिशूलेन जघान चान्यान् खट्वाङ्गपातैरपरांश्च कौशिकी।\nमहाजलक्षेपहतप्रभावान् ब्राह्मी तथान्यानसुरांश्चकार।। ५६.२१"
  },
  {
    "text": "माहेश्वरी शूलविदारितोरसश्चकार दग्धानपरांश्च वैष्णवी।\nशक्त्या कुमारी कुलिशेन चैन्द्री तुण्डेन चक्रेण वराहरूपिणी।। ५६.२१"
  },
  {
    "text": "नखैर्विभिन्नानपि नालसिंही अट्टाट्टहासैरपि रुद्रदूती।\nरुद्रस्त्रिशूलेन तथैव चान्यान् विनायकश्चापि परश्वधेन।। ५६.२२"
  },
  {
    "text": "एवं हि देव्या विविधैस्तु रूपैर्निपात्यमाना दनुपुंगवास्ते।\nपेतुः पृथिव्यां भुवि चापि भूतैस्ते भक्ष्यमाणाः प्रलयं प्रजग्मुः।। ५६.२३"
  },
  {
    "text": "ते वध्यमानास्त्वथ देवताभिर्महासुरा मातृभिराकुलाश्च।\nविमुक्तकेशास्तरलेक्षणा भयात् ते रक्तबीजं शरणं हि जग्मुः।। ५६.२४"
  },
  {
    "text": "स रक्तबीजः सहसाभ्युपेत्य वरास्त्रमादाय च मातृमण्डलम्।\nविद्रावयन् भूतगणान् समन्ताद् विवेश कोपात् स्फुरिताधरश्च।। ५६.२५"
  },
  {
    "text": "तमापतन्तं प्रसमीक्ष्य मातरः शस्त्रैः शिताग्रैर्दितजं ववर्षुः।\nयो रक्तबिन्दुर्न्यपतत् पृथिव्यां स तत्प्रमाणस्त्वसुरोऽपि जज्ञे।। ५६.२६"
  },
  {
    "text": "ततस्तदाश्चर्यमयं निरीक्ष्य सा कौशिकी केशिनिमभ्युवाच।\nपिबस्व चण्डे रुधिरं त्वरातेर्वितत्य वक्त्रं वडवानलाभम्।। ५६.२७"
  },
  {
    "text": "सा त्वेवमुक्ता वरदाऽम्बिका हि वितत्य वक्त्रं विकरालमुग्रम्।\nओष्ठं नभस्पृक् पृथिवीं स्पृशन्तं कृत्वाऽधरं तिष्ठति चर्ममुण्डा।। ५६.२८"
  },
  {
    "text": "ततोऽम्बिका केशविकर्षणाकुलं कृत्वा रिपुं प्राक्षिपत स्ववक्त्रे।\nबिभेद शूलेन तथाऽप्युरस्तः क्षतोद्भवान्ये न्यपतंश्च वक्त्रे।। ५६.२९"
  },
  {
    "text": "ततस्तु शोषं प्रजगाम रक्तं रक्तक्षये हीनबलो बभूव।\nतं हीनवीर्यं शतधा चकार चक्रेण चामीकरभूषितेन।। ५६.५६"
  },
  {
    "text": "तस्मिन् विशस्ते दनुसैन्यनाते ते दानवा दीनतरं विनेदुः।\nहा तात ह भ्रातरिति ब्रुवन्तः क्व यासि तिष्ठस्व मुहूर्त्तमेहि।। ५६.३१"
  },
  {
    "text": "तथाऽपरे विलुलितकेशपाशा विशीर्णवर्माभरणा दिगम्बराः।\nनिपातिता धरणितले मृङान्या प्रदुद्रुवुर्गिरिवरमुह्य दैत्याः।। ५६.३२"
  },
  {
    "text": "विशीर्णवर्मायुधभूषणं तत् बलं निरीक्ष्यैव हि दानवेन्द्रः।\nविशीर्णचक्राक्षरथो निशुम्भः क्रोधान्मृडानीं समुपाजगाम।। ५६.३३"
  },
  {
    "text": "खड्गं समादाय च चर्म भास्वरं धुन्वन् शिरः प्रेक्ष्य च रूपमस्याः।\nसंस्तम्भमोहज्वरपीडितेऽथ चित्रे यथाऽसौ लिखितो बभूव।। ५६.३४"
  },
  {
    "text": "तं स्तम्भितं वीक्ष्य सुरारिमग्रे प्रोवाच देवी वचनं विहस्य।\nअनेन वीर्येण सुरास्त्वया जिता अनेन मां प्रार्थयसे बलेन।। ५६.३५"
  },
  {
    "text": "श्रुत्वा तु वाक्यं कौशिक्या दानवः सुचिरादिव।\nप्रोवाच चिन्तयित्वाऽथ वचनं वदतां वरः।। ५६.३६"
  },
  {
    "text": "सुकुमारशरीरोऽथं मच्छस्त्रपतनादपि।\nशतधा यास्यते भीरु आमपात्रमिवाम्भसि।। ५६.३७"
  },
  {
    "text": "एतद् विचिन्तयन्नर्थं त्वां प्रहर्त्तुं न सुन्दरि।\nकरोमि बुद्धि तस्मात् त्वं मां भजस्वायतेक्षणे।। ५६.३८"
  },
  {
    "text": "मम खङ्गनिपातं हि नेन्द्रो धारयितुं क्षमः।\nनिवर्त्तय मतिं युद्धाद् भार्या मे भव साम्प्रतम्।। ५६.३९"
  },
  {
    "text": "इत्थं निशुम्भवचनं श्रुत्वा योगीश्वरी मुने।\nविहस्य भावगम्भीरं निशुम्भं वाक्यमब्रवीत्।। ५६.४१"
  },
  {
    "text": "नाजिताऽहं रणे वीर भवे भार्या हि कस्यचित्।\nभवान् यदिह भार्यार्थी ततो मां जय संयुगे।। ५६.४१"
  },
  {
    "text": "इत्येवमुक्ते वचने खङ्गमुद्यम्य दानवः।\nप्रचिक्षेप तदा वेगात् कौशिकीं प्रति नारद।। ५६.४२"
  },
  {
    "text": "तमापतन्तं निस्त्रिंशं षड्भिर्बर्हिणराजितैः।\nचिच्छेद चर्मणा सार्द्धं तदद्भुतमिवाभवत्।। ५६.४३"
  },
  {
    "text": "खड्गे सचर्मणि छिन्ने गदां गृह्य महासुरः।\nसमाद्रवत् कोशभवां वायुवेगसमो जवे।। ५६.४४"
  },
  {
    "text": "तस्यापतत एवाशु करौ श्लिष्टौ समौ दृढौ।\nगदया सह चिच्छेद क्षुरप्रेण रणेऽम्बिका।। ५६.४५"
  },
  {
    "text": "तस्मिन्नपतिते रौद्रे सुरशत्रौ भयंकरे।\nचण्डाद्य मातरो हृष्टाश्चक्रुः किलकिलाध्वनिम्।। ५६.४६"
  },
  {
    "text": "गगनस्थास्ततो देवाः शतक्रतुपुरोगमाः।\nजयस्व विजयेत्यूचुर्हृष्टाः शत्रौ निपातिते।। ५६.४७"
  },
  {
    "text": "ततस्तूर्याण्यवाद्यन्त भूतसंघैः समन्ततः।\nपुष्पवृष्टिं च मुमुचुः सुराः कात्यायनीं प्रति।। ५६.४८"
  },
  {
    "text": "निशुम्भं पतितं दृष्ट्वा शुम्भः क्रोधान्महामुने।\nवृन्दारकं समारुह्य पाशपाणिः समभ्यगात्।। ५६.४९"
  },
  {
    "text": "तमापतन्तं दृष्ट्वाऽथ सगजं दानवेश्वरम्।\nजग्रा ह चतुरो बाणांश्चन्द्रार्धाकरवर्चसः।। ५६.५१"
  },
  {
    "text": "क्षुरप्राभ्यां समं पादौ द्वौ चिच्छेद द्विपस्य सा।\nद्वाभ्यां कुम्भे जघानाथ हसन्ती लीलयाऽम्बिका।। ५६.५१"
  },
  {
    "text": "निकृत्ताभ्यां गजः पद्म्यां निपपात तथेच्छया।\nशक्रवज्रसमाक्रान्तं शैलराजशिरो यथा।। ५६.५२"
  },
  {
    "text": "तस्यावर्जितनागस्य शुम्भस्याप्युत्पतिष्यतः।\nशिरश्चिच्छेद बाणेन कुण्डलालंकृतं शिवा।। ५६.५३"
  },
  {
    "text": "छिन्ने शिरसि दैत्येन्द्रो निपपात सकुञ्जरः।\nयथा समहिषः क्रौञ्चो महासेनसमाहतः।। ५६.५४"
  },
  {
    "text": "श्रुत्वा सुराः सुररिपु निहतौ मृडान्या सेन्द्राः ससूर्यमरुदश्विवसुप्रधानाः।\nआगत्य तं गिरिवरं विनयावनम्रा देव्यास्तदा स्तुतिपदं त्विदमीरयन्तः।। ५६.५५"
  },
  {
    "text": "देवा ऊचुः।।\nनमोऽस्तु ते भगवति पापनाशिनि नमोऽस्तु ते सुररिपुदर्पशातनि।\nनमोऽस्तु ते हरिहरराज्यदायिनि नमोऽस्तु ते मखभुजकार्यकारिणि।। ५६.५६"
  },
  {
    "text": "नमोऽस्तु ते त्रिदशरिपुक्षयंकरि नमोऽस्तु ते शतमखपादपूजिते।\nनमोऽस्तु ते महिषविनाशकारिणि नमोऽस्तु ते हरिहरभास्करस्तुते।। ५६.५७"
  },
  {
    "text": "नमोऽस्तु तेऽष्टादशबाहुशालिनि नमोऽस्तु ते शुम्भनिशुम्भघातिनि।\nनमोऽस्तु लोकार्त्तिहरे त्रिशूलिनि नमोऽस्तु नारायणि चक्रधारिणि।। ५६.५८"
  },
  {
    "text": "नमोऽस्तु वाराहि सदा धराधरे त्वां नारसिंहि प्रणता नमोऽस्तु ते।\nनमोऽस्तु नारसिंहि प्रणता नमोऽस्तु ते।\nनमोऽस्तु ते वज्रधरे गजध्वजे नमोऽस्तु कौमारि मयूरवाहिनि।। ५६.५९"
  },
  {
    "text": "नमोऽस्तु पैतामहहंसवाहने नमोऽस्तु मालाविकटे सुकेशिनि।\nनमौऽस्तु मालाविकटे सुकेशिनि।\nनमोऽस्तु ते रासभपृष्ठवाहिनि नमोऽस्तु सर्वार्त्तिहरे जगन्मये।। ५६.६१"
  },
  {
    "text": "नमोऽस्तु विश्वेश्वरि पाहि विश्वं निषूदयारीन् द्विजदेवतानाम्।\nनमोऽस्तु ते सर्वमयि त्रिनेत्रे नमो नमस्ते वरदे प्रसीद।। ५६.६१"
  },
  {
    "text": "ब्रह्माणी त्वं मृडानी वरशिखिगमना शक्तिहस्ता कुमारी वाराही त्वं सुवक्‌त्रा खगपतिगमना वैष्णवी त्वं सशार्ङ्गी।\nदुर्दृश्या नारसिंही घुरघुरितरवा त्वं तथैन्द्री सवज्रा त्वं मारी चर्ममुण्डाशवगमनरता योगिनी योगसिद्धा।। ५६.६२"
  },
  {
    "text": "नमस्ते त्रिनेत्रे भगवति तवचरणानुषिता ये अहरहर्विनतशिरसोऽवनताः।\nनहि नहि परिभवमस्त्यशुभं च स्तुतिबलिकुसुमकराः सततं ये।। ५६.६३"
  },
  {
    "text": "एवं स्तुता सुरवरैः सुरशत्रुनाशिनी प्राह प्रहस्य सुरसिद्धमहर्षिवर्यान्।\nप्राप्तो मयाऽद्भुततमो भवतां प्रसादात् संग्राममूर्ध्नि सुरशत्रुजयः प्रमर्दात्।। ५६.६४"
  },
  {
    "text": "इमां स्तुतिं भक्तिपरा नरोत्तमा भवद्भिरुक्तामनुकीर्त्तयन्ति।\nदुःस्वप्ननाशो भविता न संशयो वरस्तथान्यो व्रियतामभीप्सितः।। ५६.६५"
  },
  {
    "text": "देवा ऊचुः।।\nयदि वरदा भवती त्रिदशानां द्विजशिशुगोषु यतस्व हिताय।\nपुनरपि देवरिपूनपरांस्त्वं प्रदह हुताशनतुल्यशरीरे।। ५६.६६"
  },
  {
    "text": "देव्युवाच।।\nभूयो भविष्याम्यसृगुक्षितानना हराननस्वेदजलोद्भवा सुराः।\nअन्धासुरस्याप्रतिपोषणे रता नाम्ना प्रसिद्धा भुवनेषु चर्चिका।। ५६.६७"
  },
  {
    "text": "भूयो वधिष्यामि सुरारिमुत्तमं संभूय नन्दस्य गृहे यशोदया।\nतं विप्रचित्तिं लवणं तथाऽपरौ शुम्भं निशुम्भं दशनप्रहारिणी।। ५६.६८"
  },
  {
    "text": "भूयः सुरास्तिष्ययुगे निराशिनी निरीक्ष्य मारी च गृहे शतक्रतोः ।\nसंभूय देव्याऽमितसत्यधामया सुरा भरिष्यामि च शाकम्भरी वै।। ५६.६९"
  },
  {
    "text": "भूयो विपक्षक्षपणाय देवा विन्ध्ये भविष्याम्यृषिरक्षणार्थम्।\nदुर्वृत्तचेष्टान् विनिहत्य दैत्यान् भूयः समेष्यामि सुरालयं हि।। ५६.७१"
  },
  {
    "text": "यदाऽरुणाक्षो भविता महासुरः तदा भविष्यामि हिताय देवाताः।\nमहालिरूपेण विनष्टजीवितं कृत्वा समेष्यामि पुनस्त्रिविष्टपम्।। ५६.७१"
  },
  {
    "text": "पुलस्त्य उवाच।।\nइत्येवमुक्त्वा वरदा सुराणां कृत्वा प्रणामं द्विजपुंगवानाम्।\nविसृज्य भूतानि जगाम देवी खं सिद्धसंघैरनुगम्यमाना।। ५६.७२"
  },
  {
    "text": "इदं पुराणं परमं पवित्रं देव्या जयं मङ्गलदायि पुंसाम्।\nश्रोतव्यमेतन्नियतैः सदैव रक्षोघ्नमेतद्भगवानुवाच।। ५६.७३"
  },
  {
    "text": "इति श्रीवामनपुराणे त्रिंशोध्यायः ।।"
  }
]
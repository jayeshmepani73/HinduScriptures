[
  {
    "text": "लोमहर्षण उवाच \nनिस्तेजसोऽसुरान् दृष्ट्वा समस्तानसुरेश्वरः \nप्रह्लादमथ पप्रच्छ बलिरात्मपितामहम्  १ \nबलिरुवाच\nतात निस्तेजसो दैत्या निर्दग्धा इव वह्निना \nकिमेते सहसैवाद्य ब्रह्मदण्डहता इव  २ \nदुरिष्टं किं तु दैत्यानां किं कृत्या विधिनिर्मिता \nनाशायैषां समुद्भूता येन निस्तेजसोऽसुराः  ३ \nलोमहर्षण उवाच\nइत्यसुरवरस्तेन पृष्टः पौत्रेण ब्राह्मणाः \nचिरं ध्यात्वा जगादेदमसुरं तं तदा बलिम्  ४ \nप्रह्लाद उवाच\nचलन्ति गिरयो भूमिर्जहाति सहसा धृतिम् \nसद्यः समुद्रा ः! क्षुभिता दैत्या निस्तेजसः कृताः  ५ \nसूर्योदये यथा पूर्वं तथा गच्छन्ति न ग्रहाः \nदेवानां च परा लक्ष्मीः करणेनानुमीयते  ६ \nमहदेतन्महाबाहो कारणं दानवेश्वर \nन ह्यल्पमिति मन्तव्यं त्वया कार्यं कथञ्चन  ७ \nलोमहर्षण उवाच\nइत्युक्त्वा दानवपतिं प्रह्लादः सोऽसुरोत्तमः \nअत्यर्थभक्तो देवेशं जगाम मनसा हरिम्  ८ \nस ध्यानपथगं कृत्वा प्रह्लादश्च मनोऽसुरः \nविचारयामास ततो यथा देवो जनार्दनः  ९ \nस ददर्शोदरेऽदित्याः प्रह्लादो वामनाकृतिम् \nतदन्तश्च वसून् रुद्रा नश्विनौ सरुतास्तथा  १० \nसाध्यान् विश्वे तथादित्यान् गन्धर्वोरगराक्षसान् \nविरोचनं च तनयं बलिं चासुरनायकम्  ११ \nजम्भं कुजम्भं नरकं बाणमन्यांस्तथासुरान् \nआत्मानमुर्वीं गगनं वायुं वारि हुताशनम्  १२ \nसमुद्रा द्रि सरिद्द्वीपान् सरांसि च पशून् महीम् \nवयोमनुष्यानखिलांस्तथैव च सरीसृपान्  १३ \nसमस्तलोकस्रष्टारं ब्रह्माणं भवमेव च \nग्रहनक्षत्रताराश्च दक्षाद्यांश्च प्रजापतीन्  १४ \nसंपश्यन् विस्मयाविष्टः प्रकृतिस्थः क्षणात् पुनः \nप्रह्लादः प्राह दैत्येन्द्रं  बलिं वैरोचनिं ततः  १५ \nतत्संज्ञातं मया सर्वं यदर्थं भवतामियम् \nतेजसो हानिरुत्पन्ना शृण्वन्तु तदशेषतः  १६ \nदेवदेवो जगद्योनिरयोनिर्जगदादिजः \nअनादिरादिर्विश्वस्य वरेण्यो वरदो हरिः  १७ \nपरावराणां परमः परापरसतां गतिः \nप्रभुः प्रमाणं मानानां सप्तलोकगुरोर्गुरुः \nस्थितिं कर्तु जगन्नाथः सोऽचिन्त्यो गर्भतां गतः  १८ \nप्रभुः प्रभूणां परमः पराणामनादिमध्यो भगवाननन्तः \nत्रैलोक्यमंशेन सनाथमेकः कर्त्तुं महात्मादितिजोऽवतीर्णः  १९ \nन यस्य रुद्रो  न च पद्मयोनिर्नेन्द्रो  न सूर्येन्दुमरीचिमिश्राः \nजानन्ति दैत्याधिप यत्स्वरूपं स वासुदेवः कलयावतीर्णः  २० \nयमक्षरं वेदविदो वदन्ति विशन्ति यं ज्ञानविधूतपापाः \nयस्मिन् प्रविष्टा न पुनर्भवन्ति तं वासुदेवं प्रणमामि देवम्  २१ \nभृतान्यशेषाणि यतो भवन्ति यथोर्मयस्तोयनिधेरजस्रम् \nलयं च यस्मिन् प्रलये प्रयान्ति तं वासुदेवं प्रणतोऽस्म्यचिन्त्यम्  २२ \nन यस्य रूपं न बलं प्रभावो न च प्रतापः परमस्य पुंसः \nविज्ञायते सर्वपितामहाद्यैस्तं वासुदेवं प्रणमामि नित्यम्  २३ \nरूपस्य चक्षुर्ग्रहणे त्वगेषा स्पर्शग्रहित्री रसना रसस्य \nघ्राणं च गन्धग्रहणे नियुक्तं न घ्राणचक्षुः श्रवणादि तस्य  २४ \nस्वयंप्रकाशः परमार्थतो यः सर्वेश्वरो वेदितव्यः स युक्त्या \nशक्यं तमीड्यमनघं च देवं ग्राह्यं नतोऽहं हरिमीशितारम्  २५ \nयेनैकदंष्ट्रेण समुद्धृतेयं धराचला धारयतीह सर्वम् \nशेते ग्रसित्वा सकलं जगद्यस्तमीड्यमीशं प्रणतोऽस्मि विष्णुम्  २६ \nअंशावतीर्णेन च येन गर्भे हृतानि तेजांसि महासुराणाम् \nनमामि तं देवमनन्तमीशमशेषसंसारतरोः कुठारम्  २७ \nदेवो जगद्योनिरयं महात्मा स षोडशांशेन महासुरेन्द्रा ः! \nसुरेन्द्र मातुर्जठरं प्रविष्टो हृतानि वस्तेन बलं वपूंषि  २८ \nबलिरुवाच\nतात कोऽयं हरिर्नाम यतो नो भयमागतम् \nसन्ति मे शतशो दैत्या वासुदेवबलाधिकाः  २९ \nविप्रचित्तिः शिबिः शङ्कुरयः शङ्कुस्तथैव च \nहयशिरा अश्वशिरा भङ्गकारो महाहनुः  ३० \nप्रतापी प्रघशः शंभुः कुक्कुराक्षश्च दुर्जयः \nएते चान्ये च मे सन्ति दैतेया दानवास्तथा  ३१ \nमहाबला महावीर्या भूभारधरणक्षमाः \nएषामेकैकशः कृष्णो न वीर्यार्द्धेन संमितः  ३२ \nलोमहर्षण उवाच\nपौत्रस्यैतद् वचः श्रुत्वा प्रह्लादो दैत्यसत्तमः \nसक्रोधश्च बलिं प्राह वैकुण्ठाक्षेपवादिनम्  ३३ \nविनाशमुपयास्यन्ति दैत्या ये चापि दानवाः \nयेषां त्वमीदृशो राजा दुर्बुद्धिरविवेकवान्  ३४ \nदेवदेवं महाभागं वासुदेवमजं विभुम् \nत्वामृते पापसङ्कल्प कोऽन्य एवं वदिष्यति  ३५ \nय एते भवता प्रोक्ताः समस्ता दैत्यदानवाः \nसब्रह्मकास्तथा देवाः स्थावरान्ता विभूतयः  ३६ \nत्वं चाहं च जगच्चेदं साद्रि द्रुमनदीवनम् \nससमुद्र द्वीपलोकोऽयं यश्चेदं सचराचरम्  ३७ \nयस्याभिवाद्यवन्द्यस्य व्यापिनः परमात्मनः \nएकांशांशकलाजन्म कस्तमेवं प्रवक्ष्यति  ३८ \nऋते विनाशाभिमुखं त्वामेकमविवेकिनम् \nदुर्बुद्धिमजितात्मानं वृद्धानां शासनातिगम्  ३९ \nशोच्योऽहं यस्य मे गेहे जातस्तव पिताधमः \nयस्य त्वमीदृशः पुत्रो देवदेवावमानकः  ४० \nतिष्ठत्वनेकसंसारसंघातौघविनाशिनि \nकृष्णे भक्तिरहं तावदवेक्ष्यो भवता न किम्  ४१ \nन मे प्रियतरः कृष्णादपि देहोऽयमात्मनः \nइति जानात्ययं लोको भवांश्च दितिनन्दन  ४२ \nजानन्नपि प्रियतरं प्राणेभ्योऽपि हरिं मम \nनिन्दां करोषि तस्य त्वमकुर्वन् गौरवं मम  ४३ \nविरोचनस्तव गुरुर्गुरुस्तस्याप्यहं बले \nममापि सर्वजगतां गुरुर्नारायणो हरिः  ४४ \nनिन्दां करोषि तस्मिंस्त्वं कृष्णे गुरुगुरोर्गुरौ \nयस्मात् तस्मादिहैव त्वमैश्वर्याद् भ्रंशमेष्यसि  ४५ \nस देवो जगतां नाथो बले प्रभुर्जनार्दनः \nनन्वहं प्रत्यवेक्ष्यस्ते भक्तिमानत्र मे गुरुः  ४६ \nएतावन्मात्रमप्यत्र निन्दता जगतो गुरुम् \nनापेक्षितस्त्वया यस्मात् तस्माच्छापं ददामि ते  ४७ \nयथा मे शिरसश्छेदादिदं गुरुतरं बले \nत्वयोक्तमच्युताक्षेपं राज्यभ्रष्टस्तथा पत  ४८ \nयथा न कृष्णादपरः परित्राणं भवार्णवे \nतथाचिरेण पश्येयं भवन्तं राज्यविच्युतम्  ४९ \nइति श्रीवामनपुराणे सरोमाहात्म्ये नवविंशतितमोऽध्यायः"
  }
]
[
  {
    "text": "पुलस्त्य उवाच।।\nइरावतीमनुप्राप्य पुण्यां तामृषिकन्यकाम्।\nस्नात्वा संपूजयामास चैत्राष्टम्यां जनार्दनम्।। ८१.१"
  },
  {
    "text": "नक्षत्रपुरुषं तीर्त्वा व्रतं पुण्यप्रदं शुचिः।\nजगाम स कुरुक्षेत्रं प्रह्लादो दानवेश्वरः।। ८१.२"
  },
  {
    "text": "ऐरावतेन मन्त्रेण चक्रतीर्थं सुदर्शनम्।\nउपामन्त्र्य ततः सस्नौ वेदोक्तविधिना मुने।। ८१.३"
  },
  {
    "text": "उपोष्य क्षणदां भक्त्या पूजियत्वा कुरुध्वजम्।\nकृतशौचौ जगामाथ द्रष्टुं पुरुषकेसरिम्।। ८१.४"
  },
  {
    "text": "स्नात्वा तु देविकायां च नृसिंहं प्रतिपूज्य च।\nतत्रोष्य रजनीमेकां गोकर्णं दानवो ययौ।। ८१.५"
  },
  {
    "text": "तस्मिन् स्नात्वा तथा प्राचीं पूज्येशं विश्वकर्मिणम्।\nप्राचीने चापरे दैत्यो द्रष्टुं कामेश्वरं ययौ।। ८१.६"
  },
  {
    "text": "तत्र स्नात्वा च दृष्ट्वा च पूजयित्वा च शंकरम्।\nद्रष्टुं ययौ च प्रह्लादः पुण्डरीकं महाम्भसि।। ८१.७"
  },
  {
    "text": "तत्र स्नात्वा च दृष्ट्वा च संतर्प्य पितृदेवताः।\nपुण्डरीकं च संपूज्य उवास दिवसत्रयम्।। ८१.८"
  },
  {
    "text": "विशाखयूपे तदनु दृष्ट्वा देवं तथाजितम्।\nस्नात्वा तथा कृष्णतीर्थे त्रिरात्रं न्यवसच्छुचिः।। ८१.९"
  },
  {
    "text": "ततो हंसपदे हंसं दृष्ट्वा संपूज्य चेश्वरम्।\nजगामासौ पयोष्णायामखण्डं द्रष्टुमीश्वरम्।। ८१.१०"
  },
  {
    "text": "स्नात्वा पयोष्ण्याः सलिले पूज्याखण्डं जगत्पतिम्।\nद्रष्टुं जगाम मतिमान् वितस्तायां कुमारिलम्।। ८१.११"
  },
  {
    "text": "तत्र स्नात्वाऽर्च्य देवेशं वालखिल्यैर्मरीचिषैः।\nआराध्यामानं यद्यत्र कृतं पापप्रणाशनम्।। ८१.१२"
  },
  {
    "text": "यत्र सा सुरभिर्देवी स्वसुतां कपिलां शुभाम्।\nदेवप्रियार्थमसृजद्धितार्थं जगतस्तथा।। ८१.१३"
  },
  {
    "text": "तत्र देवह्रदे स्नात्वा शंभुं संपूज्य भक्तितः।\nविधिवद्दधि च प्राश्य मणिमन्तं ततो ययौ।। ८१.१४"
  },
  {
    "text": "तत्र तीर्थवरे स्नात्वा प्राजापत्ये महामतिः।।\nददर्श शंभुं ब्रह्माणं देवेशं च प्रजापतिम्।। ८१.१५"
  },
  {
    "text": "विधानतस्तु तान् देवान् पूजयित्वा तपोधन।\nषड्‌रात्रं तत्र च स्थित्वा जगाम मधुनन्दिनीम्।। ८१.१६"
  },
  {
    "text": "मधुमत्सलिले स्नात्वा देवं चक्रधरं हरम्।\nशूलबाहुं च गोविन्दं ददर्श दनुपुंगवः।। ८१.१७"
  },
  {
    "text": "नारद उवाच।।\nकिमर्थं भगवान् शम्भुर्दधाराथ सुदर्शनम्।\nशूलं तथा वासुदेवो ममैतद् ब्रूहि पृच्छतः।। ८१.१८"
  },
  {
    "text": "पुलस्त्य उवाच।।\nश्रूयतां कथयिष्यामि कथामेतां पुरातनीम्।\nकथयामास यां विष्णुर्भविष्यमनवे पुरा।। ८१.१९"
  },
  {
    "text": "जलोद्भवो नाम महासुरेन्द्रो घोरं स तप्त्वा तप उग्रवीर्यः।\nआराधयामास विरञ्चिमारात् स तस्य तुष्टो वरदो बभूव।। ८१.२०"
  },
  {
    "text": "देवासुराणामजयो महाहवे निजैश्च शस्त्रैरमरैरवध्यः।\nब्रह्मर्षिशापैश्च निरीप्सितार्थो जले च वह्नौ स्वगुणोपहर्त्ता।। ८१.२१"
  },
  {
    "text": "एवं प्रभावो दनुपुंगवोऽसौ देवान् महर्षीन् नृपतीन् समग्रान्।\nआबाधमानो विचचार भूम्यां सर्वाः क्रिया नाशयदुग्रमूर्तिः।। ८१.२२"
  },
  {
    "text": "ततोऽमरा भूमिभवाः सभूपाः जग्मुः शरण्यं हरिमीशितारम्।\nतैश्चापि सार्द्धं भगवाञ्जगाम हिमालयं यत्र हरस्त्रिनेत्रः।। ८१.२३"
  },
  {
    "text": "संमन्त्र्य देवर्षिहितं च कार्यं मतिं च कृत्वा निधनाय शत्रोः।\nनिजायुधानां च विपर्ययं तौ देवाधिपौ चक्रतुरुग्रकर्मिणौ।। ८१.२४"
  },
  {
    "text": "ततश्चासौ दानवो विष्णुशर्वौ समायातौ तज्जिघांसू सुरेशौ।\nमत्वाऽजेयौ शत्रुभिर्घोररुपौ भयास्तोये निम्नगायां विवेश।। ८१.२५"
  },
  {
    "text": "ज्ञात्वा प्रनष्टं त्रिदिवेन्द्रशत्रुं नदीं विशालां मधुमत्सुपुण्याम्।\nद्वयोः सशस्त्रौ तटयोर्हरीशौ प्रच्छन्नमूर्ती सहसा बभूवतुः।। ८१.२६"
  },
  {
    "text": "जलोद्भवश्चापि जलं विमुच्य ज्ञात्वा गतौ शंकरवासुदेवौ।\nदिशस्समीक्ष्य भयकातराक्षो दुर्गं हिमाद्रिं च तदारुरोह।। ८१.२७"
  },
  {
    "text": "महीध्रश्रृङ्गोपरि विष्णुशम्भू चञ्चूर्यमाणं स्वरिपुं च दृष्ट्वा।\nवेगादुभौ दुद्रुवतुः सशस्त्रौ विष्णुस्त्रिशूली गिरिशश्च चक्री।। ८१.२८"
  },
  {
    "text": "ताभ्यां स दृष्टस्त्रिदशोत्तमाभ्यां चक्रेण शूलेन च बिन्नदेहः।\nपपात शैलात् तपनीयवर्णो यथान्तरिक्षाद् विमला च तारा।। ८१.२९"
  },
  {
    "text": "एवं त्रिशूलं च दधार विष्णुश्चक्रं त्रिनेत्रोऽप्यरिसूदनार्थम्।\nयत्राघहन्त्री ह्यभवद् वितस्ता हराङ्घ्रिपाताच्छिशिराचलात्तु।। ८१.३०"
  },
  {
    "text": "तत्प्राप्य तीर्थं त्रिदशाधिपाभ्यां पूजां च कृत्वा हरिशंकराभ्याम्।\nउपोष्य भक्त्या हिमवन्तमागाद् द्रष्टुं गिरीशं शिवविष्णुगुप्तम्।। ८१.३१"
  },
  {
    "text": "तं समभ्यर्च्च विधिवद् दत्त्वा दानं द्विजातिषु।\nविस्तृते हिमवत्पादे भृगुतुङ्गं जगाम सः।। ८१.३२"
  },
  {
    "text": "यत्रेश्वरो देववरस्य विष्णोः प्रादाद्रथाङ्गप्रवरायुधं वै।\nयेन प्रचिच्छेद त्रिधैव शंकरं जिज्ञासमानोऽस्त्रबलं महात्मा।। ८१.३३"
  },
  {
    "text": "इति श्रीवामनपुराणे पञ्चपञ्चाशोऽध्यायः ।। ८१ ।।"
  }
]
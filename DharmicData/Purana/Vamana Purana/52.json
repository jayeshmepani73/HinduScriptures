[
  {
    "text": "पुलस्त्य उवाच।।\nततः संपूजितो रुद्रः शैलेन प्रीतिमानभूत्।\nसस्मार च महर्षिस्तु अरुन्धत्या समं ततः।। ५२.१"
  },
  {
    "text": "ते संस्मृतास्तु ऋषयः शंकरेण महात्मना।\nसमाजग्मुर्महाशैलं मन्दरं चारुकन्दरम्।। ५२.२"
  },
  {
    "text": "तानागतान् समीक्ष्यैव देवस्त्रिपुरनाशनः।\nअभ्युत्थायाभिपूज्यैतानिदं वचनमब्रवीत्।। ५२.३"
  },
  {
    "text": "धन्योऽयं पर्वतश्रेष्ठः श्लाघ्यः पूज्यश्च दैवतैः।\nधूतपापस्तथा जातो भवतां पादपङ्कजैः।। ५२.४"
  },
  {
    "text": "स्थीयतां विस्तृते रम्ये गिरिप्रस्थे समे शुभे।\nशिलासु पद्मवर्णासु श्लक्ष्णासु च मृदुष्वपि।। ५२.५"
  },
  {
    "text": "पुलस्त्य उवाच।।\nइत्येवमुक्ता देवेन संकरेण महर्षयः।\nसममेव त्वरुन्धत्या विविशुः शैलसानुनि।। ५२.६"
  },
  {
    "text": "उपविष्टेषु ऋषिषु नन्दी देवगणाग्रणीः।\nअर्घ्यादिना समभ्यर्च्य स्थितः प्रयतमानसः।। ५२.७"
  },
  {
    "text": "ततोऽब्रवीत् सुरपतिर्धर्म्यं वाक्यं हितं सुरान्।\nआत्मनो यशसो वृद्ध्यै सप्तर्षीन् विनयान्वितान्।। ५२.८"
  },
  {
    "text": "हर उवाच।।\nकश्यपात्रे वारुणेय गाधेय श्रृणु गौतम।\nभरद्वाज श्रृणुष्व त्वमङ्गिरस्त्वं श्रृणुष्व च।। ५२.९"
  },
  {
    "text": "ममासीद् दक्षतनुजा प्रिया सा दक्षकोपतः।\nउत्ससर्ज सती प्राणान् योगदृष्ट्या पुरा किल।। ५२.१०"
  },
  {
    "text": "साऽद्य भूयः समुद्भूता शैलराजसुता उमा।\nसा मदर्थाय शैलेन्द्रो याच्यतां द्विजसत्तमाः।। ५२.११"
  },
  {
    "text": "पुलस्त्य उवाच।।\nसप्तर्षयस्त्वेवमुक्ता बाढमित्यब्रुवन् वचः।\nॐनमः शंकरायेति प्रोक्त्वा जग्मुर्हिमालयम्।। ५२.१२"
  },
  {
    "text": "ततोऽप्यरुन्धतीं शर्वः प्राह गच्छस्व सुन्दरि।\nपुरन्ध्र्यो हि पुरन्ध्रीणां गतिं धर्मस्य वै विदुः।। ५२.१३"
  },
  {
    "text": "इत्येवमुक्ता दुर्लङ्घ्यं लोकाचारं त्वरुन्धती।\nनमस्ते रुद्र इत्युक्त्वा जगाम पतिना सह।। ५२.१४"
  },
  {
    "text": "गत्वा हिमाद्रिशिखरमोषधिप्रस्थमेव च।\nददृशुः शैलराजस्य पुरीं सुरपुरीमिव।। ५२.१५"
  },
  {
    "text": "ततः संपूज्यमानास्ते शैलयोषिद्भिरादरात्।\nसुनाभादिभिरव्यग्रैः पुज्यमानास्तु पर्वतैः।। ५२.१६"
  },
  {
    "text": "गन्धर्वैः किंनरैर्यक्षैस्तथान्यैस्तत्पुरस्सरैः।\nविविशुर्भवनं रम्यं हिमाद्रेर्हाटकोज्ज्वलम्।। ५२.१७"
  },
  {
    "text": "ततः सर्वे महात्मानास्तपसा धौतकल्मषाः।\nसमासाद्य महाद्वारं संतस्थुर्द्वाःस्थकारणात्।। ५२.१८"
  },
  {
    "text": "ततस्तु त्वरितोऽभ्यागाद् द्वाःस्थोऽद्रिर्गन्धमादनः\nधारयन् वै करे दण्डं पद्मरागमयं महत्।। ५२.१९"
  },
  {
    "text": "ततस्तमूचुर्मुनयो गत्वा शैलपतिं शुभम्।\nनिवेदयास्मान् संप्राप्तान् महत्कार्यार्थिनो वयम्।। ५२.२०"
  },
  {
    "text": "इत्येवमुक्तः शैलेन्द्रो ऋषिभिर्गन्धमादनः।\nजगाम तत्र यत्रास्ते शैलराजोऽद्रिभिर्वृतः।। ५२.२१"
  },
  {
    "text": "निषण्णो भुवि जानुभ्यां दत्त्वा हस्तौ मुखे गिरिः। \nदण्डं निक्षिप्य कक्षायामिदं वचनमब्रवीत्।। ५२.२२"
  },
  {
    "text": "गन्धमादन उवाच।।\nइमे हि ऋषयः प्राप्ताः शैलराज तवार्थिनः।\nद्वारे स्थिताः कार्यिणस्ते तव दर्शनलालसाः।। ५२.२३"
  },
  {
    "text": "पुलस्त्य उवाच।।\nद्वाःस्थवाक्यं समाकर्ण्य समुत्थायाचलेश्वरः।\nस्वयमभ्यागमद् द्वारि समादायार्घ्यमुत्तमम्।। ५२.२४"
  },
  {
    "text": "तानर्च्यार्घ्यादिना शैलः समानीय सभातलम्।\nउवाच वाक्यं वाक्यज्ञः कृतासनपरिग्रहान्।। ५२.२५"
  },
  {
    "text": "हिमवानुवाच।।\nअनभ्रवृष्टिः किमियमुताहोऽकुसुमं फलम्।\nअप्रतर्क्यमचिन्त्यं च भवदागमनं त्विदम्।। ५२.५२"
  },
  {
    "text": "अद्यप्रभृति धन्योऽस्मि शैलराडद्य सत्तमाः।\nसंशुद्धदेहोऽस्म्यद्यैव यद् भवन्तो ममाजिरम्।। ५२.२७"
  },
  {
    "text": "आत्मसंसर्गसंशुद्धं कृतवन्तो द्विजोत्तमाः।\nदृष्टिपूतं पदाक्रान्तं तीर्थं सारस्वतं यथा।। ५२.२८"
  },
  {
    "text": "दासोऽहं भवतां विप्राः कृतपुण्यश्च सांप्रतम्।\nयेनार्थिनो हि ते यूयं तन्ममाज्ञातुमर्हथ।। ५२.२९"
  },
  {
    "text": "सदारोऽहं समं पुत्रैर्भृत्यैर्नप्तृभिरव्ययाः।\nकिंकरोऽस्मि स्थितो युष्मदाज्ञाकारी तदुच्यताम्।। ५२.३०"
  },
  {
    "text": "पुलस्त्य उवाच।।\nशैलराजवचः श्रुत्वा ऋषयः संशितव्रतः।\nऊचुरङ्गिरसं वृद्धं कार्यमद्रौ निवेदय।। ५२.३१"
  },
  {
    "text": "इत्येवं चोदितः सर्वैर्ऋषिभिः कश्यपादिभिः।\nप्रत्युवाच परं वाक्यं गिरिराजं तमङ्गिराः।। ५२.३२"
  },
  {
    "text": "अङ्गिरा उवाच।।\nश्रूयतां पर्वतश्रेष्ठ येन कार्येण वै वयम्।\nसमागतास्त्वत्सदनमरुन्धत्या समं गिरे।। ५२.३३"
  },
  {
    "text": "योऽसौ महात्मा सर्वात्मा दक्षयज्ञक्षयंकरः।\nशंकरः शूलधृक् शर्वस्त्रिनेत्रो वृषवाहनः।। ५२.३४"
  },
  {
    "text": "जीमूतकेतुः शत्रुघ्नो यज्ञभोक्ता स्वयं प्रभुः।\nयमीश्वरं वदन्त्येके शिवं स्थाणुं भवं हरम्।। ५२.३५"
  },
  {
    "text": "भीममुग्रं महेशानं महादेवं पशोः पतिम्।\nवयं तेन प्रेषिताः स्मस्त्वत्सकाशं गिरीश्वर।। ५२.३६"
  },
  {
    "text": "इयं या त्वत्सुता काली सर्वलोकेषु सुन्दरी।\nतां प्रार्थयति देवेशस्तां भवान् दातुमर्हति।। ५२.३७"
  },
  {
    "text": "स एव धन्यो हि पिता यस्य पुत्री शुभं पतिम्।\nरूपाभिजनसंपत्त्या प्राप्नोति गिरिसत्तम।। ५२.३८"
  },
  {
    "text": "यावन्तो जङ्गमागम्या भूताः शैल चतुर्विधाः।\nतेषां माता त्वियं देवी यतः प्रोक्तः पिता हरः।। ५२.३९"
  },
  {
    "text": "प्रणम्य शंकरं देवाः प्रणमन्तु सुतां तव।\nकुरुष्व पादं शत्रूणां मूर्ध्नि भस्मपरिप्लुतम्।। ५२.४०"
  },
  {
    "text": "याचितारो वयं शर्वो वरो दाता त्वमप्युमा।\nवधूः सर्वजगन्माता कुरु यच्छ्रेयसे तव।। ५२.४१"
  },
  {
    "text": "पुलस्त्य उवाच।।\nतद्वचोऽङ्गिरसः श्रुत्वा काली तस्थावधोमुखी।\nहर्षमागत्य सहसा पुनर्दैन्यमुपागता।। ५२.४२"
  },
  {
    "text": "ततः शैलपतिः प्राह पर्वतं गन्धमादनम्।\nगच्छ शैलानुपामन्त्र्य सर्वानागान्तुर्महसि।। ५२.४३"
  },
  {
    "text": "ततः शीघ्रतरः शैलो गृहाद् गृहमगाज्जवी।\nमेर्वादीन् पर्वतश्रेष्ठानाजुहाव समंततः।। ५२.४४"
  },
  {
    "text": "तेऽप्याजग्मुस्त्वरावन्तः कार्यं मत्वा महत्तदा।\nविविशुर्विस्मयाविष्टाः सौवर्णेष्वासनेषु ते।। ५२.४५"
  },
  {
    "text": "उदयो हेमकूटश्च रम्यको मन्दरस्तथा।\nउद्दालको वारुणश्च वराहो गरुडासनः।। ५२.४६"
  },
  {
    "text": "शुक्तिमान् वेगसानुश्च दृढश्रृङ्गोऽथ श्रृङ्गवान्।\nचित्रकूटस्त्रिकूटश्च तथा मन्दरकाचलः।। ५२.४७"
  },
  {
    "text": "विन्ध्यश्च मलयश्चैव पारियात्रोऽथ दुर्दरः।\nकैलासाद्रिर्महेन्द्रश्च निषधोऽञ्जनपर्वतः।। ५२.४८"
  },
  {
    "text": "एते प्रधाना गिरयस्तथाऽन्ये क्षुद्रपर्वताः।\nउपविष्टाः सभायां वै प्रणिपत्य ऋषिंश्च तान्।। ५२.४९"
  },
  {
    "text": "ततो गिरीशः स्वां भार्यां मेनामाहूतवांश्च सः।\nसमागच्छत कल्याणी समं पुत्रेण भामिनी।। ५२.५०"
  },
  {
    "text": "साऽभिवन्द्य ऋषीणां हि चारणांश्च तपस्विनी।\nसर्वान् ज्ञातीन् समाभाष्य विवेश ससुता ततः।। ५२.५१"
  },
  {
    "text": "ततोऽद्रिषु महाशैल उपविष्टेषु नारद।\nउवाच वाक्यं वाक्यज्ञः सर्वानाभाष्य सुस्वरम्।। ५२.५२"
  },
  {
    "text": "हिमवानुवाच।।\nइमे सप्तर्षयः पुण्या याचितारः सुतां मम।\nमहेश्वरार्थं कन्यां तु तच्चावेद्यं भवत्सु वै।। ५२.५३"
  },
  {
    "text": "तद् वदध्वं यथाप्रज्ञं ज्ञातयो यूयमेव मे।\nनोल्लङ्घ्य युष्मान् दास्यामि तत्क्षमं वक्तुमर्हथ।। ५२.५४"
  },
  {
    "text": "पुलस्त्य उवाच।।\nहिमवद्वचनं श्रुत्वा मेर्वाद्याः स्थावरोत्तमाः।\nसर्व एवाब्रुवन् वाक्यं स्थिताः स्वेष्वासनेषु ते।। ५२.५५"
  },
  {
    "text": "याचितारश्च मुनयो वरस्त्रिपुरहा हरः।\nदीयतां शैल कालीयं जामाताऽभिमतो हि नः।। ५२.५६"
  },
  {
    "text": "मेनाप्यथाह भर्तारं श्रृणु शैलेन्द्र मद्वचः।\nपितृनाराध्य देवैस्तैर्दत्ताऽनेनैव हेतुना।। ५२.५७"
  },
  {
    "text": "यस्त्वस्यां भूतपतिना पुत्रो जातो भविष्यति।\nस हनिष्यति दैत्यैन्द्रं महिषं तारकं तथा।। ५२.५८"
  },
  {
    "text": "इत्येवं मेनया प्रोक्तः शैलैः शैलेश्वरः सुताम्।\nप्रोवाच पुत्रि दत्ताऽसि शर्वाय त्वं मयाऽधुना।। ५२.५९"
  },
  {
    "text": "ऋषीनुवाच कालीयं मम पुत्री तपोधनाः।\nप्रणामं संकरवधूर्भक्तिनम्रा करोति वः।। ५२.६०"
  },
  {
    "text": "ततोऽप्यरुन्धती कालीमङ्कमारोप्य चाटुकैः।\nलज्जमानां समाश्वास्य हरनामोदितैः शुभैः।। ५२.६१"
  },
  {
    "text": "ततः सप्तर्षयः प्रोचुः शैलराज निशामय।\nजामित्रगुणसंयुक्तां तिथिं पुण्यां सुमङ्गलाम्।। ५२.६२"
  },
  {
    "text": "उत्तराफाल्गुनीयोगं तृतीयेऽह्नि हिमांशुमान्।\nगमिष्यति च तत्रोक्तो मुहूर्त्तो मैत्रनामकः।। ५२.६३"
  },
  {
    "text": "तस्यां तिथ्यां हरः पाणिं ग्रहीष्यति समन्त्रकम्।\nतव पुत्र्या वयं यामस्तदनुज्ञातुमर्हसि।। ५२.६४"
  },
  {
    "text": "ततः संपूज्य विधिना फलमूलादिभिः शुभैः।\nविसर्जयामास शनैः शैलराड् ऋषिपुंगवान्।। ५२.६५"
  },
  {
    "text": "तेऽप्याजग्मुर्महावेगात् त्वाक्रम्य मरुदालयम्।\nआसाद्य मन्दरगिरिं भूयोऽवन्दन्त शंकरम्।। ५२.६६"
  },
  {
    "text": "प्रणम्योचुर्महेशानं भवान् भर्त्ताऽद्रिजा वधुः।\nसब्रह्मकास्त्रयो लोका द्रक्ष्यन्ति घनवाहनम्।। ५२.६७"
  },
  {
    "text": "ततो महेश्वरः प्रीतो मुनीन् सर्वाननुक्रमात्।\nपूजयामास विधिना अरुन्धत्या समं हरः।। ५२.६८"
  },
  {
    "text": "ततः संपूजिता जग्मुः सुराणां मन्त्रणाय ते।\nतेऽप्याजग्मुर्हरं द्रष्टुं ब्रह्मविष्ण्विन्द्रभास्कराः।। ५२.६९"
  },
  {
    "text": "गेहं ततोऽभ्येत्य महेश्वरस्य कृतप्रणामा विविशुर्महर्षे।\nसस्मार नन्दिप्रमुखांश्च सर्वानभ्येत्य ते वन्द्य हरं निषण्णाः।। ५२.७०"
  },
  {
    "text": "देवैर्गणैश्चापि वृतो गिरीशः स शोभते मुक्तजटाग्रभारः।\nयता वने सर्ज्जकदम्बमध्ये प्ररोहमूलोऽथ वनस्पतिर्वै।। ५२.७१"
  },
  {
    "text": "इति श्रीवामनपुराणे षड्विंशोऽध्यायः ।।"
  }
]
[
  {
    "text": "पुलस्त्य उवाच।।\nगत्वा रसातलं दैत्यो महार्हमणिचित्रितम्।\nशुद्धस्फटिसोपानं कारयामास वै पुरम्।। ९४.१"
  },
  {
    "text": "तत्र मध्ये सुविस्तीर्णः प्रासादो वज्रवेदिकः।\nमुक्ताजालान्तरद्वारो निर्मितो विश्वकर्मणा।। ९४.२"
  },
  {
    "text": "तत्रास्ते विविधान् भोगान् भुञ्जन् दिव्यान् स मानुषान्।\nनाम्ना विन्ध्यावलीत्येवं भार्याऽस्य दयिताऽभवत्। ९४.३"
  },
  {
    "text": "युवतीनां सहस्रस्य प्रधाना शीलमण्डिता।\nतया सह महातेजा रेमे वैरोचनिर्मुने।। ९४.४"
  },
  {
    "text": "भोगासक्तस्य दैत्यस्य वसतः सुतले तदा।\nदैत्यतेजोहरः प्राप्तः पाताले वै सुदर्शनः।। ९४.५"
  },
  {
    "text": "चक्रे प्रविष्टे पातालं दानवानां पुरे महान्।\nबभौ हलहलाशब्दः क्षुभितार्णवसंनिभः।। ९४.६"
  },
  {
    "text": "तं च श्रुत्वा महाशब्दं बलिः खङ्गं समाददे।\nआः किमेतदितीत्थञ्च पप्रच्छासुरपुंगवः।। ९४.७"
  },
  {
    "text": "ततो विन्ध्यावली प्राह सान्त्वयन्ती निजं पतिम्।\nकोशे खङ्गं समावेश्य धर्मपत्नी शुचिव्रता।। ९४.८"
  },
  {
    "text": "एतद् भगवतश्चक्रं दैत्यचक्रक्षयंकरम्।\nसंपूजनीयं दैत्येन्द्र वामनस्य महात्मनः।"
  },
  {
    "text": "इत्येवमुक्त्वा चार्वङ्गी सार्घपात्रा विनिर्ययौ।। ९४.९\nअथाभ्यागात् सहस्रारं विष्णोश्चक्रं सुदर्शनम्।"
  },
  {
    "text": "ततोऽसुरपतिः प्रह्वः कृताञ्जलिपुटो मुने।\nसंपूज्य विधिवच्चक्रमिदं स्तोत्रमुदीरयत्।। ९४.१०"
  },
  {
    "text": "बलिरुवाच।।\nनमस्यामि हरेश्चक्रं दैत्यचक्रविदारणम्।\nसहस्रांशुं सहस्राभं सहस्रारं सुनिर्मलम्।। ९४.११"
  },
  {
    "text": "नमस्यामि हरेश्चक्रं यस्य नाभ्यां पितामहः।\nतुण्डे त्रिशूलधृक् शर्व आरामूले महाद्रयः।। ९४.१२"
  },
  {
    "text": "आरेषु संस्थिता देवाः सेन्द्राः सार्काः सपावकाः।\nजवे यस्य स्थितो वायुरापोग्निः पृथिवी नभः।। ९४.१३"
  },
  {
    "text": "आरप्रान्तेषु जीमूताः सौदामिन्यृक्षतारकाः\nबाह्यतो मुनयो यस्य वालखिल्यादयस्तथा। ९४.१४"
  },
  {
    "text": "तमायुधवरं वन्दे वासुदेवस्य भक्तितः।\nयन्मे पापं शरीरोत्थं वाग्जं मानसमेव च।। ९४.१५"
  },
  {
    "text": "तन्मे दहस्व दीप्तांशो विष्णोश्चक्र सुदर्शन।\nयन्मे कुलोद्भवं पापं पैतृकं मातृकं तथा।। ९४.१६"
  },
  {
    "text": "तन्मे हरस्व तरसा नमस्ते अच्युतायुध।\nआधयो मम नश्यन्तु व्याधयो यान्तु संक्षयम्। ९४.१७"
  },
  {
    "text": "इत्येवमुक्त्वा मतिमान् समभ्यर्च्याथ भक्तितः\nसंस्मरन् पुण्डरीकाक्षं सर्वपापप्रणाशनम्। ९४.१८"
  },
  {
    "text": "पूजितं बलिना चक्रं कृत्वा निस्तेजसोऽसुरान्।\nनिश्चक्रामाथ पातालाद् विषुवे दक्षिणे मुने।। ९४.१९"
  },
  {
    "text": "सुदर्शने निर्गते तु बलिर्विक्लवतां गतः।\nपरमामापदं प्राप्य सस्मार स्वपितामहम्।। ९४.२०"
  },
  {
    "text": "स चापि संस्मृतः प्राप्तः सुतलं दानवेश्वरः।\nदृष्ट्वा तस्थौ महातेजाः सार्घपात्रो बलिस्तदा।। ९४.२१"
  },
  {
    "text": "तमर्च्य विधिना ब्रह्मन् पितुः पितरमीश्वरम्।\nकृताञ्जलिपुटो भूत्वा इदं वचनमब्रवीत्। ९४.२२"
  },
  {
    "text": "संस्मृतोऽसि मया तात सुविषण्णेन चेतसा\nतन्मे हितं च पथ्यं च श्रेयोग्र्यं वद तात मे। ९४.२३"
  },
  {
    "text": "किं कार्यं तात संसारे वसता पुरुषेण हि।\nकृतेन येन वै नास्य बन्धः समुपजायते। ९४.२४"
  },
  {
    "text": "संसारार्णवमग्नानां नराणामल्पचेतसाम्।\nतरणे यो भवेत् पोतस्तन्मे व्याख्यातुमर्हसि।। ९४.२५"
  },
  {
    "text": "पुलस्त्य उवाच।।\nएतद्वचनमाकर्ण्य तत्पौत्राद् दानवेश्वरः।\nविचिन्त्य प्राह वचनं संसारे यद्हितं परम्। ९४.२६"
  },
  {
    "text": "प्रह्लाद उवाच।।\nसाधु दानवशार्दूल यत्ते जाता मतिस्त्वियम्।\nप्रवक्ष्यामि हितं तेऽद्य तथाऽन्येषां हितं बले।। ९४.२७"
  },
  {
    "text": "भवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्।\nविषमविषयतोये मज्जतामप्लवानां भवति शरणमेको विष्णुपोतो नराणाम्।। ९४.२८"
  },
  {
    "text": "ये संश्रिता हरिमनन्तमनादिमध्यं नारायणं सुरगुरुं शुभदं वरेण्यम्।\nशुद्धं खगेन्द्रगमनं कमलालयेशं ते धर्मराजकरणं न विशन्ति धीराः। ९४.२९"
  },
  {
    "text": "स्वपुरुषमभिवीक्ष्य पाशहस्तं वदति यमः किल तस्य कर्णमूले।\nपरिहर मधुसूदनप्रपन्नान् प्रभुरहमन्यनृणां न वैष्णवानाम्।। ९४.३०"
  },
  {
    "text": "तथाऽन्यदुक्तं नरसत्तमेन इक्ष्वाकुणा भक्तियुतेन नूनम्।\nये विष्णुभक्ताः पुरुषाः पृथिव्यां यमस्य ते निर्विषया भवन्ति।। ९४.३१"
  },
  {
    "text": "सा जिह्वा या हरिं स्तौति तच्चित्तं यत्तदर्पितम्।\nतावेव केवलं श्लाघ्यौ यौ तत्पूजाकरौ करौ।। ९४.३२"
  },
  {
    "text": "नूनं न तौ करौ प्रोक्तौ वृक्षशाखाग्रपल्लवौ।\nन यौ पूजयितुं शक्तौ हरिपादाम्बुजद्वयम्।। ९४.३३"
  },
  {
    "text": "नूनं तत्कण्ठशालूकमथवा प्रतिजिह्वका।\nरोगोवाऽन्यो न सा जिह्वा या न वक्ति हरेर्गुणान्।। ९४.३४"
  },
  {
    "text": "शोचनीयः स बन्धूनां जीवन्नपि मृतो नरः।\nयः पादपङ्कजं विष्णोर्न पूजयति भक्तितः।। ९४.३५"
  },
  {
    "text": "ये नरा वासुदेवस्य सततं पूजने रताः।\nमृता अपि न शोच्यास्ते सत्यं सत्यं मयोदितम्।। ९४.३६"
  },
  {
    "text": "शारीरं मानसं वाग्जं मूर्तामूर्तं चराचरम्।\nदृश्यं स्पृश्यमदृश्यञ्च तत्सर्वं केशवात्मकम्।। ९४.३७"
  },
  {
    "text": "येनार्चितो हि भगवान् चतुर्धा वै त्रिविक्रमः।\nतेनार्चिता न संदेहो लोकाः सामरदानवाः।। ९४.३८"
  },
  {
    "text": "यता रत्नानि जलधेरसंख्येयानि पुत्रक।\nतथा गुणा हि देवस्य त्वसंख्यातास्तु चक्रिणः।। ९४.३९"
  },
  {
    "text": "ये शङ्खचक्राब्जकरं सशार्ङ्गिणं खगेन्द्रकेतुं वरदं श्रियः पतिम्।\nसमाश्रयन्ते भवभीतिनाशनं संसारगर्ते न पतन्ति ते पुनः।। ९४.४०"
  },
  {
    "text": "येषां मनसि गोविन्दो निवासी सततं बले।\nन ते परिभवं यान्ति न मृत्योरुद्विजन्ति च।। ९४.४१"
  },
  {
    "text": "देवं शार्ङ्गधरं विष्णुं ये प्रपन्नाः परायणम्।\nन तेषां यमसालोक्यं न च ते नरकौकसः।। ९४.४२"
  },
  {
    "text": "न तां गतिं प्राप्नुवन्ति श्रुतिशास्त्रविशारदाः।\nविप्रा दानवशार्दूल विष्णुभक्ता व्रजन्ति याम्।। ९४.४३"
  },
  {
    "text": "या गतिर्दैत्यशार्दूल हतानां तु महाहवे।\nततोऽदिकां गतिं यान्ति विष्णुभक्ता नरोत्तमाः।। ९४.४४"
  },
  {
    "text": "या गतिर्धर्मशीलानां सात्त्विकानां महात्मनाम्।\nसा गतिर्गदिता दैत्य भगवत्सेविनामपि।। ९४.४५"
  },
  {
    "text": "सर्वावासं वासुदेवं सूक्ष्ममव्यक्तविग्रहम्।\nप्रविशन्ति महात्मानं तद्भक्ता नान्यचेतसः।। ९४.४६"
  },
  {
    "text": "अनन्यमनसो भक्त्या ये नमस्यन्ति केशवम्।\nशुचयस्ते महात्मानस्तीर्थभूता भवन्ति ते।। ९४.४७"
  },
  {
    "text": "गच्छन् तिष्ठन् स्वपन् जाग्रत् पिबन्नश्नन्नभीक्ष्णशः।\nध्यायन् नारायणं यस्तु न ततोऽन्योऽस्ति पुण्यभाक्।"
  },
  {
    "text": "वैकुण्ठं खड्गपरशुं भवबन्धसमुच्छिदम्।। ९४.४८\nप्रणिपत्य यथान्यायं संसारे न पुनर्भवेत्।"
  },
  {
    "text": "क्षेत्रेषु वसते नित्यं क्रीडन्नास्तेऽमितद्युतिः।। ९४.४९\nआसीनः सर्वदेहेषु कर्मभिर्न स बध्यते।"
  },
  {
    "text": "येषां विष्णुः प्रियो नित्यं ते विष्णोः सततं प्रियाः।। ९४.५०\nन ते पुनः सम्भवन्ति तद्भक्तास्तत्परायणाः।"
  },
  {
    "text": "ध्यायेद् दामोदरं यस्तु भक्तिनम्रोऽर्चयेत वा।। ९४.५१\nन स संसारपङ्केऽस्मिन् मज्जते दानवेश्वर।"
  },
  {
    "text": "कल्यमुत्थाय ये भक्त्या स्मरन्ति मधुसूदनम्।\nस्तुवन्त्यप्यभिश्रृण्वन्ति दुर्गाण्यतितरन्ति ते।। ९४.५२"
  },
  {
    "text": "हरिवाक्यामृतं पीत्वा विमलैः श्रोत्रभाजनैः।\nप्रहृष्यति मनो येषां दुर्गाण्यतितरन्ति ते।। ९४.५३"
  },
  {
    "text": "येषां चक्रगदापाणौ भक्तिरव्यभिचारिणी।\nते यान्ति नियतं स्थानं यत्र योगेश्वरो हरिः।। ९४.५४"
  },
  {
    "text": "विष्णुकर्मप्रसक्तानां भक्तानां या परा गतिः।\nसा तु जन्मसहस्रेण न तपोभिरवाप्यते।। ९४.५५"
  },
  {
    "text": "किं जप्यैस्तस्य मन्त्रैर्वा किं तपोभिः किमाश्रमैः।\nयस्य नास्ति परा भक्तिः सततं मधुसूदने।। ९४.५६"
  },
  {
    "text": "वृथा यज्ञा वृता वेदा वृथा दानं वृथा श्रुतम्।\nवृथा तपश्च कीर्तिश्च यो द्वेष्टि मधुसूदनम्।। ९४.५७"
  },
  {
    "text": "किं तस्य बहुभिर्मन्त्रैर्भक्तिर्यस्य जनार्दने।\nनमो नारायणायेति मन्त्रः सर्वार्थसाधकः।। ९४.५८"
  },
  {
    "text": "विष्णुरेव गतिर्येषां कुतस्तेषां पराजयः।\nयेषामिन्दीवरश्यामो हृदयस्थो जनार्दनः।। ९४.५९"
  },
  {
    "text": "सर्वमङ्गलमाङल्यं वरेण्यं वरदं प्रभुम्।\nनारायणं नमस्कृत्य सर्वकर्माणि कारयेत्।। ९४.६०"
  },
  {
    "text": "विष्टयो व्यतिपाताश्च येऽन्ये दुर्नीतिसम्भवाः।\nते नाम स्मरणाद्विष्णोर्नाशं यान्ति महासुर।। ९४.६१"
  },
  {
    "text": "तीर्थकोटिसहस्राणि तीर्थकोटिशतानि च।\nनारायणप्रणामस्य कलां नार्हन्ति षोडशीम्।। ९४.६२"
  },
  {
    "text": "पृथिव्यां यानि तीर्थानि पुण्यान्यायतनानि च।\nतानि सर्वाण्यवाप्नोति विष्णोर्नामानुकीर्तनात्।। ९४.६३"
  },
  {
    "text": "प्राप्नुवन्ति न तांल्लोकान् व्रतिनो वा तपस्विनः।\nप्राप्यन्ते ये तु कृष्णस्य नमस्कारपरैर्नरैः।। ९४.६४"
  },
  {
    "text": "योऽप्यन्यदेवताभक्तो मिथ्यार्चयति केशवम्।\nसोऽपि गच्छति साधूनां स्थानं पुण्यकृतां महत्।। ९४.६५"
  },
  {
    "text": "सातत्येन हृषीकेशं पूजयित्वा तु यत्फलम्।\nसुचीर्णतपसां नॄणां तत् फलं न कदाचन।। ९४.६६"
  },
  {
    "text": "त्रिसन्ध्यं पद्मनाभं तु ये स्मरन्ति सुमेधसः।\nते लभन्त्युपवासस्य फलं नास्त्यत्र संशयः।। ९४.९४"
  },
  {
    "text": "सततं शास्त्रदृष्टेन कर्मणा हरिमर्चय।\nतत्प्रसादात् परां सिद्धिं बले प्राप्स्यसि शाश्वतीम्।। ९४.६८"
  },
  {
    "text": "तन्मना भव तद्भक्तस्तद्याजी तं नमस्कुरु।\nतमेवाश्रित्य देवेशं सुखं प्राप्यसि पुत्रक।। ९४.६९"
  },
  {
    "text": "आद्यं ह्यनन्तमजरं हरिमव्ययं च ये वै स्मरन्त्यहरहर्नृवरा भुविस्थाः।\nसर्वत्रगं शुभदं ब्रह्ममयं पुराणम् ते यान्ति वैष्णवपदं ध्रुवमक्षयञ्च।।। ९४.७०"
  },
  {
    "text": "ये मानवा विगतरागपरापरज्ञा नारायणं सुरगुरुं सततं स्मरन्ति।\nते धौतपाण्डुरपुटा इव राजहंसाः संसारसागरजलस्य तरन्ति पारम्। ९४.७१"
  },
  {
    "text": "ध्यायन्ति ये सततमच्युतमीशितारं निष्कल्मषं प्रवरपद्मदलायताक्षम्।\nध्यानेन तेन हतकिल्बिषवेदनास्ते मातुः पयोधररसं न पुनः पिबन्ति।। ९४.७२"
  },
  {
    "text": "ये कीर्तयन्ति वरदं वरपद्मनाभं शङ्खाब्जचक्रवरचापगदासिहस्तम्।\nपद्मालयावदनपङ्कजषट्पदाख्यं नूनं प्रयान्ति सदनं मधुघातिनस्ते।। ९४.७३  $$"
  },
  {
    "text": "श्रृण्वन्ति ये भक्तिपरा मनुष्याः संकीर्त्यमानं भगवन्तमाद्यम्।\nते मुक्तपापाः सुखिनो भवन्ति यथाऽमृतप्राशनतर्पितास्तु।। ९४.७४"
  },
  {
    "text": "तस्माद् ध्यानं स्मरणं कीर्तनं वा नाम्नां श्रवणं पठतां सज्जनानाम्।\nकार्यं विष्णोः श्रद्दधानैर्मनुष्यैः पूजातुल्यं तत् प्रशंसन्ति देवा।। ९४.७५"
  },
  {
    "text": "बाह्यैस्तथाऽन्तःकरणैरविक्लवैर्यो नार्चयेत् केशवमीशितरम्।\nपुष्पैश्च पत्रैर्जलपल्लवादिभिर्नूनं स मुष्टो विधितस्करेण।। ९४.७६"
  },
  {
    "text": "इति श्रीवामनपुराणे सप्तषष्टितमोऽध्यायः ।। ९४ ।।\n$$ षट्पदी उपरि टिप्पणी"
  }
]
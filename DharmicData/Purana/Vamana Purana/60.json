[
  {
    "text": "नारद उवाच।।\nक्व गतः शंकरो ह्यासीद्येनाम्बा नन्दिना सह।\nअन्धकं योधयामास एतन्मे वक्तुमर्हसि।। ६०.१"
  },
  {
    "text": "पुलस्त्य उवाच।।\nयदा वर्षसहस्रं तु महामोहे स्थितोऽभवत्।\nतदाप्रभृति निस्तेजाः क्षीणवीर्यः प्रदृश्यते।। ६०.२"
  },
  {
    "text": "स्वमात्मानं निरीक्ष्याथ निस्तेजोङ्गं महेश्वरः।\nतपोर्थाय तथा चक्रे मतिं मतिमतां वरः।। ६०.३"
  },
  {
    "text": "स महाव्रतमुत्पाद्य समाश्वास्याम्बिकां विभुः।\nशैलादिं स्थाप्य गोप्तारं विचचार महीतलम्।। ६०.४"
  },
  {
    "text": "महामुद्रार्पितग्रीवो महाहिकृतकुण्डलः।\nधारयाणः कटीदेशे महाशङ्खस्य मेखलाम्।। ६०.५"
  },
  {
    "text": "कपालं दक्षिणे हस्ते सव्ये गृह्य कमण्डलुम्।\nएकाहवासी वृक्षे हि शैलसानुनदीष्वटन्।। ६०.६"
  },
  {
    "text": "स्थानं त्रैलोक्यमास्थाय मूलाहारोऽम्बुभोजनः।\nवाय्वाहारस्तदा तस्थौ नववर्षशतं क्रमात्।। ६०.७"
  },
  {
    "text": "ततो वीटां मुखे क्षिप्य निरुच्छ्वासोऽभवद् यतिः।\nविस्तृते हिमवत्पुष्ठे रम्ये समशिलातले।। ६०.८"
  },
  {
    "text": "ततो वीटा विदार्यैव कपालं परमेष्ठिनः।\nसार्चिष्मती जटामध्यान्निषण्णा धरणीतले।। ६०.९"
  },
  {
    "text": "वीटया तु पतन्त्याऽद्रिर्दारितः क्ष्मासमोऽभवत्।\nजातस्तीर्थवरः पुण्यः केदार इति विश्रुतः।। ६०.१०"
  },
  {
    "text": "ततो हरो वरं प्रादात् केदाराय वृषध्वजः।\nपुण्यवृद्धिकरं ब्रह्मन् पापघ्नं मोक्षसाधनम्।। ६०.११"
  },
  {
    "text": "ये जलं तावके तीर्थे पीत्वा संयमिनो नराः।। ६०.१२"
  },
  {
    "text": "षण्मासाद् धारयिष्यन्ति निवृत्ताः परपाकतः।\nतेषां हृत्पङ्कजेष्वेव मल्लिङ्गं भविता ध्रुवम्।। ६०.१३"
  },
  {
    "text": "न चास्य पापाभिरतिर्भविष्यति कदाचन।\nपितॄणामक्षयं श्राद्धं भविष्यति न संशयः।। ६०.१४"
  },
  {
    "text": "स्नानदानतपांसीह होमजप्यादिकाः क्रियाः।\nभविष्यन्त्यक्षया नॄणां मृतानामपुनर्भवः।। ६०.१५"
  },
  {
    "text": "एतद् वरं हरात् तीर्थं प्राप्य पुष्णाति देवताः।\nपुनाति पुंसां केदारस्त्रिनेत्रवचनं यथा।। ६०.१६"
  },
  {
    "text": "केदाराय वरं दत्त्वा जगम त्वरितो हरः।\nस्नातुं भानुसुतां देवीं कालिन्दीं पापनाशिनीम्।। ६०.१७"
  },
  {
    "text": "तत्र स्नात्वा शुचिर्भूत्वा जगामाथ सरस्वतीम्।\nवृतां तीर्थशतैः पुण्यैः प्लक्षजां पापनाशिनीम्।। ६०.१८"
  },
  {
    "text": "अवतीर्णस्ततः स्नातुं निमग्नश्च महाम्भसि।\nद्रुपदां नाम गायत्रीं जजापान्तर्जले हरः।। ६०.१९"
  },
  {
    "text": "निमग्ने शंकरे देव्यां सरस्वत्यां कलिप्रिय।\nसाग्राः संवत्सरो जातो न चोन्मज्जत ईश्वरः।। ६०.२०"
  },
  {
    "text": "एतस्मिन्नन्तरे ब्रह्मन् भुवनाः सप्त सार्णवाः।\nचेलुः पेतुर्धरण्यां च नक्षत्रास्तारकैः सह।। ६०.२१"
  },
  {
    "text": "आसनेभ्यः प्रचलिता देवाः शक्रपुरोगमाः।\nस्वस्त्यस्तु लोकेभ्य इति जपन्तः परमर्षयः।। ६०.२२"
  },
  {
    "text": "ततः क्षुब्धेषु लोकेषु देवा ब्रह्माणमागमन्।\nदृष्ट्वोचुः किमिदं लोकाः क्षुब्धाः संशयमागताः।। ६०.२३"
  },
  {
    "text": "तानाह पद्मसंभूतो नैतद् वेद्मि च कारणम्।\nतदागच्छत वो युक्तं द्रष्टुं चक्रगदाधरम्।। ६०.२४"
  },
  {
    "text": "पितामहेनैवमुक्ता देवाः शक्रपुरोगमाः।\nपितामहं पुरस्कृत्य मुरारिसदनं गताः।। ६०.२५"
  },
  {
    "text": "नारद उवाच।।\nकोऽसौ मुरारिर्देवर्षे देवो यक्षो नु किन्नरः।\nदैत्यो राक्षसो वापि पार्थिवो वा तदुच्यताम्।। ६०.२६"
  },
  {
    "text": "पुलस्त्य उवाच।।\nयोऽसौ मुरारिर्देवर्षे देवो यक्षो नु किन्नरः।\nदैत्यो राक्षसो वापि पार्थिवो वा तदुच्यताम्।। ६०.२७"
  },
  {
    "text": "नारद उवाच।।\nयौऽसौ मुर इति ख्यातः कस्य पुत्रः स गीयते।\nकथं च निहतः संख्ये विष्णुना तद् वदस्व मे।। ६०.२८"
  },
  {
    "text": "पुलस्त्य उवाच।।\nश्रूयतां कथयिष्यामि मुरासुरनिबर्हणम्।\nविचित्रमिदमाख्यानं पुण्यं पापप्रणाशनम्।। ६०.२९"
  },
  {
    "text": "कश्यपस्यौरसः पुत्रो मुरो[१] नाम दनुद्भवः।\nस ददर्श रणे शस्तान् दितिपुत्रान् सुरोत्तमैः।। ६०.३०"
  },
  {
    "text": "ततः स मरणाद् भीतस्तप्त्वा वर्षगणान्बहून्।\nआराधयामास विभुं ब्रह्माणमपराजितम्।। ६०.३१"
  },
  {
    "text": "ततोऽस्य तुष्टो वरदः प्राह वत्स वरं वृणु।\nस च वव्रे वरं दैत्यो वरमेनं पितामहात्।। ६०.३२"
  },
  {
    "text": "यं यं करतलेनाहं स्पृशेयं समरे विभो।\nस स मद्धस्तसंस्पृष्टस्त्वमरोऽपि मरत्वतः।। ६०.३३"
  },
  {
    "text": "बाढमित्याह भगवान् ब्रह्म लोकपितामहः।\nततोऽभ्यागान्महातेजा मुरः सुरगिरिं बली।। ६०.६०"
  },
  {
    "text": "समेत्याह्वयते देवं यक्षं किन्नरमेव वा।\nन कश्चिद् युयुधे तेन समं दैत्येन नारद।। ६०.३५"
  },
  {
    "text": "ततोऽमरावतीं ऋद्धः स गत्वा शक्रमाह्वयत्।\nन चास्य सह योद्‌धुं वै मतिं चक्रे पुरंदरः।। ६०.३६"
  },
  {
    "text": "ततः स करमुद्यम्य प्रविवेशामरावतीम्।\nप्रविशन्तं न तं कश्चिन्निवारयितुमुत्सहेत्।। ६०.३७"
  },
  {
    "text": "स गत्वा शक्रसदनं प्रोवाचेन्द्रं मुरस्तदा।\nदेहि युद्धं सहस्राक्ष नो चेत् स्वर्गं परित्यज।। ६०.३८"
  },
  {
    "text": "इत्येवमुक्तो मुरुणा ब्रह्मन् हरिहयस्तदा।\nस्वर्गराज्यं परित्यज्य भूचरः समजायत।। ६०.३९"
  },
  {
    "text": "ततो गजेन्द्रकुलिशौ हृतौ शक्रस्य शत्रुणा।\nसकलत्रो महातेजाः सह देवैः सुतेन च।। ६०.४०"
  },
  {
    "text": "कालिन्द्या दक्षिणे कूले निवेश्य स्वपुरं स्थितः।\nमुरुश्चापि महाभोगान् बुभुजे स्वर्गसंस्थितः।। ६०.४१"
  },
  {
    "text": "दानवाश्चापरे रौद्रा मयतारपुरोगमाः।\nमुरमासाद्य मोदन्ते स्वर्गे सुकृतिनो यथा।। ६०.४२"
  },
  {
    "text": "स कदाचिन्महीपृष्ठं समायातो महासुरः।\nएकाकी कुञ्जरारूढं सरयूं निम्नगां प्रति।। ६०.४३"
  },
  {
    "text": "स सरय्वास्तटे वीरं राजानं सूर्यवंशजम्।\nददृशे रघुनामानं दीक्षितं यज्ञकर्मणि।। ६०.४४"
  },
  {
    "text": "तमुपेत्याव्रवीद् दैत्यो युद्धं मे दीयतामिति।\nनो चेन्निवर्ततां यज्ञो नेष्टव्या देवतास्त्वया।। ६०.४५"
  },
  {
    "text": "तमुपेत्य महातेजा मित्रावरुणसंभवः।\nप्रोवाच बुद्धिमान् ब्रह्मन् वसिष्ठस्तपतां वरः।। ६०.४६"
  },
  {
    "text": "किं ते जितैर्नरैर्दैत्य अजिताननुशासय।\nप्रहर्तुमिच्छसि यदि तं निवारय चान्तकम्।। ६०.४७"
  },
  {
    "text": "स बली शासनं तुभ्यं न करोति महासुर।\nतस्मिञ्जिते हि विजितं सर्वं मन्यस्व भूतलम्।। ६०.४८"
  },
  {
    "text": "स तद् वसिष्ठवचनं निशम्य दनुपुंगवः।\nजगाम धर्मराजानं विजेतुं दण्डपाणिनम्।। ६०.४९"
  },
  {
    "text": "तमायान्तं यमः श्रुत्वा मत्वाऽवध्यं च संयुगे।\nस समारुह्य महिषं केशवान्तिकमागमत्।। ६०.५०"
  },
  {
    "text": "समेत्य चाभिवाद्यैनं प्रोवाच मुरचेष्टितम्।\nस चाह गच्छ मामद्य प्रेषयस्व महासुरम्।। ६०.५१"
  },
  {
    "text": "स वासुदेववचनं श्रुत्वाऽभ्यागात् त्वरान्वितः।\nएतस्मिन्नन्तरे दैत्यः संप्राप्तो नगरीं मुरः।। ६०.५२"
  },
  {
    "text": "तमागतं यमः प्राह किं मुरो कर्त्तुमिच्छसि।\nवदस्व वचनं कर्त्ता त्वदीयं दानवेश्वर।। ६०.५३"
  },
  {
    "text": "मुरुरुवाच।।\nयम प्रजासंयमानन्निवृत्तिं कर्त्तुमर्हसि।\nनो चेत् तवाद्य छित्त्वाऽहं मूर्धानं पातये भुवि।। ६०.५४"
  },
  {
    "text": "तमाह धर्मराड् ब्रह्मन् यदि मां संयमाद् भवान्।\nगोपायति मुरो सत्यं करिष्ये वचनं तव।। ६०.५५"
  },
  {
    "text": "मुरस्तमाह भवतः कः संयन्ता वदस्व माम्।\nअहमेनं पराजित्य वारयामि न संशयः।। ६०.५६"
  },
  {
    "text": "यमस्तं प्राहं मां विष्णुर्देवश्चक्रगदाधरः।\nश्वेतद्वीपनिवासी यः स मां संयमतेऽव्ययः।। ६०.५७"
  },
  {
    "text": "तमाह दैत्यशार्दूलः क्वासौ वसति दुर्जयः।\nस्वयं तत्र गमिष्यामि तस्य संयमनोद्यतः।। ६०.५८"
  },
  {
    "text": "तमुवाच यमो गच्छ क्षीरोदं नाम सागरम्।\nतत्रास्ते भगवान् विष्णुर्लोकनाथो जगन्मयः।। ६०.५९"
  },
  {
    "text": "मुरस्तद्वाक्यमाकर्ण्य प्राह गच्छामि केशवम्।\nकिं तु त्वया न तावद्धि संयम्या धर्म मानवाः।। ६०.६०"
  },
  {
    "text": "स प्राह गच्छ त्वं तावत् प्रवर्तिष्ये जयं प्रति।\nसंयन्तुर्वा यथा स्याद्धि ततो युद्धं समाचर।। ६०.६१"
  },
  {
    "text": "इत्येवमुक्त्वा वचनं दुग्धाब्धिमगमन्मुरः।\nयत्रास्ते शेषपर्यङ्के चतुर्मूर्तिर्जनार्दनः।। ६०.६२"
  },
  {
    "text": "नारद उवाच।।\nचतुर्मूर्त्तिः कथं विष्णुरेक एव निगद्यते।\nसर्वगत्वात् कथमपि अव्यक्तत्वाच्च तद्वद।। ६०.६३"
  },
  {
    "text": "पुलस्त्य उवाच।।\nअव्यक्तः सर्वगोऽपीह एक एव महामुने।\nचतुर्मूर्तिर्जगन्नाथो यथा ब्रह्मंस्तथा श्रृणु।। ६०.६४"
  },
  {
    "text": "अप्रतर्क्यमनिर्देश्यं शुक्लं शान्तं परं पदम्।\nवासुदेवाख्यमव्यक्तं स्मृतं द्वादशपत्रकम्।। ६०.६५"
  },
  {
    "text": "नारद उवाच।।\nकथं शुक्लं कथं शान्तमप्रतर्क्यमनिन्दितम्।\nकान्यस्य द्वादशैवोक्ता पत्रका तानि मे वद।। ६०.६६"
  },
  {
    "text": "पुलस्त्य उवाच।।\nश्रृणुष्व गुह्यं परमं परमेष्ठिप्रभाषितम्।\nश्रुतं सनत्कुमारेण तेनाख्यातं च तन्मम।। ६०.६७"
  },
  {
    "text": "नारद उवाच।।\nकोऽयं सनत्कुमारेति यस्योक्तं ब्रह्मणा स्वयम्।\nतवापि तेन गदितं वद मामनुपूर्वशः।। ६०.६८"
  },
  {
    "text": "पुलस्त्य उवाच।।\nधर्मस्य भार्या हिंसाख्या तस्यां पुत्रचतुष्टयम्।\nसंजातं मुनिशार्दूल योगशास्त्रविचारकम्।। ६०.६९"
  },
  {
    "text": "ज्येष्ठः सनत्कुमारोऽभूद् द्वितीयश्च सनातनः।\nतृतीयः सनको नाम चतुर्थश्च सनन्दनः।। ६०.७०"
  },
  {
    "text": "सांख्येवेत्तारमपरं कपिलं वोढुमासुरिम्।\nदृष्ट्वा पञ्चशिखं श्रेष्ठं योगयुक्तं तपोनिधिम्।। ६०.७१"
  },
  {
    "text": "ज्ञानयोगं न ते दद्युर्ज्यायांसोऽपि कनीयसाम्।\nमानमुक्तं महायोगं कपिलादीनुपासतः।। ६०.७२"
  },
  {
    "text": "सनत्कुमारश्चाभ्येत्य ब्रह्माणं कमलोद्भवम्।\nअपृच्छद् योगविज्ञानं तमुवाच प्रजापतिः।। ६०.७३"
  },
  {
    "text": "ब्रह्मोवाच।।\nकथयिष्यामि ते साध्य यदि पुत्रत्वमिच्छसि।\nयस्य कस्य न वक्तव्यं तत्सत्यं नान्यथेति हि।। ६०.७४"
  },
  {
    "text": "सनत्कुमार उवाच।।\nपुत्र एवास्मि देवेश यतः शिष्योऽस्म्यहं विभो।\nन विशेषोऽस्ति पुत्रस्य शिष्यस्य च पितामह।। ६०.७५"
  },
  {
    "text": "ब्रह्मोवाच।।\nविशेषः शिष्यपुत्राभ्यां विद्यते धर्मनन्दन।\nधर्मकर्मसमायोगे तथापि गदतः श्रुणु।। ६०.७६"
  },
  {
    "text": "पुन्नाम्नो नरकात् त्राति पुत्रस्तेनेह गीयते।\nशेषपापहरः शिष्य इतीयं वैदिकी श्रुतिः।। ६०.७७"
  },
  {
    "text": "सनत्कुमार उवाच।।\nकोऽयं पुन्नामको देव नरकात् त्राति पुत्रकः।\nकस्माच्छेषं ततः पापं हरेच्छिष्यश्च तद्वद।। ६०.७८"
  },
  {
    "text": "ब्रह्मोवाच।।\nएतत् पुराणं परमं महर्षे योगाङ्गयुक्तं च सदैव यच्च।\nतथैव चोग्रं भयहारि मानवं वदामि ते साध्य निशामयैनम्।। ६०.७९"
  },
  {
    "text": "इति श्रीवामनपुराणे चतुस्त्रिंशोऽध्यायः ।।"
  }
]
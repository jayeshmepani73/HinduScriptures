[
  {
    "text": "पुलस्त्य उवाच।।\nएतदर्थं बलिर्दैत्यः कृतो राजा कलिप्रिय।\nमन्त्रप्रदाता प्रह्लादः शुक्रश्चासीत् पुरोहितः।। ७३.१"
  },
  {
    "text": "ज्ञात्वाऽभिषिक्तं दैतेयं विरोचनसुतं बलिम्।\nदिदृक्षवः समायाताः समयाः सर्व एव हि।। ७३.२"
  },
  {
    "text": "तानागतान्निरीक्ष्यैव पूजयित्वा यताक्रमम्।\nपप्रच्छ कुलजान् सर्वान् किं नु श्रेयस्करं मम।। ७३.३"
  },
  {
    "text": "तमूचुः सर्व एवैनं श्रृणुष्व सुरमर्दन।\nयत् ते श्रेयस्करं कर्म यदस्माकं हितं तथा।। ७३.४"
  },
  {
    "text": "पितामहस्तव बली आसीद् दानवपालकः।\nहिरण्यकशिपुर्वीरः स शक्रोऽभूज्जगत्त्रये।। ७३.५"
  },
  {
    "text": "तमागम्य सुरश्रेष्ठो विष्णुः सिंहवपुर्धरः।\nप्रत्यक्षं दानवेन्द्राणां नखैस्तं हि व्यदारयत्।। ७३.६"
  },
  {
    "text": "अपकृष्टं तथा राज्यमन्धकस्य महात्मनः।\nतेषामर्थे महाबाहो शंकरेण त्रिशूलिना।। ७३.७"
  },
  {
    "text": "तथा तव पितृव्योऽपि जम्भः शक्रेण घातितः।\nकुजम्भो विष्णुना चापि प्रत्यक्षं पशुवत् तव।। ७३.८"
  },
  {
    "text": "शम्भुः पाको महेन्द्रेण भ्राता तव सुदर्शनः।\nविरोचनस्तव पिता निहतः कथयामि ते।। ७३.९"
  },
  {
    "text": "श्रुत्वा गोत्रक्षयं ब्रह्मन् कृतं शक्रेण दानवः।\nउद्योगं कारयामास सह सर्वैर्महासुरैः।। ७३.११"
  },
  {
    "text": "रथैरन्ये गजैरन्ये वाजिभिश्चापरेऽसुराः।\nपदातयस्तथैवान्ये जग्मुर्युद्धाय दैवतैः।। ७३.११"
  },
  {
    "text": "मयोऽग्रे याति बलवान् सेनानाथो भयंकरः।\nसैन्यस्य मध्ये च बलिः कालनेमिश्च पृष्ठतः।। ७३.१२"
  },
  {
    "text": "वामपार्श्वमवष्टभ्य शाल्वः प्रथितविक्रमः।\nप्रयाति दक्षिणं घोरं तारकाख्यो भयंकरः।। ७३.१३"
  },
  {
    "text": "दानवानां सहस्राणि प्रयुतान्यर्बुदानि च।\nसंप्रयातानि युद्धाय देवैः सह कलिप्रिय।। ७३.१४"
  },
  {
    "text": "श्रुत्वाऽसुराणामुद्योगं शक्रः सुरपतिः सुरान्।\nउवाच याम दैत्यांस्तान् योद्धुं सबलसंयुतान्।। ७३.१५"
  },
  {
    "text": "इत्येवमुक्त्वा वचनं सुरराट् स्यन्दनं बली।\nसमारुरोह भगवान् यतमातलिवाजिनम्।। ७३.१६"
  },
  {
    "text": "समारूढे सहस्राक्षे स्यन्दनं देवतागणः।\nस्वं स्वं वाहनमारुह्य निश्चेरुर्युद्धकाङ्क्षिणः।। ७३.१७"
  },
  {
    "text": "आदित्या वसवो रुद्राः साध्या विश्वेऽश्विनौ तथा।\nविद्याधरा गुह्यकाश्च यक्षराक्षसपन्नगाः।। ७३.१८"
  },
  {
    "text": "राजर्षयस्तथा सिद्धा नानाभूताश्च संहताः।\nगजानन्ये रथानन्ये हयानन्ये समारुहन्।। ७३.१९"
  },
  {
    "text": "विमानानि च सुभ्राणि पक्षिवाह्यानि नारद।\nसमारुह्याद्रवन् सर्वे यतो दैत्यबलं स्थितम्।। ७३.२१"
  },
  {
    "text": "तस्मिन् विष्णुः सुरश्रेष्ठ अधिरुह्य समभ्यगात्।। ७३.२१"
  },
  {
    "text": "तमागतं सहस्राक्षस्त्रैलोक्यपतिमव्ययम्।\nववन्द मूर्ध्नावनतः सह सर्वैः सुरोत्तमैः।। ७३.२२"
  },
  {
    "text": "ततोऽग्रे देवसैन्यस्य कार्तिकेयो गदाधरः।\nपालयञ्जघनं विष्णुर्याति मध्ये सहस्रदृक्।। ७३.२३"
  },
  {
    "text": "वामं पार्श्वमवष्टभ्य जयन्तो व्रजते मुने।\nदक्षिणं वरुणः पार्श्वमवष्टभ्याव्रजद् बली।। ७३.२४"
  },
  {
    "text": "ततोऽमराणां पृतना यशस्विनी स्कन्देन्द्रविष्ण्वम्बुपसूर्यपालिता।\nनानास्त्रशस्त्रोद्यतदोःसमूहा समाससादारिबलं महीध्रे।। ७३.२५"
  },
  {
    "text": "उदयाद्रितटे रम्ये शुभे समशिलातले।\nनिर्वृक्षे पक्षिरहिते जातो देवासुरो रणः।। ७३.२६"
  },
  {
    "text": "संनिपातस्तयो रौद्रः सैन्ययोरभवन्मुने।\nमहीधरोत्तमे पूर्वं यथा वानरहस्तिनोः।। ७३.२७"
  },
  {
    "text": "रणरेणु रथोद्धूतः पिङ्गलो रणमूर्धनि।\nसंद्यानुरक्तः सदृशो मेघः खे सुरतापस।। ७३.२८"
  },
  {
    "text": "तदासीत् तुमुलं युद्धं न प्राज्ञायत किंचन।\nश्रूयते त्वनिशं शब्दः छिन्धि भिन्धीति सर्वतः।। ७३.२९"
  },
  {
    "text": "ततो विशसनो रौद्रो दैत्यानां दैवतैः सह।\nजातो रुधिरनिष्यन्दो रजः संयमनात्मकः।। ७३.३१"
  },
  {
    "text": "शान्ते रजसि देवाद्यास्तद् दानवबलं महत्।\nअभिद्रवन्ति सहिताः समं स्कन्देन धीमता।। ७३.३१"
  },
  {
    "text": "निजघ्नुर्दानवान् देवाः कुमारभुजपालिताः।\nदेवान् निजघ्नुर्दैत्याश्च मयगुप्ताः प्रहारिणः।। ७३.३२"
  },
  {
    "text": "ततोऽमृतरसास्वादाद् विना भूताः सुरोत्तमाः।\nनिर्जिताः समरे दैत्यैः समं स्कन्देन नारद।। ७३.३३"
  },
  {
    "text": "विनिर्जितान् सुरान् दृष्ट्वा वैनतेयध्वजोऽरिहा।\nशार्ङ्गमानम्य बाणौघैर्निजघान ततस्ततः।। ७३.३४"
  },
  {
    "text": "ते विष्णुना हन्यमानाः पतत्त्रिभिरयोमुखैः।\nदैतेयाः शरणं जग्मुः कालनेमिं महासुराम्।। ७३.३५"
  },
  {
    "text": "तेभ्यः स चाभयं दत्त्वा ज्ञात्वाऽजेयं च माधवम्।\nविवृद्धिमगमद् ब्रह्मन् यथा व्याधिरुपेक्षितः।। ७३.३६"
  },
  {
    "text": "यं यं करेण स्पृशति देवं यक्षं सकिन्नरम्।\nतं तमादाय चिक्षेप विस्तृते वदने बली।। ७३.३७"
  },
  {
    "text": "संरम्भाद् दानवेन्द्रो विमृदति दितिजैः संयुतो देवसैन्यं सेन्द्रं सार्क सचन्द्रं करचरणनखैरस्त्रहीनोऽपि वेगात्।\nचक्रैर्वैश्वानराभैस्त्ववनिगगनयोस्तिर्यगूर्ध्वं समन्तात् प्राप्तेऽन्ते कालवह्नेर्जगदखिलमिदं रूपमासीद् दिधक्षोः।। ७३.३८"
  },
  {
    "text": "तं दृष्ट्वा वर्द्धमानं रिपुमतिबलिनं देवगन्धर्वमुख्याः सिद्धाः साध्याश्विमुख्या भयतरलदृशः प्राद्रवन् दिक्षु सर्वे।\nपोप्लूयन्तश्च दैत्या हरिममरगणैरर्चितं चारुमौलिं नानाशस्त्रास्त्रपातैर्विगलितयशसंचक्रुरुत्सिक्तदर्पाः।। ७३.३९"
  },
  {
    "text": "तानित्थं प्रेक्ष्य दैत्यान् मयबलिपुरगान् कालनेमिप्रधानान् बाणैराकृष्य शार्ङ्ग त्वनवरतमुरोभेदिबिर्वज्रकल्पैः।\nकोपादारक्तदृष्टिः सरथगजहयान् दृष्टिनिर्धूतवीर्यान् नाराचख्यैः सुपुङ्खैर्जलद् इव गिरीन् छादयामास विष्णुः।। ७३.४१"
  },
  {
    "text": "तैर्बाणैश्छाद्यमाना हरिकरनुदितैः कालदण्डप्रकाशैर्नाराचैरर्धचन्द्रैर्बलिमयपुरागा भीतभीतास्त्वरन्तः।\nप्रारम्बे दानवेन्द्रं शतवदनमथो प्रेषयन् कालनेमिं स प्रायाद् देवसैन्यप्रभुममितबलं केशवं लोकनाथम्।। ७३.४१"
  },
  {
    "text": "तं दृष्ट्वा शतशीर्षमुद्यतगदं शैलेन्द्रश्रृङ्गाकृतिं विष्णुः शार्ङ्गमपास्य सत्वरमथो जग्राह चक्रं करे।\nसोऽप्येनं प्रसमीक्ष्य दैत्यविटपप्रच्छेदनं मानिनं प्रोवाचाथ विहस्य तं च सुचिरं मेघस्वनो दानवः।। ७३.४२"
  },
  {
    "text": "अयं स दनुपुत्रसैन्यवित्रासकृद्रिषुः परमकोपितः स मधोर्विघातकृत्।\nहिरण्यनयनान्तकः कुसुमपूजारतिः क्व याति मम दृष्टिगोचरे निपतितः खलः।। ७३.४३"
  },
  {
    "text": "यद्येष संप्रति ममाहवमभ्युपैति नूनं न याति निलयं निजमम्बुजाक्षः।\nमन्मुष्टिपिष्टशिथिलाङ्गमुपात्तभस्म संद्रक्ष्यते सुरजनो भयकातराक्षः।। ७३.४४"
  },
  {
    "text": "इत्येवमुक्त्वा मधुसूदनं वै स कालनेमिः स्फुरिताधरोष्ठः।\nगदां खगेन्द्रोपरि जातकोपो मुमोच शैले कुलिशं यथेन्द्रः।। ७३.४५"
  },
  {
    "text": "तामापतन्तीं प्रसमीक्ष्य विष्णुर्घोरां गदां दानवबाहुमुक्ताम्।\nचक्रेण चिच्छेद सुदुर्गतस्य मनोरथं पूर्वकृतेन कर्म।। ७३.४६"
  },
  {
    "text": "गदां छित्त्वा दानवाभ्याशमेत्य भुजौ पीनौ संप्रचिच्छेद वेगात्।\nभुजाभ्यां कृत्ताभ्यां दग्धशैलप्रकाशः संदृश्येताप्यपरः कालनेमिः।। ७३.७३"
  },
  {
    "text": "ततोऽस्य माधवः कोपात् शिरश्चक्रेण भूतले।\nछित्त्वा निपातयामास पक्वं तालफलं यथा।। ७३.४८"
  },
  {
    "text": "तथा विबाहुर्विशिरा मुण्डतालो यथा वने।\nतस्थौ मेरुरिवाकम्प्यः कबन्धः क्ष्माधरेश्वरः।। ७३.४९"
  },
  {
    "text": "तं वैनतेयोऽप्युरसा खगोत्तमो निपातयामास मुने धरण्याम्।\nयथाऽम्बराद् बाहुशिरः प्रणष्टबलं महेन्द्रः कुलिशेन भूम्याम्।। ७३.५१"
  },
  {
    "text": "तस्मिन् हते दानवसैन्यपाले संपीड्यमानास्त्रिदशैस्तु दैत्याः।\nविमुक्तशस्त्रालकचर्मवस्त्राः संप्राद्रवन् बाणमृतेऽसुरेन्द्राः।। ७३.५१"
  },
  {
    "text": "इति श्रीवामनपुराणे सप्तचत्वारिंशोऽध्यायः ।।"
  }
]
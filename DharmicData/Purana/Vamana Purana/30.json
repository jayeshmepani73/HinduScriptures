[
  {
    "text": "लोमहर्षण उवाच \nइति दैत्यपतिः श्रुत्वा वचनं रौद्र मप्रियम् \nप्रसादयामास गुरुं प्रणिपत्य पुनः पुनः  १ \nबलिरुवाच\nप्रसीद तात मा कोपं कुरु मोहहते मयि \nबलावलेपमूढेन मयैतद्वाक्यमीरितम्  २ \nमोहापहतविज्ञानः पपोऽहं दितिजोत्तम \nयच्छप्तोऽस्मि दुराचारस्तत्साधु भवता कृतम्  ३ \nराज्यभ्रंशं यशोभ्रंशं प्राप्स्यामीति ततस्त्वहम् \nविषण्णोऽसि यथा तात तथैवाविनये कृते  ४ \nत्रैलोक्यराज्यमैश्वर्यमन्यद्वा नातिदुर्लभम् \nसंसारे दुर्लभास्तात गुरवो ये भवद्विधाः  ५ \nप्रसीद तात मा कोपं कर्तुमर्हसि दैत्यप \nत्वत्कोपपरिदग्धोऽहं परितप्ये दिवानिशम्  ६ \nप्रह्लाद उवाच\nवत्स कोपेन मे मोहो जनितस्तेन ते मया \nशापो दत्तो विवेकश्च मोहेनापहृतो मम  ७ \nयदि मोहेन मे ज्ञानं नाक्षिप्तं स्यान्महासुर \nतत्कथं सर्वगं जानन् हरिं कच्चिच्छपाम्यहम्  ८ \nयो यः शापो मया दत्तो भवतोऽसुरपुङ्गव \nभाव्यमेतेन नूनं ते तस्मात्त्वं मा विषीद वै  ९ \nअद्यप्रभृति देवेशे भगवत्यच्युते हरौ \nभवेथा भक्तिमानीशे स ते त्राता भविष्यति  १० \nशापं प्राप्य च मे वीर देवेशः संस्मृतस्त्वया \nतथा तथा वदिष्यामि श्रेयस्त्वं प्राप्स्यसे यथा  ११ \nलोमहर्षण उवाच\nअदितिर्वरमासाद्य सर्वकामसमृद्धिदम् \nक्रमेण ह्युदरे देवो वृद्धिं प्राप्तो महायशाः  १२ \nततो मासेऽथ दशमे काले प्रसव आगते \nअजायत स गोविन्दो भगवान् वामनाकृतिः  १३ \nअवतीर्णे जगन्नाथे तस्मिन् सर्वामरेश्वरे \nदेवाश्च मुमुचुर्दुःखं देवमातादितिस्तथा  १४ \nववुर्वाताः सुखस्पर्शा नीरजस्कमभून्नभः \nधर्मे च सर्वभूतानां तदा मतिरजायत  १५ \nनोद्वेगश्चाप्यभूद् देहे मनुजानां द्विजोत्तमाः \nतदा हि सर्वभूतानां धर्मे मतिरजायत  १६ \nतं जातमात्रं भगवान् ब्रह्मा लोकपितामहः \nजातकर्मादिकां कृत्वा क्रियां तुष्टाव च प्रभुम्  १७ \nब्रह्मोवाच\nजयाधीश जयाजेय जय विश्वगुरो हरे \nजन्ममृत्युजरातीत जयानन्त जयाच्युत  १८ \nजयाजित जयाशेष जयाव्यक्तस्थिते जय \nपरमार्थार्थ सर्वज्ञ ज्ञानज्ञेयार्थनिःसृत  १९ \nजयाशेष जगत्साक्षिञ्जगत्कर्तर्जगद्गुरो \nजगतोऽजगदन्तेश स्थितौ पालयते जय  २० \nजयाखिल जयाशेष जय सर्वहृदिस्थित \nजयादिमध्यान्तमय सर्वज्ञानमयोत्तम  २१ \nमुमुक्षुभिरनिर्देश्य नित्यहृष्ट जयेश्वर \nयोगिभिर्मुक्तिकामैस्तु दमादिगुणभूषण  २२ \nजयातिसूक्ष्म दुर्ज्ञेय जय स्थूल जगन्मय \nजय सूक्ष्मातिसूक्ष्म त्वं जयानिन्द्रि य सेन्द्रि य  २३ \nजय स्वमायायोगस्थ शेषभोग जयाक्षर \nजयैकदंष्ट्रप्रान्तेन समुद्धृतवसुंधर  २४ \nनृकेसरिन् सुरारातिवक्षःस्थलविदारण \nसाम्प्रतं जय विश्वात्मन् मायावामन केशव  २५ \nनिजमायापरिच्छिन्न जगद्धातर्जनार्दन \nजयाचिन्त्य जयानेकस्वरूपैकविध प्रभो  २६ \nवर्द्धस्व वर्धितानेकविकारप्रकृते हरे \nत्वय्येषा जगतामीशे संस्थिता धर्मपद्धतिः  २७ \nन त्वामहं न चेशानो नेन्द्रा द्यास्त्रिदशा हरे \nज्ञातुमीशा न मुनयः सनकाद्या न योगिनः  २८ \nत्वं मायापटसंवीतो जगत्यत्र जगत्पते \nकस्त्वां वेत्स्यति सर्वेश त्वत्प्रसादं विना नरः  २९ \nत्वमेवाराधितो यस्य प्रसादसुमुखः प्रभो \nस एव केवलं देवं वेत्ति त्वां नेतरो जनः  ३० \nतदीश्वरेश्वरेशान विभो वर्द्धस्व भावन \nप्रभवायास्य विश्वस्य विश्वात्मन् पृथुलोचन  ३१ \nलोमहर्षण उवाच\nएवं स्तुतो हृषीकेशः स तदा वामनाकृतिः \nप्रहस्य भावगम्भीरमुवाचारूढसंपदम्  ३२ \nस्तुतोऽहं भवता पूर्वमिन्द्रा द्यैः कश्यपेन च \nमया च वः प्रतिज्ञातमिन्द्र स्य भुवनत्रयम्  ३३ \nभूयश्चाहं स्तुतोऽदित्या तस्याश्चापि मयाश्रुतम् \nयथा शक्राय दास्यामि त्रैलोक्यं हतकण्टकम्  ३४ \nसोऽहं तथा करिष्यामि यथेन्द्रो  जगतः पतिः \nभविष्यति सहस्राक्षः सत्यमेतद् ब्रवीमि वः  ३५ \nततः कृष्णाजिनं ब्रह्मा हृषीकेशाय दत्तवान् \nयज्ञोपवीतं भगवान् ददौ तस्य बृहस्पतिः  ३६ \nआषाढमददाद् दण्डं मरीचिर्ब्रह्मणः सुतः \nकमण्डलुं वसिष्ठश्च कौशं चीरमथाङ्गिराः \nआसनं चैव पुलहः पुलस्त्यः पीतवाससी  ३७ \nउपतस्थुश्च तं वेदाः प्रणवस्वरभूषणाः \nशास्त्राण्यशेषाणि तथा सांख्ययोगोक्तयश्च याः  ३८ \nस वामनो जटी दण्डी छत्री धृतकमण्डलुः \nसर्वदेवमयो देवो बलेरध्वरमभ्यगात्  ३९ \nयत्र यत्र पदं विप्रा भूभागे वामनो ददौ \nददाति भूमिर्विवरं तत्र तत्राभिपीडिता  ४० \nस वामनो जडगतिर्मृदु गच्छन् सपर्वताम् \nसाब्धिद्वीपवतीं सर्वां चालयामास मेदिनीम्  ४१ \nबृहस्पतिस्तु शनकैर्मार्गं दर्शयते शुभम् \nतथा क्रीडाविनोदार्थमतिजाड्यगतोऽभवत्  ४२ \nततः शेषो महानागो निःसृत्यासौ रसातलात् \nसाहाय्यं कल्पयामास देवदेवस्य चक्रिणः  ४३ \nतदद्यापि च विख्यातमहेर्विलमनुत्तमम् \nतस्य संदर्शनादेव नागेभ्यो न भयं भवेत्  ४४ \nइति श्रीवामनपुराणे सरोमाहात्म्ये त्रिंशत्तमोऽध्यायः"
  }
]
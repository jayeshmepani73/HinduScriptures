[
  {
    "text": "लोमहर्षण उवाच ।\nपवनस्य ह्रदे स्नात्वा दृष्ट्वा देवं महेश्वरम् ।\nविमुक्तः कलुषैः सर्वैः शैवं पदमवाप्नुयात् १ ।\nपुत्रशोकेन पवनो यस्मिंल्लीनो बभूव ह ।\nततः सब्रह्मकैर्देवैः प्रसाद्य प्रकटीकृतः २ ।\nअतो गच्छेत अमृतं स्थानं तच्छूलपाणिनः ।\nयत्र देवैः सगन्धर्वैः हनुमान् प्रकटीकृतः ३ ।\nतत्र तीर्थे नरः स्नात्वा अमृतत्वमवाप्नुयात् ।\nकुलोत्तारणमासाद्य तीर्थसेवी द्विजोत्तमः ४ ।\nकुलानि तारयेत् सर्वान् मातामहपितामहान् ।\nशालिहोत्रस्य राजर्षेस्तीर्थं त्रैलोक्यविश्रुतम् ५ ।\nतत्र स्नात्वा विमुक्तस्तु कलुषैर्देहसंभवैः ।\nश्रीकुञ्जं तु सरस्वत्यां तीर्थं त्रैलोक्यविश्रुतम् ६ ।\nतत्र स्नात्वा नरो भक्त्या अग्निष्टोमफलं लभेत् ।\nततो नैमिषकुञ्जं तु समासाद्य नरः शुचिः ७ ।\nनैमिषस्य च स्नानेन यत् पुण्यं तत् समाप्नुयात् ।\nतत्र तीर्थं महाख्यातं वेदवत्या निषेवितम् ८ ।\nरावणेन गृहीतायाः केशेषु द्विजसत्तमाः ।\nतद्वधाय च सा प्राणान् मुमुचे शोककर्शिता ९ ।\nततो जाता गृहे राज्ञो जनकस्य महात्मनः ।\nसीता नामेति विख्याता रामपत्नी पतिव्रता १० ।\nसा हृता रावणेनेह विनाशायात्मनः स्वयम् ।\nरामेण रावणं हत्वा अभिषिच्य विभीषणम् ११ ।\nसमानीता गृहं सीता कीर्तिरात्मवता यथा ।\nतस्यास्तीर्थे नरः स्नात्वा कन्यायज्ञफलं लभेत् १२ ।\nविमुक्तः कलुषैः सर्वैः प्राप्नोति परमं पदम् ।\nततो गच्छेत सुमहद् ब्रह्मणः स्थानमुत्तमम् १३ ।\nयत्र वर्णावरः स्नात्वा ब्राह्मण्यं लभते नरः ।\nब्राह्मणश्च विशुद्धात्मा परं पदमवाप्नुयात् १४ ।\nततो गच्छेत सोमस्य तीर्थं त्रैलोक्यदुर्लभम् ।\nयत्र सोमस्तपस्तप्त्वा द्विजराज्यमवाप्नुयात् १५ ।\nतत्र स्नात्वाऽर्चयित्वा च स्वपितॄन् दैवतानि च ।\nनिर्मलः स्वर्गमायाति कार्तिक्यां चन्द्र मा यथा १६ ।\nसप्तसारस्वतं तीर्थं त्रैलोक्यस्यापि दुर्लभम् ।\nयत्र सप्त सरस्वत्य एकीभूता वहन्ति च १७ ।\nसुप्रभा काञ्चनाक्षी च विशाला मानसह्रदा ।\nसरस्वत्योघनामा च सुवेणुर्विमलोदका १८ ।\nपितामहस्य यजतः पुष्करेषु स्थितस्य ह ।\nअब्रुवन् ऋषयः सर्वे नायं यज्ञो महाफलः १९ ।\nन दृश्यते सरिच्छ्रेष्ठा यस्मादिह सरस्वती ।\nतच्छ्रुत्वा भगवान् प्रीतः सस्माराथ सरस्वतीम् २० ।\nपितामहेन यजता आहूता पुष्करेषु वै ।\nसुप्रभा नाम सा देवी तत्र ख्याता सरस्वती २१ ।\nतां दृष्ट्वा मुनयः प्रीता वेगयुक्तां सरस्वतीम् ।\nपितामहं मानयन्तीं ते तु तां बहु मेनिरे २२ ।\nएवमेषा सरिच्छ्रेष्ठा पुष्करस्था सरस्वती ।\nसमानीता कुरुक्षेत्रे मङ्कणेन महात्मना २३ ।\nनैमिषे मुनयः स्थित्वा शौनकाद्यास्तपोधनाः ।\nते पृच्छन्ति महात्मानं पौराणं लोमहर्षणम् २४ ।\nकथं यज्ञफलोऽस्माकं वर्ततां सत्पथे भवेत् ।\nततोऽब्रवीन्महाभागः प्रणम्य शिरसा ऋषीन् २५ ।\nसरस्वती स्थिता यत्र तत्र यज्ञफलं महत् ।\nएतच्छ्रुत्वा तु मुनयो नानास्वाध्यायवेदिनः २६ ।\nसमागम्य ततः सर्वे सस्मरुस्ते सरस्वतीम् ।\nसा तु ध्याता ततस्तत्र ऋषिभिः सत्रयाजिभिः २७ ।\nसमागता प्लावनार्थं यज्ञे तेषां महात्मनाम् ।\nनैमिषे काञ्चनाक्षी तु स्मृता मङ्कणकेन सा २८ ।\nसमागता कुरुक्षेत्रं पुण्यतोया सरस्वती ।\nगयस्य यजमानस्य गयेष्वेव महाक्रतुम् २९ ।\nआहूता च सरिच्छ्रेष्ठा गययज्ञे सरस्वती ।\nविशालां नाम तां प्राहुरृषयः संशितव्रताः ३० ।\nसरित् सा हि समाहूता मङ्कणेन महात्मना ।\nकुरुक्षेत्रं समायाता प्रविष्टा च महानदी ३१ ।\nउत्तरे कोशलाभागे पुण्ये देवर्षिसेविते ।\nउद्दालकेन मुनिना तत्र ध्याता सरस्वती ३२ ।\nआजगाम सरिच्छ्रेष्ठा तं देशं मुनिकारणात् ।\nपूज्यमाना मुनिगणैर्वल्कलाजिनसंवृतैः ३३ ।\nमनोहरेति विख्याता सर्वपापक्षयावहा ।\nआहूता सा कुरुक्षेत्रे मङ्कणेन महात्मना ।\nऋषेः संमाननार्थाय प्रविष्टा तीर्थमुत्तमम् ३४ ।\nसुवेणुरिति विख्याता केदारे या सरस्वती ।\nसर्वपापक्षया ज्ञेया ऋषिसिद्धनिषेविता ३५ ।\nसापि तेनेह मुनिना आराध्य परमेश्वरम् ।\nऋषीणामुपकारार्थं कुरुक्षेत्रं प्रवेशिता ३६ ।\nदक्षेण यजता सापि गङ्गाद्वारे सरस्वती ।\nविमलोदा भगवती दक्षेण प्रकटीकृता ३७ ।\nसमाहूता ययौ तत्र मङ्कणेन महात्मना ।\nकुरुक्षेत्रे तु कुरुणा यजिता च सरस्वती ३८ ।\nसरोमध्ये समानीता मार्कण्डेयेन धीमता ।\nअभिष्टूय महाभागां पुण्यतोयां सरस्वतीम् ३९ ।\nयत्र मङ्कणकः सिद्धः सप्तसारस्वते स्थितः ।\nनृत्यमानश्च देवेन शङ्करेण निवारितः ४० ।\nइति श्रीवामनपुराणे सरोमाहात्म्ये सप्तत्रिंशत्तमोऽध्यायः।\n।"
  }
]
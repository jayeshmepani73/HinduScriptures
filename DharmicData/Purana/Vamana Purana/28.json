[
  {
    "text": "लोमहर्षण उवाच \nएवं स्तुतोऽथ भगवान् वासुदेव उवाच ताम् \nअदृश्यः सर्वभूतानां तस्याः संदर्शने स्थितः  १ \nश्रीभगवानुवाच\nमनोरथांस्त्वमदिते यानिच्छस्यभिवाञ्छितान् \nतांस्त्वं प्राप्स्यसि धर्मज्ञे मत्प्रसादान्न संशयः  २ \nशृणु त्वं च महाभागे वरो यस्ते हृदि स्थितः \nमद्दर्शनं हि विफलं न कदाचिद् भविष्यति  ३ \nयश्चेह त्वद्वने स्थित्वा त्रिरात्रं वै करिष्यति \nसर्वे कामाः समृध्यन्ते मनसा यानिहेच्छति  ४ \nदूरस्थोऽपि वनं यस्तु अदित्याः स्मरते नरः \nसोऽपि याति परं स्थानं किं पुनर्निवसन् नरः  ५ \nयश्चेह ब्राह्मणान् पञ्च त्रीन् वा द्वावेकमेव वा \nभोजयेच्छ्रद्धया युक्तः स याति परमां गतिम्  ६ \nअदितिरुवाच\nयदि देव प्रसन्नस्त्वं भक्त्या मे भक्तवत्सल \nत्रैलोक्याधिपतिः पुत्रस्तदस्तु मम वासवः  ७ \nहृतं राज्यं हृतश्चास्य यज्ञभाग इहासुरैः \nत्वयि प्रसन्ने वरद तत् प्राप्नोतु सुतो मम  ८ \nहृतं राज्यं न दुःखाय मम पुत्रस्य केशव \nप्रपन्नदायविभ्रंशो बाधां मे कुरुते हृदि  ९ \nश्रीभगवानुवाच\nकृतः प्रसादो हि मया तव देवि यथेप्सितम् \nस्वांशेन चैव ते गर्भे संभविष्यामि कश्यपात्  १० \nतव गर्भे समुद्भूतस्ततस्ते ये त्वरातयः \nतानहं च हनिष्यामि निवृत्ता भव नन्दिनि  ११ \nअदितिरुवाच\nप्रसीद देवदेवेश नमस्ते विश्वभावन \nनाहं त्वामुदरे वोढुमीश शक्ष्यामि केशव \nयस्मिन् प्रतिष्ठितं सर्वं विश्वयोनिस्त्वमीश्वरः  १२ \nश्रीभगवानुवाच\nअहं त्वां च वहिष्यामि आत्मानं चैव नन्दिनि \nन च पीडां करिष्यामि स्वस्ति तेऽस्तु व्रजाम्यहम्  १३ \nइत्युक्त्वान्तर्हिते देवेऽदितिर्गर्भं समादधे \nगर्भस्थिते ततः कृष्णे चचाल सकला क्षितिः \nचकम्पिरे महाशैला जग्मुः क्षोभं महाब्धयः  १४ \nयतो यतोऽदितिर्याति ददाति पदमुत्तमम् \nततस्ततः क्षितिः खेदान्ननाम द्विजपुङ्गवाः  १५ \nदैत्यानामपि सर्वेषां गर्भस्थे मधुसूदने \nबभूव तेजसो हानिर्यथोक्तं परमेष्ठिना  १६ \nइति श्रीवामनपुराणे सरोमाहात्म्ये अष्टाविंशतितमोऽध्यायः"
  }
]
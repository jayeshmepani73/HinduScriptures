[
  {
    "text": "अरजा उवाच।।\nनात्मानं तव दास्यामि बुहनोक्तेन किं तव।\nरक्षन्ती भवतः शापादात्मानं च महीपते।। ६६.१"
  },
  {
    "text": "प्रह्लाद उवाच।।\nइत्थं विवदमानां तां भार्गवेन्द्रसुतां बलात्।\nकामोपहतचित्तात्मा व्यध्वंसयत मन्दधीः।। ६६.२"
  },
  {
    "text": "तां कृत्वा च्युतचापित्रां मदान्धः पृथिवीपतिः।\nनिश्चक्रामाश्रमात् तस्माद् गतश्च नगरं निजम्।। ६६.३"
  },
  {
    "text": "साऽपि शुक्रसुता तन्वी अरजा रजसाप्लुता।\nआश्रमादथ निर्गत्य बहिस्तस्थावधोमुखी।। ६६.४"
  },
  {
    "text": "चिन्तयन्ती स्वपितरं रुदती च मुहुर्मुहुः।\nमहाग्रहोपतप्तेव रोहिणी शशिनः प्रिया।। ६६.५"
  },
  {
    "text": "ततो बहुतिथे काले समाप्ते यज्ञकर्मणि।\nपातालादागमच्छुक्रः स्वमाश्रमपदं मुनिः।। ६६.६"
  },
  {
    "text": "आश्रमान्ते च ददृशे सुतां दैत्य रजस्वलाम्।\nमेघलेखामिवाकाशे संध्यारागेण रंजिताम्।। ६६.७"
  },
  {
    "text": "तां दृष्ट्वा परिपप्रच्छ पुत्रि केनासि धर्षिता।\nकः क्रीडति सरोषेण सममाशीविषेण हि।। ६६.८"
  },
  {
    "text": "कोऽद्यैव याम्यां नगरीं गमिष्यति सुदुर्मतिः।\nयस्त्वां शुद्धसमाचारां विध्वंसयति पापकृत्।। ६६.९"
  },
  {
    "text": "ततः स्वपितरं दृष्ट्वा कम्पमाना पुनः पुनः।\nरुदन्ती व्रीडयोपेता मन्दं मन्दमुवाच ह।। ६६.१०"
  },
  {
    "text": "तव शिष्येण दण्डेन वार्यमाणेन चासकृत्।\nबलादनाथा रुदती नीताऽहं वचनीयताम्।। ६६.११"
  },
  {
    "text": "एतत् पुत्र्या वचः श्रुत्वा क्रोधसंरक्तलोचनः।\nउपस्पृश्य शुचिर्भूत्वा इदं वचनमब्रवीत्।। ६६.१२"
  },
  {
    "text": "यस्मात् तेनाविनीतेन मत्तो ह्यभयमुत्तमम्।\nगौरवं च तिरस्कृत्य च्युतधर्माऽरजा कृता।। ६६.१३"
  },
  {
    "text": "तस्मात् सराष्ट्रः सबलः सभृत्यो वाहनैः सह।\nसप्तरात्रान्तराद् भस्म ग्राववृष्ट्या भविष्यति।। ६६.१४"
  },
  {
    "text": "इत्येवमुक्त्वा मुनिपुंगवोऽसौ शप्त्वा स दण्डं स्वसुतामुवाच।\nत्वं पापमोक्षार्थमिहैव पुत्रि तिष्ठस्व कल्याणि तपश्चरन्ती।। ६६.१५"
  },
  {
    "text": "शप्त्वेत्थं भगवान् शुक्रो दण्डमिक्ष्वाकुनन्दनम्।\nजगाम शिष्यसहितः पातालं दानवालयम्।। ६६.१६"
  },
  {
    "text": "दण्डोऽपि भस्मसाद् भूतः सराष्ट्रबलवाहनः।\nमहता ग्राववर्षेण सप्तरात्रान्तरे तदा।। ६६.१७"
  },
  {
    "text": "एवं तद्दण्डकारण्यं परित्यज्यन्ति देवता।\nआलयं राक्षसानां तु कृतं देवेन शंभुना।। ६६.१८"
  },
  {
    "text": "एवं परकलत्राणि नयन्ति सुकृतीनपि।\nभस्मभूतान् प्राकृतांस्तु महान्तं च पराभवम्।। ६६.१९"
  },
  {
    "text": "तस्मादन्धक दुर्बुद्धिर्न कार्या भवता त्वियम्।\nप्राकृताऽपि दहेन्नारी किमुताहोद्रिनन्दिनी।। ६६.२०"
  },
  {
    "text": "शंकरोऽपि न दैत्येश शक्यो जेतुं सुरासुरैः।\nद्रष्टुमप्यमितौजस्कः किमु योधयितुं रणे।। ६६.२१"
  },
  {
    "text": "पुलस्त्य उवाच।।\nइत्येवमुक्ते वचने क्रुद्धस्ताम्रेक्षणः श्वसन्।\nवाक्यमाह महातेजाः प्रह्लादं चान्धकासुरः।। ६६.२२"
  },
  {
    "text": "किं ममासौ रणे योद्धुं शक्तस्त्रिणयनोऽसुर।\nएकाकी धर्मरहितो भस्मारुणितविग्रहः।। ६६.२३"
  },
  {
    "text": "नान्धको बिभियादिन्द्रान्नामरेभ्यः कथंचन।\nस कथं वृषपत्राक्षाद् बिभेति स्त्रीमुखेक्षकात्।। ६६.२४"
  },
  {
    "text": "तच्छ्रुत्वाऽस्य वचो घोरं प्रह्लादः प्राह नारद।\nन सम्यगुक्तं भवता विरुद्धं धर्मतोऽर्थतः।। ६६.२५"
  },
  {
    "text": "हुताशनपतङ्गाभ्यां सिंहक्रोष्टुकयोरिव।\nगजेन्द्रमशकाभ्यां च रुक्मपाषाणयोरिव।। ६६.२६"
  },
  {
    "text": "एतेषामेभिरुदितं यावदन्तरमन्धक।\nतावदेवान्तरं चास्ति भवतो वा हरस्य च।। ६६.२७"
  },
  {
    "text": "वारितोऽसि मया वीर भूयो भूयश्च वार्यसे।\nश्रृणुष्व वाक्यं देवर्षेरसितस्य महात्मनः।। ६६.२८"
  },
  {
    "text": "यो धर्मशीलो जितमानरोषो विद्याविनीतो न परोपतापी।\nस्वदारतुष्टः परदारवर्जो नतस्य लोके भयमस्ति किंचित्।। ६६.२९"
  },
  {
    "text": "यो धर्महीनः कलहप्रियः सदा परोपतापी श्रुतिशास्त्रवर्जितः।\nपरार्थदारेप्सुरवर्णसंगमी सुखं न विन्देत परत्र चेह।। ६६.३०"
  },
  {
    "text": "धर्मान्वितोऽभून्मनुरर्कपुत्रः स्वदारसंतुष्टमनास्त्वगस्त्यः।। ६६.३१"
  },
  {
    "text": "एतानि पुण्यानि कृतान्यमीभिर्मया निबद्धानि कुलक्रमोक्त्या।\nतेजोन्विताः शापवरक्षमाश्च जाताश्च सर्वे सुरसिद्धपूज्याः।। ६६.३२"
  },
  {
    "text": "अधर्मऽयुक्तोऽङ्गसुतो बभूव विभुश्च नित्यं कलहप्रियोऽभूत्।\nपरोपतापी नमुचिर्दुरात्मा पराबलेप्सुर्नहुषश्च राजा।। ६६.३३"
  },
  {
    "text": "परार्थलिप्सुर्दितिजो हिरण्यदृक् मूर्खस्तु तस्याप्यनुजः सुदुर्मतिः।\nअवर्णसंगी यदुरुत्तमौजा एते विनष्टास्त्वनयात् पुरा हि।। ६६.३४"
  },
  {
    "text": "तस्माद् धर्मो न संत्याज्यो धर्मो हि परमा गतिः।\nधर्महीना नरा यान्ति रौरवं नरकं महत्।। ६६.३५"
  },
  {
    "text": "धर्मस्तु गदितः पुंभिस्तारणे दिवि चेह च।\nपतनाय तथाऽधर्म इह लोके परत्र च।। ६६.३६"
  },
  {
    "text": "त्याज्यं धर्मान्वितैर्न्नित्यं परदारोपसेवनम्।\nनयन्ति परदारा हि नरकानेकविंशतिम्।\nसर्वेषामपि वर्णानामेष धर्मो ध्रुवोऽन्धक।। ६६.३७"
  },
  {
    "text": "परार्थपरदारेषु यदा वाञ्छां करिष्यति।\nस याति नरकं घोरं रौरवं बहुलाः समाः।। ६६.३८"
  },
  {
    "text": "एवं पुराऽसुरपते देवर्षिरसितोऽव्ययः।\nप्राह धर्मव्यवस्थानं खगेन्द्रायारुणाय हि।। ६६.३९"
  },
  {
    "text": "तस्मात् सुदूरतो वर्जेत् परदारान् विचक्षणः।\nनयन्ति निकृतिप्रज्ञं परदाराः पराभवम्।। ६६.६६"
  },
  {
    "text": "पुलस्त्य उवाच।।\nइत्येवमुक्ते वचने प्रह्लादं प्राह चान्धकः।\nभवान् धर्मपरस्त्वेको नाहं धर्म समाचरे।। ६६.४१"
  },
  {
    "text": "इत्येवमुक्त्वा प्रह्लादमन्धकः प्राह शम्बरम्।\nगच्छ शम्बर शैलेन्द्रं मन्दरं वद शंकरम्।। ६६.४२"
  },
  {
    "text": "भिक्षो किमर्थं शौलेन्द्रं स्वर्गोपम्यं सकन्दरम्।\nपरिभुञ्जसि केनाद्य तव दत्तो वदस्व माम्।। ६६.४३"
  },
  {
    "text": "तिष्ठन्ति शासने मह्यं देवाः शक्रपुरोगमाः।\nतत् किमर्थं निवससे मामनादृत्य मन्दरे।। ६६.४४"
  },
  {
    "text": "यदीष्टस्तव शैलेन्द्रः क्रियतां वचनं मम।\nयेयं हि भवतः पत्नी सा मे शीघ्रं प्रदीयताम्।। ६६.४५"
  },
  {
    "text": "इत्युक्तः स तदा तेन शम्बरो मन्दरं द्रुतम्।\nजगाम तत्र यत्रास्ते सह देव्या पिनाकधृक्।। ६६.४६"
  },
  {
    "text": "गत्वोवाचान्धकवचो याथातथ्यं दनोः सुतः।\nतमुत्तरं हरः प्राह श्रृण्वत्या गिरिकन्यया।। ६६.४७"
  },
  {
    "text": "ममायं मन्दरो दत्तः सहस्राक्षेण धीमता।\nतन्न शक्नोम्यहं त्यक्तुं विनाज्ञां वृक्षवैरिणः।। ६६.४८"
  },
  {
    "text": "यच्चाब्रवीद् दीयतां मे गिरिपुत्रीति दानवः।\nतदेषा यातु स्वं कामं नाहं वारयितुं क्षमः।। ६६.४९"
  },
  {
    "text": "ततोऽब्रवीत् गिरिसुता शम्बरं मुनिसत्तम।\nब्रूहि गत्वान्धकं वीर मम वाक्यं विपश्चितम्।। ६६.५०"
  },
  {
    "text": "अहं पताका संग्रामे भवानीशश्च देविनौ।\nप्राणद्यूतं परिस्तीर्य यो जेष्यति स लप्स्यते।। ६६.५१"
  },
  {
    "text": "इत्येवमुक्तो मतिमान् शम्बरोऽन्दकमागमत्।\nसमागम्याब्रवीद् वाक्यं शर्वगौर्योश्च भाषितम्।। ६६.५२"
  },
  {
    "text": "तच्छ्रुत्वा दानवपतिः क्रोधदीप्तेक्षणः श्वसन्।\nसमाहूयाब्रवीद् वाक्यं दुर्योधनमिदं वचः।। ६६.५३"
  },
  {
    "text": "गच्छ शीघ्रं महाबाहो भेरीं सान्नाहिकीं दृढाम्।\nताडयस्व सुविश्रब्धं दुःशीलामिव योषितम्।। ६६.५४"
  },
  {
    "text": "समादिष्टोऽन्धकेनाथ भेरीं दुर्योधनो बलात्।\nताडयामास वेगेन यथाप्राणेन भूयसा।। ६६.५५"
  },
  {
    "text": "सा ताडिता बलवता भेरी दुर्योधनेन हि।\nसत्वरं भैरवं रावं रुराव सुरभी यथा।। ६६.५६"
  },
  {
    "text": "तस्यास्तं स्वरमाकर्ण्य सर्व एव महासुराः।\nसमायाताः सभां तूर्णं किमेतदिति वादिनः।। ६६.५७"
  },
  {
    "text": "याथातथ्यं च तान् सर्वानाह सेनापतिर्बली।\nते चापि बलिनां श्रेष्ठाः सन्नद्धा युद्धकाङ्क्षिणः।। ६६.५८"
  },
  {
    "text": "सहान्धका निर्ययुस्ते गजैरुष्ट्रैर्हयै रथैः।\nअन्धको रथमास्थाय पञ्चनल्वप्रमाणतः।। ६६.५९"
  },
  {
    "text": "त्र्यम्बकं स पराजेतुं कृतबुद्धिर्विनिर्ययौ।\nजम्भः कुजम्भो हुण्डश्च तुहुण्डः शम्बरो बलिः।। ६६.६०"
  },
  {
    "text": "बाणाः कार्तस्वरो हस्ती सूर्यशत्रुर्महोदरः।\nअयःशंकुः शिबिः शाल्वो वृषपर्वा विरोचनः।। ६६.६१"
  },
  {
    "text": "हयग्रीवः कालनेमिः संह्लादः कालनाशनः।\nशरभः शलभश्चैव विप्रचित्तिश्च वीर्यवान्।। ६६.६२"
  },
  {
    "text": "दुर्योधनश्च पाकश्च विपाकः कालशम्बरौ।\nएते चान्ये च बहवो महावीर्या महाबलाः।\nप्रजग्मुरुत्सुका योद्धुं नानायुधधरा रणे।। ६६.६३"
  },
  {
    "text": "इत्थं दुरात्मा दनुसैन्यपालस्तदान्धको योद्धुमना हरेण।\nमहाचलं मन्दरमभ्युपेयिवान् स कालपाशावसितो हि मन्दधीः।। ६६.६४"
  },
  {
    "text": "इति श्रीवामनपुराणे चत्वारिशोऽध्यायः ।।"
  }
]
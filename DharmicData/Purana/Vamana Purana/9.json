[
  {
    "text": "नारद उवाच\nनेत्रहीनः कथं राज्ये प्रह्लादेनान्धको मुने।\nअभिषिक्तो जानताऽपि राजधर्मं सनातनम्।। ९.१"
  },
  {
    "text": "पुलस्त्य उवाच\nलब्धचक्षुरसौ भूयो हिरण्याक्षेऽपि जीवति।\nततोऽभिषिक्तो दैत्येन प्रह्लादेन निजे पदे।। ९.२"
  },
  {
    "text": "नारद उवाच\nराज्येऽन्धकोऽभिषिक्तस्तु किमाचरत सुव्रत।\nदेवादिभिः सह कथं समास्ते तद् वदस्व मे।। ९.३"
  },
  {
    "text": "पुलस्त्य उवाच\nराज्येऽभिषिक्तो दैत्येन्द्रो हिरण्याक्षसुतोऽन्धकः।\nतपसाराध्य देवेशं शूलपाणिं त्रिलोचनम्।। ९.४"
  },
  {
    "text": "अजेयत्वमवध्यत्वं सुरसिद्धर्षिपन्नगैः।\nअदाह्यत्वं हुताशेन अक्लेद्यत्वं जलेन च।। ९.५"
  },
  {
    "text": "एवं स वरलब्धस्तु दैत्यो राज्यमपालयत्।\nशुक्रं पुरोहितं कृत्वा समध्यास्ते ततोऽन्धकः।। ९.६"
  },
  {
    "text": "ततश्चक्रे समुद्योगं देवानामन्धकोऽसुरः।\nआक्रम्य वसुधां सर्वां मनुजेन्द्रान् पराजयत्।। ९.७"
  },
  {
    "text": "पराजित्य महीपालान् सहायार्थे नियोज्य च।\nतैः समं मेरुशिखरं जगामाद्भुतदर्शनम्।। ९.८"
  },
  {
    "text": "शक्रोऽपि सुरसैन्यानि समुद्योज्य महागजम्।\nसमारुह्यामरावत्यां गुप्तिं कृत्वा विनिर्ययौ।। ९.९"
  },
  {
    "text": "शक्रस्यानु तथैवान्ये लोकपाला महौजसः।\nआरुह्य वाहनं स्वं स्वं सायुधा निर्ययुर्बहिः।। ९.१०"
  },
  {
    "text": "देवसेनाऽपि च समं शक्रोणाद्भुतकर्मणा\nनिर्जगामातिवेगेन गजवाजिराथादिभिः।। ९.११"
  },
  {
    "text": "अग्रतो द्वादशादित्याः पृष्ठतश्च त्रिलोचनाः।\nमध्येऽष्टौ वसवो विश्वे साध्याश्विमरुतां गणाः।\nयक्षविद्याधराद्याश्च स्वं स्वं वाहनमास्थिताः।। ९.१२"
  },
  {
    "text": "नारद उवाच\nरुद्रादीनां वदस्वेह वाहनानि च सर्वशः।\nएकैकस्यापि धर्मत्र परं कौतूहलं मम।। ९.१३"
  },
  {
    "text": "पुलस्त्य उवाच\nश्रृणुष्व कथयिष्यामि सर्वेषामपि नारद।\nवाहनानि समासेन एकैकस्यानुपूर्वशः।। ९.१४"
  },
  {
    "text": "रुद्रहस्ततलोत्पन्नो महावीर्यो महाजवः।\nश्वेतवर्णो गजपतिर्देवराजस्य वाहनम्।। ९.१५"
  },
  {
    "text": "रुद्रोरुसंभवो भीमः कृष्णवर्णो मनोजवः।\nपौण्ड्रको नाम महिषो धर्मराजस्य नारद।। ९.१६"
  },
  {
    "text": "रुद्रकर्ममलोद्भूतः श्यामो जलधिसंज्ञकः।\nशिशुमारो दिव्यगतिः वाहनं वरुणस्य च।। ९.१७"
  },
  {
    "text": "रौद्रः शकटचक्राक्षः शैलाकारो नरोत्तमः।\nअम्बिकापादसंभूतो वाहनं धनदस्य तु।। ९.१८"
  },
  {
    "text": "एकादशानां रुद्राणां वाहनानि महामुने।\nगन्धर्वाश्च महावीर्या भुजगेन्द्राश्च दारुणाः।\nश्वेतानि सौरभेयाणि वृषाण्युग्रजवानि च।। ९.१९"
  },
  {
    "text": "रथं चन्द्रमसश्चार्द्धूसहस्रं हंसवाहनम्।\nहरयो रथवाहाश्च आदित्या मुनिसत्तम।। ९.२०"
  },
  {
    "text": "कुञ्जरस्थाश्च वसवो यक्षाश्च नरवाहनाः।\nकिन्नरा भुजगारूढा हयारूढौ तथाश्विनौ।। ९.२१"
  },
  {
    "text": "सारङ्गधिष्ठिता ब्रह्मन् मरुतो घोरदर्शनाः।\nशुकारूढाश्च कवयो गन्धर्वाश्च पदातिनः।। ९.२२"
  },
  {
    "text": "आरुह्य वाहनान्येवं स्वानि स्वान्यमरोत्तमाः।\nसंनह्य निर्ययुर्हृष्टा युद्धाय सुमहौजसः।। ९.२३"
  },
  {
    "text": "नारद उवाच\nगदितानि सुरादीनां वाहनानि त्वया मुने।\nदैत्यानां वाहनान्येवं यथावद् वक्तुमर्हसि।। ९.२४"
  },
  {
    "text": "पुलस्त्य उवाच\nश्रृणुष्व दानवादीनां वाहनानि द्विजोत्तम।\nकथयिष्यामि तत्त्वेन यथावच्छ्रोतुमर्हसि।। ९.२५"
  },
  {
    "text": "अन्धकस्य रथो दिव्यो युक्तः परमवाजिभिः।\nकृष्णवर्णैः सहस्रारस् त्रिनल्वपरिमाणवान्।। ९.२६"
  },
  {
    "text": "प्रह्लादस्य रथो दिव्यश्चन्द्रवर्णैर्हयोत्तमैः।\nउह्यमानस्तथाऽष्टाभिः श्वेतरुक्ममयः शुभः।। ९.२७"
  },
  {
    "text": "विरोचनस्य च गजः कुजम्भस्य तुरंगमः।\nजम्भस्य तु रथो दिव्यो हयैः काञ्जनसन्निभैः।। ९.२८"
  },
  {
    "text": "शङ्कुकर्णस्य तुरगो हयग्रीवस्य कुञ्जरः।\nरथो मयस्य विख्यातो दुन्दुभेश्च महोरगः।\nशम्बरस्य विमानोऽभूदयः शङ्कोर्मृगाधिपः।। ९.२९"
  },
  {
    "text": "बलवृत्रौ च बलिनौ गदामुसलधारिणौ।\nपद्भ्यां दैवतसैन्यानि अभिद्रवितुमुद्यतौ।। ९.३०"
  },
  {
    "text": "ततो रणोऽभूत् तुमुलः संकुलोऽतिभयंकरः।\nरजसा संवृतो लोकी पिङ्गवर्णेन नारद।। ९.३१"
  },
  {
    "text": "नाज्ञासीच्च पिता पुत्रं न पुत्रः पितरं तथा।\nस्वानेवान्ये निजघ्नुर्वै परानन्ये च सुव्रत ।। ९.३२"
  },
  {
    "text": "अभिद्रुतो महावेगो रथोपरि रथस्तदा।\nगजो मत्तगजेन्द्रं च सादी सादिनमभ्यगात्।। ९.३३"
  },
  {
    "text": "पदातिरपि संक्रुद्धः पदातिनमथोल्बणम्।\nपरस्परं तु प्रत्यघ्नन्नन्योन्यजयकाङ्क्षिणः।। ९.३४"
  },
  {
    "text": "ततस्तु संकुले तस्मिन् युद्धे दैवासुरे मुने।\nप्रावर्तत नदी घोरा शमयन्ती रणाद्रजः।। ९.३५"
  },
  {
    "text": "शोणितोदा रथावर्त्ता योधसंघट्टवाहिनी।\nगजकुम्भमहाकूर्मा शरमीना दुरत्यया।। ९.३६"
  },
  {
    "text": "तीक्ष्णाग्रप्रासमकरा महासिग्राहवाहिनी।\nअन्त्रशैवलसंकीर्णा पताकाफेनमालिनी।। ९.३७"
  },
  {
    "text": "गृध्रकङ्कमहाहंसा श्येनचक्राह्वमण्डिता।\nवनवायसकादम्बा गोमायुश्वापदाकुला।। ९.३८"
  },
  {
    "text": "पिशाचमुनिसंकीर्णा दुस्तरा प्राकृतैर्जनैः।\nरथप्लवैः संतरन्तः शूरास्तां प्रजगाहिरे।। ९.३९"
  },
  {
    "text": "आगुल्फादवमज्जन्तः सूदयन्तः परस्परम्।\nसमुत्तरन्तो वेगेन योधा जयधनेप्सवः।। ९.४०"
  },
  {
    "text": "ततस्तु रौद्रो सुरदैत्यसादने महाहवे भीरुभयंकरेऽथ।\nरक्षांसि यक्षाश्च सुसंप्रहृष्टाः पिशाचयूथास्त्वभिरेमिरे च।। ९.४१"
  },
  {
    "text": "पिबन्त्यसृग्गाढतरं भटानामालिङ्ग्य मांसानि च भक्षयन्ति।\nवसां विलुम्पन्ति च विस्फुरन्ति गर्जन्त्यथान्योन्यमथो वयांसि।। ९.४२"
  },
  {
    "text": "मुञ्चन्ति फेत्काररवाञ्शिवाश्च क्रन्दन्ति योधा भुवि वेदनार्त्ताः।\nशस्त्रप्रतप्ता निपतन्ति चान्ये युद्धं श्मशानप्रतिमं बभूव।। ९.४३"
  },
  {
    "text": "तस्मिञ्शिवाघोररवे प्रवृत्ते सुरासुराणां सुभयंकरे ह।\nयुद्धं बभौ प्राणपणोपविद्धं द्वन्द्वेऽतिशस्त्राक्षगतो दुरोदरः।। ९.४४"
  },
  {
    "text": "हिरण्यचक्षुस्तनयो रणेऽन्धको रथे स्थितो वाजिसहस्रयोजिते।\nमत्तेभपृष्टस्थितमुग्रतेजसं समेयिवान् देवपतिं शतक्रतुम्।। ९.४५"
  },
  {
    "text": "समापतन्तं महिषाधिरूढं यमं प्रतीच्छद् बलवान् दितीशः।\nप्रह्लादनामा तुरगाष्टयुक्तं रथं समास्थाय समुद्यतास्त्रः।। ९.४६"
  },
  {
    "text": "विरोचनश्चापि जलेश्वरं त्वगाज्जम्भस्त्वथागाद् धनदं बलाढ्यम्।\nवायुं समभ्येत्य च शम्बरोऽथ मयो हुताशं युयुधे मुनीन्द्र।। ९.४७"
  },
  {
    "text": "अन्ये हयग्रीवमुखा महाबला दितेस्तनूजा दनुपुंगवाश्च।\nसुरान् हुताशार्कवसूरकेश्वरान् द्वन्द्वं समासाद्य महाबलान्विताः।। ९.४८"
  },
  {
    "text": "गर्जन्त्यथान्योन्यमुपेत्य युद्धे चापानि कर्षन्त्यतिवेगिताश्च।\nमुञ्चन्ति नाराचगणान् सहस्रश अगच्छ हे तिष्ठसि किं ब्रुवन्तः।। ९.४९"
  },
  {
    "text": "शरैस्तु तीक्ष्णैरतितापयन्तः शस्त्रैरमोघैरभिताडयन्तः।\nमन्दाकिनीवेगनिभां वहन्तीम् प्रवर्तयन्तो भयदां नदीं च।। ९.५०"
  },
  {
    "text": "त्रैलोक्यमाकांक्षिभिरुग्रवेगैः सुरासुरैर्नारद संप्रयुद्धे।\nपिशाचरक्षोगणपुष्टिवर्धनीमुत्तर्तुमिच्छद्भिरसृग्नदी बभौ।। ९.५१"
  },
  {
    "text": "वाद्यन्ति तूर्याणि सुरासुराणाम् पश्यन्ति खस्था मुनिसिद्धसंघाः।\nनयन्ति तानप्सरसां गणाग्र्या हता रणे येऽभिमुखास्तु शूराः।। ९.५२"
  },
  {
    "text": "इती श्रीवामनपुराणे नवमोऽध्यायः ।। ९ ।।"
  }
]
[
  {
    "text": "सुकेशिरुवाच\nभवद्भिरुदिता घोरा पुष्करद्वीपसंस्थितिः।\nजम्बूद्वीपस्य संस्थानं कथयन्तु महर्षयः।। १३.१"
  },
  {
    "text": "ऋषय ऊचुः\nजम्बूद्वीपस्य संस्थानं कथ्यमानं निशामय।\nनवभेदं सुविस्तीर्णं स्वर्गमोक्षफलप्रदम्।। १३.२"
  },
  {
    "text": "मध्ये त्विलावृतो वर्षो भद्रश्वः पूर्वतोऽद्भुतः।\nपूर्व उत्तरतश्चापि हिरण्यो राक्षसेश्वर।। १३.३"
  },
  {
    "text": "पूर्वदक्षिणतश्चापि किंनरो वर्ष उच्यते।\nभारतो दक्षिणे प्रोक्तो हरिर्दक्षिणपश्चिमे।। १३.४"
  },
  {
    "text": "पश्चिमे केतुमालश्च रम्यकः पश्चिमोत्तरे।\nउत्तरे च कुरुर्वर्षः कल्पवृक्षसमावृतः।। १३.५"
  },
  {
    "text": "पुण्या रम्या नवैवैते वर्षाः शालकटंकट।\nइलावृताद्या ये चाष्टौ वर्षं मुक्त्वैव भारतम्।। १३.६"
  },
  {
    "text": "न तेष्वस्ति युगावस्था जरामृत्युभयं न च।\nतेषां स्वाभाविकी सिद्धिः सुखप्राया ह्ययत्नतः।\nविपर्ययो न तेष्वस्ति नोत्तमाधममध्यमाः।। १३.७"
  },
  {
    "text": "यदेतद् भारतं वर्षं नवद्वीपं निशाचर।\nसागरान्तरिताः सर्वे अगम्याश्च परस्परम्।। १३.८"
  },
  {
    "text": "इन्द्रद्वीपः कसेरुमांस्ताम्रवर्णो गभस्तिमान्।\nनागद्वीपः कटाहश्च सिंहलो वारुणस्तथा।। १३.९"
  },
  {
    "text": "अयं तु नवमस्तेषां द्वीपः सागरसंवृतः।\nकुमाराख्यः परिख्यातो द्वीपोऽयं दक्षिणोत्तरः।। १३.१०"
  },
  {
    "text": "पूर्वे किराता यस्यान्ते पश्चिमे यवनाः स्थिताः।\nआन्ध्रा दक्षिणतो वीर तुरुष्कास्त्वपि चोत्तरे।। १३.११"
  },
  {
    "text": "ब्राह्मणाः क्षत्रिया वैश्याः शूद्राश्चान्तरवासिनः।\nइज्यायुद्धवणिज्याद्यैः कर्मभिः कृतपावनाः।। १३.१२"
  },
  {
    "text": "तेषां संव्यवहारश्च एभिः कर्मभिरिष्यते।\nस्वर्गापवर्गप्राप्तिश्च पुण्यं पापं तथैव च ।। १३.१३"
  },
  {
    "text": "महेन्द्रो मलयः सह्यः शुक्तिमान् ऋक्षपर्वतः।\nविन्ध्यश्च पारियात्रश्च सप्तात्र कुलपर्वताः।। १३.१४"
  },
  {
    "text": "तथान्ये शतसाहस्रा भूधरा मध्यवासिनाः।\nविस्तारोच्छ्रायिणो रम्या विपुलाः शुभसानवः।। १३.१५"
  },
  {
    "text": "कोलाहलः सवैभ्राजो मन्दरो दुर्दराचलः।\nवातंधमो वैद्युतश्च मैनाकः सरसस्तथा।। १३.१६"
  },
  {
    "text": "तुङ्गप्रस्थो नागगिरिस्तथा गोवर्धनाचलः।\nउज्जायनः पुष्पगिरिरर्बुदो रैवतस्तथा।। १३.१७"
  },
  {
    "text": "ऋष्यमूकः सगोमन्तश्चित्रकूटः कृतस्मरः।\nश्रीपर्वतः कोङ्कणश्च शतशोऽन्येऽपि पर्वताः।। १३.१८"
  },
  {
    "text": "तैर्विमिश्रा जनपदा म्लेच्छा आर्याश्च भागशः।\nतैः पीयन्ते सरिच्छ्रेष्ठा यास्ताः सम्यङ् निशामयः।। १३.१९"
  },
  {
    "text": "सरस्वती पञ्चरूपा कालिन्दी सहिरण्वती।\nशतद्रुश्चन्द्रिका नीला वितस्तैरावती कुहूः।। १३.२०"
  },
  {
    "text": "मधुरा हाररावी च उशीरा धातुकी रसा।\nगोमती धूतपापा च बाहुदा सदृषद्वती।। १३.२१"
  },
  {
    "text": "निश्चिरा गण्डकी चित्रा कौशिकी च वधूसरा।\nसरयूश्च सलौहित्या हिमवत्पादनिःसृताः।। १३.२२"
  },
  {
    "text": "वेदस्मृतिर्वेदसिनी वृत्रघ्नी सिन्धुरेव च।\nपर्णाशा नन्दिनी चैव पावनी च मही तथा।। १३.२३"
  },
  {
    "text": "पारा चर्मण्वती लूपी विदिशा वेणुमत्यपि।\nसिप्रा ह्यवन्ती च तथा पारियात्राश्रयाः स्मृताः।। १३.२४"
  },
  {
    "text": "शोणो महानदश्चैव नर्मदा सुरसा कृपा।\nमन्दाकिनी दशार्णा च चित्रकूटापवाहिका।। १३.२५"
  },
  {
    "text": "चित्रोत्पला वै तमसा करमोदा पिशाचिका।\nतथान्या पिप्पलश्रोणी विपाशा वञ्जुलावती।। १३.२६"
  },
  {
    "text": "सत्सन्तजा शुक्तिमती मञ्जिष्ठा कृत्तिसा वसुः।\nऋक्षपादप्रसूता च तथान्या बलवाहिनी।। १३.२७"
  },
  {
    "text": "शिवा पयोष्णी निर्विन्ध्या तापी सनिषधावती।\nवेण वैतरणी चैव सिनीबाहुः कुमुद्वती।। १३.२८"
  },
  {
    "text": "तोया चैव महागौरी दुर्गन्धा वाशिलाः तथा।\nविन्ध्यपादप्रसूताश्च नद्यः पुण्यजलाः शुभाः।। १३.२९"
  },
  {
    "text": "गोदावरी भीमरथी कृष्णा वेणा सरस्वती।\nतुङ्गभद्रा सुप्रयोगा वाह्या कावेरिरेव च।। १३.३०"
  },
  {
    "text": "दुग्धोदा नलिनी रेव वारिसेना कलस्वना।\nएतास्त्वपि महानद्यः सह्यपादविनिर्गताः।। १३.३१"
  },
  {
    "text": "कृतमाला ताम्रपर्णी वञ्जुला चोत्पलावती।\nसिनी चैव सुदामा च शुक्तिमत्प्रभवास्त्विमाः।। १३.३२"
  },
  {
    "text": "सर्वाः पुण्याः सरस्वत्यः पापप्रशमनास्तथा।\nजगतो मातरः सर्वाः सर्वाः सागरयोषितः।। १३.३३"
  },
  {
    "text": "अन्याः सहस्रशश्चात्र क्षुद्रनद्यो हि राक्षस।\nसदाकालवहाश्चान्याः प्रावृट्कालवहास्तथा।\nउदङ्मध्योद्भवा देशाः पिबन्ति स्वेच्छया शुभाः।। १३.३४"
  },
  {
    "text": "मत्स्याः कुशट्टाः कुणिकुण्डलाश्च पाञ्चालकाश्याः सह कोसलाभिः।। १३.३५"
  },
  {
    "text": "वृकाः शबरकौवीराः सभूलिङ्गा जनास्त्विमे।\nशकाश्चैव समशका मध्यदेश्या जनास्त्विमे।। १३.३६"
  },
  {
    "text": "बाह्लीका वाटधानाश्च आभीराः कालतोयकाः।\nअपरान्तास्तथा शूद्राः पह्लवाश्च सखेटकाः।। १३.३७"
  },
  {
    "text": "गान्धारा यवनाश्चैव सिन्धुसौवीरमद्रकाः।\nशातद्रवा ललित्थाश्च पारावतसमूषकाः।। १३.३८"
  },
  {
    "text": "माठरोदकधाराश्च कैकैया दशमास्तथा।\nक्षत्रियाः प्रातिवैश्याश्च वैश्यशूद्रकुलानि च।। १३.३९"
  },
  {
    "text": "काम्बोजा दरदाश्चैव बर्बरा ह्यङ्गलौकिकाः।\nचीनाश्चैव तुषाराश्च बहुधा बाह्यतोदराः।। १३.४०"
  },
  {
    "text": "आत्रेयाः सभरद्वाजाः प्रस्थलाश्च दशेरकाः।\nलम्पकास्तावकारामाः शूलिकास्तङ्गणैः सह।। १३.४१"
  },
  {
    "text": "औरसाश्चालिमद्राश्च किरातानां च जातयः।\nतामसाः क्रममासाश्च सुपार्श्वाः पुण्ड्रकास्तथा।। १३.४२"
  },
  {
    "text": "कुलूताः कुहुका ऊर्णास्तूणीपादाः सुकुक्कुटाः।\nमाण्डव्या मालवीयाश्च उत्तरापथवासिनः।। १३.४३"
  },
  {
    "text": "अङ्गा वङ्गा मुद्गरवास्त्वन्तर्गिरिबहिर्गिराः।\nतथा प्रवङ्गा वाङ्गेया मांसादा बलदन्तिकाः।। १३.४४"
  },
  {
    "text": "ब्रह्मोत्तरा प्राविजया भार्गवाः केशबर्बराः।\nप्रग्ज्योतिषाश्च शूद्रश्च विदेहास्ताम्रलिप्तकाः।। १३.४५"
  },
  {
    "text": "माला मगधगोनन्दाः प्राच्य जनपदास्त्विमे।\nपुण्ड्राश्च केरलाश्चैव चौडाः कुल्याश्च राक्षस।। १३.४६"
  },
  {
    "text": "जातुषा मूषिकादाश्च कुमारादा महाशकाः।\nमहाराष्ट्रा माहिषिकाः कालिङ्गाश्चैव सर्वशः।। १३.४७"
  },
  {
    "text": "आभीराः सह नैषीका आरण्याः शबराश्च ये।\nबलिन्ध्या विन्ध्यमौलेया वैदर्भा दण्डकैः सह।। १३.४८"
  },
  {
    "text": "पौरिकः सौशिकाश्चैव अश्मका भोगवर्द्धनाः।\nवैषिकाः कुन्दला अन्ध्रा उद्भिदा नलकारकाः।\nदाक्षिणात्या जनपदास्त्विमे शालकटङ्कटः।। १३.४९"
  },
  {
    "text": "सूर्पारका कारिवना दुर्गास्तालीकटैः सह।\nपुलीयाः ससिनीलाश्च तापसास्तामसास्तथा।। १३.५०"
  },
  {
    "text": "कारस्करास्तु रमिनो नासिक्यान्तरनर्मदाः।\nभारकच्छाः समाहेयाः सह सारस्वतैरपि।। १३.५१"
  },
  {
    "text": "वात्सेयाश्च सुराष्ट्राश्च आवन्त्याश्चार्बुदैः सह।\nइत्येते पश्चिमामाशां स्थिता जानपदा जनाः।।। १३.५२"
  },
  {
    "text": "कारुषाश्चैकलव्याश्च मेकलाश्चोत्कलैः सह।\nउत्तमर्णा दशार्णाश्च भोजाः किंकवरैः सह।। १३.५३"
  },
  {
    "text": "तोशला कोशलाश्चैव त्रैपुराश्चैल्लिकास्तथा।\nतुरुसास्तुम्बराश्चैव वहनाः नैषधैः सह।। १३.५४"
  },
  {
    "text": "अनूपास्तुण्डिकेराश्च वीतहोत्रास्त्ववन्तयः।\nसुकेशे वन्ध्यमूलस्थस्त्विमे जनपदाः स्मृताः।। १३.५५"
  },
  {
    "text": "अथो देशान् प्रवक्ष्यामः पर्वताश्रयिणस्तु ये।\nनिराहारा हंसमार्गाः कुपथास्तङ्गणाः खशाः।। १३.५६"
  },
  {
    "text": "कुथप्रावरणाश्चैव ऊर्णाः पुण्याः सहूहुकाः।\nत्रिगर्त्ताश्च किराताश्च तोमराः शिशिराद्रिकाः।। १३.५७"
  },
  {
    "text": "इमे तवोक्ता विषयाः सुविस्तराद् द्वीपे कुमारे रजनीचरेश।\nएतेषु देशेषु च देशधर्मान् संकीर्त्यमानान् श्रृणु तत्त्वतो हि।। १३.५८"
  },
  {
    "text": "इती श्रीवामनपुराणे त्रयोदशोऽध्यायः ।। १३ ।।"
  }
]
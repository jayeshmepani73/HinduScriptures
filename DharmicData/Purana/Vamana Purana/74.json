[
  {
    "text": "पुलस्त्य उवाच।।\nसंनिवृत्ते ततो बाणे दानवाः सत्वरं पुनः।\nनिवृत्ता देवतानां च सशस्त्रा युद्धलालसाः।। ७४.१"
  },
  {
    "text": "विष्णुरप्यमितौजास्तं ज्ञात्वाऽजेयं बलेः सुतम्।\nप्राहामन्त्र्य सुरान् सर्वान् युध्यध्वं विगतज्वराः।। ७४.२"
  },
  {
    "text": "विष्णुनाऽथ समादिष्टा देवाः शक्रपुरोगमाः।\nयुयुधुर्दानवैः सार्धं विष्णुस्त्वन्तरधीयत।। ७४.३"
  },
  {
    "text": "माधवं गतमाज्ञाय शुक्रो बलिमुवाच ह।\nगोविन्देन मुरास्त्यक्तास्त्वं जयस्वाधुना बले।। ७४.४"
  },
  {
    "text": "स पुरोहितवाक्येन प्रीतो याते जनार्दने।\nगदामादाय तेजस्वी देवसैन्यमभिद्रुतः।। ७४.५"
  },
  {
    "text": "बाणो बाहुसहस्रेण गृह्य प्रहरणान्यथ।\nदेवसैन्यमभिद्रुत्य निजघान सहस्रशः।। ७४.६"
  },
  {
    "text": "मयोऽपि मायामास्थाय तैस्तै रूपान्तरैर्मुने।\nयोधयामास बलवान् सुराणां च वरूछिनीम्।। ७४.७"
  },
  {
    "text": "विद्युज्जिह्वः पारिभद्रो वृषपर्वा शतेक्षणः।\nविपाको विक्षरः सैन्यं तेऽपि देवानुपाद्रवन्।। ७४.८"
  },
  {
    "text": "ते हन्यमाना दितिजैर्देवाः शक्रपुरोगमाः।\nगते जनार्दने देवे प्रायशो विमुखाऽभवन्।। ७४.९"
  },
  {
    "text": "तान् प्रभग्नान् सुरगणान् बलिबाणपुरोगमाः।\nपृष्ठतश्चाद्रवन् सर्वे त्रैलोक्यविजिगीषवः।। ७४.१०"
  },
  {
    "text": "संबाध्यमाना दैतेयैर्दवाः सेन्द्रा भयातुराः।\nत्रिविष्टपं परित्यज्य ब्रह्मलोकमुपागताः।। ७४.११"
  },
  {
    "text": "ब्रह्मलोकं गतेष्वित्थं सेन्द्रेष्वपि सुरेषु वै।\nस्वर्गभोक्ता बलिर्जातः सपुत्रभ्रातृबान्धवः।। ७४.१२"
  },
  {
    "text": "शक्रोऽभूद् भगवान् ब्रह्मन् बलिर्बाणो यमोऽभवत्।\nवरुणोऽभून्मयः सोमो राहुर्ह्लादो हुताशनः।। ७४.१३"
  },
  {
    "text": "स्वर्भानुरभवत् सूर्यः शुक्रश्चासीद् बृहस्पतिः।\nयेऽन्येऽप्यधिकृता देवास्तेषु जाताः सुरारयः।। ७४.१४"
  },
  {
    "text": "पञ्चमस्य कलेरादौ द्वापरान्ते सुदारुणः।\nदेवासुरोऽभूत् संग्रामो यत्र शक्रोऽप्यभूद् बलिः।। ७४.१५"
  },
  {
    "text": "पातालाः सप्त तस्यासन् वशे लोकत्रयं तथा।\nभूर्भुवःस्वरिति ख्यातं दशलोकाधिपो बलिः।। ७४.१६"
  },
  {
    "text": "स्वर्गे स्वयं निवसति भुञ्जन् भोगान् सुदुर्लभान्।\nतत्रोपासन्त गन्धर्वा विश्वावसुपुरोगमाः।। ७४.१७"
  },
  {
    "text": "तिलोत्तमाद्याप्सरसो नृत्यन्ति सुरतापस।\nवादयन्ति च वाद्यानि यक्षविद्याधरादयः।। ७४.१८"
  },
  {
    "text": "विविधानपि भोगांश्च भुञ्जन् दैत्येश्वरो बलि।।\nसस्मार मनसा ब्रह्मन् प्रह्लादं स्वपितामहम्।। ७४.१९"
  },
  {
    "text": "संस्मृतो नप्तृणा चासौ महाभागवतोऽसुरः।\nसमभ्यागात् त्वरायुक्तः पातालात् स्वर्गमव्ययम्।। ७४.२०"
  },
  {
    "text": "तमागतं समीक्ष्यैव त्यक्त्वा सिंहासनं बलिः।\nकृताञ्जलिपुटो भूत्वा ववन्दे चरणावुभौ।। ७४.२१"
  },
  {
    "text": "पादयोः पतितं वीरं प्रह्लादस्त्वरितो बलिम्।\nसमुत्थाप्य परिष्वज्य विवेश परमासने।। ७४.२२"
  },
  {
    "text": "तं बलिः प्राह भोस्तात त्वत्प्रसादात् सुरा मया।\nनिर्जिताः शक्रराज्यं च हृतं वीर्यबलान्मया।। ७४.२३"
  },
  {
    "text": "तदिदं तात मद्वीर्यविनिर्जितसुरोत्तमम्।\nत्रैलोक्यराज्यं भुञ्ज त्वं मयि भृत्ये पुरःस्थिते।। ७४.२४"
  },
  {
    "text": "एतावता पुण्ययुतः स्यामहं तात यत् स्वयम्।\nत्वदङ्घ्रिपूजाभिरतस्त्वदुच्छिष्टान्नभोजनः।। ७४.२५"
  },
  {
    "text": "न सा पालयतो राज्यं धृतिर्भवति सत्तम।\nया धृतिर्गुरुशुश्रूषां कुर्वतो जायते विभो।। ७४.२६"
  },
  {
    "text": "ततस्तदुक्तं बलिना वाक्यं श्रुत्वा द्विजोत्तम।\nप्रह्लादः प्राह वचनं धर्मकामार्थसाधनम्।। ७४.२७"
  },
  {
    "text": "मया कृतं राज्यमकण्टकं पुरा प्रशासिता भूः सुहृदोऽनुपूजिताः।\nदत्तं यथेष्टं जनिनास्तथात्मजाः स्थितो बले सम्प्रति योगसाधकः।। ७४.२८"
  },
  {
    "text": "गृहीतं पुत्र विधिवन्मया भूयोऽर्पितं तव।\nएवं भव गुरूणां त्वं सदा शुश्रूषणे रतः।। ७४.२९"
  },
  {
    "text": "इत्येवमुक्त्वा वचनं करे त्वादाय दक्षिणे।\nशाक्रे सिंहासने ब्रह्मन् बलिं तूर्णं न्यवेशयत्।। ७४.३०"
  },
  {
    "text": "सोपविष्टो महेन्द्रस्य सर्वरत्नमये शुभे।\nसिंहासने दैत्यपतिः शुशुभे मघवानिव।। ७४.३१"
  },
  {
    "text": "तत्रोपविष्टश्चैवासौ कृताञ्जलिपुटो नतः।\nप्रह्लादं प्राह वचनं मेघगम्भीरया गिरा।। ७४.३२"
  },
  {
    "text": "यन्मया तात कर्तव्यं त्रैलोक्यं परिरक्षता।\nधर्मार्थकाममोक्षेभ्यस्तदादिशतु मे भवान्।। ७४.३३"
  },
  {
    "text": "तद्वाक्यसम कालं च शुक्रः प्रह्लादमब्रवीत्।\nयद्युक्तं तन्महाबाहो वदस्वाद्योत्तरं वचः।। ७४.३४"
  },
  {
    "text": "वचनं बलिशुक्राभ्यां श्रुत्वा भागवतोऽसुरः।\nप्राह धर्मार्थसंयुक्तं प्रह्लादो वाक्यमुत्तमम्।। ७४.३५"
  },
  {
    "text": "यदायत्यां क्षमं राजन् यद्धितं भुवनस्य च।\nअविरोधेन धर्मस्य अर्थस्योपार्जनं च यत्।। ७४.३६"
  },
  {
    "text": "सर्वसत्त्वानुगमनं कामवर्गफलं च यत्।\nपरत्रेह च यच्छ्रेयः पुत्र तत्कर्म आचर।। ७४.३७"
  },
  {
    "text": "यथा श्लाघ्यं प्रयास्यद्य यथा कीर्तिर्भवेत्तव।\nयथा नायशसो योगस्तथा कुरु महामते।। ७४.३८"
  },
  {
    "text": "एतदर्थं श्रियं दीप्तां काङ्क्षन्ते पुरुषोत्तमाः।\nयेनैतानि गृहेऽस्माकं निवसन्ति सुनिर्वृताः।। ७४.३९"
  },
  {
    "text": "कुलजो व्यसने मग्नः सखा चार्थबहिः कृतः।\nवृद्धो ज्ञातिर्गुणी विप्रः कीर्तिश्च यशसा सह।। ७४.४०"
  },
  {
    "text": "तस्माद् यथैते निवसन्ति पुत्र राज्यस्थितस्येह कुलोद्गताद्याः।\nतथा यतस्वामलसत्त्वचेष्ट यथा यशस्वी भविताऽसि लोके।। ७४.४१"
  },
  {
    "text": "भूम्यां सदा ब्राह्मणभूषितायां क्षत्रान्वितायां दृढवापितायाम्।\nशुश्रूषणासक्तसमुद्भवाया मृद्धिं प्रयान्तीह नराधिपेन्द्राः।। ७४.४२"
  },
  {
    "text": "तस्माद् द्विजाग्र्याः श्रुतिशास्त्रयुक्ता नराधिपांस्ते\nक्रतुभिर्द्विजेन्द्रा यज्ञाग्निधूमेन नृपस्य शान्तिः।। ७४.४३"
  },
  {
    "text": "तपोऽध्ययनसंपन्ना याजनाध्यापने रताः।\nसन्तु विप्रा बले पूज्यास्त्वत्तोऽनुज्ञामवाप्य हि ।। ७४.४४"
  },
  {
    "text": "स्वाध्याययज्ञनिरता दातारः शस्त्रजीविनः।\nक्षत्रियाः सन्तु दैत्येन्द्र प्रजापालनधर्मिणः।। ७४.४५"
  },
  {
    "text": "यज्ञाध्ययनसंपन्ना दातारः कृषिकारिणः।\nपाशुपाल्यं प्रकुर्वन्तु वैश्या विपणिजीविनः।। ७४.४६"
  },
  {
    "text": "ब्राह्मणक्षत्रियविशां सदा शुश्रूषणे रताः।\nशूद्राः सन्त्वसुरश्रेष्ठ तवाज्ञाकारिणः सदा।। ७४.४७"
  },
  {
    "text": "यदा वर्णाः स्वधर्मस्था भवन्ति दितिजेश्वर।\nधर्मवृद्धिस्तदा स्याद्वै धर्मवृद्धौ नृपोदयः।। ७४.७४"
  },
  {
    "text": "तस्माद् वर्णाः स्वधर्मस्थास्त्वया कार्याः सदा बले।\nतद्वृद्धौ भवतो वृद्धिस्तद्धानौ हानिरुच्यते।। ७४.४९"
  },
  {
    "text": "इत्थं वचः श्राव्य महासुरेन्द्रो बलिं महात्मा स बभूव तूष्णीम्।\nततो यदाज्ञापयसे करिष्ये इत्थं बलिः प्राह वचो महर्षे।। ७४.५०"
  },
  {
    "text": "इति श्रीवामनपुराणे अष्टचत्वारिंशोऽध्यायः ।।"
  }
]
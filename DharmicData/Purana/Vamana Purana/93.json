[
  {
    "text": "नारद उवाच।।\nश्रुतं यथा भगवता बलिर्बद्धो महात्मना।\nकिं त्वस्त्यन्यत्तु प्रष्टव्यं तच्छ्रुत्वा कथयाद्य मे।। ९३.१"
  },
  {
    "text": "भगवान् देवराजाय दत्त्वा विष्णुस्त्रिविष्टपम्।\nअन्तर्धानं गतः क्वासौ सर्वात्मा तात कथ्यताम्।। ९३.२"
  },
  {
    "text": "सुतलस्थश्च दैत्येन्द्रः किमकार्षीत् तथा वद।\nका चेष्टा तस्य विप्रर्षे तन्मे व्याख्यातुमर्हसि।। ९३.३"
  },
  {
    "text": "पुलस्त्य उवाच।।\nअन्तर्धाय सुरावासं वामनोऽभूदवामनः।\nजगाम ब्रह्मसदनमधिरुह्योरगाशनम्।। ९३.४"
  },
  {
    "text": "वासुदेवं समायान्तं ज्ञात्वा ब्रह्माऽव्ययात्मकः।\nसमुत्थायाथ सौहार्दात् सस्वजे कमलासनः।। ९३.५"
  },
  {
    "text": "परिष्वज्यार्च्य विधिना वेधाः पूजादिना हरिम्।\nपप्रच्छ किं चिरेणेह भवतागमनं कृतम्। ९३.६"
  },
  {
    "text": "अथोवाच जगत्स्वामी मया कार्यं महत्कृतम्।\nसुराणां क्रतुभागार्थं स्वयंभो बलिबन्धनम्।। ९३.७"
  },
  {
    "text": "पितामहस्तद् वचनं श्रुत्वा मुदितमानसः।\nकथं कथमिति प्राह त्वं मां दर्शितुमर्हसि।। ९३.८"
  },
  {
    "text": "इत्येवमुक्ते वचने भगवान् गरुडध्वजः।\nदर्शयामास तद्रूपं सर्वदेवमयं लघु।। ९३.९"
  },
  {
    "text": "तं दृष्ट्वा पुण्डरीकाक्षं योजनायुतविस्तृतम्।\nतावानेवोर्ध्वमानेन ततोऽजः प्रणतोऽभवत्।। ६६.१०"
  },
  {
    "text": "ततः प्रणम्य सुचिरं साधु साध्वित्युदीर्य च।\nभक्तिनम्रो महादेवं पद्मजः स्तोत्रमीरयत्।। ६६.११"
  },
  {
    "text": "ॐ नमस्ते देवाधिदेव वासुदेव\nएकश्रृङ्ग बहुरूप वृषाकपे भूतभावन"
  },
  {
    "text": "सुरासुरवृष सुरासुरमथन पीतवासः\nश्रीनिवास असुरनिर्मितान्त अमितनिर्मित\nकपिल महाकपिल विष्वक्सेन नारायण (५)"
  },
  {
    "text": "ध्रुवध्वज सत्यध्वज खङ्गध्वज तालध्वज\nवैकुण्ठं पुरुषोत्तम वरेण्य विष्णो अपराजित\nजय जयन्त विजय कृतावर्त महादेव\nअनादे अनन्त आद्यान्तमध्यनिधन\nपुरञ्जय धनंजय शुचिश्रव पृश्निगर्भ (१०)"
  },
  {
    "text": "कमलगर्भ कमलायताक्ष श्रीपते विष्णुमूल\nमूलाधिवास धर्माधिवास धर्मवास\nधर्माध्यक्ष प्रजाध्यक्ष गदाधर\nश्रीधर श्रुतिधर वनमालाधर\nलक्ष्मीधर धरणीधर पद्भनाम (१५)"
  },
  {
    "text": "विरिञ्चे आर्ष्टिषेण महासेन सेनाध्यक्ष\nपुरुष्टुत बहुकल्प महाकल्प\nकल्पनामुख अनिरुद्ध सर्वगा सर्वात्मन्\nद्वादशात्मक सूर्यात्मक सोमात्मक\nकालात्मक व्योमात्मक भूतात्मक (२०)"
  },
  {
    "text": "रसात्मक परमात्मन् सनातन \nमुञ्जकेश हरिकेश गुडाकेश केशव\nनील सूक्ष्म स्थूल पीत रक्त श्वेत श्वेताधिवास\nरक्ताम्बरप्रिय प्रीतिकर प्रीतिवास हंस\nनीलवास सीरध्वज सर्वलोकाधिवास (२५)"
  },
  {
    "text": "कुशेशय अधोक्षज गोविन्द जनार्दन\nमधुसूदन वामन नमस्ते।\nसहस्रशीर्षोऽसि सहस्रदृगसि सहस्रपादोऽसि \nत्वं कमलोऽसि महापुरुषोऽसि सहस्रबाहुरसि\nसहस्रमूर्तिरसि त्वं देवाः प्राहुः सहस्रवदनं (३०)\nते नमस्ते।"
  },
  {
    "text": "ॐ नमस्ते विश्वदेवेश विश्वभूः विश्वात्मक\nविश्वरूप विश्वसंभव त्वत्तो विश्वामिदमभवद्\nब्राह्मणास्त्वन्मुखेभ्योऽभवन् क्षत्रिया दोःसंभूताः\nऊरुयुग्माद् विशोऽभवन् शूद्राश्चरणकमलेभ्यः (३५)"
  },
  {
    "text": "नाभ्या भवतोऽन्तरिक्षमजायत इन्द्राग्नीवक्त्रतो\nनेत्राद् भानुरभून्मनसः शशाङ्कः अहं प्रसादजस्तव\nक्रोधात् त्र्यम्बकः प्राणाज्जातो भवतो मातरिश्वा\nशिरसो द्यौरजायत श्रोत्राद् दिशो भूरियं चरणादभूत्श्रोत्रोद्भवादिशोभवतः स्वयंभोनक्षत्रास्तेजोद्भवाः (४०)"
  },
  {
    "text": "मूर्त्तयश्चामूर्तयश्च सर्वे त्वत्तः समुद्भूताः।\nअतो विश्वात्मकोऽसि ॐ नमस्ते पुष्पहासोऽसि\nमहाहासोऽसि परमोऽसि ॐकारोऽसि वषट्कारोऽसि\nस्वाहाकारोऽसि वौषट्कारोऽसि स्वधाकारोऽसि"
  },
  {
    "text": "वेदमयोऽसि तीर्थमयोऽसि यजमानमयोऽसि (४५)\nयज्ञमयोऽसि सर्वधाताऽसि यज्ञभोक्ताऽसि\nशुक्रधाताऽसि भूर्द भुवर्द स्वर्द स्वर्णद गोद\nअमृतदोऽसीति। ॐ ब्रह्मादिरसि ब्रह्मयोऽसि\nयज्ञोऽसि वेदकामोऽसि वेद्योऽसि यज्ञधारोऽसि\nमहामीनोऽसि महासेनोऽसि महाशिरा असि। (५०)"
  },
  {
    "text": "नृकेसर्यसि होताऽसि होम्योऽसि हव्योऽसि हूयमानोऽसि \nहयमेधोऽसि पोताऽसि पावयिताऽसि पूतोऽसि\nपूज्योऽसि दाताऽसि हन्यमानोऽसि ह्रियमाणोऽसि\nहर्त्तासीति ॐ। नीतिरसि नेताऽसि अग्र्योऽसि\nविश्वधामाऽसि शुभाण्डोऽसि ध्रुवोऽसि आरणेयोऽसि (५५)"
  },
  {
    "text": "ध्यानोऽसि ध्येयोऽसि ज्ञेयोऽसि ज्ञानोऽसि ज्ञानोऽसि यष्टाऽसि\nदानोऽसि भूमाऽसि ईक्ष्योऽसि ब्रह्माऽसि होताऽसि\nउद्गाताऽसि गतिमतां गतिरसि ज्ञानिनां ज्ञानमसि\nयोगिनां योगोऽसि मोक्षगामिनां मोक्षोऽसि\nश्रीमतां श्रीरसि गृह्योऽसि पाताऽसि परमसि (६०)"
  },
  {
    "text": "सोमोऽसि सूर्योऽसि दीक्षाऽसि दक्षिणाऽसि नरोऽसि\nत्रिनयनोऽसि महानयनोऽसि आदित्यप्रभवोऽसि\nसुरोत्तमोऽसि शुचिरसि शुक्रोऽसि नभोसि\nनभस्योऽसि इषोऽसि ऊर्जोऽसि सहोऽसि\nसहस्योऽसि तपोऽसि तपस्योऽसि मधुरसि (६५)"
  },
  {
    "text": "माधवोऽसि कालोऽसि संक्रमोऽसि विक्रमोऽसि\nपराक्रमोऽसि अश्वग्रीवोऽसि महामेधोऽसि\nशंकरोऽसि हरीश्वोरोऽसि शंभुरसि ब्रह्मेशोऽसि\nसूर्योऽसि मित्रावरुणोऽसि प्राग्वंशकायोऽसि\nभूतादिरसि महाभूतोऽसि ऊर्ध्वकर्माऽसि कर्त्ताऽसि (७०)"
  },
  {
    "text": "सर्वपापविमोचनोऽसि त्रिविक्रमोऽसि ॐनमस्ते"
  },
  {
    "text": "पुलस्त्य उवाच।\nइत्थं स्तुतः पद्मभवेन विष्णुस्तपस्विभिश्चाद्भुतकार्मकारी।\nप्रोवाच देवं प्रपितामहं तु वरं वृणीष्वामलसत्त्ववृत्ते।। ९३.१२"
  },
  {
    "text": "तमब्रवीत् प्रीतियुतः पितामहो वरं ममेहाद्य विभो प्रयच्छ।\nरूपेण पुण्येन विभो ह्यनेन संस्थीयतां मद्भवने मुरारे।। ९३.१३"
  },
  {
    "text": "इत्थं वृते देववरेण प्रादात् प्रभुस्तथास्त्विति तमव्ययात्मा।\nतस्थौ हि रूपेण हि वामनेन संपूज्यमानः सदने स्वयंभोः।। ९३.१४"
  },
  {
    "text": "नृत्यन्ति तत्राप्सरसां समूह्य गायन्ति गीतानि सुरेन्द्रगायनाः।\nविद्याधरास्तूर्यवरांश्च वादयन् स्तुवन्ति देवासुरसिद्धसङ्घाः।। ९३.१५"
  },
  {
    "text": "ततः समाराध्य विभुं सुराधिपः पितामहो धौतमलः स शुद्धः।\nस्वर्गे विरिञ्चिः सदनात् सुपुष्पाण्यानीय पूजां प्रचकार विष्णोः।। ९३.१६"
  },
  {
    "text": "स्वर्गे सहस्रं स तु योजनानां विष्णोः प्रमाणेन हि वामनोऽभूत्\nतत्रास्य शक्रः प्रचकार पूजां स्वयंभुवस्तुल्यगुणां महर्षे।। ९३.१७"
  },
  {
    "text": "एतत् तवोक्तं भगवांस्त्रिविक्रमश्चकार यद् देवहितं महात्मा।\nरसातलस्थो दितिजश्चकार यत्तच्छृणुष्वाद्य वदामि विप्र।। ९३.१८"
  },
  {
    "text": "इति श्रीवामनपुराणे षट्षष्टितमोऽध्यायः ।। ९३ ।।"
  }
]
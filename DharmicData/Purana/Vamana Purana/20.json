[
  {
    "text": "नारद उवाच\nकथं कात्यायनी देवी सानुगं महिषासुरम्।\nसवाहनं हतवती तथा विस्तरतो वद।। २०.१"
  },
  {
    "text": "एतच्च संशयं ब्रह्मन् हृदि मे परिवर्तते।\nविद्यमानेषु शस्त्रेषु यत्पद्भ्यां तममर्दयत्।। २०.२"
  },
  {
    "text": "पुलस्त्य उवाच\nश्रृणुष्वावहितो भूत्वा कथामेतां पुरातनीम्।\nवृत्तां देवयुगस्यादौ पुण्यां पापभयापहाम्।। २०.३"
  },
  {
    "text": "एवं स नमरः क्रुद्धः समापतत वेगवान्।\nसगजाश्वरथो ब्रह्मन् दृष्टो देव्या यथेच्छया।। २०.४"
  },
  {
    "text": "ततो बाणगणैर्दैत्यः समानम्याथ कार्मुकम्।\nववर्ष शैलं धारौघैर्द्यौरिवाम्बुदवृष्टिभिः।। २०.५"
  },
  {
    "text": "शरवर्षेण तेनाथ विलोक्याद्रिं समावृतम्।\nक्रुद्धा भगवती वेगादाचकर्ष धनुर्वरम्।। २०.६"
  },
  {
    "text": "तद्धनुर्दानवे सैन्ये दुर्गया नामितं बलात्।\nसुवर्णपृष्ठं विबभौ विद्युदम्बुधरेष्विव।। २०.७"
  },
  {
    "text": "बाणैः सुररिपूनन्यान् खड्गेनान्यान् शुभव्रत।\nगदया मुसलेनान्यांश्चर्मणाऽन्यानपातयत्।। २०.८"
  },
  {
    "text": "एकोऽप्यसौ बहून् देव्याः केसरी कालसंनिभः।\nविधुन्वन् केसरसटां निषूदयति दानवान्।। २०.९"
  },
  {
    "text": "कुलिशाभिहता दैत्याः शक्त्या निर्भिन्नवक्षसः।\nलाङ्गलैर्दारितग्रीवा विनिकृत्ताः परश्वधैः।। २०.१०"
  },
  {
    "text": "दण्डनिर्भिंन्नशिरसश्चक्रविच्छिन्नबन्धनाः।\nचेलुः पेतुश्च मम्लुश्च तत्यजुश्चापरे रणम्।। २०.११"
  },
  {
    "text": "ते वध्यमाना रौद्रया दुर्गया दैत्यदानवाः।\nकालरात्रिं मन्यमाना दुद्रुवुर्भयपीडिताः।। २०.१२"
  },
  {
    "text": "सैन्याग्रं भग्नमालोक्य दुर्गामग्रे तथा स्थिताम्।\nदृष्ट्वाजगाम नमरो मत्तकुञ्जरसंस्थितः।। २०.१३"
  },
  {
    "text": "समागम्य च वेगेन देव्याः शक्तिं मुमोच ह।\nत्रिशूलमपि सिंहाय प्राहिणोद् दानवो रणे।। २०.१४"
  },
  {
    "text": "तावापतन्तौ देव्या तु हुंकारेणाथ भस्मसात्।\nकृतावथ गजेन्द्रेण गृहीतो मध्यतो हरिः।। २०.१५"
  },
  {
    "text": "अथोत्पत्य च वेगेन तलेनाहत्य दानवम्।\nगतासुः कुञ्जरस्कन्धात् क्षिप्य दैव्यै निवेदितः।। २०.१६"
  },
  {
    "text": "गृहीत्वा दानवं मध्ये ब्रह्मन् कात्यायनी रुषा।\nसव्येन पाणिना भ्राम्य वादयत् पटहं यथा।। २०.१७"
  },
  {
    "text": "ततोऽट्टहासं मुमुचे तादृशे वाद्यतां गते।\nहास्यात् समुद्भवंस्तस्या भूता नानाविधाऽद्भुताः।। २०.१८"
  },
  {
    "text": "केचिद् व्याघ्रमुखा रौद्रा वृकाकारास्तथा परे।\nहयास्या महिषास्याश्च वराहवदनाः परे।। २०.१९"
  },
  {
    "text": "आखुकुक्कुटवक्त्राश्च गोऽजाविकमुखास्तथा।\nनानावक्त्राक्षिचरणा नानायुधधरास्तथा।। २०.२०"
  },
  {
    "text": "गायन्त्यन्ये हसन्त्यन्ये रमन्त्यन्ये तु संघशः।\nवादयन्त्यपरे तत्र स्तुवन्त्यन्ये तथाम्बिकाम्।। २०.२१"
  },
  {
    "text": "सा तैर्भूतगणैर्देवी सार्द्ध तद्दानवं बलम्।\nशातयामास चाक्रम्य यथा सस्यं महाशनिः।। २०.२२"
  },
  {
    "text": "सेनाग्रे निहते तस्मिन् तथा सेनाग्रगामिनि।\nचिक्षुरः सैन्यपालस्तु योधयामास देवताः।। २०.२३"
  },
  {
    "text": "कार्मुकं दृढमाकर्णमाकृष्य रथिनां वरः।\nववर्ष शरजालानि यथा मेघो वसुन्धराम्।। २०.२४"
  },
  {
    "text": "तान् दुर्गा स्वशरैश्छित्त्वा शरसंघान् सुपर्वभिः।\nसौवर्णपुङ्खानपराञ्शरान् जग्राह षोडश।। २०.२५"
  },
  {
    "text": "ततश्चतुर्भिश्चतुरस्तुरङ्गानपि भामिनी।\nहत्वा सारथिमेकेन ध्वजमेकेन चिच्छिदे।। २०.२६"
  },
  {
    "text": "ततस्तु सशरं चापं चिच्छेदैकेषुणाऽम्बिका।\nछिन्ने धनुषु खङ्गं च चर्म चादत्तवान् बली।। २०.२७"
  },
  {
    "text": "तं खङ्गं चर्मणा सार्धं दैत्यस्याधुन्वतो बलात्।\nशरैश्चतुर्भिश्चिच्छेद ततः शूलं समाददे।। २०.२८"
  },
  {
    "text": "समुद्भ्राम्य महच्छूलं संप्राद्रवदथाम्बिकाम्।\nक्रोष्टुको मुदितोऽरण्ये मृगराजवधूं यथा।। २०.२९"
  },
  {
    "text": "तस्याभिपततः पादौ करौ शीर्ष च पञ्चभिः।\nशरैश्चिच्छेद संक्रुद्धा न्यपतिन्निहतोऽसुरः।। २०.३०"
  },
  {
    "text": "तस्मिन् सेनापतौ क्षुण्णे तदोग्रास्यो महासुरः।\nसमाद्रवत वेगेन करालास्यश्च दानवः।। २०.३१"
  },
  {
    "text": "बाष्कलश्चोद्धतश्चैव उदग्राख्योग्रकार्मुकः।\nदुर्द्धरो दुर्मुखश्चैव बिडालनयनोऽपरः।। २०.३२"
  },
  {
    "text": "एतेऽन्ये च महात्मानो दानवा बलिनां वराः।\nकात्यायनीमाद्रवन्त नानाशस्त्रास्त्रपाणयः।। २०.३३"
  },
  {
    "text": "तान् दृष्ट्वा लीलया दुर्गा वीणां जग्राह पाणिना।\nवादयामास हसती तथा डमरुकं वरम्।। २०.३४"
  },
  {
    "text": "यथा यथा वादयते देवी वाद्यानि तानि तु।\nतथा तथा भूतगणा नृत्यन्ति च हसन्ति च।। २०.३५"
  },
  {
    "text": "ततोऽसुराः शस्त्रधराः समभ्येत्य सरस्वतीम्।\nअभ्यघ्नंस्तांश्च जग्राह केशेषु परमेश्वरी।। २०.३६"
  },
  {
    "text": "प्रहृह्य केशेषु महासुरांस्तान् उत्पत्य सिंहात्तु नगस्य सानुम्।\nननर्त वीणां परिवादयन्ती पपौ च पानं जगतो जनित्री।। २०.३७"
  },
  {
    "text": "ततस्तु देव्या बलिनो महासुरा दोर्दण्डनिर्धूतविशीर्णदर्पाः।\nविस्रस्तवस्त्रा व्यसवश्च जाताः ततस्तु तान् वीक्ष्य महासुरेन्द्रान्।। २०.३८"
  },
  {
    "text": "देव्या महौजा महिषासुरस्तु व्यद्रावयद् भूतगणान् खुराग्रैः।\nतुण्डेन पुच्छेन तथोरसाऽन्यान् निःश्वासवातेन च भूतसंघान्।। २०.३९"
  },
  {
    "text": "नादेन चैवाशनिसन्निभेन विषाणकोट्या त्वपरान् प्रमथ्य।\nदुद्राव सिंहं युधि हन्तुकामः ततोऽम्बिका क्रोधवशं जगाम।। २०.४०"
  },
  {
    "text": "ततः स कोपादथ तीक्ष्णश्रृङ्गः क्षिप्रं गिरीन् भूमिमशीर्णयच्च।\nसंक्षोभयंस्तोयनिधीन् घनांश्च विध्वंसयन् प्राद्रवताथ दुर्गाम्।। २०.४१"
  },
  {
    "text": "सा चाथ पाशेन बबन्ध दुष्टं स चाप्यभूत् क्लिन्नकटः करीन्द्रः।\nकरं प्रचिच्छेद च हस्तिनोऽग्रं स चापि भृयो महिषोऽभिजातः।। २०.४२"
  },
  {
    "text": "ततोऽस्य शूलं व्यसृजन्मृडानी स शीर्णमूलो न्यपतत् पृथिव्याम्।\nशक्तिं प्रचिक्षेप हुताशदत्तां सा कुण्ठिताग्रा न्यपतन्महर्षे।। २०.४३"
  },
  {
    "text": "चक्रं हरेर्दानवचक्रहन्तुः क्षिप्तं त्वचक्रत्वमुपागतं हि।\nगदां समाविध्य धनेश्वरस्य क्षिप्ता तु भग्ना न्यपतत् पृथिव्याम्।। २०.४४"
  },
  {
    "text": "जलेशपाशोऽपि महासुरेण विषाणतुण्डाग्रखुरप्रणुन्नः।\nनिरस्य तत्कोपितया च मुक्तो दण्डस्तु याम्यो बहुखण्डतां गतः।। २०.४५"
  },
  {
    "text": "वज्रं सुरेन्द्रस्य च विग्रहेऽस्य मुक्तं सुसूक्ष्मत्वमुपाजगाम।\nसंत्यज्य सिंहं महिषासुरस्य दुर्गाऽधिरूढा सहसैव पृष्ठम्।। २०.४६"
  },
  {
    "text": "पृष्ठस्थितायां महिषासुरोऽपि पोप्लूयते वीर्यमदान्मृडान्याम्।\nसा चापि पद्भ्यां मृदुकोमलाभ्यां ममर्द तं क्लिन्नमिवाजिनं हि।। २०.४७"
  },
  {
    "text": "स मृद्यमानो धरणीधराभो देव्या बली हीनबलो बभूव।\nततोऽस्य शूलेन बिबेद कण्ठं तस्मात् पुमान् खङ्गधरो विनिर्गतः।। २०.४८"
  },
  {
    "text": "निष्क्रान्तमात्रं हृदये पदा तम् आहत्य संगृह्य कचेषु कोपात्।\nशिरः प्रचिच्छेद वरासिनाऽस्य हाहा कृतं दैत्यबलं तदाऽभूत्।। २०.४९"
  },
  {
    "text": "सचण्डमुण्डाः समयाः सताराः सहासिलोम्ना भयकातराक्षाः।\nसंताड्यमानाः प्रमथैर्भवान्याः पातालमेवाविविशुर्भयार्ताः।। २०.५०"
  },
  {
    "text": "देव्या जयं देवगणा विलोक्य स्तुवन्ति देवीं स्तुतिभिर्महर्षे।\nनारायणीं सर्वजगत्प्रतिष्ठां कात्यायनीं घोरमुखीं सुरूपाम्।। २०.५१"
  },
  {
    "text": "संस्तूयमाना सुरसिद्धसंघैर्न्निषण्णभूता हरपादमूले।\nभूयो भविष्याम्यमरार्थमेवमुक्त्वा सुरांस्तान् प्रविवेश दुर्गा।। २०.५२"
  },
  {
    "text": "इति श्रीवामनपुराणे एकविंशोऽध्यायः ।। २० ।।"
  }
]
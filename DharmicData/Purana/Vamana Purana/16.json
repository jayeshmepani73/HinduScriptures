[
  {
    "text": "नारद उवाच\nयानेतान् भगवान् प्राह कामिभिः शशिनं प्रति।\nआराधनाय देवाभ्यां हरीशाभ्यां वदस्व तान्।। १६.१"
  },
  {
    "text": "पुलस्त्य उवाच\nश्रृणुष्व कामिभिः प्रोक्तान् व्रतान् पुण्यान् कलिप्रिय।\nआराधनाय शर्वस्य केशवस्य च धीमतः।। १६.२"
  },
  {
    "text": "यदा त्वाषाढी संयाति व्रजते चोत्तरायणम्।\nतदा स्वपिति देवेशो भोगिभोगे श्रियः पतिः।। १६.३"
  },
  {
    "text": "प्रतिसुप्ते विभौ तस्मिन् देवगन्धर्वगुह्यकाः।\nदेवानां मातरश्चापि प्रसुप्ताश्चाप्यनुक्रमात्।। १६.४"
  },
  {
    "text": "नारद उवाच\nकथयस्व सुरादीनां शयने विधिमुत्तमम्।\nसर्वमनुक्रमेणैव पुरस्कृत्य जनार्दनम्।। १६.५"
  },
  {
    "text": "पुलस्त्य उवाच\nमिथुनाभिगते सूर्ये शुक्लपक्षे तपोधन।\nएकादश्यां जगत्स्वामी शयनं परिकल्पयेत्।। १६.६"
  },
  {
    "text": "शेषाहिभोगपर्यङ्कं कृत्वा संपूज्य केशवम्।\nकृत्वोपवीतकं चैव सम्यक्संपूज्य वै द्विजान्।। १६.७"
  },
  {
    "text": "अनुज्ञां ब्राह्मणेभ्यश्च द्वादश्यां प्रयतः शुचिः।\nलब्ध्वा पीताम्बरधरः स्वस्ति निद्रां समानयेत्।। १६.८"
  },
  {
    "text": "त्रयोदश्यां ततः कामः स्वपते शयने शुभे।\nकदम्बानां सुगन्धानां कुसुमैः परिकल्पिते।। १६.९"
  },
  {
    "text": "चतुर्दश्यां ततो यक्षाः स्वपन्ति सुखशीतले।\nसौवर्णपङ्कजकृते सुखास्तीर्णोपधानके।। १६.११"
  },
  {
    "text": "पौर्णमास्यामुमानाथः स्वपते चर्मसंस्तरे।\nवैयाघ्रे च जटाभारं समुद्ग्रन्थ्यान्यचर्मणा।। १६.११"
  },
  {
    "text": "ततो दिवाकरो राशिं संप्रयाति च कर्कटम्।\nततोऽमराणां रजनी भवते दक्षिणायनम्।। १६.१२"
  },
  {
    "text": "ब्रह्मा प्रतिपदि तथा नीलोत्पलमयेऽनघ।\nतल्पे स्वपिति लोकानां दर्शयन् मार्गमुत्तमम्।। १६.१३"
  },
  {
    "text": "विश्वकर्मा द्वितीयायां तृतीयायां गिरेः सुता।\nविनायकश्चतुर्थ्यां तु पञ्चम्यामपि धर्मराट्।। १६.१४"
  },
  {
    "text": "षष्ठ्यां स्कन्दः प्रस्वपिति सप्तम्यां भगवान् रविः।\nकात्यायनी तथाष्टम्यां नवम्यां कमलालया।। १६.१५"
  },
  {
    "text": "दशम्यां भुजगेन्द्राश्च स्वपन्ते वायुभोजनाः।\nएकादश्यां तु कृष्णायां साध्या ब्रह्मन् स्वपन्ति च।। १६.१६"
  },
  {
    "text": "एष क्रमस्ते गदितो नभादौ स्वपने मुने।\nस्वपत्सु तत्र देवेषु प्रावृट्कालः समाययौ।। १६.१७"
  },
  {
    "text": "कङ्काः समं बलाकाभिरारोहन्ति नगोत्तमान्।\nवायसाश्चापि सुर्वन्ति नीडानि ऋषिपुंगव।\nवायसाश्च स्वपन्त्येते ऋतौ गर्भभरालसाः।। १६.१८"
  },
  {
    "text": "यस्यां तिथ्यां प्रस्वपिति विश्वकर्मा प्रजापतिः।\nद्वितीया सा शुभा पुण्या अशून्यशयनोदिता।। १६.१९"
  },
  {
    "text": "तस्यां तिथावर्च्य हरिं श्रीवत्साङ्कं चतुर्भुजम्।\nपर्यङ्कस्थं समं लक्ष्म्या गन्धपुष्पादिभिर्मुने।। १६.२१"
  },
  {
    "text": "ततो देवाय शय्यायां फलानि प्रक्षिपेत् क्रमात्।\nसुरभीणी निवेद्येत्थं विज्ञाप्यो मधुसूदनः।। १६.२१"
  },
  {
    "text": "यथा हि लक्ष्म्या न वियुज्यसे त्वं त्रिविक्रमानन्त जगन्निवास।\nतथाऽस्त्वशून्यं शयनं सदैव अस्माकमेवेह तव प्रसादात्।। १६.२२"
  },
  {
    "text": "यथा त्वशून्यं तव देव तल्पं समं हि लक्ष्म्या वरदाच्युतेश।\nसत्येन तेनामितवीर्य विष्णो गार्हस्थ्यनाशो मम नास्तु देव।। १६.२३"
  },
  {
    "text": "इत्युच्चार्य प्रणम्येशं प्रसाद्य च पुनः पुनः।\nनक्तां भुञ्जीत देवर्षे तैलक्षारविवर्जितम्।। १६.२४"
  },
  {
    "text": "द्वितीयेऽह्नि द्विजाग्र्याय फलान् दद्याद् विचक्षणः।\nलक्ष्मीधरः प्रीयतां मे इत्युच्चार्य निवेदयेत्।। १६.२५"
  },
  {
    "text": "अनेन तु विधानेन चातुर्मास्यव्रतं चरेत्।\nयावद् वृश्चिकराशिस्थः प्रतिभाति दिवाकरः।। १६.२६"
  },
  {
    "text": "ततो विबुध्यन्ति सुराः क्रमशः क्रमशो मुने।\nतुलास्थेऽर्के हरिः कामः शिवः पश्चाद्विबुध्यते।। १६.२७"
  },
  {
    "text": "तत्र दानं द्वितीयायां मूर्त्तिर्लक्ष्मीधरस्य तु।\nसशय्यास्तरणोपेता यथा विभवमात्मनः।। १६.२८"
  },
  {
    "text": "एष व्रतस्तु प्रथमः प्रोक्तस्तव महामुने।\nयस्मिंश्चीर्णे वियोगस्तु न भवेदिह कस्यचित्।। १६.२९"
  },
  {
    "text": "नभस्ये मासि च तथा या स्यात्कृष्णाष्टमी शुभा।\nयुक्ता मृगशिरेणैव सा तु कालाष्टमी स्मृता।। १६.३१"
  },
  {
    "text": "तस्यां सर्वेषु लिङ्गेषु तिथौ स्वपिति शंकरः।\nवसते संनिधाने तु तत्र पूजाऽक्षया स्मृता।। १६.३१"
  },
  {
    "text": "तत्र स्नायीत वै विद्वान् गोमूत्रेण जलेन च।\nस्नातः संपूजयेत् पुष्पैर्धत्तूरस्य त्रिलोचनम्।। १६.३२"
  },
  {
    "text": "धूपं केसरनिर्यासं नैवेद्यं मधुसर्पिषी।\nप्रीयतां मे विरूपाक्षस्त्वित्युच्चार्य च दक्षिणाम्।\nविप्राय दद्यान्नैवेद्यं सहिरण्यं द्विजोत्तम।। १६.३३"
  },
  {
    "text": "तद्वदाश्वयुजे मासि उपवासी जितेन्द्रियः।\nनवम्यां गोमयस्नानं कुर्यात्पूजां तु पङ्कजैः।\nधूपयेत् सर्जनिर्यासं नैवेद्यं मधुमोदकैः।। १६.३४"
  },
  {
    "text": "कृतोपवासस्त्वष्टम्यां नवम्यां स्नानमाचरेत्।\nप्रीयतां मे हिरण्याक्षो दक्षिणा सतिला स्मृता।। १६.३५"
  },
  {
    "text": "कार्त्तिके पयसा स्नानं करवीरेण चार्चनम्।\nधूपं श्रीवासनिर्यासं नैवेद्यं मधुपायसम्।। १६.३६"
  },
  {
    "text": "सनैवेद्यं च रजतं दातव्यं दानमग्रजे।\nप्रीयतां भगवान् स्थाणुरिति वाच्यमनिष्ठुरम्।। १६.३७"
  },
  {
    "text": "कृत्वोपवासमष्टम्यां नवम्यां स्नानमाचरेत्।\nमासि मार्गशिरे स्नानं दध्नार्चा भद्रया स्मृता।। १६.३८"
  },
  {
    "text": "धूपं श्रीवृक्षनिर्यासं नैवेद्यं मधुनोदनम्।\nसंनिवेद्या रक्तशालिर्दक्षिणा परिकीर्त्तिता।\nनमोऽस्तु प्रीयतां शर्वस्त्विति वाच्यं च पण्डितैः।। १६.३९"
  },
  {
    "text": "पौषे स्नानं च हविषा पूजा स्यात्तगरैः शुभैः।\nधूपो मधुकनिर्यासो नैवेद्यं मधु शष्कुली।। १६.४१"
  },
  {
    "text": "समुद्‌गा दक्षिणा प्रोक्ता प्रीणनाय जगद्गुरोः।\nवाच्यं नमस्ते देवेश त्र्यम्बकेति प्रकीर्तयेत्।। १६.४१"
  },
  {
    "text": "माघे कुशोदकस्नानं मृगमदेन चार्चनम्।\nधूपः कदम्बनिर्यासो नैवेद्यं सतिलोदनम्।। १६.४२"
  },
  {
    "text": "पयोभक्तं सनैवेद्यं सरुक्मं प्रतिपादयेत्।\nप्रीयतां मे महादेव उमापतिरितीरयेत्।। १६.४३"
  },
  {
    "text": "एवमेव समुद्दिष्टं षड्भिर्मासैस्तु पारणम्।\nपारणान्ते त्रिनेत्रस्य स्नपनं कारयेत्क्रमात्।। १६.४४"
  },
  {
    "text": "गोरोचनायाः सहिता गुडेन देवं समालभ्य च पूजयेत।\nप्रीयस्व दीनोऽस्मि भवन्तमीश मच्छोकनाशं प्रकुरुष्व योग्यम्।। १६.४५"
  },
  {
    "text": "ततस्तु फाल्गुने मासि कृष्णाष्टम्यां यतव्रत।\nउपवासं समुदीतं कर्तव्यं द्विजसत्तम।। १६.४६"
  },
  {
    "text": "द्वितीयेऽह्नि ततः स्नानं पञ्चगव्येन कारयेत्।\nपूजयेत्कुन्दकुसुमैर्धूपयेत् चन्दनं त्वपि।। १६.४७"
  },
  {
    "text": "नैवेद्यं सघृतं दद्यात् ताम्रपात्रे गुडोदनम्।\nदक्षिणां च द्विजातिभ्यो नैवेद्यसहितां मुने।\nवासोयुगं प्रीणयेच्च रुद्रमुच्चार्य नामतः।। १६.४८"
  },
  {
    "text": "चैत्रे चोदुम्बरफलैः स्नानं मन्दारकार्चनम्।\nगुग्गुलुं महिषाख्यं च घृताक्तं धूपयेद् बुधः।। १६.४९"
  },
  {
    "text": "समोदकं तथा सर्पिः प्रीणनं विनिवेदयेत्।\nदक्षिणा च सनैवेद्यं सृगाजिनमुदाहृतम्।। १६.५१"
  },
  {
    "text": "नाट्येश्वर नमस्तेऽस्तु इदमुच्चार्य नारद।\nप्रीणनं देवनाथाय कुर्याच्छ्रद्धासमन्वितः।। १६.५१"
  },
  {
    "text": "वैशाखे स्नानमुदितं सुगन्धकुसुमाम्भसा।\nपूजनं शंकरस्योक्तं चूतमञ्जरिभिर्विभो।। १६.५२"
  },
  {
    "text": "धूपं सर्जाज्ययुक्तं च नैवेद्यं सफलं घृतम्।\nनामजप्यमपीशस्य कालघ्नेति विपश्चिता।। १६.५३"
  },
  {
    "text": "जलकुम्भान् सनैवेद्यान् ब्राह्मणाय निवेदयेत्।\nसोपवीतान् सहान्नाद्यांस्तच्चित्तैस्तत्परायणैः।। १६.५४"
  },
  {
    "text": "ज्येष्ठे स्नानं चामलकैः पूजाऽर्ककुसुमैस्तथा।\nधूपयेत्तत्त्रिनेत्रं च आयत्यां पुष्टिकारकम्।। १६.५५"
  },
  {
    "text": "सक्तूंश्च सघृतान् देवे दध्नाक्तान् विनिवेदयेत्।\nउपानद्युगलं छत्रं दानं दद्याच्च भक्तिमान्।। १६.५६"
  },
  {
    "text": "नमस्ते भगनेत्रघ्न पूष्णो दशननाशन।\nइदमुच्चारयेद्भक्त्या प्रीणनाय जगत्पतेः।। १६.५७"
  },
  {
    "text": "आषाढे स्नानमुदितं श्रीफलैरर्चनं तथा।\nधत्तूरकुसुमैः शुक्लैर्धूपयेत् सिल्हकं तथा।। १६.५८"
  },
  {
    "text": "नैवेद्याः सघृताः पूपाः दक्षिणा सघृता यवाः।\nनमस्ते दक्षयज्ञघ्न इदमुच्चैरुदीरयेत्।। १६.५९"
  },
  {
    "text": "श्रावणे मृगभोज्येन स्नानं कृत्वाऽर्चयेद्धरम्।\nश्रीवृक्षपत्रः सफलैर्धूपं दद्यात् तथाऽगुरुम्।। १६.६१"
  },
  {
    "text": "नैवेद्यं सघृतं दद्यात् दधि पूपान् समोदकान्।\nदध्योदनं सकृसरं माषधानाः सशष्कुलीः।। १६.६१"
  },
  {
    "text": "दक्षिणां श्वेतवृषभं धेनुं च कपिलां शुभाम्।\nकनकं रक्तवसनं प्रदद्याद् ब्राह्मणाय हि।\nगङ्गाधरेति जप्तव्यं नाम शंभोश्च पण्डितैः।। १६.६२"
  },
  {
    "text": "अमीभिः षड्भिरपरैर्मासैः पारणमुत्तमम्।\nएवं संवत्सरं पूर्णं संपूज्य वृषभध्वजम्।\nअक्षयान् लभते कामान् महेश्वरवचो यथा।। १६.६३"
  },
  {
    "text": "इदमुक्तं व्रतं पुण्यं सर्वाक्षयकरं शुभम्।\nस्वयं रुद्रेण देवर्षे तत्तथा न तदन्यथा।। १६.६४"
  },
  {
    "text": "इति श्रीवामनपुराणे सप्तदशोऽध्यायः ।। १६ ।।"
  }
]
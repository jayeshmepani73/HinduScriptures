[
  {
    "text": "नारद उवाच ।\nकथं समहिषः क्रौञ्चो भिन्नः स्कन्देन सुव्रत ।\nएतन्मे विस्तराद् ब्रह्मन् कथयस्वामितद्युते १ ।\nपुलसत्य उवाच ।\nशृणुष्व कथयिष्यामि कथां पुण्यां पुरातनीम् ।\nयशोवृद्धिं कुमारस्य कार्तिकेयस्य नारद २ ।\nयत्तत्पीतं हुताशेन स्कन्नं शुक्रं पिनाकिनः ।\nतेनाक्रान्तोऽभवद् ब्रह्मन् मन्दतेजा हुताशनः ३ ।\nततो जगाम देवानां सकाशममितद्युतिः ।\nतैश्चापि प्रहितस्तूर्णं ब्रह्मलोकं जगाम ह ४ ।\nस गच्छन् कुटुलां देवीं ददर्श पथि पावकः ।\nतां दृष्ट्वा प्राह कुटिले तेज एतत्सुदुर्द्धरम् ५ ।\nमहेश्वरेण संत्यक्तं निर्दहेद् भुवनान्यपि ।\nतस्मात् प्रतीच्छ पुत्रोऽयं तव धन्यो भविष्यति ६ ।\nइत्यग्निना सा कुटिला स्मृत्वा स्वमतमुत्तमम् ।\nप्रक्षिपस्वाम्भसि मम प्राह वह्निं महापगा ७ ।\nततस्त्वधारयद्देवी शार्वं तेजस्त्वपूपुषत् ।\nहुताशनोऽपि भगवान् कामचारी परिभ्रमन् ८ ।\nपञ्चवर्षसहस्राणि धृतवान् हव्यभुक् ततः ।\nमांसमस्थीनि रुधिरं मेदोन्त्ररेतसी त्वचः ९ ।\nरोमश्मश्व्रक्षिकेशाद्याः सर्वे जाता हिरण्मयाः ।\nहिरण्यरेता लोकेषु तेन गीतश्च पावकः १० ।\nपञ्चवर्षसहस्राणि कुटिला ज्वलनोपमम् ।\nधारयन्ती तदा गर्भं ब्रह्मणः स्थानमागता ११ ।\nतां दृष्टवान् पद्मजन्मा संतप्यन्तीं महापगाम् ।\nदृष्ट्वा पप्रच्छ केनायं तव गर्भः समाहितः १२ ।\nसा चाह शाङ्करं यत्तच्छ्रुक्रं पीतं हि वह्निना ।\nतदशक्तेन तेनाद्य निक्षिप्तं मयि सत्तम १३ ।\nपञ्चवर्ष सहस्राणि धारयन्त्याः पितामह ।\nगर्भस्य वर्त्तते कालो न पपात च कर्हिचित् १४ ।\nतच्छ्रुत्वा भगवानाह गच्छ त्वमुदयं गिरिम् ।\nतत्रास्ति योजनशतं रौद्रं शरवणं महत् १५ ।\nतत्रैनं क्षिप सुश्रोणि विस्तीर्णे गिरिसानुनि ।\nदशवर्षसहस्रान्ते ततो बालो भविष्यति १६ ।\nसा श्रुत्वा ब्रह्मणो वाक्यं रूपिणी गिरिमागता ।\nआगत्य गर्भं तत्याज सुखेनैवाद्रि नन्दिनी १७ ।\nसा तु संत्यज्य तं बालं ब्रह्माणं सहसागमत् ।\nआपोमयी मन्त्रवशात् संजाता कुटिला सती १८ ।\nतेजसा चापि शार्वेण रौक्मं शरवणं महत् ।\nतन्निवासरताश्चान्ये पादपा मृगपक्षिणः १९ ।\nततो दशसु पूर्णेषु शरद्दशशतेष्वथ ।\nबालार्कदीप्तिः संजातो बालः कमललोचनः २० ।\nउत्तानशायी भगवान् दिव्ये शरवणे स्थितः ।\nमुखेऽङ्गुष्ठं समाक्षिप्य रुरोद घनराडिव २१ ।\nएतस्मिन्नन्तरे देव्यः कृत्तिकाः षट् सुतेजसः ।\nददृशुः स्वेच्छया यान्त्यो बालं शरवणे स्थितम् २२ ।\nकृपायुक्ताः समाजग्मुः यत्र स्कन्दः स्थितोऽभवत् ।\nअहं पूर्वमहं पूर्वं तस्मै स्तन्येऽभिचुक्रुशुः २३ ।\nविवदन्तीः स ता दृष्ट्वा षण्मुखः समाजायत ।\nअबीभरंश्च ताः सर्वाः शिशुं स्नेहाच्च कृत्तिकाः २४ ।\nभ्रियमाणः स ताभिस्तु बालो वृद्धिमगान्मुने ।\nकार्त्तिकेयेति विख्यातो जातः स बलिनां वरः २५ ।\nएतस्मिन्नन्तरे ब्रह्मन् पावकं प्राह पद्मजः ।\nकियत्प्रमाणः पुत्रस्ते वर्त्तते साम्प्रतं गुहः २६ ।\nस तद्वचनमाकर्ण्य अजानंस्तं हरात्मजम् ।\nप्रोवाच पुत्रं देवेश न वेद्मि कतमो गुहः २७ ।\nतं प्राह भगवान् यत्तु तेजः पीतं पुरा त्वया ।\nत्रैयम्बलं त्रिलोकेश जातः शरवणे शिशुः २८ ।\nश्रुत्वा पितामहवचः पावकस्त्वरितोऽभ्यगात् ।\nवेगिनं मेषमारुह्य कुटिला तं ददर्श ह २९ ।\nततः पप्रच्छ कुटिला शीघ्रं क्व व्रजसे कवे ।\nसोऽब्रवीत् पुत्रदृष्ट्यर्थं जातं शरवणे शिशुम् ३० ।\nसाब्रवीत् तनयो मह्यं ममेत्याह च पावकः ।\nविवदन्तौ ददर्शाथ स्वेच्छाचारी जनार्दनः ३१ ।\nतौ पप्रच्छ किमर्थं वा विवादमिह चक्रथः ।\nतावूचतुः पुत्रहेतो रुद्र शुक्रोद्भवाय हि ३२ ।\nतावुवाच हरिर्देवो गच्छ तं त्रिपुरान्तकम् ।\nस यद्वक्ष्यति देवेशस्तत्कुरुध्वमसंशयम् ३३ ।\nइत्युक्तौ वासुदेवेन कुटिलाग्नी हरान्तिकम् ।\nसमभ्येत्येत्योचतुस्तथ्यं कस्य पुत्रेति नारद ३४ ।\nरुद्र स्तद्वाक्यमाकर्ण्य हर्षनिर्भरमानसः ।\nदिष्ट्या दिष्ट्येति गिरिजां प्रोद्भूतपुलकोऽब्रवीत् ३५ ।\nततोऽम्बिका प्राह हरं देव गच्छाम तं शिशुम् ।\nप्रष्टुं समाश्रयेद् यं स तस्य पुत्रो भविष्यति ३६ ।\nबाढमित्येव भगवान् समुत्तस्थौ वृषध्वजः ।\nसहोमया कुटिलया पावकेन च धीमता ३७ ।\nसंप्राप्तास्ते शरवणं हराग्निकुटिलाम्बिकाः ।\nददृशुः शिशुकं तं च कृत्तिकोत्सङ्गशायिनम् ३८ ।\nततः स बालकस्तेषां मत्वा चिन्तितमादरात् ।\nयोगी चतुर्मूर्तिरभूत् षण्मुखः स शिशुस्त्वपि ३९ ।\nकुमारः शङ्करमगाद् विशाखो गौरिमागमत् ।\nकुटिलामगमच्छाखो महासेनोऽग्निमभ्ययात् ४० ।\nततः प्रीतियुतो रुद्र उमा च कुटिला तथा ।\nपावकश्चापि देवेशः परां मुदमवाप च ४१ ।\nततोऽब्रुवन् कृत्तिकास्ताः षण्मुखः किं हरात्मजः ।\nता अब्रवीद्धरः प्रीत्या विधिवद् वचनं मुने ४२ ।\nनाम्ना तु कार्त्तिकेयो हि युष्माकं तनयस्त्वसौ ।\nकुटुलायाः कुमारेति पुत्रोऽयं भविताव्ययः ४३ ।\nस्कन्द इत्येव विख्यातो गौरीपुत्रो भवत्वसौ ।\nगुह इत्येव नाम्ना च ममासौ तनयः स्मृतः ४४ ।\nमाहासेन इति ख्यातो हुताशस्यास्तु पुत्रकः ।\nशारद्वत इति ख्यातः सुतः शरवणस्य च ४५ ।\nएवमेष महायोगी पृथिव्यां ख्यातिमेष्यति ।\nषडास्यत्वान् महाबाहुः षण्मुखो नाम गीयते ४६ ।\nइत्येवमुक्त्वा भगवान् शूलपाणिः पितामहम् ।\nसस्मार दैवतैः सार्द्धं तेऽप्याजग्मुस्त्वरान्विताः ४७ ।\nप्रणिपत्य च कामारिमुमां च गिरिनन्दिनीम् ।\nदृष्ट्वा हुताशनं प्रीत्या कुटिलां कृत्तिकास्तथा ४८ ।\nददृशुर्बालमत्युग्रं षण्मुखं सूर्यसंनिभम् ।\nमुष्णन्तमिव चक्षूंषि तेजसा स्वेन देवताः ४९ ।\nकौतुकाभिवृताः सर्वे एवमूचुः सुरोत्तमाः ।\nदेवकार्यं त्वया देव कृतं देव्याग्निना तथा ५० ।\nतदुत्तष्ठ व्रजामोऽद्य तीर्थमौजसमव्ययम् ।\nकुरुक्षेत्रे सरस्वत्यामभिषिञ्चाम षण्मुखम् ५१ ।\nसेनायाः पतिरस्त्वेष देवगन्धर्वकिंनराः ।\nमहिषं घातयत्वेष तारकं च सुदारुणम् ५२ ।\nबाढमित्यब्रवीच्छर्वः समुत्तस्थुः सुरास्ततः ।\nकुमारसहिता जग्मुः कुरुक्षेत्रं महाफलम् ५३ ।\nतत्रैव देवताः सेन्द्रा रुद्र ब्रह्मजनार्दनाः ।\nयत्नमस्याभिषेकार्थं चक्रुर्मुनिगणैः सह ५४ ।\nततोऽम्बुना सप्तसमुद्र वाहिनीनदीजलेनापि महाफलेन ।\nवरौषधीभिश्च सहस्रमूर्त्तिभिस्तदाभ्यषिञ्चन् गुहमच्युताद्याः ५५ ।\nअभिषिञ्चति सेनान्यां कुमारे दिव्यरूपिणि ।\nजगुर्गन्धर्वपतयो ननृतुश्चाप्सरोगणाः ५६ ।\nअभिषिक्तं कुमारं च गिरिपुत्री निरीक्ष्य हि ।\nस्नेहादुत्सङ्गगं स्कन्दं मूÞर्यजिघ्रन्मुहुर्मुहुः ५७ ।\nजिघ्रती कार्त्तिकेयस्य अभिषेकार्द्र माननम् ।\nभात्यद्रि जा यथेन्द्र स्य देवमातादितिः पुरा ५८ ।\nतदाभिषिक्तं तनयं दृष्ट्वा शर्वो मुदं ययौ ।\nपावकः कृत्तिकाश्चैव कुटिला च यशस्विनी ५९ ।\nततोऽभिषिक्तस्य हरः सेनापत्ये गुहस्य तु ।\nप्रमथांश्चतुरः प्रादाच्छक्रतुल्यपराक्रमान् ६० ।\nघण्टाकर्णं लोहिताक्षं नन्दिसेनं च दारुणम् ।\nचतुर्थं बलिनां मुख्यं ख्यातं कुमुदमालिनम् ६१ ।\nहरदत्तान् गणान् दृष्ट्वा देवाः स्कन्दस्य नारद ।\nप्रददुः प्रमथान् स्वान् स्वान् सर्वे ब्रह्मपुरोगमाः ६२ ।\nस्थाणुं ब्रह्मा गणं प्रादाद् विष्णुः प्रादाद् गणत्रयम् ।\nसंक्रमं विक्रमं चैव तृतीयं च पराक्रमम् ६३ ।\nउत्केशं पङ्कजं शक्रो रविर्दण्डकपिङ्गलौ ।\nचन्द्रो मणिं वसुमणिमश्विनौ वत्सनन्दिनौ ६४ ।\nज्योतिर्हुताशनः प्रादाज्ज्वलज्जिह्वं तथा परम् ।\nकुन्दं मुकुन्दं कुसुमं त्रीन् धातानुचरान् ददौ ६५ ।\nचक्रानुचक्रौ त्वष्टा च वेधातिस्थिरसुस्थिरौ ।\nपाणित्यजं कालकञ्च प्रादात् पूषा महाबलौ ६६ ।\nस्वर्णमालं घनाह्वं च हिमवान् प्रमथोत्तमौ ।\nप्रादाद्देवोच्छ्रितो विन्ध्यस्त्वतिशृङ्गं च पार्षदम् ६७ ।\nसुवर्चसं च वरुणः प्रददौ चातिवर्चसम् ।\nसंग्रहं विग्रहं चाब्धिर्नागा जयमहाजयौ ६८ ।\nउन्मादं शङ्कुकर्णं च पुष्पदन्तं तथाम्बिका ।\nघसं चातिघसं वायुः प्रादादनुचरावुभौ ६९ ।\nपरिघं चटकं भीमं दहतिदहनौ तथा ।\nप्रददावंशुमान् पञ्च प्रमथान् षण्मुखाय हि ७० ।\nयमः प्रमाथमुन्माथं कालसेनं महामुखम् ।\nतालपत्रं नाडिजङ्घं षडेवानुचरान् ददौ ७१ ।\nसुप्रभं च सुकर्माणं ददौ धाता[१] गणेश्वरौ ।\nसुव्रतं सत्यसन्धं च मित्रः प्रादाद द्विजोत्तम ७२ ।\nअनन्तः शङ्कुपीठश्च निकुम्भः कुमुदोऽम्बुजः ।\nएकाक्षः कुनटी चक्षुः किरीटी कलशोदरः ७३ ।\nसूचीवक्त्रः कोकनदः प्रहासः प्रियकोऽच्युतः ।\nगणाः पञ्चदशैते हि यक्षैर्दत्ता गुहस्य तु ७४ ।\nकालिन्द्याः कालकन्दश्च नर्मदाया रणोत्कटः ।\nगोदावर्याः सिद्धयात्रस्तमसायाद्रि कम्पकः ७५ ।\nसहस्रबाहुः सीताया वञ्जुलायाः सितोदरः ।\nमन्दाकिन्यास्तथा नन्दो विपाशायाः प्रियङ्करः ७६ ।\nऐरावत्याश्चतुर्द्दंष्ट्रः षोडशाक्षो वितस्तया ।\nमार्जारं कौशिकी प्रादात् क्रथक्रौञ्चौ च गौतमी ७७ ।\nबाहुदा शतशीर्षं च वाहा गोनन्दनन्दिकौ ।\nभीमं भीमरथी प्रादाद् वेगारिं सरयूर्ददौ ७८ ।\nअष्टबाहुं ददौ काशी सुबाहुमपि गण्डकी ।\nमहानदी चित्रदेवं चित्रा चित्ररथं ददौ ७९ ।\nकुहूः कुवलयं प्रादान्मधुवर्णं मधूदका ।\nजम्बूकं धूतपापा च वेणा श्वेताननं ददौ ८० ।\nश्रुतवर्णं च पर्णासा रेवा सागरवेगिनम् ।\nप्रभावार्थं सहं प्रादात् काञ्चना कनकेक्षणम् ८१ ।\nगृध्रपत्रं च विमला चारुवक्त्रं मनोहरा ।\nधूतपापा महारावं कर्णा विद्रुमसंनिभम् ८२ ।\nसुप्रसादं सुवेणुश्च जिष्णुमोघवती ददौ ।\nयज्ञबाहुं विशाला च सरस्वत्यो ददुर्गणान् ८३ ।\nकुटिला तनयस्यादाद्दश शक्रबलान् गणान् ।\nकरालं सितकेशं च कृष्णकेशं जटाधरम् ८४ ।\nमेघनादं चतुर्द्दंष्ट्रं विद्युज्जिह्वं दशाननम् ।\nसोमाप्यायनमेवोग्रं देवयाजिनमेव च ८५ ।\nहंसास्यं कुण्डजठरं बहुग्रीवं हयाननम् ।\nकूर्मग्रीवं च पञ्चैतान् ददुः पुत्राय कृत्तिकाः ८६ ।\nस्थाणुजङ्घं कुम्भवक्त्रं लोहजङ्घं महाननम् ।\nपिण्डाकारं च पञ्चैतान् ददुः स्कन्दाय चर्षयः ८७ ।\nनागजिह्वं चन्द्र भासं पाणिकूर्मशशीक्षकम् ।\nचाषवक्त्रं च जम्बूकं ददौ तीर्थः पृथूदकः ८८ ।\nचक्रतीर्थं सुचक्राक्षं मकराक्षं गयाशिरः ।\nगणं पञ्चशिखं नाम ददौ कनखलः स्वकम् ८९ ।\nबन्धुदत्तं वाजिशिरो बाहुशालं च पुष्करम् ।\nसर्वौजसं माहिषकं मानसः पिङ्गलं यथा ९० ।\nरुद्र मौशनसः प्रादात् ततोऽन्ये मातरो ददुः ।\nवसुदामां सोमतीर्थः प्रभासो नन्दिनीमपि ९१ ।\nइन्द्र तीर्थं विशोकां च उदपानो घनस्वनाम् ।\nसप्तसारस्वतः प्रादान्मातरश्चतुरोद्भुताः ९२ ।\nगीतप्रियां माधवीं च तीर्थनेमिं स्मिताननाम् ।\nएकचूडां नागतीर्थः कुरुक्षेत्रं पलासदाम् ९३ ।\nब्रह्मयोनिश्चण्डशिलां भद्र कालीं त्रिविष्टपः ।\nचौण्डीं भैण्डीं योगभैण्डीं प्रादाच्चरणपावनः ९४ ।\nसोपानीयां मही प्रादाच्छालिकां मानसो हृदः ।\nशतघण्टां शतानन्दां तथोलूखलमेखलाम् ९५ ।\nपद्मावतीं माधवीं च ददौ बदरिकाश्रमः ।\nसुषमामैकचूडां च देवीं धमधमां तथा ९६ ।\nउत्क्राथनीं वेदमित्रां केदारो मातरो ददौ ।\nसुनक्षत्रां कद्रू लां च सुप्रभातां सुमङ्गलाम् ९७ ।\nदेवमित्रां चित्रसेनां ददौ रुद्र महालयः ।\nकोटरामूर्ध्ववेणीं च श्रीमतीं बहुपुत्रिकाम् ९८ ।\nपलितां कमलाक्षीं च प्रयागो मातरो ददौ ।\nसूपलां मधुकुम्भां च ख्यातिं दहदहां पराम् ९९ ।\nप्रादात् खटकटां चान्यां सर्वपापविमोचनः ।\nसंतानिकां विकलिकां क्रमश्चत्वरवासिनीम् १०० ।\nजलेश्वरीं कुक्कुटिकां सुदामां लोहमेखलाम् ।\nवपुष्मत्युल्मुकाक्षी च कोकनामा महाशनी ।\nरौद्रा कर्कटिकातुण्डा श्वेततीर्थो ददौ त्विमाः १०१ ।\nएतानि भूतानि गणांश्च मातरो दृष्ट्वा महात्मा विनतातनूजः ।\nददौ मयूरं स्वसुतं महाजवं तथारुणस्ताम्रचूडं च पुत्रम् १०२ ।\nशक्तिं हुताशोऽद्रि सुता च वस्त्रं दण्डं गुरुः सा कुटिला कमण्डलुम् ।\nमालां हरिः शूलधरः पताकां कण्ठे च हारं मघवानुरस्तः १०३ ।\nगणैर्वृतो मातृभिरन्वयातो मयूरसंस्थो वरशक्तिपाणिः ।\nसैन्याधिपत्ये स कृतो भवेन रराज सूर्येव महावपुष्मान् १०४ ।\nइति श्रीवामनपुराणे सप्तपञ्चाशोऽध्यायः ।। 57 ।।।"
  }
]
[
  {
    "text": "पुलस्त्य उवाच\nशार्ङ्गपाणिनमायान्तं दृष्ट्वाऽग्रे दानवेश्वरः।\nपरिभ्राम्य गदां वेगात् मूर्ध्नि साध्यमताडयत्।। ८.१"
  },
  {
    "text": "ताडितस्याथ गदया धर्मपुत्रस्य नारद।\nनेत्राभ्यामपतद् वारि वह्निवर्षनिभं भुवि।। ८.२"
  },
  {
    "text": "मूर्ध्नि नारायणस्यापि सा गदा दानवार्पिता।\nजगाम शतधा ब्रह्मञ्शैलश्रृङ्गे यथाऽशनिः।। ८.३"
  },
  {
    "text": "ततो निवृत्य दैत्येन्द्रः समास्थाय रथं द्रुतम्।\nआदाय कार्मुकं वीरस्तूणद् बाणं समाददे।। ८.४"
  },
  {
    "text": "आनम्य चापं वेगेन गार्द्धपत्राञ्शिलीमुखान्।\nमुमोच साध्याय तदा क्रोधान्धकारिताननः।। ८.५"
  },
  {
    "text": "तानापतत एवाशु बाणांश्चन्द्रार्द्धसन्निभान्।\nचिच्छेद बाणैरपरैर्निर्बिभेद च दानवम्।। ८.६"
  },
  {
    "text": "ततो नारायणं दैत्यो दैत्यं नारायणः शरैः।\nआविध्येतां तदाऽन्योन्यं मर्मभिद्भिरजिह्मगैः।। ८.७"
  },
  {
    "text": "ततोऽम्बरे संनिपातो देवानामभवन्मुने।\nदिदृक्षूणां तदा युद्धं लघु चित्रं च सुष्ठु च।। ८.८"
  },
  {
    "text": "ततः सुराणां दुन्दुभ्यस् त्ववाद्यन्त महास्वनाः।\nपुष्पवर्षमनौपम्यं मुमुचुः साध्यदैत्ययोः।। ८.९"
  },
  {
    "text": "ततः पश्यत्सु देवेषु गगनस्थेषु तावुभौ।\nअयुध्येतां महेष्वासौ प्रेक्षकप्रीतिवर्द्धनम्।। ८.१०"
  },
  {
    "text": "बबन्धतुस्तदाकाशं तावुभौ शरवृष्टिभिः।\nदिशश्च विदिशश्चैव छादयेतां शरोत्करैः।। ८.११"
  },
  {
    "text": "ततो नारायणश्चापं समाकृष्य महामुने।\nबिभेद मार्गणैस्तीक्ष्णैः प्रह्लादं सर्वमर्मसु।। ८.१२"
  },
  {
    "text": "तथा दैत्येश्वरः क्रुद्धश्चापमानम्य वेगवान्।\nबिभेद हृदये बाह्वोर्वदने च नरोत्तमम्।। ८.१३"
  },
  {
    "text": "ततोऽस्यतो दैत्यपतेः कार्मुकं मुष्टिबन्धनात्।\nचिच्छेदैकेन बाणेन चन्द्रार्धाकारवर्चसा।। ८.१४"
  },
  {
    "text": "अपास्यत धनुश्छिन्नं चापमादाय चापरम्।\nअधिज्यं लाघवात् कृत्वा ववर्ष निशिताञ्शरान्।। ८.१५"
  },
  {
    "text": "तानप्यस्य शरान् साध्यश्छित्त्वा बाणैरवारयत्।\nकार्मुकं च क्षुरप्रेण चिच्छेद पुरुषोत्तमः।। ८.१६"
  },
  {
    "text": "छिन्नं छिन्नं धनुर्दैत्यस्त्वन्यदन्यत्समाददे।\nसमादत्तं तदा साध्यो मुने चिच्छेद लाघवात्।। ८.१७"
  },
  {
    "text": "संछिन्नेष्वथ चापेषु जग्राह दितिजेश्वरः।\nपरिघं दारुणां दीर्घं सर्वलोहमयं दृढम्।। ८.१८"
  },
  {
    "text": "परिगृह्याथ परिघं भ्रामयामास दानवः।\nभ्राम्यमाणं स चिच्छेद नाराचेन महामुनिः।। ८.१९"
  },
  {
    "text": "छिन्ने तु परिघे श्रीमान् प्रह्लादो दानवेश्वरः।\nमुद्गरं भ्राम्य वेगेन प्रचिक्षेप नराग्रजे।। ८.२०"
  },
  {
    "text": "तमापतन्तं बलवान् मार्गणैर्दशभिर्मुने।\nचिच्छेद दशधा साध्यः स छिन्नो न्यपतद् भुवि।। ८.२१"
  },
  {
    "text": "मुद्गरे वितथे जाते प्रासमाविध्य वेगवान्।\nप्रचिक्षेप नराग्र्याय तं च चिच्छेद धर्मजः।। ८.२२"
  },
  {
    "text": "प्रासे छिन्ने ततो दैत्यः शक्तिमादाय चिक्षिपे।\nतां च चिच्छेद बलवान् क्षुरप्रेण महातपाः।। ८.२३"
  },
  {
    "text": "छिन्नेषु तेषु शस्त्रेषु दानवोऽन्यन्महद्धनुः।\nसमादाय ततो बाणैरवतस्तार नारद।। ८.२४"
  },
  {
    "text": "ततो नारायणो देवो दैत्यनाथं जगद्गुरुः।\nनाराचेन जघानाथ हृदये सुरतापसः।। ८.२५"
  },
  {
    "text": "संभिन्निहृदयो ब्रह्मन् देवेनाद्भुतकर्मणा।\nनिपपात रथोपस्थे तमपोवाह सारथिः।। ८.२६"
  },
  {
    "text": "स संज्ञां सुचिरेणैव प्रतिलभ्य दितीश्वरः।\nसुदृढं चापमादाय भूयो योद्धमुपागतः।। ८.२७"
  },
  {
    "text": "तमागतं संनिरीक्ष्य प्रत्युवाच नराग्रजः।\nगच्छ दैत्येन्द्र योत्स्यामः प्रातस्त्वाह्निकमाचर।। ८.२८"
  },
  {
    "text": "एवमुक्तो दितीशस्तु साध्येनाद्भुतकर्मणा।\nजगाम नैमिषारण्यं क्रियां चक्रे तदाऽऽह्निकीम्।। ८.२९"
  },
  {
    "text": "एवं युध्यति देवे च प्रह्लादो ह्यसुरो मुने।\nरात्रौ चिन्तयते युद्धे कथं जेष्यामि दाम्भिकम्।। ८.३०"
  },
  {
    "text": "एवं नारायणेनाऽसौ सहायुध्यत नारद।\nदिव्यं वर्षसहस्रं तु दैत्यो देवं न चाजयत्।। ८.३१"
  },
  {
    "text": "ततो वर्षसहस्रान्ते ह्यजिते पुरुषोत्तमे।\nपीतवाससमभ्येत्य दानवो वाक्यमब्रवीत्।। ८.३२"
  },
  {
    "text": "किमर्थं देवदेवेश साध्यं नारायणं हरिम्।\nविजेतुं नाऽद्य शक्नोमि एतन्मे कारणं वद।। ८.३३"
  },
  {
    "text": "पीतवासा उवाच\nदुर्जयोऽसौ महाबाहुस्त्वया प्रह्लाद धर्मजः।\nसाध्यो विप्रवरो धीमान् मृधे देवासुरैरपि।। ८.३४"
  },
  {
    "text": "प्रह्लाद उवाच\nयद्यसौ दुर्जयो देव मया साध्यो रणाजिरे।\nतत्कथं यत्प्रतिज्ञातं तदसत्यं भविष्यति।। ८.३५"
  },
  {
    "text": "हीनप्रतिज्ञो देवेश कथं जीवेत मादृशः।\nतस्मात्तवाग्रतो विष्णो करिष्ये कायशोधनम्।। ८.३६"
  },
  {
    "text": "पुलस्त्य उवाच\nइत्येवमुक्त्वा वचनं देवाग्रे दानवेश्वरः।\nशिरःस्नातस्तदा तस्थौ गृणन् ब्रह्म सनातनम्।। ८.३७"
  },
  {
    "text": "ततो दैत्यपतिं विष्णुं पीतवासाऽब्रवीद्वचः।\nगच्छ जेष्यसि भक्त्या तं न युद्धेन कथंचन।। ८.३८"
  },
  {
    "text": "प्रह्लाद उवाच\nमया जितं देवदेव त्रैलोक्यमपि सुव्रत।\nजितोऽयं त्वत्प्रसादेन शक्रः किमुत धर्मजः।। ८.३९"
  },
  {
    "text": "असौ यद्यजयो देव त्रैलोक्येनापि सुव्रतः।\nन स्थातुं त्वत्प्रसादेव शक्यं किमु करोम्यज।। ८.४०"
  },
  {
    "text": "पीतवासा उवाच\nसोऽहं दानवशार्दूल लोकानां हितकाम्यया।\nधर्मं प्रवर्त्तापयितुं तपश्चर्यां समास्थितः।। ८.४१"
  },
  {
    "text": "तस्माद्यदिच्छसि जयं तमाराधय दानव।\nतं पराजेष्यसे भक्त्या तस्माच्छुश्रूष धर्मजम्।। ८.४२"
  },
  {
    "text": "पुलस्त्य उवाच\nइत्युक्तः पीतवासेन दानवेन्द्रो महात्मना।\nअब्रवीद्वचनं हृष्टः समाहूयाऽन्धकं मुने।। ८.४३"
  },
  {
    "text": "दैत्याश्च दानवाश्चैव परिपाल्यास्त्वयान्धक।\nमयोत्सृष्टमिदं राज्यं प्रतीच्छस्व महाभुज।। ८.४४"
  },
  {
    "text": "इत्येवमुक्तो जग्राह राज्यं हैरण्यलोचनिः।\nप्रह्लादोऽपि तदाऽगच्छत् पुण्यं बदरिकाश्रमम्।। ८.४५"
  },
  {
    "text": "दृष्ट्वा नारायणं देवं नरं च दितिजेश्वरः।\nकृताञ्जलिपुटो भूत्वा ववन्दे चरणौ तयोः।। ८.४६"
  },
  {
    "text": "तमुवाच महातेजा वाक्यं नारायणोऽव्ययः।\nकिमर्थं प्रणतोऽसीह मामजित्वा महासुर।। ८.४७"
  },
  {
    "text": "प्रह्लाद उवाच\nकस्त्वां जेतुं प्रभो शक्तः कस्त्वत्तः पुरुषोऽधिकः।\nत्वं हि नारायणोऽनन्तः पीतवासा जनार्दनः।। ८.४८"
  },
  {
    "text": "त्वं देवः पुण्डरीकाक्षस्त्वं विष्णुः शार्ङ्गचापधृक्।\nत्वमव्ययो महेशानः शाश्वतः पुरुषोत्तमः।। ८.४९"
  },
  {
    "text": "त्वां योगिनश्चिन्तयन्ति चार्चयन्ति मनीषिणः।\nजपन्ति स्नातकास्त्वां च यजन्ति त्वां च याज्ञिकाः।। ८.५०"
  },
  {
    "text": "त्वमच्युतो हृषीकेशश्चक्रपाणिर्धराधरः।\nमहामीनो हयशिरास्त्वमेव वरकच्छपः।। ८.५१"
  },
  {
    "text": "हिरण्याक्षरिपुः श्रीमान् भगवानथ सूकरः।\nमत्पितुर्नाशनकरो भवानपि नृकेसरी।। ८.५२"
  },
  {
    "text": "ब्रह्म त्रिनेत्रोऽमरराड् हुताशः प्रेताधिपो नीरपतिः समीरः।\nसूर्यो मृगाङ्कोऽचलजङ्गमाद्यो भवान् विभो नाथ खगेन्द्रकेतो।। ८.५३"
  },
  {
    "text": "त्वं पृथ्वी ज्योतिराकाशं जलं भूत्वा सहस्रशः।\nत्वया व्याप्तं जगत्सर्वं कस्त्वां जेष्यति माधव।। ८.५४"
  },
  {
    "text": "भक्त्या यदि हृषीकेश तोषमेषि जगद्गुरो।\nनान्यथा त्वं प्रशक्तोऽसि जेतुं सर्वगताव्यय।। ८.५५"
  },
  {
    "text": "भगवानुवाच\nपरितुष्टोऽस्मि ते दैत्य स्तवेनानेन सुव्रत।\nभक्त्या त्वनन्यया चाहं त्वया दैत्य पराजितः।। ८.५६"
  },
  {
    "text": "पराजितश्च पुरुषो दैत्य दण्डं प्रयच्छति।\nदण्डार्थं ते प्रदास्यामि वरं वृणु यमिच्छसि।। ८.५७"
  },
  {
    "text": "प्रह्लाद उवाच\nनारायण वरं याचे यं त्वं मे दातुमर्हसि।\nतन्मे पापं लयं यातु शारीरं मानसं तथा।। ८.५८"
  },
  {
    "text": "वाचिकं च जगन्नाथ यत्त्वया सह युध्यतः.\nनरेण यद्यप्यभवद् वरमेतत्प्रयच्छ मे।। ८.५९"
  },
  {
    "text": "नारायण उवाच\nएवं भवतु दैद्येन्द्र पापं ते यातु संक्षयम्।\nद्वितीयं प्रार्थय वरं तं ददामि तवासुर।। ८.६०"
  },
  {
    "text": "प्रह्लाद उवाच\nया या जायेत मे बुद्धिः सा सा विष्णो त्वदाश्रिता।\nदेवार्चने च निरता त्वच्चित्ता त्वत्परायणा।। ८.६१"
  },
  {
    "text": "नारायण उवाच\nएवं भविष्यत्यसुर वरमन्यं यमिच्छसि।\nतं वृणीष्व महाबाहो प्रदास्याम्यविचारयन्।। ८.६२"
  },
  {
    "text": "प्रह्लाद उवाच\nसर्वमेव मया लब्धं त्वत्प्रसादादधोक्षज।\nत्वत्पादपङ्कजाभ्यां हि ख्यातिरस्तु सदा मम।। ८.६३"
  },
  {
    "text": "एवमस्त्वपरं चास्तु नित्यमेवाक्षयोऽव्ययः।\nअजरश्चामरश्चापि मत्प्रसादाद् भविष्यसि।। ८.६४"
  },
  {
    "text": "गच्छस्व दैत्यशार्दूल स्वमावासं क्रियारतः।\nन कर्मबन्धो भवतो मच्चित्तस्य भविष्यति।। ८.६५"
  },
  {
    "text": "प्रशासयदमून् दैत्यान् राज्यं पालय शाश्वतम्।\nस्वजातिसदृशं दैत्य कुरु धर्ममनुत्तमम्।। ८.६६"
  },
  {
    "text": "पुलस्त्य उवाच\nइत्युक्तो लोकनाथेन प्रह्लादो देवमब्रवीत्।\nकथं राज्यं समादास्ये परित्यक्तं जगद्गुरो।। ८.६७"
  },
  {
    "text": "तमुवाच जगत्स्वामी गच्छ त्वं निजमाश्रयम्।\nहितोपदेष्टा दैत्यानां दानवानां तथा भव।। ८.६८"
  },
  {
    "text": "नारायणेनैवमुक्तः स तदा दैत्यनायकः।\nप्रणिपत्य विभुं तुष्टो जगाम नगरं निजम्।। ८.६९"
  },
  {
    "text": "दृष्टः सभाजितश्चापि दानवैरन्धकेन च।\nनिमन्त्रितश्च राज्याय न प्रत्यैच्छत्स नारद।। ८.७०"
  },
  {
    "text": "राज्यं परित्यज्य महाऽसुरेन्द्रो नियोजयन् सत्पथि दानवेन्द्रान्।\nध्यायन् स्मरन् केशवमप्रमेयं तस्थौ तदा योगविशुद्धदेहः।। ८.७१"
  },
  {
    "text": "एवं पुरा नारद दानवेन्द्रो नारायणेनोत्तमपूरुषेण।\nपराजितश्चापि विमुच्य राज्यं तस्थौ मनो धातरि सन्निवेश्य।। ८.७२"
  },
  {
    "text": "इति श्रीवामनपुराणे अष्टमोऽध्यायः ।। ८ ।।"
  }
]
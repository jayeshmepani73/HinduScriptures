[
  {
    "text": "सनत्कुमार उवाच ।\nअथैनमब्रवीद् देवस्त्रैलोक्याधिपतिर्भवः ।\nआश्वासनकरं चास्य वाक्यविद् वाक्यमुत्तमम् १ ।\nअहो तुष्टोऽस्मि ते राजन् स्तवेनानेन सुव्रत ।\nबहुनात्र किमुक्तेन मत्समीपे वसिष्यसि २ ।\nउषित्वा सुचिरं कालं मम गात्रोद्भवः पुनः ।\nअसुरो ह्यन्धको नाम भविष्यसि सुरान्तकृत् ३ ।\nहिरण्याक्षगृहे जन्म प्राप्य वृद्धिं गमिष्यसि ।\nपूर्वाधर्मेण घोरेण वेदनिन्दाकृतेन च ४ ।\nसाभिलाषो जगन्मातुर्भविष्यसि यदा तदा ।\nदेहं शूलेन हत्वाहं पावयिष्यामि समार्बुदम् ५ ।\nतत्राप्यकल्मषो भूत्वा स्तुत्वा मां भक्तितः पुनः ।\nख्यातो गणाधिपो भूत्वा नाम्ना भृङ्गिरिटिः स्मृतः ६ ।\nमत्सन्निधाने स्थित्वा त्वं ततः सिद्धिं गमिष्यसि ।\nवेनप्रोक्तं स्तवमिमं कीर्तयेद् यः शृणोति च ७ ।\nनाशुभं प्राप्नुयात् किञ्चिद् दीर्घमायुरवाप्नुयात् ।\nयथा सर्वेषु देवेषु विशिष्टो भगवाञ्शिवः ८ ।\nतथा स्तवो वरिष्ठोऽयं स्तवानां वेननिर्मितः ।\nयशोराज्यसुखैश्वर्यधनमानाय कीर्तितः ९ ।\nश्रोतव्यो भक्तिमास्थाय विद्याकामैश्च यत्नतः ।\nव्याधितो दुःखितो दीनश्चौरराजभयान्वितः १० ।\nराजकार्यविमुक्तो वा मुच्यते महतो भयात् ।\nअनेनैव तु देहेन गणानां श्रेष्ठतां व्रजेत् ११ ।\nतेजसा यशसा चैव युक्तो भवति निर्मलः ।\nन राक्षसाः पिशाचा वा न भूता न विनायकाः १२ ।\nविघ्नं कुर्युर्गृहे तत्र यत्रायं पठ्यते स्तवः ।\nशृणुयाद् या स्तवं नारी अनुज्ञां प्राप्य भर्तृतः १३ ।\nमातृपक्षे पितुः पक्षे पूज्या भवति देववत् ।\nशृणुयाद् यः स्तवं दिव्यं कीर्तयेद् वा समाहितः १४ ।\nतस्य सर्वाणि कार्याण सिद्धिं गच्छन्ति नित्यशः ।\nमनसा चिन्तितं यच्च यच्च वाचानुकीर्तितम् १५ ।\nसर्वं संपद्यते तस्य स्तवनस्यानुकीर्तनात् ।\nमनसा कर्मणा वाचा कृतमेनो विनश्यति ।\nवरं वरय भद्रं ते यत्त्वया मनसेप्सितम् १६ ।\nवेन उवाच।\nअस्य लिङ्गस्य माहात्म्यात् तथा लिङ्गस्य दर्शनात् ।\nमुक्तोऽहं पातकैः सर्वैस्तव दर्शनतः किल १७ ।\nयदि तुष्टोऽसि मे देव यदि देयो वरो मम ।\nदेवस्वभक्षणाज्जातं श्वयोनौ तव सेवकम् १८ ।\nएतस्यापि प्रसादं त्वं कर्तुमर्हसि शङ्कर ।\nएतस्यापि भयान्मध्ये सरसोऽहं निमज्जितः १९ ।\nदेवैर्निवारितः पूर्वं तीर्थेऽस्मिन् स्नानकारणात् ।\nअयं कृतोपकारश्च एतदर्थे वृणोम्यहम् २० ।\nतस्यैतद् वचनं श्रुत्वा तुष्टः प्रोवाच शङ्करः ।\nएषोऽपि पापिनिर्मुक्तो भविष्यति न संशयः २१ ।\nप्रसादान्मे महाबाहो शिवलोकं गमिष्यति ।\nतथा स्तवमिमं श्रुत्वा मुच्यते सर्वपातकैः २२ ।\nकुरुक्षेत्रस्य माहात्म्यं सरसोऽस्य महीपते ।\nमम लिङ्गस्य चोत्पत्तिं श्रुत्वा पापैः प्रमुच्यते २३ ।\nसनत्कुमार उवाच।\nइत्येवमुक्त्वा भगवान् सर्वलोकनमस्कृतः ।\nपश्यतां सर्वलोकानां तत्रैवान्तरधीयत २४ ।\nस च श्वा तत्क्षणादेव स्मृत्वा जन्म पुरातनम् ।\nदिव्यमूर्तिधरो भूत्वा तं राजानमुपस्थितः २५ ।\nकृत्वा स्नानं ततो वैन्यः पितृदर्शनलालसः ।\nस्थाणुतीर्थे कुटीं शून्यां दृष्ट्वा शोकसमन्वितः २६ ।\nदृष्ट्वा वेनोऽब्रवीद् वाक्यं हर्षेण महतान्वितः ।\nसत्पुत्रेण त्वया वत्स त्रातोऽहं नरकार्णवात् २७ ।\nत्वयाभिषिञ्चितो नित्यं तीर्थस्थपुलिने स्थितः ।\nअस्य साधोः प्रसादेन स्थाणोर्देवस्य दर्शनात् २८ ।\nमुक्तपापश्च स्वर्लोकं यास्ये यत्र शिवः स्थितः ।\nइत्येवमुक्त्वा राजानं प्रतिष्ठाप्य महेश्वरम् २९ ।\nस्थाणुतीर्थे ययौ सिद्धिं तेन पुत्रेण तारितः ।\nस च श्वा परमां सिद्धिं स्थाणुतीर्थप्रभावतः ३० ।\nविमुक्तः कलुषैः सर्वैर्जगाम भवमन्दिरम् ।\nराजा पितृऋणैर्मुक्तः परिपाल्य वसुन्धराम् ३१ ।\nपुत्रानुत्पाद्य धर्मेण कृत्वा यज्ञं निरर्गलम् ।\nदत्त्वा कामांश्च विप्रेभ्यो भुक्त्वा भोगान् पृथग्विधान् ३२ ।\nसुहृदोऽथ ऋणैर्मुक्त्वा कामैः संतर्प्य च स्त्रियः ।\nअभिषिच्य सुतं राज्ये कुरुक्षेत्रं ययौ नृपः ३३ ।\nतत्र तप्त्वा तपो घोरं पूजयित्वा च शङ्करम् ।\nआत्मेच्छया तनुं त्यक्त्वा प्रयातः परमं पदम् ३४ ।\nएतत्प्रभावं तीर्थस्य स्थाणोर्यः शृणुयान्नरः ।\nसर्वपापविनिर्मुक्तः प्रयाति परमां गतिम् ३५ ।\nइति श्रीवामनपुराणे सरोमाहात्म्ये अष्टचत्वारिंशत्तमोऽध्यायः।"
  }
]
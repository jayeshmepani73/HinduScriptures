[
  {
    "text": "सुकेशिरुवाच\nकर्मणा नरकानेतान् केन गच्छन्ति वै कथम्।\nएतद् वदन्तु विप्रेन्द्राः परं कौतूहलं मम।। १२.१"
  },
  {
    "text": "ऋषय ऊचुः\nकर्मणा येन येनेह यान्ति शालकटंकट।\nस्वकर्मफलभोगार्थं नरकान् मे श्रृणुष्व तान्।। १२.२"
  },
  {
    "text": "वेददेवद्विजातीनां यैर्निन्दा सततं कृता।\nये पुराणेतिहासार्थान् नाभिनन्दन्ति पापिनः।। १२.३"
  },
  {
    "text": "कुरुनिन्दाकरा ये च सखविघ्नकराश्च ये।\nदातुर्निवारकाये च तेषु ते निपतन्ति हि ।। १२.४"
  },
  {
    "text": "सुहृद्दम्पतिसोदर्यस्वामिभृत्यपितासुतान्।\nयाज्योपाध्याययोर्यैश्च कृतो भेदोऽधमैर्मिथः।। १२.५"
  },
  {
    "text": "कन्यामेकस्य दत्त्वा च ददत्यन्यस्य येऽधमाः।\nकरपत्रेण पाट्यन्ते ते द्विधा यमकिंकरैः।। १२.६"
  },
  {
    "text": "परोपतापजनकाश्चन्दनोशीरहारिणः।\nबालव्यजनहर्त्तारः करम्भसिकताश्रिताः।। १२.७"
  },
  {
    "text": "निमन्त्रितोऽन्यतो भुङ्क्ते श्राद्धे दैवे सपैतृके।\nस द्विधा कृष्यते मूढस्तीक्ष्णतुण्डैः खगोत्तमैः।। १२.८"
  },
  {
    "text": "मर्माणि यस्तु साधूनां तुदन् वाग्भिर्निकृन्तति।\nतस्योपरि तुदन्तस्तु तुण्डैस्तिष्ठन्ति पत्त्रिणः।। १२.९"
  },
  {
    "text": "यः करोति च पैशुन्यं साधूनामन्यथामतिः।\nवज्रतुण्डनखा जिह्वामाकर्षन्तेऽस्य वायसाः।। १२.१०"
  },
  {
    "text": "मातापितृगुरूणां च येऽवज्ञां चक्रुरुद्धताः।\nमज्जन्ते पूयविण्मूत्रे त्वप्रतिष्ठे ह्यधोमुखाः।। १२.११"
  },
  {
    "text": "देवताऽतिथिभूतेषु भृत्येष्वभ्यागतेषु च।\nअभुक्तवत्सु येऽश्नन्ति बालपित्रग्निमातृषु।। १२.१२"
  },
  {
    "text": "दुष्टचासृक्पूयनिर्यासं भुञ्जते त्वधमा इमे।\nसूचीमुखाश्च जायन्ते क्षुधार्त्ता गिरिविग्रहाः।। १२.१३"
  },
  {
    "text": "एकपङ्क्त्युपविष्टानां विषमं भोजयन्ति ये।\nविड्भोजनं राक्षसेन्द्र नरकं ते व्रजन्ति च।। १२.१४"
  },
  {
    "text": "एकसार्थप्रयातं ये पश्यन्तश्चार्थिनं नराः।\nअसंविभज्य भुञ्जन्ति ते यान्ति श्लेष्मभोजनम्।। १२.१५"
  },
  {
    "text": "गोब्राह्मणाग्नयः स्पृष्टा यैरुच्छिष्टैः क्षपाचर।\nक्षिप्यन्ते हि करास्तेषां तप्तकुम्भे सुदारुणे।। १२.१६"
  },
  {
    "text": "सूर्येन्दुतारका दृष्टा यैरुच्छिष्टैश्च कामतः।\nतेषां नेत्रगतो वह्निर्धम्यते यमकिंकरैः।। १२.१७"
  },
  {
    "text": "मित्रजायाथ जननी ज्येष्ठो भ्राता पिता स्वसा।\nजामयो गुरवो वृद्धा यैः संस्पृष्टाः पदा नृभिः।। १२.१८"
  },
  {
    "text": "बद्धाङ्घ्रयस्ते विगडैर्लोहैर्वह्निप्रतापितैः।\nक्षिप्यन्ते रौरवे घोरे ह्याजानुपरिदाहिनः।। १२.१९"
  },
  {
    "text": "पायसं कृशरं मांसं वृथा भुक्तानि यैर्नरैः।\nतेषामयोगुडास्तप्ताः क्षिप्यन्ते वदनेऽद्‌भुताः।। १२.२०"
  },
  {
    "text": "गुरुदेवद्विजातीनां वेदानां च नराधमैः।\nनिन्दा निशामिता यैस्तु पापानामिति कुर्वताम्।। १२.२१"
  },
  {
    "text": "तेषां लोहमयाः कीला वह्निवर्णाः पुनः पुनः।\nश्रवणेषु निखन्यन्ते धर्मराजस्य किंकरैः।। १२.२२"
  },
  {
    "text": "प्रपादेवकुलारामान् विप्रवेश्मसभामठान्।\nकूपवापीतडागांश्च भङ्क्त्वा विध्वंसयन्ति ये।। १२.२३"
  },
  {
    "text": "तेषां विलपतां चर्म देहतः क्रियते पृथक्।\nकर्त्तिकाभिः सुतीक्ष्णाभिः सुरौद्रैर्यमकिंकरैः।। १२.२४"
  },
  {
    "text": "गोब्राह्मणार्कमग्निं च ये वै मेहन्ति मानवाः।\nतेषां गुदेन चान्त्राणि विनिःकृन्तन्ति वायसाः।। १२.२५"
  },
  {
    "text": "स्वपोषणपरो यस्तु परित्यजति मानवः।\nपुत्रभृत्यकलत्रादिबन्धुवर्गमकिञ्चनम्।\nदुर्भिक्षे संभ्रमे चापि स श्वभोज्ये निपात्यते।। १२.२६"
  },
  {
    "text": "शरणागतं ये त्यजन्ति ये च बन्धनपालकाः।\nपतन्ति यन्त्रपीडे ते ताड्यमानास्तु किंकरैः।। १२.२७"
  },
  {
    "text": "क्लेशयन्ति हि विप्रादीन् ये ह्यकर्मसु पापिनः।\nते पिष्यन्ते शिलापेषे शोष्यन्तेऽपि च शोषकैः।। १२.२८"
  },
  {
    "text": "न्यासापहारिणः पापा बध्यन्ते निगडैरपि।\nश्रुत्क्षामाः शुष्कताल्वोष्ठाः पात्यन्ते वृश्चिकाशने।। १२.२९"
  },
  {
    "text": "पर्वमैथुनिनः पापाः परदाररताश्च ये।\nते वह्नितप्तां कूटाग्रामालिङ्गन्ते च शाल्मलीम्।। १२.३०"
  },
  {
    "text": "उपाध्यायमधःकृत्य यैरधीतं द्विजाधमैः।\nतेषामध्यापको यश्च स शिलां शिरसा वहेत्।। १२.३१"
  },
  {
    "text": "मूत्रश्लेष्मपुरीषाणि यैरुत्सृष्टानि वारिणि।\nते पात्यन्ते च विण्मूत्रे दुर्गन्धे पूयपूरिते।। १२.३२"
  },
  {
    "text": "श्राद्धातिथेयमन्योन्यं यैर्भुक्तं भुवि मानवैः।\nपरस्परं भक्षयन्ते मांसानि स्वानि बालिशाः।। १२.३३"
  },
  {
    "text": "वेदवह्निगुरुत्यागी भार्यापित्रोस्तथैव च।\nगिरिश्रृड्गादधःपातं पात्यन्ते यमकिंकरैः।। १२.३४"
  },
  {
    "text": "पुनर्भूपतयो ये च कन्या विध्वंसकाश्च ये।\nतद्गर्भश्राद्धभुग् यश्च कृमीन्भक्षेत्पिपीलिकाः।। १२.३५"
  },
  {
    "text": "चाण्डालादन्त्यजाद्‌वापि प्रतिगृह्णाति दक्षिणाम्।\nयाजको यजमानश्च सोऽस्मान्तः स्थूलकीटकः।। १२.३६"
  },
  {
    "text": "पृष्ठमांसाशिनो मूढास्तथैवोत्कोचजीविनः।\nक्षिप्यन्ते वृकभक्षे ते नरके रजनीचर।। १२.३७"
  },
  {
    "text": "स्वर्णस्तेयी च ब्रह्मघ्नः सुरापो गुरुलल्पगः।\nतथा गोभूमिहर्त्तरो गोस्त्रीबालहनाश्च ये।। १२.३८"
  },
  {
    "text": "एते नरा द्विजा ये च गोषु विक्रयिणस्तथा।\nसोमविक्रयिणो ये च वेदविक्रयिणस्तथा।। १२.३९"
  },
  {
    "text": "कूटसभ्यास्त्वशौचाश्च नित्यनैमित्तनाशकाः।\nकूटसाक्ष्यप्रदा ये च ते महारौरवे स्थिताः।। १२.४०"
  },
  {
    "text": "दशवर्ष सहस्राणि तावत् तामिस्रके स्थिताः।\nतावच्चैवान्धतामिस्रे असिपत्रवने ततः।। १२.४१"
  },
  {
    "text": "तावच्चैव घटीयन्त्रे तप्तकुम्भे ततः परम्।\nप्रपातो भवते तेषां यैरिदं दुष्कृतं कृतम्।। १२.४२"
  },
  {
    "text": "ये त्वेते नरका रौद्रा रौरवाद्यास्तवोदिताः।\nते सर्वे क्रमशः प्रोक्ताः कृतघ्ने लोकनिन्दिते।। १२.४३"
  },
  {
    "text": "यथा सुराणां प्रवरो जनार्दनो यथा गिरीणामपि शैशिराद्रिः।\nयथायुधानां प्रवरं सुदर्शनं यथा खगानां विनतातनूजः।\nमहोरगाणां प्रवरोऽप्यनन्तो यथा च भूतेषु मही प्रधाना।। १२.४४"
  },
  {
    "text": "नदीषु गङ्गा जलजेषु पद्मं सुरारिमुख्येषु हराङ्घ्रिभक्तः।\nक्षेत्रेषु यद्वत्कुरुजङ्गलं वरं तीर्थेषु यद्वत् प्रवरं पृथूदकम्।। १२.४५"
  },
  {
    "text": "सरस्सु चैवोत्तरमानसं यथा वनेषु पुण्येषु हि नन्दनं यथा।\nलोकेषु यद्वत्सदनं विरिञ्चेः सत्यं यथा धर्मविधिक्रियासु।। १२.४६"
  },
  {
    "text": "यथाऽश्वमेधः प्रवरः क्रतूनां पुत्रो यथा स्पर्शवतां वरिष्ठः।\nतपोधनानामपि कुम्भयोनिः श्रुतिर्वरा यद्वदिहागमेषु।। १२.४७"
  },
  {
    "text": "मुख्यः पुराणेषु यथैव मात्स्यः स्वायंभुवोक्तिस्त्वपि संहितासु।\nमनुः स्मृतीनां प्रवरो यथैव तिथीषु दर्शा विषुवेषु दानम्।। १२.४८"
  },
  {
    "text": "तेजस्विनां यद्वदिहार्क उक्तो ऋक्षेषु चन्द्रो जलधिर्ह्वदेषु।\nभवान् यथा राक्षससत्तमेषु पाशेषु नागस्तिमितेषु बन्धः।। १२.४९"
  },
  {
    "text": "धान्येषु शालिर्द्विपदेषु विप्रः चतुष्पदे गौः श्वपदां मृगेन्द्रः।\nपुष्पेषु जाती नगरेषु काञ्ची नारीषु रम्भा श्रमीणां गृहस्थः।। १२.५०"
  },
  {
    "text": "कुशस्थली श्रेष्ठतमा पुरेषु देशेषु सर्वेषु च मध्यदेशः।\nफलेषु चूतो मुकुलेष्वशोकः सर्वौषधीनां प्रवरा च पथ्या।। १२.५१"
  },
  {
    "text": "मूलेषु कन्दः प्रवरो यथोक्तो व्याधिष्वजीर्णं क्षणदाचरेन्द्र।\nश्वेतेषु दुग्धं प्रवरं यथैव कार्पासिकं प्रावरणेषु यद्वत्।। १२.५२"
  },
  {
    "text": "कलासु मुख्या गणितज्ञता च विज्ञानमुख्येषु यथेन्द्रजालम्।\nशाकेषु मुख्या त्वपि काकमाची रसेषु मुख्यं लवणं यथैव।। १२.५३"
  },
  {
    "text": "तुङ्गेषु तालो नलिनीषु पम्पा वनौकसेष्वेव च ऋक्षराजः।\nमहीरुहेष्वेव यथा वटश्च यथा हरो ज्ञानवतां वरिष्ठः।। १२.५४"
  },
  {
    "text": "यथा सतीनां हिमवत्सुता हि यथार्जुनीनां कपिला वरिष्ठा।\nयथा वृषाणामपि नीलवर्णो यथैव सर्वेष्वपि दुःसहेषु।\nदुर्गेषु रौद्रेषु निशाचरेश नृपातनं वैतरणी प्रधाना।। १२.५५"
  },
  {
    "text": "पापीयसां तद्वदिह कृतघ्नः सर्वेषु पापेषु निशाचरेन्द्र।\nब्रह्मघ्नगोघ्नादिषु निष्कृतिर्हि विद्येत नैवास्य तु दुष्टचारिणः।\nन निष्कृतिश्चास्ति कृतघ्नवृत्तेः सुहृत्कृतं नाशयतोऽब्दकोटिभिः।। १२.५६"
  },
  {
    "text": "इति श्रीवामनपुराणे द्वादशोऽध्यायः ।। १२ ।।"
  }
]
[
  {
    "text": "पुलस्त्य उवाच।।\nसेनापत्येऽभिषिक्तस्तु कुमारो दैवतैरथ।\nप्रणिपत्य भवं भक्त्या गिरिजां पावकं शुचिम्।। ५८.१"
  },
  {
    "text": "षट् कृत्तिकाश्च शिरसा प्रणम्य कुटिलामपि।\nब्रह्माणं च नमस्कृत्य इदं वचनमब्रवीत्।। ५८.२"
  },
  {
    "text": "कुमार उवाच।।\nनमोऽस्तु भवतां देवा ओं नमोऽस्तु तपोधनाः।\nयुष्मत्प्रसादाज्जेष्यामि शत्रू महिषतारकौ।। ५८.३"
  },
  {
    "text": "शिशुरस्मि न जानामि वक्तुं किंचन देवताः।।\nदीयतां ब्रह्मणा सार्द्धमनुज्ञ मम साम्प्रतम्।। ५८.४"
  },
  {
    "text": "इत्येवमुक्ते वचने कुमारेण महात्मना।\nमुखं निरीक्षन्ति सुराः सर्वे विगतसाध्वसाः।। ५८.५"
  },
  {
    "text": "शंकरोऽपि सुतस्नेहात् समुत्थाय प्रजापतिम्।\nआदाय दक्षिणे पाणौ स्कन्दान्तिकमुपागमत्।। ५८.६"
  },
  {
    "text": "अथोमा प्राह तनयं पुत्र एह्येहि शत्रुहन्।\nवन्दस्व चरणौ दिव्यौ विष्णोर्लोकनमस्कृतौ।। ५८.७"
  },
  {
    "text": "ततो विहस्याह गुहः कोऽयं मातर्वदस्व माम्।\nयस्यादरात् प्रणामोऽयं क्रियते मद्विधैर्जनैः।। ५८.८"
  },
  {
    "text": "तं माता प्राह वचनं कृते कर्मणि पद्मभूः।\nवक्ष्यते तव योऽयं हि महात्मा गरुडध्वजः।। ५८.९"
  },
  {
    "text": "केवलं त्विह मां देवस्त्वत्पिता प्राह शंकरः।\nनान्यः परतरोऽस्माद्धि वयमन्ये च देहिनः।। ५८.१०"
  },
  {
    "text": "पार्वत्या गदिते स्कन्दः प्रणिपत्य जनार्दनम्।\nतस्थौ कृताञ्जलिपुटस्त्वाज्ञां प्रार्थयतेऽच्युतात्।। ५८.११"
  },
  {
    "text": "कृताञ्जलिपुटं स्कन्दं भगवान् भूतभावनः।\nकृत्वा स्वस्त्ययनं देवो ह्यनुज्ञां प्रददौ ततः।। ५८.१२"
  },
  {
    "text": "नारद उवाच।।\nयत्तत् स्वस्त्ययनं पुण्यं कृतवान् गरुडध्वजः।\nशिखिध्वजाय विप्रर्षे तन्मे व्याख्यातुमर्हसि।। ५८.१३"
  },
  {
    "text": "पुलस्त्य उवाच।।\nश्रृणु स्वस्त्ययनं पुण्यं यत्प्राह भगवान् हरिः।\nस्कन्दस्य विजयार्थाय महिषस्य वधाय च।। ५८.१४"
  },
  {
    "text": "स्वस्ति ते कुरुतां ब्रह्म पद्मयोनी रजोगुणः।\nस्वस्ति चक्राङ्कितकरो विष्णुस्ते विदधत्वाजः।। ५८.१५"
  },
  {
    "text": "स्वस्ति ते शंकरो भक्त्या सपत्नीको वृषध्वजः।\nपावकः स्वस्ति तुभ्यं च करोतु शिखिवाहन।। ५८.१६"
  },
  {
    "text": "दिवाकरः स्वस्ति करोतु तुभ्यं सोमः सभौमः सबुधो गुरुश्च।\nकाव्यः सदा स्वस्ति करोतु तुभ्यं शनैश्चरः स्वस्त्ययनं करोतु।। ५८.१७"
  },
  {
    "text": "मरीचिरत्रिः पुलहः पुलस्त्यः क्रतुर्वसिष्ठो भृगुरङ्गिराश्च।\nमृकण्डुजस्ते कुरुतां हि स्वस्ति स्वस्ति सदा सप्त महर्षयश्च।। ५८.१८"
  },
  {
    "text": "विश्वेश्विनौ साध्यमरुद्गणाग्नयो दिवाकराः शूलधरा महेश्वराः।\nयक्षाः पिशाचा वसवोऽथ किन्नराः ते स्वस्ति कुर्वन्तु सदोद्यतास्त्वमी।। ५८.१९"
  },
  {
    "text": "नागाः सुपर्णाः सरितः सरांसि तीर्थानि पुण्यायतनाः समुद्राः।\nमहाबला भूतगणा गणेन्द्राः ते स्वस्ति कुर्वन्तु सदा समुद्यताः।। ५८.२०"
  },
  {
    "text": "स्वस्ति द्विपादिकेभ्यस्ते चतुष्पादेभ्य एव च।\nस्वस्ति ते बहुपादेभ्यस्त्वपादेभ्योऽप्यनामयम्।। ५८.२१"
  },
  {
    "text": "प्राचीं दिग् रक्षतां वज्री दक्षिणां दण्डनायकः।\nपाशी प्रतीचीं रक्षतु लक्ष्मांशुः पातु चोत्तराम्।। ५८.२२"
  },
  {
    "text": "वह्निर्दक्षिणपूर्वां च कुबेरो दक्षिणापराम्।\nप्रतीचीमुत्तरां वायुः शिवः पूर्वोत्तरामपि।। ५८.२३"
  },
  {
    "text": "उपरिष्टाद् ध्रुवः पातु अधस्ताच्च धराधरः।\nमुसती लाङ्गली चक्री धनुष्मानन्तरेषु च।। ५८.२४"
  },
  {
    "text": "वाराहोऽम्बुनिधौ पातु दुर्गे पातु नृकेसरी।\nसामवेदध्वनिः श्रीमान् सर्वतः पातु माधवः।। ५८.२५"
  },
  {
    "text": "पुलस्त्य उवाच।।\nएवं कृतस्वस्त्ययनो गुहः शक्तिधरोऽग्रणीः।\nप्रणिपत्य सुरान् सर्वान् समुत्पतत भूतलात्।। ५८.२६"
  },
  {
    "text": "तमन्वेव गणाः सर्वे दत्ता ये मुदितैः सुरैः।\nअनुजग्मुः कुमारं ते कामरूपा विहङ्गमाः।। ५८.२७"
  },
  {
    "text": "मातरश्च तथा सर्वाः समुत्पेतुर्नभस्तलम्।\nसमं स्कन्देन बलिना हन्तुकामा महासुरान्।। ५८.२८"
  },
  {
    "text": "ततः सुदीर्घमध्वानं गत्वा स्कन्दोऽब्रवीद् गणान्।\nभूम्यां तूर्णं महावीर्याः कुरुध्वमवतारणम्।। ५८.२९"
  },
  {
    "text": "गणा गुहवचः श्रुत्वा अवतीर्य महीतलम्।\nआरात् पतन्तस्तद्देशं नादं चक्रुर्भयंकरम्।। ५८.३०"
  },
  {
    "text": "तन्निनादो महीं सर्वामापूर्य च नभस्तलम्।\nविवेशार्णवरन्ध्रेण पातालं दानवालयम्।। ५८.३१"
  },
  {
    "text": "श्रुतः स महिषेणाथ तारकेण च धीमता।\nविरोजनेन जम्भेन कुजम्भेनासुरेण च।। ५८.५८"
  },
  {
    "text": "ते श्रुत्वा सहसा नादं वज्रपातोपमं दृढम्।\nकिमेतदिति संचिन्त्य तूर्णं जग्मुस्तदान्धकम्।। ५८.३३"
  },
  {
    "text": "ते समेत्यान्धकेनैव समं दानवपुंगवाः।\nमन्त्रयामासुरुद्विग्नास्तं शब्दं प्रति नारद।। ५८.३४"
  },
  {
    "text": "मन्त्रयत्सु च दैत्येषु भूतलात् सूकराननः।\nपातालकेतुर्दैत्येन्द्रः संप्राप्तोऽथ रसातलम्।। ५८.३५"
  },
  {
    "text": "स बाणविद्धो व्यथितः कम्पमानो मुहुर्मुहुः।\nअब्रवीद् वचनं दीनं समभ्येत्यान्धकासुरम्।। ५८.३६"
  },
  {
    "text": "पातालकेतुरुवाच।।\nगतोऽहमासं दैत्येन्द्र गालवस्याश्रमं प्रति।\nतं विध्वंसयितुं यत्नं समारब्धं बलान्मया।। ५८.३७"
  },
  {
    "text": "यावत्सूकररूपेण प्रविशामि तमाश्रमम्।\nन जाने तं नरं राजन् येन मे प्रहितः शरः।। ५८.३८"
  },
  {
    "text": "शरसंभिन्नजत्रुश्च भयात् तस्य महाजवः।\nप्रणष्ट आश्रमात् तस्मात् स च मां पृष्ठतोऽन्वगात्।। ५८.३९"
  },
  {
    "text": "तुरङ्गखुरनिर्घोषः श्रूयते परमोऽसुर।\nतिष्ठ तिष्ठेति वदतस्तस्य शूरस्य पृष्ठतः।\nतद्भयादस्मि जलधिं संप्राप्तो दक्षिणार्णवम्।। ५८.४०"
  },
  {
    "text": "यावत्पस्यामि तत्रस्थान् नानावेषाकृतीन् नरान्।\nकेचिद् गर्जन्ति घनवत् प्रतिगर्जन्ति चापरे।। ५८.४१"
  },
  {
    "text": "अन्ये चोचुर्वयं नूनं निघ्नामो महिषासुरम्।\nतारकं घातयामोऽद्य वदन्त्यन्ये सुतैजसः।। ५८.४२"
  },
  {
    "text": "तच्छ्रुत्वा सुतरां त्रासो मम जातोऽसुरेश्वर।\nमहार्णवं परित्यज्य पतितोऽस्मि भयातुरः।। ५८.४३"
  },
  {
    "text": "धरण्यां विवृतं गर्तं स मामन्वपतद् बली।\nतद्भयात् संपरित्यज्य हिरण्यपुरमात्मनः।। ५८.४४"
  },
  {
    "text": "तवान्तिकमनुप्राप्तः प्रसादं कर्तुमर्हसि।\nतच्छ्रुत्वा चान्धको वाक्यं प्राह मेघस्वनं वचः।। ५८.४५"
  },
  {
    "text": "न भेतव्यं त्वया तस्मात् सत्यं गोप्ताऽस्मि दानव।\nमहिषस्तारकश्चोभौ बाणश्च बलिनां वरः।। ५८.४६"
  },
  {
    "text": "अनाख्यायैव ते वीरास्त्वन्धकं महिषादयः।\nस्वपरिग्रहसंयुक्ता भूमिं युद्धाय निर्ययुः।। ५८.४७"
  },
  {
    "text": "यत्र ते दारुमाकारा गणाश्चक्रुर्महास्वनम्।\nतत्र दैत्याः समाजग्मुः सायुधाः सबला मुने।। ५८.४८"
  },
  {
    "text": "दैत्यानापततो दृष्ट्वा कार्तिकेयगणास्ततः।\nअभ्यद्रवन्त सहसा स चोग्रो मातृमण्डलः।। ५८.४९"
  },
  {
    "text": "तेषां पुरस्सरः स्थाणुः प्रगृह्य परिघं बली।\nनिषूदयत् परबलं क्रुद्धो रुद्रः पशूनिव।। ५८.५०"
  },
  {
    "text": "तं निघ्नन्तं महादेवं निरीक्ष्य कलशोदरः।\nकुठारं पाणिनादाय हन्ति सर्वान् महासुरान्।। ५८.५१"
  },
  {
    "text": "ज्वालामुखो भयकरः करेणादाय चासुरम्।\nसरथं सगजं साश्वं विस्तृते वदनेऽक्षिपत्।। ५८.५२"
  },
  {
    "text": "दण्डकश्चापि संक्रुद्धः प्रासपाणिर्महासुरम्।\nसवाहनं प्रक्षिपति समुत्पाट्य महार्णवे।। ५८.५३"
  },
  {
    "text": "शङ्कुकर्णश्च मुसली हलेनाकृष्य दानवान्।\nसंचूर्णयति मंत्रीव राजानं प्रासभृद् वशी।। ५८.५४"
  },
  {
    "text": "खड्गचर्मधरो वीरः पुष्पदन्तो गणेश्वरः।\nद्विधा त्रिधा च बहुधा चक्रे दैतेयदानवान्।। ५८.५५"
  },
  {
    "text": "पिङ्गलो दण्डमुद्यम्य यत्र यत्र प्रधावति।\nतत्र तत्र प्रदृश्यन्ते राशयः शावदानवैः।। ५८.५६"
  },
  {
    "text": "सहस्रनयनः शूलं भ्रामयन् वै गणाग्रणीः।\nनिजघानासुरान् वीरः सवाजिरथकुञ्जरान्।। ५८.५७"
  },
  {
    "text": "भीमो भीमशिलावर्षै स पुरस्सरतोऽसुरान्।\nनिजघान यथैवेन्द्रो वज्रवृष्ट्या नगोत्तमान्।। ५८.५८"
  },
  {
    "text": "रौद्रः शकटचक्राक्षो गणः पञ्चशिखो बली।\nभ्रामयन् मुद्गरं वेगान्निजघान बलाद् रिपून्।। ५८.५९"
  },
  {
    "text": "गिरिभेदी तलेनैव सारोहं कुञ्जरं रणे।\nभस्म चक्रे महावेगो रथं च रथिना सह।। ५८.६०"
  },
  {
    "text": "नाडीजङ्घोऽङ्घ्रिपातैश्च मुष्टिभिर्जानुनाऽसुरान्।\nकीलभिर्वज्रतुल्याभिर्जघान बलवान् मुने।। ५८.६१"
  },
  {
    "text": "कूर्मग्रीवो ग्रीवयैव शिरसा चरणेन च।\nलुण्ठनेन तता दैत्यान् निजघान सवाहनान्।। ५८.६२"
  },
  {
    "text": "पिण्डारकस्तु तुण्डेन श्रृङ्गाभ्यां च कलिप्रिय।\nविदारयति संग्रामे दानवान् समरोद्धतान्।। ५८.६३"
  },
  {
    "text": "ततस्तत्सैन्यमतुलं वध्यमानं गणेश्वरैः।\nप्रदुद्रावाथ महिषस्तारकश्च गणाग्रणीः।। ५८.६४"
  },
  {
    "text": "ते हन्यमानाः प्रमथा दानवाभ्यां वरायुधैः।\nपरिवार्य समन्तात् ते युयुधुः कुपितास्तदा।। ५८.६५"
  },
  {
    "text": "हंसास्यः पट्टिशेनाथ जघान महिषासुरम्।\nषोङशाक्षस्त्रिशूलेन शतशीर्षो वरासिना।। ५८.६६"
  },
  {
    "text": "श्रुतायुधस्तु गदया विशोको मुसलेन तु।\nबन्धुदत्तस्तु शूलेन मूर्ध्नि दैत्यमताडयत्।। ५८.६७"
  },
  {
    "text": "तथान्यैः पार्षदैर्युद्धे शूलशक्त्यृष्टिपट्टिशैः।\nनाकम्पत् ताड्यमानोऽपि मैनाक इव पर्वतः।। ५८.६८"
  },
  {
    "text": "तारको भद्रकाल्या च तथोलूखलया रणे।\nवध्यते चैकचूडाया दार्यते परमायुधैः।। ५८.६९"
  },
  {
    "text": "तौ ताड्यमानौ प्रमथैर्मातृभिश्च महासुरौ।\nन क्षोभं जग्मतुर्वीरौ क्षोभयन्तौ गणानपि।। ५८.७०"
  },
  {
    "text": "महिषो गदया तूर्णं प्रहारैः प्रमथानथ।\nपराजित्य पराधावत् कुमारं प्रति सायुधः।। ५८.७१"
  },
  {
    "text": "तमापतन्तं महिषं सुचक्राक्षो निरीक्ष्य हि।\nचक्रमुद्यम्य संक्रुद्धो रुरोध दनुनन्दनम्।। ५८.७२"
  },
  {
    "text": "गदाचक्राङ्कितकरौ गणासुरमहारथौ।\nअयुध्येतां तदा ब्रह्मन् लघु चित्रं च सुष्ठु च।। ५८.७३"
  },
  {
    "text": "गदां मुमोच महिषः समाविध्य गणाय तु।\nसुचक्राक्षो निजं चक्रमुत्ससर्जासुरं प्रति।। ५८.७४"
  },
  {
    "text": "गदां छित्त्वा सुतीक्ष्णारं चक्रं महिषमाद्रवत्।\nतत उच्चुक्रुशुर्दैत्या हा हतो महिषस्त्विति।। ५८.७५"
  },
  {
    "text": "तच्छ्रुत्वाऽभ्यद्रवद् बाणः प्रासमाविध्य वेगवान्।\nजघान चक्रं रक्ताक्षः पञ्जमुष्टिशतेन हि।। ५८.७६"
  },
  {
    "text": "पञ्चबाहुशतेनापि सुचक्राक्षं बबन्ध सः।\nबलवानपि बाणेन निष्प्रयत्नगतिः कृतः।। ५८.७७"
  },
  {
    "text": "सुचक्राक्षं सचक्रं हि बद्धं बाणासुरेण हि।\nदृष्ट्वाद्रवद्गदापाणिर्मकराक्षो महाबलः।। ५८.७८"
  },
  {
    "text": "गदया मूर्ध्नि बाणं हि निजघान महाबलः।\nवेदनार्त्तो मुमोचाथ सुचक्राक्षं महासुरः।"
  },
  {
    "text": "स चापि तेन संयुक्तो व्रीडायुक्तो महामनाः।। ५८.७९\nस संग्रामं परित्यज्य सालिग्राममुपाययौ।"
  },
  {
    "text": "बाणोऽपि मकराक्षेण ताडितोऽभूत्पराङ्मुखः।। ५८.८०\nप्रभज्यत बलं सर्वं दैत्यानां सुरतापस।"
  },
  {
    "text": "ततः स्वबलमीक्ष्यैव प्रभग्नं तारको बली।\nखड्गोद्यतकरो दैत्यः प्रदुद्राव गणेश्वरान्।। ५८.८१"
  },
  {
    "text": "ततस्तु तेनाप्रतिमेन सासिना ते हंसवक्त्रप्रमुखा गणेश्वराः।\nसमातरश्चापि पराजिता रणे स्कन्दं भयार्त्ताः शरणं प्रपेदिरे।। ५८.८२"
  },
  {
    "text": "भग्नान् गणान् वीक्ष्य महेश्वरात्मजस्तं तारकं सासिनमापतन्तम्। \nदृष्ट्वैव शक्त्या हृदये बिभेद स भिन्नमर्मा न्यपतत् पृथिव्याम्।। ५८.८३"
  },
  {
    "text": "तस्मिन्हते भ्रातरि भग्नदर्पो भयातुरोऽभून्महिषो महर्षे।\nसंत्यज्य संग्रामशिरो दुरात्मा जगाम शैलं स हिमाचलाख्यम्।। ५८.८४"
  },
  {
    "text": "बाणोऽपि वीरे निहतेऽथ तारके गते हिमाद्रिं महिषे भयात्ते।\nभयाद् विवेशोग्रमपां निधानं गर्णैर्बले वध्यति सापराधे।। ५८.८५"
  },
  {
    "text": "हत्वा कुमारो रणमूर्ध्नि तारकं प्रगृह्य शक्तिं महता जवेन।\nमयूरमारुह्य शिखण्डमण्डितं ययौ निहन्तुं महिषासुरस्य।। ५८.८६"
  },
  {
    "text": "स पृष्ठतः प्रेक्ष्य शिकण्डिकेतनं समापतन्तं वरशक्तिपाणिनम्।\nकैलासमुत्सृज्य हिमाचलं तथा क्रौञ्चं समभ्येत्य गुहं विवेश।। ५८.८७"
  },
  {
    "text": "दैत्यं प्रविष्टं स पिनाकिसूनुर्जुगोप यत्नाद् भगवान् गुहोऽपि।\nस्वबन्धुहन्ता भविता कथं त्वहं संचिन्तयन्नेव ततः स्थितोऽभूत्।। ५८.८८"
  },
  {
    "text": "ततोऽभ्यगात् पुष्करसंभवस्तु हरो मुरारिस्त्रिदसेश्वरश्च।\nअभ्येत्य चोचुर्महिषं सशैलं भिन्दस्व शक्त्या कुरु देवकार्यम्।। ५८.८९"
  },
  {
    "text": "तत् कार्तिकेयः प्रियमेव तथ्यं श्रुत्वा वचः प्राह सुरान् विहस्य।\nकथं हि मातामहनप्तृकं वधे स्वभ्रातरं भ्रातृसुतं च मातुः।। ५८.९०"
  },
  {
    "text": "एषा श्रुतिश्चापि पुरातनी किल\nगायन्ति यां वेदविदो महर्षयः।\nकृत्वा च यस्या मतमुत्तमायाः स्वर्गं व्रजन्ति त्वतिपापिनोऽपि।। ५८.९१"
  },
  {
    "text": "गां ब्राह्मणं वृद्धमथाप्तवाक्यं बालं स्वबन्धुं ललनामदुष्टाम्।\nकृतापराधा अपि नैव वध्या आचार्यमुख्या गुरवस्तथैव।। ५८.९२"
  },
  {
    "text": "एवं जानन् धर्ममग्र्यं सुरेन्द्रा नाहं हन्यां भ्रातरं मातुलेयम्।।\nयदा दैत्यो निर्गामिष्यद् गुहान्तः तदा शक्त्या घातायिष्यामि शत्रुम्।। ५८.९३"
  },
  {
    "text": "श्रुत्वा कुमारवचनं भगवान्महर्षे कृत्वा मतिं स्वहृदये गुहमाह शक्रः।\nमत्तो भवान् न मतिमान् वदसे किमर्थं वाक्यं श्रृणुष्व हरिणा गदितं हि पूर्वम्।। ५८.९४"
  },
  {
    "text": "नैकस्यार्थे बहून् हन्यादिति शास्त्रेषु निश्चयः।\nएकं हन्याद् बहुभ्योऽर्थे न पापी तेन जायते।।। ५८.९५"
  },
  {
    "text": "एतच्छ्रुत्वा मया पूर्वं समयस्थेन चाग्निज।\nनिहतो नमुचिः पूर्वं सोदरोऽपि ममानुजः।। ५८.९६"
  },
  {
    "text": "तस्मात् बहूनामर्थाय सक्रौञ्चं महिषासुरम्।\nघातयस्व पराक्रम्य शक्त्या पावकदत्तया।। ५८.९७"
  },
  {
    "text": "पुरंदरवचः श्रुत्वा क्रोधादारक्तलोचनः।\nकुमारः प्राह वचनं कम्पमानः शतक्रतुम्।। ५८.९८"
  },
  {
    "text": "मूढ किं ते बलं बाह्वोः शारीरं चापि वृत्रहन्।\nयेनाधिक्षिपसे मां त्वं ध्रुवं न मतिमानसि।। ५८.९९"
  },
  {
    "text": "तमुवाच सहस्राक्षस्त्वत्तोऽहं बलवान् गुह।\nतं गृहः प्राह एह्येहि युद्ध्यस्व बलवान् यदि।। ५८.१००"
  },
  {
    "text": "शक्रः प्राहाथ बलवान् ज्ञायते कृत्तिकासुत।\nप्रदक्षिणं शीघ्रतरं यः कुर्यात् क्रौञ्चमेव हि।। ५८.१०१"
  },
  {
    "text": "श्रुत्वा तद्वचनं स्कन्दो मयूरं प्रोह्य वेगवान्।\nप्रदक्षिणं पादचारी कर्त्तुं तूर्णतरोऽब्यगात्।। ५८.१०२"
  },
  {
    "text": "शक्रोऽवतीर्य नागेन्द्रात् पादेनाथ प्रदक्षिणम्।\nकृत्वा तस्थौ गुहोऽभ्येत्य मूढं किं संस्थितो भवान्।। ५८.१०३"
  },
  {
    "text": "तमिन्द्रः प्राह कौटिल्यं मया पूर्वं प्रदक्षिणः।\nकृतोऽस्य न त्वया पूर्वं कुमारः शक्रमब्रवीत्।। ५८.१०४"
  },
  {
    "text": "मया पूर्वं मया पूर्वं विवदन्तौ परस्परम्।\nप्राप्योचतुर्महेशाय ब्रह्मणे माधवाय च।। ५८.१०५"
  },
  {
    "text": "अथोवाच हरिः स्कन्दं प्रष्टुमर्हसि पर्वतम्।\nयोऽयं वक्ष्यति पूर्वं स भविष्यति महाबलः।\nपप्रच्छाद्रिमिदं केन कृतं पूर्वं प्रदक्षिणम्।। ५८.१०६"
  },
  {
    "text": "तन्माधववचः श्रुत्वा क्रौञ्चमभ्येत्य पावकिः।\nपप्रच्छाद्रिमिदं केन कृतं पूर्वं प्रदक्षिणम्।। ५८.१०७"
  },
  {
    "text": "इत्येवमुक्तः क्रौञ्चस्तु प्राह पूर्वं महामतिः।\nचकार गोत्रभित् पश्चात्त्वया कृतमथो गुह।। ५८.१०८"
  },
  {
    "text": "एवं ब्रुवन्तं क्रौञ्चं स क्रोधात्प्रस्फुरिताधरः।\nबिभेद शक्त्या कौटिल्यो महिषेण समं तदा।। ५८.१०९"
  },
  {
    "text": "तस्मिन्हतेऽथ तनये बलवान् सुनाभो वेगेन भूमिधरपार्थिवजस्तथागात्।\nब्रह्मेन्द्ररुद्रमरुदश्विवसुप्रधाना जग्मुर्दिवं महिषमीक्ष्य हतं गुहेन।। ५८.११०"
  },
  {
    "text": "स्वमातुलं बीक्ष्य बली कुमारः शक्तिं समुत्पाट्य निहन्तुकामः।\nनिवारितश्चक्रधरेण वेगादालिङ्ग्य दोर्भ्यां गुरुरित्युदीर्य।। ५८.१११"
  },
  {
    "text": "सुनाभमभ्येत्य हिमाचलस्तु प्रगृह्य हस्तेऽन्यत एव नीतवान्।\nहरिः कुमारं सशिखण्डिनं नयद्वेगाद्दिवं पन्नगशत्रुपत्रः।। ५८.११२"
  },
  {
    "text": "ततो गुहः प्राह हरिं सुरेशं मोहेन नष्टो भगवन् विवेकः।\nभ्राता मया मातुलजो निरस्तस्तस्मात् करिष्ये स्वशरीरशोषम्।। ५८.११३"
  },
  {
    "text": "तं प्राह विष्णुर्व्रज तीर्थवर्यं पृथूदकं पापतरोः कुठारम्।\nस्नात्वौघवत्यां हरमीक्ष्य भक्त्या भविष्यसे सूर्यसमप्रभावः।। ५८.११४"
  },
  {
    "text": "इत्येवमुक्तो हरिणा कुमारस्त्वभ्येत्य तीर्थं प्रसमीक्ष्य शंभुम्।\nस्नात्वार्च्य देवान् स रविप्रकाशो जगाम शैलं सदनं हरस्य।। ५८.११५"
  },
  {
    "text": "सुचक्रनेत्रोऽपि महाश्रमे तपश्चचार शैले पवनाशनस्तु।\nआराधयानो वृषभध्वजं तदा हरोऽस्य तुष्टो वरदो बभूव।। ५८.११६"
  },
  {
    "text": "देवात् स वव्रे वरमायुधार्थे चक्रं तथा वै रिपुबाहुषण्डम्।\nछिन्द्याद्यथा त्वप्रतिमं करेण बाणस्य तन्मे भगवान् ददातु।। ५८.११७"
  },
  {
    "text": "तमाह शंभुर्व्रज दत्तमेतद् वरं हि चक्रस्य तवायुधस्य।\nबाणस्य तद्बाहुबलं प्रवृद्धं संछेत्स्यते नात्र विचारणाऽस्ति।। ५८.११८"
  },
  {
    "text": "वरे प्रदत्ते त्रिपुरान्तकेन गणेश्वरः स्कन्दमुपाजगाम।\nनिपत्य पादौ प्रतिवन्द्य हृष्टो निवेदयामास हरप्रसादम्।। ५८.११९"
  },
  {
    "text": "एवं तवोक्तं महिषासुरस्य वधं त्रिनेत्रात्मजशक्तिभेदात्।\nक्रौञ्चस्य मृत्युः शरणागतार्थं पापापहं पुण्यविवर्धनं च।। ५८.१२०"
  },
  {
    "text": "इति श्रीवामनपुराणे द्वात्रिंशोऽध्यायः ।।"
  }
]
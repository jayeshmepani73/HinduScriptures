[
  {
    "text": "ऋषय ऊचुः।\nकाम्यकस्य तु पूर्वेण कुञ्जं देवैर्निषेवितम् ।\nतस्य तीर्थस्य संभूतिं विस्तरेण ब्रवीहि नः १ ।\nलोमहर्षण उवाच।\nशृण्वन्तु मुनयः सर्वे तीर्थमाहात्म्यमुत्तमम् ।\nऋषीणां चरितं श्रुत्वा मुक्तो भवति किल्बिषैः २ ।\nनैमिषेयाश्च ऋषयः कुरुक्षेत्रे समागताः ।\nसरस्वत्यास्तु स्नानार्थं प्रवेशं ते न लेभिरे ३ ।\nततस्ते कल्पयामासुस्तीर्थं यज्ञोपवीतिकम् ।\nशेषास्तु मुनयस्तत्र न प्रवेशं हि लेभिरे ४ ।\nरन्तुकस्याश्रमात्तावद् यावत्तीर्थं सचक्रकम् ।\nब्राह्मणैः परिपूर्णं तु दृष्ट्वा देवी सरस्वती ५ ।\nहितार्थं सर्वविप्राणां कृत्वा कुञ्जानि सा नदी ।\nप्रयाता पश्चिमं मार्गं सर्वभूतहिते स्थिता ६ ।\nपूर्वप्रवाहे यः स्नाति गङ्गास्नानफलं लभेत् ।\nप्रवाहे दक्षिणे तस्या नर्मदा सरितां वरा ७ ।\nपश्चिमे तु दिशाभागे यमुना संश्रिता नदी ।\nयदा उत्तरतो याति सिन्धुर्भवति सा नदी ८ ।\nएवं दिशाप्रवाहेण याति पुण्या सरस्वती ।\nतस्यां स्नातः सर्वतीर्थे स्नातो भवति मानवः ९ ।\nततो गच्छेद् द्विजश्रेष्ठा मदनस्य महात्मनः ।\nतीर्थं त्रैलोक्यविख्यातं विहारं नाम नामतः १० ।\nयत्र देवाः समागम्य शिवदर्शनकाङ्क्षिणः ।\nसमागता न चापश्यन् देवं देव्या समन्वितम् ११ ।\nते स्तुवन्तो महादेवं नन्दिनं गणनायकम् ।\nततः प्रसन्नो नन्दीशः कथयामास चेष्टितम् १२ ।\nभवस्य उमया सार्धं विहारे क्रीडितं महत् ।\nतच्छ्रुत्वा देवतास्तत्र पत्नीराहूय क्रीडिताः १३ ।\nतेषां क्रीडाविनोदेन तुष्टः प्रोवाच शङ्करः ।\nयोऽस्मिंस्तीर्थे नरः स्नाति विहारे श्रद्धयान्वितः १४ ।\nधनधान्यप्रियैर्युक्तो भवते नात्र संशयः ।\nदुर्गातीर्थं ततो गच्छेद् दुर्गया सेवितं महत् १५ ।\nयत्र स्नात्वा पितॄन् पूज्य न दुर्गतिमवाप्नुयात् ।\nतत्रापि च सरस्वत्याः कूपं त्रैलोक्यविश्रुतम् १६ ।\nदर्शनान्मुक्तिमाप्नोति सर्वपातकवर्जितः ।\nयस्तत्र तर्पयेत् देवान् पितॄंश्च श्रद्धयान्वितः १७ ।\nअक्षय्यं लभते सर्वं पितृतीर्थं विशिष्यते ।\nमातृहा पितृहा यश्च ब्रह्महा गुरुतल्पगः १८ ।\nस्नात्वा शुद्धिमवाप्नोति यत्र प्राची सरस्वती ।\nदेवमार्गप्रविष्टा च देवमार्गेण निःसृता १९ ।\nप्रची सरस्वती पुण्या अपि दुष्कृतकर्मणाम् ।\nत्रिरात्रं ये करिष्यन्ति प्राचीं प्राप्य सरस्वतीम् २० ।\nन तेषां दुष्कृतं किञ्चिद् देहमाश्रित्य तिष्ठति ।\nनरनारायणौ देवौ ब्रह्मा स्थाणुस्तथा रविः २१ ।\nप्रचीं दिशं निषेवन्ते सदा देवाः सवासवाः ।\nये तु श्राद्धं करिष्यन्ति प्राचीमाश्रित्य मानवाः २२ ।\nतेषां न दुर्लभं किञ्चिदिह लोके परत्र च ।\nतस्मात् प्राची सदा सेव्या पञ्चम्यां च विशेषतः २३ ।\nपञ्चम्यां सेवमानस्तु लक्ष्मीवान् जायते नरः ।\nतत्र तीर्थमौशनं त्रैलोक्यस्यापि दुर्लभम् २४ ।\nउशना यत्र संसिद्ध आराध्य परमेश्वरम् ।\nग्रहमध्येषु पूज्यते तस्य तीर्थस्य सेवनात् २५ ।\nएवं शुक्रेण मुनिना सेवितं तीर्थमुत्तमम् ।\nये सेवन्ते श्रद्दधानास्ते यान्ति परमां गतिम् २६ ।\nयस्तु श्राद्धं नरो भक्त्या तस्मिंस्तीर्थे करिष्यति ।\nपितरस्तारितास्तेन भविष्यन्ति न संशयः २७ ।\nचतुर्मुखं ब्रह्मतीर्थं सरो मर्यादया स्थितम् ।\nये सेवन्ते चतुर्दश्यां सोपवासा वसन्ति च २८ ।\nअष्टम्यां कृष्णपक्षस्य चैत्रे मासि द्विजोत्तमाः ।\nते पश्यन्ति परं सूक्ष्मं यस्मान्नावर्तते पुनः २९ ।\nस्थाणुतीर्थं ततो गच्छेत् सहस्रलिङ्गशोभितम् ।\nतत्र स्थाणुवटं दृष्ट्वा मुक्तो भवति किल्बिषैः ३० ।\nइति श्रीवामनपुराणे सरोमाहात्म्ये द्विचत्वारिंशत्तमोऽध्यायः।"
  }
]
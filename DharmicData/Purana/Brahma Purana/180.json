[
  {
    "text": "<b>श्रीकृष्णचरिताराम्भः\n</b>\n<b>व्यास उवाच\n</b>\nनमस्कृत्वा सुरेशाय विष्णवे प्रभविष्णवे।\nपूरुषाय पुराणाय शाश्वतायाव्ययाय च।। १८०.१ ।।"
  },
  {
    "text": "चतुर्व्यूहात्मने तस्मै निर्गुणाय गुणाय च।\nवरिष्ठाय गरिष्ठाय वरेण्यायामिताय च।। १८०.२ ।।"
  },
  {
    "text": "यज्ञाङ्गायाखिलाङ्गाय देवाद्यैरीप्सिताय च।\nयस्मादणुतरं नास्ति यस्मान्नास्ति बृहत्तरम्।। १८०.३ ।।"
  },
  {
    "text": "येन विश्वमिदं व्याप्तमजेन सचराचरम्।\nआविर्भावतिरोभावदृष्टादृष्टविलक्षणम्।। १८०.४ ।।"
  },
  {
    "text": "वदन्ति यत्सृष्टमिति तथैवाप्युपसंहृतम्।\nब्रह्मणे चाऽऽदिदेवाय नमस्कृत्य समाधिना।। १८०.५ ।।"
  },
  {
    "text": "आधिकाराय शुद्धाय नित्याय परमात्मने।\nसदैकरूपरूपाय जिष्णवे विष्णवे नमः।। १८०.६ ।।"
  },
  {
    "text": "नमो हिरण्यगर्भाय हरये शंकराय च।\nवासुदेवाय ताराय सर्गस्थित्यन्तकारिणे।। १८०.७ ।।"
  },
  {
    "text": "एकानेकस्वरूपाय स्थूलसूक्ष्मात्मने नमः।\nअव्यक्तव्यक्तभूताय विष्णवे मुक्तिहेतवे।। १८०.८ ।।"
  },
  {
    "text": "सर्गस्थितिविनाशानां जगतो यो जगन्मयः।\nमूलभूतो नमस्तस्मै विष्णवे परमात्मने।। १८०.९ ।।"
  },
  {
    "text": "आधारभूतं विश्वस्याप्यणीयांसमणीयसाम्।\nप्रणम्य सर्वभूतस्थमच्युतं पुरुषोत्तमम्।। १८०.१० ।।"
  },
  {
    "text": "ज्ञानस्वरूपमत्यन्तं निर्मलं परमार्थतः।\nतमेवार्थस्वरूपेण भ्रान्तिदर्शनतः स्थितम्।। १८०.११ ।।"
  },
  {
    "text": "विष्णुं ग्रसिष्णुं विश्वस्य स्थितिसर्गे तथा प्रभुम्।\nअनादिं जगतामीशमजमक्षयमव्ययम्।। १८०.१२ ।।"
  },
  {
    "text": "कथयामि यथा पूर्वं यक्षाद्यैर्मुनिसत्तमैः।\nपृष्टः प्रोवाच भगवानब्जयोनिः पितामहः।। १८०.१३ ।।"
  },
  {
    "text": "ऋक्सामान्युद्गिरन्वक्त्रैर्यः पुनाति जगत्त्रयम्।\nप्रणिपत्य तथेशानमेकार्णवविनिर्गतम्।। १८०.१४ ।।"
  },
  {
    "text": "यस्यासुरगणा यज्ञान्विलुम्पन्ति न याजिनाम्।\nप्रवक्ष्यामि मतं कृत्स्नं ब्रह्मणोऽव्यक्तजन्मनः।। १८०.१५ ।।"
  },
  {
    "text": "येन सृष्टिं समुद्दिश्य धर्माद्याः प्रकटीकृताः।\nआपो नारा इति प्रोक्ता मुनिभिस्तत्त्वदर्शिभिः।। १८०.१६ ।।"
  },
  {
    "text": "अयनं तस्य ताः पूर्वं तेन नारायणः स्मृतः।\nस देवो भगवान्सर्वं व्याप्य नारायणो विभुः।। १८०.१७ ।।"
  },
  {
    "text": "चतुर्धा संस्थितो ब्रह्मा सगुणो निर्गुणस्तथा।\nएका मूर्तिरनुद्देश्या शुक्लां पश्यन्ति तां बुधाः।। १८०.१८ ।।"
  },
  {
    "text": "ज्वालामालावनद्धाङ्गी निष्ठा सा योगिनां परा।\nदूरस्था चान्तिकस्था च विज्ञेया सा गुणातिगा।। १८०.१९ ।।"
  },
  {
    "text": "वासुदेवाभिधानाऽसौ निर्ममत्वेन दृश्यते।\nरूपवर्णादयस्तस्या न भावाः कल्पनामयाः।। १८०.२० ।।"
  },
  {
    "text": "आस्ते च सा सदा शुद्धा सुप्रतिष्ठैकरूपिणी।\nद्वितीय पृथिवीं मूर्ध्ना शेषाख्या धारयत्यधः।। १८०.२१ ।।"
  },
  {
    "text": "तामसी सा समाख्याता तिर्यक्त्वं समुपागता।\nतृतीया कर्म कुरुते प्रजापालनतत्परा।। १८०.२२ ।।"
  },
  {
    "text": "सत्त्वोद्रिक्ता तु सा ज्ञेया धर्मसंस्थानकारिणी।\nचतुर्थी जलमध्यस्था शेते पन्नगतल्पगा।। १८०.२३ ।।"
  },
  {
    "text": "रजस्तस्या गुणः सर्गं सा करोति सदैव हि।\nया तृतीया हरेर्मुतिः प्रजापालनतत्परा।। १८०.२४ ।।"
  },
  {
    "text": "सा तु धर्मव्यवस्थानं करोति नियतं भुवि।\nप्रोद्धतानसुरान्हन्ति धर्मव्युच्छित्तिकारिणः।। १८०.२५ ।।"
  },
  {
    "text": "पाति देवान्सगन्धर्वान्धर्मरक्षापरायणान्।\nयदा यदा च धर्मस्य ग्लानिः समुपजायते।। १८०.२६ ।।"
  },
  {
    "text": "अभ्युत्थानमधर्मस्य तदाऽऽत्मानं सृजत्यसौ।।\nभूत्वा पुरा वराहेण तुण्डेनापो निरस्य च।। १८०.२७ ।।"
  },
  {
    "text": "एकया दंष्ट्रयोत्खाता नलीनीव वसुंधरा।\nकृत्वा नृसिंहरूपं च हिरण्यकशिपुर्हतः।। १८०.२८ ।।"
  },
  {
    "text": "विप्रचित्तिमुखाश्चान्ये दानवा विनिपातिताः।\nवामनं रूपमास्थाय बलिं संयम्य मायया।। १८०.२९ ।।"
  },
  {
    "text": "त्रैलोक्यं क्रान्तवानेव विनिर्जित्वा दितेः सुतान्।\nभृगोर्वंशे समुत्पन्नो जामदग्न्यः प्रतापवान्।। १८०.३० ।।"
  },
  {
    "text": "जघान क्षत्रियान्रामः पितुर्वधमनुस्मरन्।\nतथाऽत्रितनयो भूत्वा दत्तात्रेयः प्रतापवान्।। १८०.३१ ।।"
  },
  {
    "text": "योगमष्टाङ्गमाचख्यावलर्काय महात्मने।\nरामो दाशरथिर्भूत्वा स तु देवः प्रतापवान्।। १८०.३२ ।।"
  },
  {
    "text": "जघान रावणं संख्ये त्रैलोक्यस्य भयंकरम्।\nयदा चैकार्णवे सुप्तो देवदेवो जगत्पतिः।। १८०.३३ ।।"
  },
  {
    "text": "सहस्रयुगपर्यनतं नागपर्यङ्कगो विभुः।\nयोगनिद्रां समास्थाय स्वे महिम्नि व्यवस्थितः।। १८०.३४ ।।"
  },
  {
    "text": "त्रैलोक्यमुदरे कृत्वा जगत्स्थावरजङ्मम्।\nजनलोकगतैः सिद्धैः स्तूयमानो महर्षिभिः।। १८०.३५ ।।"
  },
  {
    "text": "तस्य नाभौ समुत्पन्नं पद्मं दिक्पत्रमण्डितम्।\nमरुत्किञ्ल्कसंयुक्तं गृहं पैतामहं वरम्।। १८०.३६ ।।"
  },
  {
    "text": "यत्र ब्रह्मा समुत्पन्नो देवदेवश्चतुर्मुखः।\nतदा कर्णमलोद्‌भूतौ दानवौ मधुकैटभौ।। १८०.३७ ।।"
  },
  {
    "text": "महाबलौ महावीर्यौ ब्रह्माणं हन्तुमुद्यतौ।\nजघान तौ हुराधर्षौ उत्थाय शयनोदधेः।। १८०.३८ ।।"
  },
  {
    "text": "एवमादींस्तथैवान्यानसंख्यातुमिहोत्सहे।\nअवतारो ह्यजस्येह माथुरः सांप्रतस्त्वयम्।। १८०.३९ ।।"
  },
  {
    "text": "इति सा सात्त्विकी मूर्तिरवतारं करोति च।\nप्रद्युम्नेति समाख्याता रक्षाकर्मण्यवस्थिता।। १८०.४० ।।"
  },
  {
    "text": "देवत्वेऽथ मुनिष्यत्वे तिर्यग्योनौ च संस्थिता।\nगृह्‌णाति तत्स्वभावश्च वासुदेवेच्छया सदा।। १८०.४१ ।।"
  },
  {
    "text": "ददात्यभिमतान्कामान्पूजिता सा द्विजोत्तमाः।\nएवं मया समाख्यातः कृतकृत्योऽपि यः प्रभुः।।\nमानुषत्वं गतो विष्णुः श्रृणुध्वं चोत्तरं पुनः।। १८०.४२ ।।"
  },
  {
    "text": "इति श्रीमहापुराणे आदिब्राह्मे व्यासऋषिसंवादे चतुर्व्यहवर्णनं नामाशीत्यधिककशततमोऽध्यायः।। १८० ।।"
  }
]
[
  {
    "text": "<b>अथ चतुरशीतितमोऽध्यायः</b>\n<b>पैशाचतीर्थवर्णनम्</b>\n<b>ब्रह्मोवाच</b>\nपैशाचं तीर्थमपरं पूजितं ब्रह्मवादिभिः।\nतस्य स्वरूपं वक्ष्यामि गौतम्या दक्षिणे तटे।। ८४.१ ।।"
  },
  {
    "text": "गिरिर्ब्रह्मगिरेः पार्श्वे अञ्जनो नाम नारद।\nतस्मिञ्शैले मुनिवर शापभ्रष्टा वराप्सरा।। ८४.२ ।।"
  },
  {
    "text": "अञ्जना नाम तत्राऽऽसीदुत्तमाङ्गेन वानरी।\nकेसरी नाम तद्भर्ता अद्रिकेति तथाऽपरा।। ८४.३ ।।"
  },
  {
    "text": "साऽपि केसरिणो भार्या शापभ्रष्टा वराप्सरा।\nउत्तमाङ्गेन मार्जारी साऽप्यास्तेऽञ्जनपर्वते।। ८४.४ ।।"
  },
  {
    "text": "दक्षिणार्णवमभ्यागात्केसरी लोकविश्रुतः।\nएतस्मिन्नन्तरेऽगस्त्योऽञ्जनं पर्वतमभ्यगात्।। ८४.५ ।।"
  },
  {
    "text": "अञ्जना चाद्रिका चैव अगस्त्यमृषिसत्तमम्।\nपूजयामासतुरुभे यथान्यायं यथासुखम्।। ८४.६ ।।"
  },
  {
    "text": "ततः प्रसन्नो भगवानाहोभे व्रियतां वरः।\nते आहतुरुभेऽगस्त्यं पुत्रौ देहि मुनीश्वर।। ८४.७ ।।"
  },
  {
    "text": "सर्वेभ्यो बलिनौ श्रेष्ठौ सर्वलोकोपकारकौ।\nतथेत्युक्त्वा मुनिश्रेष्ठो जगामाऽऽशां स दक्षिणाम्।। ८४.८ ।।"
  },
  {
    "text": "ततः कदाचित्ते काले अञ्जना चाद्रिका तथा।\nगीतं नृत्यं हास्यं च कुर्वत्यौ गिरिमूर्धनि।। ८४.९ ।।"
  },
  {
    "text": "वायुश्च निर्ऋतिश्चापि ते दृष्ट्वा सस्मितौ सुरौ।।\nकामाक्रान्तधियौ चोभौ तदा सत्वरमीयतुः।। ८४.१० ।।"
  },
  {
    "text": "भार्ये भवेतामुभयोरावां देवौ वरप्रदौ।\nते अप्यूटचतुरस्त्वेतद्रेमाते गिरिमूर्धनि।। ८४.११ ।।"
  },
  {
    "text": "अञ्जनायां तथा वायोर्हनुमान्समजायत।\nअद्रिकायां च निर्ऋतेरद्रिर्नाम पिशाचराट्।। ८४.१२ ।।"
  },
  {
    "text": "पुनस्ते आहतुरुभे पुत्रौ जातौ मुनेर्वरात्।\nआवयोर्विकृतं रूपमुत्तमाङ्गेन दूषितम्।। ८४.१३ ।।"
  },
  {
    "text": "शापाच्छचीपतेस्तत्र युवामाज्ञातुर्महथः।\nततः प्रोवाच भगवान्वायुश्च निर्ऋतिस्तथा।। ८४.१४ ।।"
  },
  {
    "text": "गौतम्यां स्नानदानाभ्यां शापमोक्षो भविष्यति।\nइत्युक्त्वा तावुभौ प्रीतौ तत्रैवान्तरधीयताम्।। ८४.१५ ।।"
  },
  {
    "text": "ततोऽञ्जनां समादाय अद्रिः पैशाचमूर्त्तिमान्।\nभ्रातुर्हनुमतः प्रीत्यौ स्नापयामास मातरम्।। ८४.१६ ।।"
  },
  {
    "text": "तथैव हनुमान्गङ्गामादायाद्रिमतित्वरन्।\nमार्जाररूपिणीं नीत्वा गौतम्यास्तीरमाप्तवान्।। ८४.१७ ।।"
  },
  {
    "text": "ततः प्रभृति तत्तीर्थं पैशाचं चाऽऽञ्जनं तथा।\nब्रह्मणो गिरिमासाद्य सर्वकामप्रदं शुभम्।। ८४.१८ ।।"
  },
  {
    "text": "योजनानां त्रिपञ्चाशन्मार्जारं पूर्वतो भवेत्।\nमार्जारसंज्ञितात्तस्माद्धनूमन्तं वृषाकपिम्(?)।। ८४.१९ ।।"
  },
  {
    "text": "फेनासंगाममाख्यातं सर्वकामप्रदं शुभम्।\nतस्य स्वरूपं व्यष्टिश्च तत्रैव प्रोच्यते शुभा।। ८४.२० ।।"
  },
  {
    "text": "इति क्षीमहापुराणे आदिब्राह्मे तीर्थमाहात्म्ये पैशाचतीर्थवर्णनं नाम चतुरशीतितमोऽध्यायः।। ८४ ।।"
  },
  {
    "text": "गौतमीमाहात्म्ये पञ्चदशोऽध्यायः।। १५ ।।"
  }
]
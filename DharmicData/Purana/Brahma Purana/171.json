[
  {
    "text": "<b>उर्वशीतीर्थवर्णनम्\n</b>\n<b>ब्रह्मोवाच\n</b>\nउर्वशीतीर्थमाख्यातमश्वमेधफलप्रदम्।\nस्नानदानमहादेववासुदेवार्चनादिभिः।। १७१.१ ।।"
  },
  {
    "text": "महेश्वरो यत्र देवो यत्र शार्ङ्गधरो हरिः।\nप्रमतिर्नाम राजाऽऽसीत्सार्वभौमः प्रतापवान्।। १७१.२ ।।"
  },
  {
    "text": "रिपूञ्जित्वा जगामाऽऽशु इन्द्रलोकं सुरैर्वृतम्।\nतत्रापश्यत्सुरपतिं मरुद्‌भिः सह नारद।। १७१.३ ।।"
  },
  {
    "text": "जाहसेन्द्रं पाशहस्तं प्रमतिः क्षत्रियर्षभः।\nतं हसन्तमथाऽऽलक्ष्य हरिः प्रमतिमब्रवीत्।। १७१.४ ।।"
  },
  {
    "text": "<b>इन्द्र उवाच\n</b>\nदेवालये महाबुद्धे मरुद्‌भिः क्रीडितैरलम्।\nदिशो जित्वा दिवं प्राप्तः कुरु क्रीडां मया सह।। १७१.५ ।।"
  },
  {
    "text": "<b>ब्रह्मोवाच\n</b>\nसकषायं हरिवाचो निशम्य प्रमतिर्नृपः।\nतथेत्युवाच देवेन्द्रं निष्कृतिं कां तु मन्यसे।।\nतच्छ्रुत्वा प्रमतेर्वाक्यं सुरराण्नृपमब्रवीत्।। १७१.६ ।।"
  },
  {
    "text": "<b>इन्द्र उवाच\n</b>\nउर्वश्येव पणोऽस्माकं प्राप्या या निखिलैर्मखैः।। १७१.७ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वेन्द्रवचनं प्रमतिः प्राह गर्वितः।\nउर्वशीं निष्कृतिं मन्ये त्वं राजन्किं नु मन्यसे।। १७१.८ ।।"
  },
  {
    "text": "यद्‌ब्रवीषि सुरेशान तन्मन्येऽहं शतक्रतो।\nप्राहेन्द्रं प्रमतिस्तद्वन्निष्कृत्यै दक्षिणं करम्।।\nसवर्म सशरं धर्म्यं देहि(मन्ये)दीव्यामहे वयम्।। १७१.९ ।।"
  },
  {
    "text": "<b>ब्रह्मोवाच\n</b>\nतावेवं संविदं कृत्वा देवनायोपतस्थतुः।\nप्रमतिर्जितवांस्तत्र उर्वशीं दैवतस्त्रियम्।। १७१.१० ।।"
  },
  {
    "text": "<b>प्रमतिरुवाच\n</b>\nनिष्कृत्यै पुनरन्यन्मे पश्चाद्‌दीव्ये त्वया विभो।। १७१.११ ।।"
  },
  {
    "text": "<b>इन्द्र उवाच\n</b>\nदेवयोग्यमथो वज्रं जैत्रं सरथमुत्तमम्।\nदीव्येऽहं तेन नृपते करेणाप्यविचारयन्।। १७१.१२ ।।"
  },
  {
    "text": "<b>ब्रह्मोवाच\n</b>\nस गृहीत्वा तदा पाशानन्यांश्च मणिभूषितान्।\nजितमित्यब्रवीच्छक्रं प्रमतिः प्रहसंस्तदा।। १७१.१३ ।।"
  },
  {
    "text": "एतस्मिन्नन्तरे प्रायादक्षज्ञस्तत्र नारद।\nविश्वावसुरिति ख्यातो गन्धर्वाणां महेश्वरः।। १७१.१४ ।।"
  },
  {
    "text": "<b>विश्वावसुरुवाच\n</b>\nगन्धर्वविद्यया राजंस्तया दीव्यामहे त्वया।\nतथेत्युक्त्वा स नृपतिर्जितमित्यब्रवीत्तदा।। १७१.१५ ।।"
  },
  {
    "text": "तां जित्वा नृपतिर्मौर्ख्याद्देवेन्द्रं प्राह कश्मलम्।। १७१.१६ ।।"
  },
  {
    "text": "<b>प्रमतिरुवाच\n</b>\nरणे वा देवने वाऽपि न त्वं जेता कथंचन।\nमहेन्द्र सततं तस्मादस्मदाराधको भव।।\nवद केन प्रकारेण जाता देवेन्द्रता तव।। १७१.१७ ।।"
  },
  {
    "text": "<b>ब्रह्मोवाच\n</b>\nतथा प्राहोर्वशीं गर्वाद्‌गच्छ कर्मकरी भव।\nउर्वशी प्राह देवेषु यथा वर्ते तथा त्वयि।।\nवर्तेयं सर्वभावेन न मां धिक्कर्तुमर्हसि।। १७१.१८ ।।"
  },
  {
    "text": "<b>ब्रह्मोवाच\n</b>\nततस्तां प्रमतिः प्राह त्वादृश्यः सन्ति चारिकाः।\nत्वं किं विलज्जसे भद्रे गच्छ कर्मकरी भव।। १७१.१९ ।।"
  },
  {
    "text": "एतच्छ्रुत्वा नृपेणोक्तं गन्धर्वाधिपतिस्तदा।\nचित्रसेन इति ख्यातः(प्राह)सुतो विश्वावसोर्बली।। १७१.२० ।।"
  },
  {
    "text": "<b>चित्रसेन उवाच\n</b>\nदीव्येऽहं वै त्वया राजन्सर्वेणानेन भूपते।\nराज्येन जीवितेनापि मदीयेन तवापि च।। १७१.२१ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा पुनरुभौ चित्रसेननृपोत्तमौ।\nदीव्येतामभिसंरब्धौ चित्रसेनोऽजयत्तदा।। १७१.२२ ।।"
  },
  {
    "text": "गान्धर्वैस्तं महापाशैर्बबन्ध नृपतिं तदा।\nचित्रसेनोऽजयत्सर्वमुर्वशीमुख्यतः पणैः।। १७१.२३ ।।"
  },
  {
    "text": "राज्यं कोशं बलं चैव यदनयद्वसु किंचन।\nचित्रसेनस्य तज्जातं यदासीत्प्रमतेर्धनम्।। १७१.२४ ।।"
  },
  {
    "text": "तां जित्वा प्रमतिः प्राह संरम्भात्तं शतक्रतुम्।। १७१.२५ ।।"
  },
  {
    "text": "<b>प्रमतिपुत्र उवाच\n</b>\nकिं मे पित्रा कृतं पापं क्व वा बद्धो महामतिः।\nकथमेष्यति स्वं स्थानं कथं पाशैर्विमोक्ष्यते।। १७१.२६ ।।"
  },
  {
    "text": "<b>ब्रह्मोवाच\n</b>\nसुमतेर्वचनं श्रुत्वा ध्यात्वा स मुनिसत्तमः।\nमधुच्छन्दा जगादेदं प्रमतेर्वर्तनं तदा।। १७१.२७ ।।"
  },
  {
    "text": "<b>मधुच्छन्दा उवाच\n</b>\nदेवलोके तव पिता बद्ध आस्ते महामते।\nकैतवैर्बहुदोषैश्च भ्रष्टराज्यो बभूव ह।। १७१.२८ ।।"
  },
  {
    "text": "यो याति कैतवसभां स चापि क्लेशभाग्भवेत्।\nद्यूतमद्यामिषादीनि व्यसनानि नृपात्मज।। १७१.२९ ।।"
  },
  {
    "text": "पापिनामेव जायन्ते सदा पापात्मकानि हि।\nएकैकमप्यनर्थाय पापाय नरकाय च।। १७१.३० ।।"
  },
  {
    "text": "यानासनाभिलापाद्यैः कृतैः कैतववर्तिभिः।\nकुलीनाः कलुषीभूताः किं पुनः कितवो जनः।। १७१.३१ ।।"
  },
  {
    "text": "कितवस्य तु या जाया तप्यते नित्यमेव सा।\nस चापि कितवः पापो योषितं वीक्ष्य तप्यते।। १७१.३२ ।।"
  },
  {
    "text": "तां दृष्ट्वा विगतानन्दो नित्यं वदति पापकृत्।\nअहो संसारचक्रेऽस्मिन्मया तुल्यो न पातकी।। १७१.३३ ।।"
  },
  {
    "text": "नकिंचिदपि यस्याऽऽस्ते लोके विषयजं सुखम्।\nलोकद्वयेऽपि न सुखी कितवः कोऽपि दृश्यते।। १७१.३४ ।।"
  },
  {
    "text": "विभाति च तथा नित्यं लज्जया दग्धमानसः।\nगतधर्मो निरानन्दो ग्रस्तगर्वस्तथाऽटति।। १७१.३५ ।।"
  },
  {
    "text": "अकैतवी च या वृत्तिः सा प्रशस्ता द्विजन्मनाम्।\nकृषिगोरक्ष्यवाणिज्यमपि कुर्यान्न कैतबम्।। १७१.३६ ।।"
  },
  {
    "text": "यस्तु कैतववृत्त्या हि धनमाहर्तुमिच्छति।\nधर्मार्थकामाभिजनैः स विमुच्येत पौरुषात्।। १७१.३७ ।।"
  },
  {
    "text": "वेदेऽपि दूषितं कर्म तव पित्रा तदाऽऽदृतम्।\nतस्मात्किं कुर्महे वत्स यदुक्तं ते विधीयते।। १७१.३८ ।।"
  },
  {
    "text": "विधातृविहितं मार्गं को नु वाऽत्येति पण्डितः।। १७१.३९ ।।"
  },
  {
    "text": "<b>ब्रह्मोवाच\n</b>\nएतत्पुरोधसो वाक्यं श्रुत्वा सुमतिरब्रवीत्।। १७१.४० ।।"
  },
  {
    "text": "<b>सुमति रुवाच\n</b>\nकिं कृत्वा प्रमतिस्तातः पुना राज्यचमवाप्नुयात्।। १७१.४१ ।।"
  },
  {
    "text": "<b>ब्रह्मोवाच\n</b>\nपुनर्ध्यात्वा मधुच्छन्दाः सुमतिं चेदमब्रवीत।। १७१.४२ ।।"
  },
  {
    "text": "<b>मधुच्छन्दा उवाच\n</b>\nगौतमीं याहि वत्स त्वं तत्र पूजय शंकरम्।\nअदितिं वरुणं विष्णुं ततः पाशाद्विमोक्ष्यते।। १७१.४३ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा जगामाऽऽशु गङ्गां नत्वा जनार्दनम्।\nपूजयायास शंभुं च तपस्तेपे यतव्रतः।। १७१.४४ ।।"
  },
  {
    "text": "सहस्रमेकं वर्षाणां बद्धं पितरमात्मनः।\nमोचयामास देवेभ्यः पुना राज्यमवाप सः।। १७१.४५ ।।"
  },
  {
    "text": "शिवे(हरि)शाभ्यां मुक्तपाशो राज्यं प्राप सुतात्स्वकात्।\nअवाप्य विद्यां गान्धर्वी प्रियश्चाऽऽसीच्छतक्रतोः।। १७१.४६ ।।"
  },
  {
    "text": "शांभवं वैष्णवं चैव उर्वशीतीर्थमेव च।\nततः प्रभृति तत्तीर्थं कैतवं चेति विश्रुतम्।। १७१.४७ ।।"
  },
  {
    "text": "शिवविष्णुसरिन्मातुः प्रसादादाप्यते न किम्।\nतत्र स्नानं च दानं च बहुपुण्यफलप्रदम्।।\nपापपाशविमोक्षं तु सर्वदुर्गतिनाशनम्।\nइति श्रीमहापुराणे आदिब्राह्मे तीर्थमाहात्म्य उर्वश्यादितीर्थवर्णनं नामैकसप्त्यधिकशततमोऽध्यायः।। १७१ ।।"
  },
  {
    "text": "गौतमीमाहात्म्ये द्व्यधिकशततमोऽध्यायः।। १०२ ।।"
  }
]
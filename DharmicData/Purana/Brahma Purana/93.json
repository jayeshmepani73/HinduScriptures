[
  {
    "text": "<b>अथ त्रिनवतितमोऽध्यायः</b>\n<b>विश्वामित्रतीर्थवर्णनम्</b>\n<b>ब्रह्मोवाच</b>\nयत्र दाशरथी रामः सीतया सहितो द्विज।\nपितॄन्संतर्पयामास पितृतीर्थं ततो विदुः।। ९३.१ ।।"
  },
  {
    "text": "तत्र स्नानं च दानं च पितॄणां तर्पणं तथा।\nसर्वमक्षयतामेति नात्र कार्यां विचारणा।। ९३.२ ।।"
  },
  {
    "text": "यत्र दाशरथी रामो विश्वामित्रं महामुनिम्।\nपूजयामास राजेन्द्रो मुनिभिस्तत्त्वदर्शिभिः।। ९३.३ ।।"
  },
  {
    "text": "विश्वामित्रं तु तत्तीर्थंमृषिजुष्टं सुपुण्यदम्।\nतत्स्वरूपं च वक्ष्यामि पठितं वेदवादिभिः।। ९३.४ ।।"
  },
  {
    "text": "अनावृष्टिरभूत्पूर्वं प्रजानामतिभीषणा।\nविश्वमित्रो महाप्राज्ञः सशिष्यो गौतमीमगात्।। ९३.५ ।।"
  },
  {
    "text": "शिष्यान्पुत्रांश्च जायां च कृशान्दृष्ट्वा क्षुधातुरान्।\nव्यथितः कौशिकः श्रीमाञ्शिष्यानिदमुवाच ह।। ९३.६ ।।"
  },
  {
    "text": "विश्वामित्र उवाच\nयथाकथंचिर्द्यात्कचिद्यत्र क्वापि यथा तथा।\nआनीयतां किंतु भक्ष्यं भोज्यं वा मा बिलम्ब्यताम्।।\nइदानीमेव गन्तव्यमानेतव्ये क्षणेन तु।। ९३.७ ।।"
  },
  {
    "text": "ब्रह्मोवाच\nऋषेस्तद्वचनाच्छिष्याः क्षुधितास्त्वरया ययुः।\nअटमाना इतश्चेतो मृतं ददृशिरे शुनम्।। ९३.८ ।।"
  },
  {
    "text": "तमादाय त्वरायुक्ता आचार्याय न्यवेदयन्।\nसोऽपि तं भद्रमित्युक्त्वा प्रतिजग्राह पाणिना।। ९३.९ ।।"
  },
  {
    "text": "विशसध्यवं स्वमांसं च क्षालयध्वं च वारिणा पचध्वं मन्त्रवच्चापि हुत्वाऽग्नौ तु यथाविधि।। ९३.१० ।।"
  },
  {
    "text": "देवानृषीन्पितॄनन्यांस्तर्पयित्वाऽतिथीन्गुरून्।\nसर्वे भोक्ष्यामहे शेषमित्युवाच स कौशिकः।। ९३.११ ।।"
  },
  {
    "text": "विश्वामित्रवचः श्रुत्वा शिष्याश्चक्रुस्तथैव तत्।\nपच्यमाने श्वमांसे तु देवदूतोऽग्निरभ्यगात्।।\nदेवानां सदने सर्वं देवेभ्यस्तन्न्यवेदयत्।। ९३.१२ ।।"
  },
  {
    "text": "अग्निरूवाच\nदेवैः श्वमांसं भोक्तव्यमापन्नमृषिकल्पितम्।। ९३.१३ ।।"
  },
  {
    "text": "ब्रह्मोवाच\nअग्नेस्तद्वचनादिन्द्रः श्येनो भूत्वा विहायसि।\nस्थालीमथाहरत्पूर्णां मांसेन पिहितां तदा।। ९३.१४ ।।"
  },
  {
    "text": "तत्कर्म दृष्ट्वा शिष्यास्ते ऋषेः श्येनं न्यवेदयन्।\nहृता स्थाली मुनिश्रेष्ठ श्येनेनाकृतबुद्धिना।। ९३.१५ ।।"
  },
  {
    "text": "ततश्चुकोप भगवाञ्शप्तुकामस्तदा हरिम्।\nततो ज्ञात्वा सुरपतिः स्थालीं चक्रे मधुप्लुताम्।। ९३.१६ ।।"
  },
  {
    "text": "पुनर्निवेशायामास उल्कास्वेव खगो हरिः।\nमधुना तु समायुक्तां विश्वामित्रश्चुकोप ह।।\nस्थालीं वीक्ष्य ततः कोपादिदमाह स कौशिकः।। ९३.१७ ।।"
  },
  {
    "text": "विश्वामित्र उवाच\nश्वमांसमेव नो देहि त्वं हरामृतमुत्तमम्।\nनो चेत्त्वां भस्मसात्कुर्यामिन्द्रो भीतस्तदाऽब्रवीद्।। ९३.१८ ।।"
  },
  {
    "text": "इन्द्र उवाच\nमधु हुत्वा यथान्यायं पिब पुत्रैः समन्वितः।\nकिमनेन श्वमांसेन अमेध्येन महामुने।। ९३.१९ ।।"
  },
  {
    "text": "ब्रह्मोवाच\nविश्वामित्रोऽपि नेत्याह भुक्तेनैकेन किं फलम्।\nप्रजाः सर्वाश्च सीदन्ति किं तेन मधुना हरे।। ९३.२० ।।"
  },
  {
    "text": "सर्वेषाममृतं चेत्स्याद्भोक्ष्येऽहममृतं शुचि।\nअथवा देवपितरो भोक्ष्यन्तीदं श्वमांसकम्।। ९३.२१ ।।"
  },
  {
    "text": "पश्चादहं तच्च मांसं भोक्ष्ये नानृतमस्ति मे।\nततो भीतः सहस्राक्षो मेघानाहूय तत्क्षणात्।। ९३.२२ ।।"
  },
  {
    "text": "ववर्ष चामृतं वारि ह्यमृतेनार्पिताः प्रजाः।\nपश्चात्तदमृतं पुण्यं हरिदत्तं यथाविधि।। ९३.२३ ।।"
  },
  {
    "text": "तर्पयित्वा सुरानादौ तर्पयित्वा जगत्त्रयम्।\nविप्रः संभुक्तवाञ्शिष्यैर्विश्वामित्रः स्वभार्यया।। ९३.२४ ।।"
  },
  {
    "text": "ततः प्रभृति तत्तीर्थमाख्यातं चातिपुण्यदम्।\nयत्राऽऽगतः सुरपतिर्लोकानाममृतार्पणम्।। ९३.२५ ।।"
  },
  {
    "text": "संजातं मांसवर्जं तु तत्तीर्थं पुण्यदं नृणाम्।\nतत्र स्नानं च दानं च सर्वक्रतुफलप्रदम्।। ९३.२६ ।।"
  },
  {
    "text": "ततः प्रभृति तत्तीर्थं विश्वामित्रमिति स्मृतम्।\nमधुतीर्थमतैन्द्रं च श्येनं पर्जन्यमेव च।। ९३.२७ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विश्वामित्रतीर्थवर्णनं नाम त्रिनवतितमोऽध्यायः।। ९३ ।।"
  },
  {
    "text": "गौतमीमाहात्म्ये चतुर्विंशोऽध्यायः।। २४ ।।"
  }
]
[
  {
    "text": "<b>जम्बूद्वीपवर्णनम्\t</b>\n<b>लोमहर्षण उवाच\t</b>\nक्षीरोदेन यथा द्वीपो जम्बूसंज्ञोऽभिवेष्टितः।\nसंवेष्ट्य क्षारमुदधिं प्लक्षद्वीपस्तथा स्थिताः॥ २०.१ ॥"
  },
  {
    "text": "जम्बूद्वीपस्य विस्तारः शतसाहस्रसम्मितः।\nस एव द्विगुणो विप्राः प्लक्षद्वीपेऽप्युदाहृतः॥ २०.२ ॥"
  },
  {
    "text": "सप्त मेधातिथेः पुत्राः प्लक्षद्वीपेश्वरस्य वै।\nश्रेष्ठ शान्तमयो नाम शिशिरस्तदनन्तरम्॥ २०.३ ॥"
  },
  {
    "text": "सुखोदयस्तथानन्दः शिवः क्षेमक एव च।\nध्रुवश्च सप्तमस्तेषां प्लक्षद्विपेश्वरा हि ते॥ २०.४ ॥"
  },
  {
    "text": "पूर्व्व शान्तमयं वर्षं शिशिरं सुखदं तथा।\nआनन्दञ्च शिवञ्चैव क्षेमकं धुवमेव च॥ २०.५ ॥"
  },
  {
    "text": "मर्य्यादाकारकास्तेषां तथान्ये वर्षपर्व्वताः।\nसप्तैव तेषां नामानि शृणृध्वं मुनिसत्तमाः॥ २०.६ ॥"
  },
  {
    "text": "गोमेदश्चैव चन्द्रश्च नारदो दुन्दुभिस्तथा।\nसोमकः सुमनाः शैलो वैभ्राजश्चैव सप्तमः॥ २०.७ ॥"
  },
  {
    "text": "वर्षाचलेषु रम्येषु वर्षेष्वेतेषु चानघआः।\nवसन्ति देवगन्धर्व्वसहिताः सहितं प्रजाः॥ २०.८ ॥"
  },
  {
    "text": "तेषु पुण्या जनपदा वीरा न म्रियते जनः।\nनाधयो व्याधयो वापि सर्व्वकालसुखं हि तत्॥ २०.९ ॥"
  },
  {
    "text": "तेषां नद्यश्च सप्तैव वर्षाणान्तु समुद्रगाः।\nनामतस्ताः प्रवक्ष्यामि श्रुताः पापं हरन्ति याः॥ २०.१० ॥"
  },
  {
    "text": "अनुतप्ता शिखा चैव विप्रासा त्रिदिवा क्रमुः।\nअमृता सुकृता चैव सप्तैतास्तत्र निम्नगाः॥ २०.११ ॥"
  },
  {
    "text": "एते शैलास्तथा नद्यः प्रथानाः कथिता द्विजाः।\nक्षुद्रनद्यस्तथा शैलास्तत्र सन्ति महस्रशः॥ २०.१२ ॥"
  },
  {
    "text": "ताः पिबन्ति सदा हृष्टा नदीर्जनपदास्तु ते।\nअवसर्पिणी नदी तेषां न चैवोत्सपिर्णो द्विजाः॥ २०.१३ ॥"
  },
  {
    "text": "न तेष्वस्ति युगावस्था तेषु स्थानेषु सपतषु।\nत्रेतायुगसमः कालः सर्व्वदैव द्विजोत्तमाः॥ २०.१४ ॥"
  },
  {
    "text": "प्लक्षद्वीपादिके विप्राः शाकद्वीपान्तिकेषु वै।\nपञ्चवर्षसहस्राणि जना जीवन्त्यनामयाः॥ २०.१५ ॥"
  },
  {
    "text": "धर्म्मस्चतुर्व्विधस्तेषु वर्णाश्रमविभागजः।\nवर्णास्च तत्र चत्वारस्तान् बुधाः प्रवदामि वः॥ २०.१६ ॥"
  },
  {
    "text": "आर्य्यकाः कुरवश्चैव विविश्वा भाविनश्च ये।\nविप्रक्षत्रियवैश्यास्ते शूद्राश्च मुनिसत्तमाः॥ २०.१७ ॥"
  },
  {
    "text": "जम्बुवृक्षप्रमाणन्तु तन्मध्ये सुमहातरुः।\nप्लक्षस्तन्नामसंज्ञोऽयं प्लक्षद्वीपो द्विजोत्तमाः॥ २०.१८ ॥"
  },
  {
    "text": "इज्येते तत्र भगवांस्तैर्व्वर्णैरार्य्यकादिभिः।\nसोमरूपी जगत्‌स्रष्टा सर्ध्वः सर्व्वेश्वरो हरिः॥ २०.१९ ॥"
  },
  {
    "text": "प्लक्षद्वीपप्रमाणेन प्लक्षद्वीपः समागवृतः।\nतथैवेक्षुरसोदेन परिवेषानुकारिणा॥ २०.२० ॥"
  },
  {
    "text": "इत्येतद् वो मुनिश्रेष्ठाः प्लक्षद्वीप उदाहृतः।\nसंक्षोपेम मया भूयः शाल्मलं तं निबोधत॥ २०.२१ ॥"
  },
  {
    "text": "शाल्मस्येश्वरो वीरो वपुष्मांस्तत्सुता द्विजाः।\nतेषान्तु नाम संज्ञानि सप्त वर्षाणि तानि वै ॥ २०.२२ ॥"
  },
  {
    "text": "श्वेतोऽथ हरितस्चैव जीमूतो रोहितस्तथा।\nवैद्युतो मानसश्चैव सुप्रभश्च द्विजोत्तमाः॥ २०.२३ ॥"
  },
  {
    "text": "शाल्मलश्च समुद्रोऽसौ द्वीपेनेक्षुरसोदकः।\nविस्ताराद्‌द्विगुणेनाथ सर्व्वतः संवृतः स्थितः॥ २०.२४ ॥"
  },
  {
    "text": "तत्रापि पर्व्वताः सप्त विज्ञेया रत्नयोनयः।\nवर्षाभिव्यञ्जकास्ते तु तथा स्पतैव निम्नगाः॥ २०.२५ ॥"
  },
  {
    "text": "कुमुदश्चोन्नतश्चैव तृतीयस्तु बलाहकः।\nद्रोणो यत्र महौषध्यः स चतुर्थो महीधरः॥ २०.२६ ॥"
  },
  {
    "text": "कङ्कस्तु पञ्चमः षष्ठो महिषः सप्तमस्तथा।\nककुद्‌मान् पर्व्वतवरः सरिन्नामान्यतो द्विजाः॥ २०.२७ ॥"
  },
  {
    "text": "श्रोणीतोया वितृष्णा च चन्द्रा शुक्रा विमोचनी।\nनिवृत्तिः सप्तमी तासां स्मृतास्ताः पापशान्तिदाः॥ २०.२८ ॥"
  },
  {
    "text": "श्वेतञ्च चलोहितञ्चैव जीमूतं हरितं तथा।\nवैद्युतं मानसञचैव सुप्रभं नाम सप्तमम्॥ २०.२९ ॥"
  },
  {
    "text": "सप्तैतानि तु वर्षाणि चातुर्व्वर्ण्ययुतानि च।\nवर्णाश्च शाल्मले ये च वसन्त्येषु द्विजोत्तमाः॥ २०.३० ॥"
  },
  {
    "text": "कपिलाश्चारुणाः पीताः कृष्णास्चैवपृथक्‌पृथक्।\nब्राह्मणाः क्षत्रिया वैश्याः शूद्राश्चैव यजन्ति तम्॥ २०.३१ ॥"
  },
  {
    "text": "भगवन्तं समस्तस्य विष्णुमात्मानमव्ययम्।\nवायुभूतं मखश्रेष्ठैर्यज्वानो यज्ञसंस्थितम्॥ २०.३२ ॥"
  },
  {
    "text": "देवानामत्र सान्निध्यमतीव सुमनोहरे।\nशाल्मलिश्च महावृक्षो नामनिवृत्तिकारकः॥ २०.३३ ॥"
  },
  {
    "text": "एष द्वीपः समुद्रेण सुरोदेन समावृतः।\nशाल्मलस्य तु विस्ताराद्‌द्विगुणेन समन्ततः॥ २०.३४ ॥"
  },
  {
    "text": "सुरोदकः परिवृतः कुशद्वीपेन सर्व्वतः।\nशाल्मलस्य तु विस्ताराद्‌द्विगुणेन समन्ततः॥ २०.३५ ॥"
  },
  {
    "text": "ज्योतिष्मतः कुशद्वीपे श्रृणुध्वं तस्य पुत्रकान्।\nउद्भिदो वेणुमांश्चैव स्वैरथो रन्धनो धृतिः॥ २०.३६ ॥"
  },
  {
    "text": "प्रभाकरोऽथ कपिलस्तन्नाम्ना वर्षपद्धतिः।\nतस्यां वसन्ति मनुजैः सह दैतेयदानवाः॥ २०.३७ ॥"
  },
  {
    "text": "तथैव देवगन्धर्व्वा यक्षकिम्पुरुषादयः।\nवर्णास्तत्रापि चत्वारो निजानुष्ठानतत्पराः॥ २०.३८ ॥"
  },
  {
    "text": "दमिनः शुष्मिणः स्नेहा मान्दहाश्च द्विजोत्तमाः।\nब्राह्मणाः क्षत्रिया वैस्याः शूद्रास्चानुकमोदिताः॥ २०.३९ ॥"
  },
  {
    "text": "यथोक्तकर्म्मकर्त्तृत्वात् स्वाधिकारक्षयाय ते।\nतत्र ते तु कुशद्वीपे ब्रह्मरूपं जनाद्र्दनम्॥ २०.४० ॥"
  },
  {
    "text": "यजन्तः क्षपयन्त्युग्रमधिकारफलप्रदम्।\nविद्रुमो हेमसैलश्च द्युतिमान् पुष्टिमांस्तथा॥ २०.४१ ॥"
  },
  {
    "text": "कुशेशयो हरिश्चैव सप्तमो मन्दराचलः।\nवर्षाचलास्तु सप्तैते द्वीपे तत्र द्विजोत्तमाः॥ २०.४२ ॥"
  },
  {
    "text": "नद्यश्च सप्त तासां तु वक्ष्ये नामान्यनुक्रमात्।\nधूतपापा शिवा चैव पवित्रा सम्मतिस्तथा॥ २०.४३ ॥"
  },
  {
    "text": "विद्युदम्भो मही चान्या सर्व्वपापहरास्त्विमाः।\nअन्याः सहस्रस्स्तत्र क्षुद्रनद्यस्तथाचलाः॥ २०.४४ ॥"
  },
  {
    "text": "कुशद्वीपे कुशस्तम्बः संज्ञया तस्य तत्स्मृतम्।\nतत्प्रमाणेन स द्वीपो घृतोदेन समावृतः॥ २०.४५ ॥"
  },
  {
    "text": "घृतोदश्च समुद्रो वै क्रौञ्चद्वीपेन संवृतः।\nक्रौञ्चद्वीपो मुनिश्रेष्ठाः श्रूयतां चापरो महान्॥ २०.४६ ॥"
  },
  {
    "text": "कुशद्वीपस्य विस्ताराद्द्विगुणो यस्य विस्तरः।\nक्रौञ्चद्वीपे द्युतिमतः पुत्राः सप्त महात्ममनः॥ २०.४७ ॥"
  },
  {
    "text": "तन्नामानि च वर्षाणि तेषां चक्रे महामनाः।\nकुशगो मन्दगश्चोष्णः पीवरोऽथान्धकारकः॥ २०.४८ ॥"
  },
  {
    "text": "मुनिश्च दुन्दुभिश्चैव सप्तैते तत्सुता द्विजाः।\nतत्रापि देवगन्धर्व्वसेविताः सुमनोरमाः॥ २०.४९ ॥"
  },
  {
    "text": "वर्षाचला मुनिश्रेष्ठास्तेषां नामानि भो द्विजाः।\nक्रौञ्चश्च वामनश्चैव तृतीयश्चान्धकारकः॥ २०.५० ॥"
  },
  {
    "text": "देवव्रतो धमश्चैव तथान्यः पुण्डरीकवान्।\nदुन्दुभिश्च महाशैलो द्विगुणास्ते पचरस्परम्॥ २०.५१ ॥"
  },
  {
    "text": "द्वीपाद्द्वीपेषु ये शैलास्तथा द्वीपानि ते तथा।\nवर्षेष्वेतेषु रम्येषु वर्षशैलवरेषु च॥ २०.५२ ॥"
  },
  {
    "text": "निवसन्ति निरातङ्काः सह देवगणैः प्रजाः।\nपुष्कला पुष्करा धन्यास्ते ख्याताश्च द्विजोत्तमाः॥ २०.५३ ॥"
  },
  {
    "text": "ब्राह्मणाः क्षत्रिया वैश्याः शूद्राश्चानुक्रमोदिताः।\nतत्र नद्यो मुनिश्रेष्ठा याः पिबन्दि तु ते सदा॥ २०.५४ ॥"
  },
  {
    "text": "सप्त प्रधानाः शतशस्तथान्याः क्षद्रनिम्नगाः।\nगौरी कुमुद्वती चैव सन्ध्या रात्रिर्मनोजवा॥ २०.५५ ॥"
  },
  {
    "text": "ख्यातिश्च पुण्डरीका च सप्तैता वर्षनिम्नगाः।\nतत्रापि वर्णैर्भगवान् पुष्कराद्यैर्ज्जनाद्र्दनः॥ २०.५६ ॥"
  },
  {
    "text": "ध्यानयोगै रुद्ररूप इज्यते यज्ञसन्निधौ।\nक्रौञ्चद्वीपः समुद्रेण दधिमण्डोदकेन तु॥ २०.५७ ॥"
  },
  {
    "text": "आवृतः सर्व्वतः क्रौञ्चद्वीपतुल्येन मानतः।\nदधिमण्डोदकश्चापि शाकद्वीपेन संवृतः॥ २०.५८ ॥"
  },
  {
    "text": "क्रौञ्चद्वीपस्य विस्तारद्विगुणेन द्विजोत्तमाः।\nशाकद्वीपेश्वरस्यापि भव्यस्य सुमहात्मनः॥ २०.५९ ॥"
  },
  {
    "text": "सप्तैव तनयास्तेषां ददौ वर्षाणि सप्त सः।\nजलदश्च कुमारश्च सुकुमारो मनीरकः॥ २०.६० ॥"
  },
  {
    "text": "कुसमोदश्च मोदाकिः सप्तमश्च महाद्रुमः।\nतत्संज्ञानयेव तत्रापि सप्त वर्षाण्यनुक्रमात्॥ २०.६१ ॥"
  },
  {
    "text": "तत्रापि पर्व्वताः सप्त वर्षविच्छेदकारकाः।\nपूर्व्वस्तत्रोदयगिरिर्ज्जलधारस्तथापरः॥ २०.६२ ॥"
  },
  {
    "text": "तथा रैवतकः श्यामस्तथैवाम्भोगिरिद्विजाः।\nआस्तिकेयस्तता रम्यः केसरी पर्व्वतोत्तमः॥ २०.६३ ॥"
  },
  {
    "text": "शाकश्चात्र महावृक्षः सिद्धगन्धर्व्वसेवितः।\nयत्पत्रवातसंस्पर्शादाह्लादो जायते परः॥ २०.६४ ॥"
  },
  {
    "text": "तत्र पुण्या जनपदाश्चातुर्वर्ण्यसमन्विताः।\nनिवसन्ति महात्मानो निरातङ्का निरामयाः॥ २०.६५ ॥"
  },
  {
    "text": "नद्यश्चात्र महापुण्याः सर्व्वपापभयापहाः।\nसुकुमारी च नलिनी रेणुका च या॥ २०.६६ ॥"
  },
  {
    "text": "इक्षुश्च धेनुका चैव गभस्ती सप्तमी तथा।\nअन्यास्त्वयुतशस्तत्र क्षुद्रनद्यो द्विजोत्तमाः॥ २०.६७ ॥"
  },
  {
    "text": "महीधरास्तथा सन्ति शतशोऽथ सहस्रशः।\nताः पिबन्ति मुदा युक्ता जलदादिषु ये स्तिताः॥ २०.६८ ॥"
  },
  {
    "text": "वर्षेषु ये जनपदाश्चतुर्थार्थसमन्विताः।\nनद्याश्चात्र महापुण्याः स्वर्गादभ्येत्य मेदिनीम्॥ २०.६९ ॥"
  },
  {
    "text": "धर्म्महानिर्न तेष्वस्ति न संहर्षो न शुक् तथा।\nमर्य्यादाव्युत्क्रमश्चापि तेषु देशेषु सप्तसु॥ २०.७० ॥"
  },
  {
    "text": "मगाश्च मागधाश्चैव मानसा मन्दागास्तथा।\nमगा ब्राह्मणभूयिष्ठा मागधाः क्षत्रियास्तु ते॥ २०.७१ ॥"
  },
  {
    "text": "वैश्यास्तु मानसास्तेषां शूद्रा ज्ञेयास्तु मन्दगाः।\nशाकद्वीपे स्थितैर्विष्णुः सूर्य्यरूपधरो हरिः॥ २०.७२ ॥"
  },
  {
    "text": "यथोक्तैरिज्यते सम्यक्कर्म्मभिर्नियतात्मभिः।\nसाकद्वीपस्ततो विप्राः क्षीरोदेन समन्ततः॥ २०.७३ ॥"
  },
  {
    "text": "शाकद्वीपप्रमाणेन बलयेनेव वेष्टितः।\nक्षीराब्धिः सर्व्वतो विप्राः पुष्कराख्येन वेष्टितः॥ २०.७४ ॥"
  },
  {
    "text": "द्वीपेन साकद्वीपातु द्विगुणेन समन्ततः।\nपुष्करे सवनस्यापि महावीतोऽभवत् सुतः॥ २०.७५ ॥"
  },
  {
    "text": "धातकिश्च तयोस्तद्वद्द्वे वर्षे नामसंज्ञिते।\nमहावीतं तथैवान्यद्वातकीखण्डसंज्ञितम्॥ २०.७६ ॥"
  },
  {
    "text": "एकश्चात्र महाभागाः प्रख्यातो वर्षपर्व्वतः।\nमानसोत्तरसंज्ञो वै मध्यतो वलयाकृतिः॥ २०.७७ ॥"
  },
  {
    "text": "योजनानां सहस्राणि ऊर्ध्व पञ्चाशदुच्छ्रितः।\nतावदेव च विस्तीर्णः सर्व्वतः परिमण्डलः॥ २०.७८ ॥"
  },
  {
    "text": "पुष्करद्वीपवलयं तयोर्म्मध्ये महागिरिः।\nदशावर्षसहस्राणि तत्र जीवन्ति मानवाः॥ २०.७९ ॥"
  },
  {
    "text": "वलयाकारमेकैकं तयोर्म्मध्ये महागिरिः।\nदशवर्षसहस्राणि तत्र जीवन्ति मानवाः॥ २०.८० ॥"
  },
  {
    "text": "निरामया विशोकाश्च रागद्वेषविवर्ज्जिताः।\nअधमोत्तमो न तेष्वास्तां न वध्यवधकौ द्विजाः॥ २०.८१ ॥"
  },
  {
    "text": "नेर्ष्यासूया भयं रोषो लोभादिकं न च।\nमहावीतं बहिर्व्वर्ष धातकोखण्डमन्ततः॥ २०.८२ ॥"
  },
  {
    "text": "मानसोत्तरशैलस्य देवदैत्यादिसेवितम्।\nसत्यानृते न तत्रास्तां द्वीपे पुष्करसंज्ञिते॥ २०.८३ ॥"
  },
  {
    "text": "न तत्र नद्यः शैला वा द्वीपे वर्षद्वयान्विते।\nतुल्यवेषास्तु मनुजा देवैस्तत्रैकरूपिणः॥ २०.८४ ॥"
  },
  {
    "text": "वर्णाश्रमाचारहीनं धर्म्महरणवर्ज्जितम्।\nत्रयीवार्त्तदण्डनीतिशुश्रूषारहितं च तत्॥ २०.८५ ॥"
  },
  {
    "text": "वर्षद्वयं ततो विप्रा भौमस्वर्गोऽयमुत्तमः।\nसर्व्वस्य सुखदः कालो जरारोगविवर्ज्जितः॥ २०.८६ ॥"
  },
  {
    "text": "पुष्करे धातकीखण्डे महावीते च वै द्विजाः।\nन्यग्रोधः पुष्करद्वीपे ब्रह्मणः स्थानमुत्तमम्॥ २०.८७ ॥"
  },
  {
    "text": "तस्मिन्निवसति ब्रह्मापूज्यमानः सुरासुरैः।\nस्वादूदकेनोदधिना पुष्करः परिवेष्टितः॥ २०.८८ ॥"
  },
  {
    "text": "समेन पुष्करस्यैव विस्तारान्मण्डलात्तथा।\nएवं द्वीपाः समुद्रैस्तु सप्त सप्तभिरावृताः॥ २०.८९ ॥"
  },
  {
    "text": "द्वीपश्चैव समुद्रश्च समानौ द्विगुणौ परौ।\nपयांसि सर्व्वदा सर्व्वसमद्रेषु समानि वै॥ २०.९०॥\nन्यूनातिरिक्तता तेषां गटाचिन्नैव जायते।\nस्तालीस्थमग्निसंयोगादुद्रेकि सलिलं यथा॥ २०.९१ ॥"
  },
  {
    "text": "तथेन्दुवृद्धौ सलिलम्मभौधो मुनिसत्तमाः।\nअनयूनानतिरिक्ताश्च वर्द्धन्त्यापो हसन्ति च॥ २०.९२ ॥"
  },
  {
    "text": "उदयास्तमने त्विन्दौः पक्षयोः सुक्लकृष्णयोः।\nदशोत्तराणि पञ्चैव अङ्गुलानां शतानि च॥ २०.९३ ॥"
  },
  {
    "text": "अपां वृद्धिक्षयो दृष्टौ सामुद्रीणां द्विजोत्तमाः।\nभोजनं पुष्करद्वीपे तत्र स्वयमुपस्थितम्॥ २०.९४ ॥"
  },
  {
    "text": "भुञ्जन्ति षड्सं विप्राः प्रजाः सर्व्वाः सदैव हि।\nस्वादूदकस्य परितो दृस्यते लोकसंस्थितिः॥ २०.९५ ॥"
  },
  {
    "text": "द्विगुणा काञ्चनी भूमिः सर्व्वजन्तुविवर्जिता।\nलोकालोकस्ततः शैलो योजनायुतविस्तृतः॥ २०.९६ ॥"
  },
  {
    "text": "उच्छ्रयेणापि तावन्ति सहस्रण्यावलोहि सः।\nततस्तमः समावृत्य तं शैलं सर्व्वतः स्थितम्॥ २०.९७ ॥"
  },
  {
    "text": "तमश्चाण्डकटाहेन समन्तात् परिवेष्टितम्।\nपञ्चाशत्कोटिविस्तारा सेयमुर्व्वे द्विजोत्तमाः॥ २०.९८ ॥"
  },
  {
    "text": "सहैवाण्‍कटाहेन सद्वीपा समहीधरा।\nसेयं धात्री विधात्री च सर्व्वभूतगुणाधिक।\nआधारभूता जगतं सर्व्वेषां सा द्विजोत्तमाः॥ २०.९९ ॥"
  },
  {
    "text": "इति श्रीब्राह्मे महापुराणे समुद्रद्वीपपरिमाणवर्णनं नाम विंशोऽधायायः॥ २० ॥"
  }
]
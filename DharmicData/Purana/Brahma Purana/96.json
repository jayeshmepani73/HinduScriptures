[
  {
    "text": "<b>अथ षण्णवतितमोऽध्यायः</b>\n<b>पुण्यासिक्तासंगमेन्द्रतीर्थादिसप्तसहस्रतीर्थवर्णनम्</b>\n<b>ब्रह्मोवाच</b>\nइन्द्रतीर्थमिति ख्यातं ब्रह्महत्याविनाशनम्।\nस्मरणादपि पापौघक्लेशसंघविनाशनम्।। ९६.१ ।।"
  },
  {
    "text": "पुरा वृत्रवधे वृत्ते ब्रह्महत्या तु नारद।\nशचीपतिं चानुगता तां दृष्ट्वा भीतवद्धरिः।। ९६.२ ।।"
  },
  {
    "text": "इन्द्रस्ततो वृत्रहन्ता इतश्चेतश्च धावति।।\nयत्र यत्र त्वसौ याति हत्या साऽपीन्द्रगामिनी।। ९३.३ ।।"
  },
  {
    "text": "स महत्सर आविश्य पद्मनालमुपागमत्।\nतत्रासौ तन्तुवद्भूत्वा वासं चक्रे शचीपतिः।। ९६.४ ।।"
  },
  {
    "text": "सरस्तीरेऽपि हत्याऽऽसीद्दिव्यं वर्षंसहस्रकम्।\nएतस्मिन्नन्तरे देवा निरिन्द्रा ह्यभवन्मुने।। ९६.५ ।।"
  },
  {
    "text": "मन्त्रयामासुरव्यग्राः कथमिन्द्रो भवेदिति।\nतत्राहमवदं देवान्हत्यास्थानं प्रकल्प्य च।। ९६.६ ।।"
  },
  {
    "text": "इन्द्रस्य पावनार्थाय गौतम्यामभिषिच्यताम्।\nयत्राभिषिक्तः पूतात्मा पुनरिन्द्रो भविष्यति।। ९६.७ ।।"
  },
  {
    "text": "तथा ते निश्चयं कृत्वा गौतमीं शीघ्रमागमन्।\nतत्र स्नातं सुरपतिं देवाश्च ऋषयस्तथा।। ९६.८ ।।"
  },
  {
    "text": "अभिषेक्तुकामास्ते सर्वे शचीकान्तं च तस्थिरे।\nअभिषिच्यमानमिन्द्रं तं प्रकोपाद् गौतमोऽब्रवीत्।। ९६.९ ।।"
  },
  {
    "text": "गौतम उवाच\nअभिषेक्ष्यन्ति पापिष्ठं महेन्द्रं गुरुतल्पगम्।\nतान्सर्वान्भस्मसात्कुर्यां शीघ्रं यान्त्वसुरारयः।। ९६.१० ।।?"
  },
  {
    "text": "ब्रह्मोवाच\nतदुषेर्वचनं श्रुत्वा परिहृत्य च गौतमीम्।\nनर्मदामगमन्सर्व इन्द्रमादाय सत्वराः।। ९६.११ ।।"
  },
  {
    "text": "उत्तरे नर्मदातीरे अभिषेकाय तस्थिरे।।\nअभिषेक्ष्यमाणमिन्द्रं तं माण्डव्यो भगवानृषिः।। ९६.१२ ।।"
  },
  {
    "text": "अब्रवीद्भस्मसात्कुर्यां यदि स्यादभिचनम्।\nपूजयामासुरमरा माण्डव्यं युक्तिभिः स्तवैः।। ९६.१३ ।।"
  },
  {
    "text": "देवा ऊचुः\nअयमिन्द्रः सहस्राक्षो यस्मिन्देशेऽभिषिच्यते।\nतत्रातिदारुणं विघ्नं मुने समुपजायते।। ९६.१४ ।।"
  },
  {
    "text": "तच्छान्तिं कुरु कल्याण प्रसीद वरदो भव।\nमलनिर्यातनं यस्मिन्कुर्मस्तस्मिन्वरान्बहून्।। ९६.१५ ।।"
  },
  {
    "text": "देशे दास्यामहे सर्वे तदनुज्ञातुर्महसि।\nयस्मिन्देशे सुरेन्द्रस्य अभिषेको भविष्यति।। ९६.१६ ।।"
  },
  {
    "text": "स सर्वकामदः पुंसां धान्यवृक्षफलैर्युतः।\nनानावृष्टिर्नदुर्भिक्षं भवेदत्र कदाचन।। ९६.१७ ।।"
  },
  {
    "text": "ब्रह्मोवाच\nमेने ततो मुनिश्रेष्ठो माण्डव्यो लोकपूजितः।\nअभिषेकः कृतस्तत्र मलनिर्यातनं तथा।। ९६.१८ ।।"
  },
  {
    "text": "देवैस्तदोक्तो मुनिभिः स देशो मालवस्ततः।\nअभिषिक्ते सुरपतौ जाते च विमले तदा।। ९६.१९ ।।"
  },
  {
    "text": "आनीय गौतमीं मङ्गं तं पुण्यायाभिषेचिरे।\nसुराश्च ऋषयश्चैव अहं विष्णुस्तथैव च।। ९६.२० ।।"
  },
  {
    "text": "वशिष्ठो गौतमश्चापि अगस्त्योऽत्रिश्च कस्यपः।\nएते चान्ये च ऋषयो देवा यक्षाः सपन्नगाः।। ९६.२१ ।।"
  },
  {
    "text": "स्नानं तत्पुण्यतोयेन अकुर्वन्नभिषेचनम्।\nमया पुनः शचीभर्ता कमण्डलुभवेन च।। ९६.२२ ।।"
  },
  {
    "text": "वारिणाऽप्यभिषिक्तश्च तत्र पुण्याऽभवन्नदी।।\nसिक्ता चेति च तत्राऽऽसीत्ते गङ्गायां च संगते।। ९६.२३ ।।"
  },
  {
    "text": "संगमौ तत्र विख्यातौ सर्वदा मुनिसेवितौ।\nततः प्रभृति तत्तीर्थं पुण्यासंगममुच्यते।। ९६.२४ ।।"
  },
  {
    "text": "सिक्तायाः संगमे पुण्यमैन्द्रं तदभिधीयते।\nतत्र सप्त सहस्राणि तीर्थान्यासञ्शुभानि च।। ९६.२५ ।।"
  },
  {
    "text": "तेषु स्नानं च दानं च विशेषेण तु संगमे।\nसर्वं तदक्षयं विद्यान्नात्र कार्या विचारणा।। ९६.२६ ।।"
  },
  {
    "text": "यदेतत्पुण्यमाख्यानं यः पठेच्च शृणोति वा।\nसर्वपापैः स मुच्येते मनोवाक्कायकर्मजैः।। ९६.२७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये पुण्यासिक्तासंगमेन्द्रतीर्थादिसप्तसहस्रतीर्थवर्णनं नाम षण्णावतितमोऽध्यायः।। ९६ ।।"
  },
  {
    "text": "गौतमीमाहात्म्ये सप्तविंशोऽध्यायः।। २७ ।।"
  }
]
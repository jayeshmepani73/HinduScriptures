[
  {
    "text": "<b>पुरुवंश-वर्णनम्</b>\n<b>ब्राह्मणाःऊचुः</b>\nपुरोर्वशं वयं सूत श्रोतुमिच्छाम तत्तवतः।\nद्रुह्यस्यानोर्यदोश्चैव तुर्वसोश्च पुथक् पृथक्॥ १३.१ ॥"
  },
  {
    "text": "<b>लोमहर्षण उवाच</b>\nश्रृणुध्वं मुनिशार्दूलाः पुरोर्वशं महात्मनः।\nविस्तरेणानुपूर्व्व्या च प्रथमं वदतो मम ॥ १३.२ ॥"
  },
  {
    "text": "पुरोः पुत्रः सुवीरोऽभून्मनस्युस्तस्य चात्मजः।\nराजा चाभयदो नाम मनस्योरभवत् सुतः॥ १३.३ ॥"
  },
  {
    "text": "तथैवाभयदस्यासीत् सुधन्वा नाम पार्थिवः।\nसुधन्वनः सुबाहुश्च रौद्राश्वस्तस्य चात्मजः॥ १३.४ ॥"
  },
  {
    "text": "रौद्राश्वस्य दशार्णेयुः कृकाणेयुस्तथैव च।\nकक्षेयुस्थण्डिलेयुश्च सन्नतेयुस्तथैव च॥ १३.५ ॥"
  },
  {
    "text": "ऋचोयुश्च जलेयुश्च स्थलेयुश्च महाबलः।\nधनेयुश्च वनेयुश्च पुत्रकाश्च दश स्त्रियः॥ १३.६ ॥"
  },
  {
    "text": "भद्रा शूद्रा च मद्रा च शलदा तथा।\nखलदा च ततो विप्रा नलदा सुरसापि च॥ १३.७ ॥"
  },
  {
    "text": "तथा गोचपला च स्त्रीरत्नकूटा च ता दश।\nऋषिर्जातोऽत्रिवंशे च तासां भर्त्ता प्रभाकरः॥ १३.८ ॥"
  },
  {
    "text": "भद्रायां जनयामास सुतं सोमं यशस्विनम्।\nस्वर्भानुना हते सूर्य्ये पतमाने दिवो महीम्॥ १३.९ ॥"
  },
  {
    "text": "तमोऽभिभूते लोके च प्रभा येन प्रवर्त्तिता।\nस्वस्ति तेऽस्त्विति चोक्त्वा वै पतमानो दिवाकरः॥ १३.१० ॥"
  },
  {
    "text": "वचनात्तस्य विप्रर्षेर्न पपात दिवो महीम्।\nअत्रिश्रेष्ठानि गोत्राणि यश्चकार महातपाः॥ १३.११ ॥"
  },
  {
    "text": "यज्ञेष्वत्रेर्बलञ्चैव देवैर्यस्य प्रतिष्ठितम्।\nस तासु जनयामास पुत्रिकास्वात्मकामजान्॥ १३.१२ ॥"
  },
  {
    "text": "दश पुत्रान् महासत्त्वांस्तपस्युग्रे रतांस्तथा।\nते तु गोत्रकरा विप्रा ऋषयो वेदपारगाः॥ १३.१३ ॥"
  },
  {
    "text": "स्वस्त्यात्रेय इति ख्याताः किञ्च त्रिधनवर्जिताः।\nकक्षेयोस्तनयास्त्वासंस्त्रय एव महारथाः॥ १३.१४ ॥"
  },
  {
    "text": "सभानरश्चाक्षुषश्च परमन्युस्तथैव च।\nसभानरस्य पुत्रस्यु विद्वान् कालानलो नृपः॥ १३.१५ ॥"
  },
  {
    "text": "कालानलस्य धर्म्मज्ञः सृञ्जयो नाम वै सुतः।\nसृञ्जयस्याभवत् पुत्रो वीरो राजा पुरञ्जयः॥ १३.१६ ॥"
  },
  {
    "text": "जनमेजयो मुनिश्रेष्ठाः पुरञ्जयसुतोऽभवत्।\nजनमेजयस्य राजर्षेर्महाशालोऽभवत् सुतः॥ १३.१७ ॥"
  },
  {
    "text": "देवेषु स परिज्ञातः प्रतिष्ठितयशा भुवि।\nमहामना नाम सुतो महाशालस्य विश्रुतः॥ १३.१८ ॥"
  },
  {
    "text": "जज्ञे वीरः सुरगणैः पूजितः सुमहामनाः।\nमहामनास्तु पुत्रौ द्वौ जनयामास भो द्विजाः॥ १३.१९ ॥"
  },
  {
    "text": "उशीनरञ्टच धर्म्मज्ञं तितिक्षुञ्च महाबलम्।\nउशीनरस्य पत्न्यस्तु पञ्च राजर्षिशजाः॥ १३.२० ॥"
  },
  {
    "text": "नृगा कृमिर्नवा दर्व्वा पञ्चमी च दृषद्वती।\nउशीनरस्य पुत्रास्तु पञ्च तासु कुलोद्वहाः॥ १३.२१ ॥"
  },
  {
    "text": "तपसा चव महता जाता वृद्धस्य चात्मजाः।\nनृगायास्तु नृगः पुत्रः कृम्यां कृमिरजायत॥ १३.२२ ॥"
  },
  {
    "text": "नवायास्तु नवः पुत्रो दर्व्वायाः सुव्रतोऽभवत्।\nदृषद्वत्यस्तु सञ्जज्ञे शिविरौशनरो नृपः॥ १३.२३ ॥"
  },
  {
    "text": "शिबेस्तु शिबयो विप्रा यौधेयास्तु नृगस्य ह।\nनवस्य नवराष्ट्रन्तु कृमेस्तु कृमिला पुरी॥ १३.२४ ॥"
  },
  {
    "text": "सुव्रतस्य तथाम्बष्ठाः शिबिपुत्रान्निबोधत।\nशिबेस्तु शिबयः पुत्राश्चत्वारो लोकविश्रुताः॥ १३.२५ ॥"
  },
  {
    "text": "वृषदर्भः सुवीरश्च केकयो मद्रकस्तथा।\nतेषां जनपदाः स्फीता केकया मद्रकास्तथा॥ १३.२६ ॥"
  },
  {
    "text": "वृषदर्भाः सुवीराश्च तितिक्षोस्तु प्रजास्त्विमाः।\nतितिक्षुरभवद्राजा पूर्व्वस्यां दिशि बो द्विजाः॥ १३.२७ ॥"
  },
  {
    "text": "उषद्रथो महावीर्य्यः फेनस्तस्य सुतोऽभवत्।\nफेनस्य सुतपा जज्ञे ततः सुतपसो बलिः॥ १३.२८ ॥"
  },
  {
    "text": "जातो मानुषयोनौ तु स राजा काञ्चनेषुधिः।\nमहायोगी स तु बलिल्बभूव नृपतिः पुरा॥ १३.२९ ॥"
  },
  {
    "text": "पुत्रानुत्पादयामास पञ्च वंशकरान् भुवि।\nअङ्गः प्रथमतो जज्ञे बङ्गः सुह्यस्तथैव च॥ १३.३० ॥"
  },
  {
    "text": "पुण्ड्रः कलिङ्गश्च तथा बालेयं क्षत्रमुच्यते।\nबालेया ब्राह्मणास्चैव तस्य वंशकरा भुवि॥ १३.३१ ॥"
  },
  {
    "text": "बलेश्च ब्रह्मणा दत्तो वरः प्रीतेन भो द्विजाः।\nमहायोगित्वमायुश्च कल्पस्य परिमाणतः॥ १३.३२ ॥"
  },
  {
    "text": "बले चाप्रतिमत्वं वै धर्म्मतत्त्वार्थदर्शनम्।\nसंग्रामे चाप्यजेयत्वं धर्म्मे चैव प्रधानताम्॥ १३.३३ ॥"
  },
  {
    "text": "त्रैलोक्यदर्शनञ्चापि प्राधन्यं प्रसवे तथा।\nचतुरो नियतान् वर्णास्त्वञ्च स्थापयितेति च॥ १३.३४ ॥"
  },
  {
    "text": "इत्युक्तो विभुना राजा बलिः शान्तिं परां ययौ।\nकालेन महता विप्रा स्वञ्च स्तानमुपागमत्॥ १३.३५ ॥"
  },
  {
    "text": "तेषां जनपदाः पञ्च अङ्गा ससुह्मकाः।\nकालिङ्गा पुण्ड्रकाश्चैव प्रजास्त्वङ्गस्य साम्प्रतम्॥ १३.३६ ॥"
  },
  {
    "text": "अङ्गपुत्रो महानासीद्राजेन्द्रो दधिवाहनः।\nदधिवाहनपुत्रस्तु राजा दिविरथोऽभवत्॥ १३.३७ ॥"
  },
  {
    "text": "पुत्रो दिविरथस्यासीच्छक्रतुल्यपराक्रमः।\nविद्वान् धर्म्मरथो नाम तस्य चित्ररथः सुतः॥ १३.३८ ॥"
  },
  {
    "text": "तेन धर्म्मरथेनाथ तदा कालञ्जरे गिरौ।\nयजता सह शक्रेण सोमः पीतो महात्मना॥ १३.३९ ॥"
  },
  {
    "text": "अथ चित्ररथस्यापि पुत्रो दशरथोऽभवत्।\nलोमपादः इति ख्यातो यस्य शान्ता सुताभवत्॥ १३.४० ॥"
  },
  {
    "text": "तस्य दाशरथिर्वोरश्चतुरङ्गो महायशाः।\nऋष्यश्रृङ्गप्रसादेन जज्ञे वंशविवर्द्धनः॥ १३.४१ ॥"
  },
  {
    "text": "चतुरङ्गस्य पुत्रस्तु पृथुलाक्ष इति स्मृतः।\nपृथुलाक्षसुतो राजा चम्पो नाम महायशा॥ १३.४२ ॥"
  },
  {
    "text": "चम्पस्य तु पुरी चम्पा या मालिन्यभवत् पुरा।\nपूर्णभद्रप्रसादेन हर्य्यङ्गोऽस्य सुतोऽभवत्॥ १३.४३ ॥"
  },
  {
    "text": "ततो वैभाण्डकिस्तस्य वारणं शक्रवारणम्।\nअवतारयामास महीं मन्त्रैर्वाहनमुत्तमम्॥ १३.४४ ॥"
  },
  {
    "text": "हर्य्यङ्गस्य सुतस्तत्र राजा भद्ररथः स्मृतः।\nपुत्रो भद्ररथस्यासीद्बृहत्कर्म्मा प्रजेश्वरः॥ १३.४५ ॥"
  },
  {
    "text": "बृहद्दर्भः सुतस्तस्य यस्माज्जज्ञे बृहन्मनाः।\nबृहन्मनास्तु राजेन्द्रो जनयामास वै सुतम्॥ १३.४६ ॥"
  },
  {
    "text": "नाम्ना जयद्रथं नाम यस्माद्दृढरथो नृपः।\nआसीद्दृढरथस्यापि विश्वजिज्जनमेजयी॥ १३.४७ ॥"
  },
  {
    "text": "दायादस्तस्य वैकर्णो विकर्णस्तस्य चात्मजः।\nतस्य पुत्रशतं त्वासीदङ्गानां कुलवर्द्धनम्॥ १३.४८ ॥"
  },
  {
    "text": "एतेऽङ्गवंशजाः सर्व्वे राजानः कीर्त्तिता मया।\nसत्यव्रता महात्मानः प्रजावन्तो महारथाः॥ १३.४९ ॥"
  },
  {
    "text": "ऋचेयोस्तु मुनिश्रेष्ठा रौद्राश्वतनयस्य वै।\nश्रृणुध्वं सम्प्रवक्ष्यामि वंशं राज्ञास्तु भो द्विजाः॥ १३.५० ॥"
  },
  {
    "text": "ऋचेयोस्तनयो राजा मतिनारो महीपतिः।\nमतिनारसुतास्त्वासंस्त्रयः परमधार्म्मिकाः॥ १३.५१ ॥"
  },
  {
    "text": "वसुरोधः प्रतिरथः सुबाहुश्चैव दार्म्मिकः।\nसर्व्वे वेदविदश्चैव ब्रह्मण्याः सत्यवादिनः॥ १३.५२ ॥"
  },
  {
    "text": "इला नाम तु यस्यासीत् कन्या वै मुनिसत्तमाः।\nब्रह्मवादिन्यधिस्त्री सा तंसुस्तामभ्यगच्छत॥ १३.५३ ॥"
  },
  {
    "text": "तंसोः सुतोऽथ राजर्षिधर्म्मनेत्रः प्रतापवान्।\nब्रह्मवादी पराक्रान्तस्तस्य भार्य्योपदानवी॥ १३.५४ ॥"
  },
  {
    "text": "उपदानवी ततः पुत्रांश्चतुरोऽजनयच्छुभान्।\nदुष्यन्तमथ सुष्मन्तं प्रवीरमनघं तथा॥ १३.५५ ॥"
  },
  {
    "text": "दुष्यन्तस्य तु दायादो भरतो नाम वीर्य्यवान्।\nस सर्व्वदमनो नाम नागायुतबलो महान्॥ १३.५६ ॥"
  },
  {
    "text": "चक्रवर्त्ति सुतो जज्ञे दुष्यन्तस्य महात्मनः।\nशकुन्तलायां भरतो यस्य नाम्ना तु भारताः॥ १३.५७ ॥"
  },
  {
    "text": "भरतस्य विनष्टेषु तनयेषु महीपतेः।\nमातॄणां तु प्रकोपेण मया तत्कथितं पुरा॥ १३.५८ ॥"
  },
  {
    "text": "बृहस्पतेरङ्गिरसः पुत्रो विप्रो महामुनिः।\nअयाजयद्भरद्वाजो महद्भिः क्रतुभिर्विभुः॥ १३.५९ ॥"
  },
  {
    "text": "पूर्व्वं तु वितथे तस्य कृते वै पुत्रजन्मनि।\nततोऽथ वितथो नाम भरद्वाजात्सुतोऽभवत्॥ १३.६० ॥"
  },
  {
    "text": "तथोऽथ वितथे जाते भरतस्तु दिवं ययौ।\nवितथं चाभिषिच्याथ भरद्वाजो वनं ययौ॥ १३.६१ ॥"
  },
  {
    "text": "स चापि वितथः पुत्रान् जनयामास पञ्च वै।\nसुहोत्रञ्च सुहोतारं गर्यं गर्गं तथैव च॥ १३.६२ ॥"
  },
  {
    "text": "कपिलञ्च महात्मानं सुहोत्रस्य सुतद्वयम्।\nकाशिकञ्च महासत्यं तथा गृत्समतिं नृपम्॥ १३.६३ ॥"
  },
  {
    "text": "तथा गृत्समतेः पुत्रा ब्राह्मणाः क्षत्रिया विशः।\nकाशिकस्य तु काशेयः पुत्रो दीर्घतपास्तथा॥ १३.६४ ॥"
  },
  {
    "text": "बभूव दीर्घतपसो विद्वान् धन्वन्तरिः सुतः।\nधन्वन्तरेस्तु तनयः केतुमानिति विश्रुतः॥ १३.६५ ॥"
  },
  {
    "text": "तथा केतुमनः पुत्रो विद्वान् भीमरथः स्मृतः।\nपुत्रो भीमरथस्यापि वारामस्यधिपोऽभवत्॥ १३.६६ ॥"
  },
  {
    "text": "दिवोदास इति ख्यातः सर्व्वशत्रुप्रणाशनः।\nदिवोदासस्य पुत्रस्तु वीरो राजा प्रतर्दनः॥ १३.६७ ॥"
  },
  {
    "text": "प्रतर्दनस्य पुत्रौ द्वौ वत्सो भर्गव एव च।\nअलर्को राजपुत्रस्तु राजा सन्मतिमान् भुवि॥ १३.६८ ॥"
  },
  {
    "text": "हैहयस्य तु दायाद्यं हृतवान् वै महीपतिः।\nआजह्रे पितृदायाद्यं दिवोदासहृतं बलात्॥ १३.६९ ॥"
  },
  {
    "text": "भद्रश्रेण्यस्य पुत्रेण चदुर्दमेन महात्मना।\nदिवोदासेन बालेति घृणयासौ विसर्ज्जितः॥ १३.७० ॥"
  },
  {
    "text": "अष्टारथो नाम नृपः सुतो भीमरथस्य वै।\nतेन पुत्रेण बालस्य प्रहृतं तस्य भो द्विजाः॥ १३.७१ ॥"
  },
  {
    "text": "वैरस्यान्तं मुनिश्रेष्ठाः क्षत्रियेण विधित्सता।\nअलर्कः कासिराजस्तु ब्रह्मण्यः सत्यसङ्गरः॥ १३.७२ ॥"
  },
  {
    "text": "षष्टिं वर्षसहस्राणि षष्टिं वर्षशतानि च।\nयुवा रूपेण सम्पन्न आसीत्काशिकुलोद्वहः॥ १३.७३ ॥"
  },
  {
    "text": "लोपामुद्राप्रसादेन परमायुरवाप सः।\nवयसोऽन्ते मुनिश्रेष्ठा हत्वा क्षेमकराक्षसम्॥ १३.७४ ॥"
  },
  {
    "text": "रम्यां निवेशयामास पुरीं वाराणसीं नृपः।\nअलर्कस्य तु दायादः क्षेमको नाम पार्थिवः॥ १३.७५ ॥"
  },
  {
    "text": "क्षेमकस्य तु पुत्रो वै वर्षकेतुस्ततोऽभवत्।\nवर्षकेतोश्च दायादो विभुर्नाम प्रजेश्वरः॥ १३.७६ ॥"
  },
  {
    "text": "आनर्त्तस्तु विभोः पुत्रः सुकुमारस्ततोऽभवत्।\nसुकुमारस्य पुत्रस्तु सत्यकेतुर्महारथः॥ १३.७७ ॥"
  },
  {
    "text": "सुतोऽभवनन्महातेजा राजा परमधार्म्मिकः।\nवत्सस्य वत्सभूमिस्तु भर्गभूमिस्तु भार्गवात्॥ १३.७८ ॥"
  },
  {
    "text": "एते त्वङ्गिरसः पुत्रा जाता वंशेऽथ भार्गवे।\nब्राह्मणाः क्षत्रियाच वैश्याः शूद्राश्च मुनिसत्तमाः॥ १३.७९ ॥"
  },
  {
    "text": "आजमीढोऽपरो वंशः श्रूयतां द्विजसत्तमाः।\nसुहोत्रस्य बृहत्पुत्रो बृहतस्तनयास्त्रयः॥ १३.८० ॥"
  },
  {
    "text": "अजमीढो द्विमीढश्च पुरुमीढश्च वीर्य्यवान्।\nअजमीढस्य पत्न्यस्तु तिस्रो वै यशसन्विताः॥ १३.८१ ॥"
  },
  {
    "text": "नीली च केशिनी चैव धूमिनी च वराङ्गनाः।\nअजमीढस्य केशिन्यां जज्ञे जह्नुः प्रतापवान्॥ १३.८२ ॥"
  },
  {
    "text": "आजह्रे यो महासन्नं सर्व्वमेधमखं विभुम्।\nपतिलोभेन यं गङ्गा विनीतेव ससार ह॥ १३.८३ ॥"
  },
  {
    "text": "नेच्छतः प्लावयामास तस्य गङ्गा च तत्सदः।\nतत्तया प्लावितं दृष्ट्वा यज्ञवाटं समन्ततः॥ १३.८४ ॥"
  },
  {
    "text": "जह्नुरप्यब्रवीद्गङ्गां क्रुद्धो विप्रास्तदा नृपः।\nएष ते त्रिषु लोकेषु संक्षिप्यापः पिबाम्यहम्॥ १३.८५ ॥"
  },
  {
    "text": "अस्य गङ्गेऽवलेपस्य सद्यः फलमवाप्नुहि।\nततः पीताः महात्मानो दृष्ट्वा गङ्गां महर्षयः॥ १३.८६ ॥"
  },
  {
    "text": "उपनिन्युर्महाभागा दुहितृत्वेन जाह्नावीम्।\nयुवनाश्वस्य पुत्रीं तु कावेरीं जह्नुरावहत्॥ १३.८७ ॥"
  },
  {
    "text": "गङ्गाशापेन देहार्द्ध यस्याः पश्चान्नदीकृतम्।\nजह्नोस्तु दयितः पुत्रो अजको नाम वीर्य्यवान्।\nअजकस्य तु दायादो बलाकाश्वो महीपतिः॥ १३.८८ ॥"
  },
  {
    "text": "बभूव मृगयाशीलः कुशिकस्तस्य चात्मजः।\nपह्नवैः सह संवृद्धो राजा वनचरैः सह॥ १३.८९ ॥"
  },
  {
    "text": "कुशिकस्तु तपस्तेपे पुत्रमिन्द्रसमं विभुम्।\nलभेयमिति तं शक्रस्त्रासादभ्यत्य जज्ञिवान्॥ १३.९० ॥"
  },
  {
    "text": "स गाधिरभवद्राजा मघवा कौशिकः स्वयम्।\nविश्वामित्रस्तु गाधयो विश्वमित्रात्तथाष्टकः॥ १३.९१ ॥"
  },
  {
    "text": "अष्टकस्य सुतो लौहिः प्रोक्तो जह्नुगणो मया।\nआजमीढोऽपरो वंशः श्रूयतां मुनिसत्तमाः॥ १३.९२ ॥**"
  },
  {
    "text": "अजमीढात्तु नील्यां वै सुशान्तिरुदपद्यत।\nपुरुजातिः सुशान्तश्च बाह्याश्वः पुरुजातितः॥ १३.९३ ॥"
  },
  {
    "text": "बाह्याश्वतनयाः विक्रान्तः गृमिलाश्वश्च पञ्चमः।\nपञ्चैते रक्षणायालं देशानामिति विश्रुताः॥ १३.९४ ॥"
  },
  {
    "text": "यवीनरश्च विक्रान्तः कृमिलाश्वश्च पञ्चमः।\nपञ्चैते रक्षणायालं देशानामिति विश्रुताः॥ १३.९५ ॥"
  },
  {
    "text": "पञ्चानां ते तु पञ्चालाः स्फीता जनपदावृताः।\nअलं संरक्षणे तेषां पञ्चाला इति विश्रुताः॥ १३.९६ ॥"
  },
  {
    "text": "मुद्गलस्य तु दायादो मौद्गल्यः सुमहायशाः।\nइन्द्रसेना यतो गर्भं ब्रध्नश्वं प्रत्यपद्यत॥ १३.९७ ॥"
  },
  {
    "text": "आसीत् पञ्चजनः पुत्रः सृञ्जयस्य महात्मनः।\nसुतः पञ्चजनस्यापि सोमदत्तो महीपतिः॥ १३.९८ ॥"
  },
  {
    "text": "सोमदत्तस्य दायादः सहदेवो महायशाः।\nसहदेवसुतश्चापि सोमको नाम विश्रुतः॥ १३.९९ ॥"
  },
  {
    "text": "अजमीढसुतो जातः क्षीणे वंशे तु सोमकः।\nसोमकस्य सुतो जन्तुर्यस्य पुत्रशतं बभौ॥ १३.१०० ॥"
  },
  {
    "text": "तेषां यवीयान् पृषतो द्रुपदस्य पिता प्रभुः।\nआजमीढाः स्मृताश्चैते महात्मास्तु सोमकाः॥ १३.१०१ ॥"
  },
  {
    "text": "महीषी त्वजमीढस्य धूमिनी पुत्रगृद्धिनी।\nपतिव्रता महाभागा कुलजा मुनिसत्तमाः॥ १३.१०२ ॥"
  },
  {
    "text": "सा च पुत्रार्थिनी देवी व्रतचर्य्यसमन्विता।\nकततो वर्षायुतं तप्त्वा तपः परमदुश्चरम्॥ १३.१०३ ॥"
  },
  {
    "text": "हुत्वाग्निं विधिवत्सा तु पवित्रामितभोजना।\nअग्निहोत्रकुसेष्वेव सुष्वाप मुनिसत्तमाः॥ १३.१०४ ॥"
  },
  {
    "text": "धूमिन्या स तया देव्या त्वजमीढः समियिवान्।\nऋक्षं सञ्जनयामास धूम्रवर्णं सुदर्शनम्॥ १३.१०५ ॥"
  },
  {
    "text": "ऋक्षात् संवरणो जज्ञे कुरुः संवरणात्तथा।\nयः प्रयागादतिक्रम्य कुरुक्षेत्रं चकार ह॥ १३.१०६ ॥"
  },
  {
    "text": "पण्यं च रमणीयं च पुण्यकृद्भिर्निषेवितम्।\nतस्यान्ववायः सुमहान् यस्य नाम्नाथ कौरवाः॥ १३.१०७ ॥"
  },
  {
    "text": "कुरोश्च पुत्राश्चत्वारः सुधान्वा सुधनुस्तथा।\nपरीक्षिच्च महाबाहुः प्रवरश्चारिमेजयः॥ १३.१०८ ॥"
  },
  {
    "text": "परीक्षितस्तु दायादो धार्म्मिको जनमेजयः।\nश्रुतसनोऽग्रसेनश्च भीमसेनश्च नामतः॥ १३.१०९ ॥"
  },
  {
    "text": "एते सर्व्वे महाभागा विक्रान्ता बलशालिनः।\nजनमेजयस्य पुत्रस्तु सुरथो मतिमांस्तथा॥ १३.११० ॥"
  },
  {
    "text": "सुरथस्य तु विक्रान्तः पुत्रो जज्ञे विदूरथः।\nविदूरथस्य दायाद ऋक्ष एव महारथः॥ १३.१११ ॥"
  },
  {
    "text": "द्वितीयस्तु भरद्वाजान्नाम्ना तेनैव विश्रुतः।\nद्वावृक्षौ सोमवंशेऽस्मिन् द्वावेव च परीक्षितौ॥ १३.११२ ॥"
  },
  {
    "text": "भीमसेनास्त्रयो विप्रा द्वौ चापि नजमेजयौ।\nऋक्षस्य तु द्वितीयस्य भीमसेनोऽभवत्सुतः॥ १३.११३।"
  },
  {
    "text": "प्रतीपो भीमसेनात्तु प्रतीपस्य तु शान्तनुः।\nदेवापिर्बाहि लकश्चैव त्रय एव महारथाः॥ १३.११४ ॥"
  },
  {
    "text": "शान्तनोस्तवभवद्भीष्मस्तस्मिन् वंशे द्विजोत्तमाः।\nबाह्लिकस्य तु राजर्षेर्व्वशं श्रुणुत भो द्विजाः॥ १३.११५ ॥"
  },
  {
    "text": "बाह्लिकस्य सुतश्चैव सोमदत्तो महायशाः।\nजज्ञिरे सोमदत्तात्तु भूरिर्भूरिरश्रवाः शलः॥ १३.११६ ॥"
  },
  {
    "text": "उपाध्यायस्तु देवानां देवापिरभवन्मुनिः।\nच्यवनपुत्रः कृतक इष्ट आसीन्महात्मनः॥ १३.११७ ॥"
  },
  {
    "text": "शान्तनुस्त्वभवनद्राजा कौरवाणां धुरन्धऱः।\nशान्तनोः सम्प्रवक्ष्यामि वंशं त्रैलोक्यविश्रुतम्॥ १३.११८ ॥"
  },
  {
    "text": "गाङ्गं वेवव्रतं नाम पुत्रं सोऽजनयत् प्रभुः।\nस तु भीष्म इति ख्यातः पाण्डवानां पितामहः॥ १३.११९ ॥"
  },
  {
    "text": "काली विचित्रवीर्य्यं तु जनयामास बो द्विजाः।\nशान्तनोर्दयितं पुत्रं धर्म्मात्मानमकल्मषम्॥ १३.१२० ॥"
  },
  {
    "text": "कृष्णद्वैपायनाच्चैव क्षेत्रे वैचित्रवीर्य्यके।\nधृतराष्ट्रं च पाण्डुं च विदुरं चाप्यजीजनत्॥ १३.१२१ ॥"
  },
  {
    "text": "धृतराष्टस्तु गान्धार्य्यां पुत्रानुत्पादयच्छतम्।\nतेषां दुर्य्योधनः श्रेष्ठः सर्ब्वेषामपि स प्रभुः॥ १३.१२२ ॥"
  },
  {
    "text": "पाण्डोर्धनञ्जयः पुत्रः सौभद्रस्तस्य चात्मजः।\nअभिमन्वोः परीक्षित्तु पिता पारीक्षितस्य ह॥ १३.१२३ ॥"
  },
  {
    "text": "पारिक्षितस्य काश्यायां द्वौ पुत्रौ सम्बभूवतुः।\nचन्द्रापीडस्तु नृपतिः सूर्य्यापीडश्च मोभवित्॥ १३.१२४ ॥"
  },
  {
    "text": "चन्द्रापॣस्य पुत्राणां शतमुत्तमधन्विनाम्।\nजानमेजयमित्येवं क्षात्रं भुवि परिश्रुतम्॥ १३.१२५ ॥"
  },
  {
    "text": "तेषां ज्येष्ठस्तु तत्रासीत् पुरे वाराणसाह्वये।\nसत्यकर्णो महाबाहुर्यज्वा विपुलदक्षिणः॥ १३.१२६।"
  },
  {
    "text": "सत्यकर्णस्य दायादः श्वेतकर्णः प्रतापवान्।\nअपुत्रः स तु धर्म्मात्मा प्रविवेश तपोवनम्॥ १३.१२७ ॥"
  },
  {
    "text": "तस्माद्वनगता गर्भं यादवी प्रत्यपद्यत।\nसुचारोर्दुहिता सूभ्रर्मालिनी ग्राहमालिनी॥ १३.१२८ ॥"
  },
  {
    "text": "सम्भूते स च गर्भे च स्वेतकर्मः प्रजेश्वरः।\nअन्वगच्छत् कृतं पूर्व्वं महाप्रस्थानमच्युतम्॥ १३.१२९ ॥"
  },
  {
    "text": "सा तु दुष्ट्वा प्रियं तं च पृष्ठतोऽन्वगात्।\nसुचारोर्दुहिता साध्वी वने राजीवलोचना॥ १३.१३०॥"
  },
  {
    "text": "पथि सा सुषुवे बाला सुकुमारं कुमारकम्।\nतमपास्ताथ तत्रैव राजानं सान्वगच्छत॥ १३.१३१ ॥"
  },
  {
    "text": "पतिव्रता महाभागा द्रौपदीव पुरा सती।\nकुमारः सुकुमारोऽसौ गिरिपृष्ठे रुरोद ह॥ १३.१३२ ॥"
  },
  {
    "text": "दयार्थं तस्य मेघास्तु प्रादुरासन्महात्मनः।\nश्रविष्ठायास्तु पुत्रौ द्वौ पैप्पलादिश्च कौशिकः॥ १३.१३३ ॥"
  },
  {
    "text": "दृष्ट्वा कृपान्वितौ गृह्य तौ प्राक्षालयतां जले।\nनिघृष्टौ तस्य पाश्वौ तु शिलायां रुधिरप्लुतौ॥ १३.१३४ ॥"
  },
  {
    "text": "अजश्यामः स पार्श्वाब्यां घृष्टाभ्यां सुसमाहितः।\nअजश्यामौ तु तत्पाशौ देवेन सम्बभूवतुः॥ १३.१३५ ॥"
  },
  {
    "text": "अथाजपार्श्व इति वै चक्राते नाम तस्य तौ॥\nस तु रेमकशालायां द्विजाब्यामभिवार्द्धितः॥ १३.१३६ ।"
  },
  {
    "text": "रेमकस्य तु भार्य्यां तमुद्वहत् पुत्रकारणात्।\nरेमत्याः स तु पुत्रोऽभूद्ब्राह्मणौ सचिवौ तु तौ॥ १३.१३७ ॥"
  },
  {
    "text": "तेषां पुत्राश्च पौत्राश्च युगपत्तुल्यजीविनः।\nस एष पौरवो वंशः पाण्डवानां महात्मनाम्॥ १३.१३८ ॥"
  },
  {
    "text": "श्लोक्रोऽपि चात्र गीतोऽयं नाहुषेन ययातिना।\nजरासंक्रमणे पूर्व्वं तदा प्रीतेन धीमता॥ १३.१३९ ॥"
  },
  {
    "text": "अचन्द्रार्क्रग्रहा भूमिर्भवेदियमसंशायम्।\nअपौरवा मही नैव भविष्यति कदाचन॥ १३.१४० ॥"
  },
  {
    "text": "एष वऋ पौरवो वंशो विख्यातः कथितो मया।\nतुर्व्वसोस्तु प्रवक्ष्यामि द्रुह्योस्चानोर्यदोस्तथा॥ १३.१४१ ॥"
  },
  {
    "text": "तुर्व्वसोऽस्तु सुतो वह्निर्गोभानुस्तस्य चात्मजः।\nगोभानोस्तु सुतो राजा ऐशानुरपराजितः॥ १३.१४२ ॥"
  },
  {
    "text": "करन्धमस्तु ऐशानोर्मरुत्तस्तस्य चात्मजः।\nअन्यस्त्वाविक्षितो राजा मरुत्तः कथितो मया॥ १३.१४३ ॥"
  },
  {
    "text": "अनपत्योऽभद्राजा यज्वा विपुलदक्षिणः।\nदुहिता संयता नाम तस्यासीत् पथिवीपतेः॥ १३.१४४ ॥"
  },
  {
    "text": "दक्षिणार्थं तु सा दत्ता संवर्त्ताय महात्मने।\nदुष्यन्तं पौरवं चापि लेभे पुत्रमकल्मषम्॥ १३.१४५ ॥"
  },
  {
    "text": "एवं ययातिशापेन जरासंक्रमणे तदा।\nपौरवं तुर्व्वसोर्वशं प्रविवेश द्विजोत्तमाः॥ १३.१४६ ॥"
  },
  {
    "text": "दुष्यन्तस्य तु दायादः करूरोमः प्रजेश्वरः।\nकरूरोमादथाह्रीदस्चत्वारस्तस्य चात्मजाः। १३.१४७ ।"
  },
  {
    "text": "पाण्ड्यश्च केरलस्चैव कालश्चोलश्च पार्थिवः।\nद्रुह्योश्च तनयो राजन् बभ्रुसेतुश्च पार्थिवः॥ १३.१४८ ॥"
  },
  {
    "text": "अङ्गारसेतुस्तत्पुत्रो मरुतां पतिरुच्यते।\nयौवनाश्वेन समरे कृच्छेण निहतो बली॥ १३.१४९ ॥"
  },
  {
    "text": "युद्धं सुमहदप्यासीन्मासान् परिचतुर्दश।\nअङ्गारसेतोर्दायादो गान्दारो नाम पार्थिवः॥ १३.१५० ॥"
  },
  {
    "text": "ख्यायते यस्य नाम्ना वै गान्धारविषयो महान्।\nगान्धारदेशजाश्चैव तुरगा वाजिनां वराः॥ १३.१५१ ॥"
  },
  {
    "text": "अनोस्तु पुत्रो धर्म्मोऽभूद्द्युतस्तस्यात्मजोऽभवत्।\nद्युताद्वनदुहो जज्ञे प्रचेतास्तस्य चात्मजः॥ १३.१५२ ॥"
  },
  {
    "text": "प्रचेतसः सुचेतास्तु कीर्त्तितास्तुर्वसोर्मया।\nबभूवुस्ते यदोः पुत्राः पञ्च देवसुतोपमाः॥ १३.१५३ ॥"
  },
  {
    "text": "सहस्रादः पयोदश्च क्रोष्टा नीलोऽञ्जिकस्तथा।\nसहस्रादस्य दायादास्त्रयः परमधार्म्मिकाः॥ १३.१५४ ॥"
  },
  {
    "text": "हैहयस्च हयश्चैव राजा वेणुहयस्तथा।\nहैहयस्याभवत् पुत्रो धर्म्मनेत्र इति श्रुतः॥ १३.१५५ ॥"
  },
  {
    "text": "धर्म्मनेत्रस्य कार्त्तस्तु साहञ्जस्तस्य चात्मजः।\nसाहञ्जनी नाम पुरी तेन राज्ञा निवेशिताः॥ १३.१५६ ॥"
  },
  {
    "text": "आसीन्महिष्मतः पुत्रो भद्रश्रेण्यः प्रतापवान्।\nभद्रश्रेण्यस्य दायादो दुर्दमो नाम विश्रुतः॥ १३.१५७ ॥"
  },
  {
    "text": "दुर्दमस्य सुतो धीमान्कनको नाम नामतः।\nकनकस्य तु दायादाश्चत्वारो लोकविश्रुताः॥ १३.१५८ ॥"
  },
  {
    "text": "कुतवीर्य्यः कृतौजाश्च कृतधन्वा तथैव च।\nकृताग्निस्तु चतुर्थोऽभूत् कृतवीर्य्यादथार्ज्जुनः॥ १३.१५९ ॥"
  },
  {
    "text": "योऽसौ बाहुसहस्रेण सप्तद्वीपेस्वरोऽभवत्।\nजिगाय पृथिवीमेको रथेनादित्यवर्च्चसा॥ १३.१६० ॥"
  },
  {
    "text": "स हि वर्षायुतं तप्त्वा तपः पमदुश्चरम्।\nदत्तमाराधयामास कार्त्तवीर्य्योऽत्रिसम्भवम्॥ १३.१६१ ॥"
  },
  {
    "text": "तस्मै दत्तो वरन् प्रादाच्चतुरो भूरितेजसः।\nपूर्व्वं बाहुसहस्रं तु प्रार्थितं सु महद्वरम्॥ १३.१६२ ॥"
  },
  {
    "text": "अधर्म्मोऽधीयमानस्य सद्भिस्तत्र निवारणम्।\nउग्रेण पृथिवीं जित्वा धर्म्मेणैवानुरञ्जनम्॥ १३.१६३ ॥"
  },
  {
    "text": "संग्रामात् सुबहून् जित्वा हत्वा चारीन् सहस्रशः।\nसंग्रामे वर्त्तमानस्य वधं चाभ्यधिकाद्रणे॥ १३.१६४ ॥"
  },
  {
    "text": "तस्य बाहुसहस्रं तु युध्यतः किल भो द्विजाः।\nयोगाद्योगीश्वरस्येव प्रादुर्भवति मायया॥ १३.१६५ ॥"
  },
  {
    "text": "तनेयं पृथिवी सर्र्वा सप्तद्वीपा सपत्तना।\nससमुद्रा सनगरा उग्रेण विधिना जिता॥ १३.१६६ ॥"
  },
  {
    "text": "तेन सप्तसु द्वीपेषु सप्त यज्ञशतानि वै।\nप्राप्तानि विधिना राज्ञा श्रूयन्ते मुनिसत्तमाः॥ १३.१६७ ॥"
  },
  {
    "text": "सर्व्वे यज्ञा मुनिश्रेष्ठा सहस्रशतदक्षिणाः।\nसर्व्वे काञ्चनयूपाश्च सर्व्वे काञ्चनवेदयः॥ १३.१६८ ॥"
  },
  {
    "text": "सर्व्वे देवैर्म्मुनिश्रेष्ठा विमानस्तैरलङ्कृतैः।\nगन्धर्व्वैरप्सरोभिश्च नित्यमेवापशोभिताः॥ १३.१६९ ॥"
  },
  {
    "text": "यस्य यज्ञे जगौ गाथां गन्धर्व्वो नारदस्तथा।\nवरीदासात्मजो विद्वान्महिम्ना तस्य विस्मितः॥ १३.१७० ॥"
  },
  {
    "text": "<b>नारद उवाच</b>\nन नूनं सार्तवीर्य्यस्य गतिं यास्यन्ति पार्थिवाः।\nयज्ञैर्दानैस्तपोभिश्च विक्रमेण श्रुतेन च॥ १३.१७१ ॥"
  },
  {
    "text": "स हि सप्तसु द्वीपेषु चर्मी खड्गी शरासनी।\nरथि द्वीपाननुचरन् योगी संदृश्यते नृभिः॥ १३.१७२ ॥"
  },
  {
    "text": "अनष्ट्द्रव्यता चैव न शोको न च विभ्रमः।\nप्रभावेण मया राज्ञः प्रजा धर्म्मेण रक्षतः॥ १३.१७३ ॥"
  },
  {
    "text": "स सर्व्वरत्नभाक् सम्राट् चक्रवर्ती बभूव ह।\nस एव पशुपालोऽभूत् क्षेत्रपालः स एव च॥ १३.१७४ ॥"
  },
  {
    "text": "स एव वृष्ट्या पर्जन्यो योगित्वादर्ज्जुनोऽभवत्।\nस वै बाहुसहस्रेण ज्याघातकठिनत्वचा॥ १३.१७५ ॥"
  },
  {
    "text": "भाति रश्मिसहस्रेम शरदीव च भास्करः।\nस हि नागान्मनुष्येषु माहिष्मत्यां महाद्युतिः॥ १३.१७६ ॥"
  },
  {
    "text": "कर्कोटकसुतान् जित्वा पुर्य्यां तस्यां न्यवेशयत्।\nस वै वेगं समुद्रस्य प्रावृट्कालेऽम्बुजेक्षणः॥ १३.१७७ ॥"
  },
  {
    "text": "क्रडिन्निव भुजोद्भिन्नं प्रतिस्रोतश्चकार ह।\nलुण्ठिता क्रीडता तेन नदी तद्ग्राममालिनी॥ १३.१७८ ॥"
  },
  {
    "text": "चलदूर्म्मिसहस्रेण शङ्किताभ्येति नर्म्मदा।\nतस्य बाहुसहस्रेण क्षिप्यमाणे महोदधौ॥ १३.१७९ ॥"
  },
  {
    "text": "भयान्निलीना निश्चेष्टाः पातालस्था महासुराः।\nचूर्णीकृतमहावीचिं चलन्मीनमहातिमिम्॥ १३.१८० ॥"
  },
  {
    "text": "मारुताविद्धफेनौघमावर्त्तक्षोभसङ्कुलम्।\nप्रावर्त्तयत्तदा राजा सहस्रेण च बाहुना॥ १३.१८१ ॥"
  },
  {
    "text": "देवासुरसमाक्षिप्तः क्षीरोदमिव मन्दरः।\nमन्दरक्षोभचकिता अमृतोत्पादशङ्किताः॥ १३.१८२ ॥"
  },
  {
    "text": "सहसोत्पतिता भीता भीमं दृष्ट्वा नृपोत्तमम्।\nनता निश्चलमूर्द्धानो बभूवुस्ते महोरगाः॥ १३.१८३ ॥"
  },
  {
    "text": "सायाह्ने कदलीखण्डाः कम्पिता इव वायुना।\nस वै बद्ध्वा धनुर्ज्याभिरुत्सिक्तं पञ्चभिः शरैः॥ १३.१८४ ॥"
  },
  {
    "text": "लङ्केशं मोहयित्वा तु सबलं रावणं बलात्।\nनिर्जित्य वशमानीय महाष्मत्यां बबन्ध तम्॥ १३.१८५ ॥"
  },
  {
    "text": "श्रुत्वा तु बद्धं पौलस्त्यं रावणं त्वर्ज्जुनेन च।\nततो गत्वा पुलस्त्यस्तमर्ज्जुनं ददृशे स्वयम्॥ १३.१८६ ॥"
  },
  {
    "text": "मुमोच रक्षः पौलस्त्यं पुलस्त्येनाभियाचितः।\nयस्य बाहुसहस्रस्य बभूव ज्यातलस्वनः॥ १३.१८७ ॥"
  },
  {
    "text": "युगान्ते तोयदस्येव स्फुटतो ह्यशनेरिव।\nअहो बल मृधे वीर्य्यं भार्गवस्य यदच्छिनत्॥ १३.१८८ ॥"
  },
  {
    "text": "राज्ञो बाहुसहस्रस्य हैमं तालवनं यथा।\nतृषितेन कदाचित् स भिक्षितश्चित्रभानुना॥ १३.१८९ ॥"
  },
  {
    "text": "स भिक्षामददाद्वीरः सप्त द्वीपान् विभावसोः।\nपुराणि ग्रामघोषांश्च विषयांश्चैव सर्व्वशः॥ १३.१९० ॥"
  },
  {
    "text": "जज्वाल तस्य सर्व्वाणि चित्रभानुर्दिदृक्षया।\nस तस्य पुरुषेन्द्रस्य प्रभावेण महात्मनः॥ १३.१९१ ॥"
  },
  {
    "text": "ददाह कार्त्तवीर्य्यस्तु शैलांश्चैव वनानि च।\nसशून्यमाश्रमं रम्यं वरुणस्यात्मजस्य वै॥ १३.१९२ ॥"
  },
  {
    "text": "ददाह बलवद्भीतश्चित्रभानुः सहैहयः।\nयं लेभे वरुणः पुत्रं पुरा भास्वन्तमुत्तमम्॥ १३.१९३ ॥"
  },
  {
    "text": "वशिष्ठं नाम स मुनिः ख्यात आपव इत्युत।\nतत्रापवस्तु तं क्रोधाच्छप्तवानर्ज्जुनं विभुः॥ १३.१९४ ॥"
  },
  {
    "text": "यस्मान्न वर्ज्जितमिदं वनं ते मम हैहय।\nतस्मात्ते दुष्करं कर्म्म कृतमन्यो हनिष्यति॥ १३.१९५ ॥"
  },
  {
    "text": "रामो नाम महाबाहुर्जामदग्न्यः प्रतापवान्।\nछित्त्वा बाहुसहस्रन्ते प्रमथ्य तरसा बलो॥ १३.१९६ ॥"
  },
  {
    "text": "तपस्वी ब्राह्मणस्त्वां तु हनिष्यति स भार्गवः।\nअनष्टद्रव्यता यस्य बभूवामित्रकर्षिणः॥ १३.१९७ ॥"
  },
  {
    "text": "प्रतावेन नरेन्द्रस्य प्रजा धर्म्मेण रक्षतः।\nप्राप्तस्ततोऽस्य मृत्युर्वै तस्य शापान्महामुनेः॥ १३.१९८ ॥"
  },
  {
    "text": "वरस्तथैव भो विप्राः स्वयमेव वृतः पुरा।\nतस्य पुत्रशतं त्वासीत् पञ्च शषा महात्मनः॥ १३.१९९ ॥"
  },
  {
    "text": "कृतास्त्रा बलिनः शूरा धर्म्मात्मानो यशस्विनः।\nशूरसेनश्च शूरश्च वृषणो मधुपध्वजः॥ १३.२०० ॥"
  },
  {
    "text": "जयध्वजश्व नाम्नासीदावन्त्यो नृपतिर्महान्।\nकार्त्तवीर्य्यस्य तनया वीर्य्यवन्तो महाबलाः॥ १३.२०१ ॥"
  },
  {
    "text": "जयध्वजस्य पुत्रस्तु तालजङ्घो महाबलः।\nतस्य पुत्रशतं ख्यातास्तालजङ्घा इति स्मृताः॥ १३.२०२ ॥"
  },
  {
    "text": "तेषां कुले मुनिश्रेष्ठा हैहयानां महात्मनाम्।\nवीतिहोत्राः सुजाताश्च भोजाश्चावन्तयः स्मृताः॥ १३.२०३ ॥"
  },
  {
    "text": "तौण्डिकेराश्च विख्यातास्तालजङ्घास्तथैव च।\nभरताश्च सुजाताश्च बहुत्वान्नानुकीर्त्तिताः॥ १३.२०४ ॥"
  },
  {
    "text": "वृषप्रभृतयो विप्रा यादवाः पुण्यकर्म्मिणः।\nवृषो वंशधरस्तत्र तसाय पुत्रोऽभवन्मधुः॥ १३.२०५ ॥"
  },
  {
    "text": "मधोः पुत्रशतं त्वासीद्वृषणस्तस्य वंशकृत्।\nवृषणाद्वृष्णयः सर्व्वे मधोस्तु माधवाः स्मृताः॥ १३.२०६ ॥"
  },
  {
    "text": "यादवा यदुनाम्ना ते निरुच्यन्ते च हैहयाः।\nन तस्य वित्तनाशः स्यान्नष्टं प्रतिलभेच्च सः॥ १३.२०७ ॥"
  },
  {
    "text": "कार्त्तवीर्य्यस्य यो जन्म कथयेदिह नित्यशः।\nन तस्य वित्तनाशः स्यान्नष्टं प्रतिलभेच्च सः॥ १३.२०८ ॥"
  },
  {
    "text": "कीर्त्तिता लोकवीराणां ये लोकान् धारयन्ति वै।\nभूतानीव मुनिश्रेष्ठाः पञ्चस्थावरजङ्गमान्॥ १३.२०९ ॥"
  },
  {
    "text": "श्रुत्वा पञ्च विसर्गास्तु राजा धर्म्मार्थकोविदः।\nवशीभवति पञ्चानामात्मजानां तथेश्वरः॥ १३.२१० ॥"
  },
  {
    "text": "लभेत् पञ्च वरांश्चैव दुर्लभानिह लौकिकान्।\nआयुः कीर्त्तिं तथा पुत्रानैश्वर्य्यं भूतिमेव च॥ १३.२११ ॥"
  },
  {
    "text": "धारणाच्छ्रवणाच्चैव पञ्चवर्गस्य भो द्विजाः।\nक्रोष्टोर्व्वशं मुनिश्रेष्ठाः श्रृणुध्वं गदतो मम॥ १३.२१२ ॥"
  },
  {
    "text": "यदोर्व्वशधरस्याथ यज्विनः पुण्यकर्म्मिणः।\nक्रोष्टोर्व्वशं हि श्रुत्वैव सर्व्वपापैः प्रमुच्यते।"
  },
  {
    "text": "यस्यान्ववायजो विष्णुर्हरिर्वृष्णकुलोद्वहः॥ १३.२१३ ॥"
  },
  {
    "text": "इति श्रीब्राह्मे महापुराणे ययातिवंशानुकीर्त्तनं नाम त्रयोदशोऽध्यायः॥ १३ ॥"
  }
]
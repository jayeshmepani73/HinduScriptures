[
  {
    "text": "<b>अथ नवतितमोऽध्यायः</b>\n<b>गरुडतीर्थवर्णनम्</b>\n<b>ब्रह्मोवाच</b>\nगारुडं नाम यत्तीर्थं सर्वविघ्नप्रशान्तिदम्।\nतस्य प्रभावं वक्ष्यामि श्रृणु नारद यत्नतः।। ९०.१ ।।"
  },
  {
    "text": "मणिनाग इति त्वासीच्छेषपुत्रो महाबलः।।\nगरुडस्य भयाद्भक्त्या तोषयामास शंकरम्।। ९०.२ ।।"
  },
  {
    "text": "ततः प्रसन्नो भगवान्परमेष्ठी महेश्वरः।\nतमुवाच महानागं वरं वरय पन्नग।। ९०.३ ।।"
  },
  {
    "text": "नागः प्राह प्रभो मह्यं देहि मे गरुडाभयम्।\nतथेत्याह च तं शंभुर्गरुडादभयं भवेत्।। ९०.४ ।।"
  },
  {
    "text": "निर्गतो निर्भयो नागो गरुडादरुणानुजात्।\nक्षीरोदशायी यत्राऽऽस्ते क्षीरार्णवसमीपतः।। ९०.५ ।।"
  },
  {
    "text": "इतश्चेतश्च चरति नागोऽसौ सुखशीतले।\nगरुडोऽपि च यत्राऽऽस्ते तं देशमपि यात्यसौ।। ९०.६ ।।"
  },
  {
    "text": "गरुडः पन्नगं दृष्ट्वा चरन्तं निर्भयेन तु।\nतं गृहीत्वा महानागं प्राक्षिपत्स्वस्य वेश्मनि।। ९०.७ ।।"
  },
  {
    "text": "तं बद्ध्वा गारुडैः पाशैर्गरुडो नागसत्तमम्।\nएतस्मिन्नन्तरे नन्दी प्रोवाचेशं जगत्प्रभुम्।। ९०.८ ।।"
  },
  {
    "text": "नन्दिकेश्वर उवाच\nनूनं नागो न चाऽऽयाति भक्षितो बद्ध एव वा।\nगरुडेन सुरेशान जीवन्नागो न संव्रजेत्।। ९०.९ ।।"
  },
  {
    "text": "ब्रहमोवाच\nनन्दिनो वचनं श्रुत्वा ज्ञात्वा शंशुरथाब्रवीत्।। ९०.१० ।।"
  },
  {
    "text": "शिव उवाच\nगरुडस्य गृहे नागो बद्धस्तिष्ठति सत्वरम्।\nगत्वा तं जगतामीशं विष्णुं स्तुहि जनार्दनम्।। ९०.११ ।।"
  },
  {
    "text": "बद्धं नागं काश्यपेन मद्वाक्यादानय स्वयम्।\nतत्प्रभोर्वचनं श्रुत्वा नन्दी गत्वा श्रियः पतिम्।। ९०.१२ ।।"
  },
  {
    "text": "व्यज्ञापयत्स्वयं वाक्यं विष्णुं लोकपरायणम्।\nनारायणः प्रीतमना गरुडं वाक्यमब्रवीत्।। ९०.१३ ।।"
  },
  {
    "text": "विष्णुरुवाच\nविनतात्मज मे वाक्यान्नन्दिने देहि पन्नगम्।\nकम्पमानस्तदाकर्ण्य नेत्युवाच विहंगमः।।\nविष्णुमप्यब्रवीत्कोपात्सुपर्णो नन्दिनोऽन्तिके।। ९०.१४ ।।"
  },
  {
    "text": "गरुड उवाच\nयद्यत्प्रियतमं किंचिद्भृत्येभ्यः प्रभविष्णवः।\nदास्यन्त्यन्ये भावन्नैव मयाऽऽनीतं हरिष्यति।। ९०.१५ ।।"
  },
  {
    "text": "पश्य देवं त्रिनयनं नागं मोक्ष्यति नन्दिना।\nमयोपपादितं नागं त्वं तु दास्यसि नन्दिने।। ९०.१६ ।।"
  },
  {
    "text": "त्वां वहामि सदा स्वामिन्मम देयं सदा त्वया।\nमयोपपादितं नागं वक्तुं देहीति नोचितम्।। ९०.१७ ।।"
  },
  {
    "text": "सतां प्रभूणां नेयं स्याद्वृत्तिः सद्वृत्तिकारिणाम्।\nसन्तो दास्यन्ति भृत्येभ्यो मदुपात्तहरो भवान्।। ९०.१८ ।।"
  },
  {
    "text": "दैत्याञ्जयसि संग्रामे मद्बलेनैव केश्व।\nअहं महाबलीत्येवं मुधैव श्लाघते भवान्।। ९०.१९ ।।"
  },
  {
    "text": "ब्रह्मोवाच\nगरुडस्येति तद्वाक्यं श्रुत्वा चक्रगदाधरः।\nविहस्य नन्दिनः पार्श्वे पश्यद्भिर्लोकपालकैः।। ९०.२० ।।"
  },
  {
    "text": "इदमाह महाबुद्धिर्मां समुह्य कृशो भवान्।\nत्वद्बलादसुरान्सर्वाञ्जेष्येऽहं खगसत्तम।। ९०.२१ ।।"
  },
  {
    "text": "इत्युक्त्वा श्रीपतिर्ब्रह्मञ्शान्तकोपोब्रवीदिदम्।\nवहाङ्गुलिं करस्याऽऽशु कनिष्ठां नन्दिनोऽन्तिके।। ९०.२२ ।।"
  },
  {
    "text": "गरुडस्य ततो मूर्ध्नि न्यस्येदं पुनरब्रवीत्।\nसत्यं मां वहसे नित्यं पश्य धर्मं विहंगम।। ९०.२३ ।।"
  },
  {
    "text": "न्यस्तायां च ततोऽङ्गुल्यां शिरः कुक्षौ समाविशत्।\nकुक्षिश्च चरणस्यान्तः प्राविशच्चूर्णितोऽभवत्।।\nततः कृताञ्जलिदीनो व्यथितो लज्जयाऽन्वितः।। ९०.२४ ।।"
  },
  {
    "text": "गरुड उवाच\nत्राहि त्राहि जगन्नाथ भृत्यं मामपराधिनम्।\nत्वं प्रभुः सर्वलोकानां धर्ता धार्यस्त्वमेव च।। ९०.२५ ।।"
  },
  {
    "text": "अपराधसहस्राणि क्षमन्ते प्रभविष्णवः।\nकृतापरधेऽपि जने महती यस्य वै कृपा।। ९०.२६ े।।"
  },
  {
    "text": "वदन्ति मुनयः सर्वे त्वामेव करुणाकरम्।\nरक्षस्वाऽऽर्तं जगन्मातर्मामम्बुजनिवासिनि।।\nकमले बालकं दीनमार्तं तनयवत्सले।। ९०.२७ ।।"
  },
  {
    "text": "ब्रह्मोवाच\nततः कृपान्विता देवी श्रीरप्याह जनार्दनम्।। ९०.२८ ।।"
  },
  {
    "text": "कमलोवाच\nरक्ष नाथ स्वकं भृत्यं गरुडं विपदं गतम्।\nजनार्दन उवाचेदं नन्दिनं शंभुवाहनम्।। ९०.२९ ।।"
  },
  {
    "text": "विष्णुरुवाच\nनय नागं सगरुडं शंभोरन्तिकमेव च।\nतत्प्रसादाच्च गरुडो महेश्वरनिरीक्षितः।।\nआत्मीयं च पुना रूपं गरुडः समवाप्स्यति।। ९०.३० ।।"
  },
  {
    "text": "ब्रह्मोवाच\nतथेत्युक्त्वा च वृषभो नागेन गरुडेन च।\nशनैः स शंकरं गत्वा सर्वं तस्मै न्यवेदयत्।।\nशंकरोऽपि गरुत्मन्तं प्रोवाच शशिशेखरः।। ९०.३१ ।।"
  },
  {
    "text": "शिव उवाच\nयाहि गङ्गां महाबाहो गौतमीं लोकपावनीम्।\nसर्वकामप्रदां शान्तां तामाप्लुत्य पुनर्वपुः।। ९०.३२ ।।"
  },
  {
    "text": "प्राप्स्यसे सर्वकामांश्च शतधाऽथ सहस्रधा।\nसर्वपापोपतप्ता ये दुर्दैवोन्मूलितोद्यमाः।।\nप्राणिनोऽभीष्टदा तेषां शरणं खग गौतमी।। ९०.३३ ।।"
  },
  {
    "text": "ब्रह्मोवाच\nतद्वाक्यं प्रणती भूत्वा श्रुत्वा तु गरुडोऽभ्यगात्।\nगङ्गामाप्लुत्य गरुडः शिवं विष्णुं ननाम सः।। ९०.३४ ।।"
  },
  {
    "text": "ततः स्वर्णमयः पक्षी वज्रदेहो महाबलः।\nवेगी भवन्मुनिश्रेष्ठ पुनर्विष्णुणमियात्सुधीः।। ९०.३५ ।।"
  },
  {
    "text": "ततः प्रभृति तत्तीर्थं गारुडं सर्वकामदम्।\nतत्र स्नानादि यत्किञ्चित्करोति प्रयतो नरः।।\nसर्वं तदक्षयं वत्स शिवविष्णुप्रियावहम्।। ९०.३६ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये गरुडतीर्थवर्णनं नाम नवतितमोऽध्यायः।। ९० ।।"
  },
  {
    "text": "गौतमीमाहात्म्ये एकविंशतितमोऽध्यायः।। २१ ।।"
  }
]
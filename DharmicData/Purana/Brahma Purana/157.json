[
  {
    "text": "<b>किष्किन्धातीर्थवर्णनम्\n</b>\n<b>ब्रह्मोवाच\n</b>\nकिष्किन्धातीर्थमाख्यातं सर्वकामप्रदं नृणाम्।\nसर्वपापप्रशमनं यत्र संनिहितो भवः।। १५७.१ ।।"
  },
  {
    "text": "तस्य स्वरूपं वक्ष्यामि यत्नेन श्रृणु नारद।\nपुरा दाशरथी रामो रावणं लोकरावणम्।। १५७.२ ।।"
  },
  {
    "text": "किष्किन्धावासिभिः सार्धः जघान रणमूर्धनि।\nसुपुत्रं सबलं हत्वा सीतामादाय शत्रुहा।। १५७.३ ।।"
  },
  {
    "text": "भ्रात्रा सौमित्रिणा सार्धं वानरैश्च महाबलैः।\nविभीषणएन बलिना देवैः प्रत्यागतो नृपः।। १५७.४ ।।"
  },
  {
    "text": "कृतस्वस्त्ययनः श्रीमान्पुष्पकेण विराजितः।\nयदासीद्धनराजस्य कामगेनाऽऽशुगामिना।। १५७.५ ।।"
  },
  {
    "text": "अयोध्यामगमन्सर्वे गच्छन्गङ्गामपश्यत।\nरामो विरामः शत्रूणां शरण्यः शरणार्थिनाम्।। १५७.६ ।।"
  },
  {
    "text": "गौतमीं तु जगत्पुण्यां सर्वकामप्रदायिनीम्।\nमनोनयनसंतापनिवारणपरायणाम्।। १५७.७ ।।"
  },
  {
    "text": "तां दृष्ट्वा नृपतिः श्रीमान्गङ्गातीरमथाऽऽविशत्।\nतां दृष्ट्वा प्राह नृपतिर्हर्षगद्‌गदया गिरा।।\nहरीन्सर्वानथाऽऽमन्त्र्य हनुमत्प्रमुखान्मुने।। १५७.८ ।।"
  },
  {
    "text": "<b>राम उवाच\n</b>\nअस्याः प्रभावद्धरयो याऽसौ मम पिता प्रभुः।\nसर्वपापविनिर्मुक्तस्ततो यातस्त्रिविष्टपम्।। १५७.९ ।।"
  },
  {
    "text": "इयं जनित्री सकलस्य जन्तोर्भुक्तिप्रदा मुक्तिमथापि दद्यात्।\nपापानि हन्यादपि दारुणानि, काऽन्याऽनयाऽस्त्यत्र नदी समाना।। १५७.१० ।।"
  },
  {
    "text": "हतानि शश्वद्‌दुरितानि चैव, अस्याः प्रभावादरयः सखायः।\nविभीषणो मैत्रमुपैति नित्यं, सीता च लब्धा हनूमांश्च बन्धुः।। १५७.११ ।।"
  },
  {
    "text": "लङ्का च भग्ना सगणं हि रक्षो, हतं हि यस्याः परिसेवनेन।\nयां गौतमो देववरं प्रपूज्य, शिवं शरण्यं सजटामवाप।। १५७.१२ ।।"
  },
  {
    "text": "सेयं जनित्री सकलेप्सितानाममङ्गलानामपि संनिहन्त्री।\nजगत्पवित्रीकरणैकदक्षा, दृष्टाऽद्य साक्षात्सरितां सवित्री।। १५७.१३ ।।"
  },
  {
    "text": "कायेन वाचा मनसा सदैनां, व्रजामि गङ्गां शरणं शरण्याम्।। १५७.१४ ।।"
  },
  {
    "text": "<b>ब्रह्मोवाच\n</b>\nएतत्समाकर्ण्य वचो नृपस्य, तत्राऽऽप्लवन्हरयः सर्व एव।\nपूजां चक्रुर्विधिवत्ते पृथक्च, पुष्पैरनेकैः सर्वलोकोपहारैः।। १५७.१५ ।।"
  },
  {
    "text": "संपूज्य सर्वं नृपतिर्यथावत्स्तुत्वा वाक्यैः सर्वभावोपयुक्तैः।\nते वानरा मुदिताः सर्व एव, नृत्यं च गीतं च तथैव चक्रुः।। १५७.१६ ।।"
  },
  {
    "text": "सखोषितस्तां रजनीं महात्मा, प्रियानुयुक्तः संवृतः प्रेमवद्‌भिः।\nदुःखं जहौ सर्वममित्रसभवं, किं नाऽऽप्यते गौतमीसेवनेन।। १५७.१७ ।।"
  },
  {
    "text": "सविस्मयः पश्यति भृत्यवर्गं, गोदावरीं स्तौति च संप्रहृष्टः।\nसंमानयन्भृत्यगणं समग्रमवाप रामः कमपि प्रमोदम्।।\nपुनः प्रभाते विमले तु सूर्ये, विभीषणो दाशरथिं बभाषे।। १५७.१८ ।।"
  },
  {
    "text": "<b>विभीषण उवाच\n</b>\nनाद्यापि तृप्तास्तु भवाम तीर्थे, कंचिच्च कालं निवसाम चात्र।\nवत्स्य(सा)म चात्रैव पराश्चतस्रो, रात्रीरथो याम वृतास्त्वयोध्याम।। १५७.१९ ।।"
  },
  {
    "text": "<b>ब्रह्मोवाच\n</b>\nतस्याथ वाक्यं हरयोऽनुमेनिरे, तथैव रात्रीरपराश्चतस्रः।\nसंपूज्य देवं सकलेश्वरं तं, भ्रातृप्रियं तीर्थमथो जगाम।। १५७.२० ।।"
  },
  {
    "text": "सिद्धेश्वरं नाम जगत्प्रसिद्धं, यस्य प्रभावात्प्रबलो दशास्यः।\nएवं तु पञ्चाहमथोषिरे ते, स्वं स्वं प्रतिष्ठापितलिङ्गामर्च्य।। १५७.२१ ।।"
  },
  {
    "text": "शुश्रुषणं तत्र करोति वायोः, सुतोऽनुगामी हनुमान्नृपस्य।\nगच्छन्नृपेन्द्रो हनुमन्तमाह, लिङ्गानि सर्वाणि विसर्जयस्व।। १५७.२२ ।।"
  },
  {
    "text": "मत्स्थापितान्युत्तममन्त्रविद्‌भिस्तथेतरैः शंकरकिंकरैश्च।\nनोद्वास्य पूजां परशंकरेण, बाह्यं समायोज्यमहो भवस्य(?)।। १५७.२३ ।।"
  },
  {
    "text": "तिष्ठन्ति सुस्थास्तदनादरेण, ते खड्गपत्रादिषु संभवन्ति।\nयेऽश्रद्दधानाः शिवलिङ्गपूजां, विधाय कृत्यं न समाचरन्ति।। १५७.२४ ।।"
  },
  {
    "text": "यथोचितं ते यमकिंकरैर्हि, पच्यन्त एवाखिलदुर्गतीषु।\nरामाज्ञया वायुसुतो जगाम, दोर्भ्यां न चोत्पाटयितुं शशाक।। १५७.२५ ।।"
  },
  {
    "text": "ततः स्वपुच्छेन ग्रहीतुकामः, संवेष्ट्य लिङ्गं तु विसृष्टकामः।\nनैवाशकत्तन्महदद्भुतं स्यात्कपीश्वराणां नृपतेस्तथैव।। १५७.२६ ।।"
  },
  {
    "text": "कश्चालयेल्लब्धमहानुभावं, महेशलिङ्गं पुरुषो मनस्वी।\nतन्निश्चलं प्रेक्ष्य महानुभावो, नृपप्रवीरः सहसा जगाम।। १५७.२७ ।।"
  },
  {
    "text": "विप्रानथाऽऽमन्त्र्य विधाय पूजां, प्रदक्षिणीकत्य च रामचन्द्रः।\nशुद्धतिशुद्धेन हृदाऽखिलैस्तैर्लिङ्गानि सर्वाणि ननाम रामः।। १५७.२८ ।।"
  },
  {
    "text": "किष्किन्धवासिप्रवरैरशेषैः, संसेवितं तीर्थमतो बभव।\nअत्राऽऽप्लवादेव महानति पापान्यपि क्षयं यान्ति न संशयाऽत्र।। १५७.२९ ।।"
  },
  {
    "text": "पुनश्च गङ्गां प्रणनाम भक्त्या, प्रसीद मातर्मम गौतमीति।\nजल्पन्मुहुर्विस्मितचित्तवृत्तिर्विलोक्यन्प्रणमन्गौतमीं तात्।। १५७.३० ।।"
  },
  {
    "text": "ततः प्रभृत्येतदतीव पुण्यं, किष्किन्धतीर्थं विबुधा वदन्ति।\nपठेत्स्मरेद्वाऽपि शृणोति भक्त्या, पापापहं किं पुनः स्नानदानैः।। १५७.३१ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये किष्किन्धातीर्थवर्णनं नाम सप्तपञ्चाशदधिकशततमोऽध्यायः।। १५७ ।।"
  },
  {
    "text": "गौतमीमाहात्म्येऽष्टाशीतितमोऽध्यायः।। ८८ ।।"
  }
]
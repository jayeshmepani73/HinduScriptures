[
  {
    "text": "<b>यमतीर्थवर्णनम्\n</b>\n<b>ब्रह्मोवाच\n</b>\nयमतीर्थमिति ख्यातं पितॄणां प्रीतिवर्धनम्।\nअशेषपापशमनं तत्र वृत्तमिदं श्रृणु।। १३१.१ ।।"
  },
  {
    "text": "तत्राऽऽख्यानमिदं त्वासीदितिहासं पुरातनम्।\nसरमेति प्रसिद्धाऽस्ति नाम्ना देवशुनी मुने।। १३१.२ ।।"
  },
  {
    "text": "तस्याः पुत्रौ महाश्रेष्ठौ श्वानौ नित्यं जनाननु।\nगामिनौ पवनाहारौ चतुरक्षौ यमप्रियौ।। १३१.३ ।।"
  },
  {
    "text": "गा रक्षति स्म देवानां यज्ञार्थं कल्पितान्पशून्।\nरक्षन्तीमनुजग्मुस्ते राक्षसा दैत्यदानवाः।। १३१.४ ।।"
  },
  {
    "text": "रक्षन्तीं तां महाप्राज्ञाः श्वानयोर्मातरं शुनीम्।\nप्रलोभयित्वा विविधैर्वाक्यैर्दानैश्च यत्नतः।। १३१.५ ।।"
  },
  {
    "text": "हृता गा राक्षसैः पापैः पश्वर्थे कल्पिताः शुभाः।\nतत आगत्य सा देवानिदमाह क्रमाच्छुनी।। १३१.६ ।।"
  },
  {
    "text": "<b>सरमोवाच\n</b>\nमां बद्‌ध्वा राक्षसैः पाशैस्ताडयित्वा प्रहारकैः।\nनीता गा यज्ञसिद्ध्यर्थं कल्पिताः पश्वः सुराः।। १३१.७ ।।"
  },
  {
    "text": "<b>ब्रह्मोवाच\n</b>\nतस्या वाचं निशम्याऽऽशु सुरान्प्राह बृहस्पतिः। १३१.८ ।।"
  },
  {
    "text": "<b>बृहस्पतिरुवाच\n</b>\nइयं विकृतरूपाऽऽस्ते अस्याः पापं च लक्ष्ये।\nअस्या मतेन ता गावो नीता नान्येन हेतुना।।\nपापेयं सुकृतीवेति लक्ष्यते देहचेष्टितैः।। १३१.९ ।।"
  },
  {
    "text": "<b>ब्रह्मोवाच\n</b>\nतद्‌गुरोर्वचनाच्छक्रः पदा तां प्राहरच्छुनीम्।\nपदाघातात्तदा तस्या मुखात्क्षीरं प्रसुस्रुवे।। १३१.१० ।।"
  },
  {
    "text": "पुनः प्राह शचीभर्ता क्षीरं पीतं त्वया शुनि।\nराक्षसैश्च तदा दत्तं तस्मान्नीतास्तु गा मम।। १३१.११ ।।"
  },
  {
    "text": "<b>सरमोवाच\n</b>\nनापराधोऽस्ति मे नाथ न चान्यस्यापि कस्यचित्।\nनापराधो न चोपेक्षा ममास्ति त्रिदशेश्वर।।\nतस्माद्रुष्टोऽसि किं नाथ रिपवो बलिनस्तु ते।। १३१.१२ ।।"
  },
  {
    "text": "<b>ब्रह्मोवाच\n</b>\nततो ध्यात्वा देवगुरुर्ज्ञात्वा तस्या विचेष्टितम्।\nसत्यं शक्रं त्वियं दुष्टा रिपूणां पक्षकारिणी।। १३१.१३ ।।"
  },
  {
    "text": "ततः शशाप तां शक्रः पापिष्ठे त्वं शुनी भव।\nमर्त्यलोके पापभूता अज्ञानात्पापकारिणी।। १३१.१४ ।।"
  },
  {
    "text": "तदेन्द्रस्य तु शापेन मानुषे सा यजायत।\nयथा शप्ता मघवता पापात्सा ह्यतिभीषणा।। १३१.१५ ।।"
  },
  {
    "text": "गावो या राक्षसैर्नीतास्तामामानयनाय च।\nयत्नं कुर्वन्सुरपतिर्विष्णवे तन्न्‌यवेदयत्।। १३१.१६ ।।"
  },
  {
    "text": "विष्णुदैत्यांश्च दनुजान्गोहर्तंश्चैव राक्षसान्।\nहन्तुं प्रयत्नमकरोज्जगृहे च हद्धनुः।। १३१.१७ ।।"
  },
  {
    "text": "शार्ङ्ग यल्लोकविख्यातं दैत्यनाशनमेव च।\nजितारिः पूजितो देवैः स्वयं स्थित्वा जनार्दनः।। १३१.१८ ।।"
  },
  {
    "text": "यत्र वै दण्डकारण्ये शार्ङ्गपाणिर्जगत्प्रभुः।\nतत्रस्थान्दैत्यदनुजान्राक्षसांश्च बलीयसः।। १३१.१९ ।।"
  },
  {
    "text": "पुनर्जघ्ने स वै विष्णुर्गा यैर्नाताश्च राक्षसैः।\nतत्र वै दण्डकारण्ये शार्ङ्गपाणिरिति श्रुतः।। १३१.२० ।।"
  },
  {
    "text": "युध्यमानस्ततो विष्णुर्दितिजै राक्षसैः सह।\nते जग्मुर्दक्षिणामाशां विष्णोस्त्रासान्महामुने।। १३१.२१ ।।"
  },
  {
    "text": "अन्वगच्छत्ततो विष्णुस्तानेव परमेश्वरः।\nगरुत्मता तानवाप्य शार्ङ्गमुक्तैर्मनोजवैः।। १३१.२२ ।।"
  },
  {
    "text": "बाणैस्तान्व्याहनद्विष्णुर्गङ्गाया उत्तरे तटे।\nदेवारयः क्षयं नीता विष्णुना प्रभविष्णुना।। १३१.२३ ।।"
  },
  {
    "text": "शार्ङ्गमुक्तैर्महावेगैः सुस्वनैश्च सुमन्त्रितः।\nक्षयं प्राप्ता विष्णुबाणैस्ततस्ते देवशत्रवः।। १३१.२४ ।।"
  },
  {
    "text": "गावो लब्धा यत्र देवैर्बाणतीर्थं तदुच्यते।\nवैष्णवं लोकविदितं गोतीर्थं चेति विश्रुतम्।। १३१.२५ ।।"
  },
  {
    "text": "पश्वर्थे कल्पिता गावो गङ्गाया दक्षिणे तटे।\nप्रद्रुतास्ते सुराः सर्वे गङ्गायां संन्यवेशयन्।। १३१.२६ ।।"
  },
  {
    "text": "तन्मध्ये कारयामासुर्द्धीपं चैवाऽऽश्रयं गवाम्।\nतैर्गोभिस्तत्र गङ्गायां सुरयज्ञो व्यजायत।। १३१.२७ ।।"
  },
  {
    "text": "यज्ञतीर्थं तु तत्प्रोक्तं गोद्वीपं गाङ्गमध्यतः।\nदेवानां यजनं तच्च सर्वकामप्रदं शुभम्।। १३१.२८ ।।"
  },
  {
    "text": "स्वयं मूर्तिमती भूत्वा गङ्गाशक्तिर्महाद्युते।\nअसारापारसंसारसागरोत्तरणे तरिः।। १३१.२९ ।।"
  },
  {
    "text": "विश्वेश्वरी योगमाया सद्‌भक्ताभयदायिनि।\nगोरक्षं तु ततस्तीर्थं गङ्गाया दक्षिणे तटे।। १३१.३० ।।"
  },
  {
    "text": "तौ श्वानौ सरमापुत्रौ चतुरक्षो यमप्रियौ।\nमातुः शापं चापराधं सर्वं चापि सविस्तरम्।। १३१.३१ ।।"
  },
  {
    "text": "निवेद्य तु यथान्यायं कार्यं चापि सुखप्रदम्।\nविशापकरणं चापि पप्रच्छतुरुभौ यमम्।। १३१.३२ ।।"
  },
  {
    "text": "स ताभ्यां सहितः सौरिः पित्रे सूर्याय चाब्रवीत्।\nश्रुत्वा सूर्यः सुतं प्राह गङ्गायां सुरसत्तम।। १३१.३३ ।।"
  },
  {
    "text": "लोकत्रयैकपावन्यां गौतम्यां दण्डके वने।\nश्रद्धया परया वत्स सुस्नातः सुसमाहितः।। १३१.३४ ।।"
  },
  {
    "text": "ब्रह्माणं चैव विष्णुं च मामीशं च यथाक्रमम्।\nस्तुहि त्वं सर्वभावेन भृत्यौ प्रीतिमवाप्स्यतः।। १३१.३५ ।।"
  },
  {
    "text": "तत्पितुर्वचनं श्रुत्वा यमः प्रीतमनास्तदा।\nतयोश्च प्रीयते प्रायाद्देवतर्पणयोर्यमः।। १३१.३६ ।।"
  },
  {
    "text": "गोतम्वामघहारिण्यां सुसमाहितमानसः।\nतथैव तोषयामास गङ्गायां सुरसत्तमान्।। १३१.३७ ।।"
  },
  {
    "text": "श्वभ्यां च सहितः श्रीमान्दक्षिणाशापतिः प्रभुः।\nब्रह्माणं तोषयामास भानुं वै दक्षिणे तटे।। १३१.३८ ।।"
  },
  {
    "text": "ईशानमुत्तरे विष्णुं स्वयं धर्मः प्रतापवान्।\nदत्तवन्तो वरं श्रेष्ठं सरमाया विशापकम्।।\nवरानयाचत बहूंल्लोकानामुपकारकान्।। १३१.३९ ।।"
  },
  {
    "text": "<b>यम उवाच\n</b>\nएषु स्नानं तु ये कुर्युर्ब्रह्मविष्णुमहेश्वराः।\nआत्मार्थं च परार्थं च ते कामानाप्नुयुः शुभान्।। १३१.४० ।।"
  },
  {
    "text": "तु ये स्नात्वा शाङ्गेपणिं स्मरन्ति वै।\nतेभ्यो दारिद्र्‌यदुःखानि न भवेयुर्युगे युगे।। १३१.४१ ।।"
  },
  {
    "text": "गोतीर्थे ब्रह्मतीर्थे वा यस्तु स्नात्वा यतव्रतः।\nब्रह्माणं तं नमस्याथ द्वीपस्यापि प्रदक्षिणम्।। १३१.४२ ।।"
  },
  {
    "text": "यः कुर्यात्तेन पृथिवी सप्तद्वीपा वसुंधरा।\nप्रदक्षिणीकृता तत्र किंचिद्दत्त्वा वसु द्विजम्।। १३१.४३ ।।"
  },
  {
    "text": "तद्देवयजनं प्राप्य किंचिद्‌धुत्वा हुताशने।\nअश्वमेधादियज्ञानां फलं प्राप्नोति पुष्कलम्।। १३१.४४ ।।"
  },
  {
    "text": "यः सकृत्तत्र पठति गायत्रीं वेदमातरम्।\nअधीतास्तेन वेदा वै निष्कामो प्राप्नोति पुष्कलम्।। १३१.४५ ।।"
  },
  {
    "text": "स्नात्वा तु दक्षिणे कूले शक्तिं देवीं तु भक्तितः।\nपूजयित्वा यथान्यायं सर्वान्कामानवाप्नुयात्।। १३१.४६ ।।"
  },
  {
    "text": "ब्रह्मविष्णुमहेशानां शक्तिर्माता त्रयीमयी।\nसर्वान्कामानवाप्नोति(स्नात्वाऽत्र पूजयेद्यस्तां)।।\nपुत्रवान्धनवान्भवेत्।। १३१.४७ ।।"
  },
  {
    "text": "आदित्यं भक्तितो यस्तु दक्षिणे नियतो नरः।\nस्नात्वा पश्येत तेनेष्टा यज्ञा विविधदक्षिणाः।। १३१.४८ ।।"
  },
  {
    "text": "कूले यश्चोतरे चैव गङ्गाया दैत्यसूदनम्।\nस्नात्वा पश्येत तं नत्वा तस्य विष्णोः परं पदम्।। १३१.४९ ।।"
  },
  {
    "text": "यमेश्वरं ततो यस्तु यमतीर्थे तु पूजितम्।\nस्नातः पश्यति युक्तात्मा स करोत्यचिरेण हि।। १३१.५० ।।"
  },
  {
    "text": "पितृणामक्षयं पुण्यं फलदं कीर्तिवर्धनम्।\nतत्र स्नानेन दानेन जपेन स्तवनेन च।।\nअपि दुष्कृतकर्माणः पितरो मोक्षमाप्नुयुः।। १३१.५१ ।।"
  },
  {
    "text": "<b>ब्रह्मोवाच\n</b>\nइत्याद्यष्ट सहस्राणी तीर्थानि त्रीणि नारद।\nतेषु स्नानं च दानं च सर्वमक्षयपुण्यदम्।। १३१.५२ ।।"
  },
  {
    "text": "एतेषां स्मरणं पुण्यं नानाजन्माघनाशनम्।\nश्रवणात्पितृभिः सार्धं पठनात्स्वकुलैः सह।। १३१.५३ ।।"
  },
  {
    "text": "तेषामप्यतिपापानि नाशं यान्ति ममाऽऽज्ञया।\nतत्र स्नानादि यः कृत्वा किंचिद्दत्वा यतात्मवान्।। १३१.५४ ।।"
  },
  {
    "text": "पितॄणां पिण्डनानादि कृत्वा नत्वा सुरानिमान्।\nधनं धान्यं यशो वीर्यमायुरारोग्यसंपदः।। १३१.५५ ।।"
  },
  {
    "text": "पुत्रान्पौत्रान्प्रियां भार्यां लब्ध्वा चान्यन्मनीषितम्।\nअवियुक्तः प्रीतमना बन्धुभिश्चातिमानितः।। १३१.५६ ।।"
  },
  {
    "text": "नरकस्थानपि पितॄंस्तारयित्वा कुलानि च।\nपावयित्वा प्रियैर्युक्तो ह्यन्ते विष्णुं शिवं स्मरेत्।।\nततो मुक्तिपदं गच्छेद्‌देवानां वचनं यथा।। १३१.५७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये बाणतीर्थशार्ङगपाणीयगोद्वीपदेवयजनब्रह्मतीर्थशक्तियमादित्यसुपर्णदैत्यसूदनयमेश्वरपितृतीर्थादि त्र्यधिकाष्टसहस्रतीर्थवर्णनं नामैकत्रिंशदधिकशततमोऽध्यायः।। १३१ ।।"
  },
  {
    "text": "गौतमीमाहात्म्ये द्विषष्टितमोऽध्यायः।। ६२ ।।"
  }
]
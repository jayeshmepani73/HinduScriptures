[
  {
    "text": "<b>तत्रादौ सोमोत्पत्ति-वर्णनम्</b>\n<b>लोमहर्षण उवाच</b>\nपिता सोमस्य भो विप्रा जज्ञेऽत्रिर्भगवानृषिः।\nब्रह्मणो मानसात्पूर्व्वं प्रजासर्गं विधित्सतः॥ ९.१"
  },
  {
    "text": "अनुत्तरं नाम तपो येन तप्तं हि तत्पुरा।\nत्रीणि वर्षसहस्राणि दिव्यानीति हि नः श्रुतम्॥ ९.२ ॥"
  },
  {
    "text": "ऊर्द्ध्वमाचक्रमे तस्य रेतः सोमत्वमीयिवान्।\nनेत्राभ्यां वारि सुस्राव दशधा द्योतयन् दिशः॥ ९.३ ॥"
  },
  {
    "text": "तं गर्भं विधिनादिष्टा दश देव्यो दधुस्ततः।\nसमेत्य धारयामासुर्न च ताः समशवनुवन्॥ ९.४ ॥"
  },
  {
    "text": "यदा न धारणे शक्तास्तस्य गर्भस्य ता दिशः।\nततस्ताभिः स त्यक्तस्तु निपपात वसुन्धराम्॥ ९.५ ॥"
  },
  {
    "text": "पतितं सोममालोक्य ब्रह्मा लोकपितामहः।\nरथमारोपयामास लोकानां हितकाम्यया। ९.६ ॥"
  },
  {
    "text": "तस्मिन्निपतिते देवाः पुत्रेऽत्रेः परमात्मनि।\nतुष्टुवुर्ब्रह्मणः पुत्रास्ततथान्ये मुनिसत्तमाः॥ ९.७ ॥"
  },
  {
    "text": "तस्य संस्तूयमानस्य तेजः पृथिवीमन्वपद्यत।\nओप्यायनाय लकानां भावयामास सर्व्वतः॥ ९.८ ॥"
  },
  {
    "text": "स तेन रथमुख्येन सागरान्तां वसुन्धराम्।\nत्रिःसप्तकृत्वोऽतियशाश्चकाराभिप्रदक्षिणाम्॥ ९.९ ॥"
  },
  {
    "text": "तस्य यच्चरितं तेजः पृथिवीमन्वपद्यत।\nओषध्यस्ताः समुद्भूता याभिः सन्धार्यते जगत्॥ ९.१० ॥"
  },
  {
    "text": "स लब्धतेजा भगवान् संस्तवैश्च स्वकर्म्मभिः।\nतपस्तेपे महाभागः पद्मानां दर्शनाय सः॥ ९.११ ॥"
  },
  {
    "text": "ततस्तस्मै ददौ राज्यं ब्रह्मा ब्रह्मविदांवरः।\nवीजौषधीनां विप्राणामपां च मुनिसत्तमाः॥। ९.१२"
  },
  {
    "text": "स तत्प्राप्य महाराज्यं सोमः सौम्यवतांवरः।\nसमाजह्रे राजसूयं सहस्रशतदक्षिणम्॥ ९.१३ ॥"
  },
  {
    "text": "दक्षिणामददात् सोमस्त्रींल्लोकानिति नः श्रुतम्।\nतेभ्यो ब्रह्मर्षिमुख्येभ्यः सदस्येभ्यश्च भो द्विजाः॥ ९.१४ ॥"
  },
  {
    "text": "हिरण्यगर्भो ब्रह्मात्रिर्भृगुश्च ऋत्विजोऽभवत्।\nसदस्योऽभूद्धरिस्तत्र मुनिभिर्बहुभिर्वृतः॥ ९.१५ ॥"
  },
  {
    "text": "तं सिनीश्च कुहूश्चैव द्युतिः पुष्टिः प्रभा वसुः।\nकीर्त्तिर्धृतिश्च लक्षमीश्च नव देव्यः सिषेविरे॥ ९.१६ ॥"
  },
  {
    "text": "प्राप्यावभृथमप्यग्र्यं सर्व्वदेवर्षिपूजितः।\nविरराजाधिराजेन्द्रो दशधा भासयन् दिशः॥ ९.१७ ॥"
  },
  {
    "text": "तस्य तत्प्राप्य दुष्प्राप्यमैश्वर्य्यमृषिसत्कृतम्।\nविबभ्राम मतिस्ताताविनयादनया हृता॥ ९.१८ ॥"
  },
  {
    "text": "बृहस्पतेः स वै भार्य्यामैश्वर्य्यमृषिसत्कृतम्।\nविबभ्राम मतिस्ताताविनयादनयाहृता॥ ९.१९ ॥"
  },
  {
    "text": "स याच्यमानो देवैश्च तथा देवर्षिभिर्मुहुः।\nनैव व्यसर्ज्जयत्तारां तस्मा अङ्गिरसे तदा॥ ९.२० ॥"
  },
  {
    "text": "उशना तस्य जग्राह पार्ष्णिमङ्गिरसस्तथा।\nरुद्रश्च पार्ष्णि जग्राह गृहीत्वाजगवं धनुः॥ ९.२१ ॥"
  },
  {
    "text": "तेन ब्रह्मशिरो नाम परमास्त्रं महात्मना।\nउदिदश्य देवानुत्सृष्टं येनैषां नाशितं यशः॥ ९.२२ ॥"
  },
  {
    "text": "तत्र तद्युद्धमभवत् प्रख्यातं तारकामयम्।\nदेवानां दानवानाञ्च लोकक्षयकरं महत्॥ ९.२३ ॥"
  },
  {
    "text": "तत्र शिष्टाश्च ये देवास्तुषिताश्चैव ये द्विजाः।\nब्रह्माणं शरणं जग्मुरादिदेवं सनातनम्॥ ९.२४ ॥"
  },
  {
    "text": "तदा निवार्य्योशनसं तं वै रुद्रञ्च शङ्करम्।\nददावाङ्गिरसे तारां स्वयमेव पितामहः॥ ९.२५ ॥"
  },
  {
    "text": "तामन्तःप्रसवां दृष्ट्वा क्रुद्धः प्राह बृहस्पतिः।\nमदीयायां न ते योनौ गर्भो धार्य्यः कथञ्चनः॥ ९.२६ ॥"
  },
  {
    "text": "इषीकास्तम्बमासाद्य गर्भं सा चोत्ससर्ज्ज ह।\nजातमात्रः स भगवान् देवानामाक्षिपद्वपुः॥ ९.२७ ॥"
  },
  {
    "text": "ततः संशयमापन्नास्तारामूचुः सुरोत्तमाः।\nसत्यं ब्रूहि सुतः कस्य सोमस्ताथ बृहस्पतेः॥ ९.२८ ॥"
  },
  {
    "text": "पृच्छ्यमाना यदा देवैर्नाह सा विबुधान् किल।\nतदा तां शप्तुमारब्धः कुमारो दस्युहन्तमः॥ ९.२९ ॥"
  },
  {
    "text": "तं निवार्य्य ततो ब्रह्मा तारां प्रपच्छ संशयम्.\nयदत्र तथ्यं तद्ब्रूहि तारे कस्य सुतस्त्वयम्॥ ९.३० ॥"
  },
  {
    "text": "उवाच प्राञ्जलिः सा तं सोमस्येति पितामहम्।\nतदा तं मूर्ध्नि चाघ्राय सोमो राजासुतं प्रति॥ ९.३१ ॥"
  },
  {
    "text": "बुध इत्यकरोन्नाम तस्य बालस्य धीमतः।\nप्रतिकूलञ्च गगने समभ्युत्तिष्ठते बुधः॥ ९.३२ ॥"
  },
  {
    "text": "उत्पादयामास तदा पुत्रं वै राजपुत्रिकम्।\nतस्यापत्यं महातेजाः बभूवैलः पुरूरवाः॥ ९.३३ ॥"
  },
  {
    "text": "उर्व्वश्यां जज्ञिरे यस्य पुत्राः सप्त महात्मनः।\nएतत् सोमस्य वो जन्म कीर्त्तितं कीर्त्तिवर्द्धनम्॥ ९.३४ ॥"
  },
  {
    "text": "वंशमस्य मुनिश्रेष्ठाः कीर्त्त्यमानं निबोधत।\nधन्यमायुष्यमारोग्यं पुण्यं सङ्कल्पसाधनम्॥ ९.३५ ॥"
  },
  {
    "text": "सोमस्य जन्म श्रुत्वैव पापेभ्यो विप्रमुच्यते॥ ९.३६ ॥"
  },
  {
    "text": "इति श्रीबाह्मे महापुराणे सोमोत्पत्तिकथनं नाम नवमोऽध्यायः॥ ९ ॥"
  }
]
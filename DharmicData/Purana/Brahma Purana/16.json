[
  {
    "text": "<b>तत्रादौ सत्राजिदुपाख्यानवर्णनम्</b>\n<b>लोमहर्षण उवाच</b>\nभजमानस्य पुत्रोऽथ रथमुख्यो विदूरथः।\nराजाधिदेवः शूरस्तु विदूरथसुतोऽभवत्॥ १६.१ ॥"
  },
  {
    "text": "राजाधिदेवस्य सुता जज्ञिरे वीर्य्यवत्तराः।\nदत्तातिदत्तौ बलिनौ शोणाश्वः श्वेतवाहनः॥ १६.२ ॥"
  },
  {
    "text": "शमी च दण्डशर्म्मा च दन्तशत्रुश्च शत्रुजित्।\nश्रवणा च श्रविष्ठा च स्वसारौ सम्बभूवतुः॥ १६.३ ॥"
  },
  {
    "text": "शमिपुत्रः प्रतिक्षत्रः प्रतिक्षत्रस्य चात्मजः।\nस्वयम्भोजः स्वयम्भोजाद्भदिकः सम्बभूव ह॥ १६.४ ॥"
  },
  {
    "text": "तस्य पुत्रा बभूवुर्हि सर्व्वे भीमपराक्रमाः।\nकृतवर्म्माग्रजस्तेषां शतधन्वा तु मध्यमः॥ १६.५ ॥"
  },
  {
    "text": "देवान्तश्च नरान्तश्च भिषग्वैतरणश्च यः।\nसुदान्तश्चादिदान्तश्च निकाश्यः कामदम्भकः॥ १६.६ ॥"
  },
  {
    "text": "देवान्तस्याभवत् पुत्रो विद्वान् कम्बलबर्हिषः।\nअसमौजाः सुतस्तस्य नासमौजाश्च तावुभौ॥ १६.७ ॥"
  },
  {
    "text": "अजातपुत्राय चसुतान् प्रददावसमौजसे।\nसुदंष्ट्रश्च शुचारुश्च कृष्ण इत्यन्धकाः स्मृता॥ १६.८ ॥"
  },
  {
    "text": "गान्धारी चैव माद्री च क्रोष्टुभार्य्ये बभूवतुः।\nगान्धारी जनयामास अनमित्रं महाबलम्॥ १६.९ ॥"
  },
  {
    "text": "माद्री युधाजितं पुत्रं ततो वै देवमीढुषम्।\nअनमित्रममित्राणां जेतारमपराजितम्॥ १६.१० ॥"
  },
  {
    "text": "अनमित्रसुतो निघ्नो निघ्नतो द्वौ बभूवतुः।\nप्रसेनश्चाथ सत्राजिच्छत्रुसेनाजितावुभौ॥ १६.११ ॥"
  },
  {
    "text": "प्रसेनो द्वारवत्यां तु निवसन् यो महामणिम्।\nदिव्यं स्यमन्तकं नाम स सूर्यादुपलब्धवान्॥ १६.१२ ॥"
  },
  {
    "text": "तस्य सत्राजितः सूर्य्यः यथा प्राणसमोऽभवत्।\nस कदाचिन्निशापाये रथेन रथिनां वरः॥ १६.१३ ॥"
  },
  {
    "text": "तोयकूलमपः स्प्रष्टुमुपस्थातुं                                                                                                                                                                                                                                                                                                                                                           ययौ रविम्।\nतस्योपतिष्ठतः सूर्य्यं विवस्वानग्रतः स्थितः॥ १६.१४ ॥"
  },
  {
    "text": "विस्पष्टमूर्त्तिर्भगवांस्तेजोमण्डलवान् विभुः।\nअथ राजा विवस्वन्तमुवाच स्थितमग्रतः॥ १६.१५ ॥"
  },
  {
    "text": "यथैव व्योम्नि पश्यामि सदा त्वां ज्योतिषां पते।\nतेजोमण्डलिनं देवं तथैव पुरतः स्थितम्॥ १६.१६ ॥"
  },
  {
    "text": "को विशेषोऽस्ति मे त्वत्तः सख्येनोपगतस्य वै।\nएतच्छ्रुत्वा तु भगवान्मणिरत्नं स्यमन्तकम्॥ १६.१७ ॥"
  },
  {
    "text": "स्वकण्ठादवमुच्याथ एकान्ते न्यस्तवान् विभुः।\nततो विग्रहवन्तं तं ददर्श नृपतिस्तदा॥ १६.१८ ॥"
  },
  {
    "text": "प्रीतिमानथ तं दृष्ट्वा मुहूर्त्तं कृतवान् कथाम्।\nतमभिप्रस्थितं भूयो विवस्वन्तं स सत्रजित्॥ १६.१९ ॥"
  },
  {
    "text": "लोकान् भासयसे सर्व्वान् भास्करस्तदा।\nतदेतन्मणिरत्नं मे भगवन् दातुमर्हसि॥ १६.२० ॥"
  },
  {
    "text": "ततः स्यमन्तकमणिं दत्तवात् भास्करस्तदा।\nस तमाबध्य नगरीं प्रविवेश महीपतिः॥ १६.२१ ॥"
  },
  {
    "text": "तं जनाः पर्य्यधावन्तः सूर्य्योऽयं गच्छतीति ह।\nस्वां पुरीं स विसिष्माय राजा त्वन्तःपुरं तथा॥ १६.२२ ॥"
  },
  {
    "text": "तं प्रसेनजितं दिव्यं मणिरत्नं स्यमन्तकम्।\nददौ भ्रात्रे नरपतिः प्रेम्णा सत्राजिदुत्तमम्॥ १६.२३ ॥"
  },
  {
    "text": "स मणिः स्यन्दते रुक्मं वृष्ण्यन्धकनिवेशने।\nकालवर्षी च पर्जन्यो न च व्याधिभयं ह्मभूत्॥ १६.२४ ॥"
  },
  {
    "text": "लिप्सां चक्रे प्रसेनस्य मणिरत्ने स्यमन्तके।\nगोविन्दो न च तं लेभे भक्तोऽपि न जहार सः॥ १६.२५ ॥"
  },
  {
    "text": "कदचिन्मृगयां यातः प्रसेनस्तेन भूषितः।\nस्यमन्तककृते सिंहाद्वधं प्राप वनेचरात् ॥ १६.२६ ॥"
  },
  {
    "text": "अथ सिंहं प्रधावन्तमृक्षराजो महाबलः।\nनिहत्य मणिरत्नं तदादाय प्राविशद्गुहाम्॥ १६.२७ ॥"
  },
  {
    "text": "ततो वृष्ण्यन्धकाः कृष्णं प्रसेनवधकारणात्।\nप्रार्थनां तां मणेर्बुद्ध्वा सर्व्व एव शशङ्किरे॥ १६.२८ ॥"
  },
  {
    "text": "स शङ्क्यमानो धर्म्मात्मा ह्यकारी तस्य कर्म्मणः।\nआहरिष्ये मणिमिति प्रतिज्ञाय वनं ययौ॥ १६.२९ ॥"
  },
  {
    "text": "यत्र प्रसेनो मृगयां व्याचरत्तत्र चाप्यथ।\nप्रसेनस्य पदं गृह्य पुरुषैराप्तकारिभिः॥ १६.३० ॥"
  },
  {
    "text": "ऋक्षवन्तं गिरिवरं विन्ध्यं च गिरिमुत्तम्।\nअन्वेषयन् परिश्रान्तः स ददर्श महामनाः॥ १६.३१ ॥"
  },
  {
    "text": "साश्वं हतं प्रसेनं तु नाविन्दत च तन्मणिम्।\nअथ सिंहः प्रसेनस्य शरीरस्याविदूरतः॥ १६.३२ ॥"
  },
  {
    "text": "ऋक्षेण निहतो दृष्टः पदैर्ऋक्षस्तु सूचितः।\nपदैस्तैरन्वियायाथ गुहामृक्षस्य माधवः॥ १६.३३ ॥"
  },
  {
    "text": "स हि ऋक्षविले वाणीं शुश्राव प्रमदेरिताम्।\nधात्र्या कुमारमादाय सुतं जाम्बवतो द्विजाः॥ १६.३४ ॥"
  },
  {
    "text": "क्रीडयन्त्या च मणिना मा रोदीरित्यथेरिताम्॥ १६.३५ ॥"
  },
  {
    "text": "<b>धात्र्युवाच</b>\nसिंहः प्रसेनमधीत् सिंहो जाम्बवता हतः।\nसुकुमारक मा रोदीस्तव ह्येष स्यमन्तकः॥ १६.३६ ॥"
  },
  {
    "text": "व्यक्तितस्तस्य शब्दस्य तूर्णमेव बिलं ययौ।\nप्रविश्य तत्र च भगवांस्तदृक्षबिलमञ्जसा॥ १६.३७ ॥"
  },
  {
    "text": "स्थापयित्वा बिलद्वारे यदूँल्लाङ्गलिना सह।\nशार्ङ्गधन्वा बिलस्थं तु जाम्बवन्तं ददर्श सः॥ १६.३८ ॥"
  },
  {
    "text": "युयुधे वासुदेवस्तु बिले जाम्बवता सह।\nबाहुभ्यामेव गोविन्दो दिवसानेकविंशतिम्॥ १६.३९ ॥"
  },
  {
    "text": "प्रविष्टेऽथ बिले कृष्णे बलदेवपुरःसराः।\nपुरीं द्वारवतीमेत्य हतं कृष्णं न्यवेदयन्॥ १६.४० ॥"
  },
  {
    "text": "वासुदेवोऽपि निर्जित्य जाम्बवन्तं महाबलम्।\nलेभे जाम्बवतीं कन्यामृक्षराजस्य सम्मताम्॥ १६.४१ ॥"
  },
  {
    "text": "मणिं स्यमन्तकं चैव जग्राहात्मविशुद्धये।\nअनुनीयर्क्षराजं तु निर्ययौ च ततो बिलात्॥ १६.४२ ॥"
  },
  {
    "text": "उपायाद्द्वारकां कृष्णः सविनीतैः पुरःसरैः।\nएवं स मणिराहृत्य विशोध्यात्मानमच्युतः॥ १६.४३ ॥"
  },
  {
    "text": "ददौ सत्राजिते तं वै सर्वसात्त्वतसंसदि।\nएवं मिथ्याभिशस्तेन कृष्णेनामित्रघातिना॥ १६.४४ ॥"
  },
  {
    "text": "आत्मा विशोधितः पापाद्विनिर्जित्य स्यमन्तकम्।\nसत्राजितो दश त्वासन् भार्य्यास्तासां शतं सुताः॥ १६.४५ ॥"
  },
  {
    "text": "ख्यातिमन्तस्त्रयस्तेषां भङ्गकारस्तु पूर्व्वजः।\nवीरो वातपतिश्चैव वसुमेधस्तथेव च ॥ १६.४६ ॥"
  },
  {
    "text": "कुमार्य्यश्चापि तिस्रो वै दिक्षु ख्याता द्विजोत्तमाः।\nसत्यभामोत्तमा तासां व्रतिनी च च दृढव्रता॥ १६.४७ ॥"
  },
  {
    "text": "तथा प्रस्वापिनी चैव भार्य्याः कृष्णाय ता ददौ।\nसभाक्षो भङ्गकारिस्तु नावेयश्च नरोत्तमौ॥ १६.४८ ॥"
  },
  {
    "text": "जज्ञाते गुणसम्पन्नौ विश्रुतौ रूपसम्पदा।\nमाद्रयाः पुत्रस्तु जज्ञेऽथ वृष्णिपुत्रो युधाजितः॥ १६.४९ ॥"
  },
  {
    "text": "जज्ञाते तनयौ वृष्णेः श्वफल्कश्चित्रकस्तथा।\nश्वफल्कः काशिराजस्य सुतां भार्य्यामविन्दत॥ १६.५० ॥"
  },
  {
    "text": "गान्दिनीं नाम तस्याश्च गाः सदा प्रददौ पिता।\nतस्यां जज्ञे महाबाहुः श्रुतवानतिथिप्रियः॥ १६.५१ ॥"
  },
  {
    "text": "अक्रूरोऽथ महाभागो जज्ञे विपुलदक्षिणः।\nउपमद्गुस्ततथा मद्गुर्म्मुदरश्चारिमर्दनः॥ १६.५२ ॥"
  },
  {
    "text": "आरिक्षेपस्तथोपेक्षः शत्रुहा चारिमेजयः।\nधर्म्मभृच्चापि धर्म्मा च गृध्रभोजान्धकस्तथा॥ १६.५३ ॥"
  },
  {
    "text": "आवाहप्रतिवाहौ च सुन्दरी च वराङ्गना।\nविश्रुताश्वस्य महिषी कन्या चास्य वसुन्धरा॥ १६.५४ ॥"
  },
  {
    "text": "रुपयौवनसम्पन्ना सर्व्वसत्त्वमनोहरा।\nअक्रूरेणोग्रसेनायां सुतौ वै कुलनन्दनौ॥ १६.५५ ॥"
  },
  {
    "text": "वसुदेवश्चोपदेवश्च जज्ञाते देववर्च्चसौ।\nचित्रकस्याभवन् पुत्राः पृथुर्व्विपृथुरेव च॥ १६.५६ ॥"
  },
  {
    "text": "अश्वग्रीवोऽश्वबाहुश्च सुपार्श्वकगवेषणौ।\nअरिष्टनेमिश्च सुता धर्म्मो धर्म्मभृदेव च॥ १६.५७ ॥"
  },
  {
    "text": "सुबाहुर्बहुबाहुश्च श्रविष्ठाश्रवणे स्त्रियौ।\nइमां मिथ्याभिशस्तिं यः कृष्णस्य समुदाहृताम्॥ १६.५८ ॥"
  },
  {
    "text": "वेद मिथ्याभिशापास्तं न स्पृशन्ति कदाचन॥ १६.५९ ॥"
  },
  {
    "text": "इति श्रीब्राह्मे महापुराणे स्यमन्तकप्रत्यानयननिरूपणं नाम षोडशोऽध्यायः॥ १६ ॥"
  }
]
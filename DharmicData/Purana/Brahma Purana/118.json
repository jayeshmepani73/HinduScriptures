[
  {
    "text": "<b>ब्रह्मोवाच</b>\nअश्वत्थतीर्थमाख्यातं पिप्पलं च ततः परम्।\nउत्तरे मन्दतीर्थं तु तत्र व्युष्टिमितः श्रृणु।। ११८.१ ।।"
  },
  {
    "text": "पुरा त्वगस्त्यो भगवान्दक्षिणाशापतिः प्रभुः।\nदेवैस्तु प्रेरितः पूर्वं विन्घ्यस्य प्रार्थनं प्रति।। ११८.२ ।।"
  },
  {
    "text": "स शनैर्विन्ध्यमभ्यागात्सहस्रमुनिभिर्वृतः।\nतमागत्य नगश्रेष्ठं बहुवृक्षसमाकुलम्।। ११८.३ ।।"
  },
  {
    "text": "स्पर्धिनं मेरुभानुभ्यां विन्ध्यं श्रृङ्गशतैर्वृतम्।\nअत्युन्नतं नगं धीरो लोपामुद्रापतिर्मुनिः।। ११८.४ ।।"
  },
  {
    "text": "कृतातिथ्यो द्विजैः सार्धं प्रशस्य च नगं पुनः।\nइदमाह मुनिश्रेष्ठो देवकार्यार्थसिद्धये।। ११८.५ ।।"
  },
  {
    "text": "अगस्त्य उवाच\nअहं यामि नगश्रेष्ठ मुनिभिस्तत्त्वदर्शिभिः।\nतीर्थयात्रां करोमीति दक्षिणाशां व्रजाम्यहम्।। ११८.६ ।।"
  },
  {
    "text": "देहि मार्गं नगपते आतिथ्यं देहि याचते।\nयावदागमनं मे स्यात्स्थातव्यं तावदेव हि।। ११८.७ ।।"
  },
  {
    "text": "नान्यथा भवितव्यं ते तथेत्याह नगोत्तमः।\nआक्रामन्दक्षिणामाशां तैर्वृतो मुनिभिर्मुनिः।। ११८.८ ।।"
  },
  {
    "text": "शनैः स गौतमीमागात्सत्रयागाय दीक्षितः।\nयावत्संवत्सरं सत्रमकरोदृषिभिर्वृतः।। ११८.९ ।।"
  },
  {
    "text": "कैटभस्य सुतौ पापौ राक्षसौ धर्मकण्टकौ।\nअश्वत्थः पिप्पलश्चेति विख्यातौ त्रिदशालये।। ११८.१० ।।"
  },
  {
    "text": "अश्वत्थोऽश्वत्थरूपेण पिप्पलो ब्रह्मरूपधृक्।\nतावुभावन्तरं प्रेप्सू यज्ञविध्वंसनाय तु।। ११८.११ ।।"
  },
  {
    "text": "कुरुतां काङक्षितं रूपं दानवौ पापचेतसौ।\nअश्वत्थो वृक्षरूपेण पिप्पलो ब्राह्मणाकृतिः।। ११८.१२ ।।"
  }
]
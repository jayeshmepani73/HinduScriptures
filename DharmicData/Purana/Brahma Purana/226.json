[
  {
    "text": "<b>मुनिमहेश्वरसंवादे वासुदेवमहिमवर्णनम्\n</b>\n<b>व्यास उवाच\n</b>\nश्रुत्वैवं सा जगन्माता भर्तुर्वचनमादितः।\nहृष्टा बभूव सुप्रीता विस्मिता च तदा द्विजः।। २२६.१ ।।"
  },
  {
    "text": "ये तत्राऽसन्मुनिवरास्त्रिपुरारेः समीपतः।\nतीर्थयात्राप्रसङ्गेन गतास्तस्मिन्गिरौ द्विजाः।। २२६.२ ।।"
  },
  {
    "text": "तेऽपि संपूज्य तं देवं शूलपाणिं प्रणम्य च।\nपप्रच्छुः संशयं चैव लोकानां हितकाम्यया।। २२६.३ ।।"
  },
  {
    "text": "<b>मुनय ऊचुः\n</b>\nत्रिलोचन नमस्तेऽस्तु दक्षक्रतुविनाशन।\nपृच्छामस्त्वां जगन्नाथ संशयं हृदि संस्थितम्।। २२६.४ ।।"
  },
  {
    "text": "संसारेऽस्मिन्महाघोरे भैरवे लोमहर्षणे।\nभ्रमन्ति सुचिरं कालं पुरुषाश्चाल्पमेधसः।। २२६.५ ।।"
  },
  {
    "text": "येनोपायेन मुच्यन्ते जन्मसंसारबन्धनात्।\nब्रूहि तच्छ्रोतुमिच्छामः परं कौतूहलं हि नः।। २२६.६ ।।"
  },
  {
    "text": "<b>महेश्वर उवाच\n</b>\nकर्मपाशनिबद्धानां नराणां दुःखभागिनाम्।\nनान्योपायं प्रपश्यामि वासुदेवात्परं द्विजाः।। २२६.७ ।।"
  },
  {
    "text": "वै पूजयन्ति तं देवं शङ्खचक्रगदाधरम्।\nवाङ्मनःकर्मभिः सम्यक्ते यान्ति परमां गतिम्।। २२६.८ ।।"
  },
  {
    "text": "किं तेषां जीवितेनेह पशुवच्छेष्टितेन च।\nयेषां न प्रवणं चित्तं वासुदेवे जगन्मये।। २२६.९ ।।"
  },
  {
    "text": "पिनाकिन्भगनेत्रघ्न सर्वलोनमस्कृत।\nमाहात्म्यं वासुदेवस्य श्रोतुमिच्छामि शंकर।। २२६.१० ।।\n<b>महेश्वर उवाच\n</b>\nपितामहादपि वरः शाश्वतः पुरुषो हरिः।\nकृष्णो जाम्बूनदाभासो व्यभ्रे सूर्य इवोदितः।। २२६.११ ।।"
  },
  {
    "text": "दशबाहुर्महातेजा देवातारिनिषूदनः।\nश्रीवत्साङ्को हृषीकेशः सर्वदैवतयूथपः।। २२६.१२ ।।"
  },
  {
    "text": "ब्रह्मा तस्योदरभवस्तस्याहं च शिरोभवः।\nशिरोरुहेभ्यो ज्योतींषि रोमभ्यश्च सुरासुराः।। २२६.१३ ।।"
  },
  {
    "text": "ऋषयो देहसंभूतास्तस्य लोकाश्च शाश्वताः।\nपितामहगृहं साक्षात्सर्वदेवगृहं च सः।। २२६.१४ ।।"
  },
  {
    "text": "सोऽस्याः पृथिव्याः कृत्स्नायाः स्रष्टा त्रिभुवनेश्वरः।\nसंहर्ता चैव भूतानां स्थावरस्य चरस्य च।। २२६.१५ ।।"
  },
  {
    "text": "स हि देवदेवः साक्षा द्देवनाथः परंतपः।\nसर्वज्ञः सर्वसंस्रष्टा सर्वगः सर्वतोमुखः।। २२६.१६ ।।"
  },
  {
    "text": "न तस्मात्परमं भूतं त्रिषु लोकेषु किंचन।\nसनातनो महाभागो गोविन्द इव विश्रुतः।। २२६.१७ ।।"
  },
  {
    "text": "स सर्वान्पार्थिवान्संख्ये घातयिष्यति मानदः।\nसुरकार्यार्थमुत्पन्नो मानुष्यं वपुरास्थितः।। २२६.१८ ।।"
  },
  {
    "text": "न हि देवगणाः शक्तास्त्रिविक्रमविनाकृताः।\nभुवने देवकार्याणि कर्तुं नायकवर्जितः।। २२६.१९ ।।"
  },
  {
    "text": "नायकः सर्वभूतानां सर्वभूतनमस्कृतः।\nएतस्य देवनाथस्य कार्यस्य च परस्य च।। २२६.२० ।।"
  },
  {
    "text": "ब्रह्मभूतस्य सततं ब्रह्मर्षिशरणस्य च।\nब्रह्मा वसति नाभिस्थः शरीरेऽहं च संस्थितः।। २२६.२१ ।।"
  },
  {
    "text": "सर्वा सुखं संस्थिताश्च शरीरे तस्य देवताः।\nस देवः पुण्डरीकाक्षः श्रीगर्भः श्रीसहोषितः।। २२६.२२ ।।"
  },
  {
    "text": "शार्ङ्गचक्रायुधः खड्गी सर्वनागरिपुध्वजः।\nउत्तमेन सुशीलेन शौचेन च दमेन च।। २२६.२३ ।।"
  },
  {
    "text": "पराक्रमेण वीर्येण वपुषा दर्शनेन च।\nआरोहणप्रमाणेन वीर्येणार्जवसंपदा।। २२६.२४ ।।"
  },
  {
    "text": "आनृशंस्येन रूपेण बलेन च समन्वितः।\nअस्त्रैः च समुदितः सर्वैर्दिव्यैरद्भुतदर्शनैः।। २२६.२५ ।।"
  },
  {
    "text": "योगमायासहस्राक्षो विरूपाक्षो महामनाः।\nवाचा मित्रजनश्लाघी ज्ञातिबन्धुजनप्रियः।। २२६.२६ ।।"
  },
  {
    "text": "क्षमावांश्चानहंवादी स देवो ब्रह्मदायकः।\nभयहर्ता भयार्तानां मित्रानन्दविवर्धनः।। २२६.२७ ।।"
  },
  {
    "text": "शरण्यः सर्वभूतानां दीनानां पालने रतः।\nश्रुतवानथ संपन्नः सर्वभूतनमस्कृतः।। २२६.२८ ।।"
  },
  {
    "text": "समाश्रितानामुपकृच्छत्रूणां भयकृत्तथा।\nनीतिज्ञो नीतिसंपन्नो ब्रह्मवादी जितेन्द्रियः।। २२६.२९ ।।"
  },
  {
    "text": "भवार्थमेव देवानां बुद्‌ध्या परमया युतः।\nप्राजापत्ये शुभे मार्गे मानवे धर्मसंस्कृते।। २२६.३० ।।"
  },
  {
    "text": "समुत्पत्स्यति गोविन्दो मनोर्वंशे महात्मनः।\nअंशो नाम मनोः पुत्रो ह्मन्तर्धामा ततः परम्।। २२६.३१ ।।"
  },
  {
    "text": "अन्तर्धाम्नो हविर्धामा प्रजापतिरनिन्दितः।\nप्राचीनबर्हिर्भविता हविर्धाम्नः सुतो द्विजा।। २२६.३२ ।।"
  },
  {
    "text": "तस्य प्रचेतः प्रमुखा भविष्यन्ति दशाऽऽत्मजाः।\nप्राचेतसस्तथा दक्षो भवितेह प्रजापतिः।। २२६.३३ ।।"
  },
  {
    "text": "दाक्षायण्यस्तथाऽऽदित्यो मनुरादित्यतस्ततः।\nमनोश्च वंशज इला सुद्युम्नश्च भविष्यति।। २२६.३४ ।।"
  },
  {
    "text": "बुधात्पुरूरवाश्चापि तस्मादायुर्भविष्यति।\nनहुषो भविता तस्माद्ययातिस्तस्य चाऽऽत्मजः।। २२६.३५ ।।"
  },
  {
    "text": "यदुस्तस्मान्महासत्त्वः क्रोष्टा तस्माद्‌भविष्यति।\nक्रोष्टुश्चैव महान्पुत्रो वृजीनीवान्भविष्यति।। २२६.३६ ।।"
  },
  {
    "text": "वृजिनीवतश्च भविता उषङ्गरपराजितः।\nउषङ्गोर्भविता पुत्रः शूरश्चित्ररथस्तथा।। २२६.३७ ।।"
  },
  {
    "text": "तस्य त्ववरजः पुत्रः शुरो नाम भविष्यति।\nतेषां विख्यातवीर्याणां चारित्रगुणशालिनाम्।। २२६.३८ ।।"
  },
  {
    "text": "यज्विनां च विशुद्धानां वंशे ब्राह्मणसत्तमाः।\nस शूरः क्षत्रियश्रेष्ठो महावीर्यो महायशाः।। २२६.३९ ।।"
  },
  {
    "text": "स्ववंशविस्तारकरं जनयिष्यति मानदम्।\nवसुदेवमिति ख्यातं पुत्रमानकदुन्दुभिम्।। २२६.४० ।।"
  },
  {
    "text": "तस्य पुत्रश्चतुर्बाहुर्वासुदेवो भविष्यति।\nदाता ब्राह्मणसत्कर्ता ब्रह्मभूतो द्विजप्रियः।। २२६.४१ ।।"
  },
  {
    "text": "राज्ञो बद्धान्स सर्वान्वै मोक्षयिष्यति यादवः।\nजरासंधं तु राजानं निर्जित्य गिरिगह्वरे।। २२६.४२ ।।"
  },
  {
    "text": "सर्वपार्थिवरत्नाढ्यो भविष्यति स वीर्यवान्।\nपृथिव्यामप्रतिहतो वीर्येणापि भविष्यति।। २२६.४३ ।।"
  },
  {
    "text": "विक्रमेण च संपन्नः सर्वपार्थिवपार्थिवः।\nशूरः संहननो भूतो द्वारकायां वसन्प्रभुः।। २२६.४४ ।।"
  },
  {
    "text": "पालियिष्यति गां देवीं विनिर्जित्य दुराशयान्।\nतं भवन्तः समासाद्य ब्राह्मणैर्हणैर्वरैः।। २२६.४५ ।।"
  },
  {
    "text": "अर्चयन्तु यथान्यायं ब्रह्माणमिव शाश्वतम्।\nयो हि मां द्रष्टुमिच्छेत ब्रह्माणं च पितामहम्।। २२६.४६ ।।"
  },
  {
    "text": "द्रष्टव्यस्तेन भगवान्वासुदेवः प्रतापवान्।\nदृष्टे तस्मिन्नहं दृष्टो न मेऽत्रास्ति विचारणा।। २२६.४७ ।।"
  },
  {
    "text": "पितामहो वासुदेव इति वित्त तपोधनाः।\nस यस्य पुण्डरीकाक्षः प्रीतियुक्तो भविष्यति।। २२६.४८ ।।"
  },
  {
    "text": "तस्य देवगणः प्रीतो ब्रह्मपूर्वो भविष्यति।\nयस्तु तं मानवो लोके संश्रयिष्यति केशवम्।। २२६.४९ ।।"
  },
  {
    "text": "तस्य कीर्तिर्यशश्चैव स्वर्गश्चैव भविष्यति।\nधर्माणां देशिकः साक्षाद्‌भविष्यति स धर्मवान्।। २२६.५० ।।"
  },
  {
    "text": "धर्मविद्भिः स देवेशो नमस्कार्यः सदाऽच्युतः।\nधर्म एव सदा हि स्यादस्मिन्नभ्यर्चिते विभौ।। २२६.५१ ।।"
  },
  {
    "text": "स हि देवो महातेजाः प्रजाहितचिकीर्षया।\nधर्मार्थं पुरुषध्याघ्र ऋषिकोटीः ससर्ज च।। २२६.५२ ।।"
  },
  {
    "text": "ताः सृष्टास्तेन विधिना पर्वते गन्धमादने।\nसन्त्कुमारप्रमुखास्तिष्ठन्ति तपसाऽन्विताः।। २२६.५३ ।।"
  },
  {
    "text": "तस्मात्स वाग्ग्मी धर्मज्ञो नमस्यो द्विजपुंगवाः।\nवन्दितो हि स वन्देत मानितो मानयीत च।। २२६.५४ ।।"
  },
  {
    "text": "दृष्टः पश्येदहरहः संश्रितः प्रतिसंश्रयेत्।\nअर्चितश्चार्तयेन्नित्यं स देवो द्विजसत्तमाः।। २२६.५५ ।।"
  },
  {
    "text": "एवं तस्यानवद्यस्य विष्णोर्वै परमं तपः।\nआदिदेवस्य महतः सज्जनाचरितं सदा।। २२६.५६ ।।"
  },
  {
    "text": "भुवनेऽभ्यर्चितो नित्यं देवैरपि सनातनः।\nअभयेनानुरूपेण प्रपद्य तमनुव्रताः।। २२६.५७ ।।"
  },
  {
    "text": "कर्मणा मनसा वाचा स नमस्यो द्विजैः सदा।\nयत्नवद्‌भिरुपस्थाय द्रष्टव्यो देवकीसुतः।। २२६.५८ ।।"
  },
  {
    "text": "एष वै विहितो मार्गो मया वै मुनिसत्तमाः।\nतं दृष्ट्वा सर्वदेवेशं दृष्टाः स्युः सुरसत्तमाः।। २२६.५९ ।।"
  },
  {
    "text": "महावराहं तं देवं सर्वलोकपितामहम्।\nअहं चैव नमस्यामि नित्यमेव जगत्पतिम्।। २२६.६० ।।"
  },
  {
    "text": "तत्र च त्रितयं दृष्टं भविष्यति न संशयः।\nसमस्ता हि वयं देवास्तस्य देहे वसामहे।। २२६.६१ ।।"
  },
  {
    "text": "तस्यैव चाग्रजो भ्राता सिताद्रिनिचयप्रभः।\nहली बल इति ख्यातो भविष्यति धराधरः।। २२६.६२ ।।"
  },
  {
    "text": "त्रिशिरास्तस्य देवस्य दृष्टोऽनन्त इति प्रभोः।\nसुपर्णो यस्य वीर्येण कश्यपस्याऽऽत्मजो बली।। २२६.६३ ।।"
  },
  {
    "text": "अन्तं नैवाशकद्‌द्रष्टुं देवस्य परमात्मनः।\nस च शेषो विचरते परया वै मुदा युतः।। २२६.६४ ।।"
  },
  {
    "text": "अन्तर्वस्ति भोगेन परिरभ्य वसुंधराम्।\nय एष विष्णुः सोऽनन्तो भगवान्वसुधाधरः।। २२६.६५ ।।"
  },
  {
    "text": "यो रामः स हृषीकेशोऽयुतः सर्वधराधरः।\nतावुभौ पुरुषव्याघ्रौ दिव्यौ दिव्यपराक्रमौ।। २२६.६६ ।।"
  },
  {
    "text": "द्रष्टव्यौ माननीयौ च चक्रलाङ्गलधारिणौ।\nएष वोऽनुग्रहः प्रोक्तो मया पुण्यस्तपोधनाः।।\nतद्भवन्तो यदुश्रेष्ठं पूजयेयुः प्रयत्नतः।। २२६.६७ ।।"
  },
  {
    "text": "इति श्रीमहापुराणे आदिब्राह्मे ऋषिमहेश्वरसंवादे षड़विंशत्यधिकद्विशततमोऽध्यायः।। २२६ ।।"
  }
]
[
  {
    "text": "<b>अथ द्वादशधिकशततमोऽध्यायः</b>\n<b>मातृतीर्थवर्णनम्</b>\n<b>ब्रह्मोवाच</b>\nमातृतीर्थमिति ख्यातं सर्वसिद्धिकरं नृणाम्।\nआधिभिर्मुच्यते जन्तुस्तत्तीर्थस्मरणादपि।। ११२.१ ।।"
  },
  {
    "text": "देवानामसुराणां च संगरोऽभीत्सुदारुणः।\nनाशक्नुवंस्तदा जेतुं देवा दानवसंगरम्।। ११२.२ ।।"
  },
  {
    "text": "तदाऽहमगमं देवैस्तिष्ठन्तं शूलपाणिनम्।\nअस्तवं विविधैर्वाक्यैः कृताञ्जलिपुटः शनैः।। ११२.३ ।।"
  },
  {
    "text": "संमन्त्र्य देवैर्सुरैश्च सर्वैर्यदाऽऽहृतं संमथितुं समुद्रम्।\nयत्कालकूटं समभून्महेश, तत्त्वां विना को ग्रसितुं समर्थः।। ११२.४ ।।"
  },
  {
    "text": "पुष्प्रहारेण जगत्त्रयं यः, स्वाधीनमापादियितुं समर्थः।\nमारो हरेऽप्यन्यसुरादिवन्द्यो, वितायमानो विलयं प्रयातः।। ११२.५ ।।"
  },
  {
    "text": "विमथ्य वारीशमनङ्गशत्रो, यदुत्तमं तत्तु दिवौकसेभ्यः।\nदत्त्वा विषं संहरन्नीलकण्ठ, को वा धर्तुं त्वामृते वै समर्थः।। ११२.६ ।।"
  },
  {
    "text": "ततश्च तुष्टो भगवानादिकर्ता त्रिलोचनः।। ११२.७ ।।"
  },
  {
    "text": "शिव उवाच\nदास्येऽहं यदभीष्टं वो ब्रुवन्तु सुरसत्तमाः।। ११२.८ ।।"
  },
  {
    "text": "देवा ऊचुः\nदानवेभ्यो भयं घोरं तत्रैहि वृषभध्वज।\nजहि शत्रुन्सुरान्पाहि नाथवन्तस्त्वया प्रभो।। ११२.९ ।।"
  },
  {
    "text": "निष्कारणः सुहृच्छंभो नाभविष्यद्भवान्यदि।\nतदाऽकरिष्यन्किमिव दुःखार्ताः सर्वदेहिनः।। ११२.१० ।।"
  },
  {
    "text": "ब्रह्मोवाच\nइत्युक्तस्तत्क्षणात्प्रायाद्यत्र ते देवशत्रवः।\nतत्र तद्युद्धमभवच्छंकरेण सुरद्विषाम्।। ११२.११ ।।"
  },
  {
    "text": "ततस्त्रिलोचनः श्रान्तस्तमोरूपधरः शिवः।\nललाटाद्व्यपतंस्तस्य युध्यतः स्वेदबिन्दवः।। ११२.१२ ।।"
  },
  {
    "text": "स संहरन्दैत्यगणांस्तामसीं मूर्तिमाश्रितः।\nतां मूर्तिमसुरा दृष्ट्वा मेरुपृष्ठाद्भुवं ययुः।। ११२.१३ ।।"
  },
  {
    "text": "स संहरन्तसर्वदैत्यांस्तदाऽगच्छद्भुवं हरः।\nइतश्चेतश्च भीतास्तेऽधावन्सर्वां महीमिमाम्।। ११२.१४ ।।"
  },
  {
    "text": "तथैव कोपाद्रुद्रोऽपि शत्रुंस्ताननुधावति।\nतथैव युध्यतः शंभोः पतिताः स्वेदबिन्दवः।। ११२.१५ ।।"
  },
  {
    "text": "यत्र यत्र भुवं प्राप्तो बिन्दुर्माहेश्वरे मुने।\nतत्र तत्र शिवाकारा मातरो जज्ञिरे ततः।। ११२.१६ ।।"
  },
  {
    "text": "प्रोचुर्महेश्वरं सर्वाः खादामस्त्वसुरानिति।\nततः प्रोवाच भगवान्सर्वैः सुरगणैर्वृतः।। ११२.१७ ।।"
  },
  {
    "text": "शिव उवाच\nस्वर्गाद्भुवमनुप्राप्ता राक्षसास्ते रसातलम्।\nअनुप्राप्तास्ततः सर्वाः श्रृण्वन्तु मम भाषितम्।। ११२.१८ ।।"
  },
  {
    "text": "यत्र यत्र द्विषो यान्ति तत्र गच्छन्तु मातरः।\nरसातलमनुप्राप्ता इदानीं मद्भयाद्द्विषः।।\nभवत्योऽप्यनुगच्छन्तु रसातलमनु द्विषः।। ११२.१९ ।।"
  },
  {
    "text": "ब्रह्मोवाच\nताश्च जग्मुर्भुवं भित्त्वा यत्र ते दैत्यदानवाः।\nतान्हत्वा मातरः सर्वान्देवारीनतिभीषणान्।। ११२.२० ।।"
  },
  {
    "text": "पुनर्देवानुपाजग्मुः पथा तेनैव मातरः।\nगताश्च मातरो यावद्यावच्च पुनरागताः।। ११२.२१ ।।"
  },
  {
    "text": "तावद्देवाः स्थिता आसन्गौतमीतीरमाश्रिताः।\nप्रस्थानात्तत्र मातॄणां सुराणां च प्रतिष्ठितेः।। ११२.२२ ।।"
  },
  {
    "text": "प्रतिष्ठानं तु तत्क्षेत्रं पुण्यं विजयवर्धनम्।\nमातॄणां यत्र चोत्पत्तिर्मातृतीर्थं पृथक्पृथक्।। ११२.२३ ।।"
  },
  {
    "text": "तत्र तत्र बिलान्यासन्रसातलगतानि च।\nसुरास्ताभ्यो वरान्प्रोचुर्लोके पूजां यथा शिवः।। ११२.२४ ।।"
  },
  {
    "text": "प्राप्नोति तद्वन्मातृभ्यः पूजा भवतु सर्वदा।\nइत्युक्त्वाऽन्तर्दधुर्देवा आसंस्तत्रैव मातरः।। ११२.२५ ।।"
  },
  {
    "text": "यत्र यत्र स्थिता देव्यो मातृतीर्थं ततो विदुः।\nसुराणामपि सेव्यानि कं पुनर्मानुषादिभिः।। ११२.२६ ।।"
  },
  {
    "text": "तेषु स्नानमथो दानं पितॄणां चैव तर्पणम्।\nसर्वं तदक्षयं ज्ञेयं शिवस्य वचनं यथा।। ११२.२७ ।।"
  },
  {
    "text": "यस्त्विदं श्रृणुयान्नित्यं स्मरेदपि पठेत्तथा।\nआख्यानं मातृतीर्थानामायुष्मान्स सुखी भवेत्।। ११२.२८ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे देवतीर्थमातृतीर्थप्रतिष्ठानवर्णनं नाम द्वादशाधिकशततमोऽध्यायः।। ११२ ।।"
  },
  {
    "text": "गौतमीमाहात्म्ये त्रिचत्वारिंशत्तमोऽध्यायः।। ४३ ।।"
  }
]
[
  {
    "text": "<b>भान्वादित्रिसहस्रतीर्थवर्णनम्\n</b>\n<b>ब्रह्मोवाच\n</b>\nभानुतीर्थमिति ख्यातं सर्वसिद्धिकरं नृणाम्।\nतत्रेदं वृत्तमाख्यास्ये महापातकनाशनम्।। १३८.१ ।।  ?\nशर्यातिरिति विख्यातो राजा परमधार्मिकः।\nतस्य भार्या स्थविष्ठेति रूपेणाप्रतिमा भुवि।। १३८.२ ।।"
  },
  {
    "text": "मधुच्छन्दा इति ख्यातो वैश्वामित्रो द्विजोत्तमः।\nपुरोधास्तस्य नृपतेर्ब्रह्मर्षिः शमिनां प्रभुः।। १३८.३ ।।"
  },
  {
    "text": "दिशो विजेतुं स जगाम राजा, पुरोधसा तेन नृपप्रवीरः।\nपुरोधसं प्राह महानुभावं, जित्वा दिशश्चाध्वनि संनिविष्टः।। १३८.४ ।।"
  },
  {
    "text": "पप्रच्छेदं केन खेदं गतोऽसि, हेतुं वदस्वेति महानुभाव।\nत्वमेव राज्ये मम सर्वमान्यः, समस्तविद्यानिरवद्यबोधः।। १३८.५ ।।"
  },
  {
    "text": "विधूतपापः परितापशून्यः, किमन्यचेता इव लक्ष्यसे त्वम्।\nजितेयमुर्वी विजिता नरेन्द्रा, हर्षस्य हेतौ महतीह जाते।। १३८.६ ।।"
  },
  {
    "text": "किं त्वं कृशो मे वद सत्यमेव, द्विजातिवर्यातिमहानुभाव।\nसंबोघ्य शर्यातिमुवाच विप्रश्छन्दोमधुः प्रेममयीं प्रियोक्तिम्।। १३८.७ ।।"
  },
  {
    "text": "<b>मधुच्छन्दा उवाच\n</b>\nश्रृणु भूपाल मद्वाक्यं भार्यया यदुदीरितम्।\nस्थिते यामे वयं यामो यामिनी चार्धगमिनो।। १३८.८ ।।"
  },
  {
    "text": "स्वामिनी चास्य देहस्य कामिनी मां प्रतीक्षते।\nस्मृत्वा तत्कमिनीवाक्यं शोषं याति कलेवरम्।।\nविकारे स्मारसंजाते जीवतुर्नलिनानना।। १३८.९ ।।"
  },
  {
    "text": "<b>ब्रह्मोवाच\n</b>\nविहस्य चाब्रवीद्राजा पुरोधसमरिंदमः।। १३८.१० ।।"
  },
  {
    "text": "<b>राजोवाच\n</b>\nत्वं गुरुर्मम मित्रं च किमात्मानं विडम्बसे।\nकिमनेन महाप्रज्ञ मम वाक्येन मानद\nक्षणविध्वंसिनि सुखे का नामाऽऽस्था महात्मनाम्।। १३८.११ ।।"
  },
  {
    "text": "<b>ब्रह्मोवाच\n</b>\nएतदाकर्ण्य मतिमान्मधुच्छन्दा वचोऽब्रवीत्।। १३८.१२ ।।"
  },
  {
    "text": "<b>?Bमधुच्छन्दा उवाच\n</b>\nयत्राऽऽनुकूल्यं दंपत्योस्त्रिवर्गस्तत्र वर्धते।\nन चेदं दूषणं राजन्भूषण चातिमन्यताम्।। १३८.१३ ।।"
  },
  {
    "text": "<b>ब्रह्मोवाच\n</b>\nआजगाम स्वकं देश महत्या सेनया वृतः।\nपरीक्षार्थं च तत्प्रेम पुर्यां वार्तामदीदिशत्।। १३८.१४ ।।"
  },
  {
    "text": "दिशो विजेतुं शर्यातौ याते राक्षसपुंगवः।\nहत्वा रसातलं यातो राजानं सपुरोधसम्।। १३८.१५ ।।"
  },
  {
    "text": "राज्ञो भार्या निश्चयाय प्रवृत्ता मुनिसत्तम।\nवार्तां श्रुत्वा दूतमुखान्मधुच्छन्दःप्रिया पुनः।। १३८.१६ ।।"
  },
  {
    "text": "तदैवाभूद्‌गतप्राणा तद्विचित्रमिवाभवत्।\nतस्या वृत्तं तु ते दृष्ट्वा दूता राज्ञे न्यवेदयन्।। १३८.१७ ।।"
  },
  {
    "text": "यत्कृतं राजपत्नीभिः प्रियया च पुरोधसः।\nविस्मितो दुःखितो राजा पुनर्दूतानभाषत।। १३८.१८ ।।"
  },
  {
    "text": "<b>राजोवाच\n</b>\nशीघ्रं गच्छन्तु हे दूता ब्राह्मण्या यत्कलेवरम्।\nरक्षन्तु वार्तां कुरुत राजाऽऽगन्ता पुरोधसा।। १३८.१९ ।।"
  },
  {
    "text": "<b>ब्रह्मोवाच\n</b>\nइति चिन्तातुरे राज्ञि वागुवाचाशरीरिणी।। १३८.२० ।।"
  },
  {
    "text": "<b>आकाशवागुवाच\n</b>\nविधास्यत्यखिलं गङ्गा राजंस्तव समीहितम्।\nसर्वाभिषङ्गशमनी पावनी भुवि गौतमी।। १३८.२१ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा स शर्यातिर्गौतमीतटमाश्रितः।\nब्राह्मणेभ्यो धनं दत्त्वा तर्पयित्वा पितृन्द्विजान्।। १३८.२२ ।।"
  },
  {
    "text": "पुरोहितं द्विजश्रेष्ठे प्रेषयित्वा धनान्वितम्।\nअन्यत्र तीर्थे सार्थेषु दानं देही(ददौ)प्रयत्नतः।। १३८.२३ ।।"
  },
  {
    "text": "एतत्सर्वं न जानाति राज्ञः कृत्यं पुरोहितः।\nगते तस्मिन्गुरौ राजा वैश्वामित्रे महात्मनि।। १३८.२४ ।।"
  },
  {
    "text": "सर्वं बलं प्रेषयित्वा गङ्गातीरेऽग्निमाविशत्।\nइत्युक्त्वा स तु राजेन्द्रो गङ्गां भानुं सुरानपि।। १३८.२५ ।।"
  },
  {
    "text": "यदि दत्तं यदि हुतं यदि त्राता प्रजा मया।\nतेन सत्येन सा साध्वी ममाऽऽयुष्येण जीवतु।। १३८.२६ ।।"
  },
  {
    "text": "इत्युक्त्वाऽग्नौ प्रविष्टे तु शर्यातौ नृपसत्तमे।\nतदैव जीविता भार्या राज्ञस्तस्य पुरोधसः।। १३८.२७ ।।"
  },
  {
    "text": "अग्निप्रविष्टं राजानं श्रुत्वा विस्मयकारणम्।\nपतिव्रतां तथा भार्यां मृतां जीवान्वितां पुनः।। १३८.२८ ।।"
  },
  {
    "text": "तदर्थं चापि राजानं त्वक्तात्मानं विशेषतः।\nआत्मनश्च पुनः कृत्यमस्मरन्नृपतेर्गुरुः।। १३८.२९ ।।"
  },
  {
    "text": "अहमप्यग्निमावेक्ष्य उत यास्ये प्रियान्तिकम्।\nअथवेह तपस्तप्स्ये ततो निश्चयवान्द्विजः।। १३८.३० ।।"
  },
  {
    "text": "एतदेवाऽऽत्मनः कृत्यं मन्ये सुकृतमेव च।\nजीवयामि च राजानं ततो यामि प्रियां पुनः।। १३८.३१ ।।"
  },
  {
    "text": "एतदेव शुभं मे स्यात्ततस्तुष्टाव भास्करम्।\nन ह्यन्यः कोऽपि देवोऽस्ति सर्वाभिष्टप्रदो रवेः।। १३८.३२ ।।"
  },
  {
    "text": "<b>मधुच्छन्दा उवाच\n</b>\nनमोऽस्तु तस्मै सूर्याय मुक्तयेऽमितततेजसे।\nछन्दोमयाय देवाय ओंकारार्थाय ते नमः।। १३८.३३ ।।"
  },
  {
    "text": "विरूपाय सुरूपाय त्रिगुणाय त्रिमुर्तये।\nस्थित्युत्पत्तिविनाशानां हेतवे प्रभविष्णवे।। १३८.३४ ।।"
  },
  {
    "text": "<b>ब्रह्मोवाच\n</b>\nततः प्रसन्नः सूर्योऽभूद्वरयस्वेत्यभाषत।। १३८.३५ ।।"
  },
  {
    "text": "मधुच्छन्दा उवाच\nराजानं देहि देवेश भार्यां च प्रियवादिनीम्।\nआत्मनश्च शुभान्पुत्रान्राज्ञश्चैव शुभान्वरान्।। १३८.३६ ।।"
  },
  {
    "text": "<b>ब्रह्मोवाच\n</b>\nततः प्रादाज्जागन्नाथः शर्यार्तिं रत्नभूषितम्।\nतां च भार्यां वरानन्यान्सर्वं क्षेममयं तथा।। १३८.३७ ।।"
  },
  {
    "text": "ततो यातः प्रियाविष्टः प्रीतेन च पुरोधसा।\nययौ सुखी स्वकं देशं तत्तु तीर्थं शुभं स्मृतम्।। १३८.३८ ।।"
  },
  {
    "text": "तत्र त्रीणि सहस्राणि तीर्थानि गुणवन्ति च।\nततः प्रभृति तत्तीर्थं भानुतीर्थमुदाहृतम्।। १३८.३९ ।।"
  },
  {
    "text": "मृतसंजीवनं चैव शार्यातं चेति विश्रुतम्।\nमाधुच्छन्दसमाख्यातं स्मरणात्पनुन्मुने।। १३८.४० ।।"
  },
  {
    "text": "तेषु स्नानं च दानं च सर्वक्रतुफलप्रदम्।\nमृतसंजीवनं तत्स्यादायुरारोग्यवर्धनम्।। १३८.४१ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये भान्वादित्रिसहस्रतीर्थवर्णनं नामाष्टत्रिंशदधिकशततमोऽध्यायः।। १३८ ।।"
  },
  {
    "text": "गौतमीमाहात्म्य एकोनसप्ततितमोऽध्यायः।। ६९ ।।"
  }
]
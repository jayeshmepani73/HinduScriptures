[
  {
    "text": "<b>रुक्मिण्यादीनां परलोकगमनम्।\n</b>\n<b>व्यास उवाच\n</b>\nअर्जुनोऽपि तदाऽन्विष्य कृष्णरामकलेवरे।\nसंस्कारं लम्भयामास तथाऽन्येषामनुक्रमात्।। २१२.१ ।।"
  },
  {
    "text": "अष्टौ महिष्यः कथिता रुक्मिणीप्रमुखास्तु या।\nउपगृह्य हरेर्देहं विविशुस्ता हुताशनम्।। २१२.२ ।।"
  },
  {
    "text": "रेवती चैव रामस्य देहमाश्लिष्य सत्तमाः।\nविवेश ज्वलितं वह्निं ततस्ङ्गाह्लादशीतलम्।। २१२.३ ।।"
  },
  {
    "text": "उग्रसेनस्तु तच्छ्रुत्वा तथैवाऽऽनकदुन्दुभिः।\nदेवकी रोहिणी चैव विविशुर्जातवेदसम्।। २१२.४ ।।"
  },
  {
    "text": "ततोऽर्जुनः प्रेतकार्यं कृत्वा तेषां यथाविधि।\nनिश्चक्राम जनं सर्वं गृहीत्वा वज्रमेव च।। २१२.५ ।।"
  },
  {
    "text": "द्वारवत्या विनिष्क्रान्ताः कृष्णपत्न्यः सहस्रशः।\nवज्रं जनं च कौन्तेयः पालयञ्शनकैर्ययौ।। २१२.६ ।।"
  },
  {
    "text": "सभा सुधर्मा कृष्णेन मर्त्यलोके समाहृता।\nस्वर्गं जगाम भो विप्राः पारिजातश्च पादपः।। २१२.७ ।।"
  },
  {
    "text": "यस्मिन्दिने हरिर्यातो दिवं संत्यज्य मेदिनींम्।\nतस्मिन्दिनेऽवतीर्णोऽयं कालकायः कलिः किल।। २१२.८ ।।"
  },
  {
    "text": "प्लावयामास तां शून्यां द्वारकां च महोदधिः।।\nयदुश्रेष्ठगृहं त्वेकं नाऽऽप्लावयत सागरः।। २१२.९ ।।"
  },
  {
    "text": "नातिक्रामति भो विप्रास्तदद्यापि महोदधिः।\nनित्यं संनिहितस्तत्र भगवान्केशवो यतः।। २१२.१० ।।"
  },
  {
    "text": "तदतीव महापुण्यं सर्वपातकनाशनम्।\nविष्णुक्रीडान्वितं स्थानं दृष्ट्वा पापात्प्रमुच्यते।। २१२.११ ।।"
  },
  {
    "text": "पार्थः पञ्चनदे देशे बहुधान्यधनान्विते।\nचकार वासं सर्वस्य जनस्य मुनिसत्तमाः।। २१२.१२ ।।"
  },
  {
    "text": "ततो लोभः समभवत्पार्थेनैकेन धन्विना।\nदृष्ट्वा स्त्रियो नीयमाना दस्यूनां निहतेश्वराः।। २१२.१३ ।।"
  },
  {
    "text": "ततस्ते पापकर्माणो लोभोपहतचेतसः।\nआभीरा मन्त्रयामासुः समेत्यात्यन्तदुर्मदाः।। २१२.१४ ।।"
  },
  {
    "text": "<b>आभीरा ऊचुः\n</b>\nअयमेकोऽर्जुनो धन्वी स्त्रीजनं निहतेश्वरम्।\nनयत्यस्मानतिक्रम्य धिगेतत्क्रियतां बलम्।। २१२.१५ ।।"
  },
  {
    "text": "हत्वा गर्वसमारूढो भीष्मद्रोणजयद्रथान्।\nकर्णादींश्च न जानाति बलं ग्रामनिवासिनाम्।। २१२.१६ ।।"
  },
  {
    "text": "बलज्येष्ठान्नरानन्यान्ग्राम्यांश्चैव विशेषतः।\nसर्वानेवावजानाति किं वो बहुभिरुत्तरैः।। २१२.१७ ।।"
  },
  {
    "text": "<b>व्यास उवाच\n</b>\nततो यष्टिप्रहरणा दस्यवो लोष्टहारिणः।\nसहस्रशोऽभ्यधावन्त तं जनं निहतेश्वरम्।।\nततो नवृत्तः कौन्तेयः प्राहाऽऽभीरान्हसन्निव।। २१२.१८ ।।"
  },
  {
    "text": "<b>अर्जुन उवाच\n</b>\nनिवर्तध्वमधर्मज्ञा यदीतो न मुमूर्षवः।। २१२.१९ ।।"
  },
  {
    "text": "<b>व्यास उवाच\n</b>\nअवज्ञाय वचस्तस्य जगृहुस्ते तदा धनम्।\nस्त्रीजनं चापि कौन्तेयाद्विष्वक्सेनपरिग्रहम्।। २१२.२० ।।"
  },
  {
    "text": "ततोऽर्जुनो धनुर्दिव्यं गाण्डीवमजरं युधि।\nआरोपयितुमारेभे न शशाक स वीर्यवान्।। २१२.२१ ।।"
  },
  {
    "text": "चकार सज्जं कृच्छ्रात्तु तदभूच्छिथिलं पुनः।\nन सस्मार तथाऽस्त्राणि चिन्तयन्नपि पाण्डवः।। २१२.२२ ।।"
  },
  {
    "text": "शरान्मुमोच चैतेषु पार्थः शेषान्स हर्षितः।\nन भेदं ते परं चक्रुरस्ता गाण्डीवधन्वना।। २१२.२३ ।।"
  },
  {
    "text": "वह्निना चाक्षया दत्ताः शरास्तेऽपि क्षयं ययुः।\nयुध्यतः सह गोपालैरर्जुनस्याभवत्क्षः।। २१२.२४ ।।"
  },
  {
    "text": "अचिन्तयत्तु कौन्तेय कृष्णस्यैव हि तद्‌बलम्।\nयन्मया शरसंघातैः सबला भूभृतो जिताः।। २१२.२५ ।।"
  },
  {
    "text": "मिषतः पाण्डुपुत्रस्य ततस्ताः प्रमदोत्तमाः।\nअपाकृष्यन्त चाऽऽभीरैः कामाच्चान्याः प्रवव्रजुः।। २१२.२६ ।।"
  },
  {
    "text": "ततः शरेषु क्षीणेषु धनुष्कोट्या धनंजयः।\nजघान दस्यूंस्ते चास्य प्रहाराञ्जहसुर्द्विजाः।। २१२.२७ ।।"
  },
  {
    "text": "पश्यतस्त्वेव पार्थस्य वृष्णयन्धकवरस्त्रियः।\nजग्मुरादाय ते म्लेच्छाः समन्तान्मुनिसत्तमाः।। २१२.२८ ।।"
  },
  {
    "text": "ततः स दुःखितो जिष्णुः कष्टं कष्टमिति ब्रुवन्।\nअहो भगवता तेन मुक्तोऽस्मीति रुरोदवै।। २१२.२९ ।।"
  },
  {
    "text": "<b>अर्जुन उवाच\n</b>\nतद्धनुस्तानि चास्त्राणि स रथस्ते च वाजिनः।\nसर्वमोकपदे नष्टं दानमश्रोत्रिये यथा।। २१२.३० ।।"
  },
  {
    "text": "अहो चाति बलं दैवं विना तेन महात्मना।\nयदसामर्थ्ययुक्तोऽहं नीचैर्नीतः पराभवम्।। २१२.३१ ।।"
  },
  {
    "text": "तौ बाहु स मे मुष्टिः स्थानं तत्सोऽस्मि चार्जुनः।\nपुण्येनेव विना तेन गतं सर्वमसारताम्।। २१२.३२ ।।"
  },
  {
    "text": "ममार्जुनत्वं भीमस्य भीमत्वं तत्कृतं ध्रुवम्।\nविना तेन यदाभीरैर्जितोऽहं कथमन्यथा।। २१२.३३ ।।"
  },
  {
    "text": "इत्थं वदन्ययौ जिष्णुरिन्द्रप्रस्थं पुरोत्तमम्।\nचकार तत्र राजानं वज्रं यादवनन्दनम्।। २१२.३४ ।।"
  },
  {
    "text": "स ददर्श ततो व्यासं फाल्गुनः काननाश्रयम्।\nतमुपेत्य महाभागं विनयेनाभ्यवादयत्।। २१२.३५ ।।"
  },
  {
    "text": "तं वन्दमानं चरणाववलोक्य सुनिश्चितम्।\nउवाच पार्थं विच्छायः कथमत्यन्तमीदृशः।। २१२.३६ ।।"
  },
  {
    "text": "अजारजोऽनुगमनं ब्रह्महत्याऽथवा कृता।\nजयाशाभङ्गदुःखी वा भ्रष्टच्छायोऽसि सांप्रतम्।। २१२.३७ ।।"
  },
  {
    "text": "सान्तानिकादयो वा ते याचमाना निराकृताः।\nअगम्यस्त्रीरतिर्वाऽपि तेनासि विगतप्रभः।। २१२.३८ ।।"
  },
  {
    "text": "भुङ्क्ते प्रदाय विप्रेभ्यो मिष्टमेकमथो भवान्।\nकिं वा कृपणवित्तानि हृतानि भवताऽर्जुन।। २१२.३९ ।।"
  },
  {
    "text": "कच्छिन्न सूर्यवातस्य गोचरत्वं गतोऽर्जुन।\nदुष्टचक्षुर्हतो वाऽपि निःश्रीकः कथमन्यथा।। २१२.४० ।।"
  },
  {
    "text": "स्पृष्टो नखाम्भसा वाऽपि घटाम्‌भःप्रोक्षितोऽपि वा।\nतेनातीवासि विच्छायो न्यूनैर्वायुधि निर्जितः।। २१२.४१ ।।"
  },
  {
    "text": "<b>व्यास उवाच\n</b>\nततः पार्थो विनिःश्वस्य श्रूयतां भगवन्निति।\nप्रोक्तो यथावदाचष्ट विप्रा आत्मपराभवम्।। २१२.४२ ।।"
  },
  {
    "text": "<b>अर्जुन उवाच\n</b>\nयद्बलं यच्च नस्तेजो यद्वीर्यं यत्पराक्रमः।\nया श्रीश्छाया च नः सोऽस्मान्परित्यज्य हरिर्गतः।। २१२.४३ ।।"
  },
  {
    "text": "इतरेणेव महता स्मितपूर्वाभिभाषिणा।\nहीना वयं मुने तेन जातास्तृणमया इव।। २१२.४४ ।।"
  },
  {
    "text": "अस्त्राणां सायकानां च गाण्डीवस्य तथा मम।\nसारता याऽभवन्मूर्ता स गतः पुरुषोत्तमः।। २१२.४५ ।।"
  },
  {
    "text": "यस्यावलोकनादस्माञ्श्रीर्जयः संपदुन्नतिः।\nन तत्याज स गोविन्दस्त्यक्त्वाऽस्मान्भगवान्गतः।। २१२.४६ ।।"
  },
  {
    "text": "भीषमद्रोणाङ्गराजाद्यास्तथा दुर्योधनादयः।\nयत्प्रभावेण निर्दग्धाः स कृष्णस्त्यक्तवान्भुवम्।। २१२.४७ ।।"
  },
  {
    "text": "निर्यौवना हतश्रीका भ्रष्टच्छायेव मे मही।\nविभाति तात नैकोऽहं विरहे तस्य चक्रिणः।। २१२.४८ ।।"
  },
  {
    "text": "यस्यानुभावाद्भीष्माद्यैर्मय्यग्नौ शलभायितम्।\nविना तेनाद्य कृष्णेन गोपालैरस्मि निर्जितः।। २१२.४९ ।।"
  },
  {
    "text": "गणाडीवं त्रिषु लोकेषु ख्यातं यदनुभावतः।\nमम तेन विनाऽऽभीरैर्लगुडैस्तु तिरस्कृतम्।। २१२.५० ।।"
  },
  {
    "text": "स्त्रीसहस्राण्यनेकानि ह्यनाथानि महामुने।\nयततो मम नीतानि दस्युभिर्लगुडायुधैः।। २१२.५१ ।।"
  },
  {
    "text": "आनीयमानमाभीरैः सर्वं कृष्णवरोधनम्।\nहृतं यष्टिप्रहरणैः परिभूय बलं मम।। २१२.५२ ।।"
  },
  {
    "text": "निःश्रीकता न मे चित्रं यज्जीवामि तदद्भुतम्।\nनीचावमानपङ्काङ्की निर्लज्जोऽस्मि पितामह।। २१२.५३ ।।"
  },
  {
    "text": "<b>व्यास उवाच\n</b>\nश्रुत्वाऽहं तस्य तद्वाक्यमब्रवं द्विजसत्तमाः।\nदुःखितस्य च दीनस्य पाण्डवस्य महात्मनः।। २१२.५४ ।।"
  },
  {
    "text": "अलं ते व्रीडया पार्थ न त्वं शोचितुमर्हसि।\nअवेहि सर्वभूतेषु कालस्य गतिरीदृशी।। २१२.५५ ।।"
  },
  {
    "text": "कालो भवाय भूतानामभवाय च पाण्डव।\nकालमूलमिदं ज्ञात्वा कुरु स्थर्यमतोऽर्जुन।। २१२.५६ ।।"
  },
  {
    "text": "नद्यः समुद्रा गिरयः सकला च वसुंधरा।\nदेवा मनुष्याः पशवस्तरवश्च सरीसृपाः।। २१२.५७ ।।"
  },
  {
    "text": "सृष्टाः कालेन कालेन पुनर्यास्यन्ति संक्षयम्।\nकालात्मकमिदं सर्वं ज्ञात्वाशममवाप्नुहि।। २१२.५८ ।।"
  },
  {
    "text": "यथाऽऽत्य कृष्णमाहात्म्यं तत्तथैव धनंजय।\nभारावतारकार्यार्थमवतीर्णः स मेदिनीम्।। २१२.५९ ।।"
  },
  {
    "text": "भाराक्रान्ता धरा याता देवानां संनिधौ पुरा।\nतदर्थमवतीर्णोऽसौ कामरूपी जनार्दनः।। २१२.६० ।।"
  },
  {
    "text": "तच्च निष्पादितं कार्यमशेषा भूभृतो हताः।\nवृष्ण्यन्धककुलं सर्वं तथा पार्थोपसंहृतम्।। २१२.६१ ।।"
  },
  {
    "text": "न किंचिदन्यत्कर्तव्यमस्य भूमितलेऽर्जुन।\nततो गतः स भगवान्कृतकृत्यो यथेच्छया।। २१२.६२ ।।"
  },
  {
    "text": "सृष्टिं सर्गे करोत्येष देवदेवः स्थितिं स्थितौ।\nअन्ते ताप(लयं)समर्थोऽयं सांप्रतं वै यथा कृतम्।। २१२.६३ ।।"
  },
  {
    "text": "तस्मात्पार्थ न संतापस्त्वया कार्यः पराभवात्।\nभवन्ति भवकालेषु पुरुषाणां पराक्रमाः।। २१२.६४ ।।"
  },
  {
    "text": "यतस्त्वयैकेन हता भीष्मद्रोणादयो नृपाः।\nतेषामर्जुन कालोत्थः किं न्यूनाभिभिवो न सः।। २१२.६५ ।।"
  },
  {
    "text": "विष्णोस्तस्यानुभावेन यथा तेषां पराभवः।\nत्वत्तस्तथैव भवतो दस्युभ्योऽन्ते तदुद्भवः।। २१२.६६ ।।"
  },
  {
    "text": "स देवोऽन्यशरीराणि समाविश्य जगत्स्थितिम्।\nकरोति सर्वभूतानां नाशं चान्ते जगत्पतिः।। २१२.६७ ।।"
  },
  {
    "text": "भवोद्भवे च कौन्तेय सहायस्ते जनार्दनः।\nभवान्ते त्वद्विपक्षास्ते केशवेनावलोकिताः।। २१२.६८ ।।"
  },
  {
    "text": "कः श्रद्दध्यात्सगाङ्गेयन्हन्यास्त्वं सर्वकौरवान्।\nआभीरेभ्यश्च भवतः कः श्रद्दध्यात्पराभवम्।। २१२.६९ ।।"
  },
  {
    "text": "पार्थेतत्सर्वभूतेषु हरेर्लीलाविचेष्टितम्।\nत्वया यत्कौरवा ध्वस्ता यदाभीरैर्भवाञ्जितः।। २१२.७० ।।"
  },
  {
    "text": "गृहीता दस्युभिर्यच्च रक्षिता भवता स्त्रियः।\nतदप्यहं यथावृत्तं कथयामि तवार्जुन।। २१२.७१ ।।"
  },
  {
    "text": "अष्टावक्रः पुरा विप्र उदवासरतोऽभवत्।\nबहून्वर्षगणान्पार्थं गृणन्ब्रह्म सनातनम्।। २१२.७२ ।।"
  },
  {
    "text": "जितेष्वसुरसंघेषु मेरुपृष्ठे महोत्सवः।\nबभूव तत्र गच्छन्त्यो ददृशुस्तं सुरस्त्रियः।। २१२.७३ ।।"
  },
  {
    "text": "रम्भा तिलोत्तमाद्याश्च शतशोऽथ सहस्रशः।\nतुष्टुवुस्तं महात्मानं प्रशशंसुश्च पाण्डव।। २१२.७४ ।।"
  },
  {
    "text": "आकण्ठमग्नं सलिले जटाभारधरं मुनिम्।\nविनयावनताश्चैव प्रणेमुः स्तोत्रतत्पराः।। २१२.७५ ।।"
  },
  {
    "text": "यथा यथा प्रसन्नोऽभूत्तुष्टुवुस्तं तथा तथा।\nसर्वास्ताः कौरवश्रेष्ठ वरिष्ठं तं द्विजन्मनाम्।। २१२.७६ ।।"
  },
  {
    "text": "<b>अष्टावक्र उवाच\n</b>\nप्रसन्नोऽहं महाभागा भवतीनां यदिष्यते।\nमत्तस्तद्‌व्रियतां सर्वं प्रदास्याम्यपि दुर्लभम्।। २१२.७७ ।।"
  },
  {
    "text": "<b>व्यास उवाच\n</b>\nरम्भा तिलोत्तमाद्याश्च दिव्याश्चाप्सरसोऽब्रुवन्।। २१२.७८ ।।"
  },
  {
    "text": "<b>अपसरस ऊचुः\n</b>\nप्रसन्ने त्वय्यसंप्राप्तं किमस्माकमिति द्विजाः।। २१२.७९ ।।"
  },
  {
    "text": "इतरास्त्वब्रुवन्विप्र प्रसन्नो भगवन्यदि।\nतदिच्छामः पतिं प्राप्तुं विप्रेन्द्र पुरुषोत्तमम्।। २१२.८० ।।"
  },
  {
    "text": "<b>व्यास उवाच\n</b>\nएवं भविष्यतीत्युक्त्वा उत्ततार जलान्मुनिः।\nतमुत्तीर्णं च ददुशुर्विरूपं वक्रमष्टधा।। २१२.८१ ।।"
  },
  {
    "text": "तं दुष्ट्वा गूहमानानां यासां हासः स्फुटोऽभवत्।\nताः शशाप मुनिः कोपमवाप्य कुरुनन्दनः।। २१२.८२ ।।"
  },
  {
    "text": "<b>अष्टावक्र उवाच\n</b>\nयस्माद्विरूपरूपं मां मत्वा हासावमानना।\nभवतीभिः कृता तस्मादेष शापं ददामि वः।। २१२.८३ ।।"
  },
  {
    "text": "मत्प्रसादेन भर्तारं लब्ध्वा तु पुरुषोत्तमम्।\nमच्छापोपहाताः सर्वा दस्युहस्तं गमिष्यथ।। २१२.८४ ।।"
  },
  {
    "text": "<b>व्यास उवाच\n</b>\nइत्युदीरितमाकर्ण्य मुनिस्ताभिः प्रसादितः।\nपुनः सुरेन्द्रलोकं वै प्राह भूयो गमिष्यथ।। २१२.८५ ।।"
  },
  {
    "text": "एवं तस्य मुनेः शापादष्टावक्रस्य केशवम्।\nभर्तारं प्राप्य ताः प्राप्ता दस्युहस्तं वराङ्गनाः।। २१२.८६ ।।"
  },
  {
    "text": "तत्त्वया नात्र कर्तव्यः शोकोऽल्पोऽपि हि पाण्डव।\nतेनैवाखिलनातेन सर्वं तदुपसंहृतम्।। २१२.८७ ।।"
  },
  {
    "text": "भवतां चोपसंहारमासन्नं तेन कुर्वता।\nबलं तेजस्तता वीर्यं माहात्म्यं चोपसंहृतम्।। २१२.८८ ।।"
  },
  {
    "text": "जातस्य नियतो मृत्युः पतनं च तथोन्नतेः।\nविप्रयोगावसानं तु संयोगः संचयः क्ष(यात्क्ष)यः।। २१२.८९ ।।"
  },
  {
    "text": "विज्ञाय न बुधाः शोकं न हर्षमुपयान्ति ये।\nतेषामेवेतरे चेष्टां शिक्षन्तः सन्ति तादृशाः।। २१२.९० ।।"
  },
  {
    "text": "तस्मात्त्वया नरश्रेष्ठ ज्ञात्वैतद्‌भातृभिः सह।\nपरित्यज्याखिलं राज्यं गन्तव्यं तपसे वनम्।। २१२.९१ ।।"
  },
  {
    "text": "तद्‌गच्छ धर्मराजाय निवेद्यैतद्वचो मम।\nपरश्वो भ्रातृभिः सार्धं वीर यथा कुरु।। २१२.९२ ।।"
  },
  {
    "text": "इत्युक्तो धर्मराजं तु समभ्येत्य तथोक्तवान्।\nदृष्टं चैवानुभूतं वा कथितं तदशेषतः।। २१२.९३ ।।"
  },
  {
    "text": "व्यासवाक्यं च ते सर्वे श्रुत्वाऽर्जुनसमीरितम्।\nराज्ये परीक्षितं कृत्वा ययुः पाण्डुसुता वनम्।। २१२.९४ ।।"
  },
  {
    "text": "इत्येवं वो मुनिश्रेष्ठा विस्तरेण मयोदितम्।\nजातस्य च यदोर्वंशे वासुदेवस्य चेष्टितम्।। २१२.९५ ।।"
  },
  {
    "text": "इति श्रीमहापुराणे आदिब्राह्मे श्रीकृष्णचरितसमाप्तिकथनं नाम द्वादशाधिकद्विशततमोऽध्यायः।। २१२ ।।"
  }
]
[
  {
    "text": "<b>गुणसर्जनकथनम्\n</b>\n<b>व्यास उवाच\n</b>\nसृजते तु गुणान्सत्त्वे क्षेत्रज्ञस्त्वधितिष्ठति।\nगुणान्विक्रियतः सर्वानुदासीनवदीश्वरः।। २३८.१ ।।"
  },
  {
    "text": "स्वभावयुक्तं तत्सर्वं यदिमान्सृजते गुणान्।\nऊर्णनाभिर्यथा सूत्रं सृजते तद्‌गुणांस्तथा।। २३८.२ ।।"
  },
  {
    "text": "प्रवृत्ता न निवर्तन्ते प्रवृत्तिर्नोपलभ्यते।\nएवमेक व्यवस्यन्ति निवृत्तिमिति चापरे।। २३८.३ ।।"
  },
  {
    "text": "उभयं संप्रधार्यैतदध्यवस्येद्यथामति।\nअनेनैव विधानेन भवेद्वै संशयो महान्।। २३८.४ ।।"
  },
  {
    "text": "अनादिनिधनो ह्यात्मा तं बुद्‌ध्वा विहरेन्नरः।\nअक्रुध्यन्नप्रहृष्यंश्च नित्यं विगतमत्सरः।। २३८.५ ।।"
  },
  {
    "text": "इत्येवं हृदये सर्वो बुद्धिचिन्तामयं दृढम्।\nअनित्यं सुखमासीनमशोच्यं छिन्नसंशयः।। २३८.६ ।।"
  },
  {
    "text": "तरयेत्प्रच्युतां पृथ्वीं यथा पूर्णां नदीं नराः।\nअवगाह्य च विद्वांसो विप्रा लोलमिमं तथा।। २३८.७ ।।"
  },
  {
    "text": "न तु तप्यति वै विद्वान्स्थले चरति तत्त्ववित्।\nएवं विचिन्त्य चाऽऽत्मानं केवलं ज्ञानमात्मनः।। २३८.८ ।।"
  },
  {
    "text": "तां(तं)तु बुद्‌ध्वा नरः सर्गं भूतानामागतिं गतिम्।\nसमचेष्टश्च वै सम्यग्लभते शममुत्तमम्।। २३८.९ ।।"
  },
  {
    "text": "एतद्‌द्विजन्मसामग्य्रं ब्राह्मणस्य विशेषतः।\nआत्मज्ञानसमस्नेहपर्याप्तं तत्परायणम्।। २३८.१० ।।"
  },
  {
    "text": "त्वं बुद्‌ध्वा भवेद्‌बुद्धः किमन्यद्‌बुद्धलक्षणम्।\nविज्ञायैतद्विमुच्यन्ते कृतकृत्या मनीषिणः।। २३८.११ ।।"
  },
  {
    "text": "न भवति विदुषां महद्भयं, यदविदुषां सुमहद्भयं परत्र।\nन हि गतिरधिकाऽस्ति कस्यचिद्भवति हि या विदुषः सनातनी।। २३८.१२ ।।"
  },
  {
    "text": "लोके मातरमसूयते नरस्तत्र देवमनिरीक्ष्य शोचते।\nतत्र चेत्कुशलो न शोचते, ये विदुस्तदुभयं कृताकृतम्।। २३८.१३ ।।"
  },
  {
    "text": "यत्करोत्यनभिसंधिपूर्वकं, तच्च निन्दयति यत्पुरा कृतम्।\nयत्प्रियं तदुभयं न वाऽप्रियं, तस्य तज्जनयतीह कुर्वतः।। २३८.१४ ।।"
  },
  {
    "text": "<b>मुनय ऊचुः\n</b>\nयस्माद्वर्मात्परो धर्मो विद्यते नेह कश्चन।\nयो विशिष्टश्च भूतेभ्यस्तद्भवान्प्रब्रवीतु नः।। २३८.१५ ।।"
  },
  {
    "text": "<b>व्यास उवाच\n</b>\nधर्मं च संप्रवक्ष्यामि पुराणमृषिभिः स्तुतम्।\nविशिष्टं सर्वधर्मेभ्यः श्रृणुध्वं मुनिसत्तमाः।। २३८.१६ ।।"
  },
  {
    "text": "इन्द्रियाणि प्रमाथीनि बुद्ध्या संयम्य तत्त्वतः।\nसर्वतः प्रसृतानीह पिता बालानिवाऽऽत्मजान्।। २३८.१७ ।।"
  },
  {
    "text": "मनसश्चेन्द्रियाणां चाप्यैकाग्रयं परमं तपः।\nविज्ञेयः सर्वधर्मेभ्यः स धर्मः पर उच्यते।। २३८.१८ ।।"
  },
  {
    "text": "तानि सर्वाणि संधाय मनः षष्ठानि मेधया।\nआत्मतृप्तः स एवाऽऽसीद्‌बहुचिन्त्यमचिन्तयन्।। २३८.१९ ।।"
  },
  {
    "text": "गोचरेभ्यो निवृत्तानि यदा स्थास्यन्ति वेश्मनि।\nतदा चैवाऽऽत्मनाऽऽत्मानं परं द्रक्ष्यथ शाश्वतम्।। २३८.२० ।।"
  },
  {
    "text": "सर्वात्मानं महात्मानं विधूममिव पावकम्।\nप्रपश्यन्ति महात्मानं ब्राह्मणा ये मनीषिणः।। २३८.२१ ।।"
  },
  {
    "text": "यथा पुष्पफलोपेतो बहुशाखो महाद्रुमः।\nआत्मनो नाभिजानीते क्व मे पुष्पं क्व मे फलम्।। २३८.२२ ।।"
  },
  {
    "text": "एवमात्मा न जानीते क्व गमिष्ये कुतोऽन्वहम्।\nअन्यो ह्यस्यान्तरात्माऽस्ति यः सर्वमनुपश्यति।। २३८.२३ ।।"
  },
  {
    "text": "ज्ञानदीपेन दीप्तेमन पश्यत्यात्मानमात्मना।\nदृष्ट्वाऽऽत्मानं तथा यूयं विरागा भवत द्विजाः।। २३८.२४ ।।"
  },
  {
    "text": "विमुक्ताः सर्वपापेभ्यो मुक्तत्वच इवोरगाः।\nपरां बुद्धिमवाप्येहाप्यचिन्ता विगतज्वराः।। २३८.२५ ।।"
  },
  {
    "text": "सर्वतः स्रोतसं घोरां नदीं लोकप्रवाहिणीम्।\nपञ्चेन्द्रियग्राहवतीं मनःसंकल्परोधसम्।। २३८.२६ ।।"
  },
  {
    "text": "लोभमोहतृणच्छन्नां कामक्रोधसरीसृपाम्।\nसत्यतीर्थानृतक्षोभां क्रोधपङ्कां सरिद्वराम्।। २३८.२७ ।।"
  },
  {
    "text": "अव्यक्तप्रभवां शीघ्रां कामक्रोधसमाकुलाम्।\nप्रतरध्वं नदीं बुद्ध्या दुस्तरामकृतात्मभिः।। २३८.२८ ।।"
  },
  {
    "text": "संसारसागरगमां योनिपातालदुस्तराम्।\nआत्मजन्मोद्‌भवां तां तु जिह्‌वावर्तदुरासदाम्।। २३८.२९ ।।"
  },
  {
    "text": "यां तरन्ति कृतप्रज्ञा धृतिमन्तो मनीषिणः।\nतां तीर्णः सर्वतो मुक्तो विधूतात्माऽऽत्मवाञ्शुचिः।। २३८.३० ।।"
  },
  {
    "text": "उत्तमां बुद्धिमास्थाय ब्रह्मभूयाय कल्पते।\nउत्तीर्णः सर्वसंक्लेशान्प्रसन्नात्मा विक्लमषः।। २३८.३१ ।।"
  },
  {
    "text": "भूयिष्ठानीव भूतानि सर्वस्थानान्निरीक्ष्य च।\nअक्रुध्यन्नप्रसीदंश्च ननृशंसमतिस्तथा।। २३८.३२ ।।"
  },
  {
    "text": "ततो द्रक्ष्यथ सर्वेषां भूतानां प्रभवाप्ययात्।\nएतद्वि सर्वधर्मेभ्यो विशिष्टं मेनिरे बुधाः।। २३८.३३ ।।"
  },
  {
    "text": "धर्मं धर्मभृतां श्रेष्ठा मनुयः सत्यदर्शिनः।\nआत्मानो व्यापिनो विप्रा इति पुत्रानुशासनम्।। २३८.३४ ।।"
  },
  {
    "text": "प्रयताय प्रवक्तव्यं हितायानुगताय च।\nआत्मज्ञानमिदं गुह्यं सर्वगुह्यतमं महत्।। २३८.३५ ।।"
  },
  {
    "text": "अब्रवं यदहं विप्रा आत्मसाक्षिकमञ्जसा।\nनैव स्त्री न पुमानेवं न चैवेदं नपुंसकम्।। २३८.३६ ।।"
  },
  {
    "text": "अदुः खमसुखं ब्रह्म भूतभव्यभवात्मकम्।\nयथा मतानि सर्वाणि तथैतानि यथा तथा।\nकथितानि मया विप्रा भवन्ति न भवन्ति च।। २३८.३७ ।।"
  },
  {
    "text": "यथा मतानि सर्वाणि तथैतानि यथा तथा।\nकथितानि मया विप्रा भवन्ति न भवन्ति च।। २३८.३८ ।।"
  },
  {
    "text": "तत्प्रीतियुक्तेन गुणान्वितेन, पुत्रेण सत्पुत्रदयान्वितेन।\nदृष्ट्वा हितं प्रीतमना यदर्थं, ब्रूयात्सुतस्येह यदुक्तमेतत्।। २३८.३९ ।।"
  },
  {
    "text": "<b>मुनय ऊचुः\n</b>\nमोक्षः पितामहेनोक्त उपायान्नानुपायतः।\nतमुपायं यथान्यायं श्रोतुमिच्छामहे मुने।। २३८.४० ।।"
  },
  {
    "text": "<b>व्यास उवाच\n</b>\nअस्मासु तन्महाप्राज्ञा युक्तं निपुणदर्शनम्।\nयदुपायेन सर्वार्थान्मृगयध्वं सदाऽनघाः।। २३८.४१ ।।"
  },
  {
    "text": "घटोपकरणे बुद्धिर्घटोत्पत्तौ न सा मता।\nएवं धर्माद्युपायार्थ नान्यधर्मेषु कारणम्।। २३८.४२ ।।"
  },
  {
    "text": "पूर्वे समुद्रेयः पन्था न स गच्छति पश्चिमम्।\nएकः पन्था हि मोक्षस्य तच्छृणुध्वं ममानघाः।। २३८.४३ ।।"
  },
  {
    "text": "क्षमया क्रोधमुच्छिन्द्यात्कामं संकल्पवर्जनात्।\nसत्त्वसंसेवनाद्धीरो निद्रामुच्छेत्तुमर्हति।। २३८.४४ ।।"
  },
  {
    "text": "अप्रमादाद्भयं रक्षेद्रक्षेत्क्षेत्रं च संविदम्।\nइच्छां द्वेषं च कामं च धैर्येण विनिवर्तयेत्।। २३८.४५ ।।"
  },
  {
    "text": "निद्रां च प्रतिभां चैव ज्ञानाभ्यासेन तत्त्ववित्।\nउपद्रवांस्तथा योगी हितजीर्णमिताशनात्।। २३८.४६ ।।"
  },
  {
    "text": "लोभं मोहं च संतोषाद्विषयांस्तत्त्वदर्शनात्।\nअनुक्रोशादधर्मं च जयेद्धर्ममुपेक्षया।। २३८.४७ ।।"
  },
  {
    "text": "आयत्या च जयेदाशां सामर्थ्यं सङ्गवर्जनात्।\nअनित्यत्वेन च स्नेहं क्षुधां योगेन पण्डितः।। २३८.४८ ।।"
  },
  {
    "text": "कारुण्येनाऽऽत्मनाऽऽत्मानं तृष्णां च परितोषतः।\nउत्थानेन जयेत्तन्द्रां वितर्कं निश्चयाज्जयेत्।। २३८.४९ ।।"
  },
  {
    "text": "मौनेन बहुभाषां च शौर्येण च भयं जयेत्।\nयच्छेद्वाङ्मनसी बुद्ध्या तां यच्छेज्ज्ञानचक्षुषा।। २३८.५० ।।"
  },
  {
    "text": "ज्ञानमात्मा महान्यच्छेत्तं यच्छेच्छान्तिरात्मनः।\nतदेतदुपशान्तेन बोद्धव्यं शुचिकर्मणा।। २३८.५१ ।।"
  },
  {
    "text": "योगदोषान्समुच्छिद्य पञ्च यान्कवयो विदुः।\nकामं क्रोधं च लोभं च भयं स्वप्नं च पञ्चमम्।। २३८.५२ ।।"
  },
  {
    "text": "परित्यज्य निषेवेत यथावद्योगसाधनात्।\nध्यानमध्ययनं दानं सत्यं ह्रीरार्जवं क्षमा।। २३८.५३ ।।"
  },
  {
    "text": "शौचमाचारतः शुद्धिरिन्द्रियाणां च संयमः।\nएतैर्विवर्धते तेजः पाप्मानमुपहन्ति च।। २३८.५४ ।।"
  },
  {
    "text": "सिध्यन्ति चास्य संकल्पा विज्ञानं च प्रवर्तते।\nधूतपातः स तेजस्वी लघ्वाहारो जितेन्द्रियः।। २३८.५५ ।।"
  },
  {
    "text": "कामक्रोधौ वशे कृत्वा निर्विशेद्‌ब्रह्मणः पदम्।\nअमूढत्वमसङ्गित्वं कामक्रोधविवर्जनम्।। २३८.५६ ।।"
  },
  {
    "text": "अदैन्यमनुदीर्णत्वमनुद्वेगो ह्यवस्थितिः।\nएष मार्गो हि मोक्षस्य प्रसन्नो विमलः शुचिः।।\nतथा वाक्कायमनसां नियमाः कामतोऽव्ययाः।। २३८.५७ ।।"
  },
  {
    "text": "इति श्रीमहापुराणे आदिब्राह्मे सांख्ययोगनिरूपणं नाम अष्टात्रिंशदधिकद्विशततमोऽध्यायः।। २३८ ।।"
  }
]
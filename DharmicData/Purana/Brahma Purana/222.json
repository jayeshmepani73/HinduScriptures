[
  {
    "text": "<b>वर्णाश्रमधर्मवर्णनम्\n</b>\n<b>मुनय ऊचुः\n</b>\nश्रोतुमिच्छामहे ब्रह्मन्वर्णधर्मान्विशेषतः।\nचतुराश्रमधर्मांश्च द्विजवर्य ब्रवीहि तान्।। २२२.१ ।।"
  },
  {
    "text": "<b>व्यास उवाच\n</b>\nब्राह्मणक्षत्रियविशां शूद्राणां च यथाक्रमम्।\nश्रृणुध्वं संयता भूत्वा वर्णधर्मान्मयोदितान्।। २२२.२ ।।"
  },
  {
    "text": "दानदयातपोदेवयज्ञस्वाध्यायतत्परैः।\nनित्योदकी भवेद्विप्रः कुर्याच्चाग्निपरिग्रहम्।। २२२.३ ।।"
  },
  {
    "text": "वृत्त्यर्थं याजयेत्त्वन्यान्द्विजानध्यापयेत्तथा।\nकुर्यात्प्रतिग्रहादानं यज्ञार्थं ज्ञानतो द्विजाः।। २२२.४ ।।"
  },
  {
    "text": "सर्वलोकहितं कुर्यान्नाहितं कस्यचिद्द्विजाः।\nमैत्री समस्तसत्त्वेषु ब्राह्मणस्योत्तमं धनम्।। २२२.५ ।।"
  },
  {
    "text": "गवि रत्ने च पारक्ये समबुद्धिर्भवेद्द्विजाः।\nऋतावभिगमः पत्न्यां शस्यते वाऽस्य भो द्विजाः।। २२२.६ ।।"
  },
  {
    "text": "दानानि दद्यादिच्छातो द्विजेभ्यः क्षत्रियोऽपि हि।\nयजेच्च विविधैर्यज्ञैरधीयीत च भो द्विजाः।। २२२.७ ।।"
  },
  {
    "text": "शस्त्राजीवो महीरक्षा प्रवरा तस्य जीविका।\nतस्यापि प्रथमे कल्पे पृथिवीपरिपालनम्।। २२२.८ ।।"
  },
  {
    "text": "धरित्रीपालनेनैव कृतकृत्या नराधिपाः।\nभवन्ति नृपते रक्षा यतो यज्ञादिकर्मणाम्।। २२२.९ ।।"
  },
  {
    "text": "दुष्टानां शासनाद्राजा शिष्टानां परिपालनात्।\nप्राप्नोत्यभिमतांल्लोकान्वर्णसंस्थापको नृपः।। २२२.१० ।।"
  },
  {
    "text": "पाशुपाल्यं वणिज्यां च कृषिं च मुनिसत्तमाः।\nवैश्याय जीविकां ब्रह्मा ददौ लोकपितामहः।। २२२.११ ।।"
  },
  {
    "text": "तस्याप्यध्ययनं यज्ञो दानं धर्मश्च शस्यते।\nनित्यनैमित्तिकादीनामनुष्ठानं च कर्मणाम्।। २२२.१२ ।।"
  },
  {
    "text": "द्विजातिसंश्रयं कर्म तदर्थं तेन पोषणम्।\nक्रयविक्रयजैर्वाऽपि धनैः कारुभवैस्तु वा।। २२२.१३ ।।"
  },
  {
    "text": "दानं दद्याच्च शूद्रोऽपि पाकयज्ञैर्यजेत च।\nपित्र्यादिकं च वै सर्वं शूद्रः कुर्वीत तेन वै।। २२२.१४ ।।"
  },
  {
    "text": "भृत्यादिभरणार्थाय सर्वेषां च परिग्रहाः।\nऋतुकालाभिगमनं स्वदारेषु द्विजोत्तमाः।। २२२.१५ ।।"
  },
  {
    "text": "दया समस्तभूतेषु तितिक्षा नाभिमानिता।।\nसत्यं शौचमनायासो मङ्गलं प्रियवादिता।। २२२.१६ ।।"
  },
  {
    "text": "मैत्री चैवास्पृहा तद्वदकार्पण्यं द्विजोत्तमाः।।\nअनसूया च सामान्या वर्णानां कथिता गुणाः।। २२२.१७ ।।"
  },
  {
    "text": "आश्रमाणां च सर्वेषामेते सामान्यलक्षणाः।\nगुणास्तथोपधर्माश्च विप्रादीनामिमे द्विजाः।। २२२.१८ ।।"
  },
  {
    "text": "क्षात्रं कर्म द्विजस्योक्तं वैश्यकर्म तथाऽऽपदि।\nराजन्यस्य च वैश्योक्तं शूद्रकर्माणि चैतयोः।। २२२.१९ ।।"
  },
  {
    "text": "स(अ)सामर्थ्ये सति त्याज्यमुभाभ्यामपि च द्विजाः।\nतदेवाऽऽपदि कर्तव्यं न कुर्यात्कर्मसंकरम्।। २२२.२० ।।"
  },
  {
    "text": "इत्येते कथिता विप्रा वर्णधर्मा मयाऽद्य वै।\nधर्ममाश्रमिणां सम्यग्ब्रुवतोऽपि निबोधत।। २२२.२१ ।।"
  },
  {
    "text": "बालः कृतोपनयनो वेदाहरणतत्परः।\nगुरोर्गेहे वसन्विप्रा ब्रह्मचारी समाहितः।। २२२.२२ ।।"
  },
  {
    "text": "शौचाचाररतस्तत्र कार्यं शुश्रूषणं गुरोः।\nव्रतानि चरता ग्राह्ये वेदश्च कृतबुद्धिना।। २२२.२३ ।।"
  },
  {
    "text": "उभे संध्ये रविं विप्रास्तथैवाग्निं समाहितः।\nउपतिष्ठेत्तथा कुर्याद्गुरोरप्यभिवादनम्।। २२२.२४ ।।"
  },
  {
    "text": "स्थिते तिष्ठेद्वव्रजेद्याति नीचैरासीत चाऽऽसिते।\nशिष्यो गुरौ द्विजश्रेष्ठाः प्रतिकूलं च संत्यजेत्।। २२२.२५ ।।"
  },
  {
    "text": "तेनैवोक्तं पठेद्वेदं नान्यचित्तः पुरस्थितः।\nअनुज्ञातं च भिक्षान्नमश्नीयाद्‌गुरुणा ततः।। २२२.२६ ।।"
  },
  {
    "text": "अवगाहेदपः पूर्वमाचार्येणावगाहिताः।\nसमिज्जलादिकं चास्य कल्पकल्पमुपानयेत्।। २२२.२७ ।।"
  },
  {
    "text": "गृहीतग्राह्यवेदश्च ततोऽनुज्ञामवाप्य वै।\nगार्हस्थ्यकार्यमखिलं कुर्याद्विप्राः स्वशक्तितः।। २२२.२८ ।।"
  },
  {
    "text": "विधिनाऽवाप्तदारस्तु धनं प्राप्य स्वकर्मणा।\nगृहस्थकार्यमखिलं कुर्याद्विप्राः स्वशक्तितः।। २२२.२९ ।।"
  },
  {
    "text": "निर्वापेण पितॄनर्त्य यज्ञैर्दैवास्तथाऽतिथीन्।\nअन्नैर्मुनींश्च स्वाध्यायैयपत्येन प्रजापतिम्।। २२२.३० ।।"
  },
  {
    "text": "बलिकर्मणा भूतानि वाक्सत्येनाखिलं जगत्।\nप्राप्नोति लोकान्पुरुषो निजकर्मसमार्जितान्।। २२२.३१ ।।"
  },
  {
    "text": "भिक्षाभुजश्च ये केचित्परिव्राड्ब्रह्मचारिणः।\nतेऽप्यत्र प्रतितिष्ठन्ति गार्हस्थ्यं तेन वै परम्।। २२२.३२ ।।"
  },
  {
    "text": "वेदाहरणकार्येण तीर्थस्नानाय च द्विजाः।\nअटन्ति वसुधां विप्राः पृथिवीदर्शनाय च।। २२२.३३ ।।"
  },
  {
    "text": "अनिकेता ह्यनाहारा ये तु सायं गृहास्तु ते।\nतेषां गृहस्थः सततं प्रतिष्ठा योनिरुच्यते।। २२२.३४ ।।"
  },
  {
    "text": "तेषां स्वागतदानानि वक्तव्यं मधुरं सदा।\nगृहागतानां दद्याच्च शयनासनभोजनम्।। २२२.३५ ।।"
  },
  {
    "text": "अतिथिर्यस्य भग्नोशो गृहात्प्रतिनिवर्तते।\nस दत्त्वा दुष्कृतं तस्मै पुण्यमादाय गच्छति।। २२२.३६ ।।"
  },
  {
    "text": "अवज्ञानमहंकारो दम्भश्चापि गृहे सतः।\nपरिवादोपघातौ च पारुष्यं च न शस्यते।। २२२.३७ ।।"
  },
  {
    "text": "यश्च सम्यक्करोत्येवं गृहस्थः परमं विधिम्।\nसर्वबन्धविनिर्मुक्तो लोकानाप्नोति चोत्तमान्।। २२२.३८ ।।"
  },
  {
    "text": "वयः परिणतौ विप्राः कृतकृत्यो गृहाश्रमी।\nपुत्रेषु भार्यां निक्षिप्त वनं गच्छेत्सहैव वा।। २२२.३९ ।।"
  },
  {
    "text": "पर्णमूलफलाहारः केशश्मश्रुजटाधरः।\nभूमिशायि भवेत्तत्र मुनिः सर्वातिथिर्द्विजाः।। २२२.४० ।।"
  },
  {
    "text": "चर्मकाशकुशैः कुर्यात्परिधानोत्तरीयके।\nतद्वत्त्रिषवणं स्नानं शस्तमस्य द्विजोत्तमाः।। २२२.४१ ।।"
  },
  {
    "text": "देवताभ्यर्चनं होमः सर्वाभ्यागतपूजनम्।\nभिक्षा बलिप्रदानं तु शस्तमस्य प्रशस्यते।। २२२.४२ ।।"
  },
  {
    "text": "वन्यस्नेहेन गात्रणामभ्यङ्गश्चापि शस्यते।\nतपस्या तस्य विप्रेन्द्राः शीतोष्णादिसहिष्णुता।। २२२.४३ ।।"
  },
  {
    "text": "यस्त्वेता नियतश्चर्या वानप्रस्थश्चरेन्मुनिः।\nस दहत्यग्निवद्‌दोषाञ्जयेल्लोकांश्च शाश्वतान्।। २२२.४४ ।।"
  },
  {
    "text": "चतुर्थश्चाऽऽश्रमो भिक्षोः प्रोच्यते यो मनीषिभिः।\nतस्य स्वरूपं गदतो बुद्धयध्वं मम सत्तमाः।। २२२.४५ ।।"
  },
  {
    "text": "पुत्रद्रव्यकलत्रेषु त्यजेत्स्नेहं द्विजोत्तमाः।\nचतुर्थमाश्रमस्थानं गच्छेन्निर्धूतमत्सरः।। २२२.४६ ।।"
  },
  {
    "text": "त्रैवर्णिकांस्त्यजेत्सर्वानारम्भान्द्विजसत्तमाः।\nमित्रादिषु समो मैत्राः समस्तेष्वेव जन्तुषु।। २२२.४७ ।।"
  },
  {
    "text": "जरायुजाण्डजादीनां वाङ्मनःकर्मभिः क्वचित्।\nयुक्तः कुर्वीत न द्रोहं सर्वसङ्गांश्च वर्जयेत्।। २२२.४८ ।।"
  },
  {
    "text": "एकरात्रस्थितर्ग्रामे पञ्चरात्रस्थितिः पुरे।\nतथा प्रीतिर्न तिर्यक्षु द्वेषा वा नास्य जायते।। २२२.४९ ।।"
  },
  {
    "text": "प्राणयात्रानिमित्तं च व्यङ्गारेऽभुक्तवज्जने।\nकाले प्रशस्तवर्णानां भिक्षार्थी पर्यटेद्‌गृहान्।। २२२.५० ।।"
  },
  {
    "text": "अलाभे न विषादी स्याल्लाभे नैव च हर्षयेत्।\nप्राणयात्रिकमात्रः स्यान्मात्रासङ्गाद्विनिर्गतः।। २२२.५१ ।।"
  },
  {
    "text": "अतिपूजितलाभांस्तु जुगुप्सं चै(प्सेच्चै)व सर्वतः।\nअतिपूजितलाभैस्तु यतिर्मुक्तोऽपि बध्यते।। २२२.५२ ।।"
  },
  {
    "text": "कामः क्रोधस्तथा दर्पो लोभमोहादयश्च ये।\nतांस्तु दोषान्परित्यज्य परिव्राण्निर्ममो भवेत्।। २२२.५३ ।।"
  },
  {
    "text": "अभयं सर्पसत्त्वेभ्यो दत्त्वा यश्चरते महीम्।\nतस्य देहाद्विमुक्तस्य भयं नोत्पद्यते क्वचित्।। २२२.५४ ।।"
  },
  {
    "text": "कृत्वाऽग्निहोत्रं स्वशरीरसंस्थं, शरीरमग्निं स्वमुखे जुहोति।\nविप्रस्तु भिक्षोपगतैर्हविर्भिश्चिताग्निना स व्रजति स्म लोकान्।। २२२.५५ ।।"
  },
  {
    "text": "मोक्षाश्रमं यश्चरते यथोक्तं, शुचिश्च संकल्पितबुद्धियुक्तः।\nअनिन्धनं ज्योतिरिव प्रशान्तं, स ब्रह्मलोकं व्रजति द्विजातिः।। २२२.५६ ।।"
  },
  {
    "text": "इति श्रीमहापुराणे आदिब्राह्मे व्यासब्राह्मे व्यासर्षिसंवादे वर्णाश्रमधर्मवर्णनं नाम द्वाविंशत्यधिकद्विशततमोऽध्यायः।। २२२ ।।"
  }
]
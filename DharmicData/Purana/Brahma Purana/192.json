[
  {
    "text": "<b>अक्रूरप्रत्यागमनवर्णनम्\n</b>\n<b>व्यास उवाच\n</b>\nचिन्तयन्निति गोविन्दमुपगम्य स यादवः।\nअक्रूरोऽस्मीति चरणौ ननाम शिरसा हरेः।। १९२.१ ।।"
  },
  {
    "text": "सोऽप्येनं ध्वजवज्राब्जकृतचिह्नेन पाणिना।\nसंस्पृश्याऽऽकृष्य च प्रीत्या सुगाढं परिषस्वजे।। १९२.२ ।।"
  },
  {
    "text": "कृतसंवदनौ तेन यथावद्‌बलकेशवौ।\nततः प्रविष्टौ सहसा तमादायाऽऽत्ममन्दिरम्।। १९२.३ ।।"
  },
  {
    "text": "सह ताभ्यां तदाऽक्रूरः कृतसंवन्दनादिकः।\nभुक्तभोज्यो यथान्यायामाचचक्षे ततस्तयोः।। १९२.४ ।।"
  },
  {
    "text": "यथानिर्भत्सतस्तेन कंसेनाऽऽनकदुन्दुभिः।\nयथा च देवकी देवी दानवेन दुरात्मना।। १९२.५ ।।"
  },
  {
    "text": "उग्रसेने यथा कंसः स दुरात्मा च वर्तते।\nयं चैवार्यं समुद्दिश्य कंसेन स विसर्जितः।। १९२.६ ।।"
  },
  {
    "text": "तत्सर्वं विस्तराच्छ्रुत्वा भगवन्केशिसूदनः।\nउवाचाखिलमेतत्तु ज्ञातं दानपते मया।। १९२.७ ।।"
  },
  {
    "text": "करिष्ये च महाभाग यदत्रौपायिकं मतम्।\nविचिन्त्यं नान्यथैतत्ते विद्धि कंसं हतं मया।। १९२.८ ।।"
  },
  {
    "text": "अहं रामश्च मथुरां श्वे यास्यावः समं त्वया।\nगोपवृद्धाश्च यास्यन्ति आदायोपायनं बहु।। १९२.९ ।।"
  },
  {
    "text": "निशेयं नीयतां वीर न चिन्तां कर्तुमर्हसि।\nत्रिरात्राभ्यन्तरे कंसं हनिष्यामि सहानुगम्।। १९२.१० ।।"
  },
  {
    "text": "समादिश्य ततो गोपानक्रुरोऽपि सकेशवः।\nसुष्वाप बलभद्रश्च नन्दगोपगृहे गतः।। १९२.११ ।।"
  },
  {
    "text": "ततः प्रभाते विमले रामकृष्णौ महाबलौ।\nअक्रूरेण समं गन्तुमुद्यतौ मथुरां पुरीम्।। १९२.१२ ।।"
  },
  {
    "text": "दृष्ट्वा गोपीजनः सास्रः कथं श्लथद्वलयबाहुकः।\nनिश्वसंश्चातिदुःखार्तः प्राह चेदं परस्परम्।। १९२.१३ ।।"
  },
  {
    "text": "मथुरां प्राप्य गोविन्दः कथं गोकुलमेष्यति।\nनागरस्त्रीकलालापमधु श्रोत्रेण पास्यति।। १९२.१४ ।।"
  },
  {
    "text": "विलासिवाक्यजातेषु नागरीणां कृतास्पदम्।\nचित्तमस्य कथं ग्राम्यगोपगोपीषु यास्यति।। १९२.१५ ।।"
  },
  {
    "text": "सारं समस्तगोष्ठस्य विधिना हरता हरिम्।\nप्रहृतं गोपयोषित्सु निघृणेन दुरात्मना।। १९२.१६ ।।"
  },
  {
    "text": "भावगर्भस्मितं वाक्यं विलासललिता गतिः।\nनागरीणामतीवैतत्काटाक्षेक्षितमेव तु।। १९२.१७ ।।"
  },
  {
    "text": "गाम्यो हरिरयं तासां विलासनिगडैर्यतः।\nभवतीनां पुनः पार्श्वं कया युक्त्या समेष्यति।। १९२.१८ ।।"
  },
  {
    "text": "एषो हि रथमाहुह्‌य मथुरां याति केशवः।\nअक्रूरक्रूरकेणापि हताशेन प्रतारितः।। १९२.१९ ।।"
  },
  {
    "text": "किं न वेत्ति नशंसोऽयमनुरागपरं जनम्।\nयेनेममक्षराह्लादं नयत्यन्यत्र नो हरिम्।। १९२.२० ।।"
  },
  {
    "text": "एष रामेण सहितः प्रयात्यत्यन्तनिर्घृणः।\nरथमारुहय गोविन्दस्त्वर्यतामस्य वारणे।। १९२.२१ ।।"
  },
  {
    "text": "गुरूणामग्रतो वक्तुं किं ब्रवीषि न नः क्षमम्।\nगुरवः किं करिष्यन्ति दग्धानां विरहाग्निना।। १९२.२२ ।।"
  },
  {
    "text": "नन्दपोपमुखा गोपा गन्तुमेते समुद्यताः।\nनोद्यमं कुरुते कश्चिद्‌गोविन्दविनिवर्तने।। १९२.२३ ।।"
  },
  {
    "text": "सुप्रभाताऽद्य रजनी मथुरावासियोषिताम्।\nयासामच्युतवक्त्राब्जे याति नेत्रालिभोग्यताम्।। १९२.२४ ।।"
  },
  {
    "text": "धन्यास्ते पथि ये कृष्णमितो यान्तमवारिताः।\nउद्वहिष्यन्ति पश्यन्तः स्वदेहं पुलकाञ्चितम्।। १९२.२५ ।।"
  },
  {
    "text": "मथुरानगरीपौरनयनानां महोत्सवः।\nगोविन्दवदनालोकादतीवाद्य भविष्यति।। १९२.२६ ।।"
  },
  {
    "text": "को नु स्वप्नः सभाग्याभिर्दुष्टस्ताभिरधोक्षजम्।\nविस्तारिकान्तनयना या द्रक्ष्यन्त्यनिवारितम्।। १९२.२७ ।।"
  },
  {
    "text": "अहो गोपीजनस्यास्य दर्शयित्वा महानिधिम्।\nउद्धृतान्यद्य नेत्राणि विधात्राऽकरुणात्मना।। १९२.२८ ।।"
  },
  {
    "text": "अनुरागेण शैथिल्यमस्मासु व्रजतो हरेः।\nशैथिल्यमुपयान्त्याशु करेषु वलयान्यपि।। १९२.२९ ।।"
  },
  {
    "text": "अक्रूरः क्रूरहृदयः शीघ्रं प्रेरयते हयान्।\nएवमार्तासु योषित्सु घृणा कस्य न जायते।। १९२.३० ।।"
  },
  {
    "text": "हे हे कृष्ण रथस्योच्चैश्चक्ररेणुर्निरीक्ष्यताम्।\nदूरीकृतो हरिर्येन सोऽपि रेणुर्न लक्ष्यते।। १९२.३१ ।।"
  },
  {
    "text": "इत्येवमतिहार्देन गोपीजननिरीक्षितः।\nतत्याज व्रजभूभागं सह रामेण केशवः।। १९२.३२ ।।"
  },
  {
    "text": "गच्छन्तो जवनाश्वेन रथेन यमुनातटम्।\nप्राप्ता मध्याह्नसमये रामाक्रूरजनार्दनाः।। १९२.३३ ।।"
  },
  {
    "text": "अथाऽऽह कृष्णमक्रूरो भवद्‌भ्यां तावदास्यताम्।\nयावत्करोमि कालिन्द्यामाह्निकार्हणमम्भसि।। १९२.३४ ।।"
  },
  {
    "text": "तथत्युक्ते ततः स्नातः स्वाचान्तः स महामतिः।\nदध्यौ ब्रह्म परं विप्राः प्रविश्य यमुनाजले।। १९२.३५ ।।"
  },
  {
    "text": "फणासहस्रमालाढ्यं बलभद्रं ददर्श सः।\nकुन्दामलाङ्गमुन्निद्रपद्मपत्रायतेक्षणम्।। १९२.३६ ।।"
  },
  {
    "text": "वृतं वासुकिडिम्भौघैर्महद्‌भिः पवनाशिभिः।\nसंस्तूयमानसद्‌गन्धिवनमालाविभूषितम्।। १९२.३७ ।।"
  },
  {
    "text": "दधानमसिते वस्त्रे चारुरूपावतंसकम्।\nचारुकुण्डलिनं मत्तमन्तर्जलतले स्थितम्।। १९२.३८ ।।"
  },
  {
    "text": "तस्योत्सङ्गे घनश्याममाताम्रायतलोचनम्।\nचतुर्बाहुमुदाराङ्गं चक्राद्यायुधभूषणम्।। १९२.३९ ।।"
  },
  {
    "text": "पीते वसानं वसने चित्रमाल्यविभूषितम्।\nचक्रचापतडिन्मालाविचित्रमिव तोयदम्।। १९२.४० ।।"
  },
  {
    "text": "श्रीवत्सवक्षसं चारुकेयूरमुकुटोज्ज्वलम्।\nददर्श कुष्णमक्लिष्टं पुण्डरीकावतंसकम्।। १९२.४१ ।।"
  },
  {
    "text": "सनन्दनाद्यैर्मुनिभिः सिद्धयोगैरकल्मषैः।\nसंचिन्त्यमानं मनसा नासाग्रन्यस्तलोचनैः।। १९२.४२ ।।"
  },
  {
    "text": "बलकृष्णौ तदाऽक्रूरः प्रत्यभिज्ञाय विस्मितः।\nअचिन्तयदथो शीघ्रं कथमत्रागताविति।। १९२.४३ ।।"
  },
  {
    "text": "विवक्षोः स्तम्भयामास वाचं तस्य जनार्दनः।\nततो निष्क्रम्य सलिलाद्रथमभ्यागतः पुनः।। १९२.४४ ।।"
  },
  {
    "text": "ददर्श तत्र चैवोभौ रथस्योपरि संस्थितौ।\nरामकृष्णौ यथा पूर्वं मनुष्यवपुषाऽऽन्वितौ।। १९२.४५ ।।"
  },
  {
    "text": "निमग्नश्च पुनस्तोये ददृशे स तथैव तौ।\nसंस्तूयमानौ गन्धर्वैर्मुनिसिद्धमहोरगौः।। १९२.४६ ।।"
  },
  {
    "text": "ततो विज्ञातसद्भावः स तु दानपतिस्तदा।\nतुष्टाव सर्वविज्ञानमयमच्युतमीश्वरम्।। १९२.४७ ।।"
  },
  {
    "text": "<b>अक्रूर उवाच\n</b>\nतन्मात्ररूपिणेऽचिनत्यमहिम्ने परमात्मने।\nव्यापिने नैकरूपैकस्वरूपाय नमो नमः।। १९२.४८ ।।"
  },
  {
    "text": "शब्दरूपाय तेऽचिन्त्यहविर्भूताय ते नमः।\nनमो विज्ञानरूपाय पराय प्रकृतेः प्रभो।। १९२.४९ ।।"
  },
  {
    "text": "भूतात्मा चेन्द्रियात्मा च प्रधानात्मा तथा भवान्।\nआत्मा च परमात्मा च त्वमेकः पञ्चधा स्थितः।। १९२.५० ।।"
  },
  {
    "text": "प्रसीद सर्वधर्मात्मन्क्षराक्षर महेश्वर।\nब्रह्मविष्णुशिवाद्याभिः कल्पनाभिरुदीरितः।। १९२.५१ ।।"
  },
  {
    "text": "अनाख्येयस्वरूपात्मन्ननाख्येयप्रयोजन।\nअनाख्येयाभिधान त्वां नतोऽस्मि परमेश्वरम्।। १९२.५२ ।।"
  },
  {
    "text": "न यत्र नाथ विद्यन्ते नामजात्यादिकल्पनाः।\nतद्‌ब्रह्म परमं नित्यमविकारि भवानजः।। १९२.५३ ।।"
  },
  {
    "text": "न कल्पनामृतेऽर्थस्य सर्वस्याधिगमो यतः।\nततः कृष्णच्युतानन्त विष्णुसंज्ञाभिरीड्यसे।। १९२.५४ ।।"
  },
  {
    "text": "सर्वात्मंस्त्वमज विकल्पनाभिरेतैर्देवास्त्वं जगदखिलं त्वमेव विश्वम्।\nविश्वात्मंस्त्वमतिविकारभेदहीनः,सर्वस्मिन्न हि भवतोऽस्ति किंचिदन्यत्।। १९२.५५ ।।"
  },
  {
    "text": "त्वं ब्रह्मा पशुपतिरर्यमा विधाता, त्वं धाता त्रिदशपतिः समीरणोऽग्निः।\nतोयेशो धनपतिरन्तकस्त्वमेको, भिन्नात्मा जगदपि पासि शक्तिभेदैः।। १९२.५६ ।।"
  },
  {
    "text": "विश्वं भवान्सृजति हन्ति गभस्तिरूपो, विश्वं च ते गुणमयोऽयमज प्रपञ्चः।\nरूपं परं सदितिवाचकमक्षरं यज्ज्ञानात्मने सदसते प्रणतोऽस्मि तस्मै।। १९२.५७ ।।"
  },
  {
    "text": "ओं नमो वासुदेवाय नमःसंकर्षणाय च।\nप्रद्युम्नाय नमस्तुभ्यमनिरुद्धाय ते नमः।। १९२.५८ ।।"
  },
  {
    "text": "<b>व्यास उवाच\n</b>\nएवमन्तर्जले कृष्णमभिष्टुय स यादवः।\nअर्घयामास सर्वेशं धूपपुष्पैर्मनोमयैः।। १९२.५९ ।।"
  },
  {
    "text": "परित्यज्यान्यविषयं मनस्तत्र निवेश्य सः।\nब्रह्मभूते चिरं स्थित्वा विरराम समाधितः।। १९२.६० ।।"
  },
  {
    "text": "कृतकृत्यमिवाऽऽत्मानं मन्यमानो द्विजोत्तमाः।\nआजगाम रथं भूयो निर्गम्य यमुनाम्भसः।। १९२.६१ ।।"
  },
  {
    "text": "रामकृष्णौ ददर्शाथ यथापूर्वमवस्थितौ।\nविस्मिताक्षं तदाऽक्रूरं तं च कृष्णोऽभ्यभाषता।। १९२.६२ ।।"
  },
  {
    "text": "श्रीकृष्ण उवाच\nकिं त्वया दृष्टमाश्चर्यमक्रूर यमुनाजले।\nविस्मयोत्फुल्लनयनो भवान्संलक्ष्यते यतः।। १९२.६३ ।।"
  },
  {
    "text": "<b>अक्रूर उवाच\n</b>\nअन्तर्जले यदाश्चर्यं दृष्टं तत्र मयाऽच्युत।\nतदत्रैव हि पश्यामि मूर्तिमत्पूरतः स्थितम्।। १९२.६४ ।।"
  },
  {
    "text": "जगदेतन्महाश्चर्यरूपं यस्य महात्मनः।\nतेनाऽऽश्चर्यपरेणाहं भवता कृष्ण संगतः।। १९२.६५ ।।"
  },
  {
    "text": "तत्किमेतेन मथुरां प्रयामो मधुसूदन।\nबिभेमि कंसाद्धिग्जन्म परपिण्डोपजीविनः।। १९२.६६ ।।"
  },
  {
    "text": "<b>व्यास उवाच\n</b>\nइत्युक्त्वा चोदयामास तान्हयान्वातरंहसः।\nसंप्राप्तश्चापि सायाह्ने सोऽक्रूरो मथुरां पुरीम्।\nविलोक्य मथुरां कृष्णं रामं चाऽऽह स यादवः।। १९२.६७ ।।"
  },
  {
    "text": "<b>अक्रूर उवाच\n</b>\nपद्भ्यां यातं महावीर्यौ रथेनैको विशाम्यहम्।\nगन्तव्यं वसुदेवस्य नो भवद्भ्यां तथा गृहे।।\nयुवयोर्हि कृते वृद्धः कंसेन स निरस्यते।। १९२.६८ ।।"
  },
  {
    "text": "<b>व्यास उवाच\n</b>\nइत्युक्त्वा प्रविवेशासावक्रूरो मथुरां पुरीम्।\nप्रविष्टौ रामकृष्णौ च राजमार्गमुपागतौ।। १९२.६९ ।।"
  },
  {
    "text": "स्त्रीभिर्नरैश्च सानन्दलोचनैरभिवीक्षितौ।\nजग्मतुर्लीलया वीरौ प्राप्यौ बालगजाविव।। १९२.७० ।।"
  },
  {
    "text": "भ्रममाणौ तु तौ दृष्ट्वा रजकं रङ्गकारकम्।\nअयाचेतां स्वरूपाणि वासांसि रुचिराणि तौ।। १९२.७१ ।।"
  },
  {
    "text": "कंसस्य रजकः सोऽथ प्रसादारूढविस्मयः।\nबहून्याक्षेपवाक्यानि प्राहोच्चै रामकेशवौ।। १९२.७२ ।।"
  },
  {
    "text": "ततस्तलप्रहारेण कृष्णस्तस्य दुरात्मनः।\nपातयामास कोपेन रजकस्य शिरो भुवि।। १९२.७३ ।।"
  },
  {
    "text": "हत्वाऽऽदाय च वस्त्राणि पीतनीलाम्बरौ ततः।\nकृष्णरामौ मुदायुक्तौ मालाकारगृहं गतौ।। १९२.७४ ।।"
  },
  {
    "text": "विकासिनेत्रयुगलो मालाकारोऽतिविस्मितः।\nएतौ कस्य कुतो यातौ मनसाऽचिन्तयत्ततः।। १९२.७५ ।।"
  },
  {
    "text": "पीतनीलाम्बरधरौ दृष्ट्वाऽतिसुमनोहरौ।\nस तर्कयमास तदा भुवं देवावुपागतौ।। १९२.७६ ।।"
  },
  {
    "text": "विकाशिमुखपद्‌माभ्यां ताभ्यां पुष्पाणि याचितः।\nभुवं विष्टम्य हस्ताभ्यां पस्पर्श शिरसा महीम्।। १९२.७७ ।।"
  },
  {
    "text": "प्रसादसुमुखौ नाथौ मम गेहमुपागतौ।\nधन्योऽहमर्चयिष्यामीत्याह तौ माल्यजीविकः।। १९२.७८ ।।"
  },
  {
    "text": "ततः प्रहृवष्टदनस्तयोः पुष्पाणि कामतः।\nचारूण्येतानि चैतानि प्रददौ स विलोभयन्।। १९२.७९ ।।"
  },
  {
    "text": "पुनः पुनः प्रणम्यासौ मालाकारोत्तमो ददौ।\nपुष्पाणि ताभ्यां चारूणि गन्धवन्त्यमलानि च।। १९२.८० ।।"
  },
  {
    "text": "मालाकाराय कृष्णोऽपि प्रसन्नः प्रददौ वरम्।\nश्रीस्त्वांमत्संश्रया भद्र न कदाचित्त्यजिष्यति।। १९२.८१ ।।"
  },
  {
    "text": "बलहानिर्न ते सौम्य धनहानिरथापि वा।\nयावद्धरणिसूर्यौ च संततिः पुत्रपौत्रिकी।। १९२.८२ ।।"
  },
  {
    "text": "भुक्त्वा च विपुलान्भोगांस्त्वमन्ते मत्प्रसादतः।\nममानुस्मरणं प्राप्य दिव्यलोकमवाप्स्यसि।। १९२.८३ ।।"
  },
  {
    "text": "धर्मे मनश्च ते भद्र सर्वकालं भविष्यति।\nयुष्मत्संततिजातानां दीर्घमायुर्भविष्यति।। १९२.८४ ।।"
  },
  {
    "text": "नोपसर्गादिकं दोषं युष्मत्संततिसंभवः।\nअवाप्स्यति महाभाग यावत्सूर्यो भविष्यति।। १९२.८५ ।।"
  },
  {
    "text": "<b>व्यास उवाच\n</b>\nइत्युक्त्वा तद्‌गृहात्कृष्णो बलदेवसहायवान्।\nनिर्जगाम मुनिश्रेष्ठा मालाकारेण पूजितः।। १९२.८६ ।।"
  },
  {
    "text": "इति श्रीमहापुराणे आदिब्राह्मेऽक्रूरप्रत्यागमनं नाम द्विनवत्यधिकशततमोऽध्यायः।। १९२ ।।"
  }
]
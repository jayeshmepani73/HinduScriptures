[
  {
    "text": "रामतीर्थमिति ख्यातं भ्रूणहत्याविनाशनम्।\nतस्य श्रवणमात्रेण सर्वपापैः प्रमुच्यते॥ १॥                                      2.53.1\nइक्ष्वाकुवंशप्रभवः क्षत्रियो लोकविश्रुतः।\nबलवान्मतिमाञ्शूरो यथा शक्रः पुरंदरः॥ २॥\nपितृपैतामहं राज्यं कुर्वन्नास्ते यथा बलिः।\nतस्य तिस्रो महिष्यः स्यू राज्ञो दशरथस्य हि॥ ३॥\nकौशल्या च सुमित्रा च कैकेयी च महामते।\nएताः कुलीनाः सुभगा रूपलक्षणसंयुताः॥ ४॥\nतस्मिन् राजनि राज्ये तु स्थितेऽयोध्यापतौ मुने।\nवसिष्ठे ब्रह्मविच्छ्रेष्ठे पुरोधसि विशेषतः॥ ५॥\nन च व्याधिर्न दुर्भिक्षं न चावृष्टिर्न चाधयः।\nब्रह्मक्षत्रविशां नित्यं शूद्राणां च विशेषतः॥ ६॥\nआश्रमाणां तु सर्वेषामानन्दोऽभूत्पृथक्पृथक्।\nतस्मिञ्शासति राजेन्द्र इक्ष्वाकूणां कुलोद्वहे॥ ७॥\nदेवानां दानवानां तु राज्यार्थे विग्रहोऽभवत्।\nक्वापि तत्र जयं प्रापुर्देवाः क्वापि तथेतरे॥ ८॥\nएवं प्रवर्तमाने तु त्रैलोक्यमतिपीडितम्।\nअभून्नारद तत्राहमवदं दैत्यदानवान्॥ ९॥\nदेवांश्चापि विशेषेण न कृतं तैर्मदीरितम्।\nपुनश्च संगरस्तेषां बभूव सुमहान्मिथः॥ १०॥\nविष्णुं गत्वा सुराः प्रोचुस्तथेशानं जगन्मयम्।\nतावूचतुरुभौ देवानसुरान् दैत्यदानवान्॥ ११॥\nतपसा बलिनो यान्तु पुनः कुर्वन्तु संगरम्।\nतथेत्याहुर्ययुः सर्वे तपसे नियतव्रताः॥ १२॥\nययुस्तु राक्षसान् देवाः पुनस्ते मत्सरान्विताः।\nदेवानां दानवानां च संगरोऽभूत्सुदारुणः॥ १३॥\nन तत्र देवा जेतारो नैव दैत्याश्च दानवाः।\nसंयुगे वर्तमाने तु वागुवाचाशरीरिणी॥ १४॥\n{आकाशवागुवाच }\nयेषां दशरथो राजा ते जेतारो न चेतरे॥* १५॥\n{ब्रह्मोवाच }\nइति श्रुत्वा जयायोभौ जग्मतुर्देवदानवौ।\nतत्र वायुस्त्वरन् प्राप्तो राजानमवदत्तदा॥ १६॥\n{वायुरुवाच }\nआगन्तव्यं त्वया राजन् देवदानवसंगरे।\nयत्र राजा दशरथो जयस्तत्रेति विश्रुतम्॥ १७॥\nतस्मात्त्वं देवपक्षे स्या भवेयुर्जयिनः सुराः॥* १८॥\n{ब्रह्मोवाच }\nतद्वायुवचनं श्रुत्वा राजा दशरथो नृपः।\nआगम्यते मया सत्यं गच्छ वायो यथासुखम्॥ १९॥\nगते वायौ तदा दैत्या आजग्मुर्भूपतिं प्रति।\nतेऽप्यूचुर्भगवन्नस्मत्साहाय्यं कर्तुमर्हसि॥ २०॥\nराजन् दशरथ श्रीमन् विजयस्त्वयि संस्थितः।\nतस्मात्त्वं वै दैत्यपतेः साहाय्यं कर्तुमर्हसि॥ २१॥\nततः प्रोवाच नृपतिर्वायुना प्रार्थितः पुरा।\nप्रतिज्ञातं मया तच्च यान्तु दैत्याश्च दानवाः॥ २२॥\nस तु राजा तथा चक्रे गत्वा चैव त्रिविष्टपम्।\nयुद्धं चक्रे तथा दैत्यैर्दानवैः सह राक्षसैः॥ २३॥\nपश्यत्सु देवसंघेषु नमुचेर्भ्रातरस्तदा।\nविविधुर्निशितैर्बाणैरथाक्षं नृपतेस्तथा॥ २४॥\nभिन्नाक्षं तं रथं राजा न जानाति स संभ्रमात्।\nराजान्तिके स्थिता सुभ्रूः कैकेय्याज्ञायि नारद॥ २५॥\nन ज्ञापितं तया राज्ञे स्वयमालोक्य सुव्रता।\nभग्नमक्षं समालक्ष्य चक्रे हस्तं तदा स्वकम्॥ २६॥\nअक्षवन्मुनिशार्दूल तदेतन्महदद्भुतम्।\nरथेन रथिनां श्रेष्ठस्तया दत्तकरेण च॥ २७॥\nजितवान् दैत्यदनुजान् देवैः प्राप्य वरान् बहून्।\nततो देवैरनुज्ञातस्त्वयोध्यां पुनरभ्यगात्॥ २८॥\nस तु मध्ये महाराजो मार्गे वीक्ष्य तदा प्रियाम्।\nकैकेय्याः कर्म तद्दृष्ट्वा विस्मयं परमं गतः॥ २९॥\nततस्तस्यै वरान् प्रादात्त्रींस्तु नारद सा अपि।\nअनुमान्य नृपप्रोक्तं कैकेयी वाक्यमब्रवीत्॥ ३०॥\n{कैकेय्युवाच }\nत्वयि तिष्ठन्तु राजेन्द्र त्वया दत्ता वरा अमी॥* ३१॥\n{ब्रह्मोवाच }\nविभूषणानि राजेन्द्रो दत्त्वा स प्रियया सह।\nरथेन विजयी राजा ययौ स्वनगरं सुखी॥ ३२॥\nयोषितां किमदेयं हि प्रियाणामुचितागमे।\nस कदाचिद्दशरथो मृगयाशीलिभिर्वृतः॥ ३३॥\nअटन्नरण्ये शर्वर्यां वारिबन्धमथाकरोत्।\nसप्तव्यसनहीनेन भवितव्यं तु भूभुजा॥ ३४॥\nइति जानन्नपि च तच्चकार तु विधेर्वशात्।\nगर्तं प्रविश्य पानार्थमागतान्निशितैः शरैः॥ ३५॥\nमृगान् हन्ति महाबाहुः शृणु कालविपर्ययम्।\nगर्तं प्रविष्टे नृपतौ तस्मिन्नेव नगोत्तमे॥ ३६॥\nवृद्धो वैश्रवणो नाम न शृणोति न पश्यति।\nतस्य भार्या तथाभूता तावब्रूतां तदा सुतम्॥ ३७॥\n{मातापितरावूचतुः॒ }\nआवां तृषार्तौ रात्रिश्च कृष्णा चापि प्रवर्तते।\nवृद्धानां जीवितं कृत्स्नं बालस्त्वमसि पुत्रक॥ ३८॥\nअन्धानां बधिराणां च वृद्धानां धिक्च जीवितम्।\nजराजर्जरदेहानां धिग्धिक्पुत्रक जीवितम्॥ ३९॥\nतावत्पुंभिर्जीवितव्यं यावल्लक्ष्मीर्दृढं वपुः।\nयावदाज्ञाप्रतिहता तीर्थादावन्यथा मृतिः॥ ४०॥\n{ब्रह्मोवाच }\nइत्येतद्वचनं श्रुत्वा वृद्धयोर्गुरुवत्सलः।\nपुत्रः प्रोवाच तद्दुःखं गिरा मधुरया हरन्॥ ४१॥\n{पुत्र उवाच }\nमयि जीवति किं नाम युवयोर्दुःखमीदृशम्।\nन हरत्यात्मजः पित्रोर्यश्चरित्रैर्मनोरुजम्॥ ४२॥\nतेन किं तनुजेनेह कुलोद्वेगविधायिना॥* ४३॥\n{ब्रह्मोवाच }\nइत्युक्त्वा पितरौ नत्वा तावाश्वास्य महामनाः।\nतरुस्कन्धे समारोप्य वृद्धौ च पितरौ तदा॥ ४४॥\nहस्ते गृहीत्वा कलशं जगाम ऋषिपुत्रकः।\nस ऋषिर्न तु राजानं जानाति नृपतिर्द्विजम्॥ ४५॥\nउभौ सरभसौ तत्र द्विजो वारि समाविशत्।\nसत्वरं कलशे न्युब्जे वारि गृह्णन्तमाशुगैः॥ ४६॥\nद्विजं राजा द्विपं मत्वा विव्याध निशितैः शरैः।\nवनद्विपोऽपि भूपानामवध्यस्तद्विदन्नपि॥ ४७॥\nविव्याध तं नृपः कुर्यान्न किं किं विधिवञ्चितः।\nस विद्धो मर्मदेशे तु दुःखितो वाक्यमब्रवीत्॥ ४८॥\n{द्विज उवाच }\nकेनेदं दुःखदं कर्म कृतं सद्ब्राह्मणस्य मे।\nमैत्रो ब्राह्मण इत्युक्तो नापराधोऽस्ति कश्चन॥ ४९॥\n{ब्रह्मोवाच }\nतदेतद्वचनं श्रुत्वा मुनेरार्तस्य भूपतिः।\nनिश्चेष्टश्च निरुत्साहो शनैस्तं देशमभ्यगात्॥ ५०॥\nतं तु दृष्ट्वा द्विजवरं ज्वलन्तमिव तेजसा।\nअसावप्यभवत्तत्र सशल्य इव मूर्च्छितः॥ ५१॥\nआत्मानमात्मना कृत्वा स्थिरं राजाब्रवीदिदम्॥* ५२॥\n{राजोवाच }\nको भवान् द्विजशार्दूल किमर्थमिह चागतः।\nवद पापकृते मह्यं वद मे निष्कृतिं पराम्॥ ५३॥\nब्रह्महा वर्णिभिः किंतु श्वपचैरपि जातुचित्।\nन स्प्रष्टव्यो महाबुद्धे द्रष्टव्यो न कदाचन॥ ५४॥\n{ब्रह्मोवाच }\nतद्राजवचनं श्रुत्वा मुनिपुत्रोऽब्रवीद्वचः॥* ५५॥\n{मुनिपुत्र उवाच }\nउत्क्रमिष्यन्ति मे प्राणा अतो वक्ष्यामि किंचन।\nस्वच्छन्दवृत्तिताज्ञाने विद्धि पाकं च कर्मणाम्॥ ५६॥\nआत्मार्थं तु न शोचामि वृद्धौ तु पितरौ मम।\nतयोः शुश्रूषकः कः स्यादन्धयोरेकपुत्रयोः॥ ५७॥\nविना मया महारण्ये कथं तौ जीवयिष्यतः।\nममाभाग्यमहो कीदृक्पितृशुश्रूषणे क्षतिः॥ ५८॥\nजाता मेऽद्य विना प्राणैर्हा विधे किं कृतं त्वया।\nतथापि गच्छ तत्र त्वं गृहीतकलशस्त्वरन्॥ ५९॥\nताभ्यां देह्युदपानं त्वं यथा तौ न मरिष्यतः॥* ६०॥\n{ब्रह्मोवाच }\nइत्येवं ब्रुवतस्तस्य गताः प्राणा महावने।\nविसृज्य सशरं चापमादाय कलशं नृपः॥ ६१॥\nतत्रागात्स तु वेगेन यत्र वृद्धौ महावने।\nवृद्धौ चापि तदा रात्रौ तावन्योन्यं समूचतुः॥ ६२॥\n{वृद्धावूचतुः॒ }\nउद्विग्नः कुपितो वा स्यादथवा भक्षितः कथम्।\nन प्राप्तश्चावयोर्यष्टिः किं कुर्मः का गतिर्भवेत्॥ ६३॥\nन कोपि तादृशः पुत्रो विद्यते सचराचरे।\nयः पित्रोरन्यथा वाक्यं न करोत्यपि निन्दितः॥ ६४॥\nवज्रादपि कठोरं वा जीवितं तमपश्यतोः।\nशीघ्रं न यान्ति यत्प्राणास्तदेकायत्तजीवयोः॥ ६५॥\n{ब्रह्मोवाच }\nएवं बहुविधा वाचो वृद्धयोर्वदतोर्वने।\nतदा दशरथो राजा शनैस्तं देशमभ्यगात्॥ ६६॥\nपादसंचारशब्देन मेनाते सुतमागतम्॥* ६७॥\n{वृद्धावूचतुः॒ }\nकुतो वत्स चिरात्प्राप्तस्त्वं दृष्टिस्त्वं परायणम्।\nन ब्रूषे किंतु रुष्टोऽसि वृद्धयोरन्धयोः सुतः॥ ६८॥\n{ब्रह्मोवाच }\nसशल्य इव दुःखार्तः शोचन् दुष्कृतमात्मनः।\nस भीत इव राजेन्द्रस्तावुवाचाथ नारद॥ ६९॥\nउदपानं च कुरुतां तच्छ्रुत्वा नृपभाषितम्।\nनायं वक्ता सुतोऽस्माकं को भवांस्तत्पुरा वद॥ ७०॥\nपश्चात्पिबावः पानीयं ततो राजाब्रवीच्च तौ॥* ७१॥\n{राजोवाच }\nतत्र तिष्ठति वां पुत्रो यत्र वारिसमाश्रयः॥* ७२॥\n{ब्रह्मोवाच }\nतच्छ्रुत्वोचतुरार्तौ तौ सत्यं ब्रूहि न चान्यथा।\nआचचक्षे ततो राजा सर्वमेव यथातथम्॥ ७३॥\nततस्तु पतितौ वृद्धौ तत्रावां नय मा स्पृश।\nब्रह्मघ्नस्पर्शनं पापं न कदाचिद्विनश्यति॥ ७४॥\nनिन्ये वै श्रवणं वृद्धं सभार्यं नृपसत्तमः।\nयत्रासौ पतितः पुत्रस्तं स्पृष्ट्वा तौ विलेपतुः॥ ७५॥\n{वृद्धावूचतुः॒ }\nयथा पुत्रवियोगेन मृत्युर्नौ विहितस्तथा।\nत्वं चापि पाप पुत्रस्य वियोगान्मृत्युमाप्स्यसि॥ ७६॥\n{ब्रह्मोवाच }\nएवं तु जल्पतोर्ब्रह्मन् गताः प्राणास्ततो नृपः।\nअग्निना योजयामास वृद्धौ च ऋषिपुत्रकम्॥ ७७॥\nततो जगाम नगरं दुःखितो नृपतिर्मुने।\nवसिष्ठाय च तत्सर्वं न्यवेदयदशेषतः॥ ७८॥\nनृपाणां सूर्यवंश्यानां वसिष्ठो हि परा गतिः।\nवसिष्ठोऽपि द्विजश्रेष्ठैः संमन्त्र्याह च निष्कृतिम्॥ ७९॥\n{वसिष्ठ उवाच }\nगालवं वामदेवं च जाबालिमथ कश्यपम्।\nएतानन्यान् समाहूय हयमेधाय यत्नतः॥ ८०॥\nयजस्व हयमेधैश्च बहुभिर्बहुदक्षिणैः॥* ८१॥\n{ब्रह्मोवाच }\nअकरोद्धयमेधांश्च राजा दशरथो द्विजैः।\nएतस्मिन्नन्तरे तत्र वागुवाचाशरीरिणी॥ ८२॥\n{आकाशवाण्युवाच }\nपूतं शरीरमभवद्राज्ञो दशरथस्य हि।\nव्यवहार्यश्च भविता भविष्यन्ति तथा सुताः।\nज्येष्ठपुत्रप्रसादेन राजापापो भविष्यति॥ ८३॥\n{ब्रह्मोवाच }\nततो बहुतिथे काले ऋष्यशृङ्गान्मुनीश्वरात्।\nदेवानां कार्यसिद्ध्यर्थं सुता आसन् सुरोपमाः॥ ८४॥\nकौशल्यायां तथा रामः सुमित्रायां च लक्ष्मणः।\nशत्रुघ्नश्चापि कैकेय्यां भरतो मतिमत्तरः॥ ८५॥\nते सर्वे मतिमन्तश्च प्रिया राज्ञो वशे स्थिताः।\nतं राजानमृषिः प्राप्य विश्वामित्रः प्रजापतिः॥ ८६॥\nरामं च लक्ष्मणं चापि अयाचत महामते।\nयज्ञसंरक्षणार्थाय ज्ञाततन्महिमा मुनिः॥ ८७॥\nचिरप्राप्तसुतो वृद्धो राजा नैवेत्यभाषत॥* ८८॥\n{राजोवाच }\nमहता दैवयोगेन कथंचिद्वार्धके मुने।\nजातावानन्दसंदोह दायकौ मम बालकौ॥ ८९॥\nसशरीरमिदं राज्यं दास्ये नैव सुताविमौ॥* ९०॥\n{ब्रह्मोवाच }\nवसिष्ठेन तदा प्रोक्तो राजा दशरथस्त्विति॥* ९१॥\n{वसिष्ठ उवाच }\nरघवः प्रार्थनाभङ्गं न राजन् क्वापि शिक्षिताः॥* ९२॥\n{ब्रह्मोवाच }\nरामं च लक्ष्मणं चैव कथंचिदवदन्नृपः॥* ९३॥\n{राजोवाच }\nविश्वामित्रस्य ब्रह्मर्षेः कुरुतां यज्ञरक्षणम्॥* ९४॥\n{ब्रह्मोवाच }\nवदन्निति सुतौ सोष्णं निश्वसन् ग्लपिताधरः।\nपुत्रौ समर्पयामास विश्वामित्रस्य शास्त्रकृत्॥ ९५॥\nतथेत्युक्त्वा दशरथं नमस्य च पुनः पुनः।\nजग्मतू रक्षणार्थाय विश्वामित्रेण तौ मुदा॥ ९६॥\nततः प्रहृष्टः स मुनिर्मुदा प्रादात्तदोभयोः।\nमाहेश्वरीं महाविद्यां धनुर्विद्यापुरःसराम्॥ ९७॥\nशास्त्रीमास्त्रीं लौकिकीं च रथविद्यां गजोद्भवाम्।\nअश्वविद्यां गदाविद्यां मन्त्राह्वानविसर्जने॥ ९८॥\nसर्वविद्यामथावाप्य उभौ तौ रामलक्ष्मणौ।\nवनौकसां हितार्थाय जघ्नतुस्ताटकां वने॥ ९९॥\nअहल्यां शापनिर्मुक्तां पादस्पर्शाच्च चक्रतुः।\nयज्ञविध्वंसनायाताञ्जघ्नतुस्तत्र राक्षसान्॥ १००॥\nकृतविद्यौ धनुष्पाणी चक्रतुर्यज्ञरक्षणम्।\nततो महामखे वृत्ते विश्वामित्रो मुनीश्वरः॥ १०१॥\nपुत्राभ्यां सहितो राज्ञो जनकं द्रष्टुमभ्यगात्।\nचित्रामदर्शयत्तत्र राजमध्ये नृपात्मजः॥ १०२॥\nरामः सौमित्रिसहितो धनुर्विद्यां गुरोर्मताम्।\nतत्प्रीतो जनकः प्रादात्सीतां लक्ष्मीमयोनिजाम्॥ १०३॥\nतथैव लक्ष्मणस्यापि भरतस्यानुजस्य च।\nशत्रुघ्नभरतादीनां वसिष्ठादिमते स्थितः॥ १०४॥\nराजा दशरथः श्रीमान् विवाहमकरोन्मुने।\nततो बहुतिथे काले राज्यं तस्य प्रयच्छति॥ १०५॥\nनृपतौ सर्वलोकानामनुमत्या गुरोरपि।\nमन्थरात्मकदुर्दैव प्रेरिता मत्सराकुला॥ १०६॥\nकैकेयी विघ्नमातस्थे वनप्रव्राजनं तथा।\nभरतस्य च तद्राज्यं राजा नैव च दत्तवान्॥ १०७॥\nपितरं सत्यवाक्यं तं कुर्वन् रामो महावनम्।\nविवेश सीतया सार्धं तथा सौमित्रिणा सह॥ १०८॥\nसतां च मानसं शुद्धं स विवेश स्वकैर्गुणैः।\nतस्मिन् विनिर्गते रामे वनवासाय दीक्षिते॥ १०९॥\nसमं लक्ष्मणसीताभ्यां राज्यतृष्णाविवर्जिते।\nतं रामं चापि सौमित्रिं सीतां च गुणशालिनीम्॥ ११०॥\nदुःखेन महताविष्टो ब्रह्मशापं च संस्मरन्।\nतदा दशरथो राजा प्राणांस्तत्याज दुःखितः॥ १११॥\nकृतकर्मविपाकेन राजा नीतो यमानुगैः।\nतस्मै राज्ञे महाप्राज्ञ यावत्स्थावरजङ्गमे॥ ११२॥\nयमसद्मन्यनेकानि तामिस्रादीनि नारद।\nनरकाण्यथ घोराणि भीषणानि बहूनि च॥ ११३॥\nतत्र क्षिप्तस्तदा राजा नरकेषु पृथक्पृथक्।\nपच्यते छिद्यते राजा पिष्यते चूर्ण्यते तथा॥ ११४॥\nशोष्यते दश्यते भूयो दह्यते च निमज्ज्यते।\nएवमादिषु घोरेषु नरकेषु स पच्यते॥ ११५॥\nरामोऽपि गच्छन्नध्वानं चित्रकूटमथागमत्।\nतत्रैव त्रीणि वर्षाणि व्यतीतानि महामते॥ ११६॥\nपुनः स दक्षिणामाशामाक्रामद्दण्डकं वनम्।\nविख्यातं त्रिषु लोकेषु देशानां तद्धि पुण्यदम्॥ ११७॥\nप्राविशत्तन्महारण्यं भीषणं दैत्यसेवितम्।\nतद्भयादृषिभिस्त्यक्तं हत्वा दैत्यांस्तु राक्षसान्॥ ११८॥\nविचरन् दण्डकारण्ये ऋषिसेव्यमथाकरोत्।\nतत्रेदं वृत्तमाख्यास्ये शृणु नारद यत्नतः॥ ११९॥\nतावच्छनैस्त्वगाद्रामो यावद्योजनपञ्चकम्।\nगौतमीं समनुप्राप्तो राजापि नरके स्थितः॥ १२०॥\nयमः स्वकिंकरानाह रामो दशरथात्मजः।\nगौतमीमभितो याति पितरं तस्य धीमतः॥ १२१॥\nआकर्षन्त्वथ राजानं नरकान्नात्र संशयः।\nउत्तीर्य गौतमीं याति यावद्योजनपञ्चकम्॥ १२२॥\nरामस्तावत्तस्य पिता नरके नैव पच्यताम्।\nयदेतन्मद्वचः पुण्यं न कुर्युर्यदि दूतकाः॥ १२३॥\nततश्च नरके घोरे यूयं सर्वे निमज्जथ।\nया काप्युक्ता परा शक्तिः शिवस्य समवायिनी॥ १२४॥\nतामेव गौतमीं सन्तो वदन्त्यम्भःस्वरूपिणीम्।\nहरिब्रह्ममहेशानां मान्या वन्द्या च सैव यत्॥ १२५॥\nनिस्तीर्यते न केनापि तदतिक्रमजं त्वघम्।\nपापिनोऽप्यात्मजः कश्चिद्यश्च गङ्गामनुस्मरेत्॥ १२६॥\nसोऽनेकदुर्गनिरयान्निर्गतो मुक्ततां व्रजेत्।\nकिं पुनस्तादृशः पुत्रो गौतमीनिकटे स्थितः॥ १२७॥\nयस्यासौ नरके पक्तुं न कैरपि हि शक्यते।\nदक्षिणाशापतेर्वाक्यं निशम्य यमकिंकराः॥ १२८॥\nनरके पच्यमानं तमयोध्याधिपतिं नृपम्।\nउत्तार्य घोरनरकाद्वचनं चेदमब्रुवन्॥ १२९॥\n{यमकिंकरा ऊचुः॒ }\nधन्योऽसि नृपशार्दूल यस्य पुत्रः स तादृशः।\nइह चामुत्र विश्रान्तिः सुपुत्रः केन लभ्यते॥ १३०॥\n{ब्रह्मोवाच }\nस विश्रान्तः शनै राजा किंकरान् वाक्यमब्रवीत्॥* १३१॥\n{राजोवाच }\nनरकेष्वथ घोरेषु पच्यमानः पुनः पुनः।\nकथं त्वाकर्षितः शीघ्रं तन्मे वक्तुमिहार्हथ॥ १३२॥\n{ब्रह्मोवाच }\nतत्र कश्चिच्छान्तमना राजानमिदमब्रवीत्॥* १३३॥\n{यमदूत उवाच }\nवेदशास्त्रपुराणादावेतद्गोप्यं प्रयत्नतः।\nप्रकाश्यते तदपि ते सामर्थ्यं पुत्रतीर्थयोः॥ १३४॥\nरामस्तव सुतः श्रीमान् गौतमीतीरमागतः।\nतस्मात्त्वं नरकाद्घोरादाकृष्टोऽसि नरोत्तम॥ १३५॥\nयदि त्वां तत्र गौतम्यां स्मरेद्रामः सलक्ष्मणः।\nस्नानं कृत्वाथ पिण्डादि ते दद्यात्स नृपोत्तम।\nततस्त्वं सर्वपापेभ्यो मुक्तो यासि त्रिविष्टपम्॥ १३६॥\n{राजोवाच }\nतत्र गत्वा भवद्वाक्यमाख्यास्ये स्वसुतौ प्रति।\nभवन्त एव शरणमनुज्ञां दातुमर्हथ॥ १३७॥\n{ब्रह्मोवाच }\nतद्राजवचनं श्रुत्वा कृपया यमकिंकराः।\nआज्ञां च प्रददुस्तस्मै राजा प्रागात्सुतौ प्रति॥ १३८॥\nभीषणं यातनादेहमापन्नो निःश्वसन्मुहुः।\nनिरीक्ष्य स्वं लज्जमानः कृतं कर्म च संस्मरन्॥ १३९॥\nस्वेच्छया विहरन् गङ्गामाससाद च राघवः।\nगौतम्यास्तटमाश्रित्य रामो लक्ष्मण एव च॥ १४०॥\nसीतया सह वैदेह्या सस्नौ चैव यथाविधि।\nनैव तत्राभवद्भोज्यं भक्ष्यं वा गौतमीतटे॥ १४१॥\nतद्दिने तत्र वसतां गौतमीतीरवासिनाम्।\nतद्दृष्ट्वा दुःखितो भ्राता लक्ष्मणो राममब्रवीत्॥ १४२॥\n{लक्ष्मण उवाच }\nपुत्रौ दशरथस्यावां तवापि बलमीदृशम्।\nनास्ति भोज्यमथास्माकं गङ्गातीरनिवासिनाम्॥ १४३॥\n{राम उवाच }\nभ्रातर्यद्विहितं कर्म नैव तच्चान्यथा भवेत्।\nपृथिव्यामन्नपूर्णायां वयमन्नाभिलाषिणः॥ १४४॥\nसौमित्रे नूनमस्माभिर्न ब्राह्मणमुखे हुतम्।\nअवज्ञया महीदेवांस्तर्पयन्त्यर्चयन्ति न॥ १४५॥\nते ये लक्ष्मण जायन्ते सर्वदैव बुभुक्षिताः।\nस्नात्वा देवानथाभ्यर्च्य होतव्यश्च हुताशनः।\nततः स्वसमये देवो विधास्यत्यशनं तु नौ॥ १४६॥\n{ब्रह्मोवाच }\nभ्रात्रोः संजल्पतोरेवं पश्यतोः कर्मणो गतिम्।\nशनैर्दशरथो राजा तं देशमुपजग्मिवान्॥ १४७॥\nतं दृष्ट्वा लक्ष्मणः शीघ्रं तिष्ठ तिष्ठेति चाब्रवीत्।\nधनुराकृष्य कोपेन रक्षस्त्वं दानवोऽथवा॥ १४८॥\nआसन्नं च पुनर्दृष्ट्वा याहि याह्यत्र पुण्यभाक्।\nरामो दाशरथी राजा धर्मभाक्पश्य वर्तते॥ १४९॥\nगुरुभक्तः सत्यसंधो देवब्राह्मणसेवकः।\nत्रैलोक्यरक्षादक्षोऽसौ वर्तते यत्र राघवः॥ १५०॥\nन तत्र त्वादृशामस्ति प्रवेशः पापकर्मणाम्।\nयदि प्रविशसे पाप ततो वधमवाप्स्यसि॥ १५१॥\nतत्पुत्रवचनं श्रुत्वा शनैराहूय वाचया।\nउवाचाधोमुखो भूत्वा स्नुषां पुत्रौ कृताञ्जलिः।\nमुहुरन्तर्विनिध्यायन् गतिं दुष्कृतकर्मणः॥ १५२॥\n{राजोवाच }\nअहं दशरथो राजा पुत्रौ मे शृणुतं वचः।\nतिसृभिर्ब्रह्महत्याभिर्वृतोऽहं दुःखमागतः।\nछिन्नं पश्यत मे देहं नरकेषु च पातितम्॥ १५३॥\n{ब्रह्मोवाच }\nततः कृताञ्जली रामः सीतया लक्ष्मणेन च।\nभूमौ प्रणेमुस्ते सर्वे वचनं चैतदब्रुवन्॥ १५४॥\n{सीतारामलक्ष्मणा ऊचुः॒ }\nकस्येदं कर्मणस्तात फलं नृपतिसत्तम॥* १५५॥\n{ब्रह्मोवाच }\nस च प्राह यथावृत्तं ब्रह्महत्यात्रयं तथा॥* १५६॥\n{राजोवाच }\nनिष्कृतिर्ब्रह्महन्तॄणां पुत्रौ क्वापि न विद्यते॥* १५७॥\n{ब्रह्मोवाच }\nततो दुःखेन महता वृताः सर्वे भुवं गताः।\nराजानं वनवासं च मातरं पितरं तथा॥ १५८॥\nदुःखागमं कर्मगतिं नरके पातनं तथा।\nएवमाद्यथ संस्मृत्य मुमोह नृपतेः सुतः।\nविसंज्ञं नृपतिं दृष्ट्वा सीता वाक्यमथाब्रवीत्॥ १५९॥\n{सीतोवाच }\nन शोचन्ति महात्मानस्त्वादृशा व्यसनागमे।\nचिन्तयन्ति प्रतीकारं दैव्यमप्यथ मानुषम्॥ १६०॥\nशोचद्भिर्युगसाहस्रं विपत्तिर्नैव तीर्यते।\nव्यामोहमाप्नुवन्तीह न कदाचिद्विचक्षणाः॥ १६१॥\nकिमनेनात्र दुःखेन निष्फलेन जनेश्वर।\nदेहि हत्यां प्रथमतो या जाता ह्यतिभीषणा॥ १६२॥\nपितृभक्तः पुण्यशीलो वेदवेदाङ्गपारगः।\nअनागा यो हतो विप्रस्तत्पापस्यात्र निष्कृतिम्॥ १६३॥\nआचरामि यथाशास्त्रं मा शोकं कुरुतं युवाम्।\nद्वितीयां लक्ष्मणो हत्यां गृह्णातु त्वपरां भवान्॥ १६४॥\n{ब्रह्मोवाच }\nएतद्धर्मयुतं वाक्यं सीतया भाषितं दृढम्।\nतथेति चाहतुरुभौ ततो दशरथोऽब्रवीत्॥ १६५॥\n{दशरथ उवाच }\nत्वं हि ब्रह्मविदः कन्या जनकस्य त्वयोनिजा।\nभार्या रामस्य किं चित्रं यद्युक्तमनुभाषसे॥ १६६॥\nन कोपि भवतां किंतु श्रमः स्वल्पोऽपि विद्यते।\nगौतम्यां स्नानदानेन पिण्डनिर्वपणेन च॥ १६७॥\nतिसृभिर्ब्रह्महत्याभिर्मुक्तो यामि त्रिविष्टपम्।\nत्वया जनकसंभूते स्वकुलोचितमीरितम्॥ १६८॥\nप्रापयन्ति परं पारं भवाब्धेः कुलयोषितः।\nगोदावर्याः प्रसादेन किं नामास्त्यत्र दुर्लभम्॥ १६९॥\n{ब्रह्मोवाच }\nतथेति क्रियमाणे तु पिण्डदानाय शत्रुहा।\nनैवापश्यद्भक्ष्यभोज्यं ततो लक्ष्मणमब्रवीत्॥ १७०॥\nलक्ष्मणः प्राह विनयादिङ्गुद्याश्च फलानि च।\nसन्ति तेषां च पिण्याकमानीतं तत्क्षणादिव॥ १७१॥\nपिण्याकेनाथ गङ्गायां पिण्डं दातुं तथा पितुः।\nमनः कुर्वंस्ततो रामो मन्दोऽभूद्दुःखितस्तदा॥ १७२॥\nदैवी वागभवत्तत्र दुःखं त्यज नृपात्मज।\nराज्यभ्रष्टो वनं प्राप्तः किं वै निष्किंचनो भवान्॥ १७३॥\nअशठो धर्मनिरतो न शोचितुमिहार्हसि।\nवित्तशाठ्येन यो धर्मं करोति स तु पातकी॥ १७४॥\nश्रूयते सर्वशास्त्रेषु यद्राम शृणु यत्नतः।\nयदन्नः पुरुषो राजंस्तदन्नास्तस्य देवताः॥ १७५॥\nपिण्डे निपतिते भूमौ नापश्यत्पितरं तदा।\nशवं च पतितं यत्र शवतीर्थमनुत्तमम्॥ १७६॥\nमहापातकसंघात विघातकृदनुस्मृतिः।\nतत्रागच्छंल्लोकपाला रुद्रादित्यास्तथाश्विनौ॥ १७७॥\nस्वं स्वं विमानमारूढास्तेषां मध्येऽतिदीप्तिमान्।\nविमानवरमारूढः स्तूयमानश्च किंनरैः॥ १७८॥\nआदित्यसदृशाकारस्तेषां मध्ये बभौ पिता।\nतमदृष्ट्वा स्वपितरं देवान् दृष्ट्वा विमानिनः॥ १७९॥\nकृताञ्जलिपुटो रामः पिता मे क्वेत्यभाषत।\nइति दिव्याभवद्वाणी रामं संबोध्य सीतया॥ १८०॥\nतिसृभिर्ब्रह्महत्याभिर्मुक्तो दशरथो नृपः।\nवृतं पश्य सुरैस्तात देवा अप्यूचिरे च तम्॥ १८१॥\n{देवा ऊचुः॒ }\nधन्योऽसि कृतकृत्योऽसि राम स्वर्गं गतः पिता।\nनानानिरयसंघातात्पूर्वजानुद्धरेत्तु यः॥ १८२॥\nस धन्योऽलंकृतं तेन कृतिना भुवनत्रयम्।\nएनं पश्य महाबाहो मुक्तपापं रविप्रभम्॥ १८३॥\nसर्वसंपत्तियुक्तोऽपि पापी दग्धद्रुमोपमः।\nनिष्किंचनोऽपि सुकृती दृश्यते चन्द्रमौलिवत्॥ १८४॥\n{ब्रह्मोवाच }\nदृष्ट्वाब्रवीत्सुतं राजा आशीर्भिरभिनन्द्य च॥* १८५॥\n{राजोवाच }\nकृतकृत्योऽसि भद्रं ते तारितोऽहं त्वयानघ।\nधन्यः स पुत्रो लोकेऽस्मिन् पितॄणां यस्तु तारकः॥ १८६॥\n{ब्रह्मोवाच }\nततः सुरगणाः प्रोचुर्देवानां कार्यसिद्धये।\nरामं च पुरुषश्रेष्ठं गच्छ तात यथासुखम्।\nततस्तद्वचनं श्रुत्वा रामस्तानब्रवीत्सुरान्॥ १८७॥\n{राम उवाच }\nगुरौ पितरि मे देवाः किं कृत्यमवशिष्यते॥* १८८॥\n{देवा ऊचुः॒ }\nनदी न गङ्गया तुल्या न त्वया सदृशः सुतः।\nन शिवेन समो देवो न तारेण समो मनुः॥ १८९॥\nत्वया राम गुरूणां च कार्यं सर्वमनुष्ठितम्।\nतारिताः पितरो राम त्वया पुत्रेण मानद।\nगच्छन्तु सर्वे स्वस्थानं त्वं च गच्छ यथासुखम्॥ १९०॥\n{ब्रह्मोवाच }\nतद्देववचनाद्धृष्टः सीतया लक्ष्मणाग्रजः।\nतद्दृष्ट्वा गङ्गामाहात्म्यं विस्मितो वाक्यमब्रवीत्॥ १९१॥\n{राम उवाच }\nअहो गङ्गाप्रभावोऽयं त्रैलोक्ये नोपमीयते।\nवयं धन्या यतो गङ्गा दृष्टास्माभिस्त्रिपावनी॥ १९२॥\n{ब्रह्मोवाच }\nहर्षेण महता युक्तो देवं स्थाप्य महेश्वरम्।\nतं षोडशभिरीशानमुपचारैः प्रयत्नतः॥ १९३॥\nसंपूज्यावरणैर्युक्तं षट्त्रिंशत्कलमीश्वरम्।\nकृताञ्जलिपुटो भूत्वा रामस्तुष्टाव शंकरम्॥ १९४॥\n{राम उवाच }\nनमामि शंभुं पुरुषं पुराणं  १९५\nनमामि सर्वज्ञमपारभावम्  १९५\nनमामि रुद्रं प्रभुमक्षयं तं  १९५\nनमामि शर्वं शिरसा नमामि  १९५\nनमामि देवं परमव्ययं तम्  १९६\nउमापतिं लोकगुरुं नमामि  १९६\nनमामि दारिद्र्यविदारणं तं  १९६\nनमामि रोगापहरं नमामि  १९६\nनमामि कल्याणमचिन्त्यरूपं  १९७\nनमामि विश्वोद्भवबीजरूपम्  १९७\nनमामि विश्वस्थितिकारणं तं  १९७\nनमामि संहारकरं नमामि  १९७\nनमामि गौरीप्रियमव्ययं तं  १९८\nनमामि नित्यं क्षरमक्षरं तम्  १९८\nनमामि चिद्रूपममेयभावं  १९८\nत्रिलोचनं तं शिरसा नमामि  १९८\nनमामि कारुण्यकरं भवस्य  १९९\nभयंकरं वापि सदा नमामि  १९९\nनमामि दातारमभीप्सितानां  १९९\nनमामि सोमेशमुमेशमादौ  १९९\nनमामि वेदत्रयलोचनं तं  २००\nनमामि मूर्तित्रयवर्जितं तम्  २००\nनमामि पुण्यं सदसद्व्यतीतं  २००\nनमामि तं पापहरं नमामि  २००\nनमामि विश्वस्य हिते रतं तं  २०१\nनमामि रूपाणि बहूनि धत्ते  २०१\nयो विश्वगोप्ता सदसत्प्रणेता  २०१\nनमामि तं विश्वपतिं नमामि  २०१\nयज्ञेश्वरं संप्रति हव्यकव्यं  २०२\nतथा गतिं लोकसदाशिवो यः  २०२\nआराधितो यश्च ददाति सर्वं  २०२\nनमामि दानप्रियमिष्टदेवम्  २०२\nनमामि सोमेश्वरमस्वतन्त्रम्  २०३\nउमापतिं तं विजयं नमामि  २०३\nनमामि विघ्नेश्वरनन्दिनाथं  २०३\nपुत्रप्रियं तं शिरसा नमामि  २०३\nनमामि देवं भवदुःखशोक  २०४\nविनाशनं चन्द्रधरं नमामि  २०४\nनमामि गङ्गाधरमीशमीड्यम्  २०४\nउमाधवं देववरं नमामि  २०४\nनमाम्यजादीशपुरंदरादि  २०५\nसुरासुरैरर्चितपादपद्मम्  २०५\nनमामि देवीमुखवादनानाम्  २०५\nईक्षार्थमक्षित्रितयं य ऐच्छत् २०५\nपञ्चामृतैर्गन्धसुधूपदीपैर् २०६\nविचित्रपुष्पैर्विविधैश्च मन्त्रैः  २०६\nअन्नप्रकारैः सकलोपचारैः  २०६\nसंपूजितं सोममहं नमामि  २०६\n{ब्रह्मोवाच }\nततः स भगवानाह रामं शंभुः सलक्ष्मणम्।\nवरान् वृणीष्व भद्रं ते रामः प्राह वृषध्वजम्॥ २०७॥\n{राम उवाच }\nस्तोत्रेणानेन ये भक्त्या तोष्यन्ति त्वां सुरोत्तम।\nतेषां सर्वाणि कार्याणि सिद्धिं यान्तु महेश्वर॥ २०८॥\nयेषां च पितरः शंभो पतिता नरकार्णवे।\nतेषां पिण्डादिदानेन पूता यान्तु त्रिविष्टपम्॥ २०९॥\nजन्मप्रभृति पापानि मनोवाक्कायिकं त्वघम्।\nअत्र तु स्नानमात्रेण तत्सद्यो नाशमाप्नुयात्॥ २१०॥\nअत्र ये भक्तितः शंभो ददत्यर्थिभ्य अण्वपि।\nसर्वं तदक्षयं शंभो दातॄणां फलकृद्भवेत्॥ २११॥\n{ब्रह्मोवाच }\nएवमस्त्विति तं रामं शंकरो हृषितोऽब्रवीत्।\nगते तस्मिन् सुरश्रेष्ठे रामोऽप्यनुचरैः सह॥ २१२॥\nगौतमी यत्र चोत्पन्ना शनैस्तं देशमभ्यगात्।\nततः प्रभृति तत्तीर्थं रामतीर्थमुदाहृतम्॥ २१३॥\nदयालोरपतत्तत्र लक्ष्मणस्य कराच्छरः।\nतद्बाणतीर्थमभवत्सर्वापद्विनिवारणम्॥ २१४॥\nयत्र सौमित्रिणा स्नानं शंकरस्यार्चनं कृतम्।\nतत्तीर्थं लक्ष्मणं जातं तथा सीतासमुद्भवम्॥ २१५॥\nनानाविधाशेषपाप संघनिर्मूलनक्षमम्।\nयदङ्घ्रिसंगादभवद्गङ्गा त्रैलोक्यपावनी॥ २१६॥\nस यत्र स्नानमकरोत्तद्वैशिष्ट्यं किमुच्यते।\nतद्रामतीर्थसदृशं तीर्थं क्वापि न विद्यते॥ २१७॥"
  }
]
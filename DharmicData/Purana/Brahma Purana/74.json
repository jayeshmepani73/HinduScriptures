[
  {
    "text": "<b>अथ चतुःसप्ततितमोऽध्यायः</b>\n<b>गङ्गाया द्वैरूप्यकथनम्</b>\n<b>नारद उवाच</b>\nकमण्डलुस्थिता देवी महेश्वरजटागता।\nश्रुता देव यथा मर्त्यमागता तद्ब्रवीतु मे।। ७४.१ ।।"
  },
  {
    "text": "ब्रह्मोवाच\nमहेश्वरजटास्था या आपो देव्यो महामते।\nतासां च द्विविधो भेद आहर्तुर्द्वयकारणात्।। ७४.२ ।।"
  },
  {
    "text": "एकांशो ब्राह्मणेनात्र व्रतदानसमाधिना।\nगौतमेन शिवं पूज्य आहृतो लोकविश्रुतः।। ७४.३ ।।"
  },
  {
    "text": "अपरस्तु महाप्राज्ञ क्षत्रियेण बलीयसा।\nआराध्य शंकरं देवं तपोभिर्नियमैस्तथा।। ७४.४ ।।"
  },
  {
    "text": "भगीरथेन भूपेन आहृतोंऽसोऽपरस्तथा।\nएवं द्वैरूप्यमभवद्गङ्गाया मुनिसत्तम।। ७४.५ ।।"
  },
  {
    "text": "नारद उवाच\nमहेश्वरजटास्था या हेतुना केन गौतमः।\nआहर्ता क्षत्रियेणापि आहृता केन तद्वदः।। ७४.६ ।।"
  },
  {
    "text": "ब्रहमोवाच\nयथाऽऽनीता पुरा वत्स ब्राह्मणेनेतरेण वा।\nतत्सर्वं विस्तरेणाहं वदिष्ये प्रीतये तव।। ७४.७ ।।"
  },
  {
    "text": "यस्मिन्काले सुरेशस्य उमा पत्न्यभवत्प्रिया।\nतस्मिन्नेवाभवद्गङ्गा प्रिया शंभोर्महामते।। ७४.८ ।।"
  },
  {
    "text": "मम दोषापनोदाय चिन्तयानः शिवस्तदा।\nउमया सहितः श्रीमान्देवीं प्रेक्ष्य विशेषतः।। ७४.९ ।।"
  },
  {
    "text": "रसवृत्तौ स्थितो यस्मान्निर्ममे रसमुत्तमम्।\nरसिकत्वात्प्रियत्वाच्च स्त्रैणत्वात्पावनत्वतः।। ७४.१० ।।"
  },
  {
    "text": "सर्वाभ्यो ह्यधिकप्रीतिर्गङ्गाऽभूद्द्विजसत्तम।\nतामेव चिन्तयानोऽसौ पर्वदाऽऽस्ते महेश्वरः।। ७४.११ ।।"
  },
  {
    "text": "सौवोद्भूता जटामार्गात्कस्मिश्चित्कारणान्तरे।\nस तु संगोपयामास गङ्गां शंभुर्जटागताम्।। ७४.१२ ।।"
  },
  {
    "text": "शिरसा च धृतां ज्ञात्वा न शशाक उमा तदा।\nसोढुं ब्रह्मञ्जटाजूटे स्थितां दृष्ट्वा पुनः पुनः।। ७४.१३ ।।"
  },
  {
    "text": "अमर्षेण भवं गौरी प्रेरयस्वेत्यभाषत।\nनैवासौ प्रैरयच्छंभू रसिको रसमुत्तमम्।। ७४.१४ ।।"
  },
  {
    "text": "जटास्वेव तदा देवीं गोपायन्तं विमृश्य सा।\nविनायकं जयां स्कन्दं रहो वचनमब्रवीत्।। ७४.१५ ।।"
  },
  {
    "text": "नैवायं त्रिदशेशानो गङ्गां त्यजति कामुकः।\nसाऽपि प्रिया शिवस्याद्य कथं त्यजति तां प्रियाम्।। ७४.१६ ।।"
  },
  {
    "text": "एवं विमृश्य बहुशो गौरी चाऽऽह विनायकम्।। ७४.१७ ।।"
  },
  {
    "text": "पार्वत्युवाच\nन देवैर्नासुरैर्यक्षैर्न सिद्धैर्भवताऽपि च।\nन राजभिरथान्यैर्वा न गङ्गां त्यजति प्रभुः।। ७४.१८ ।।"
  },
  {
    "text": "पुनस्तप्स्यामि वा गत्वा हिमवन्तं नगोत्तमम्।\nअथवा ब्राह्मणैः पुण्यैस्तपोभिर्हतकल्मषैः।। ७४.१९ ।।"
  },
  {
    "text": "तैर्वा जटास्थिता गङ्गा प्रार्थिता भुवमाप्नुयात्।। ७४.२० ।।"
  },
  {
    "text": "ब्रह्मोवाच\nएतच्छ्रुत्वा मातृवाक्यं मातरं विघ्नराट्।\nभ्रात्रा स्कन्देन जयया संमन्त्र्येह च युज्यते।। ७४.२१ ।।"
  },
  {
    "text": "तत्कुर्मो मस्तकाद्गङ्गां यथा त्यजति मै पिता।\nएतस्मिन्नन्तरे ब्रह्मन्ननावृष्टिरजायत।। ७४.२२ ।।"
  },
  {
    "text": "द्विर्द्वादश समा मर्त्ये सर्वप्राणिभयावहा।\nततो विनष्टमभवज्जगत्स्थावरजङ्मम्।। ७४.२३ ।।"
  },
  {
    "text": "विना तु गौतमं पुण्यमाश्रमं सर्वकामदम्।\nस्रष्टुकामः पुरा पुत्र स्थावरं जङ्गमं तथा।। ७४.२४ ।।"
  },
  {
    "text": "कृतो यज्ञो मया पूर्वं स देवयजनो गिरिः।\nमन्नामा तत्र विख्यातस्ततो ब्रह्मगिरिः सदा।। ७४.२५ ।।"
  },
  {
    "text": "तमश्रित्य नगश्रेष्ठं सर्वदाऽऽस्ते स गौतमः।\nतस्याऽऽश्रमे महापुण्ये श्रेष्ठे ब्रह्मगिरौ शुभे।। ७४.२६ ।।"
  },
  {
    "text": "आधयो व्याधयो वाऽपि दुर्भिक्षं वाऽप्यवर्षणम्।\nभयशोकौ च दारिद्र्यं न श्रूयन्ते कदाचन।। ७४.२७ ।।"
  },
  {
    "text": "तदाश्रमं विनाऽन्यत्र हव्यं वा कव्यमेव वा।\nनास्ति पुत्र तथा दाता होता यष्टा तथैव च।। ७४.२८ ।।"
  },
  {
    "text": "सदैव गौतमो विप्रो ददाति च जुहोति च।\nतदैवाप्ययनं स्वर्गे सुराणामपि नान्यतः।। ७४.२९ ।।"
  },
  {
    "text": "देवलोकेऽपि मर्त्ये वा श्रूयते गौतमो मुनिः।\nहोता दाता च भोक्ता च स एवेति जना विदुः।। ७४.३० ।।"
  },
  {
    "text": "तच्छ्रुत्वा मुनयः सर्वे नानाश्रमनिवासिनः।\nगौतमाश्रममापृच्छन्नागच्छन्तस्तपोधनाः।। ७४.३१ ।।"
  },
  {
    "text": "तेषां मुनीनां सर्वेषामागतानां स गौतमः।\nशिष्वत्पुत्रवद्भक्त्या पितृवत्पोषकोऽभवत्।। ७४.३२ ।।"
  },
  {
    "text": "यस्य(तेषां)यतेप्सितं कामं यतायोग्यं यथाक्रमम्।\nयतानुरूपं सर्वेषां शुश्रुषामकरोन्मुनिः।। ७४.३३ ।।"
  },
  {
    "text": "आज्ञया गौतमस्याऽऽसन्नोषध्यो लोकमातरः।\nआराधिताः पुनस्तेन ब्रह्मविष्णुमहेश्वराः।। ७४.३४ ।।"
  },
  {
    "text": "जायनते च तदौषध्यो लूयन्ते च तदैव हि।\nसंपत्स्यन्ते तदोप्यन्ते गौतमस्य तपोबलात्।। ७४.३५ ।।"
  },
  {
    "text": "सर्वाः समृद्धयस्तस्य संसिध्यन्ते मनोगताः।\nप्रत्यहं वक्ति विनयाद्गौतमस्त्वागतान्मुनीन्।। ७४.३६ ।।"
  },
  {
    "text": "पुत्रवच्छिष्यवच्चैव प्रेष्यवत्करवाणि किम्।\nपितृवत्पोषयामास संवत्सरगणान्बहून्।। ७४.३७ ।।"
  },
  {
    "text": "एवं वसत्सु मुनिषु त्रैलोक्ये ख्यातिराश्रयात्।\nततो विनायकः प्राह मातरं भ्रातरं जयाम्।। ७४.३८ ।।"
  },
  {
    "text": "विनायक उवाच\nदेवानां सदने मातर्गीयते गौतमो द्विजः।\nयन्न साध्यं सुरगणैर्गौतमः कृतवानिति।। ७४.३९ ।।"
  },
  {
    "text": "एवं श्रुतं मया देवि ब्राह्मणस्य तपोबलम्।\nस विप्रश्चालयेदेनां मातर्गङ्गां जटागताम्।। ७४.४० ।।"
  },
  {
    "text": "तपसा वाऽन्यतो वाऽपि पूजयित्वा त्रिलोचनम्।\nस एव च्यावयेदेनां जटास्थां मे पितृप्रियाम्।। ७४.४१ ।।"
  },
  {
    "text": "तत्र नीतिर्विधातव्या तां विप्रो याचयेद्यथा।\nतत्प्रभावात्सरिच्छ्रेष्ठा शिरसोऽवतरत्यपि।। ७४.४२ ।।"
  },
  {
    "text": "ब्रह्मोवाच\nइत्युक्त्वा मातरं भ्रात्रा जयया सह विघ्नराट्।\nजगाम गौतम यत्र ब्रह्मसूत्रधरः कृशः।। ७४.४३ ।।"
  },
  {
    "text": "वसन्कतिपयाहःसु गौतमाश्रमममण्डले।\nउवाच ब्राह्मणान्सर्वांस्तत्र तत्र च विघ्नराट्।। ७४.४४ ।।"
  },
  {
    "text": "गच्छामः स्वमधिष्ठानमाश्रमाणि शुचीनि च।\nपुष्टाः स्म गौतमान्नेन पृच्छामो गौतमं मुनिम्।। ७४.४५ ।।"
  },
  {
    "text": "इति संमन्त्र्य पृच्छन्ति मुनयो मुनिसत्तमाः।\nस तान्निवारयामास स्नेहबुद्ध्या मुनीन्पृथक्।। ७४.४६ ।।"
  },
  {
    "text": "गौतम उवाच\nकृताञ्जलिः सविनयमासध्वमिह चैव हि।\nयुष्मच्चरणशुश्रूषां करोमि मुनिपुंगवाः।। ७४.४७ ।।"
  },
  {
    "text": "शुश्रुषौ पुत्रवन्नित्यं मयि तिष्ठति नोचितम्।\nभवतां भूमिदेवानामाश्रमान्तरसेवनम्।। ७४.४८ ।।"
  },
  {
    "text": "इदमेवाऽऽश्रमं पुण्यं सर्वेषामिति मे मतिः।\nअलमन्येन मुनय आश्रमेव गतेन वा।। ७४.४९ ।।"
  },
  {
    "text": "ब्रह्मोवाच\nइति श्रुत्वा मुनेर्वाक्यं विघ्नकृत्यमनुस्मरन्।\nउवाच प्राञ्जलिर्भूत्वा ब्राह्मणान्स गणाधिपः।। ७४.५० ।।"
  },
  {
    "text": "गणाधिप उवाच\nअन्नक्रीता वयं किं नो निवारयत गौतमः।\nसाम्नां नैव वयं शक्ता गन्तुं स्वं स्वं निवेशनम्।। ७४.५१ ।।"
  },
  {
    "text": "नायमर्हति दण्डं वा उपकारी द्विजोत्तमः।\nतस्माद्बुद्ध्या व्यवस्यामि तत्सर्वैरनुमन्यताम्।। ७४.५२ ।।"
  },
  {
    "text": "ब्रह्मोवाच\nततः सर्वे द्विजश्रेष्ठाः क्रियतामित्यनुब्रुवन्।\nएतस्य तूपकाराय लोकानां हितकाम्यया।। ७४.५३ ।।"
  },
  {
    "text": "ब्राह्मणानां च सर्वेषां श्रेयो यत्स्यात्तथाकुरु।\nब्राह्मणानां वचः श्रुत्वा मेने वाक्यं गणाधिपः।। ७४.५४ ।।"
  },
  {
    "text": "विनायक उवाच\nक्रियते गुणरूपं यद्गौतमस्तु विशेषतः।। ७४.५५ ।।"
  },
  {
    "text": "ब्रह्मोवाच\nअनुमान्य द्विजान्सर्वान्पुनः पुनरुदारधीः।\nस्वयं च ब्राह्मणो भूत्वा प्रणम्य ब्राह्मणान्पुनः।।\nमातुर्मते स्थितो विद्वाञ्जयां प्राह गणेश्वरः।। ७४.५६ ।।"
  },
  {
    "text": "विनायक उवाच\nयथा नान्यो विजानीते तथा कुरु शुभानने।\nगोरूपधारिणी गच्छ गौतमौ यत्र तिष्ठति ।। ७४.५७ ।।"
  },
  {
    "text": "शालीन्खाद विनाश्याथ विकारं कुरु भामिनि।\nकृते प्रहारे हुंकारे प्रेक्षिते चापि किंचन।।\nपत दीनं स्वनं कृत्वा न म्रियस्व न जीव च।। ७४.५८ ।।"
  },
  {
    "text": "तथा चकार विया विघ्नेश्वरमते स्थिता।\nयत्राऽऽसीद्गौतमो विप्रो जया गोरूपधारिणी।। ७४.५९ ।।"
  },
  {
    "text": "जगाम शालीन्खादन्ती तां ददर्श स गौतमः।\nगां दृष्ट्वा विकृतां विप्रस्तां तृणेन न्यवारयत्।। ७४.६० ।।"
  },
  {
    "text": "निवार्यमाणा सा तेन स्वनं कृत्वा पपात गौः।\nतस्यां तु पतितायां च हाहाकारो महानभूत्।। ७४.६१ ।।"
  },
  {
    "text": "स्वनं श्रुत्वा च दृष्ट्वा च गौतमस्य विचेष्टितम्।\nव्यथिता ब्राह्मणाः प्राहुर्विघ्नराजपुरस्कृताः।। ७४.६२ ।।"
  },
  {
    "text": "ब्राह्मणा ऊचुः\nइतो गच्छामहे सर्वे न स्थातव्यं तवाऽऽश्रमे।\nपुत्रवत्पोषिताः सर्वे पृष्टोऽसि मुनिपुंगव।। ७४.६३ ।।"
  },
  {
    "text": "ब्रह्मोवाच\nइति श्रुत्वा मुनिर्वाक्यं विप्राणां गच्छतां तदा।\nवज्राहत इवाऽऽसीत्स विप्राणां पुरतोऽपतत्।। ७४.६४ ।।"
  },
  {
    "text": "तमूचुर्ब्राह्मणाः सर्वे पश्येमां पतितां भुवि।\nरुद्राणां मातरं देवीं जगतां पावनीं प्रियाम्।। ७४.६५ ।।"
  },
  {
    "text": "तीर्थदेवस्वरूपिण्यामस्यां गवि विधेर्बलात्।\nपतिततायां मुनिश्रेष्ठ गन्तव्यमवशिष्यते।। ७४.६६ ।।"
  },
  {
    "text": "चोर्णं व्रतं क्षयं याति यथा वासस्त्वदाश्रमे।\nवयं नान्यधना ब्रह्मन्केवलं तु तपोधनाः।। ७४.६७ ।।"
  },
  {
    "text": "ब्रह्मोवाच\nविप्राणां पुरतः स्थित्वा विनीतः प्राह गौतमः।। ७४.६८ ।।"
  },
  {
    "text": "गौतम उवाच\nभवन्त एव शरणं पूतं मां कर्तुमर्हथ।। ७४.६९ ।।"
  },
  {
    "text": "ब्रह्मोवाच\nततः प्रोवाच भगवान्विघ्नराड्ब्राह्मणैर्वृतः।। ७४.७० ।।"
  },
  {
    "text": "विघ्नराज उवाच\nनैवेयं म्रियते तत्र नैव जीवति तत्र किम्।\nवदामोऽस्मिन्सुसंदिग्धे निष्कृतिं गतिमेव वा।। ७४.७१ ।।"
  },
  {
    "text": "गौतम उवाच\nकथमुत्थास्यतीयं गौरथ चास्मिंश्च निष्कृतिम्।\nवक्तुमर्हथ तत्सर्वं करिष्येऽहमसंशयम्।। ७४.७२ ।।"
  },
  {
    "text": "ब्राह्मणा ऊचुः\nसर्वेषां च मतेनायं वदिष्यति च बुद्धिमान्।\nएतद्वाक्यमथास्माकं प्रमाणं तव गौतम।। ७४.७३ ।।"
  },
  {
    "text": "ब्रह्मोवाच\nब्राह्मणैः प्रेर्यमाणोऽसौ गौतमेन बलीयसा।\nविघ्नकृद्ब्रह्मवपुषा प्राह सर्वानिदं वचः।। ७४.७४ ।।"
  },
  {
    "text": "विघ्नराज उवाच\nसर्वेषां च मतेनाहं वदिष्यामि यथार्थवत्।\nअनुमन्यन्तु मुनयो मद्वाक्यं गौतमोऽपि च।। ७४.७५ ।।"
  },
  {
    "text": "महेश्वरजटाजूटे ब्रह्मणोऽव्यक्तजन्मनः।\nकम्ण्डलुस्थितं वारि तिष्ठतीति हि शुश्रुम।। ७४.७६ ।।"
  },
  {
    "text": "तदानयस्व तरसा तपसा नियमेन च।\nतेनाभिषिञ्च गामेतां भगवन्भुवमाश्रिताम्।।\nततो वत्स्यामहे सर्वे पूर्ववत्तव वेश्मनि।। ७४.७७ ।।"
  },
  {
    "text": "ब्रह्मोवाच\nइत्युक्तवति विप्रेन्द्रे ब्राह्मणानां च संसदि।\nतत्रापतत्पुष्पवृष्टिर्जयशब्दो व्यवर्धत।।\nततः कृताञ्जलिर्नम्रो गौतमो वाक्यमब्रवीत्।। ७४.७८ ।।"
  },
  {
    "text": "गौतम उवाच\nतपसाऽग्निप्रसादेव देवब्रह्मप्रसादतः।\nभवतां च प्रसादेन सत्संकल्पोऽनुसिध्यताम्।। ७४.७९ ।।"
  },
  {
    "text": "ब्रह्मोवाच\nएवमस्त्विति तं विप्रा आपृच्छन्मुनिपुंगवम्।\nस्वानि स्थानानि ते जग्मुः समृद्धान्यन्नवारिभिः।। ७४.८० ।।"
  },
  {
    "text": "यातेषु तेषु विप्रेषु भ्रात्रा सह गणेश्वरः।\nजयया सह सुप्रीतः कृतकृत्यो न्यवर्तत।। ७४.८१ ।।"
  },
  {
    "text": "गतेषु ब्रह्मवृन्देषु गणेशे च गते तथा।\nगौतमोऽपि मुनिश्रेष्ठस्तपसा हतकल्मषः।। ७४.८२ ।।"
  },
  {
    "text": "ध्यायंस्तदर्थं स मुनिः किमिदं मम संस्थितम्।\nइत्येवं बहुशो ध्यायञ्ज्ञानेन ज्ञानवान्द्विज।। ७४.८३ ।।"
  },
  {
    "text": "निश्चित्य देवकार्यार्थमात्मनः किल्विषां गतिम्।\nलोकानामुपकारं च शंभोः प्रीणनमेव च।। ७४.८४ ।।"
  },
  {
    "text": "उमायाः प्रीणनं चापि गङ्गानयनमेव च।\nसर्वं श्रेयस्करं मनेये मयि नैव च किल्विषम्।। ७४.८५ ।।"
  },
  {
    "text": "इत्येवं मनसा ध्यायन्सुप्रीतोऽभूद्द्विजोत्तमः।\nआराध्य जगतामीशं त्रिनेत्रं वृषभध्वजम्।। ७४.८६ ।।"
  },
  {
    "text": "आनयिष्ये सरिच्छ्रेष्ठां प्रीताऽस्तु गिरिजा मम।\nसपत्नी जगदम्बाया महेश्वरजटास्थिता।। ७४.८७ ।।"
  },
  {
    "text": "एवं हि संकल्प्य मुनिप्रवीरः, स गौतमो ब्रह्मगिरेर्जगाम।\nकैलासमाधिष्ठितमुग्रधन्वना, सुरार्चितं प्रियया ब्रह्मवृन्दैः।। ७४.८८ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विनायकगौतमव्यापारनिरूपणं नाम चतुःसप्ततितमोऽध्यायः।। ७४ ।।"
  },
  {
    "text": "गौतमीमाहात्म्ये पञ्चमोऽध्यायः।। ५ ।।"
  }
]
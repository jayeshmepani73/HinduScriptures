[
  {
    "text": "<b>अथ द्विसप्ततितमोऽध्यायः</b>\n<b>हिमवद्वर्णनम्</b>\n<b>ब्रह्मोवाच</b>\nहिमवत्पर्वते श्रेष्ठे नानारत्नविचित्रिते।\nनानावृक्षलताकीर्णे नानाद्विजनिषेविते।। ७२.१ ।।"
  },
  {
    "text": "नदीनदसरःकूपतडागादिभिरावृते।\nदेवगन्धर्वयक्षादिसिद्धचारणसेविते।। ७२.२ ।।"
  },
  {
    "text": "शुभमारुतसंपन्ने हर्षोत्कर्षैककारणे।\nमेरुमन्दरकैलासमैनाकादिनगैर्वृते।। ७२.३ ।।"
  },
  {
    "text": "वसिष्ठागस्त्यपौलस्त्यलोमसादिभिरावृते।\nमहोत्सवे वर्तमाने विवाहः समजायत।। ७२.४ ।।"
  },
  {
    "text": "तत्र वेदी रत्नमयी शोभिता स्वर्णभूषिता।\nवज्रमाणिक्यवैदूर्यतन्मयस्तम्भशोभिता।। ७२.५ ।।"
  },
  {
    "text": "जयालक्ष्मीसुभाक्षान्तिकीर्तिपुष्ट्यादिसंवृता।\nमेरुमन्दरकैलासरैवतैः परिशोभितैः।। ७२.६ ।।"
  },
  {
    "text": "पूजितो लोकनाथेन विष्णुना प्रभविष्णुना।\nमैनाकः कर्वतश्रेष्ठो रेजेऽतीव हिरण्मयः।। ७२.७ ।।"
  },
  {
    "text": "ऋषयो लोकपालाश्च आदित्याः समरूद्गणाः।\nविवाहे वेदिकां चक्रुर्देवदेवस्य शूलिनः।। ७२.८ ।।"
  },
  {
    "text": "विश्वकर्मा स्वयं त्वष्टा वेदीं चक्रे सतोरणाम्।\nसुरभी नन्दिनी नन्दा सुनन्दा कामदोहिनी।। ७२.९ ।।"
  },
  {
    "text": "आभिस्तु शोभितेशान्या विवाहः समजायत।\nसमुद्राः सरितो नागा ओषध्यो लोकमातरः।। ७२.१० ।।"
  },
  {
    "text": "सवनस्पतिबीजाश्च सर्वे तत्र समाययुः।\nभुवः कर्म इला चक्रे ओषध्यस्त्वन्नकर्म च।। ७२.११ ।।"
  },
  {
    "text": "वरुणः पानकर्माणि दानकर्म धनाधिपः।\nअग्निश्चकार तत्रान्नं यच्चेष्टं लोकनाथयोः।। ७२.१२ ।।"
  },
  {
    "text": "तत्र तत्र पृथक्पूजां चक्रे विष्णुः सनातनः।\nवेदाश्च सरहस्या वै गायन्ति च हसन्ति च।। ७२.१३ ।।"
  },
  {
    "text": "नृत्यन्त्यप्सरसः सर्वा जगुर्गन्धर्वकिंनराः।\nलाजाधृक्चापि मैनाको बभूव सुरत्तमौ।। ७२.१४ ।।"
  },
  {
    "text": "प्रतिष्ठाप्यग्निं विधिवदश्मानं चापि पुत्रक।\nहुत्वा लाजांश्च विधिवत्प्रदक्षिणमथाकरोत्।। ७२.१५ ।।"
  },
  {
    "text": "प्रतिष्ठाप्यग्निं विधिवदश्मानं चापि पुत्रक।\nहुत्वा लाजांश्च विधिवत्प्रदक्षिणमथाकरोत्।। ७२.१६ ।।"
  },
  {
    "text": "अश्मनः स्पर्शहेतोश्च देव्यङ्गुष्ठं करेऽस्पृशत्।\nविष्णुना प्रेरितः शंभुर्दक्षिणस्य पदस्य च।। ७२.१७ ।।"
  },
  {
    "text": "तामदर्शमहं तत्र होमं कुर्वन्हरान्तिके।\nदृष्टेऽङ्गुष्ठे दृष्ट्बुद्ध्या वीर्यं सुस्राव मे तदा।। ७२.१८ ।।"
  },
  {
    "text": "लज्जया कलुषीभूतः स्कन्नं वीर्यमचूर्णयम्।\nमद्वीर्याच्चूर्णितात्सूक्ष्माद्वालखिल्यास्तु जज्ञिरे।। ७२.१९ ।।"
  },
  {
    "text": "ततो महानभूत्तत्र हाहाकारः सुरोदितः।\nलज्जया परिभूतोऽहं निर्गतस्तु तदाऽऽसनात्।। ७२.२० ।।"
  },
  {
    "text": "पश्यत्सु देवसंघेषु तूष्णींभूतेषु नारद।\nगच्छन्तं मां महादेवो दृष्ट्वा नन्दिनमब्रवीत्।। ७२.२१ ।।"
  },
  {
    "text": "शिव उवाच\nब्रह्मणमाह्वयस्वेह गतपापं करोम्यहम्।\nकृतापराधेऽपि जने सन्तः सकृपमानसाः।।\nमोहयन्त्यपि विद्वांसं विषयाणामियं स्थिताः।। ७२.२२ ।।"
  },
  {
    "text": "ब्रह्मोवाच\nएवमुक्त्वा स भगवानुमया सहितः शिवः।\nममानुकम्पया चैव लोकानां हितकाम्यया।। ७२.२३ ।।"
  },
  {
    "text": "एतच्चकार लोकेशः श्रृणु नारद यत्नतः।\nपापिनां पापमोक्षाय भूमिरापो भविष्यति।। ७२.२४ ।।"
  },
  {
    "text": "तयोश्च सारसर्वस्वमाहरिष्यामि पावनम्।\nएवं निश्चित्य भगवांस्तयोः सारं समाहरत्।। ७२.२५ ।।"
  },
  {
    "text": "भूमिं कमण्डलुं कृत्वा तत्रापः संनिवेश्य च।\nपावमान्यादिभिः सूक्तैरभिमन्त्र्य च यत्नतः।। ७२.२६ ।।"
  },
  {
    "text": "त्रिजगत्पावनीं शक्तिं तत्र सस्मार पापहा।\nमामुवाच स लोकेशो गृहाणेमं कमण्डलुम्।। ७२.२७ ।।"
  },
  {
    "text": "आपो वै मातरो देव्यो भूमिर्माता तथाऽपरा।\nस्थित्युत्पत्तिविनाशानां हेतुत्वमुभयोः स्थितम्।। ७२.२८ ।।"
  },
  {
    "text": "अत्र प्रतिष्ठतो धर्मो ह्यत्र यज्ञः सनातनः।\nअत्र भुक्तिश्च मुक्तिश्च स्थावरं जङ्गमं तथा।। ७२.२९ ।।"
  },
  {
    "text": "स्मारणान्मानसं पापं वचनाद्वाचिकं तथा।\nस्नानपानाभिषेकाच्च प्रणश्यत्यपि कायिकम्।। ७२.३० ।।"
  },
  {
    "text": "एतदेवामृतं लोके नैतस्मात्पावनं परम्।\nमयाऽभिमन्त्रितं ब्रह्मन्गृहाणेमं कमण्डलुम्।। ७२.३१ ।।"
  },
  {
    "text": "अत्रत्यं वारि यः कश्चित्स्मरेदपि पठेदपि।\nस सर्वकामानाप्नोति गृहाणेमं कमण्डलुम्।। ७२.३२ ।।"
  },
  {
    "text": "भूतेभ्यश्चापि पञ्चभ्य आपो भूतं महोदितम्।\nतासामुत्कृष्टमेतस्माद्गृहाणेमं कमण्डलुम्।। ७२.३३ ।।"
  },
  {
    "text": "अत्र यद्वारि शोभिंष्ठं पुण्यं पावनमेव च।\nस्पृष्ट्वा स्मृत्वा च दृष्ट्वा च ब्रह्मन्पापाद्विमोक्ष्यसे।। ७२.३४ ।।"
  },
  {
    "text": "एवमुक्त्वा महादेवः प्रादान्मम कमण्डलुम्।\nततः सुरगणाः सर्वे भक्त्या प्रोचुः सुरेश्वरम्।।"
  },
  {
    "text": "आह्लादस्च महांस्तत्र जयशब्दो व्यवर्तत।। ७२.३५ ।।\nदेवोत्सवे मातुरजः पदाग्रं, समीक्ष्य पापात्पतितत्वमाप।"
  },
  {
    "text": "प्रादात्कृपालुः स्मरणत्पवित्रां गङ्गां पिता पुण्यकमण्डसुस्थाम्।। ७२.३६ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये गङ्गोत्पत्तौ ब्रह्मकमण्डलुदानं नाम द्विसप्ततितमोऽध्यायः।। ७२ ।।"
  },
  {
    "text": "गौतमीमाहात्म्ये तृतीयोध्यायः।। ३ ।।"
  }
]
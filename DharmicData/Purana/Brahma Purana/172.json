[
  {
    "text": "<b>ब्रह्मोवाच\n</b>\nसामुद्रं तीर्थमाख्यं सर्वतीर्थफलप्रदम्।\nतस्य स्वरूपं वक्ष्यामि श्रृणु नारद तन्मनाः।। १७२.१ ।।"
  },
  {
    "text": "विसृष्टा गौतमेनासौ गङ्गा पापप्रणाशनी।\nलोकानामुपकारार्थं प्रायात्पूर्वार्णवं प्रति।। १७२.२ ।।"
  },
  {
    "text": "आगच्छन्ती देवनदी कमण्डलूधृता मया।\nशिरसा च धृता देवी शंभुना परमात्मना।। १७२.३ ।।"
  },
  {
    "text": "विष्णुपादात्प्रसूतां तां ब्राह्मणेन महात्मना।\nआनीनां मर्त्यभवनं स्मरणादघनाशनीम्।। १७२.४ ।।"
  },
  {
    "text": "गुरोर्गुरुतमां सिन्धुर्दुष्ट्‌वा कृत्यमचिन्तयत्।\nया वन्द्य जगतामीशा ब्रह्मेशाद्यैर्नमस्कृता।। १७२.५ ।।"
  },
  {
    "text": "तामहं प्रतिगच्छेयं नो चेत्स्याद्धर्मदूषणम्।\nआगच्छन्तं महात्मानं यो मोहान्नोपतिष्ठते।। १७२.६ ।।"
  },
  {
    "text": "न तस्य कोऽपि त्राताऽस्ति पापिनो लोकयोर्द्वयोः।\nएवं विमृश्य रत्नेशो मूर्तिमान्विनयान्वितः।।\nकृताञ्जलिपुटो गङ्गामाहेदं सारितांपतिः।। १७२.७ ।।"
  },
  {
    "text": "<b>सिन्धुरुवाच\n</b>\nरसातलगतं वापि पृथिव्यां यन्नभस्तले।\nतन्मामेवात्र विशतु नाहं वक्ष्यामि किंचन।। १७२.८ ।।"
  },
  {
    "text": "मयि रत्नानि पीयूषं पर्वता राक्षसासुराः।\nएतानप्यखिलानन्यान्भीमान्संधारयाम्यहम्।। १७२.९ ।।"
  },
  {
    "text": "ममान्तः कमलायुक्तो विष्णुः स्वपिति नित्यदा।\nममाशक्यं न किमपि विद्यते सचराचरे।। १७२.१० ।।"
  },
  {
    "text": "महत्यभ्यागते कुर्यात्प्रत्युत्थानं न यो मदात्।\nस धर्मादिपरिभ्रष्टो निरयं तु समाप्नुयात्।। १७२.११ ।।"
  },
  {
    "text": "न तान्मे बिभ्रतः खेदो विनाऽगस्त्यपराभवात्।\nकिं तु त्वं गौरवेणैषामतिरिक्ता ततस्त्वहम्।। १७२.१२ ।।"
  },
  {
    "text": "ब्रवीमि देवि गङ्गे मां त्वं साम्यात्संगता भव।\nनैकरूपामहं शक्तः संगन्तुं बहुधा यदि।। १७२.१३ ।।"
  },
  {
    "text": "सङ्गमेष्यसि देवी त्वं संगच्छेऽहं न चान्यथा।\nगङ्गे समेष्यसि यदि बहुधा तद्विचारये।। १७२.१४ ।।"
  },
  {
    "text": "<b>ब्रह्मोवाच\n</b>\nतमेवंवादिनं सिन्धुमपामीशं तदाऽब्रवीत्।\nगङ्गा सा गौतमी देवी कुरु चैतद्वचो मम।। १७२.१५ ।।"
  },
  {
    "text": "सप्तर्षीणां च या भार्या अरुन्धतिपुरोगमाः।\nभर्तृभिः सहिताः सर्वा आनय त्वं तदा त्वहम्।। १७२.१६ ।।"
  },
  {
    "text": "अल्पभूता भविष्यामि ततः स्यं तव संगता।\nतथेत्युक्त्वा सप्तर्षीणां भार्याभिर्ऋ(श्चऋ)षिभिर्वृतः(ताः)।। १७२.१७ ।।"
  },
  {
    "text": "आनयामास तां(ता)देवी सप्तधा सा व्याभज्यत।\nसा चेयं गौतमी गङ्गा सप्तधा सागरं गता।। १७२.१८ ।।"
  },
  {
    "text": "सप्तर्षीणां तु नाम्ना तु सप्त गङ्गास्ततोऽभवन्।\nतत्र स्नानं च दानं च श्रवणं पठनं तथा।। १७२.१९ ।।"
  },
  {
    "text": "स्मरणं चापि यद्‌भक्त्या सर्वकामप्रदं भवेत्।\nनास्मादन्यत्परं तीर्थं समुद्राद्‌भुवनत्रये।।\nपापहानौ भुक्तितमुक्तिप्राप्तौ च मनसो मुदे।। १७२.२० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये सप्तधागोदावरीसमुद्रगमनवर्णनं नाम द्विसप्तत्यधिकशततमोऽध्यायः।। १७२ ।।"
  },
  {
    "text": "गौतमीमाहात्म्ये त्र्यधिकशततमोऽध्यायः।। १०३ ।।"
  }
]
[
  {
    "text": "<b>अथ सप्तपञ्चाशत्तमोऽध्यायः</b>\n<b>पञ्चतीर्थविधिवर्णनम्</b>\n<b>ब्रह्मोवाच</b>\nअतः परं प्रवक्ष्यामि पञ्चतीर्थविधिं द्विजाः।\nयत्फलं स्नानदानेन दवताप्रेक्षणेन च।। ५७.१ ।।"
  },
  {
    "text": "मार्कण्डेयह्रदं गत्वा नरश्चोदङ्मुखः शुचिः।\nनिमज्जेत्तत्र वारांस्त्रीनिमं मन्त्रमुदीरयेत्।। ५७.२ ।।"
  },
  {
    "text": "संसारसागरे मग्नं पापग्रस्तमचेतनम्।\nत्राहि मां भगनेत्रघ्ना त्रिपुरारे नमोऽस्तु ते।। ५७.३ ।।"
  },
  {
    "text": "नमः शिवाय शान्ताय सर्वपापहराय च।\nस्नानं करोमि देवेश मम नश्यतु पातकम्।। ५७.४ ।।"
  },
  {
    "text": "नाभिमात्रे जले स्नात्वा विधिवद्देवता ऋषीन्।\nतिलोदकेन मतिमान्पितॄँश्चान्यांश्च तर्पयेत्।। ५७.५ ।।"
  },
  {
    "text": "स्नात्वा तथैव चाऽऽचम्य ततो गच्छेवालयम्।\nप्रविश्य देवतागारं कृत्वा तं त्रिः प्रदक्षिणम्।। ५७.६ ।।"
  },
  {
    "text": "मूलमन्त्रेण संपूज्य मार्कण्डेयस्य चेश्वरम्।\nअघोरेण च भो विप्राः प्रणिपत्य प्रसादयेत्।। ५७.७ ।।"
  },
  {
    "text": "त्रिलोचन नमस्तेऽस्तु नमस्ते शशिभूषण।\nत्राहि मां त्वं विरूपाक्ष महादेव नमोऽस्तु ते।। ५७.८ ।।"
  },
  {
    "text": "मार्कण्डेयह्रदे त्वेवं स्नात्वा दृष्ट्वा च शंकरम्।\nदशानामश्वमेधानां फलं प्राप्नोति मानवः।। ५७.९ ।।"
  },
  {
    "text": "पापैः सर्वैर्विनिर्मुक्तः शिवलोकं स गच्छति।\nतत्र भुवत्वा वरान्भोगान्यावदाभूतसंप्लवम्।। ५७.१० ।।"
  },
  {
    "text": "इहलोकं समासाद्य भवेद्विप्रो बहुश्रुतः।\nशांकरं योगमासाद्य ततो मोक्षमवाप्नुयात्।। ५७.११ ।।"
  },
  {
    "text": "कल्पवृक्षं ततो गत्वा कृत्वा तं त्रिः प्रदक्षिणम्।\nपूजयेत्परया भक्त्या मन्त्रेणानेन तं वटम्।। ५७.१२ ।।"
  },
  {
    "text": "ओं नमो व्यक्तरूपाय महाप्रलयकारिणे।\nमहद्रसोपविष्टाय न्यग्रोधाय नमोऽस्तु ते।। ५७.१३ ।।"
  },
  {
    "text": "रस्त्वं सदा कल्पे हरेश्चाऽऽयतनं वट।\nन्यग्रोध हर मे पापं कल्पवृक्ष नमोऽस्तु ते।। ५७.१४ ।।"
  },
  {
    "text": "भक्त्या प्रदक्षिणं कृत्वा नत्वा कल्पवटं नरः।\nसहसा मुच्यते पापज्जीर्णत्वच इवोरगः।। ५७.१५ ।।"
  },
  {
    "text": "छायां तस्य समाक्रम्य कल्पवृक्षस्य भो द्विजाः।\nब्रह्महत्यां नरो जह्यात्पापेष्वन्येषु का कथा।। ५७.१६ ।।"
  },
  {
    "text": "दृष्ट्वा कृष्णाङ्गसंभूतं ब्रह्मतेजोमयं परम्।\nन्यग्रोधाकृतिकं विष्णुं प्रणिपत्य च भो द्विजाः।। ५७.१७ ।।"
  },
  {
    "text": "राजसूयाश्वमेधाभ्यां फलं प्राप्नोति चाधिकम्।\nतथा स्ववंशमुद्धृत्य विष्णुलोकं स गच्छति।। ५७.१८ ।।"
  },
  {
    "text": "वैनतेयं नमस्कृत्य कृष्णस्य पुरतः स्थितम्।\nसर्वपापविनिर्मुक्तस्ततो विष्णुपुरं व्रजेत्।। ५७.१९ ।।"
  },
  {
    "text": "दृष्ट्वा वटं वैनतेयं यः पश्येत्पुरुषोत्तमम्।\n?Bसंकर्षणं सुभद्रां च स याति परमां गतिम्।। ५७.२० ।।"
  },
  {
    "text": "प्रविश्याऽऽयतनं विष्णोः कृत्वा तं त्रिः प्रदक्षिणम्।\nसंकर्षणं स्वमन्त्रेण भक्त्याऽऽपूज्य प्रसादयेत्।। ५७.२१ ।।"
  },
  {
    "text": "नमस्ते हलधृग्राम नमस्ते मुशलायुध।\nनमस्ते रेवतीकान्त नमस्ते भक्तवत्सल।। ५७.२२ ।।"
  },
  {
    "text": "समस्ते बलिनां श्रेष्ठ नमस्ते धरणीधर।\nप्रलम्बारे नमस्तेऽस्तु त्राहि मां कृष्णपूर्वज।। ५७.२३ ।।"
  },
  {
    "text": "एवं प्रसाद्य चानन्तमजेयं त्रिदशार्चितम्।\nकैलाशिखराकारं चन्द्रात्कान्ततराननम्।। ५७.२४ ।।"
  },
  {
    "text": "नीलवस्त्रधरं देवं फणाविकटमस्तकम्।\nमहाबलं हलधरं कुण्डलैकविभूषितम्।। ५७.२५ ।।"
  },
  {
    "text": "रौहिणेयं नरो भक्त्या लक्षेदभिमतं फलम्।\nसर्वपापैर्विनिर्मुक्तो विष्णुलोकं स गच्छति ।। ५७.२६ ।।"
  },
  {
    "text": "आभूतसंप्लवं यावद्भुक्त्वा तत्र सुखं नरः।\nपुण्यक्षयादिहाऽऽगत्य प्रवरे योगिनां कुले।। ५७.२७ ।।"
  },
  {
    "text": "ब्राह्मणप्रवरो भूत्वा सर्वशास्त्रार्थपारगः।\nज्ञानं तत्र समासाद्य मुक्तिं प्राप्नोति दुर्लभाम्।। ५७.२८ ।।"
  },
  {
    "text": "एवमभ्यर्च्य हलिनं ततः कृष्णं विचक्षणः।\nद्वादशाक्षरमन्त्रेण पूर्जयेत्सुसमाहितः।। ५७.२९ ।।"
  },
  {
    "text": "द्विषट्कवर्णमन्त्रेण भक्त्या ये पुरुषोत्तमम्।\nपूजयन्ति सदा धीरास्ते मोक्षं प्राप्नुवन्ति वै।। ५७.३० ।।"
  },
  {
    "text": "न तां गतिं सुरा यान्ति योगिनो नैव सोमपाः।\nयां गतिं यान्ति भो विप्रा द्वादशाक्षरतत्पराः।। ५७.३१ ।।"
  },
  {
    "text": "तस्मात्तेनैव मन्त्रेण भक्त्या कृष्णं जगद्गुरुम्।\nसंपूज्य गन्धपूष्पाद्यैः प्रणिपत्य प्रसादयेत्।। ५७.३२ ।।"
  },
  {
    "text": "जय कृष्ण जगन्नाथ जय सर्वाघनाशन।\nजय चाणूरकेशिघ्न जय कंसनिषूदन।। ५७.३३ ।।"
  },
  {
    "text": "जय पद्मपलाशाक्ष जय चक्रगदाधर।\nजय नीलाम्बुदश्याम जय सर्वसुखप्रदे।। ५७.३४ ।।"
  },
  {
    "text": "जय देव जगत्पूज्य जय संसारनाशन।\nजय लोकपते नाथ जय वाञ्छाफलपद।। ५७.३५ ।।"
  },
  {
    "text": "संसारसागरे घोरे निःसारे दुःखफेनिले।\nनिमग्नोऽहं सुरश्रेष्ठ त्राहि मां पुरषोत्तम।। ५७.३६ ।।"
  },
  {
    "text": "नानारोगोर्मिकलिले मोहावर्तमुदुस्तरे।\nनिमग्नोऽहं सुरश्रेष्ठ त्राहि मां पुरुषोत्तम।। ५७.३७ ।।"
  },
  {
    "text": "एवं प्रसाद्य देवेशं वरदं भक्तवत्सलम्।\nसर्वपापहरं देवं सर्वकामफलप्रदम्।। ५७.३८ ।।"
  },
  {
    "text": "पीनांसं द्विभुजं कृष्णं पद्मपत्रायतेक्षणम्।\nमहोरस्कं महाबाहुं पीतवस्त्रं शुभाननम्।। ५७.३९ ।।"
  },
  {
    "text": "शङ्खचक्रगदापाणिं मुकुटाङ्गदभूषणम्।\nसर्वलक्षणसंयुक्तं वनमालाविभूषितम्।। ५७.४० ।।"
  },
  {
    "text": "दृष्ट्वा नरोऽञ्जलिं कृत्वा दण्डवत्प्रणिपत्य च।\nअश्वमेधसहस्राणां फलं प्राप्नोति वै द्विजाः।। ५७.४१ ।।"
  },
  {
    "text": "यत्फलं सर्वतीर्थेषु स्नाने दाने प्रकीर्तितम्।\nनरस्तत्फलमाप्नोति दृष्ट्वा कृष्णं प्रणम्य च।। ५७.४२ ।।"
  },
  {
    "text": "यत्फलं सर्वरत्नाद्यैरिष्टे बहुसुवर्मके।\nनरस्तत्फलमाप्नोति दृष्ट्वा कृष्णं प्रणम्य च।। ५७.४३ ।।"
  },
  {
    "text": "यत्फलं सर्वदानेन व्रतेन नियमेन च।\nनरस्तत्फलमाप्नोति दृष्ट्वा कृष्णं प्रणम्य च।। ५७.४४ ।।"
  },
  {
    "text": "यत्फलं सर्ववेदेषु सर्वयज्ञेषु यत्फलम्।\nतत्फलं समवाप्नोति नरः कृष्णं प्रणम्य च।। ५७.४५ ।।"
  },
  {
    "text": "तपोभिर्विविधैरुग्रैर्यत्फलं समुदाहृतम्।\nनरस्तत्फलमाप्नोति दृष्ट्वा कृष्णं प्रणम्य च।। ५७.४६ ।।"
  },
  {
    "text": "यत्फलं ब्रह्मचर्येण सम्यक्चीर्णेन तत्कृतम्।\nनरस्तत्फलमाप्नोति दृष्ट्वा कृष्णं प्रणम्य च।। ५७.४७ ।।"
  },
  {
    "text": "यत्फलं च गृहस्थस्य यथोक्ताचारवर्तिनः।\nनरस्तत्फलमाप्नोति दृष्ट्वा कृष्णं प्रणम्य च।। ५७.४८ ।।"
  },
  {
    "text": "यत्फलं वनवासेन वानप्रस्थस्य कीर्तितम्।\nनरस्तत्फलमाप्नोति दृष्ट्वा कृष्णं प्रणम्य च।। ५७.४९ ।।"
  },
  {
    "text": "संन्यासेन यथोक्तेन यत्फलं समुदाहृतम्।\nनरस्तत्फलमाप्नो ति दृष्ट्वा कृष्णं प्रणम्य च।। ५७.५० ।।"
  },
  {
    "text": "किं चात्र बहुनोक्तेन माहात्म्ये तस्य भो द्विजाः।\nदृष्ट्वा कृष्णं नरो भक्त्या मोक्षं प्राप्नोति दुर्लभम्।। ५७.५१ ।।"
  },
  {
    "text": "पापैर्विमुक्तः शुद्धात्मा कल्पकोटिसमुद्भवैः।\nश्रिया परमया युक्तः सर्वैः समुदितो गुणैः।। ५७.५२ ।।"
  },
  {
    "text": "सर्वकामेसमृद्धेन विमानेन सुवर्चसा।\nत्रिसप्तकुलमुद्धृत्य नरो विष्णुपुरं व्रजेत्।। ५७.५३ ।।"
  },
  {
    "text": "तत्र कल्पशतं यावद्भुक्त्वा भोगान्मनोरमान्।\nगन्धर्वाप्सरसैः सार्धं यथा विष्णुश्चतुर्भुजः।। ५७.५४ ।।"
  },
  {
    "text": "च्युतस्तस्मादिहाऽऽयातो विप्राणां प्रवरे कुले।\nसर्वज्ञः सर्ववेदी च जायते गतमत्सरः।। ५७.५५ ।।"
  },
  {
    "text": "स्वधर्मनिरतः शान्तो दाता भूतहिते रतः।\nआसाद्य वैष्णवं ज्ञानं च जायते गतमत्सरः।। ५७.५६ ।।"
  },
  {
    "text": "ततः संपूज्य मन्त्रेण सुभद्रां भक्तवत्सलाम्।\nप्रसादयेत्ततो विप्राः प्रणिपत्य कृताञ्जलिः।। ५७.५७ ।।"
  },
  {
    "text": "नमस्ते सर्वगे देवि नमस्ते शुभसोख्यदे।\nत्राहि मां पद्मपत्राक्षि कात्यायनि नमोऽस्तु ते।। ५७.५८ ।।"
  },
  {
    "text": "एवं प्रसाद्य तां देवीं जगद्धात्रीं जगद्धिताम्।\nबलदेवस्य भगिनीं सुभद्रां वरदां शिवाम्।। ५७.५९ ।।"
  },
  {
    "text": "कामगेन विमानेन नरो विष्णुपुरं व्रजेत्।\nआभूतसंप्लवं यावत्क्रीडित्वा तत्र देववत्।। ५७.६० ।।"
  },
  {
    "text": "इह मानुषतां प्राप्तो ब्राह्मणो वेदविद्भवेत्।\nप्राप्य योगं हरेस्तत्र मोक्षं च लभते ध्रुवम्।। ५७.६१ ।।"
  },
  {
    "text": "इति श्रीमहापुराण आदिब्राह्मे स्वयंभुऋषिसंवादे कृष्णदर्शनमाहत्म्यं नाम सप्तपञ्चाशत्तमोऽध्यायः।। ५७ ।।"
  }
]
[
  {
    "text": "<b>आनंदतीर्थवर्णनम्\n</b>\n<b>ब्रह्मोवाच\n</b>\nनन्दीतटमिति ख्यातं तीर्थं वेदविदो विदुः।\nतस्य प्रभावं वक्ष्यामि शृणु यत्नेन नारद।। १५२.१ ।।\nअत्रिपुत्रो महातेजाश्चन्द्रमा इति विश्रुतः।\nसर्वान्वेदांश्च विधिवद्धनुर्वेदं यथाविधि।। १५२.२ ।।\nअधीत्य जीवात्सर्वाश्च विद्याश्चान्या महामते।\nगुरूपूजां करोमीति जीवमाह स चन्द्रमाः।।\nबृहस्पतिस्तदा प्राह चन्द्रं शिष्यं मुदान्वितः।। १५२.३ ।।\n<b>बृहस्पतिरुवाच\n</b>\nमम प्रिया तु जानीते तारा रतिसम्प्रभा।। १५२.४ ।।\n<b>ब्रह्मोवाच\n</b>\nप्रष्टुं तां च तदा प्रायादन्तर्वेश्म स चन्द्रमाः।\nतारां तारामुखीं दृष्ट्वा जगृहे तां करेण सः।। १५२.५ ।।\nस्ववेश्म प्रति तां लोभाद्‌बलादाकर्षयत्तदा।\nतावद्‌धैर्यनिधिर्ज्ञानी मतिमान्विजितेन्द्रियः।। १५२.६ ।।\nयावन्न कामिनीनेत्रवागुराभिर्विबध्यते।\nविशेषतो रहःसंस्थां कामिनीमायतेक्षणाम्।। १५२.७ ।।\nविलोक्य न मनो याति कस्य कामेषु वश्यताम्।\nअत एवान्यपुरुषदर्शनं न कदाचन।। १५२.८ ।।\nकुलवध्वा रहः कार्यं भीतया शीलविप्लुतेः।\nविज्ञाय तत्परिजनात्सहसोत्थाय निर्गतः।। १५२.९ ।।\nदृष्ट्वा तद्‌दुष्कृतं कर्म बृहस्पतिरुदारधीः।\nशशाप कोपाच्चाऽऽक्षिप्त वाग्भिर्विप्रियकारिभिः।। १५२.१० ।।\nपराभिभूतामालोक्य कान्तां कः सोढुमीश्वरः।\nयुयुधे तेन जीवोऽपि देवश्चन्द्रमसा रुषा।। १५२.११ ।।\nन शापैर्हन्यते चन्द्रो नाऽऽयुधैः सुरमन्त्रितैः।\nबृहस्पतिप्रणीतैश्च न मन्त्रैर्हन्यते शशी।। १५२.१२ ।।\nतदा चन्द्रस्तु तां तारां नीत्वा संस्थाप्य मन्दिरे।\nबुभुजे बहुवर्षाणि रोहिणीं चाकुतोभयः।। १५२.१३ ।।\nन जीयते तदा दैवैर्न कोपैः शापमन्त्रकैः।\nन राजभिर्न ऋषिभिर्न साम्ना भेददण्डनैः।। १५२.१४ ।।\nयदा भार्यां न लोभेऽसौ गुरुः सर्वप्रयत्नतः।\nसर्वोपायक्षये जीवस्तदा नीतिमथास्मरत्।। १५२.१५ ।।\nअपमानं पुरस्कृत्य मानं कृत्वा तु पृष्ठतः।\nस्वार्थमुद्धरते प्राज्ञः स्वार्थभ्रंशो हि मुर्खता।। १५२.१६ ।।\nसाध्यं केनाप्युपायेन जानद्भिः पुरुषैः फलम्।\nवृथाभिमानिनः शीघ्रं विपद्यन्ते विमोहिताः।। १५२.१७ ।।\nएवं निश्चित्य मेधावी शुक्रं गत्वा न्यवेदयत्।\nतमागतं कविर्ज्ञात्वा संमानेनाभ्यनन्दयत्।। १५२.१८ ।।\nउपविष्टं सुविश्रान्तं पूजितं च यथाविधि।\nपर्यपृच्छद्दैत्यगुरुस्तदागमनकारणम्।। १५२.१९ ।।\nगृहागतस्य विमुखाः शत्रवोऽप्युत्तमा न हि।\nतस्मै स विस्तरेणाऽऽह भार्याहरणमादितः।। १५२.२० ।।\nबृहस्पतेस्तदा वाक्यं श्रुत्वा कोपान्वितः कविः।\nअपराधं तु चन्द्रस्य मेने शिष्यस्य नारद।।\nअतिक्रममिमं श्रुत्वा कोपात्कविरथाब्रवीत्।। १५२.२१ ।।\n<b>शुक्र उवाच\n</b>\nतदा भोक्ष्ये तदा पास्ये तदा स्वप्‌स्ये तदा वदे।\nयदाऽऽनये प्रियां भ्रातस्तव भार्यां परार्दिताम्।। १५२.२२ ।।\nतामानीय भुवं पूज्य चन्द्रं शप्त्वा गुरुद्रुहम्।\nपश्चाद्भोक्ष्ये महाबाहो श्रृणु वाचं ग्रहेश्वर।। १५२.२३ ।।\n<b>ब्रह्मोवाच\n</b>\nएवमुक्त्वा स जीवेन दैत्याचार्यो जगाम ह।\nशिवमाराध्य यत्नेन परं सामर्थ्यमाप्तवान्।। १५२.२४ ।।\nवरानपाप्य विविधाञ्शंकराद्‌भावपूजितात्।\nशिवप्रसादात्किं नाम देहिनामिह दुर्लभम्।। १५२.२५ ।।\nजगाम शुक्रो जीवेन तारया यत्र चन्द्रमाः।\nवर्तते तं शशपोच्चैः श्रृणु त्वं चन्द्र मे वचः।। १५२.२६ ।।\nयस्मात्पापतरं कर्म त्वया पाप मदात्कृतम्।\nकुष्ठी भूयास्ततश्चन्द्रं शशापैवं रूषा कविः।। १५२.२७ ।।\nकविशापप्रदग्धोऽभूत्तदैव मृगलाञ्छनः।\nप्रापुः क्षयं न के नाम गुरुस्वामिसखिद्रुहः।। १५२.२८ ।।\nतत्याज तां स चन्द्रोऽपि तां तारां जगृहे कविः।\nशुक्रोऽपि देवानाहूय ऋषीन्पितृगणांस्तथा।। १५२.२९ ।।\nनदीर्नदांश्च विविधानोषधीश्च पतिव्रताः।\nततः संप्रष्टुमारेभे तारावृत्तविनिष्क्रयम्।। १५२.३० ।।\nततः श्रुतिः सुरानाह गौतम्यां भक्तितस्त्वियम्।\nस्नानं करोतु जीवेन तारा पूता भविष्यति।। १५२.३१ ।।\nरहस्यमेतत्परमं न कथ्यं यस्य कस्यचित्।\nसर्वास्वपि दशास्वेह शरणं गौतमी नृणाम्।। १५२.३२ ।।\nतथाऽकरोच्चैव तारा भर्त्रा स्नानं यथाविधि।\nपुष्पवृष्टिरभूत्तत्र जयशब्दो व्यवर्तत।। १५२.३३ ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>पुनर्वै देवा अददुः पुनर्मनुष्या उत।\nराजानः सत्यं कृण्वाना ब्रह्मजायां पुनर्ददुः।। १५२.३४ ।।\nपुनर्दत्त्वा ब्रह्मजायां कृतां देवैरकल्मषाम्।\nसर्वं क्षेममभूत्तत्र तस्मात्तीर्थं महामुने।। १५२.३५ ।।\nतदभूत्सकलाघौघध्वंसनं सर्वकामदम्।\nआनन्दं क्षेममभवत्सुराणामसुरारिणाम्।। १५२.३६ ।।\nबृहस्पतेश्च शुक्रस्य तारायाश्च विशेषतः।\nपरमानन्दमापन्नो गुरुर्गङ्गामभाषत।। १५२.३७ ।।\n<b>गुरुरुवाच\n</b>\nत्वं गौतमि सदा पूज्या सर्वेषामपि मुक्तिदा।\nविशेषतस्तु सिंहस्थे मयि त्रैलोक्यपावनी।। १५२.३८ ।।\nभविष्यसि सरिच्छ्रेष्ठे सर्वतीर्थैः समन्विता।\nयानि कानि च तीर्थानि स्वर्गमृत्युरसातले।।\nत्वां स्नातुं तानि यास्यन्ति मयि सिंहस्थितेऽम्बिके।। १५२.३९ ।।\n<b>ब्रह्मोवाच\n</b>\nधन्यं यशस्यमायुष्यमारोग्यश्रीविवर्धनम्।\nसौभाग्यैश्वर्यजननं तीर्थमानन्दनामकम्।। १५२.४० ।।\nतत्र पञ्च सहस्राणि तीर्थान्याह स गौतमः।\nस्मरणात्पठनाद्वाऽपि इष्टैः संयुज्यते सदा।। १५२.४१ ।।\nशिवस्यात्र निविष्टस्य नन्दी गङ्गातटेऽनिशम्।\nसाक्षात्च्चरत्यसौ धर्मस्तस्म्न्नन्दीतटं स्मृतम्।।\nआनन्दमपि तत्तीर्थं सर्वानन्दविवर्धनात्।। १५२.४२ ।।\nइति श्रीमाहपुराणे आदिब्राह्मे तीर्थमाहात्म्ये आनन्दतीर्थादिपञ्चसहस्रतीर्थवर्णनं नाम द्विपञ्चाशदधिकशततमोऽध्यायः।। १५२ ।।\nगौतमीमाहात्म्ये त्र्यशीतितमोऽध्यायः।। ८३ ।।"
  }
]
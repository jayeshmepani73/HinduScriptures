[
  {
    "text": "<b>पृथुमारभ्य सर्व्वदेवदानवादीनां राज्याभिषेक-वर्णनम्</b>\n<b>लोमहर्षण उवाच</b>\nअभिषिच्याधिराजेन्द्रं पुथुं वैन्यं पितामहः।\nततः क्रमेण राज्यानि व्यादेष्टुमुपचक्रमे।। ४.१ ।।"
  },
  {
    "text": "द्विजानां वीरुधां चैव नक्षत्रग्रहयोस्तथा।\nयज्ञानां तपसां चैव सोमं राज्येऽभ्यषेचयत्।। ४.२ ।।"
  },
  {
    "text": "अपां तु वरुणं राज्ये राज्ञां वैश्रवणं पतिम्।\nआदित्यानां तथा विष्णुं वसूनामथ पावकम्।। ४.३ ।।"
  },
  {
    "text": "प्रजापतीनां दक्षं तु मरुतामथ वासवम्।\nदैत्यानां दानवानां वै प्रह्लादमितौजसम्।। ४.४ ।।"
  },
  {
    "text": "वैवस्वतं पितॄणाञ्च यमं राज्येऽभ्यषेचयत्।\nयक्षाणां राक्षसानाञ्च पार्थिवानां तथैव च ।। ४.५ ।।"
  },
  {
    "text": "सर्व्वभूतपिशाचानां गिरीशं शूलपाणिनम्।\nशैलानां हिमवन्तञ्च नदीनामथ सागरम्।। ४.६ ।।"
  },
  {
    "text": "गंधर्व्वभूतपिधिपतिं चक्रे चित्ररथं प्रभुम्।\nनागानां वासुकिं चक्रे सर्पाणामथ तक्षकम्।। ४.७ ।"
  },
  {
    "text": "वारणानां तु राजानमैरावतमथादिशत्।\nउच्चैः श्रवसमश्वानां गरुडञ्चैव पक्षिणाम्।। ४.८ ।।"
  },
  {
    "text": "मृगाणामथ शाद्र्दूलं गोवृषन्तु गवां पतिम्।\nवनस्पतीनां राजानं प्लक्षमेवाभ्यषेचयत्।। ४.९ ।।"
  },
  {
    "text": "एवं विभज्य राज्यानि क्रमेणैव पितामहः।\nदिशां पालानथ ततः स्थापयामास स प्रभुः।। ४.१० ।।"
  },
  {
    "text": "पूर्व्वस्यां दिशि पुत्रं तु वैराजस्य प्रजापतेः।\nदिशः पालं सुधन्वानं राजानं सोऽभ्यषेचयत्।। ४.११ ।।"
  },
  {
    "text": "दक्षिणस्यां दिशि तथा कद्र्दमस्य प्रजापतेः।\nपुत्रं शङ्खपदं नाम राजानं सोऽभ्यषेचयत् ।। ४.१२ ।।"
  },
  {
    "text": "पश्चिमस्यां दिशि तथा रजसः पुत्रच्युतम्।\nकेतुमन्तं महात्मानं राजानं सोऽभ्यषेचयत्।। ४.१३ ।।"
  },
  {
    "text": "तथा हिरण्यरोमाणं पर्ज्जन्यस्य प्रजापतेः।\nउदीच्यां दिशि दुर्द्धर्षराजानं सोऽभ्यषेचयत्।। ४.१४ ।।"
  },
  {
    "text": "तैरियं पृथिवी सर्व्वा सप्तद्वीपा सपत्तना।\nयथाप्रदेशमद्यापि धर्म्मेण प्रतिपाल्यते ।। ४.१५ ।।"
  },
  {
    "text": "राजसूयाभिषिक्तस्तु पृथुरेतैर्नराधिपैः।\nवैददृष्टेन विधिना राजा राज्ये नराधिपः।। ४.१६ ।।"
  },
  {
    "text": "ततो मन्वन्तरेऽतीते चाक्षुषेऽमिततेजसि।\nवैवस्वताय मनवे पृथिव्यां राज्यमादिशत्।। ४.१७ ।।"
  },
  {
    "text": "तस्य विस्तरमाख्यास्ते मनोर्वैवस्वतस्य ह।\nभवतां चातुकूल्याय यदि श्रोतुमिहेच्छथ।। ४.१८ ।।"
  },
  {
    "text": "महदेतदधिष्ठानं पुराणे तदधिष्ठितम्।\nमुनय ऊचुः\nविस्तरेण पृथोर्जन्म लोमहर्षण कीर्त्तय।\nयथा महात्मना तेन दुग्धा वेयं वसुन्धरा।। ४.१९ ।।"
  },
  {
    "text": "यथा वापि नृभिर्दुग्धा यथा देवैर्महर्षिभिः।\nयथा दैत्यैश्च नागैश्च यथा यक्षैर्यथा द्रुमैः।। ४.२० ।।"
  },
  {
    "text": "यथा शैलैः पिशाचैश्च वक्तुमर्हसि सुब्रत।\nवत्सक्षीरविशेषांश्च दोग्धारं चानुपूर्व्वशः।। ४.२१ ।।"
  },
  {
    "text": "तेषां पात्रविशेषांश्च वक्तुमर्हसि सुब्रत।\nवत्सक्षीरविशेषांश्च दोग्धारं चानुपूर्व्वशः।। ४.२२ ।।"
  },
  {
    "text": "यस्माच्च कारणात् पाणिर्व्वेणस्य मथितः पुरा।\nक्रुर्द्धर्महर्षिभिस्तात कारणं तच्च कीर्त्तय।। ४.२३ ।।"
  },
  {
    "text": "लोमहर्षण उवाच\nश्रृणुध्वं कीर्त्तयिष्यामि पृथोर्वैण्यस्य विस्तरम्।\nएकाग्राः प्रयताश्चैवपुण्यार्थ वै द्विजर्षभाः।। ४.२४ ।।"
  },
  {
    "text": "नाशुचेः क्षुद्रमानसो नाशिष्यस्याव्रतस्य च।\nकीर्त्तयेयमिदं विप्राः कृतघ्नायाहिताय च।। ४.२५ ।।"
  },
  {
    "text": "स्वर्ग्य यशस्यमायुष्यं धन्यं वेदैश्च सम्मितम्।\nरहस्यमृषिभिः प्रोक्तं श्रृणुध्वं वै यथातथम्।। ४.२६ ।।"
  },
  {
    "text": "यश्चेमं कीर्त्तयेन्नित्यं पृथोर्वैण्यस्य विस्तरम्।\nब्राह्मणेभ्यो नमस्कृत्य न स शोचेत्कृताकृतम्।। ४.२७ ।।"
  },
  {
    "text": "आसीद्धर्म्मस्य संगोप्ता पूर्व्वमत्रिसमः प्रभुः।\nअत्रिवंशे समुत्पन्नस्त्वङ्गो नाम प्रजापतिः।। ४.२८ ।।"
  },
  {
    "text": "तस्य पुत्रोऽभवद्वेणो नात्यर्थं धर्म्मकोविदः।\nजातो मृत्युसुतायां वै सुनीथायां प्रजापतिः।। ४.२९ ।।"
  },
  {
    "text": "स मातामहदोषेण तेन कालात्मजात्मजः।\nस्वधर्म्मं पृष्ठतः कृत्वा कामलोभेष्ववर्त्तत।। ४.३० ।।"
  },
  {
    "text": "मर्य्यादां भेदयामास धर्म्मोपेतां स पार्थिवः।\nवेदधर्म्मानतिक्रम्य सोऽधर्म्मनिरतोऽभवत्।। ४.३१ ।।"
  },
  {
    "text": "निःस्वाध्यायवषट्काराः प्रजास्तस्मिन् प्रजापतौ।\nप्रवृत्तं न पपुः सोमं हुतं यज्ञेषु देवताः।। ४.३२ ।।"
  },
  {
    "text": "न यष्टव्यं न होतव्यमिति तस्य प्रजापतेः।\nआसीत् प्रतिज्ञा क्रूरेयं विनाशं प्रत्युपस्थिते।। ४.३३ ।।"
  },
  {
    "text": "अहमिज्यश्च यष्टा च यज्ञश्चेति भृगूद्वह।\nमयि यज्ञो विधातव्यो मयि होतव्यमित्यपि।। ४.३४ ।।"
  },
  {
    "text": "तमतिक्रान्तमर्य्यादमाददानमसाम्प्रतम्।\nऊचुर्महर्षयः सर्व्वे मरीचिप्रमुखास्तदा ।। ४.३५ ।।"
  },
  {
    "text": "वयं दीक्षां प्रवेक्ष्यामः संवत्सरगणान् बहून्।\nअधर्म्मं कुरु मा वेण एष धर्म्मः सनातनः।। ४.३६ ।।"
  },
  {
    "text": "निधनेऽत्रेः प्रसूतस्त्वं प्रजापतिरसंशयम्।\nप्रजाश्च पालयिष्येऽहमितीह समयः कृतः।। ४.३७ ।।"
  },
  {
    "text": "तांस्तथा ब्रुवतः सर्वामहर्षिनब्रवीत्तदा।\nवेणः प्रहस्य दुर्ब्बुद्धिरिममर्थमनर्थवित्।। ४.३८ ।।"
  },
  {
    "text": "वेण उवाच\nस्रष्टा धर्म्मस्य कश्चान्यः श्रोतव्यं कस्य वा मया।\nश्रुतवीर्य्यतपः सत्यैर्मया वा कः समो भुवि।। ४.३९ ।।"
  },
  {
    "text": "प्रभवं सर्व्वभूतानां धर्म्माणां च विशेषतः।\nसम्मूढा न विदुर्नूनं भवन्तो मां विचेतसः।। ४.४० ।।"
  },
  {
    "text": "इच्छन् दहेयं पृथिवीं प्लावयेयं जलैस्तथा।\nद्यां वै भुवं च रुन्धेयं नात्र कार्य्या विचारणाः।। ४.४१ ।।"
  },
  {
    "text": "यदा न शक्यते मोहादवलेपाच्च पार्थिवः।\nअपनेतुं तदा वेणस्ततः क्रुद्धा महर्षयः।। ४.४२ ।।"
  },
  {
    "text": "तं निगृह्य महात्मानो विस्फुरन्तं महाबलम्।\nततोऽस्य सव्यमूरुं ते ममन्थुर्जातमन्यवः।। ४.४३ ।।"
  },
  {
    "text": "तस्मिन्निर्मथ्यमाने वै राज्ञ ऊरौ तु जज्ञिवान्।\nह्रस्वोऽतिमात्रः पुरुषः कृष्णश्चेति बभूव ह।। ४.४४ ।।"
  },
  {
    "text": "स भीतः प्राञ्जलिर्भूत्वा तस्थिवान् द्विजसत्तमाः।\nतमत्रिर्विह्वलं दृष्ट्वा निषीदेत्यब्रवीत्तदा।। ४.४५ ।।"
  },
  {
    "text": "निषादवंशकर्त्ताऽसौ बभूव वदतां वराः।\nधीवरानसृजच्चापि वेणकल्मषसम्भवान्।। ४.४६ ।।"
  },
  {
    "text": "ये चान्ये विन्ध्यनिलयास्तथा पर्व्वतसंश्रयाः।\nअधर्म्मरुचयो विप्रास्ते तु वेणकल्मषाः।। ४.४७ ।।"
  },
  {
    "text": "ततः पुनर्महात्मानः पाणिं वेणस्य दक्षिणम्।\nअरणीमिव संरब्धा ममन्थुर्जातमन्यवः।। ४.४८ ।।"
  },
  {
    "text": "पृथुस्तस्मात् समुत्पन्नः कराज्ज्वलनसन्निभः।\nदीप्यमानः स्ववपुषा साक्षादग्निरिव ज्वलम्।। ४.४९ ।।"
  },
  {
    "text": "अथ सोऽजगवं नाम धनुर्गृह्य महारवम्।\nशरांश्च दिव्यान् रक्षार्थं कवचं च महाप्रभम्।। ४.५० ।।"
  },
  {
    "text": "तस्मिन् जातेऽथ भूतानि सम्प्रहृष्टानि सर्व्वशः।\nसमापेतुर्महाभागा वेणस्तु त्रिदिवं ययौ।। ४.५१ ।।"
  },
  {
    "text": "समुत्पन्नेन भो विप्राः सत्पुत्रेण महात्मना।\nत्रातः स पुरुषव्याघ्रः पुन्नाम्नो नरकात्तदा।। ४.५२ ।।"
  },
  {
    "text": "तं समुद्राश्च नद्यश्च रत्नान्यादाय सर्व्वशः।\nतोयानि चाभिषेकार्थं सर्व्व एवोपतस्थिरे।। ४.५३ ।।"
  },
  {
    "text": "पितामहश्च भगवान् देवैराङ्गिरसैः सह।\nस्थावराणि च भूतानि जङ्गमानि च सर्व्वशः।। ४.५४ ।।"
  },
  {
    "text": "समागम्य तदा वैण्यमभ्यषिञ्चन्नराधिपम्।\nमहता राजराजेन प्रजास्तनानुरञ्चिताः।। ४.५५ ।।"
  },
  {
    "text": "सोऽभिषिक्तो महातेजा विधिवद्धर्म्मकोविदैः।\nआधिराज्ये तदा राज्ञां पृथुर्वैण्यः प्रतापवान्।। ४.५६ ।।"
  },
  {
    "text": "पित्रापरञ्जितास्तस्य प्रजास्तनानुरञ्जिताः।\nअनुरागात्ततस्तस्य नाम राजाभ्यजायत्।। ४.५७ ।।"
  },
  {
    "text": "आपस्तस्तम्भिरे तस्य समुद्रमभियास्यतः।\nपर्व्वताश्च ददुर्म्मार्गं ध्वभङ्गश्च नाभवत्।। ४.५८ ।।"
  },
  {
    "text": "अकृष्टपच्या पृथिवी सिध्यन्त्यन्नानि चिन्तनात्।\nसर्व्वकामदुधा गावः पुटके पुटके मधु।। ४.५९ ।।"
  },
  {
    "text": "एतस्मिन्नेव काले तु यज्ञे पैतामहे शुभे।\nसूतः सूत्यां समुत्पन्नः सौत्येऽहनि महामतिः।। ४.६० ।।"
  },
  {
    "text": "तस्मिन्नेव महायज्ञे यज्ञे प्राज्ञोऽथ मागधः।\nपृथोः स्तवार्थं तौ तत्र समाहूतौ महर्षिभिः।। ४.६१ ।।"
  },
  {
    "text": "तावूचुर्ऋषयः सर्व्वे स्तूयतामेष पार्थिवः।\nकर्म्मैतदनुरूपं वां पात्रं चायं नराधिपः।। ४.६२ ।।"
  },
  {
    "text": "तावूचतुस्तदा सर्वास्तानृषीन् सूतमाघधौ।\nआवां देवानृषींश्चैव प्रीणयावः स्वकर्म्मभिः।। ४.६३ ।।"
  },
  {
    "text": "न चास्य विद्मोवै कर्म्म नाम वा लक्षणं यशः।\nस्तोत्रं ये नास्य कुर्य्यावराज्ञस्तजस्विनो द्विजाः।। ४.६४ ।।"
  },
  {
    "text": "ऋषिभिस्तौ नियुक्तौ तु भविष्यैः स्तूयतामिति।\nयानि कर्म्माणि कृतवान् पृथुः पश्चान्महाबलः।। ४.६५ ।।"
  },
  {
    "text": "ततः प्रभृति वै लोके स्तवेषु मुनिसत्तमाः।\nआशीर्वादाः प्रयुज्यन्ते सूतमागधवन्दिभिः।। ४.६६ ।।"
  },
  {
    "text": "तयोः स्तवान्ते सुप्रीतः पुथुः प्रादात्प्रजेश्वरः।\nअनूपदेशं सूताय मगधं मागाधाय च।। ४.६७ ।।"
  },
  {
    "text": "तं दृष्टावा परमप्रीताः प्रजाः प्रोचुर्मनीषिणः।\nवृत्तीनामेष वो दाता भविष्यति नराधिपः।। ४.६८ ।।"
  },
  {
    "text": "ततो वैण्यं महात्मानं प्रजाः समभिदुद्रुवुः।\nत्वं नो वृत्तिं विधत्स्वेति महर्षिमाद्रवद्बली।। ४.६९ ।।"
  },
  {
    "text": "सोऽभिद्रुतः प्रजाभिस्तु प्रजाहितचिकीर्षया।\nधनुर्गृह्य पृषत्कांश्च पृथिवीमाद्रवद्बली।। ४.७० ।।"
  },
  {
    "text": "ततो वैण्यभयत्रस्ता गौर्भूत्वा प्राद्रवन्मही।\nतां पृथुर्धनुरादाय द्रवन्तीमन्वधावत।। ४.७१ ।।"
  },
  {
    "text": "सा लोकान् ब्रह्मलोकादीन् गत्वा वैण्यभयात्तदा।\nप्रददर्शाग्रतो वैण्यं प्रगुहीतशरासनम्।। ४.७२ ।।"
  },
  {
    "text": "ज्वलद्भिर्निशितैर्बाणैर्दीप्ततेजसमन्ततः।\nमहायोगं महात्मानं दुर्द्धर्षममरैरपि।। ४.७३ ।।"
  },
  {
    "text": "अलभन्ती तु सा त्राणं वैण्यमेवान्वपद्यत।\nकृताञ्जलिपुटा भूत्वा पूज्या लोकैस्त्रिभिस्तदा।। ४.७४ ।।"
  },
  {
    "text": "उवाच वैण्यं नाधर्म्मं स्त्रीवधे परिपश्यसि।\nकथं धारयिता चासि प्रजा राजन् विना मया।। ४.७५ ।।"
  },
  {
    "text": "मयि लोकाः स्थिताः राजनमयेदं धार्य्यते जगत्।\nमद्विनाशे विनश्येयुः प्रजाः पार्थिव विद्धि तत्।। ४.७६ ।।"
  },
  {
    "text": "न मामर्हसि हन्तुं वै श्रेयश्चेत्त्वे चिकीर्षसि।\nप्रजानां पृथिवीपाल श्रुणु चेदं वचो मम।। ४.७७ ।।"
  },
  {
    "text": "उपायतः समारब्धाः सर्व्वे सिध्यन्त्युपक्रमाः।\nउवायं पश्य येन त्वं धारयेथाः प्रजामिमाम्।। ४.७८ ।।"
  },
  {
    "text": "हत्वापि मां न शक्तस्त्वं प्रजानां पोषणं नृप।\nअनुकूला भविष्यामि यच्छ कोपं महामते।। ४.७९ ।।"
  },
  {
    "text": "अवध्यां च स्त्रियं प्राहुस्तिर्य्यग्योनिगतेष्वपि।\nयद्येवं पृथिवीपाल न धर्म्मं त्यक्तुमर्हसि।। ४.८० ।।"
  },
  {
    "text": "एवं बहुविधं वाक्यं श्रुत्वा राजा महमनाः।\nकोपं निगृह्य धर्म्मात्मा वसुधामिदमब्रवीत्।। ४.८१ ।।"
  },
  {
    "text": "पृथुरुवाच\nएकस्यार्थे तु यो हन्यादात्मनो वा परस्य वा।\nबहून् वा प्राणिनोऽनन्तं भवेत्तस्येह पातकम्।। ४.८२ ।।"
  },
  {
    "text": "सुखमेधन्ति बहवो यस्मिंस्तु निहतेऽशुभे।\nतस्मिन् हते नास्ति भद्रे पातकं चोपपातकम्।। ४.८३ ।।"
  },
  {
    "text": "सोऽहं प्रजानिमित्तं त्वां हनिष्यामि वसुन्धरे।\nयदि मे वचनान्नाद्य करिष्यसि जगद्धितम्।। ४.८४ ।।"
  },
  {
    "text": "त्वां निहत्याद्य बाणेन मच्छासनपराङ्मुखीम्।\nआत्मानं प्रथयित्वाहं प्रजा धारयिता स्वयम्।। ४.८५ ।।"
  },
  {
    "text": "सा त्वं शासनमास्थाय मम धर्म्मभृतां वरे।\nसञ्जीवय प्रजाः सर्व्वाः समर्था ह्यसिधारणे।। ४.८६ ।।"
  },
  {
    "text": "दुहितृत्वं च मे गच्छ तत एनमहं शरम्।\nनियच्छेयं त्वद्वधार्थमद्यन्तं घोरदर्शनम्।। ४.८७ ।।"
  },
  {
    "text": "वसुधोवाच\nसर्व्वमेतदहं वीर विधास्यामि न संशयः।\nवत्सं तु मम सम्पश्य क्षरेयं येन वत्सला।। ४.८८ ।।"
  },
  {
    "text": "समाञ्च कुरु सर्व्वत्र मां त्वं धर्मभृतां वर।\nयथा विस्यन्दमानं मे क्षीरं सर्व्वत्र भावयेत्।। ४.८९ ।।"
  },
  {
    "text": "लोमहर्षण उवाच\nतत उत्सारयामास शैलाञ्शतसहस्रशः।\nधनुष्टोट्या तदा वैण्यस्तेन शैला विवर्द्धिताः।। ४.९० ।।"
  },
  {
    "text": "न हि पूर्व्वविसर्गे वै विषमै पृथिवीतले।\nसंविभागाःपुराणां वा ग्रामाणां वाभवत्तदा।। ४.९१ ।।"
  },
  {
    "text": "म शस्यानि न गोरक्ष्यं न कृषिर्न वणिक्पथः।\nनैव सत्यानृतं चासीन्न लोभो न च मत्सरः।। ४.९२ ।।"
  },
  {
    "text": "वैवस्वतेऽन्तरे तस्मिन् साम्प्रतं समुपस्थिते।\nवैण्यात्प्रभृति वै विप्राः सर्व्वस्यै तस्य सम्भवः।। ४.९३ ।।"
  },
  {
    "text": "यत्र यत्र समं त्वस्या भूमेरासीत्तदा द्विजाः।\nतत्र तत्र प्रजाः सर्वा विवासं समरोचयन्।। ४.९४ ।।"
  },
  {
    "text": "आहारः फलमूलानि प्रजानामभवत्तदा।\nकुच्छ्रेण महता युक्त इत्येवमनुसुश्रुम।। ४.९५ ।।"
  },
  {
    "text": "सचाकल्पयित्वा वत्सं तु मनुं स्वायम्भुवं प्रभुम्।\nस्वपाणौ पुरुषव्याघ्रो दुदोह पृथिवीं ततः।। ४.९६ ।।"
  },
  {
    "text": "शस्यजातानि सर्वाणि पृथुर्वैयण्यः प्रतापवान्।\nतेनान्नेन प्रजाः सर्वा वर्त्तन्तेऽद्यापि सर्व्वशः।। ४.९७ ।।"
  },
  {
    "text": "ऋषयश्च तदा देवाः पितरोऽथ सरीसृपाः।\nदैत्या यक्षाः पण्यजना गन्धर्त्वाः पर्व्वता नगा।। ४.९८ ।।"
  },
  {
    "text": "एते पुरा द्विजश्रेष्ठा दुदुर्हुर्धरणीं किल।\nक्षीरं वत्सश्च पात्रं च तेषां दोग्धा पृथक्पृथक्।। ४.९९ ।।"
  },
  {
    "text": "ऋषीणामभवत्सोमो वत्सो दोग्धा बृहस्पतिः।\nक्षीरं तेषां तपो ब्रह्म पात्रं छन्दांसि भो द्विजाः।। ४.१०० ।।"
  },
  {
    "text": "देवानां काञ्चनं पात्रं वत्सस्तेषां शतक्रतुः।\nक्षीरमोजस्करं चैव दोग्धा च भगवान्रविः।। ४.१०१ ।।"
  },
  {
    "text": "पितृणां राजतं पात्रं यमो वत्सः प्रतापवान्।\nअन्तकश्चाभवद्देग्धा क्षीरं तेषां सुधा स्मृता ।। ४.१०२ ।।"
  },
  {
    "text": "नागानां तक्षको वत्सः पात्रं चालाबुसंज्ञकम्।\nदोग्धा त्वैरावतो नगस्तेषां क्षीरं विषं स्मृतम्।। ४.१०३ ।।"
  },
  {
    "text": "असुराणां मधुर्दोग्धा क्षीरं मायामयं स्मृतम्।\nविरोचनस्तु वत्सोऽभूदायसं पात्रमेव च।। ४.१०४ ।।"
  },
  {
    "text": "यक्षाणामामपात्रं तु वत्सो वैश्रवणः प्रभुः।\nदोग्धा रजतनाभस्तु क्षीरान्तर्धानमेव च।। ४.१०५ ।।"
  },
  {
    "text": "सुमाली राक्षसेन्द्राणां वत्सं क्षीरं च शोणितम्।\nदोग्धा रजतनाभस्तु कपालं पात्रमेव च।। ४.१०६ ।।"
  },
  {
    "text": "गन्धर्वाणां चित्ररथो वत्सः पात्रं च पङ्कजम्।\nदोग्धा च सुरुचिः क्षीरं तेषां गन्धः शुचिः स्मृतः।। ४.१०७ ।।"
  },
  {
    "text": "शैलं पात्रं पर्व्वतानां क्षीरं रत्नौषधीस्तथा।\nवत्सस्तु हिमवानासीद्दोग्धा मेरुर्महागिरिः।। ४.१०८ ।।"
  },
  {
    "text": "प्लक्षो वत्स्तु वृक्षाणां दोग्धा सालस्तु पुष्पितः।\nपालाशपात्रं क्षीरञ्च छिन्नदग्धप्ररोहणम्।। ४.१०९ ।।"
  },
  {
    "text": "सेयं धात्री विधात्री च पावनी च वसुन्धरा।\nचराचरस्य सर्व्वस्य प्रतिष्ठा योनिरेव च।। ४.११० ।।"
  },
  {
    "text": "सर्व्वकामदुधा दोग्ध्री सर्व्वशस्यप्ररोहणी।\nआसीदियं समुद्रान्ता मेदिनी परिविश्रुता।। ४.१११ ।।"
  },
  {
    "text": "मधुकैटभयोः सृत्स्ना मेदसा समभिप्लुता।\nतेनेयं मेदिनी देवी उच्यते ब्रह्मवादिभिः।। ४.११२ ।।"
  },
  {
    "text": "ततोऽभ्युपगमाद्राज्ञः पृथोर्वैण्यस्य भो द्विजाः।\nदुहितृत्वमनुप्राप्ता देवी पृथ्वीति चोच्यते।। ४.११३ ।।"
  },
  {
    "text": "पृथुना प्रविभक्ता च शोधिता च वसुन्धरा।\nशस्याकरवती स्फीता पुरपत्तनशालिनी।। ४.११४ ।।"
  },
  {
    "text": "एवम्प्रभावो वैण्यः स राजासीद्राजसत्तमः।\nनमस्यश्चैव पूज्यश्च भूतग्रामैर्न संशयः।। ४.११५ ।।"
  },
  {
    "text": "ब्राह्मणैश्च महाभागैर्व्वेदवेदाङ्गपारगैः।\nपृथुरेव नमस्कार्य्यो ब्रह्मयोनिः सनातनः।। ४.११६ ।।"
  },
  {
    "text": "पार्थिवैश्च महाभागैः पार्थिवत्वमिहेच्छुभिः।\nआदिराजो नमस्कार्य्यः पृथुर्वैण्यः प्रतापवान्।। ४.११७ ।।"
  },
  {
    "text": "योधैरपि च विक्रान्तैः प्राप्नुकामैर्जयं युधि।\nआदिराजो नमस्कार्य्यो योधानां प्रथमो नृपः।। ४.११८ ।।"
  },
  {
    "text": "यो हि योद्धा रणं याति कीर्त्तयित्वा पृथुं नृपम्।\nसघोररूपात्संपात्संग्रामात् क्षेमो भवति कीर्त्तिमान्।। ४.११९ ।।"
  },
  {
    "text": "वैश्यैरपि च वित्ताढ्यैर्वैश्यवृत्तिविधायिभिः।\nपृथुरेव नमस्कार्य्यों वृत्तिदाता महायशाः।। ४.१२० ।।"
  },
  {
    "text": "तथैव शूद्रैः शुचिभिस्त्रिवर्णपरिचारिभिः।\nपृथुरेव नमस्कार्य्यः श्रेयः परमिहेप्सुभिः।। ४.१२१ ।।"
  },
  {
    "text": "एते वत्सविशेषाश्च दोग्धारः क्षीरमेव च।\nपात्राणि च मयोक्तानि किं भूयो वर्णयामि वः।। ४.१२२ ।।"
  },
  {
    "text": "इति श्रीब्राह्मे महापुराणे पृथोर्जन्ममाहात्म्यकथनं नाम चतुर्थोऽध्यायः।। ४ ।।"
  }
]
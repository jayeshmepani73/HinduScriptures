[
  {
    "text": "<b>मन्वन्तर-वर्णनम्</b>\n<b>ऋषय ऊचुः</b>\nमन्वन्तराणि सर्वाणि विस्तरेण महामते।\nतेषां पूर्व्वविसृष्टिं च लोमहर्षण कीर्त्तय।। ५.१ ।।"
  },
  {
    "text": "यावन्तो मनवश्चैव यावन्तं कालमेव च।\nमन्वन्तराणि भो सूत श्रोतुमिच्छाम तत्त्वतः।। ५.२ ।।"
  },
  {
    "text": "लोमहर्षण उवाच\nन शक्यो विस्तरो विप्रा वक्तुं वर्षशतैरपि।\nमन्वन्तराणां सर्व्वेषां संक्षेपाच्छृणुत द्विजाः।। ५.३ ।।"
  },
  {
    "text": "स्वायम्भुवो मनुः पूर्वं मनुः स्वारोचिषस्तथा।\nउत्तमस्तामसश्चैव रैवतश्चाक्षुषस्तथा।। ५.४ ।।"
  },
  {
    "text": "वैवस्वतश्च भो विप्राः साम्प्रतं मनुरुच्यते।\nसावर्णिश्च मनुस्तद्वद्रैभ्यो रौच्यस्तथैव च।। ५.५ ।।"
  },
  {
    "text": "तथैव मेरुसावर्ण्यश्चत्वारो मनवः स्मृताः।\nअतीता वर्त्तमानाश्च तथैवानागता द्विजाः।। ५.६ ।।"
  },
  {
    "text": "कीर्त्तिता मनवस्तुभ्यं मयैवैते यथाश्रुताः।\nऋषींस्त्वेषां प्रवक्ष्यामि पुत्रान्देवगणांस्तथा।। ५.७ ।।"
  },
  {
    "text": "मरीचिरत्रिर्भगवानङ्गिराः पुलहः क्रतुः।\nपुलस्त्यश्च वशिष्ठश्च सप्तैते ब्रह्मणः सुताः।। ५.८ ।।"
  },
  {
    "text": "उत्तरस्यां दिशि तथा द्विजाः सप्तर्षयस्तथा।\nआग्निध्रश्चाग्निबाहुश्च मेध्यो मेधातिथिर्व्वसुः।। ५.९ ।।"
  },
  {
    "text": "ज्योतिष्मान्द्युतिमान्हव्यः सबलः पुत्रसंज्ञकः।\nमनोः महर्षयो विप्रा वायुप्रोक्ता महाव्रताः।। ५.१० ।।"
  },
  {
    "text": "एतद्वै प्रथमं विप्रा मन्वन्तरमुदाहृतम्।\nऔर्वों वसिष्टपुत्रश्च स्तम्बः कश्यप एव च।। ५.११ ।।"
  },
  {
    "text": "प्राणो बृहस्पतिश्चैव दत्तोऽत्रिश्च्यवनस्तथा।\nएते महर्षयो विप्रा वायुप्रोक्ता महाव्रताः।। ५.१२ ।।"
  },
  {
    "text": "देवाश्च तुषिता नाम स्मृताः स्वारोचिषेऽन्तरे।\nहविघ्नः सुकृतिर्ज्योतिरापोमूर्त्तिरपि स्मृतः।। ५.१३ ।।"
  },
  {
    "text": "प्रतीतश्च नभस्यश्च नभ ऊर्जस्तथैव च।\nस्वारोचिषस्य पुत्रास्ते मनोर्विप्रा महात्मनः।। ५.१४ ।।"
  },
  {
    "text": "कीर्त्तिताः पृथिवीपाला महावीर्य्यपराक्रमाः।\nद्वितीयमेतत्कथितं विप्रा मन्वन्तरं मया।। ५.१५ ।।"
  },
  {
    "text": "इदं तृतीयं वक्ष्यामि तद्बुध्यध्वं द्विजोत्तमाः।\nवसिष्ठपुत्राः सप्तासन् वासिष्ठा इति विश्रुताः।। ५.१६ ।।"
  },
  {
    "text": "हिरण्यगर्भस्य सुता ऊर्जा जाताः सुतेजसः।\nऋषयोऽत्र मया प्रोक्ताः कीर्त्त्यमानान्निबोधत।। ५.१७ ।।"
  },
  {
    "text": "औत्तमेयान्मुनिश्रेष्ठा दश पुत्रान्मनोरिमान्।\nइष ऊर्जस्तनूर्जस्तु मधुर्माधव एव च।। ५.१८ ।।"
  },
  {
    "text": "शुचिः शुक्रः सहश्चैव नभस्यो नभ एव च।\nभानवस्तत्र देवाश्च मन्वन्तरमुदाहृतम्।। ५.१९ ।।"
  },
  {
    "text": "मन्वन्तरं चतुर्थं वः कथयिष्यामि साम्प्रतम्।\nकाव्यः पृथुस्तथैवाग्निर्जहनुर्धाता द्विजोत्तमाः।। ५.२० ।।"
  },
  {
    "text": "कपीवानकपीवांश्च तत्र सप्तर्षयो द्विजाः।\nपुराणे कीर्त्तिता विप्राः पुत्राः पौत्राश्च भो द्विजाः।। ५.२१ ।।"
  },
  {
    "text": "तथा देवगणाश्चैव तामसस्यान्तरे मनोः।\nद्युतिस्तपस्यः सुतपास्तपोभूतः सनातनः।। ५.२२ ।।"
  },
  {
    "text": "तपोरतिरकल्माषस्तन्वी धन्वी परन्तपः।\nतामसस्य मनोरेते दशा पुत्राः प्रकीर्त्तिताः।। ५.२३ ।।"
  },
  {
    "text": "वायुप्रोक्ता मुनिश्रेष्ठाश्चतुर्थं चैतदन्तरम्।\nदेवबाहुर्यदुध्रश्च मुनिर्व्वेदशिरास्तथा।। ५.२४ ।।"
  },
  {
    "text": "हिरण्यरोमा पर्ज्जन्य ऊर्ध्वबाहुश्च सोमजः।\nसत्यनेत्रस्तथात्रेय एते सप्तर्षयोऽपरे।। ५.२५ ।।"
  },
  {
    "text": "देवाश्चाभूतरजसस्तथा प्रकृतयः स्मृताः।\nवारिप्लवश्च रैभ्यश्च मनोरन्तरमुच्यते।। ५.२६ ।।"
  },
  {
    "text": "अथ पुत्रानिमास्तस्य बुध्यध्वं गदतो मम।\nघृतिमानव्ययो युक्तस्तत्त्वदर्शी निरुत्सुकः।। ५.२७ ।।"
  },
  {
    "text": "आरण्यस्च प्रकाशश्च निर्म्मोहः सत्यवाक्कृती।\nरैवतस्य मनोः पुत्राः पञ्चमं चैतदन्तरम्।। ५.२८ ।।"
  },
  {
    "text": "षष्ठं तु सम्प्रवक्ष्यामि तद्बुध्यध्वं द्विजोत्तमाः।\nभृघुर्नभो विवस्वांश्च सुधामा विरजास्तथा।। ५.२९ ।।"
  },
  {
    "text": "अतिनामा सहिष्णुश्च सप्तैते च महर्षयः।\nचाक्षुषस्यान्तरे विप्रा मनोर्देवास्त्विमे स्मृताः। ५.३० ।।"
  },
  {
    "text": "आबालप्रथितास्ते वै पृथक्त्वेन दिवौकसः।\nलेखाश्च नामतो विप्राः पञ्च देवगणाः स्मृताः।। ५.३१ ।।"
  },
  {
    "text": "ऋषेरङ्गिरसः पुत्रा महात्मानो महौजस।\nनाड्वलेयाः मुनिश्रेष्ठा दशा पुत्रास्तु विश्रुताः।। ५.३२ ।।"
  },
  {
    "text": "रुरुप्रभृतयो विप्राश्चाक्षुषस्यान्तरे मनोः।\nषष्ठं मन्वन्तरं प्रोक्तं सप्तमं तु निबोधत।। ५.३३ ।।"
  },
  {
    "text": "अत्रिर्व्वसिष्ठो भगवान् कश्यपश्च महानृषिः।\nगौतमोऽथ भरद्वाजो विश्वामित्रस्तथैव च।। ५.३४ ।।"
  },
  {
    "text": "तथैव पुत्रो भगवानृचीकस्य महात्मनः।\nसप्तमो जमदग्निश्च ऋषयः साम्प्रतं दिवि।। ५.३५ ।।"
  },
  {
    "text": "साध्या रुद्रास्च विश्वे च वसवो मरुतस्तथा।\nआदित्याश्चाश्विनौ चापि देवौ वैवस्वतौ स्मृतौ।। ५.३६ ।।"
  },
  {
    "text": "मनोर्वैवस्वतस्यैते वर्त्तन्ते साम्प्रतेऽन्तरे।\nइक्ष्वाकुप्रमुखाश्चैव दश पुत्रा महात्मनः।। ५.३७ ।।"
  },
  {
    "text": "एतेषां कीर्त्तितानान्तु महर्षीणां महौजसाम्।\nतेषां पुत्राश्च पौत्राश्च दिक्षु सर्वासु भो द्विजाः।। ५.३८ ।।"
  },
  {
    "text": "मन्वन्तरेषु सर्व्वेषु प्रागासन् सप्त सप्तकाः।\nलोके धर्म्मव्यवस्थार्थं लोकसंरक्षणाय च।। ५.३९ ।।"
  },
  {
    "text": "मन्वन्तरे व्यतिक्रान्ते चत्वारः सप्तका गणाः।\nकृत्वा कर्म्म दिवं यान्ति ब्रह्मलोकमनामयम्।। ५.४० ।।"
  },
  {
    "text": "ततोऽन्ये तपसा युक्ताः स्थानं तत्पूरयन्त्युत।\nअतीता वर्त्तमानाश्च क्रमेणैतेन भो द्विजाः।। ५.४१ ।।"
  },
  {
    "text": "अनागताश्च सप्तैते स्मृता दिवि महर्षयः।\nमनोरन्तरमासाद्य सावर्णस्येह भो द्विजाः।। ५.४२ ।।"
  },
  {
    "text": "रामो व्यासस्तथात्रेयो दीप्तिमन्तो बहुश्रुताः।\nभारद्वाजस्तथा द्रौणिरश्वत्थामा महाद्युतिः।। ५.४३ ।।"
  },
  {
    "text": "गौतमश्चाजरश्चैव शरद्वान्नाम गौतमः।\nकौशिको गलवश्चैव और्वः काश्यप एव च।। ५.४४ ।।"
  },
  {
    "text": "एते सप्त महात्मानो भविष्या मुनिसत्तमाः।\nवैरी चैवाध्वरीवांश्च शमनो धृतिमान् वसुः।। ५.४५ ।।"
  },
  {
    "text": "अरिष्टश्चाप्यधृष्टश्च वाजी सुमतिरेव च।।\nसावर्णस्य मनोः पुत्रा भविष्या मुनिसत्तमाः।। ५.४६ ।।"
  },
  {
    "text": "एतेषां कल्यमुत्थाय कीर्त्तनात् सुखमेधते।\nयश्श्चाप्नोति सुमहदायुष्मांश्च भवेन्नरः।। ५.४७ ।।"
  },
  {
    "text": "एतान्युक्तानि भो विप्राः सप्तसप्त च तत्त्वतः।\nमन्वन्तराणि संक्षेपाच्छृणुतानागतान्यपि।। ५.४८ ।।"
  },
  {
    "text": "सावर्णा मनवो विप्राः पञ्च तांश्च निबोधतः।\nएको वैवस्वतस्तेषां चत्वारस्तु प्रजापतेः।। ५.४९ ।।"
  },
  {
    "text": "परमेष्ठिसुता विप्रा मेरुसावर्ण्यतां गताः।\nदक्षस्यैते हि दौहित्राः प्रियायास्तनया नृपाः।। ५.५० ।।"
  },
  {
    "text": "महता तपसा युक्ता मेरुपृष्ठे महौजसः।\nरुचेः प्रजापतेः पुत्रो रौच्यो नाम मनुः स्मृतः।। ५.५१ ।।"
  },
  {
    "text": "भूत्यां चोत्पादितो देव्यां भौत्यो नाम रुचेः सुतः।\nअनागताश्च सप्तैते कल्पेऽस्मिन्मनवः स्मृताः।। ५.५२ ।।"
  },
  {
    "text": "तैरियं पृथिवी सर्व्वा सप्तद्वीपा सपत्तना।\nपूर्णं युगसहस्रन्तु परिपाल्या द्विजोत्तमाः।। ५.५३ ।।"
  },
  {
    "text": "प्रजापति(ते)श्च तपसा संहारं तेषु नित्यशः।\nयुगानि सप्ततिस्तानि साग्राणि कथितानि च।। ५.५४ ।।"
  },
  {
    "text": "कृतत्रेतादियुक्तानि मनोरन्तरमुच्यते।\nचतुर्दशैते मनवः कथिताः कीर्त्तिवर्द्धनाः।। ५.५५ ।।"
  },
  {
    "text": "वेदेषु सपुराणेषु सर्व्वेषु प्रभविष्णवः।\nप्रजानां पतयो विप्रा धन्यमेषां प्रकीर्त्तनम्।। ५.५६ ।।"
  },
  {
    "text": "मन्वन्तरेषु संहाराः संहारान्तेषु सम्भवाः।\nन शक्यतेऽतस्तेषां वै वक्तुं वर्षशतैरपि।। ५.५७ ।।"
  },
  {
    "text": "विसर्गस्य प्रजानां वै संहारस्य च भो द्विजाः।\nमन्वन्तरेषु संहाराः श्रुतेन च समन्विताः।। ५.५८ ।।"
  },
  {
    "text": "सशेषास्तत्र तिष्ठन्ति देवाः सप्तर्षिभिः सह।\nतपसा ब्रह्मचर्य्येण श्रुतेन च समन्विताः।। ५.५९ ।।"
  },
  {
    "text": "पूर्णे युगसहस्रे तु कल्पो निःशेष उच्यते।\nतत्र भूतानि सर्वाणि दग्धान्यादित्यरशिमभिः।। ५.६० ।।"
  },
  {
    "text": "ब्रह्माणमग्रतः कृत्वा सहादित्यगणैर्द्विजाः।\nप्रविशन्ति सुरश्रेष्ठं हरिनारायणं प्रभुम्।। ५.६१ ।।"
  },
  {
    "text": "स्रष्टारं सर्व्वभूतानां कल्पान्तेषु पुनःपुनः।\nअव्यक्तं शाश्वतो देवस्तस्य सर्व्वमिदं जगत्।। ५.६२ ।।"
  },
  {
    "text": "अत्र वः कीर्त्तयिष्यामि मनीर्वैवस्वतस्य वै।\nविसर्गं मुनिशार्दूलाः साम्प्रतस्य महाद्युतेः।। ५.६३ ।।"
  },
  {
    "text": "अत्र वंशप्रसङ्गेन कथ्यमानं पुरातनम्।\nयत्रोऽपन्नो महात्मा स हरिर्वृष्णिकुले प्रभुः।। ५.६४ ।।"
  },
  {
    "text": "इति श्रीब्राह्मे महापुराणे मन्वन्तरकीर्त्तनं नाम पञ्चमोऽध्यायः।। ५ ।।"
  }
]
[
  {
    "text": "<b>ब्रह्मोवाच\n</b>\nकुशतर्पणमाख्यातं प्रणीतासंगमं तथा।\nतीर्थं सर्वेषु लोकेषु भुक्तिमुक्तिप्रदायकम्।। १६१.१ ।।\nतस्य स्वरूपं वक्ष्यामि श्रृणु पापहरं शुभम्।\nविन्ध्यस्य दक्षिणे पार्श्वे सह्यो नाम महागिरिः।। १६१.२ ।।\nयदङ्‌घ्रिभ्योऽभवन्नद्यो गोदाभीमरथीमुखाः।\nयत्राभवत्तद्विरजमेकवीरा च यत्र सा।। १६१.३ ।।\nन तस्य महिमा कैश्चिदपि शक्योऽनुवर्णितुम्।\nतस्मिन्गिरौ पुण्यदेशे श्रृणु नारद यत्नतः।। १६१.४ ।।\nगुह्याद्‌गुह्यतरं वक्ष्ये साक्षाद्वेदोदितं शुभम्।\nयन्न जानन्ति मुनयो देवाश्च पितरोऽसुराः।। १६१.५ ।।\nतदहं प्रीतये वक्ष्ये श्रवणात्सर्वमकामदम्।\nपरः स पुरुषो ज्ञेयो ह्यव्यक्तोऽक्षर एव तु।। १६१.६ ।।\nअपरश्च क्षरस्तस्मात्प्रकृत्यन्वित एव च।\nनिराकारात्सावयवः पुरुषः समजायत।। १६१.७ ।।\nतस्मादापः समुद्‌भूता अद्‌भ्यश्च पुरुषस्तथा।\nताभ्यामब्जं समुद्‌भूतं तत्राहमभवं मुने।। १६१.८ ।।\nपृथिवी वायुराकाश आपो ज्योतिस्तथैव च।\nएते मत्तः पूर्वतरा एकदैवाभवनन्मुने।। १६१.९ ।।\nएतानेव प्रपश्यामि नान्यत्स्थावरजङ्मम्।\nनैव वेदास्तदा चाऽऽसन्नाहं द्रष्टाऽस्मि किंचन।। १६१.१० ।।\nयस्मादहं समुद्‌भूते न पश्येयं तमप्यथ।\nतूष्णीं स्थिते मयि तदा अश्रैषं वाचमुत्तमाम्।। १६१.११ ।।\n<b>आकाशवागुवाच\n</b>\nब्रह्मन्कुरु जगत्सृष्टिं स्थावरस्य चरस्य च।। १६१.१२ ।।\n<b>ब्रह्मोवाच\n</b>\nततोऽहमब्रवं वाचं परुषां तत्र नारद।\nकथं स्रक्ष्ये क्व वा स्रक्ष्ये केन स्रक्ष्य इदं जगत्।। १६१.१३ ।।\nसैव वागब्रवीद्देवी प्रकृतिर्याऽभिधीयते।\nविष्णुना प्रेतिरा माता जगदीशा जगन्मयी।। १६१.१४ ।।\n<b>आकाशवागुवाच\n</b>\nयज्ञं पुरु ततः शक्तिस्ते भवित्री न संशयः।\nयज्ञो वै विष्णुरित्येषा श्रुतिर्ब्रह्मन्सनातनी।। १६१.१५ ।।\nकिं यज्वनामसाध्यं स्यादिह लोके परत्र च।। १६१.१६ ।।\n<b>ब्रह्मोवाच\n</b>\nपुनस्तामब्रवं देवीं क्व वा केनेति तद्वद।\nयज्ञः कार्यो महाभागे ततः सोवाच मां प्रति।। १६१.१७ ।।\n<b>आकाशवागुवाच\n</b>\nओंकारभूता या देवी मातृकल्पा जगन्मयी।\nकर्मभूमौ यजस्वेह यज्ञेशं यज्ञपूरुषम्।। १६१.१८ ।।\nस एव साधनं ते स्यात्तेन तं यज सुव्रत।\nयज्ञः स्वाहा स्वधा मन्त्रा ब्राह्मणा हविरादिकम्।। १६१.१९ ।।\nहरिरेवाखिलं तेन सर्वं विष्णोरवाप्यते।। १६१.२० ।।\n<b>ब्रह्मोवाच\n</b>\nपुनस्तामब्रवं देवीं कर्मभूः क्व विधीयते।\nतदा नारद नैवाऽऽसीद्भागीरथ्यथ नर्मदा।। १६१.२१ ।।\nयमुना नैव तापी मा सरस्वत्यथ गौतमी।\nसमुद्रो वा नदः कश्चिन्न सरः सरितोऽमलाः।।\nसा शक्तिः पुनरप्येवं मामुवाच पुनः पुनः।। १६१.२२ ।।\n<b>दैवी वागुवाच\n</b>\nसुमेरोर्दक्षिणे पार्श्वे तथा हिमवतो गिरेः।\nदक्षिणे चापि विन्ध्यस्य सह्याच्चैवाथ दक्षिणे।।\nसर्वस्य सर्वकाले तु कर्मभूमिः शुभोदया।। १६१.२३ ।।\n<b>ब्रह्मोवाच\n</b>\nतत्तु वाक्यमथो श्रुत्वा त्यक्त्वा मेरुं महागिरिम्।\nतं प्रदेशमथाऽऽगत्य स्थातव्यं क्वेत्यचिन्तयम्।।\nततो मामब्रवीत्सैव विष्णोर्वाण्यशरीरिणी।। १६१.२४ ।।\n<b>आकाशवागुवाच\n</b>\nइतो गच्छ इतस्तिष्ठ तथोपविश चात्र हि।\nसंकल्पं कुरु यज्ञस्य स ते यज्ञः समाप्यते।। १६१.२५ ।।\nकृते चैवाथ संकल्पे यज्ञार्थे सुरसत्तम।\nयद्वदन्त्यखिला वेदा विधे तत्तत्समाचर।। १६१.२६ ।।\n<b>ब्रह्मोवाच\n</b>\nइतिहासपुराणानि यदन्यच्छब्दगोचरम्।\nस्वतो मुखे मम प्रायादभूच्च स्मृतिगोचरम्।। १६१.२७ ।।\nवेदार्थश्च मया सर्वो ज्ञातोऽसौ तत्क्षणेन च।\nततः पुरुषसूक्तं तदस्मरं लोकविश्रुतम्।। १६१.२८ ।।\nयज्ञोपकरणं सर्वं तदुक्तं च त्वकल्पयम्।\nतदुक्तेन प्रकारेण यज्ञपात्राण्यकल्पयम्।। १६१.२९ ।।\nअहं स्थित्वा यत्र देशे शुचिर्भूत्वा यतात्मवान्।\nदीक्षितो विप्रदेशोऽसौ मन्नाम्ना तु प्रकीर्तितः।। १६१.३० ।।\nमद्देवयजनं पुण्यं नाम्ना ब्रह्मगिरिः स्मृतः।\nचतुदशीतिपर्यन्तं योजनानि महामुने।। १६१.३१ ।।\nमद्देवयजनं पुण्यं पूर्वतो ब्रह्मणो गिरेः।\nतत्र मध्ये वेदिका स्याद्‌गार्हपत्योऽस्य(?)दक्षिणे।। १६१.३२ ।।\nतत्र चाऽऽहवनीयस्य एवमग्नींस्त्वकल्पयम्(?)।\nविना पत्न्या न सिध्येत यज्ञ श्रुतिनिदर्शनात्।। १६१.३३ ।।\nशरीरमात्मनोऽहं वै द्वेधा चाकरवं मुने।\nपूर्वार्धेन ततः पत्नी ममाभूद्यज्ञसिद्धये।। १६१.३४ ।।\nउत्तरेण त्वहं तद्वदर्धो जाया इति श्रुतेः।\nकालं वसन्तमुत्कृष्टमाज्यरूपेण नारद।। १६१.३५ ।।\nअकल्पयं तथा चेध्मं ग्रीष्मं चापि शरद्धविः।\nऋतं च प्रवृषं पुत्र तदा बर्हिरकल्पयम्।। १६१.३६ ।।\nछन्दांसि सप्त वै तत्र तदा परिधयोऽभवन्।\nकलाकाष्ठानिमेषा हि समित्पात्रकुशाः स्मृताः।। १६१.३७ ।।\nयोऽनादिश्च त्वनन्तश्च स्वयं कालोऽभवत्तदा<sup class=\"reference\" id=\"cite_ref-1\"><a href=\"#cite_note-1\">[१]</a></sup>।\nयूपरूपेण देवर्षे योक्त्रं च पशुबन्धनम्।। १६१.३८ ।।\nसत्त्वादित्रिगुणाः पाशा नैव तत्राभवत्पशुः।\nततोऽहमब्रवं वाचं वैष्णवीमशरीरिणीम्।। १६१.३९ ।।\nविनैव पशुना नायं यज्ञः परिसमाप्यते।\nततो मामवदद्देवी सैव नित्याऽशरीरिणी।। १६१.४० ।।\n<b>आकाशवागुवाच\n</b>\nपौरुषेणाथ सूक्तेन स्तुहि तं पुरुषं परम्।। १६१.४१ ।।\n<b>ब्रह्मोवाच\n</b>\nतथेत्युक्त्वा स्तूयमाने देवदेवे जनार्दने।\nमम चोत्पादके भक्त्या सूक्तेन पुरुषस्य हि।। १६१.४२ ।।\nसा च मामब्रवीद्देवी ब्रह्मन्मां त्वं पशुं कुरु।\nतदा विज्ञाय पुरुषं जनकं मम चाव्ययम्।। १६१.४३ ।।\nकालयूपस्य पार्श्वे तं गुणपाशैर्निवेशितम्।\nबर्हिस्थितमहं प्रौक्षं पुरुषं जातमग्रतः।। १६१.४४ ।।\nएतस्मिन्नन्तरे तत्र तस्मात्सर्वमभूदिदम्।\nब्राह्मणास्तु मुखात्तस्याभवन्बाह्वेश्च क्षत्रियाः।। १६१.४५ ।।\nमुखादिन्द्रस्तथाऽग्निश्च श्वसनः प्राणतोऽभवत्।\nदिशः श्रोत्रात्तथा शीर्ष्णः सर्वः स्वर्गौऽभवत्तदा।। १६१.४६ ।।\nमनसश्चन्द्रमा जातः सूर्योऽभूच्चक्षुषस्तथा।\nअन्तरिक्षं तथा नाभेरूरुभ्यां विश एव च।। १६१.४७ ।।\nपद्भ्यां शूद्रश्च संजातस्तथा भूमिरजायत।\nऋषयो रोमकूपेभ्य ओषध्यः केशतोऽभवन्।। १६१.४८ ।।\nग्राम्यारण्याश्च पशवो नखेभ्यः सर्वतोऽभवन्।\nकृमिकीटपतङ्गादि पायूपस्थादजायत।। १६१.४९ ।।\nस्थावरं जङ्गमं किंचिद्‌दृश्यादृश्यं च किंचन।\nतस्मात्सर्वमभूद्देवा मत्तश्चाप्यभवन्पुनः।।\nएतस्मिन्नन्तरे सैव विष्णोर्वागब्रवीच्च माम्।। १६१.५० ।।\n<b>आकाशवागुवाच\n</b>\nसर्वं संपूर्णमभवत्सृष्टिर्जाता तथेप्सिता।\nइदानीं जुहुधि ह्यग्नौ पात्राणि च समानि च।। १६१.५१ ।।\nविसर्जय तथा यूपं प्रणीतां च कुशांस्तथा।\nऋत्विग्रूपं यज्ञरूपमुद्देश्यं ध्येयमेव च।। १६१.५२ ।।\nस्रुवं च पुरुषं पाशान्सर्वं ब्रह्मन्विसर्जय।। १६१.५३ ।।\nतद्वाक्समकालं तु क्रमशो यज्ञयोनिषु।\nगार्हपत्ये दक्षिणाग्नौ तथा चैव महामुने।। १६१.५४ ।।\nपूर्वस्मिन्नपि चैवाग्नौ क्रमशो जुह्वतस्तदा।\nतत्र तत्र जगद्योनिमनुसंधाय पूरुषम्।। १६१.५५ ।।\nमन्त्रपूतं शुचिः सम्यग्यज्ञदेवो जगन्मयः।\nलोकनाथो विश्वकर्ता कुण्डानां तत्र संनिधौ।। १६१.५६ ।।\nशुक्लरूपधरो विष्णुर्भवेदाहवनीयके।\nश्यामो विष्णुर्दक्षिणाग्नेः पीतो गृहपतेः कवेः।। १६१.५७ ।।\nसर्वकालं तेषु विष्णुरतो देशेषु संस्थितः।\nन तेन रहितं किंचिद्विष्णुना विश्वयोनिना।। १६१.५८ ।।\nप्रणीतायाः प्रणयनं मन्त्रैश्चाकरवं ततः।\nप्रणीतोदकमप्येतत्प्रणीतेति नदी शुभा।। १६१.५९ ।।\nव्यसर्जयं प्रणीतां तां मार्जयित्वा कुशैरथ।\nमार्जने क्रियमाणे तु प्रणीतोदकबिन्दवः।। १६१.६० ।।\nपतितास्तत्र तीर्थानि जातानि गुणवन्ति च।\nसंजाता मुनिशार्दुल स्नानात्क्रतुफलप्रदा।। १६१.६१ ।।\nयाऽलंकृता सर्वाकालं देवदेवेन शार्ङ्गिणा।\nसोपानपङ्क्तिः सर्वेषां वैकुण्ठारोहणाय सा।। १६१.६२ ।।\nसंमार्जिताः कुशा यत्र पतिता भूतले शुभे।\nकुशतर्पणमाख्यातं बहुपण्यफलप्रदम्।। १६१.६३ ।।\nकुशैश्च तर्पिताः सर्वे कुशतर्पणमुच्यते।\nपश्चाच्च संगता तत्र गौतमी कारणान्तरात्।। १६१.६४ ।।\nप्रणीतायां महाबुद्धे प्रणीतासंगमोऽभवत्।\nकुशतर्पणदेशे तु तत्तीर्थं कुशतर्पणम्।। १६१.६५ ।।\nतत्रैव कल्पितो यूपो मया विन्ध्यस्य चोत्तरे।\nविसृष्टो लोकपूज्योऽसौ विष्णोरासीत्समाश्रयः।। १६१.६६ ।।\nअक्षयश्चाभवच्छ्रीमानक्षयोऽसौ वटोऽभवत्।\nनित्यश्च कालरूपोऽसौ स्मरणात्क्रतुपुण्यदः।। १६१.६७ ।।\nमद्देवयजनं चेदं दण्डकारण्यमुच्यते।\nसंपूर्णे तु क्रतौ विष्णुर्मया भक्त्या प्रसादितः।। १६१.६८ ।।\nयो विराडुच्यते वेदे यस्मान्मूर्तमजायत।\nयस्माच्च मम चोत्पत्तिर्यस्येदं विकृतं जगत्।। १६१.६९ ।।\nतमहं देवदेवशमभिवन्द्य व्यसर्जयम्।\nयोजनानि चतुर्विशंन्मद्देवयजनं शुभम्।। १६१.७० ।।\nतस्मादद्यापि कुण्डानि सन्ति च त्रीणि नारद।\nयज्ञेश्वरस्वरूपाणि विर्ष्णोर्वै चक्रपाणिनः।। १६१.७१ ।।\nततः प्रभृति चाऽऽख्यातं मद्देवयजनं च तत्।\nतत्रस्थः कृमिकीटादिः सोऽप्यन्ते मुक्तिभाजनम्।। १६१.७२ ।।\nधर्मबीजं मुक्तिबीजं दण्डकारण्यमुच्यते।\nविशेषाद्‌गौतमीश्लिष्टो देशः पुण्यतमोऽभवत्।। १६१.७३ ।।\nप्रणीतासंगमे चापि कुशतर्पण एव वा।\nस्नानदानादि यः कुर्यात्स गच्छेत्परमं पदम्।। १६१.७४ ।।\nस्मरणं पठनं वाऽपि श्रवणं चापि भक्तितः।\nसर्वकामप्रदं पुंसां भुक्तिमुक्तिप्रदं विदुः।। १६१.७५ ।।\nउभयोस्तीरयोस्तत्र तीर्थान्याहुर्मनीषिणः।\nषडशीतिसहस्राणि तेषु पुण्यं पुरोदितम्।। १६१.७६ ।।\nवाराणस्या अपि मुने कुशतर्पणमुत्तमम्।\nनानेन सदृशं तीर्थं विद्यते सचराचरे।। १६१.७७ ।।\nब्रह्महत्यादिपापानां स्मरणादपि नाशनम्।\nतीर्थमेतन्मुने प्रोक्तं स्वर्गद्वारं महीतले।। १६१.७८ ।।\nइति श्रीमहापुराणे आदिब्राह्मे तीर्थमाहात्म्ये प्रणीतासंगमकुशतर्पणादिषडशीतिसहस्रतीर्थवर्णनं नामैकषष्ट्यधिकशततमोऽध्यायः।। १६१ ।।\nगौतमीमाहात्म्ये द्विनवतितमोऽध्यायः।। ९२ ।।"
  }
]
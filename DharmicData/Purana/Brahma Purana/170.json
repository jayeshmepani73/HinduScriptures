[
  {
    "text": "<b>चक्षुस्तीर्थवर्णनम्\n</b>\n<b>ब्रह्मोवाच\n</b>\nचक्षुस्तीर्थमिति ख्यातं रूपसौभाग्यदायकम्।\nयत्र योगेश्वरो देवो गौतम्या दक्षिणे तटे।। १७०.१ ।।"
  },
  {
    "text": "पुरं भौवनमाख्यातं गिरिमूर्ध्न्यभिधीयते।\nयत्रासौ भौवनो राजा क्षत्रधर्मपरायणः।। १७०.२ ।।"
  },
  {
    "text": "तस्मिन्पुरवरे कश्चिद्ब्राह्मणो वृद्धकौशिकः।\nतत्पुत्रो गौतम इति ख्यातो वेदविदुत्तमः।। १७०.३ ।।"
  },
  {
    "text": "तस्य मातुर्मनोदोषाद्विपरीतोऽभवद्‌द्विजः।\nसखा तस्य वणिक्कश्चिन्मणिकुण्डल उच्यते।। १७०.४ ।।"
  },
  {
    "text": "तेन सख्यं द्विजोस्याऽऽसीद्धिषमं द्विजवैश्ययोः।\nश्रीमद्दरिद्रयोर्नित्यं परस्परहितैषिणोः।। १७०.५ ।।"
  },
  {
    "text": "कदाचिद्‌गौतमो वैश्यं वित्तेशं मणिकुण्डलम्।\nप्राहेदं वचनं प्रीत्य रहः स्थित्वा पुनः पुनः।। १७०.६ ।।"
  },
  {
    "text": "<b>गौतम उवाच\n</b>\nगच्छामो धनमादातुं पर्वतानुदधीनपि।\nयौवनं तद्वृथा ज्ञेयं विना सौख्यानुकूल्यतः।।\nधनं विना तत्कथं स्यादहो धिङ्‌निर्धनं नरम्।। १७०.७ ।।"
  },
  {
    "text": "<b>ब्रह्मोवाच\n</b>\nकुण्डलो द्विजमाहेदं मत्पित्रोपार्जितं धनम्।\nबह्वस्ति किं धनेनाद्य करिष्ये द्विजसत्तम।।\nद्विजः पुनरुवाचेदं मणिकुण्डलमोजसा।। १७०.८ ।।"
  },
  {
    "text": "<b>गौतम उवाच\n</b>\nधर्मार्थज्ञानकामानं को नु तृप्तः प्रशस्यते।\nउत्कर्षप्राप्तिरेवैषां सखे श्लाध्या शरीरिणाम्।। १७०.९ ।।"
  },
  {
    "text": "स्वेनैव व्यावसायेन धन्या जीवन्ति जन्तवः।\nपरदत्तार्थसंतुष्टाः कष्टजीविन एव ते।। १७०.१० ।।"
  },
  {
    "text": "स पुत्रः शस्यते लोके पितृभिश्चाभिनन्द्यते।\nयः प्रत्र्यमभिलिप्सेन न वाचाऽपि तु कुण्डल।। १७०.११ ।।"
  },
  {
    "text": "स्बबाहुबालमाश्रित्य योऽर्थानर्जयते सुतः।\nस कृतार्थो भवेल्लोके पैत्र्यं वित्तं न तु स्पृशेत्।। १७०.१२ ।।"
  },
  {
    "text": "स्वयमार्ज्य सुतो वित्तं पित्रे दास्यति बन्धवे।\nतं तु पुत्रं विजानीयादितरो योनिकीटकः।। १७०.१३ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा तु तद्वाक्यं ब्राह्मणस्याभिलाषिणः।\nतथेति मत्वा तद्वाक्यं रत्नान्यादाय सत्वरः।। १७०.१४ ।।"
  },
  {
    "text": "आत्मकीयानि वित्तानि गौतमाय न्यवेदयत्।\nधनेनैतेन देशांश्च परिभ्रम्य यथासुखम्।। १७०.१५ ।।"
  },
  {
    "text": "धनान्यादाय वित्तानि पुनरेष्यामहे गृहम्।\nसत्यमेव वणिग्वक्ति स तु विप्रः प्रतारकः।। १७०.१६ ।।"
  },
  {
    "text": "पापात्मा पापिचित्तं च न बुबोध वणिग्द्विजम्।\nतौ परस्परमामन्त्र्य मातापित्रोरजानतोः।। १७०.१७ ।।"
  },
  {
    "text": "देशाद्देशान्तरं यातौ धनार्थं तौ वणिग्द्विजौ।\nवणिग्घस्तस्थितं वित्तं ब्राह्मणो हर्तुमिच्छति।। १७०.१८ ।।"
  },
  {
    "text": "<b>ब्राह्मण उवाच\n</b>\nयेन केनाप्युपायेन तद्वनं हि समाहरे।\nअहो पृथिव्यां रम्याणि नगराणि सहस्रशः।। १७०.१९ ।।"
  },
  {
    "text": "इष्टप्रदात्र्यः कामस्य देवता इव योषितः।\nमनोहरास्तत्र तत्र सन्ति किं क्रियते मया।। १७०.२० ।।"
  },
  {
    "text": "धनमाहृत्य यत्नेन योषिद्‌भ्यो यदि दीयते।\nभुज्यन्ते तास्ततो नित्यं सफलं जीवितं हि तत्।। १७०.२१ ।।"
  },
  {
    "text": "नृत्यगीतरतो नित्यं पण्यस्त्रीभिरलंकृतः।\nभोक्ष्ये कतं तु तद्वित्तं वैश्यामद्धस्तमागतम्।। १७०.२२ ।।"
  },
  {
    "text": "<b>ब्रह्मोवाच\n</b>\nएवं चिन्तयमानोऽसौ गौतमः प्रहसन्निव।\nमणिकुण्जलमाहेदमधर्मादेव जन्तवः।। १७०.२३ ।।"
  },
  {
    "text": "वृद्धि सुखमभीष्टानि प्राप्नुवन्ति न संशयः।\nधर्मिष्ठाः प्राणिनो लोके दृश्यन्ते दुःखभागिनः।। १७०.२४।।\nतस्माद्धर्मेण किं तेन दुःखैकफलहेतुना।। १७०.२५ ।।"
  },
  {
    "text": "<b>ब्रह्मोवाच\n</b>\nनेत्युवाच ततो वैश्यः सुखं धर्मे प्रतिष्ठितम्।\nपापे दुःखं शोको दारिद्र्यं क्लेश एव च।।\nयतो धर्मस्ततो मुक्तिः स्वधर्मः किं विनश्यति।। १७०.२६ ।।"
  },
  {
    "text": "<b>ब्रह्मोवाच\n</b>\nएवं विवदतोस्तत्र संपरायस्तयोरभूत्।\nयस्य पक्षो भवेज्ज्यायान्स परार्थमवाप्नुयात्।। १७०.२७ ।।"
  },
  {
    "text": "पृच्छावः कस्य प्राबल्यं धर्मिणो वाऽप्यधर्मिणः।\nवेदात्तु लौकिकं ज्येष्ठं लोके धर्मात्सुखं भवेत्।। १७०.२८ ।।"
  },
  {
    "text": "एवं विवदमानौ तावूचतुः सकलाञ्जनान्।\nधर्मस्य वाऽप्यधर्मस्य प्राबल्यमनयोर्भुवि।। १७०.२९ ।।"
  },
  {
    "text": "तद्वदन्तु यथावृत्तमेवमूचतुरोजसा।\nएवं तत्रोचिरे केचिद्ये धर्मेणानुवर्तिनः।। १७०.३० ।।"
  },
  {
    "text": "तैर्दुःखमनुभूयते पापिष्ठाः सुखिनो जनाः।\nसंपराये धनं सर्वं जितं विप्रे न्यवेदयत्।। १७०.३१ ।।"
  },
  {
    "text": "मणिमान्धर्मविच्छ्रेष्ठः पुनर्धर्म प्रशंसति।\nमणिमन्तं द्विजः प्राह किं धर्ममनुशंससि।।\n<b>ब्रह्मोवाच\n</b>\nतथेति चेत्याह वैश्यो ब्राह्मणः पुनरब्रवीत्।। १७०.३२ ।।"
  },
  {
    "text": "<b>ब्रह्मण उवाच\n</b>\nजितं मया धनं वैश्य निर्लज्जः किंनु भाषसे।\nमयैव विजितो धर्मो यथेष्टचरणात्मना।। १७०.३३ ।।"
  },
  {
    "text": "<b>ब्रह्मोवाच\n</b>\nतद्‌ब्राह्मणवचः श्रुत्वा वैश्यः सस्मित ऊचिवान्।। १७०.३४ ।।"
  },
  {
    "text": "<b>वैश्य उवाच\n</b>\nपुलाका इव धान्येषु पित्तिका इव पक्षिषु।\nतथैव तान्सखे मन्ये येषां धर्मो न विद्यते।। १७०.३५ ।।"
  },
  {
    "text": "चतुर्णां पुरुषार्थानां धर्मः प्रथम उच्यते।\nपश्चादर्थश्च कामश्च स धर्मो मयि तिष्ठति।।\nकथं ब्रूषे द्विजश्रेष्ठ मया विजितमित्यदः।। १७०.३६ ।।"
  },
  {
    "text": "<b>ब्रह्मोवाच\n</b>\nद्विजो वैश्यं पुनः प्राह हस्ताभ्यां जायतां पणः।\nतथेति मन्ते वैश्यस्तौ गत्वा पुनरूचतुः।। १७०.३७ ।।"
  },
  {
    "text": "पूर्ववल्लौकिकान्गत्वा जितमित्यब्रवीद्‌द्विजः।\nकरौ छित्त्वा ततः प्राह कथं धर्मं तु मन्यसे।।\nआक्षिप्तो ब्राह्मणेनैवं वैश्यो वचनमब्रवीत्।। १७०.३८ ।।"
  },
  {
    "text": "<b>वैश्य उवाच\n</b>\nधर्ममेव परं मन्ये प्राणैः कण्ठगतैरपि।\nमाता पिता सुहृद्‌बन्धुर्धर्म एव शरीरिणाम्।। १७०.३९ ।।"
  },
  {
    "text": "<b>ब्रह्मोवाच\n</b>\nएवं विवदमानौ तावर्थवान्ब्राह्मणोऽभवत्।\nविमुक्तो वैश्यकस्तत्र बाहुभ्यां च धनेन च।। १७०.४० ।।"
  },
  {
    "text": "एवं भ्रमन्तौ संप्राप्तौ गङ्गां योगेश्वरं हरिम्।\nयदृच्छया मुनिश्रेष्ठः मिथस्तावूचतुः पुनः।। १७०.४१ ।।"
  },
  {
    "text": "वैश्यो गङ्गां तु योगेशं धर्ममेव प्रशंसति।\nअतिकोपाद्‌द्विजो वैश्यमाक्षिप्न्पुनरब्रवीत्।। १७०.४२ ।।"
  },
  {
    "text": "<b>ब्राह्मण उवाच\n</b>\nगतं धनं करौ छिन्नाववशिष्टोऽसुभिर्भवान्।\nत्वमन्यथा यदि ब्रूष आहरिष्येऽसिना शिरः।। १७०.४३ ।।"
  },
  {
    "text": "<b>ब्रह्मोवाच\n</b>\nविहस्य पुनराहेदं वैश्यो गौतममञ्जसा।। १७०.४४ ।।"
  },
  {
    "text": "<b>वैश्य उवाच\n</b>\nधर्ममेव परं मन्ये यथेच्छसि तथा कुरु।\nब्राह्मणांश्च गुरून्देवान्वेदान्धर्मं जनार्दनम्।। १७०.४५ ।।"
  },
  {
    "text": "यस्तु निन्दयते पापो नासौ स्पृश्योऽथ पापकृत्।\nउपेक्षणीयो दुर्वृत्तः पापात्मा धर्मदूषकः।। १७०.४६ ।।"
  },
  {
    "text": "<b>ब्रह्मोवाच\n</b>\nततः प्राह स कोपेन धर्मं यद्यनुशंससि।\nआवयोः प्राणयोरत्र पणः स्यादिति वै मुने।। १७०.४७ ।।"
  },
  {
    "text": "एवमुक्ते गौतमेन तथेत्याह वणिक्तदा।\nपुनरप्यूचतुरुभौ लोकाँल्लोकास्तथोचिरे।। १७०.४८ ।।"
  },
  {
    "text": "योगेश्वरस्य पुरतो गौतम्या दक्षिणे तटे।\nतं निपात्य विशं विप्रश्चक्षुरुत्पाट्य चाब्रवीत्।। १७०.४९ ।।"
  },
  {
    "text": "<b>विप्र उवाच\n</b>\nगतोऽसीमां दशां वैश्य नित्यं धर्मप्रशंसया।\nगतं धनं गतं चक्षुश्छेदितौ करपल्लवौ।।\nपृष्टोऽसि मित्र गच्छामि मैवं ब्रूयाः कथान्तरे।। १७०.५० ।।"
  },
  {
    "text": "<b>ब्रह्मोवाच\n</b>\nतस्मिन्प्रयाते वैश्योऽसौ चिन्तयामास चेतसि।\nहा कष्टं मे किमभवद्धर्मैकमनसो हरे।। १७०.५१ ।।"
  },
  {
    "text": "स कुण्डलो वणिक्श्रेष्ठो निर्धनो गतवाहुकः।\nगतनेत्रः शुचं प्राप्तो धर्ममेवानुसंस्मरन्।। १७०.५२ ।।"
  },
  {
    "text": "एवं बहुविधां चिन्तां कुर्वन्नास्ते महीतले।\nनिश्चेष्टोऽथ निरुत्साहः पतितः शोकसागरे।। १७०.५३ ।।"
  },
  {
    "text": "दिनावसाने शर्वर्यामुदिते चन्द्रमण्डले।\nएकादश्यां शुक्लपक्षे तत्राऽऽयाति विभीषणः।। १७०.५४ ।।"
  },
  {
    "text": "स तु योगेश्वरं देवं पूजयित्वा यथाविधि।\nस्नात्वा तु गौतमीं गङ्गां सपुत्रो राक्षसैर्वृतः।। १७०.५५ ।।"
  },
  {
    "text": "विभीषणस्य हि सुतो विभीषण इवापरः।\nवैभीषणिरिति ख्यातस्तमपश्यदुवाच ह।। १७०.५६ ।।"
  },
  {
    "text": "वैश्यस्य वचनं श्रुत्वा यथावृत्तं स धर्मवित्।\nपित्रे निवेदयामास लङ्केशाय महात्मने।।\nसतु लङ्केश्वरः प्राह पुत्रं प्रीत्य गुणाकरम्।। १७०.५७ ।।"
  },
  {
    "text": "<b>विभीषण उवाच\n</b>\nश्रीमान्रामो मम गुरुस्तस्य मान्यः सखा मम।\nहनुमानिति विख्यातस्तेनाऽऽनीतो गिरिर्महान्।। १७०.५८ ।।"
  },
  {
    "text": "पुरा कार्यान्तरे प्राप्ते सर्वैषध्याश्रयोऽचलः।\nजाते कार्ये तमादाय हिमवन्तमथागमत्।। १७०.५९ ।।"
  },
  {
    "text": "विशल्यकरणी चेति मृतसंजीवनीति च।\nतदाऽऽनीय महाबुद्धी रामायाक्लिष्टकर्मणे।। १७०.६० ।।"
  },
  {
    "text": "निवेदयित्वा तत्साध्यं तस्मिन्वृत्ते समागतः।\nपुनर्गिरिं समादाय आगच्छेद्देवपर्वतम्।। १७०.६१ ।।"
  },
  {
    "text": "तामानीयास्य हृदये निवेशय हरिं स्मरन्।\nततः प्राप्स्यत्ययं सर्वमपेक्षितमुदारधीः।। १७०.६२ ।।"
  },
  {
    "text": "गच्छतस्तस्य वेगेन विशल्यकरणी पुनः।\nअपतद्‌गौतमीतीरे यत्र योगेश्वरो हरिः।। १७०.६३ ।।"
  },
  {
    "text": "<b>वैभीषणिरुवाच\n</b>\nतामोषधीं मम पितर्दर्शयाऽऽशु विलम्ब मा।\nपरार्तिशमनादन्यच्छ्रेयो न भुवनत्रये।। १७०.६४ ।।"
  },
  {
    "text": "<b>ब्रह्मोवाच\n</b>\nविभीषणस्तथेत्युक्त्वा तां पुत्रस्याप्यदर्शयत्।\nइषे त्वेत्यस्य वृक्षस्य शाखां चिच्छेद तत्सुतः।।\nवैश्यस्य चैपि वै प्रीत्य सन्तः परहिते रताः।। १७०.६५ ।।"
  },
  {
    "text": "वैभीषणिरुवाच\nयत्रापतन्नगे चास्मिन्स वृक्षस्तु प्रतापवान्।\nतस्य शाखां समादाय हृदयेऽस्य विनेशय।।\nतत्स्पृष्टमात्र एवासौ स्वकं रूपमवाप्नुयात्।। १७०.६६ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा पितुर्वाक्यं वैभषणिरुदारधीः।\nतथा चकार वै सम्यक्काष्ठखण्डं न्यवेशयत्।। १७०.६७ ।।"
  },
  {
    "text": "हृदये स तु वैश्योऽपि सचक्षुः सकरोऽभवत्।\nमणिमन्त्रौषधीनां हि वीर्थं कोऽपि न बुध्यते।। १७०.६८ ।।"
  },
  {
    "text": "तदेव काष्ठमादाय धर्ममेवानुसंस्मरन्।\nस्नात्वा तु गौतमीं गङ्गां तथा योगेश्वरं हरिम्।। १७०.६९ ।।"
  },
  {
    "text": "नमस्कृत्वा पुनरगात्कष्ठखण्डेन वैश्यकः।\nपरिभ्रमन्नृपपुरं महापुरमिति श्रुतम्।। १७०.७० ।।"
  },
  {
    "text": "महाराज इति ख्यातस्तत्र राजा महाबलः।\nतस्य नास्ति सुतः कश्चित्पुत्रिका नष्टलोचना।। १७०.७१ ।।"
  },
  {
    "text": "सैव तस्य सुता पुत्रस्तस्यापि व्रतमिदृशम्।\nदेवो वा दानवो वाऽपि ब्राह्मणः क्षत्रियो भवेत्।। १७०.७२ ।।"
  },
  {
    "text": "वैश्यो वा शुद्रयोनिर्वा सगुणो निर्गुणोऽपि वा।\nतस्मै देया इयं पुत्री यो नेत्रे आहरिष्यति।। १७०.७३ ।।"
  },
  {
    "text": "राज्येन सह देयेयमिति राजा ह्यघोषयत्।\nअहर्निशमसौ वैश्यः श्रुत्वा घोषमथाब्रवीत्।। १७०.७४ ।।"
  },
  {
    "text": "<b>वैश्य उवाच\n</b>\nअहं नेत्रे आहरिष्ये राजपुत्र्या असंशयम्।। १७०.७५ ।।"
  },
  {
    "text": "<b>ब्रह्मोवाच\n</b>\nतं वैश्यं तरसाऽऽदाय महाराज्ञे न्यवेदयत्।\nतत्काष्ठस्पर्शमात्रेण सनेत्राऽभून्नृपात्मजा।। १७०.७६ ।।"
  },
  {
    "text": "ततः सविस्मयो राजा को भवानिति चाब्रवीत्।\nवैश्यो राज्ञे यथावृत्त न्यवेदयदशेषतः।। १७०.७७ ।।"
  },
  {
    "text": "<b>वैश्य उवाच\n</b>\nब्राह्मणानां प्रसादेन धर्मस्य तपसस्तथा।\nदानप्रभावाद्यज्ञैश्च विविधैर्भूरिदक्षिणैः।।\nदिव्यौषधिप्रभावेन मम सामर्थ्यमीदृशम्।। १७०.७८ ।।"
  },
  {
    "text": "<b>ब्रह्मोवाच\n</b>\nएतद्वैश्यवचः श्रुत्वा विस्मितोऽभून्महीपतिः।। १७०.७९ ।।"
  },
  {
    "text": "<b>राजोवाच\n</b>\nअहो महानुभावोऽयं प्रायो वृन्दारको भवेत्।\nअन्यथैतादृगन्यस्य सामर्थ्यं दृश्यते कथम्।।\nतस्मादस्मै तु तां कन्यां प्रदास्ये राजपूर्विकाम्।। १७०.८० ।।"
  },
  {
    "text": "<b>ब्रह्मोवाच\n</b>\nइति संकल्प्य मनसि कन्यां राज्यं च दत्तवान्।\nविहारार्थं गतः स्वैरं परं खेदमुपागतः।। १७०.८१ ।।"
  },
  {
    "text": "न मित्रण विना राज्यं न मित्रेण विना सुखम्।\nतमेव सततं विप्रं चिन्तयन्वैश्यनन्दनः।। १७०.८२ ।।"
  },
  {
    "text": "एतदेव सुजातानां लक्षणं भुवि देहिनाम्।\nकृपार्द्रं यन्मनो नित्यं तेषामप्यहितेषु हि।। १७०.८३ ।।"
  },
  {
    "text": "महानृपो वनं प्रायात्स राजा मणिकुण्डलः।\nतस्मिञ्शासति राज्यं तु कदाचिद्‌गौतमं द्विजम्।। १७०.८४ ।।"
  },
  {
    "text": "हृतस्वं द्यूतकैः पापैरपश्यन्मणिकुण्डलः।\nतमादाय द्विजं मित्रं पूजयामास धर्मवित्।। १७०.८५ ।।"
  },
  {
    "text": "धर्माणां तु प्रभावं तं तस्मै सर्वं न्यवेदयत्।\nस्नापयामास गङ्गायां तं सर्वाघनिवृत्तये।। १७०.८६ ।।"
  },
  {
    "text": "तेन विप्रेण सर्वैस्तैः स्वकीयैर्गोत्रजैर्वृतः।\nवैश्यैः स्वदेशसंभूतैर्ब्राह्मणस्य तु बान्धवैः।। १७०.८७ ।।"
  },
  {
    "text": "वृद्धकौशिकमुख्यैश्च तस्मिन्योगेश्वरान्तिके।\nयज्ञानिष्ट्वा सुरान्पूज्य ततः स्वर्गमुपेयिवान्।। १७०.८८ ।।"
  },
  {
    "text": "ततः प्रभृति तत्तीर्थं मृतसंजीवनं विदुः।\nचक्षुस्तीर्थं सयोगेशं स्मरणादपि पुण्यदम्।।\nमनःप्रसादजननं सर्वदुर्भावनाशनम्।। १७०.८९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये चक्षुस्तीर्थादिवर्णनं नाम सप्तत्यधिकशततमोऽध्यायः।। १७० ।।"
  },
  {
    "text": "गौतमीमाहात्म्ये एकाधिकशततमोऽध्यायः।। १०१ ।।"
  }
]
[
  {
    "text": "<b>बलदेवमाहात्म्यवर्णनम्\n</b>\n<b>मुनय ऊचुः\n</b>\nश्रोतुमिच्छामहे भूयो बलभद्रस्य धीमतः।\nमुने पराक्रमं शौर्यं तन्नो व्याख्यातुमर्हसि।। २०८.१ ।।"
  },
  {
    "text": "यमुनाकर्षणादीनि श्रुतान्यस्माभिरत्र वै।\nतत्कथ्यतां महाभागा यदन्यत्कृतवान्बलः।। २०८.२ ।।"
  },
  {
    "text": "<b>व्यास उवाच\n</b>\nश्रृणुध्वं मुनयः कर्म यद्रामेणाभवत्कृतम्।\nअनन्तेनाप्रमेयेन शेषेण धरणीभृता।। २०८.३ ।।"
  },
  {
    "text": "दुर्योधनस्य तनयां स्वयंवरकृतेक्षणाम्।\nबलादादत्तवान्वीरः साम्बो जाम्बवतीसुतः।। २०८.४ ।।"
  },
  {
    "text": "ततः क्रुद्धा महावीर्याः कर्णदुर्योधनादयः।\nभीष्मद्रोणादयश्चैव बबन्धुर्युधि निजितम्।। २०८.५ ।।"
  },
  {
    "text": "तच्छ्रुत्वा यादवाः सर्वे क्रोधं दुर्योधनादिषु।\nमुनयः प्रतिचक्रुश्च तान्विहन्तुं महोद्यमम्।। २०८.६ ।।"
  },
  {
    "text": "तान्निवार्य बलः प्राह मदलोलाकुलाक्षरम्।\nमोक्ष्यन्ति ते मद्वचनाद्यास्याम्येको हि कौरवान्।। २०८.७ ।।"
  },
  {
    "text": "बलदेवस्ततो गत्वा नगरं नागसाह्वयम्।\nबाह्योपवनमध्येऽभून्न विवेश च तत्पुरम्।। २०८.८ ।।"
  },
  {
    "text": "बलमागतमाज्ञाय तदा दुर्योधनादयः।\nगामर्घमुदकं चैव रामाय प्रत्यवेदयन्।।\nगृहीत्वा विधिवत्सर्वं ततस्तानाह कौरवान्।। २०८.९ ।।"
  },
  {
    "text": "<b>बलदेव उवाच\n</b>\nआज्ञापयत्युग्रसेनः साम्बमाशु विमुञ्चत।। २०८.१० ।।"
  },
  {
    "text": "<b>व्यास उवाच\n</b>\nततस्तद्वजनं श्रुत्वा भीष्मद्रोणादयो द्विजाः।\nकर्णदुर्योधनाद्याश्च चुक्रुधुर्द्विजसत्तमाः।। २०८.११ ।।"
  },
  {
    "text": "ऊचुश्च कुपिताः सर्वे बाह्लिकाद्याश्च भूमिपाः।\nअराजार्हं यदोर्वंशमवेक्ष्य मुशलायुधम्।। २०८.१२ ।।"
  },
  {
    "text": "<b>कौरवा ऊचुः\n</b>\nभो भोः किमेतद्भवता बलभद्रेरितं वचः।\nआज्ञां कुरुकुलोत्थानां यादवः कः प्रदास्यति।। २०८.१३ ।।"
  },
  {
    "text": "उग्रसेनोऽपि यद्याज्ञां कौरवाणां प्रदास्यति।\nतदलं पाण्डुरैश्छत्रैर्नृपयोग्यैरलंकृतैः।। २०८.१४ ।।"
  },
  {
    "text": "तद्‌गच्छ बलभद्र त्वं साम्बमन्यायचेष्टितम्।\nविमोक्ष्यामो न भवतो नोग्रसेनस्य शासनात्।। २०८.१५ ।।"
  },
  {
    "text": "प्रणतिर्या कृताऽस्माकं मान्यानां कुकुरान्धकैः।\nन नाम सा कृता केयमाज्ञा स्वामिनि भृत्यतः।। २०८.१६ ।।"
  },
  {
    "text": "गर्वमारोपिता यूयं समानासनभोजनैः।\nको दोषो भवतां नीतिर्यत्प्रीणात्यनपेक्षिता।। २०८.१७ ।।"
  },
  {
    "text": "अस्माभिर्च्यो भवता योऽयं बल निवेदितः।\nप्रेम्णैव न तदस्माकं कुलाद्युष्मत्कुलोचितम्।। २०८.१८ ।।"
  },
  {
    "text": "<b>व्यास उवाच\n</b>\nइत्युक्त्वा कुरवः सर्वे नामुञ्चन्त हरेः सुतम्।\nकृतैकनिश्चयाः सर्वे विविशुर्गजसाह्वयम्।। २०८.१९ ।।"
  },
  {
    "text": "मत्तः कोपेन चाऽऽघूर्णं ततोऽधिक्षेपजन्मना।\nउत्थाय पार्ष्ण्या वसुधां जघान स हलायुधः।। २०८.२० ।।"
  },
  {
    "text": "ततो विदारिता पृथ्वी पार्ष्णिघातान्महात्मनः।\nआस्फोटयामास तदा दिशः शब्देन पूरयन्।।\nउवाच चातिताम्राक्षो भ्रुकुटीकुटिलाननः।। २०८.२१ ।।"
  },
  {
    "text": "<b>बलदेव उवाच\n</b>\nअहो महावलेपोऽयमसाराणां दुरात्मनाम्।\nकौरवाणामाधिपत्यमस्माकं किल कालजम्।। २०८.२२ ।।"
  },
  {
    "text": "उग्रसेनस्य ये नाऽऽज्ञां मन्यन्ते चाप्यलङ्घनाम्।\nआज्ञां प्रतीच्छेद्वर्मेण सह देवैः शचीपतिः।। २०८.२३ ।।"
  },
  {
    "text": "सदाऽध्यास्ते सुधर्मां तामुग्रसेनः शचीपतेः।\nधिङ्मनुष्यशतोच्छिष्टे तुष्टिरेषां नृपासने।। २०८.२४ ।।"
  },
  {
    "text": "पारिजाततरोः पुष्पमञ्जरीर्वनिताजनः।\nबिभर्ति यस्य भृत्यानां सोऽप्येषां न महीपतिः।। २०८.२५ ।।"
  },
  {
    "text": "समस्तभूभुजां नाथ उग्रसेनः स तिष्ठतु।\nअद्य निष्कौरवामुर्वीं कृत्वा यास्यामि तांपुरीम्।। २०८.२६ ।।"
  },
  {
    "text": "कर्णं दुर्योधनं द्रोणमद्य भीष्मं सबाह्लिकम्।\nदुःशासनादीन्भूरिं च भूरिश्रवसमेव च।। २०८.२७ ।।"
  },
  {
    "text": "सोमदत्तं शलं भीममर्जुनं सयुधिष्ठिरम्।\nयमजौ कौरवांस्चान्यान्हन्यां साश्वरथद्विपान्।। २०८.२८ ।।"
  },
  {
    "text": "वीरमादाय तं साम्बं सपत्नीकं ततः पुरीम्।\nद्वारकामुग्रसेनादीन्गत्वा द्रक्ष्यामि बान्धवान्।। २०८.२९ ।।"
  },
  {
    "text": "अथवा कौरवादीनां समस्तैः कुरुभिः सह।\nभारावतरणे शीघ्रं देवराजेन चोदितः।। २०८.३० ।।"
  },
  {
    "text": "भागीरथ्यां क्षिपाम्याशु नगरं नागसाह्वयम्।। २०८.३१ ।।"
  },
  {
    "text": "<b>व्यास उवाच\n</b>\nइत्युक्त्वा क्रोधरक्ताक्षस्तालाङ्कोऽधोमुखं हलम्।\nप्राकारवप्रे विन्यस्य चकर्ष मुशलायुधः।। २०८.३२ ।।"
  },
  {
    "text": "आघूर्णितं तत्सहसा ततो वै हस्तिनापुरम्।\nदृष्ट्वा संक्षुब्धहृदयाश्चुक्रुशुः सर्वकौरवाः।। २०८.३३ ।।"
  },
  {
    "text": "<b>कौरवा ऊचुः\n</b>\nराम राम महाबाहो क्षम्यतां क्षम्यतां त्वया।\nउपसंह्रियतां कोपः प्रसीद मुशलायुध।। २०८.३४ ।।"
  },
  {
    "text": "एष साम्बः सपत्नीकस्तव निर्यातितो बल।\nअविज्ञातप्रभावाणां क्ष्मयतामपराधिनाम्।। २०८.३५ ।।"
  },
  {
    "text": "<b>व्यास उवाच\n</b>\nततो निर्यातयामासुः साम्बं पत्न्या समन्वितम्।\nनिष्क्रम्य स्वपुरीं तूर्णं कौरवा मुनिसत्तमाः।। २०८.३६ ।।"
  },
  {
    "text": "भीष्मद्रोणकृपादीनां प्रणम्य वदतां प्रियम्।\nक्षान्तमेव मयेत्याह बलो बलवतां वरः।। २०८.३७ ।।"
  },
  {
    "text": "अद्याप्याघूर्णिताकारं लक्ष्यते तत्पुरं द्विजाः।\nएष प्रभावो रामस्य बलशौर्यवतो द्विजाः।। २०८.३८ ।।"
  },
  {
    "text": "ततस्तु कौरवाः साम्बं संपूज्य हलिना सह।\nप्रेषयामासुरुद्वाहधनभार्यासमन्वितम्।। २०८.३९ ।।"
  },
  {
    "text": "इति श्रीमहापुराणे आदिब्राह्मे श्रीकृष्णचरिते बलदेवमाहात्म्यनिरूपणं नामाष्टाधिकद्विशततमोऽध्यायः।। २०८ ।।"
  }
]
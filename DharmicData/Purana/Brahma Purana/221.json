[
  {
    "text": "<b>सदाचारवर्णनम्\n</b>\n<b>व्यास उवाच\n</b>\nएवं सम्यग्गृहस्थेन देवताः पितरस्तथा।\nसंपूज्या हव्यकव्याभ्यामन्नेनातिथिबान्धवाः।। २२१.१ ।।"
  },
  {
    "text": "भूतानि भृत्याः सकलाः पशुपक्षिपिपीलिकाः।\nभिक्षवो याचमानाश्च ये चान्ये पान्थका गृहे।। २२१.२ ।।"
  },
  {
    "text": "सदाचाररता विप्राः साधुना गृहमेधिना।\nपापं भुङ्क्ते समुल्लङ्घ्य नित्यनैमित्तिकीः क्रियाः।। २२१.३ ।।"
  },
  {
    "text": "<b>मुनय ऊचुः\n</b>\nकथितं भवता विप्र नित्यनैमित्तिकं च यत्।\nनित्यं नैमित्तिकं काम्यं त्रिविधं कर्म पौरुषम्।। २२१.४ ।।"
  },
  {
    "text": "सदाचारं मुने श्रोतुमिच्छामो वदतस्तव।\nयं कुर्वन्सुखमाप्नोति परत्रेह च मानवः।। २२१.५ ।।"
  },
  {
    "text": "<b>व्यास उवाच\n</b>\nगृहस्तेन सदा कार्यमाचारपरिरक्षणम्।\nन ह्याचारविहीनस्य भद्रमत्र परत्र वा।। २२१.६ ।।"
  },
  {
    "text": "यज्ञदानतपांसीह पुरुषस्य न भूतये।\nभवन्ति यः सदाचारं समुल्लङ्घ्य प्रवर्तते।। २२१.७ ।।"
  },
  {
    "text": "दुराचारो हि पुरुषो नेहाऽऽयुर्विन्दते महत्।\nकार्यो धर्मः सदाचार आचारस्यैव लक्षणम्।। २२१.८ ।।"
  },
  {
    "text": "तस्य स्वरूपं वक्ष्यामि सदाचारस्य भो द्विजाः।\nआत्मनैकमना भूत्वा तथैव परिपालयेत्।। २२१.९ ।।"
  },
  {
    "text": "त्रिवर्गसाधने यत्नः कर्तव्यो गृहमेधिना।\nतत्संसिद्धौ गृहस्थस्य सिद्धिरत्र परत्र च।। २२१.१० ।।"
  },
  {
    "text": "पादेनाप्यस्य पराव्यं कुर्याच्छ्रेयः स्वमात्मवान्।\nअर्धेन चाऽऽत्मभरणं नित्यनैमित्तिकानि च।। २२१.११ ।।"
  },
  {
    "text": "पादेनैव तथाऽप्यस्य मूलभूतं विवर्धयेत्।\nएवमाचरतो विप्रा अर्थः साफल्यमृच्छति।। २२१.१२ ।।"
  },
  {
    "text": "तद्वत्पापनिषेधार्थं धर्मः कार्यो विपश्चिता।\nपरत्रार्थस्तथैवान्यः कार्योऽत्रैव फलप्रदः।। २२१.१३ ।।"
  },
  {
    "text": "प्रत्यवायभयात्कामस्तथाऽन्यश्चाविरोधवान्।\nद्विधा कामोऽपि रचितस्त्रिवर्गायाविरोदकृत्।। २२१.१४ ।।"
  },
  {
    "text": "परस्पारानुबन्धांश्च सर्वानेतान्विचिन्तयेत्।\nविपरीतानुबन्धांश्च बुध्यध्वं तान्द्विजोत्तमाः।। २२१.१५ ।।"
  },
  {
    "text": "धर्मो धर्मानुबन्धार्थो धर्मो धर्मार्थावनुचिन्तयेत्।\nसमुत्थाय तथाऽऽचम्य प्रस्नातो नियतः शुचिः।। २२१.१६ ।।"
  },
  {
    "text": "ब्राह्मे मुहूर्ते बुध्येत धर्मार्थावनुचिन्तयेत्।\nसमुत्थाय तथाऽऽचम्य प्रस्नातो नियतः शुचिः।। २२१.१७ ।।"
  },
  {
    "text": "पूर्वां संध्यां सनक्षत्रां पश्चिमां सदिवाकराम्।\nउपासीत यथान्यायं नैनां जह्यादनापदि।। २२१.१८ ।।"
  },
  {
    "text": "असत्प्रलापमनृतं वाक्पारुष्यं च वर्जयेत्।\nअसच्चास्त्रमसद्वादमसत्सेवां च वै द्विजाः।। २२१.१९ ।।"
  },
  {
    "text": "सायंप्रातस्तथा होमं कुर्वीत नियतात्मवान्।\nनोदयास्तमने चैवमुदीक्षेत विवस्वतः।। २२१.२० ।।"
  },
  {
    "text": "केशप्रसाधनादर्शदन्तधावनमञ्जनम्।\nपूर्वाह्ण एव कार्याणि देवतानां च तर्पणम्।। २२१.२१ ।।"
  },
  {
    "text": "ग्रामवसथतीर्थानां क्षेत्राणां चैव वर्त्मनि।\nन विण्मूत्रमनुष्ठेयं न च कृष्टे न गोव्रजे।। २२१.२२ ।।"
  },
  {
    "text": "नग्नां परिस्त्रियं नेक्षेन्न पश्योदात्मनः शकृत्।\nउदक्यादर्शनस्पर्शमेवं संभाषणं तथा।। २२१.२३ ।।"
  },
  {
    "text": "नाप्सु मूत्रं पुरीषं वा मैथुनं वा समाचरेत्।\nनाधितिष्ठेच्छकृन्मूत्रे केशभस्मसपालिकाः।। २२१.२४ ।।"
  },
  {
    "text": "तुषाङ्गारविशीर्णानि रज्जुवस्त्रादिकानि च।\nनाधितिष्ठेत्तथा प्राज्ञ पथि वस्त्राणि वा भुवि।। २२१.२५ ।।"
  },
  {
    "text": "पितृदेवमनुष्याणां भूतानां च तथाऽर्चनम्।\nकृत्वा विभवतः पश्चाद्‌गृहस्थो भोक्तुमर्हति।। २२१.२६ ।।"
  },
  {
    "text": "प्राङ्मुखोदङ्मुखो वाऽपि स्वाचान्तो वाग्यतः शुचिः।\nभुञ्जीत चाऽन्नं तच्चित्तो ह्यन्तर्जानुः सदा नरः।। २२१.२७ ।।"
  },
  {
    "text": "उपघातमृते दोषान्नस्यदीरयेद्‌बुधः।\nप्रत्यक्षलवणं वर्ज्यमन्नमुच्छिष्टमेव च।। २२१.२८ ।।"
  },
  {
    "text": "न गच्छन्न च तिष्ठन्वै विण्मूत्रोत्सर्गमात्मवान्।\nकुर्वोत चैवमुच्छिष्टं न किंचिदपि भक्षयेत्।। २२१.२९ ।।"
  },
  {
    "text": "उच्छिष्टो नालपेत्किंचित्स्वाध्यायं न विवर्जयेत्।\nन पश्येच्च रविं चेन्दुं नक्षत्राणि च कामतः।। २२१.३० ।।"
  },
  {
    "text": "भिन्नासनं च शय्यां च भाजनं च विवर्जयेत्।\nगुरूणामासनं देयमभ्युत्थानादिसत्कृतम्।। २२१.३१ ।।"
  },
  {
    "text": "अनुकूलं तथाऽऽलापमभिकुर्वीत बुद्धिमान्।\nतत्रानुगमनं कुर्यात्प्रतिकूलं न संचरेत्।। २२१.३२ ।।"
  },
  {
    "text": "नैकवस्त्रश्च भुञ्जीत न कुर्याद्‌देवतार्चनम्।\nनाऽऽवाहयेद्‌द्विजानग्नौ होमं कुर्वीत बुद्धिमान्।। २२१.३३ ।।"
  },
  {
    "text": "न स्नायीत नरो नग्नो न शयीत कदाचन।\nन पाणिभ्यामुभाभ्यां तु कण्डुयेन शिरस्तथा।। २२१.३४ ।।"
  },
  {
    "text": "न चाभीक्ष्णं शिरः स्नानं कार्यं निष्कारणं बुधैः।\nशिरः स्नातश्च तैलेन नाङ्गं किंचिदुपस्पृशेत्।। २२१.३५ ।।"
  },
  {
    "text": "अनध्यायेषु सर्वेषु स्वाध्यायं च विवर्जयेत्।\nब्राह्मणानलगोसूर्यान्नावमन्येत्कदाचन।। २२१.३६ ।।"
  },
  {
    "text": "उदङ्मुखो दिवा रात्रावुत्सर्गं दक्षिणामुखः।\nआबाधासु यथाकामं कुर्यान्मूत्रपुरीषयोः।। २२१.३७ ।।"
  },
  {
    "text": "दुष्कुतं न गुरोर्ब्रूयात्क्रुद्धं चैनं प्रसादयेत्।\nपरिवादं न श्रृणुयादन्येषामपि कुर्वताम्।। २२१.३८ ।।"
  },
  {
    "text": "पन्था देयो ब्राह्मणानां राज्ञो दुःखातुरस्य च।\nविद्याधिकस्य गर्भिण्या रोगार्तस्य महीयतः।। २२१.३९ ।।"
  },
  {
    "text": "मूकान्धबधिराणां च मत्तस्योन्मत्तकस्य च।\nदेवालयं चैद्यतरुं तथैव च चतुष्पथम्।। २२१.४० ।।"
  },
  {
    "text": "विद्याधिकं गुरुं चैव बुधः कुर्यात्प्रदक्षिणम्।\nउपानद्वस्त्रमाल्यादि धृतमन्यैर्न धारयेत्।। २२१.४१ ।।"
  },
  {
    "text": "चतुर्दश्यां तथाऽष्टम्यां पञ्चदश्यां च पर्वसु।\nतैलाभ्यङ्गं तथा भोगं योषितश्च विवर्जयेत्।। २२१.४२ ।।"
  },
  {
    "text": "नोत्क्षिप्तबाहुजङ्घश्च प्राज्ञस्तिष्ठेत्कदाचन।\nन चापि विक्षिपेत्पादौ पादं पादेन नाऽऽक्रमेत्।। २२१.४३ ।।"
  },
  {
    "text": "पुंश्चल्याः कृतकार्यस्य बालस्य पतितस्य च।\nमर्माभिघातमाक्रोशं पैशुन्यं च विवर्जयेत्।। २२१.४४ ।।"
  },
  {
    "text": "दम्भाभिमानं तैक्ष्ण्यं च न कुर्वीत विचक्षणः।\nमूर्खोन्मत्तव्यसनिनो विरूपानपि वा तथा।। २२१.४५ ।।"
  },
  {
    "text": "न्यूनाङ्गांश्चाधनांश्चैव नोपहासेन दूषयेत्।\nपरस्य दण्डं नोद्यच्छेच्छिक्षार्थं शिष्यपुत्रयोः।। २२१.४६ ।।"
  },
  {
    "text": "तद्वन्नोपविशेत्प्राज्ञः पादेनाऽऽकृष्य चाऽऽसनम्।\nसंयावं कृशरं मांसं नाऽऽत्मार्थमुपसाधयेत्।। २२१.४७ ।।"
  },
  {
    "text": "सायं प्रातश्च भोक्तव्यं कृत्वा चातिथिपूजनम्।\nप्राङ्मुखोदङ्मुखो वाऽपि वाग्यतो दन्तधावनम्।। २२१.४८ ।।"
  },
  {
    "text": "कुर्वीत सततं विप्रा वर्जयेद्वर्ज्यवीरुधम्।\nनोदक्शिराः स्वपेज्जातु न च प्रत्यक्शिरा नरः।। २२१.४९ ।।"
  },
  {
    "text": "शिरस्त्वागस्त्यमाधाय शयीताथ पुरंदरीम्।\nन तु गन्धवतीष्वप्सु शयीत न तथोषसि।। २२१.५० ।।"
  },
  {
    "text": "उपरागे परं स्नानमृते दिनमुदाहृतम्।\nअपमृज्यान् वस्त्रन्तैर्गात्राण्यम्बरपाणिभिः।। २२१.५१ ।।"
  },
  {
    "text": "न चावधूनयेत्केशान्वाससी न च निर्धुनेत्।\nअनुलेपनमादद्यान्नास्नातः कर्हिचिद्‌बुधः।। २२१.५२ ।।"
  },
  {
    "text": "न चापि रक्तवासाः स्याच्चित्रासितधरोऽपि वा।\nन च कुर्याद्विपर्यासं वाससोर्नापि भूषयोः।। २२१.५३।।\nवर्ज्यं च विदशं वस्त्रमत्यन्तोपहतं च यत्।\nकीटकेशावपन्नं च तथा श्वभिरवेक्षितम्।। २२१.५४ ।।"
  },
  {
    "text": "अवलीढं शुना चैव सारोद्धरणदूषितम्।\nपृष्ठमांसं वृथामांसं वर्ज्यमांसं च वर्जयेत्।। २२१.५५ ।।"
  },
  {
    "text": "न भक्षयेच्च सततं प्रत्यक्षं लवणं नरः।\nवर्ज्यं चिरोषितं विप्राः शुष्कं पर्युषितं च यत्।। २२१.५६ ।।"
  },
  {
    "text": "पिष्टशाकेक्षुपयसां विकारा द्विजसत्तमाः।\nतथा मांसविकाराश्च नैव वर्ज्याश्चिरोषिताः।। २२१.५७ ।।"
  },
  {
    "text": "उदयास्तमने भानोः शयनं च विवर्जयेत्।\nनास्नातो नैव संविष्टो न चैवान्यमना नरः।। २२१.५८ ।।"
  },
  {
    "text": "न चैव शयने नोर्व्यामुपिविष्टो न शब्दकृत्।\nप्रेष्याणामप्रदायाथ न भुञ्जीत कदाचन।। २२१.५९ ।।"
  },
  {
    "text": "भुञ्जीत पुरुषः स्नातः सायंप्रातर्यथाविधि।\nपरदारा न गन्तव्याः पुरुषेण विपश्चिता।। २२१.६० ।।"
  },
  {
    "text": "इष्टापूर्तायुषां हन्त्री परदारगतिर्नृणाम्।\nन हीदृशमनायुष्यं लोके किंचन विद्यते।। २२१.६१ ।।"
  },
  {
    "text": "यादृशं पुरुषस्येह परदाराभिर्मशनम्।\nदेवाग्निपितृकार्यामि तथा गुर्वभिवादनम्।। २२१.६२ ।।"
  },
  {
    "text": "कुर्वीत सम्यगाचम्य तद्वदन्नभुजिक्रियाम्।\nअफोनशब्दगन्धाभिरद्भिरच्छाभिरादरात्।। २२१.६३ ।।"
  },
  {
    "text": "आचामेच्चैव तद्वच्च प्राङ्मुखोदङ्मुखोऽपि वा।\nअन्तर्जलादावसथाद्वल्मीकान्मूषिकास्थलात्।। २२१.६४ ।।"
  },
  {
    "text": "कृतशौचावशिष्टाश्च वर्जयेत्पञ्च वै मृदः।\nप्रक्षाल्य हस्तौ पादौ च समभ्युक्ष्य समाहितः।। २२१.६५ ।।"
  },
  {
    "text": "अन्तर्जानुस्तथाऽऽचामेत्त्रिश्चतुर्वाऽपि वै नरः।\nपरिमृज्य द्विरावर्त्य खानि मूर्धानमेव च।। २२१.६६ ।।"
  },
  {
    "text": "सम्यगाचम्य तोयेन क्रियां कुर्वीत वै शुचिः।\nक्षुतेऽवलीढे वाते च तथा निष्ठीवनादिषु।। २२१.६७ ।।"
  },
  {
    "text": "कुर्यादाचमनं स्पर्शे वाऽस्पृष्टस्यार्कदर्शनम्।\nकुर्वीताऽऽलम्भनं चापि दक्षिणश्रवणस्य च।। २२१.६८ ।।"
  },
  {
    "text": "यथाविभवतो ह्येतत्पूर्वाभावे ततः परम्।\nन विद्यमाने पूर्वोक्त उत्तरप्राप्तिरिष्यते।। २२१.६९ ।।"
  },
  {
    "text": "न कुर्याद्‌दन्तसंघर्षं नाऽऽत्मनो देहताडनम्।\nस्वापेऽध्वनि तथा भुञ्जन्स्वाध्यायं च विवर्जयेत्।। २२१.७० ।।"
  },
  {
    "text": "संध्यायां मैथुनं चापि तथा प्रस्थानमेव च।\nतथाऽपराह्णे कुर्वीत श्रद्धया पितृतर्पणम्।। २२१.७१ ।।"
  },
  {
    "text": "शिरः स्नानं च कुर्वीत दैवं पित्र्यमथापि च।\nप्राङ्मुखोदङ्खो वाऽपि श्मश्रुकर्म च कारयेत्।। २२१.७२ ।।"
  },
  {
    "text": "व्यङ्गिनीं वर्जयेत्कन्यां कुलजा वाऽप्यरोगिणीम्।\nउद्वहेत्पितृमात्रोश्च सप्तमीं पञ्चमीं तथा।। २२१.७३ ।।"
  },
  {
    "text": "रक्षेद्‌दारांस्त्यजेदीर्ष्यां तथाऽह्नि स्वप्नमैथुने।\nपरोपतापकं कर्म जन्तुपीडां च सर्वदा।। २२१.७४ ।।"
  },
  {
    "text": "उदक्या सर्ववर्णानां वर्ज्या रात्रिचतुष्टयम्।\nस्त्रीजन्मपरिहारार्थं पञ्चमीं चापि वर्जयेत्।। २२१.७५ ।।"
  },
  {
    "text": "ततः षष्ठ्यां व्रजेद्रात्र्यां ज्येष्ठयुग्मासु रात्रिषु।\nयुग्मासु पुत्रा जायन्ते स्त्रियोऽयुग्मासु रात्रिषु।। २२१.७६ ।।"
  },
  {
    "text": "विधर्मिणो वै पर्वादौ संध्याकालेषु षण्ढकाः।\nक्षुरकर्मणि रिक्तां वै वर्जयीत विचक्षणः।। २२१.७७ ।।"
  },
  {
    "text": "ब्रुवतामविनीतानां न श्रोतव्यं कदाचन।\nन चोत्कृष्टासनं देयमनुत्कृष्टस्य चाऽऽदरात्।। २२१.७८ ।।"
  },
  {
    "text": "क्षुरकर्मणि चा(वा)न्ते च स्त्रीसंभोगे च भो द्विजाः।\nस्नायीन चैलवान्प्राज्ञः कूटभूमिमुपेत्य च।। २२१.७९ ।।"
  },
  {
    "text": "देववेदद्विजातीनां साधुसत्यमहात्मनाम्।\nगुरोः पतिव्रतानां च ब्रह्मयज्ञतपस्विनाम्।। २२१.८० ।।"
  },
  {
    "text": "परिवादं न कुर्वीत परिहासं च भो द्विजाः।\nधवलाम्बरसंवीतः सितपुष्पविभूषितः।। २२१.८१ ।।"
  },
  {
    "text": "सदा मांगल्यवेषः स्यान्न वाऽमाङ्गल्यवान्भवेत्।\nनोद्धतोन्मत्तमूढैश्च नाविनीतैश्च पण्डितः।। २२१.८२ ।।"
  },
  {
    "text": "गच्छेन्मैत्रीमशीलेन न वयोजातिदूषितैः।\nन चातिव्ययशीलैश्च पुरुषैर्नैव वैरिभिः।। २२१.८३ ।।"
  },
  {
    "text": "कार्याक्षमैर्निन्दितैर्न न चैव विटसङ्गिभिः।\nनिस्वैर्न वादैकपरेर्नरैश्चान्यैस्तथाऽधमैः।। २२१.८४ ।।"
  },
  {
    "text": "सुहद्‌दीक्षितभूपालस्नातकश्वशुरैः सह।\nउत्तिष्ठेद्विभवाच्चैनानर्चयेद्‌गृहमागतान्।। २२१.८५ ।।"
  },
  {
    "text": "यथाविभवतो विप्राः प्रतिसंवत्सरोषितान्।\nसम्यग्गृहेऽर्चनं कृत्वा यथास्थानमनुक्रमात्।। २२१.८६ ।।"
  },
  {
    "text": "संपूजयेत्तथा वह्नौ प्रदद्याच्चाऽऽहुतीः क्रमात्।\nप्रथमां ब्रह्मणे दद्यात्प्रजानां पतये ततः।। २२१.८७ ।।"
  },
  {
    "text": "तृतीयां चैव गृह्येभ्यः कश्यपाय तथाऽपराम्।\nततोऽनुमतये दद्याद्‌दद्याद्‌बहु(द्‌गृह)बलिं ततः।। २२१.८८ ।।"
  },
  {
    "text": "पूर्वं ख्याता मया या तु नित्यक्रमविधौ क्रिया।\nवैश्वदेवं ततः कुर्याद्वदत श्रृणुत द्विजाः।। २२१.८९ ।।"
  },
  {
    "text": "यथास्थानविभागं तु देवानुद्दिस्य वै पृथक्।\nपर्जन्यापोधरित्रीणां दद्यात्तु मणिके त्रयम्।। २२१.९० ।।"
  },
  {
    "text": "वायवे च प्रतिदिशं दिग्भ्यः प्राच्यादिषु क्रमात्।\nब्रह्मणे चान्तरिक्षाय सूर्याय च यथाक्रमात्।। २२१.९१ ।।"
  },
  {
    "text": "विश्वेभ्यश्चैव देवेभ्यो विस्वभूतेभ्य एव च।\nउषसे भूतपतये दद्याद्वोत्तरतः शुचिः।। २२१.९२ ।।"
  },
  {
    "text": "स्वधा च नम इत्युक्त्वा पितृभ्यश्चैव दक्षिणे।\nकृत्वाऽपसव्यं वायव्यां यक्ष्मैतत्तति संवदन्।। २२१.९३ ।।"
  },
  {
    "text": "अन्नावशेषमिश्रं वै तोयं दद्याद्यथाविधि।\nदेवानां च ततः कुर्याद्‌ब्राह्मणानां नमस्क्रियाम्।। २२१.९४ ।।"
  },
  {
    "text": "अङ्गुष्ठोत्तरतो रेखा पाणेर्या दक्षिणस्य च।\nएतद्‌ब्राह्ममिति ख्यातं तीर्थमाचमनाय वै।। २२१.९५ ।।"
  },
  {
    "text": "तर्जन्यङ्गुष्ठयोरन्तः पित्र्यं तीर्थमुदाहृतम्।\nपितॄणां तेन तोयानि दद्यान्नन्दीमुखादृते।। २२१.९६ ।।"
  },
  {
    "text": "अङ्गल्यग्रे तथा दैवं तेन दिव्यक्रियाविधिः।\nतीर्थं कनिष्ठिकामूले कायं तत्र प्रजापतेः।। २२१.९७ ।।"
  },
  {
    "text": "एवमेभिः सदा तीर्थैर्विधानं पितृभिः सह।\nसदा कार्याणि कुर्वीत नान्यतीर्थै कदाचन।। २२१.९८ ।।"
  },
  {
    "text": "ब्राह्मेणाऽचमनं शस्तं पैत्र्यं पित्र्येण सर्वदा।\nदेवतीर्थेन देवानां प्राजापत्यं जिते(त्यजले)न च।। २२१.९९ ।।"
  },
  {
    "text": "नान्दीमुखानां कुर्वीत प्राज्ञः पिणडोदकक्रियाम्।\nप्राजापत्येन तीर्थेन यच्च किंचित्प्रजापतेः।। २२१.१०० ।।"
  },
  {
    "text": "युगपज्जलमग्निं च बिभृयान्न विचक्षणः।\nगुरुदेवपितॄन्विप्रान् च पादौ प्रसारयेत्।। २२१.१०१ ।।"
  },
  {
    "text": "नाऽऽचक्षीत धयन्तीं गां जलं नाञ्जलिना पिबेत्।\nशौचकालेषु सर्वेषु गुरुष्वल्पेषु वा पुनः।।\nन विलम्बेत मेधावी न मुखेनानलं धमेत्।। २२१.१०२ ।।"
  },
  {
    "text": "तत्र विप्रा न वस्तव्यं यत्र नास्ति चतुष्टयम्।\nऋणप्रदाता वैद्यश्च श्रोत्रियः सजला नदी।। २२१.१०३ ।।"
  },
  {
    "text": "जितभृत्यो नृपो यत्र बलवान्धर्मतत्परः।\nतत्र नित्यं वसेत्प्राज्ञः कुतः कुनृपतौ सुखम्।। २२१.१०४ ।।"
  },
  {
    "text": "पौराः सुसंहता यत्र सततं न्यायवर्तिनः।\nशान्तामत्सरिणो लोकास्तत्र वासः सुखोदयः।। २२१.१०५ ।।"
  },
  {
    "text": "यस्मिन्कृषीवला राष्ट्रे प्रायशो नातिमानिनः।\nयत्रौषधान्यशेषाणि वसेत्तत्र विचक्षणः।। २२१.१०६ ।।"
  },
  {
    "text": "तत्र विप्रा न वस्तव्यं यत्रैतत्त्रितयं सदा।\nजिगीषुः पूर्ववैरश्च जनश्च सततोत्सवः।। २२१.१०७ ।।"
  },
  {
    "text": "वसेन्नित्यं सुशीलेषु सहचारिषु पण्डितः।\nयत्राप्रधृष्यो नृपतिर्यत्र सस्यप्रदा मही।। २२१.१०८ ।।"
  },
  {
    "text": "इत्येतत्कथितं विप्रा मया वो हितकाम्यया।\nअतः परं प्रवक्ष्यामि भक्ष्यभोज्यविधिक्रियाम्।। २२१.१०९ ।।"
  },
  {
    "text": "भोज्यमन्नं पर्युषितं स्नेहाक्तं चिरसंभृतम्।\nअस्नेहा अपि गोधूमयवगोरसविक्रियाः।। २२१.११० ।।"
  },
  {
    "text": "शशकः कच्छपो गोधा श्वाविन्मत्स्योऽथ शल्यकः।\nभक्ष्याश्चैते तथा वर्ज्यो ग्रामशूकरकुक्कुटौ।। २२१.१११ ।।"
  },
  {
    "text": "पितृदेवादिशेषं च श्राद्धे ब्राह्मणकाम्यया।\nप्रोक्षितं चौषधार्थं च खादन्मांसं न दुष्यति।। २२१.११२ ।।"
  },
  {
    "text": "शङ्खाश्मस्वर्णरूप्याणां रज्जूनामथ वाससाम्।\nशाकमूलफलानां च तथा विदलचर्मणाम्।। २२१.११३ ।।"
  },
  {
    "text": "मणिवस्त्रप्रवालानां तथा मुक्ताफलस्य च।\nपात्राणां चमसानां च अम्बुना शौचमिष्यते।। २२१.११४ ।।"
  },
  {
    "text": "तथाऽश्मकानां तोयेन अश्मसंघर्षणेन च।\nसस्नेहानां च पात्राणां शुद्धिरुष्णेन वारिणा।। २२१.११५ ।।"
  },
  {
    "text": "शूर्पाणार्माजनानां च मुशलोलूखलस्य च।\nसंहतानां च वस्त्राणां प्रोक्षणात्संचयस्य च।। २२१.११६ ।।"
  },
  {
    "text": "वल्कलानामशेषाणामम्बुमृच्छौचमिष्यते।\nआविकानां समस्तानां केशानां चैवमिष्यते।। २२१.११७ ।।"
  },
  {
    "text": "सिद्धार्थकानां कल्केन तिलकल्केन वा पुनः।\nशोधनं चैव भवति उपघातवतां सदा।। २२१.११८ ।।"
  },
  {
    "text": "तथा कार्पासिकानां च शुद्धिः स्याज्यलभस्मना।\nदारुदन्तास्थिश्रृङ्गाणां तक्षणाच्छुद्धिरिष्यते।। २२१.११९ ।।"
  },
  {
    "text": "पुनः पाकेन भाण्डानां पार्थिवानाममेध्यता।\nशुद्धं भैक्ष्यं कारुहस्तः पण्यं योषिन्मुखं तथा।। २२१.१२० ।।"
  },
  {
    "text": "रथ्यागमनविज्ञानं दासवर्गेण संस्कृतम्।\nपाक्प्रशस्तं चिरातीतमनेकान्तरितं लघु।। २२१.१२१।।\nअन्तः प्रभूतं बालं च वृद्धान्तरविचेष्टितम्।\nकर्मान्तागारशालाश्च स्तनद्वयं शुचि स्त्रियाः।। २२१.१२२ ।।"
  },
  {
    "text": "शुचयश्च तथैवाऽऽपः स्रवन्त्यो गन्धवर्जिताः।\nभूमिर्वशुद्धते कालाद्‌दाहमार्जनगोकुलैः।। २२१.१२३ ।।"
  },
  {
    "text": "लेपादुल्लखनात्सेकाद्वेश्म संमार्जनादिना।\nकेशकीटावपन्ने च गोघ्राते मक्षिकान्विते।। २२१.१२४ ।।"
  },
  {
    "text": "मृदम्बु भस्म चाप्यन्ने प्रक्षेप्तव्यं विशुद्धये।\nऔदुम्बराणामम्लेन वारिणा त्रपुसीसयोः।। २२१.१२५ ।।"
  },
  {
    "text": "भस्माम्बुभिश्च कांस्यानां शुद्धिः प्लावो द्रवस्य च।\nअमेध्याक्तस्य मृत्तोयैर्गन्धापहरणेन च।। २२१.१२६ ।।"
  },
  {
    "text": "अन्येषां चैव द्रव्याणां वर्णगन्धांश्च हारयेत्।\nशुचि मांसं तु चाण्डालक्रव्यादैर्विनिपातितम्।। २२१.१२७ ।।"
  },
  {
    "text": "रथ्यागतं च तैलादि शुचि गोतृप्तिदं पयः।\nरजोऽग्निरश्वगोछायारश्मयः पवनो मही।। २२१.१२८ ।।"
  },
  {
    "text": "विप्लुषो मक्षिकाद्याश्च दुष्टसङ्गाददोषिणः।\nअजाश्वं मुखतो मेध्यं न गोर्वत्सस्य चाऽऽननम्।। २२१.१२९ ।।"
  },
  {
    "text": "मातुः प्रस्रवणे(णं)मेध्यं शकुनिः फलपातने।\nआसनं शयनं यानं तटौ नद्यास्तृणानि च।। २२१.१३० ।।"
  },
  {
    "text": "सोमसूर्यांशुपवनैः शुध्यन्ते तानि पण्यवत्।\nरथ्यापसर्पणे स्नाने क्षुत्पानानां च कर्मसु।। २२१.१३१ ।।"
  },
  {
    "text": "आचामेत यथान्यायं वाससः परिधापने।\nस्पृष्टानामथ संस्पर्शैर्द्विरथ्याकर्दमाम्भसि।। २२१.१३२ ।।"
  },
  {
    "text": "पक्वेष्टकचितानां च मेध्यता वायुसंश्रयात्।\nप्रभूतोपहतादन्नादग्रमुद्धृत्य संत्यजेत्।। २२१.१३३ ।।"
  },
  {
    "text": "शेषस्य प्रोक्षणं कुर्यादाचम्याद्‌भिस्तथा मृदा।\nउपवासस्त्रिरात्रं तु दुष्टभक्ताशिनो भवेत्।। २२१.१३४ ।।"
  },
  {
    "text": "अज्ञाने ज्ञानपूर्वे तु तद्दोषोपशमे न तु।\nउदक्यां वावलग्नां च सूतिकान्त्यावसायिनः।। २२१.१३५ ।।"
  },
  {
    "text": "स्पृष्ट्वा स्नायीत शौचार्थं तथैव मृतहारिणः।\nनारं स्पृष्ट्वाऽस्थि सस्नेहं स्नात्वा विप्रो विशुध्यति।। २२१.१३६ ।।"
  },
  {
    "text": "आचम्यैव तु निः स्नेहं गामालभ्यार्कमीक्ष्य वा।\nन लङ्घयेत्तथैवाथ ष्ठीवनोद्वर्तनानि च।। २२१.१३७ ।।"
  },
  {
    "text": "गृहादुच्छिष्टविण्मुत्रं पादाम्भस्तत्क्षिपेद्‌बहिः।\nपञ्चपिण्डाननुद्धृत्य न स्नायात्परवारिणि।। २२१.१३८ ।।"
  },
  {
    "text": "स्नायीत देवखातेषु गङ्गाह्रदसरित्सु च।\nनोद्यानादौ विकालेषु प्राज्ञस्तिष्ठेत्कदाचन।। २२१.१३९ ।।"
  },
  {
    "text": "नाऽऽलपेज्जनविद्विष्टान्वीरहीनास्तथा स्त्रियः।\nदेवतापितृसच्छास्त्रयज्विसंन्यासिनिन्दकैः।। २२१.१४० ।।"
  },
  {
    "text": "कृत्वा तु स्पर्शनालापं शुध्यत्यर्कावलोकनात्।\nअवलोक्य तथोदक्यां संन्यस्तं पतितं शवम्।। २२१.१४१ ।।"
  },
  {
    "text": "विधर्मिसूतिकाषण्ढविवस्त्रान्त्यावसायिनः।\nमृतनिर्यातकांश्चैव परदाररताश्च ये।। २२१.१४२ ।।"
  },
  {
    "text": "एतदेव हि कर्तव्यं प्राज्ञैः शोधनमात्मनः।\nअभोज्यभिक्षुपाखण्डमार्जारखरकुक्कुटान्।। २२१.१४३ ।।"
  },
  {
    "text": "पतितापविद्धचाण्डालमृताहारांश्च धर्मवित्।\nसंस्पृश्य शुध्यते स्नानादुदक्याग्रामशूकरौ।। २२१.१४४ ।।"
  },
  {
    "text": "तद्वच्च सूतिकाशौचदूषितौ पुरुषावपि।\nयस्य चानुदिनं हानिर्गृहे नित्यस्य कर्मणः।। २२१.१४५ ।।"
  },
  {
    "text": "यश्च ब्राह्मणसंत्यक्तः किल्बिषाशी नराधमः।\nनित्यस्य कर्मणो हानिं न कुर्वीत कदाचन।। २२१.१४६ ।।"
  },
  {
    "text": "तस्य त्वकरणं वक्ष्ये केवलं मृतजन्मसु।\nदशाहं ब्राह्मणस्तिष्ठेद्‌दानहोमविवर्जितः।। २२१.१४७ ।।"
  },
  {
    "text": "क्षत्रियो द्वादशाहं च वैश्यो मासार्धमेव च।\nशूद्रश्च मासमासीत निजकर्मविवर्जितः।। २२१.१४८ ।।"
  },
  {
    "text": "ततः परं निजं कर्म कुर्युः सर्वे यथोचितम्।\nप्रेताय सलिलं देयं बहिर्गत्वा तु गोत्रकैः।। २२१.१४९ ।।"
  },
  {
    "text": "प्रथमेऽह्नि चतुर्थे च सप्तमे नवमे तथा।\nतस्यास्थिसंचयः कार्यश्चतुर्थेऽहनि गोत्रकैः।। २२१.१५० ।।"
  },
  {
    "text": "ऊर्ध्वं संचयनात्तेषामङ्गस्पर्शौ विधीयते।\nगोत्रकैस्तु क्रियाः सर्वाः कार्याः संचयनात्परम्।। २२१.१५१ ।।"
  },
  {
    "text": "स्पर्श एव सपिण्डानां मृताहनि तथोभयोः।\nअन्वर्थमिच्छया शस्त्ररज्जुबन्धनवह्निषु।। २२१.१५२ ।।"
  },
  {
    "text": "विषप्रतापादिमृते प्रायानाशकयोरपि।\nबाले देशान्तरस्थे च तथा प्रव्रजिते मृते।। २२१.१५३ ।।"
  },
  {
    "text": "सद्यः शौत्तं मनुष्याणां त्र्यहमुक्तमशौचकम्।\nसपिण्डानां सपिण्डस्तु मृतेऽन्यस्मिन्मृतो यदि।। २२१.१५४ ।।"
  },
  {
    "text": "पूर्वशौचं समाख्यातं कार्यास्तत्र दिनक्रियाः।\nएष एव विधिर्दृष्टो जन्मन्यपि हि सूतके।। २२१.१५५ ।।"
  },
  {
    "text": "सपिण्डानां सपिण्डेषु यथावत्सोदकेषु च।\nपुत्रे जाते पितुः स्नानं सचैलस्य विधीयते।। २२१.१५६ ।।"
  },
  {
    "text": "तत्रापि यदि वाऽऽन्यस्मिन्ननुयातस्ततः परम्।\nतत्रापि शुद्धिरुदिता पूर्वजन्मवतो दिनैः।। २२१.१५७ ।।"
  },
  {
    "text": "दशद्वादशमासार्धमाससंख्यैर्दिनैर्गतैः।\nस्वाः स्वाः कर्मक्रियाः कुर्यः सर्वे वर्णा यथाविधि।। २२१.१५८ ।।"
  },
  {
    "text": "प्रेतमुद्दिश्य कर्तव्यमेकोद्दिष्टमतः परम्।\nदानानि चैव दैयानि ब्राह्मणेभ्यो मनीषिभिः।। २२१.१५९ ।।"
  },
  {
    "text": "यद्यदिष्टतमं लोके यच्चास्य दयितं गृहे।\nतत्तद्‌गुणवते देयं तदेवाक्षयमिच्छता।। २२१.१६० ।।"
  },
  {
    "text": "पूर्णैस्तु दिवसैः स्पृष्ट्वा सलिलं वाहनायुधैः।\nदत्तप्रेतोदपिण्डाश्च सर्वे वर्णाः कृतक्रियाः।। २२१.१६१ ।।"
  },
  {
    "text": "कुर्युः समग्राः शुचिनः परत्रेह च भूतये।\nअध्येतव्या त्रयी नित्यं भवितव्यं विपश्चिता।। २२१.१६२ ।।"
  },
  {
    "text": "धर्मतो धनमाहार्यं यष्टव्यं चापि यत्नतः।\nयेन प्रकुपितो नाऽऽत्मा जुगुप्सामेति भो द्विजाः।। २२१.१६३ ।।"
  },
  {
    "text": "तत्कर्तव्यमशङ्केन यन्न गोप्यं महाजनैः।\nएवमाचरतो विप्राः पुरुषस्य गृहे सतः।। २२१.१६४ ।।"
  },
  {
    "text": "धर्मर्थकामं संप्राप्य परत्रेह च शोभनम्।\nइदं रहस्यमायुष्यं धन्यं बुद्धिविवर्धनम्।। २२१.१६५ ।।"
  },
  {
    "text": "सर्वपापहरं पुण्यं श्रीपुष्ट्यारोग्यदं शिवम्।\nयशःकीर्तिप्रदं नृणां तेजोबलविवर्धनम्।। २२१.१६६ ।।"
  },
  {
    "text": "अनुष्टेयं सदा पुंभिः स्वर्गसाधनमुत्तमम्।\nब्राह्मणैः क्षत्रियैर्वैश्यैः शूद्रैश्च मुनिसत्तमाः।। २२१.१६७ ।।"
  },
  {
    "text": "ज्ञातव्यं सुप्रयत्नेन सम्यक्श्रेयोभिकाङ्क्षिभिः।\nज्ञात्वैव यः सदा कालमनुष्ठानं करोति वै।। २२१.१६८ ।।"
  },
  {
    "text": "सर्वपापिविनिर्मुक्ताः स्वर्गलोके महीयते।\nसारात्सारतरं चेदमाख्यातं द्विजसत्तमाः।। २२१.१६९ ।।"
  },
  {
    "text": "श्रुतिस्मृत्युदितं धर्मं न देयं यस्य कस्यचित्।\nन नास्तिकाय दातव्यं न दुष्टमतये द्विजाः।।\nन दाम्भिकाय मूर्खाय न कुतर्कप्रलापिने।। २२१.१७० ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे सदाचारनिरूपणं नामैर्काविंशत्यधिकद्विशततमोऽध्यायः।।\n२२१ ।।"
  }
]
[
  {
    "text": "लोमहर्षण उवाच॒\nतारामयं भगवतः शिशुमाराकृति प्रभोः।\nदिवि रूपं हरेर्यत्तु तस्य पुच्छे स्थितो ध्रुवः॥ २४.१॥\nसएष भ्रमन् भ्रामयति चन्द्रादित्यादिकान् ग्रहान्।\nभ्रमन्तमनु तं यान्ति नक्षत्राणि च चक्रवत्॥ २४.२॥\nसूर्याचन्द्रमसौ तारा नक्षत्राणि ग्रहैः सह।\nवातानीकमयैर्बन्धैर्ध्रुवे बद्धानि तानि वै॥ २४.३॥\nशिशुमाराकृति प्रोक्तं यद्रूपं ज्योतिषां दिवि।\nनारायणः परं धाम तस्याधारः स्वयं हृदि॥ २४.४॥\nउत्तानपादतनयस्तमाराध्य प्रजापतिम्।\nस ताराशिशुमारस्य ध्रुवः पुच्छे व्यवस्थितः॥ २४.५॥\nआधारः शिशुमारस्य सर्वाध्यक्षो जनार्दनः।\nध्रुवस्य शिशुमारश्च ध्रुवे भानुर्व्यवस्थितः॥ २४.६॥\nतदाधारं जगच्चेदं सदेवासुरमानुषम्।\nयेन विप्रा विधानेन तन्मे शृणुत सांप्रतम्॥ २४.७॥\nविवस्वानष्टभिर्मासैर्ग्रसत्यपो रसात्मिकाः।\nवर्षत्यम्बु ततश्चान्नमन्नादमखिलं जगत्॥ २४.८॥\nविवस्वानंशुभिस्तीक्ष्णैरादाय जगतो जलम्।\nसोमं पुष्यत्यथेन्दुश्च वायुनाडीमयैर्दिवि॥ २४.९॥\nजलैर्विक्षिप्यतेऽभ्रेषु धूमाग्न्यनिलमूर्तिषु।\nन भ्रश्यन्ति यतस्तेभ्यो जलान्यभ्राणि तान्यतः॥ २४.१०॥\nअभ्रस्थाः प्रपतन्त्यापो वायुना समुदीरिताः।\nसंस्कारं कालजनितं विप्राश्चासाद्य निर्मलाः॥ २४.११॥\nसरित्समुद्रा भौमास्तु तथापः प्राणिसंभवाः।\nचतुष्प्रकारा भगवानादत्ते सविता द्विजाः॥ २४.१२॥\nआकाशगङ्गासलिलं तथाहृत्य गभस्तिमान्।\nअनभ्रगतमेवोर्व्यां सद्यः क्षिपति रश्मिभिः॥ २४.१३॥\nतस्य संस्पर्शनिर्धूत पापपङ्को द्विजोत्तमाः।\nन याति नरकं मर्त्यो दिव्यं स्नानं हि तत्स्मृतम्॥ २४.१४॥\nदृष्टसूर्यं हि तद्वारि पतत्यभ्रैर्विना दिवः।\nआकाशगङ्गासलिलं तद्गोभिः क्षिप्यते रवेः॥ २४.१५॥\nकृत्तिकादिषु ऋक्षेषु विषमेष्वम्बु यद्दिवः।\nदृष्ट्वार्कं पतितं ज्ञेयं तद्गाङ्गं दिग्गजोह्नितम्॥ २४.१६॥\nयुग्मर्क्षेषु तु यत्तोयं पतत्यर्कोद्गितं दिवः।\nतत्सूर्यरश्मिभिः सद्यः समादाय निरस्यते॥ २४.१७॥\nउभयं पुण्यमत्यर्थं नृणां पापहरं द्विजाः।\nआकाशगङ्गासलिलं दिव्यं स्नानं द्विजोत्तमाः॥ २४.१८॥\nयत्तु मेघैः समुत्सृष्टं वारि तत्प्राणिनां द्विजाः।\nपुष्णात्योषधयः सर्वा जीवनायामृतं हि तत्॥ २४.१९॥\nतेन वृद्धिं परां नीतः सकलश्चौषधीगणः।\nसाधकः फलपाकान्तः प्रजानां तु प्रजायते॥ २४.२०॥\nतेन यज्ञान् यथाप्रोक्तान्मानवाः शास्त्रचक्षुषः।\nकुर्वतेऽहरहश्चैव देवानाप्याययन्ति ते॥ २४.२१॥\nएवं यज्ञाश्च वेदाश्च वर्णाश्च द्विजपूर्वकाः।\nसर्वदेवनिकायाश्च पशुभूतगणाश्च ये॥ २४.२२॥\nवृष्ट्या धृतमिदं सर्वं जगत्स्थावरजङ्गमम्।\nसापि निष्पाद्यते वृष्टिः सवित्रा मुनिसत्तमाः॥ २४.२३॥\nआधारभूतः सवितुर्ध्रुवो मुनिवरोत्तमाः।\nध्रुवस्य शिशुमारोऽसौ सोऽपि नारायणाश्रयः॥ २४.२४॥\nहृदि नारायणस्तस्य शिशुमारस्य संस्थितः।\nविभर्ता सर्वभूतानामादिभूतः सनातनः॥ २४.२५॥\nएवं मया मुनिश्रेष्ठा ब्रह्माण्डं समुदाहृतम्।\nभूसमुद्रादिभिर्युक्तं किमन्यच्छ्रोतुमिच्छथ॥ २४.२६॥\nइति श्रीब्राह्मे महापुराणे ध्रुवसंस्थितिनिरूपणं नाम चतुर्व्विंशोऽध्यायः॥ २४ ॥"
  }
]
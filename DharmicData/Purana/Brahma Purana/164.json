[
  {
    "text": "<b>चिच्चिकतीर्थवर्णनम्\n</b>\n<b>ब्रह्मोवाच\n</b>\nचिच्चिका(क)तीर्थमित्युक्तं सर्वरोगविनाशनम्।\nसर्वचिन्ताप्रहरणं सर्वशान्तिकरं नृणाम्।। १६४.१ ।।"
  },
  {
    "text": "तस्य स्वरूपं वक्ष्यामि शुभ्रे तस्मिन्नगोत्तमे।\nगङ्गाया उत्तरे पारे यत्र देवो गदाधरः।। १६४.२ ।।"
  },
  {
    "text": "चिच्चिकः पक्षिराट् तत्र भेरुण्डो योऽभिधीयते।\nसदा वसति तत्रैव मांसाशी श्वेतपर्वते।। १६४.३ ।।"
  },
  {
    "text": "नानापुष्पफलाकीर्णैः सर्वर्तुकुसुमैर्नगैः।\nसेविते द्विजमुख्यैश्च गौतम्या चोपशोभिते।। १६४.४ ।।"
  },
  {
    "text": "सिद्धिचारणगन्धर्वकिंनरामरसंकुले।\nतत्समीपे नगः कश्चिद्द्विपदां च चतुष्पदाम्।। १६४.५ ।।"
  },
  {
    "text": "रोगार्तिक्षुत्तृषाचिन्तामरणानां न भाजनम्।\nएवं गुणान्विते शैले नानामुनिगणावृते।। १६४.६ ।।"
  },
  {
    "text": "पूर्वदेशाधिपः कश्चित्पवमान इति श्रुतः।\nक्षत्रधर्मरतः श्रीमान्देवब्राह्मणपालकः।। १६४.७ ।।"
  },
  {
    "text": "बलेन महता युक्तः सपुरोधा वनं ययौ।\nरेमे स्त्रीभिर्मनोज्ञाभिर्नृत्यवादित्रजैः सुखैः।। १६४.८ ।।"
  },
  {
    "text": "स च एवं धनुष्पाणिर्मृगयाशीलिभिर्वृतः।\nएवं भ्रमन्कदाचित्स श्रान्तो द्रुममुपागतः।। १६४.९ ।।"
  },
  {
    "text": "गौतमीतीरसंभूतं नानापक्षिगणैर्वृतम्।\nआश्रमाणां गृहपतिं धर्मज्ञमिव सेवितम्।। १६४.१० ।।"
  },
  {
    "text": "तमाश्रित्य नगश्रेष्ठं पवमानो नृपोत्तमः।\nस विश्रान्तो जनवृत ईक्षां चक्रे नगोत्तमम्।। १६४.११ ।।"
  },
  {
    "text": "तत्रापश्यद्‌द्विजं स्थूलं द्विमुखं शोभनाकृतिम्।\nचिन्ताविष्टं तथा श्रान्तं तमपृच्छन्नृपोत्तमः।। १६४.१२ ।।"
  },
  {
    "text": "<b>राजोवाच\n</b>\nको भवान्द्विमुखः पक्षी चिन्तावानिव लक्ष्यसे।\nनैवात्र कश्चिद्‌दुःखार्तः कस्मात्त्वं दुःखमागतः।। १६४.१३ ।।"
  },
  {
    "text": "<b>ब्रह्मोवाच\n</b>\nततः प्रोवाच नृपतिं पवमानं शनैः शनैः।\nसमाश्वस्तमनाः पक्षी चिच्चिको निःश्वसन्मुहुः।। १६४.१४ ।।"
  },
  {
    "text": "<b>चिच्चिक उवाच\n</b>\nमत्तो भयं न चान्येषां मम वाऽन्योपपादितम्।\nनानापुष्पफलाकीर्णं मुनिभिः परिसेवितम्।। १६४.१५ ।।"
  },
  {
    "text": "पश्येयं शून्यमेवाद्रिं ततः शोचामि मामहम्।\nन लभामि सुखं किंचिन्न तृप्यामि कदाचन।।\nनिद्रां प्राप्नोमि न क्वापि न विश्रान्तिं न निर्वृतिम्।। १६४.१६ ।।"
  },
  {
    "text": "<b>ब्रह्मोवाच\n</b>\nद्विमुखस्य द्विजस्योक्तं श्रुत्वा राजाऽतिविस्मितः।। १६४.१७ ।।"
  },
  {
    "text": "<b>राजोवाच\n</b>\nको भवान्किं कृतं पापं कस्माच्छून्यश्च पर्वतः।\nएकेनाऽऽस्येन तृप्यन्ति प्राणिनोऽत्र नगोत्तमे।। १६४.१८ ।।"
  },
  {
    "text": "किमुताऽऽस्यद्वयेन त्वं न तृप्तिमुपयास्यसि।\nकिंवा ते दुष्कृतं प्राप्तमिह जन्मन्यथो पुरा।। १६४.१९ ।।"
  },
  {
    "text": "तत्सर्वं शंस मे सत्यं त्रास्ये त्वां महतो भयात्।। १६४.२० ।।"
  },
  {
    "text": "<b>ब्रह्मोवाच\n</b>\nराजानं तं द्विजः प्राह निःश्वसन्नथ चिच्चिकः।। १६४.२१ ।।"
  },
  {
    "text": "वक्ष्येऽहं त्वां पूर्ववृत्तं पवमान शृणुष्व तत्।\nअहं द्विजातिप्रवरो वेदवेदाङ्गपारगः।। १६४.२२ ।।"
  },
  {
    "text": "कुलीनो विदितप्राज्ञः कार्यहन्ता कलिप्रियः।\nवदे पुरस्तथा पृष्ठे अन्यदन्यच्च जन्तुषु।। १६४.२३ ।।"
  },
  {
    "text": "परवृद्ध्या सदा दुःखी मायया विश्ववञ्चकः।\nकृतघ्नः सत्यरहितः परनिन्दाविचक्षणः।। १६४.२४ ।।"
  },
  {
    "text": "मित्रस्वामिगुरुद्रोही दम्भाचारोऽतिनिर्घृणः।\nमनसा कर्मणा वाचा तापयामि जनान्बहून्।। १६४.२५ ।।"
  },
  {
    "text": "अयमेव विनोदो मे सदा यत्परहिंसनम्।\nयुग्मभेदं गणोच्छेदं मर्यादाभेदनं सदा।। १६४.२६ ।।"
  },
  {
    "text": "करोमि निर्विचारोऽहं विद्वत्सेवापराङ्मुखः।\nन मया सदृशः कश्चित्पातकी भुवनत्रये।। १६४.२७ ।।"
  },
  {
    "text": "तेनाहं द्विमुखो जातस्तापनाद्‌दुःखभाग्यहम्।\nतस्माद्‌दुःखेन संतप्तः शून्योऽयं पर्वतो मम।। १६४.२८ ।।"
  },
  {
    "text": "अन्यच्च शृणु भूपाल वाक्यं धर्मार्थसंहितम्।\nब्रह्महत्यासमं पापं तद्विना तदवाप्यते ।। १६४.२९ ।।"
  },
  {
    "text": "क्षत्रियः संगरं गत्वा अथवाऽन्यत्र संगरात्।\nपलायन्तं न्यस्तशस्त्रं विश्वस्तं च पराङ्मुखम्।। १६४.३० ।।"
  },
  {
    "text": "अविज्ञानं चोपविष्टं बिभेमति च वादिनम्।\nतं यदि क्षत्रियो हन्यात्स तु स्याद्ब्रह्मघातकः।। १६४.३१ ।।"
  },
  {
    "text": "अधीतं विस्मरति यस्त्वं करोति तथोत्तमम्।\nअनादरं च गुरुषु तमाहुर्ब्रह्मघातकम्।। १६४.३२ ।।"
  },
  {
    "text": "प्रत्यक्षे च प्रियं वक्ति परोक्षे परुषाणि च।\nअन्यद्धृदि वचस्यन्यत्करोत्यन्यत्सदैव यः।। १६४.३३ ।।"
  },
  {
    "text": "गुरूणां शपथं कर्ता द्वेष्टा ब्राह्मणनिन्दकः।\nमिथ्या विनीतः पापात्मा स तु स्याद्ब्रह्मघातकः।। १६४.३४ ।।"
  },
  {
    "text": "देवं वेदमथाध्यात्मं धर्मब्राह्मणसंगतिम्।\nएतान्निन्दति यो द्वोषात्स तु स्याद्‌ब्रह्मघातकः।। १६४.३५ ।।"
  },
  {
    "text": "एवं भूतोऽप्यहं राजन्दम्भार्थं लज्जया तथा।\nसद्वृत्त इव वर्तेऽहं तस्माद्राजन्दिजोऽभवम्।। १६४.३६ ।।"
  },
  {
    "text": "एवं भूतोऽपि सत्कर्म किंचित्कर्ताऽस्मि कुत्रचित्।\nतेनाहं कर्मणा राजन्स्वतः स्मर्ता पुरा कृतम्।। १६४.३७ ।।"
  },
  {
    "text": "<b>ब्रह्मोवाच\n</b>\nतच्चिच्चिकवचः श्रुत्वा पवमानः सुविस्मितः।\nकर्मणा केन ते मुक्तिरित्याह नृपतिर्द्विजम्।। १६४.३८ ।।"
  },
  {
    "text": "इति तस्य वचः श्रुत्वा नृपतिं प्राह पक्षिराट्।। १६४.३९ ।।"
  },
  {
    "text": "<b>चिच्चिक उवाच\n</b>\nअस्मिन्नेव नगश्रेष्ठे गौतम्या उत्तरे तटे।\nगदाधरं नाम तीर्थं तत्र मां नय सुव्रत।। १६४.४० ।।"
  },
  {
    "text": "तद्धि तीर्थं पुण्यतमं सर्वपापप्रणाशनम्।\nसर्वकामप्रदं चेति महद्‌भिर्मुनिभिः श्रुतम्।। १६४.४१ ।।"
  },
  {
    "text": "न गौतम्यास्तथा विष्णोरपरं क्लेशनाशनम्।\nसर्वभावेन तत्तीर्थं पश्येयमिति मे मतिः।। १६४.४२ ।।"
  },
  {
    "text": "मत्कृतेन प्रयत्नेन नैतच्छक्यं कदाचन।\nकथमाकाङ्‌क्षितप्राप्तिर्भवेद्‌दुष्कृतकर्मणाम्।। १६४.४३ ।।"
  },
  {
    "text": "सप्रयत्नोऽप्यहं वीर न पश्ये तत्सुदुष्करम्।\nतस्मात्तव प्रसादाच्च पश्येयं हि गदाधरम्।। १६४.४४ ।।"
  },
  {
    "text": "अविज्ञापितदुःखज्ञं करुणावरुणालयम्।\nयस्मिन्दृष्टे भवक्लेशा न दृश्यन्ते पुनर्नरैः।। १६४.४५ ।।"
  },
  {
    "text": "दृष्ट्वैव तं दिवं यास्ये प्रसादात्तव सुव्रत।। १६४.४६ ।।"
  },
  {
    "text": "<b>ब्रह्मोवाच\n</b>\nएवमुक्तः स नृपतिश्चिच्चिकेन द्विजन्मना।\nदर्शयामास तं देवं तां च गङ्गां द्विजन्मने।। १६४.४७ ।।"
  },
  {
    "text": "ततः स चिच्चिकः स्नात्वा(प्राह)गङ्गां त्रैलोक्यपावनीम्।। १६४.४८ ।।"
  },
  {
    "text": "<b>चिच्चिक उवाच\n</b>\nगङ्गे गौतमि यावत्त्वां त्रीजगत्पावनीं नरः।\nन पश्यत्युच्यते तावदिहामुत्रापि पातकी।। १६४.४९ ।।"
  },
  {
    "text": "तस्मात्सर्वागसमपि मामुद्धर सरिद्वरे।\nसंसारे देहिनामन्या न गतिः काऽपि कुत्रचित्।।\nत्वां विना विष्णुचरणसरोरुहसमुद्‌भवे।। १६४.५० ।।"
  },
  {
    "text": "इति श्रद्धाविशुद्धात्मा गङ्गैकशरणो द्विजः।\nस्नानं चक्रे स्मरन्नन्तर्गङ्गे त्रायस्व मामिति।। १६४.५१ ।।"
  },
  {
    "text": "<b>ब्रह्मोवाच\n</b>\nगदाधरं ततो नत्वा पश्यत्सु नगवासिषु।\nपवमानाभ्यनुज्ञातस्तदैव दिवमाक्रमत्।। १६४.५२ ।।"
  },
  {
    "text": "पवमानः स्वनगरं प्रययौ सानुगस्ततः।\nततः प्रभृति तत्तीर्थं पावमानं सचिच्चिकम्।। १६४.५३ ।।"
  },
  {
    "text": "गदाधरं कोटितीर्थमिति वेदविदो विदुः।\nकोटिकोटिगुणं कर्म कृतं तत्र भवेन्नृणाम्।। १६४.५४ ।।"
  },
  {
    "text": "इति महापुराणे आदिब्राह्मे तीर्थमाहात्म्ये पावमानचिच्चिकगदाधरकोटितीर्थवर्णनं नाम चतुःषष्ट्यधिकशततमोध्यायः।। १६४ ।।"
  },
  {
    "text": "गौतमीमाहात्म्ये पञ्चनवतितमोऽध्यायः।। ९५ ।।"
  }
]
[
  {
    "text": "<b>अथैकनवतितमोऽध्यायः</b>\n<b>गोवर्धनतीर्थवर्णनम्</b>\n<b>ब्रह्मोवाच</b>\nततो गोवर्धनं तीर्थं सर्वपापप्रणाशनम्।\nपितॄणां पुण्यजननं स्मरणादपि पापनुत्।। ९१.१ ।।"
  },
  {
    "text": "तस्य प्रभाव एष स्यान्मया दृष्टस्तु नारद।\nब्राह्मणः कर्षकः कश्चिज्जाबालिरिति विश्रुतः।। ९१.२ ।।"
  },
  {
    "text": "न विमुञ्चत्यनड्वाहौ मध्यं यातेऽपि भास्करे।\nप्रतोदेन प्रतुदति पृष्ठतोऽपि च पार्श्वयोः।। ९१.३ ।।"
  },
  {
    "text": "तौ गावावश्रुपूर्णाक्षौ दृष्ट्वा गौः कामदोहिनी।\nसुरभिर्जगतां माता नन्दिने सर्वमब्रवीत्।। ९१.४ ।।"
  },
  {
    "text": "स चापि व्यथितो भूत्वा शंभवे तन्न्यवेदयत्।\nशंभुश्च वृषभं प्राह सर्वं सिध्यतु ते वचः।। ९१.५ ।।"
  },
  {
    "text": "शिवाज्ञासहितो नन्दी गोजातं सर्वमाहरत्।\nनष्टेषु गोषु सर्वेषु स्वर्गे मर्त्ये ततस्त्वरा।। ९१.६ ।।"
  },
  {
    "text": "मामवोचन्सुरगमा विना गोभिर्न जीव्यते।\nतानवोचं सुरान्सर्वाञ्शंकरं यात याचत।। ९१.७ ।।"
  },
  {
    "text": "तथैवेशं तु ते सर्वे स्तुत्वा कार्यं न्यवेदयन्।\nईशोऽपि विबुधानाह जानाति वृषभो मम।। ९१.८ ।।"
  },
  {
    "text": "ते वृषं प्रोचुरमरा देहि गा उपकारिणः।\nवृषोऽपि विबुधानाह गोसवः क्रियतां क्रतुः।। ९१.९ ।।"
  },
  {
    "text": "ततः प्रप्स्यथ गाः सर्वा या दिव्या याश्च मानुषाः।\nततः प्रवर्तते यज्ञो गोसवो देवनिर्मितः।। ९१.१० ।।"
  },
  {
    "text": "गौतम्याश्च शुभे पार्श्वे गावो ववृधिरे ततः।\nगोवर्धनं तु तत्तीर्थं देवानां प्रीतिवर्धनम्।। ९१.११ ।।"
  },
  {
    "text": "तत्र स्नानं मुनिश्रेष्ठ गोसहस्रफलप्रदम्।\nकिचिद्दानादिना यत्स्यात्फलं तत्तु न विद्महे।। ९१.१२ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये गोवर्धनतीर्थवर्णनं नामैकनवतितमोऽध्यायः।। ९१ ।।"
  },
  {
    "text": "गौतमीमाहात्म्ये द्वाविंशोऽध्यायः।। २२ ।।"
  }
]
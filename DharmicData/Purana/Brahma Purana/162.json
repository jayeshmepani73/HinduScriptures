[
  {
    "text": "<b>मन्युतीर्थवर्णनम्\n</b>\n<b>ब्रह्मोवाच\n</b>\nमन्युतीर्थमिति ख्यातं सर्वप्रापप्रणाशनम्।\nसर्वकामप्रदं नॄणां स्मरणादघनाशनम्।। १६२.१ ।।"
  },
  {
    "text": "तस्य प्रभावं वक्ष्यामि श्रृणुष्वावहितो मुने।\nदेवानां दानवानां च संगरोऽभून्मिथः पुरा।। १६२.२ ।।"
  },
  {
    "text": "तत्राजयन्नैव सुरा दानवा जयिनोऽभवन्।\nपराङ्मुखाः सुरगणाः संगराद्‌गतचेतसः।। १६२.३ ।।"
  },
  {
    "text": "मामभ्येत्य समूचुस्ते देहि नोऽभयकारणम्।\nतानहं प्रत्यवोचं वै गङ्गां गच्छत सर्वशः।। १६२.४ ।।"
  },
  {
    "text": "तत्र वै गौतमीतीरे स्तुत्वा देवं महेश्वरम्।\nअनपायनिरायाससहजानन्दसुन्दरम्।। १६२.५ ।।"
  },
  {
    "text": "लप्स्यते सर्वविबुधा जयहेतुर्महेश्वरात्।\nतथेत्युक्त्वा सुरगणाः स्तुवन्ति स्म महेश्वरम्।। १६२.६ ।।"
  },
  {
    "text": "तपोऽतप्यन्त केचिद्वै ननृतुश्च तथाऽपरे।\nअस्नापयंश्च केचिच्चापूजयंश्च तथाऽपरे।। १६२.७ ।।"
  },
  {
    "text": "ततः प्रसन्नो भगवाञ्शूलपाणिर्महेश्वरः।\nदेवानथाब्रवीत्तुष्टो व्रियतां यदभीप्सितम्।। १६२.८ ।।"
  },
  {
    "text": "देवा ऊचुः सुरपतिं विजयाय ददस्व नः।\nपुरुषं परमश्लाध्यं रणेषु पुरतः स्थितम्।। १६२.९ ।।"
  },
  {
    "text": "यद्‌बाहुबलमाश्रित्य भवामः सुखिनो वयम्।\nतथेत्युवाच भगवान्देवान्प्रति महेश्वरः।। १६२.१० ।।"
  },
  {
    "text": "आत्मनस्तेजसा कश्चिन्निर्मितः परमेष्ठिना।\nमन्युनामानमत्युग्रं देवसैन्यपुरोगमम्।। १६२.११ ।।"
  },
  {
    "text": "तं नत्वा त्रिदशाः सर्वे शिवं नत्वा स्वमालयम्।\nमन्युना सह चाभ्येत्य पुनर्युद्धाय तस्थिरे।। १६२.१२ ।।"
  },
  {
    "text": "युद्धे स्थित्वा तु दनुजैर्दैतेयैश्च महाबलैः।\nविबुधा जातसन्नद्धा मन्युमूचुः पुरः स्थिताः।। १६२.१३ ।।"
  },
  {
    "text": "<b>देवा ऊचुः\n</b>\nसामर्थ्यं तव पश्यामः पश्चाद्योत्स्यामहे परैः।\nतस्माद्दर्शय चाऽऽत्मानं मन्योऽस्माकं युयुत्सताम्।। १६२.१४ ।।"
  },
  {
    "text": "<b>ब्रह्मोवाच\n</b>\nतद्देववचनं श्रुत्वा मन्युराह स्मयन्निव।। १६२.१५ ।।"
  },
  {
    "text": "<b>मन्युरुवाच\n</b>\nजनिता मम देवेशः सर्वज्ञः सर्वदृक्प्रभुः।\nयः सर्वं वेत्ति सर्वेषां धामनाम मनःस्थितम्।। १६२.१६ ।।"
  },
  {
    "text": "नैव कश्चिच्च ते वेत्ति यः सर्वं वेत्ति सर्वदा।\nअमूर्तं मूर्तमप्येतद्वेत्ति कर्ता जगन्मयः।। १६२.१७ ।।"
  },
  {
    "text": "परोऽसौ भगवान्साक्षात्तथा दिव्यन्तरिक्षगः।\nकस्तस्य रूपं यो वेद कस्य कर्ता जगन्मयः।। १६२.१८ ।।"
  },
  {
    "text": "एवं विधादहं जातो मां कथं वेत्तुमर्हथ।\nअथवा द्रष्टुकामा वै भवन्तो माऽनुपश्यत।। १६२.१९ ।।"
  },
  {
    "text": "<b>ब्रह्मोवाच\n</b>\nइत्युक्त्वा दर्शयामास मन्यू रूपं स्वकं महत्।\nतार्तीयचक्षुषोद्‌भूतं भवस्य परमेष्ठिनः।। १६२.२० ।।"
  },
  {
    "text": "तेजसा संभृतं रूपं यतः सर्वं तदुच्यते।\nपौरुषं पुरुषेष्वेव अहंकारश्च जन्तुषु।। १६२.२१ ।।"
  },
  {
    "text": "क्रोधः सर्वस्य यो भीम उवसंहारकृद्‌भवेत्।\nतं शंकरप्रतिनिधिं ज्वलन्तं निजतेजसा।। १६२.२२ ।।"
  },
  {
    "text": "सर्वायुधधरं दृष्ट्वा प्रणेमुः सर्वदेवताः।\nवित्रेसुर्दैत्यमनुजाः कृताञ्जलिपुटाः सुराः।। १६२.२३ ।।"
  },
  {
    "text": "भूत्वा मन्युमथोचुस्ते त्वं सेनानीः प्रभो भव।\nत्वया दत्तमिदं राज्यं मन्यो भोक्ष्यामहे वयम्।। १६२.२४ ।।"
  },
  {
    "text": "तस्मात्सर्वेषु कार्येषु जेता त्वं जयवधर्नः।\nत्वमिन्द्रस्त्वं च वरुणो लोकपालास्त्वमेव च।। १६२.२५ ।।"
  },
  {
    "text": "अस्मासु सर्वदेवेषु प्रविश त्वं जयाय वै।\nमन्युः प्रोवाच तान्सर्वान्विना मत्तो न किंचन।। १६२.२६ ।।"
  },
  {
    "text": "सर्वेष्वन्तः प्रविष्टोऽहं न मां जानाति कश्चन।\nस एव भगवान्मन्युस्ततो जातः पृथक्पृथक्।। १६२.२७ ।।"
  },
  {
    "text": "स एव रुद्ररूपी स्याद्रुद्रो मन्युः शिवोऽभवत्।\nस्थावरं जङ्मं चैव सर्वं व्याप्तं हि मन्युना।। १६२.२८ ।।"
  },
  {
    "text": "तमवाप्य सुराः सर्वे जयमापुश्च संगरे।\nजयो मन्युस्च शौर्यं च ईशतेजः समुद्‌भवम्।। १६२.२९ ।।"
  },
  {
    "text": "मन्युना जयमाप्याथ कृत्वा दैत्यैश्च संगमम्।\nयथागतं ययुः सर्वे मन्युना परिरक्षिताः।। १६२.३० ।।"
  },
  {
    "text": "यत्र वै गौतमीतीरे शिवमाराध्य ते सुराः।\nमन्युमापुर्जयं चैव मन्युतीर्थं तदुच्यते।। १६२.३१ ।।"
  },
  {
    "text": "उत्पत्तिं च तथा मन्योर्यो नरः प्रयतः स्मरेत्।\nविजयो जायते तस्य न कैश्चित्परिभूयते।। १६२.३२ ।।"
  },
  {
    "text": "न मन्युतीर्थसदृशं पावनं हि महामुने।\nयत्र साक्षान्मन्युरूपी सर्वदा शंकरः स्थितः।।\nतत्र स्नानं च दानं च स्मरणं सर्वकामदम्।। १६२.३३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये मन्युतीर्थवर्णनं नाम द्विषष्ट्यधिकशततमोऽध्यायः।। १६२ ।।"
  },
  {
    "text": "गौतमीमाहात्म्ये त्रिनवतितमोऽध्यायः।। ९३ ।।"
  }
]
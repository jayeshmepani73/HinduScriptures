[
  {
    "text": "<b>देवतीर्थवर्णनम्\n</b>\n<b>ब्रह्मोवाच\n</b>\nदेवतीर्थमिति ख्यातं गङ्गाया उत्तरे तटे।\nतस्य प्रभावं वक्ष्यामि सर्वपापप्रणाशनम्।। १२७.१ ।।\nआर्ष्टिषेण इति ख्यातो राजा सर्वगुणान्वितः।\nतस्य भार्या जया नाम साक्षाल्लक्ष्मीरिवापरा।। १२७.२ ।।\nतस्य पुत्रो भरो नाम मतिमान्पितृवत्सलः।\nधनुर्वेदं च वेदे च निष्णातो दक्ष एव च।। १२७.३ ।।\nतस्य भार्या रूपवती सुप्रभेत्यभिश्रुता।\nआर्ष्टिषेणस्ततो राजा पुत्रे राज्यं निवेश्य सः।। १२७.४ ।।\nपुरोधसा च मुख्येन दीक्षां चक्रे नरेश्वरः।\nसरस्वत्यास्ततस्तीरे ह्यमेधाय यत्नवान्।। १२७.५ ।।\nऋत्विग्भिर्ऋषिमुख्यैश्च वेदशास्त्रपरायणैः।\nदीक्षितं तं नृपश्रेष्ठं ब्राह्मणाग्निसमीपतः।। १२७.६ ।।\nमिथुर्दानवराट्शूरः पापबुद्धिः प्रतापवान्।\nमखं विध्वस्य नृपतिं सभार्यं सपुरोहितम्।। १२७.७ ।।\nआदाय वेगात्स प्रागाद्रसातलतलं मुने।\nनीते तस्मिन्नृपवरे यज्ञे नष्टे ततोऽमराः।। १२७.८ ।।\nऋत्विजश्च ययुः सर्वे स्वं स्वं स्थानं मखात्ततः।\nपुरोहितसुतो राज्ञो देवापिरिति विश्रुतः।। १२७.९ ।।\nबालस्तां मातरं दृष्ट्वा आत्मनः पितरं न च।\nदृष्ट्वा सविस्मयो भूत्वा दुःखितोऽतीव चाभवत्।। १२७.१० ।।\nस मातरं तु पप्रच्छ पिता मे क्व गतोऽम्बिके।\nपितृहीनो न जीवेयं मातः सत्यं वदस्व मे।। १२७.११ ।।\nधिग्धिक्पितृविहीनानां जीवितं पापकर्मणाम्।\nन वक्षि यदि मे मातर्जलमग्निमथाऽऽविशे।। १२७.१२ ।।\nपुत्रं प्रोवाच सा माता राज्ञो भार्या पुरोधसः।\nदानवेन तलं नीतो राज्ञा सह पिता तव।। १२७.१३ ।।\n<b>देवापिरुवाच\n</b>\nक्व नीतः केन वा नीतः कथं नीतः क्व कर्मणिः।\nकेषु पश्यत्सु किं स्थानं दानवस्य वदस्व मे।। १२७.१४ ।।\n<b>मातोवाच\n</b>\nदीक्षीतिं यज्ञसदसि सभार्यं सपुरोधसम्।\nराजानं तं मिथुर्दैत्यो नीतवान्स रसातलम्।।\nपश्यत्सु देवसंघेषु वहिनब्राह्मणसंनिधौ।। १२७.१५ ।।\n<b>ब्रह्मोवाच\n</b>\nतन्मातृवचनं श्रुत्वा देवापिः कृत्यमस्मरत्।\nदेवान्पश्येऽथवाऽग्निं वा ऋत्विजो वाऽसुरांस्तथा।। १२७.१६ ।।\nएतेष्वेव पिताऽन्वेष्यो नान्यत्रेति मतिर्मम।\nइति निश्चित्य देवापिर्भरं प्राह नृपात्मजम्।। १२७.१७ ।।\n<b>देवापिरुवाच\n</b>\nतपसा ब्रह्मचर्येण व्रतेन नियमेन च।\nआनेतव्या मया सर्वे नीता ये च रसातलम्।। १२७.१८ ।।\nजाते पराभवे घोरे यो न कुर्यात्प्रतिक्रियाम्।\nनराधमेन किं तेन जीवता वा मृतेन वा।। १२७.१९ ।।\nत्वं प्रशाधि महीं कृत्स्नामार्ष्टिषेणः पिता यथा।\nमाता मम त्वया पाल्या राजन्यावन्ममाऽऽगतिः।।\nभवेच्च कृतकार्यस्य अनुजानीहि मां भर।। १२७.२० ।।\n<b>ब्रह्मोवचा\n</b>\nभरेणोक्तः स देवापिः सर्वं निश्चित्य यत्नतः।। १२७.२१ ।।\n<b>भर उवाच\n</b>\nसिद्धिं कुरु सुखं याहि मा चिन्तामल्पिकां भज ।। १२७.२२ ।।\n<b>ब्रह्मोवाच\n</b>\nततो देवापिरमरराजाङ्घ्रिध्यानतत्परः।\nऋत्विजोऽन्वेष्य यत्नेन नत्वा तानृत्विजः पृथक्।।\nकृताञ्जलिपुटो बालो देवापिर्वाक्यमब्रवीत्।। १२७.२३ ।।\n<b>देवापिरुवाच\n</b>\nभवद्‌भिश्च मखो रक्ष्यो यजमानश्च दीक्षितः।\nपुरोधाश्च तथा रक्ष्यः पत्नी या दीक्षितस्य तु।। १२७.२४ ।।\nभवत्सु तत्र पश्यत्सु यज्ञं विध्वस्य दैत्यराट्(ऋत्विजः)।\nराजादयस्तेन नीतास्तन्न युक्ततमं भवेत्।। १२७.२५ ।।\nअथाप्येतदहं मन्ये भवन्तस्तानरोगिणः।\nदातुमर्हन्ति तान्स(वै स)र्वानन्यथा शापमर्हथ।। १२७.२६ ।।\n<b>ऋत्विज ऊचुः\n</b>\nमखेऽग्नि प्रथमं पूज्यो ह्यग्निरेवात्र दैवतम्।\nतस्माद्वयं न जानीमो ह्यग्नीनां परिचारकाः।। १२७.२७ ।।\nस एव दाता भोक्ता च हर्ता कर्ता च हव्यवाट्।। १२७.२८ ।।\n<b>ब्रह्मोवाच\n</b>\nऋत्विजः पृष्ठतः कृत्वा देवापिर्जातवेदसम्।\nपूजयित्वा यथान्यायमग्नये तन्न्यवेदयत्।। १२७.२९ ।।\n<b>अग्निरुवाच\n</b>\nयथर्त्विजस्तथा चाहं देवानां परिचारकः।\nहव्यं वहामि देवानां भोक्तारो रक्षकाश्च ते।। १२७.३० ।।\n<b>देवापिरुवाच\n</b>\nदेवानाहूय यत्नेन हविर्भागान्पृथक्पृथक्।\nदास्येऽहमेष दोषो मे तस्माद्याहि सुरान्प्रति।। १२७.३१ ।।\n<b>ब्रह्मोवाच\n</b>\nदेवापिः स सुरान्प्राप्य नत्वा तेभ्यः पृथक्पृथक्।\nऋत्विग्वाक्यं चाग्निवाक्यं शापं चापि न्यवेदयत्।। १२७.३२ ।।\n<b>देवा ऊचुः\n</b>\nआहूता वैदिकैर्मन्त्रैर्ऋत्विग्भिश्च यथाक्रमम्।\nभोक्ष्यामहे हविर्भागान्न स्वतन्त्रा द्विजोत्तम।। १२७.३३ ।।\nतस्माद्वेदानुगा नित्यं वयं वेदेन चोदिताः।\nपरतन्त्रास्ततो विप्र वेदेभ्यस्तन्निवेदय।। १२७.३४ ।।\n<b>ब्रह्मोवाच\n</b>\nस देवापिः शुचिर्भूत्वा वेदानाहूय यत्नतः।\nध्यानेन तपसा युक्तो वेदाश्चापि पुरोऽभवत्।। १२७.३५ ।।\nवेदानुवाच देवापिर्नमस्य तु पुनः पुनः।\nऋत्विग्वाक्यं चाग्निवाक्यं देववाक्यं न्यवेदयत्।। १२७.३६ ।।\n<b>वेदा ऊचुः\n</b>\nपरतन्त्रा वयं तात ईश्वरस्य वशानुगाः।\nअशेषजगदाधारो निराधारो निरञ्जनः।। १२७.३७ ।।\nसर्वशक्त्यैकसदनं निधानं सर्वसंपदाम्।\nस तु कर्ता महादेवः संहर्ता स महेश्वरः।। १२७.३८ ।।\nवयं शब्दमया ब्रह्मन्वदामो विद्म एव च।\nअस्माकमेतत्कृत्यं स्याद्वदामो यत्तु पृच्छसि।। १२७.३९ ।।\nकेन नीतास्तस्य नाम तत्पुरं तद्‌बलं तथा।\nभक्षिताः किंतु नो नष्टा एतज्जानीमहे वयम्।। १२७.४० ।।\nयथा च तव सामर्थ्यं यमाराध्य च यत्र च।\nस्यादित्येतच्च जानीमो यथा प्राप्स्यसि तान्पुरः।। १२७.४१ ।।\n<b>ब्रह्मोवाच\n</b>\nएतच्छ्रुत्वाऽवदद्वेदान्विचार्य सुचिरं हृहि।। १२७.४२ ।।\n<b>देवापिरुवाच\n</b>\nवेदा वदन्त्वेतदेव सर्वमेव यथार्थतः।\nसर्वान्प्राप्स्ये तलं नीतानलं तेभ्यो नमोऽस्तु वः।। १२७.४३ ।।\n<b>वेदा ऊचुः\n</b>\nगौतमीं गच्छ देवापे तत्र स्तुहि महेश्वरम्।\nसुप्रसन्नस्तवाभीष्टं दास्यत्येव कृपाकरः।। १२७.४४ ।।\nभवेद्देवः शिवः प्रीतः स्तुतः सत्यं महामते।\nआर्ष्टिषेणश्च नृपतिस्तस्य जाया जया सती।। १२७.४५ ।।\nपिता तवाप्युपमन्युस्तले तिष्ठन्त्यरोगिणः।\nवरदानान्महेशस्य मिथुं हत्वा च राक्षसम्।।\nयशः प्राप्स्यसि धर्मं च एतच्छक्यं न चेतरम्।। १२७.४६ ।।\n<b>ब्रह्मोवाच\n</b>\nतद्वेदवचनाद्‌बालो देवापिर्गौतमीं गतः।\nस्नात्वा कृतक्षणो विप्रस्तुष्टाव च महेश्वरम्।। १२७.४७ ।।\n<b>देवापिरुवाच\n</b>\nबालोऽहं देवदेवेश गुरूणां त्वं गुरुर्मम।\nन मे शक्तिस्त्वत्स्तवने तुभ्यं शंभो नमोऽस्तु ते।। १२७.४८ ।।\nन त्वां जानन्ति निगमा न देवा मुनयो न च।\nन ब्रह्मा नापि वैकुण्ठो योऽसि नमोऽस्तु ते।। १२७.४९ ।।\nयेऽनाथा ये च कृपणा ये दरिद्राश्च रोगिणः।\nपापात्मानो ये च लोके तांस्त्वं पासि महेश्वर।। १२७.५० ।।\nतपसा नियमैर्मन्त्रैः पूजितास्त्रिदिवौकसः।\nत्वया दत्तं फलं तेभ्यो दास्यन्ति जगतां पते।। १२७.५१ ।।\nयाचितारश्च दातारस्तेभ्यो यद्यन्मनीषतिम्।\nभवतीति न चित्रं स्यात्त्वं विपर्ययकारकः।। १२७.५२ ।।\nयेऽज्ञानिनो ये च पापा ये मग्ना नरकार्णवे।\nशिवेति वचनान्नाथ तान्पासि त्वं जगद्‌गुरो।। १२७.५३ ।।\n<b>ब्रह्मोवाच\n</b>\nएवं तु स्तुवतस्तस्य पुरः प्राह त्रिलोचनः।। १२७.५४ ।।\n<b>शिव उवाच\n</b>\nवरं ब्रूह्यथ देवापे अलं दैन्येन बालक।। १२७.५५ ।।\n<b>देवापिरुवाच\n</b>\nराजानं राजपत्नीं च पितरं च गुरुं मम।\nप्राप्तुमिच्छे जगन्नाथ निधनं च रिपोर्मम।। १२७.५६ ।।\n<b>ब्रह्मोवाच\n</b>\nदेवापिवचनं श्रुत्वा तथेत्याहाखिलेश्वरः।\nदेवापेः सर्वमभवदाज्ञया शंकरस्य तत्।। १२७.५७ ।।\nपुनरप्याह तं(आहूय स्वगणं)शंभुर्देवापिकरुणाकरः।\nनन्दिनं प्रेषयामास शंभुः(ततः)शूलेन नारद।। १२७.५८ ।।\nरसातले मिथुं नन्दी हत्वा चासुरपुंगवान्।\nतत्पित्रादीन्समानीय तस्मै तान्स न्यवेदयत्।। १२७.५९ ।।\nहयमेधश्च तत्राऽऽसीदार्ष्टिषेणस्य धीमतः।\nअग्निश्च ऋत्विजो देवा वेदाश्च ऋषयोऽब्रुवन्।। १२७.६० ।।\n<b>अग्न्यादय ऊचुः\n</b>\nयत्र साक्षादभूच्छंभुर्देवापे भक्तवत्सलः।\nदेवदेवो जगन्नाथो देवतीर्थमभूच्च तत्।। १२७.६१ ।।\nसर्वपापक्षयकरं सर्वसिद्धिप्रदं नृणाम्।\nपुण्यदं तीर्थमेतत्स्यात्तव कीर्तिश्च शाश्वती।। १२७.६२ ।।\n<b>ब्रह्मोवाच\n</b>\nअश्वमेधे निवृत्ते तु सुरास्तेभ्यो वरान्ददुः।\nस्नात्वा कृतार्था गङ्गायं ततस्ते दिवमाक्रमन्।। १२७.६३ ।।\nततः प्रभृति तत्राऽऽसंस्तीर्थानि दश पञ्च च।\nसहस्त्राणि शतन्यष्टावुभयोरपि तीरयोः।।\nतेषु स्नानं च दानं च ह्यतीव फलदं विदुः।। १२७.६४ ।।\nइति श्रीमहापुराणे आदिब्राह्मे तीर्थमाहात्म्ये आर्ष्टिषेणाद्यष्टोत्तरशताधिकपञ्चदशासहस्रतीर्थवर्णनं नाम सप्तविंशाधिकशततमोऽध्यायः।। १२७ ।।\nगौतमीमाहात्म्येऽष्टपञ्चाशत्तमोऽध्यायः।। ५८ ।।"
  }
]
[
  {
    "text": "<b>अदितिकृता भगवत्स्तुतिः\n</b>\n<b>व्यास उवाच\n</b>\nगरुडो वारुणं छत्रं तथैव मणिपर्वतम्।\nसभार्यं च हृषीकेशं लीलयैव वहन्ययौ।। २०३.१ ।।"
  },
  {
    "text": "ततः शङ्खमुपाध्माय स्वर्गद्वारं गतो हरिः।\nउपतस्थुस्ततो देवाः सार्घपात्रा जनार्दनम्।। २०३.२ ।।"
  },
  {
    "text": "स देवैरर्चितः कृष्णो देवमतुर्निवेशनम्।\nसिताभ्रशिखराकारं प्रविश्य ददृशेऽदितिम्।। २०३.३ ।।"
  },
  {
    "text": "स तां प्रणम्य शक्रेण सहितः कुण्डलोत्तमे।\nददौ नरकनाशं च शशंसास्यै जनार्दनः।। २०३.४ ।।"
  },
  {
    "text": "ततः प्रीता जगन्माता धातारं जगतां हरिम्।\nतुष्टावादितिरव्यग्रं कृत्वा तत्प्रवणं मनः।। २०३.५ ।।"
  },
  {
    "text": "<b>अदितिरुवाच\n</b>\nनमस्ते पुण्डरीकाक्ष भक्तानामभयंकर।\nसनातनात्मन्भूतात्मन्सर्वात्मन्भूतभावन।। २०३.६ ।।"
  },
  {
    "text": "प्रणेतर्मनसो बुद्धेरिन्द्रियाणां गुणात्मक।\nसितदीर्घादिनिःशेषकल्पनापरिवर्जित।। २०३.७ ।।"
  },
  {
    "text": "जन्मादिभिरसंस्पृष्ट स्वप्नादिपरिवर्जित।\nसंध्या रात्रिरहर्भूमिर्गगनं वायुरम्बु च।। २०३.८ ।।"
  },
  {
    "text": "हुताशनो मनो बुद्धिर्भूतादिस्त्वं तथाऽच्युत।\nसृष्टिस्थितिविनाशानां कर्ता कर्तृपतिर्भवान्।। २०३.९ ।।"
  },
  {
    "text": "ब्रह्मविष्णुशिवाख्याभिरात्ममूर्तिभिरीश्वरः।\nमायाभिरेतद्‌व्याप्तं ते जगत्स्थावरजङ्गमम्।। २०३.१० ।।"
  },
  {
    "text": "अनात्मन्यात्मविज्ञानं सा ते माया जनार्दन।\nअहं ममेति भावोऽत्र यया समुपजायते।। २०३.११ ।।"
  },
  {
    "text": "संसारमध्ये मायायास्तवैतन्नाथ चेष्टितम्।\nयैः स्वधर्मपरैर्नाथ नरैराराधितो भवान्।। २०३.१२ ।।"
  },
  {
    "text": "ते तरन्त्यखिलामेतां मायामात्मविमुक्तये।\nब्रह्माद्याः सकला देवा मुष्याः पशवस्तथा।। २०३.१३ ।।"
  },
  {
    "text": "विष्णुमायामहावर्ते मोहान्धतमसाऽऽवृताः।\nआराध्य त्वामभीप्सन्ते कामानात्मभवक्षये।। २०३.१४ ।।"
  },
  {
    "text": "पदे ते पुरुषा बद्धा मायया भगवंस्तव।\nमया त्वं पुत्रकामिन्या वैरिपक्षक्षयाय च।। २०३.१५ ।।"
  },
  {
    "text": "आराधितो न मोक्षाय मायाविलसितं हि तत्।\nकौपीनाच्छादनप्राया वाञ्छा कल्पद्रुमादपि।। २०३.१६ ।।"
  },
  {
    "text": "जायते यदपुण्यानां सोऽपराधः स्वदोषजः।\nतत्प्रसीदाखिलजगन्मायामोहकराण्यय।। २०३.१७ ।।"
  },
  {
    "text": "अज्ञातं ज्ञानसद्भाव भूतभूतेश नाशय।\nनमस्ते चक्रहस्ताय शार्ङ्गहस्ताय ते नमः।। २०३.१८ ।।"
  },
  {
    "text": "गदाहस्ताय ते विष्णो शङ्खहस्ताय ते नमः।\nएतत्पश्यामि ते रूपं स्थूलचिह्नोपशोभितम्।।\nन जानामि परं यत्ते प्रसीद परमेश्वर।। २०३.१९ ।।"
  },
  {
    "text": "<b>व्यास उवाच\n</b>\nअदित्यैवं स्तुतो विष्णुः प्रहस्याऽऽह सुरारणिम्।। २०३.२० ।।"
  },
  {
    "text": "<b>श्रीकृष्ण उवाच\n</b>\nमाता देवि त्वमस्माकं प्रसीद वरदां भव।। २०३.२१ ।।"
  },
  {
    "text": "अदितिरुवाच\nएवमस्तु यथेच्छा ते त्वमशेषसुरासुरैः।\nअजेयः पुरुषव्याघ्र मर्त्यलोके भविष्यसि।। २०३.२२ ।।"
  },
  {
    "text": "<b>व्यास उवाच\n</b>\nततोऽनन्तरमेवास्य शक्राणीसहितां दितिम्।\nसत्यभामा प्रणम्याऽऽह प्रसीदेति पुनः पुनः।। २०३.२३ ।।"
  },
  {
    "text": "<b>अदितिरुवाच\n</b>\nमत्प्रसादान्न ते सुभ्रु जरा वैरूप्यमेव च।\nभविष्यत्यनवद्याङ्गि सर्वकामा भविष्यसि।। २०३.२४ ।।"
  },
  {
    "text": "<b>व्यास उवाच\n</b>\nअदित्या तु कृतानुज्ञो देवराजो जनार्दनम्।\nयथावत्पूजयामास बहुमानपुरःसरम्।। २०३.२५ ।।"
  },
  {
    "text": "ततो ददर्श कृष्णोऽपि सत्यभामासहायवान्।\nदेवोद्यानानि सर्वाणि नन्दनादीनि सत्तमाः।। २०३.२६ ।।"
  },
  {
    "text": "ददर्श च सुगन्धाढ्यं मञ्जरीपुञ्जधारिणम्।\nशैत्याह्लादकरं दिव्यं ताम्रपल्लवशोभितम्।। २०३.२७ ।।"
  },
  {
    "text": "मथ्यमानेऽमृते जातं जातरूपसमप्रभम्।\nपारिजातं जगन्नाथः केशवः केशिसूदनः।।\nतं दृष्ट्वा प्राह गोविन्दं सत्यभामा द्विजोत्तमाः।। २०३.२८ ।।"
  },
  {
    "text": "<b>सत्यभामोवाच\n</b>\nकस्मान्न द्वारकामेष नीयते कृष्ण पादपः।\nयदि ते तद्वचः सत्यं सत्याऽत्यर्थं प्रियेति मे।। २०३.२९ ।।"
  },
  {
    "text": "मद्‌गृहे निष्कुटार्थाय तदयं नीयतां तरुः।\nन मे जाम्बवती तादृगभीष्टा न च रुक्मिणी।। २०३.३० ।।"
  },
  {
    "text": "सत्ये यथा त्वमित्युक्तं त्वया कृष्णासकृत्प्रियम्।\nसत्यं तद्यदि गोविन्द नोपचारकृतं वचः।। २०३.३१ ।।"
  },
  {
    "text": "तदस्तु पारिजातोऽयं मम गेहविभूषणम्।\nबिभ्राती पारिजातस्य केशपाशेन मञ्जरीम्।।\nसपत्नीनामहं मध्ये शोभयमिति कामये।। २०३.३२ ।।"
  },
  {
    "text": "<b>व्यास उवाच\n</b>\nइत्युक्तः स प्रहस्यैनं पारिजातं गरुत्मति।\nआरोपयामास हरिस्तमूचुर्वनरक्षिणः।। २०३.३३ ।।"
  },
  {
    "text": "<b>वनपाला ऊचुः\n</b>\nभोः शची देवराजस्य महिषी तत्परिग्रहम्।\nपारिजातं न गोविन्द हर्तुमर्हसि पादपम्।। २०३.३४ ।।"
  },
  {
    "text": "शचीविभूषणार्थाय देवैरमृतमन्थने।\nउत्पादितोऽयं न क्षेमी गृहीत्वैनं गमिष्यसि।। २०३.३५ ।।"
  },
  {
    "text": "मौढ्यात्प्रार्थयसे क्षेमी गृहीत्वैनं च को व्रजेत्।\nअवश्यमस्य देवेन्द्रो विकृतिं कृष्ण यास्यति।। २०३.३६ ।।"
  },
  {
    "text": "वज्रोद्यतकरं शक्रमनुयास्यन्ति चामराः।\nतदलं सकलैर्देवैर्विग्रहेण तवाच्युत।।\nविपाककटु यत्कर्म न तच्छंसन्ति पण्डिताः।। २०३.३७ ।।"
  },
  {
    "text": "<b>व्यास उवाच\n</b>\nइत्युक्ते तैरुवाचैतान्सत्यभामाऽतिकोपिनी।। २०३.३८ ।।"
  },
  {
    "text": "<b>सत्यभामोवाच\n</b>\nका शची पारिजातस्य को वा शक्रः सुराधिपः।\nसामान्यः सर्वलोकानां यद्येषोऽमृतमन्थेने।। २०३.३९ ।।"
  },
  {
    "text": "समुत्पन्न पुरा कस्मादेको गृह्णाति वासवः।\nयथा सुरा यथा चेन्दुर्यथा श्रीर्वनरक्षिणः।। २०३.४० ।।"
  },
  {
    "text": "सामान्यः सर्वलोकस्य पारिजातस्तथा द्रुमः।\nभर्तृबाहुमहागर्वाद्रुणद्‌ध्येनमथो शची।। २०३.४१ ।।"
  },
  {
    "text": "तत्कथ्यतां द्रुतं गत्वा पौलोम्या वचनं मम।\nसत्यभामा वदत्येवं भर्तृगर्वोद्‌धताक्षरम्।। २०३.४२ ।।"
  },
  {
    "text": "यदि त्वं दयिता भर्तुर्यदि तस्य प्रिया ह्यसि।\nमद्भर्तुर्हरतो वृक्षं तत्कारय निवारणम्।। २०३.४३ ।।"
  },
  {
    "text": "जानामि ते पतिं शक्रं जानामि त्रिदशेश्वरम्।\nपारिजातं तथाऽप्येनं मानुषी हारयामिते।। २०३.४४ ।।"
  },
  {
    "text": "<b>व्यास उवाच\n</b>\nइत्युक्ता रक्षिणो गत्वा प्रोच्चैः प्रोचुर्यथोदितम्।\nशची चोत्साहयामास त्रिदशाधिपतिं पतिम्।। २०३.४५ ।।"
  },
  {
    "text": "ततः समस्तदेवानां सैन्यैः परिवृतो हरिम्।\nप्रवृक्तः पारिजातार्थमिन्द्रो योधयितुं द्विजाः।। २०३.४६ ।।"
  },
  {
    "text": "ततः परिघनिस्त्रिंशगदाशूलधरायुधाः।\nबभूवुस्त्रिदशाः सज्जाः शक्रे वज्रकरे स्थिते।। २०३.४७ ।।"
  },
  {
    "text": "ततो निरीक्ष्य गोविन्दो नागराजोपरि स्थितम्।\nशक्रं देवपरीवारं युद्धाय समुपस्थितम्।। २०३.४८ ।।"
  },
  {
    "text": "चकार  शङ्खनिर्घोषं दिशः शब्देन पूरयन्।\nमुमोच च शरव्रातं सहस्रायुतसंमितम्।। २०३.४९ ।।"
  },
  {
    "text": "ततो दिशो नभश्चैव दृष्ट्वा शरशताचितम्।\nमुमुचिस्त्रिदशाः सर्वे शस्त्राण्यस्वाण्यनेकशः।। २०३.५० ।।"
  },
  {
    "text": "एकैकमस्त्रं शस्त्रं च देवैर्मुक्तं सहस्रधा।\nचिच्छेद लीलयैवेशो जगतां मधुसूदनः।। २०३.५१ ।।"
  },
  {
    "text": "पाशं सलिललराजस्य समाकृष्योरगाशनः।\nचचाल खण्डशः कृत्वा बालपन्नगदेहवत्।। २०३.५२ ।।"
  },
  {
    "text": "यमेन प्रहितं दण्डं गदाप्रक्षेपखण्डितम्।\nपृथिव्यां पातयामास भगवान्देवकीसुतः।। २०३.५३ ।।"
  },
  {
    "text": "शिबिकां च धनेशस्य चक्रेण तिलशो विभुः।\nचकार शौरिरर्केन्दू दृष्टिपातहतौजसौ।। २०३.५४ ।।"
  },
  {
    "text": "नोतोऽग्निः शतशो बाणैर्द्राविता वसवो दिशः।\nचक्रविच्छिन्नशूलाग्रा रुद्रा भुवि निपातिताः।। २०३.५५ ।।"
  },
  {
    "text": "साध्या विश्वे च मरुतो गन्धर्वाश्चैव सायकैः।\nशार्ङ्गिणा प्रेरिताः सर्वे व्योम्नि शाल्मलितूलवत्।। २०३.५६ ।।"
  },
  {
    "text": "गरुडश्चापि वक्त्रेण पक्षाभ्यां च नखाङ्कुरैः।\nभक्षयन्नहनद्देवान्दानवांश्च सदा खगः।। २०३.५७ ।।"
  },
  {
    "text": "ततः शरसहस्रेण देवेन्द्रमधुसूदनौ।\nपरस्परं ववर्षाते धाराभिरिव तोयदौ।। २०३.५८ ।।"
  },
  {
    "text": "एरावतेन गरुडो युयुधे तत्र संकुले।\nदेवैः समेतैर्युयुधे शक्रेण च जनार्दनः।। २०३.५९ ।।"
  },
  {
    "text": "छिन्नेषु शीर्यमाणेषु शस्त्रेष्वस्त्रेषु सत्वरम्।\nजग्राह वासवो वज्रं कृष्णश्चक्रं सुदर्शनम्।। २०३.६० ।।"
  },
  {
    "text": "ततो हाहाकृतं सर्वं त्रैलोक्यं सचराचरम्।\nवज्रचक्रधरौ दृष्ट्वा देवराजजनार्दनौ।। २०३.६१ ।।"
  },
  {
    "text": "क्षिप्तं वज्रमथेन्द्रेण जग्राह भगवान्हरिः।\nन मुमोच तदा चक्रं तिष्ठ तिष्ठेति चाब्रवीत्।। २०३.६२ ।।"
  },
  {
    "text": "प्रनष्टवज्रं देवेन्द्रं गरुडक्षतवाहनम्।\nसत्यभामाऽब्रवीद्वाक्यं पलायनपरायणम्।। २०३.६३ ।।"
  },
  {
    "text": "<b>सत्यभामोवाच\n</b>\nत्रैलोक्येश्वर नो युक्तं शचीभर्तुः पलायनम्।\nपारिजातस्रगाभोगात्त्वामुपस्थास्यते शची।। २०३.६४ ।।"
  },
  {
    "text": "कीदृशं देव राज्यं ते पारिजातस्रगुज्जवलाम्।\nअपश्यतो यथापूर्वं प्रणयाभ्यागतां शचीम्।। २०३.६५ ।।"
  },
  {
    "text": "अलं शक्र प्रयासेन न व्रीडां यातुमर्हसि।\nनीयतां पारिजातोऽयं देवाः सन्तु गतव्यथा।। २०३.६६ ।।"
  },
  {
    "text": "पतिगर्वावलेपेन बहुमानपुरःसरम्।\nन ददर्श गृहायातामुपचारेण मां शची।। २०३.६७ ।।"
  },
  {
    "text": "स्त्रीत्वादगुरुचित्ताऽहं स्वभर्तुः श्लाघनापरा।\nततः कृतवती शक्र भवता सह विग्रहम्।। २०३.६८ ।।"
  },
  {
    "text": "तदलं पारिजातेन परस्वेन हृतेन वा।\nरूपेण यशसा चैव भवेत्स्त्री का न गर्विता।। २०३.६९ ।।"
  },
  {
    "text": "<b>व्यास उवाच\n</b>\nइत्युक्ते वै निववृते देवराजस्तया द्विजाः।\nप्राह चैनामलं चण्डि सखि खेदातिविस्तरैः।। २०३.७० ।।"
  },
  {
    "text": "न चाऽपि सर्गसंहारिस्थितिकर्ताऽखिलस्य यः।\nजितस्य तेन मे व्रीडा जायेत विश्वरूपिणा।। २०३.७१ ।।"
  },
  {
    "text": "यस्मिञ्जगत्सकलमेतदनादिमध्ये, यस्माद्यतश्च न भविष्यति सर्वभूतात्।\nतेनोद्भवप्रलयपालनकारणेन, व्रीडा कथं भवति देवि निराकृतस्य।। २०३.७२ ।।"
  },
  {
    "text": "सकलभुवनमूर्तेर्मूर्तिरल्पा सुसूक्ष्मा, विदितसकलवेदैर्ज्ञायते यस्य नान्यैः।\nतमजमकृतीमीशं शाश्वतं स्वेच्छयैनं, जगदुपकृतिमाद्यं को विजेतुं समर्थः।। २०३.७३ ।।"
  },
  {
    "text": "इति श्रीमहापुराणे आदिब्राह्मे पारिजातहरणे शक्रस्तवनिरूपणं नाम त्र्यधिकद्विशततमोऽध्यायः।। २०३ ।।"
  }
]
[
  {
    "text": "<b>अथाष्टापञ्चाशत्तमोऽध्यायः</b>\n<b>नरसिंहमाहात्म्यवर्णनम्</b>\n<b>ब्रह्मोवाच</b>\nएवं दृष्ट्वा बलं कृष्णं सुभद्रां प्रणिपत्य च।\nधर्मं चार्थं च कामं च मोक्षं च लभते ध्रुवम्।। ५८.१ ।।"
  },
  {
    "text": "निष्क्रम्य देवतागारात्कृतकृत्यो भवेन्नरः।\nप्रणम्याऽऽयतनं पश्चाद्रव्रजेत्तत्र समाहितः।। ५८.२ ।।"
  },
  {
    "text": "इन्द्रनीलमयो विष्णुर्यत्राऽऽस्ते वालुकावृतः।\nअन्तर्धानगतं नत्वा ततो विष्णुपुरं व्रजेत्।। ५८.३ ।।"
  },
  {
    "text": "सर्वदेवमयो योऽसौ हतवानसुरोत्तमम्।\nस आस्ते तत्र भो विप्राः सिंहार्धकृतविग्रहः।। ५८.४ ।।"
  },
  {
    "text": "भक्त्या दृष्ट्वा तु तं देवं प्रणम्य नरकेसरीम्।\nमुच्यते पातकैर्मर्त्यः समस्तैर्नात्र संशयः।। ५८.५ ।।"
  },
  {
    "text": "नरसिंहस्य ये भक्ता भवन्ति भुवि मानवाः।\nन तेषां दुष्कृतं किंचित्फलं स्याद्यद्यदीप्सितम्।। ५८.६ ।।"
  },
  {
    "text": "तस्मात्सर्वप्रयत्नेन नरसिंहं समाश्रयेत्।\nधर्मार्थकाममोक्षाणां फलं यस्मात्प्रयच्छति।। ५८.७ ।।"
  },
  {
    "text": "मुनय ऊचुः\nमाहात्म्यं नरसिंहस्य सुखदं भुवि दुर्लभम्।\nयथा कथयसे देव तेन नो विस्मयो महान्।। ५८.८ ।।"
  },
  {
    "text": "प्रभावं तस्य देवस्य विस्तरेण जगत्पते।\nश्रोतुमिच्छामहे ब्रूहि परं कौतूहलं हि नः।। ५८.९ ।।"
  },
  {
    "text": "यथा प्रसीदेद्देवोऽसौ नरसिंहो महाबलः।\nभक्तानामुपकाराय ब्रूहि देव नमोऽस्तु ते।। ५८.१० ।।"
  },
  {
    "text": "प्रसादान्नरसिंहस्य या भवन्त्यत्र सिद्धयः।\nब्राहि ताः कुरु चास्माकं प्रसादं प्रपितामह।। ५८.११ ।।"
  },
  {
    "text": "ब्रह्मोवाच\nश्रृणुष्वं तस्य भो विप्राः प्रभावं गदतो मम।\nअजितस्याप्रमेयस्य भुक्तिमुक्तिप्रदस्य च।। ५८.१२ ।।"
  },
  {
    "text": "कः शक्नोति गुणान्वक्तुं समस्तांस्तस्य भो द्विजाः।\nसिंहारधकृतदेहस्य प्रवक्ष्यामि समासतः।। ५८.१३ ।।"
  },
  {
    "text": "याः काश्चित्सिद्धयश्चात्र श्रूयन्ते दैवमानुषाः।\nप्रसादात्तस्य ताः सर्वाः सिध्यन्ति नात्र सशयः।। ५८.१४ ।।"
  },
  {
    "text": "स्वर्गे मर्त्ये च पाताले दिक्षु तोये पुरे नगे।\nप्रसादात्तस्य देवस्य भवत्यव्याहता गतिः।। ५८.१५ ।।"
  },
  {
    "text": "असाध्यं तस्य देवस्य नास्त्यत्र सचराचरे।\nनरसिंहस्य भो विप्राः सदा भक्तानुकम्पिनः।। ५८.१६ ।।"
  },
  {
    "text": "विधानं तस्य वक्ष्यामि भक्तानामुपकारकम्।\nयेन प्रसीदेच्चैवासौ सिंहार्धकृतविग्रहः।। ५८.१७ ।।"
  },
  {
    "text": "श्रृणुध्वं मुनिशार्दूलाः कल्पराजं सनातनम्।\nनरसिंहस्य तत्त्वं च यन्न ज्ञातं सुरासुरैः।। ५८.१८ ।।"
  },
  {
    "text": "शाकयावकमूलैस्तु फलपिण्याकसक्तुकैः।\nपयोभक्षेण विप्रेन्द्रा वर्तयेत्साधकोत्तमः।। ५८.१९ ।।"
  },
  {
    "text": "कोशकौपीनवासाश्च ध्यानयुक्तो जितेन्द्रियः।\nअरण्ये विजने देश पर्वते सिन्धुसंगमे।। ५८.२० ।।"
  },
  {
    "text": "ऊषरे सिद्धक्षेत्रे च नरसिंहाश्रमे तथा।\nप्रतिष्ठाप्य स्वयं वाऽपि पूजां कृत्वा विधानतः।। ५८.२१ ।।"
  },
  {
    "text": "द्वादश्यां शुक्लपक्षस्य उपोष्य मुनिपुंगवाः।\nजपेल्लक्षाणि वै विंशन्मनसा संयतेन्द्रियः।। ५८.२२ ।।"
  },
  {
    "text": "उपपातकयुक्तश्च महापातकसंयुतः।\nमुक्तो भवेत्ततो विप्राः साधको नात्र संशयः।। ५८.२३ ।।"
  },
  {
    "text": "कृत्वा प्रदक्षिणं तत्र नरसिंहं प्रपूजयेत्।\nपुण्यगन्धादिबिर्धूपैः प्रणम्य शिरसा प्रभुम्।। ५८.२४ ।।"
  },
  {
    "text": "कर्पूरचन्दनाक्तानि जातीपुष्पाणि मस्तके।\nप्रदद्यान्नरसिंहस्य ततः सिद्धिः प्रजायते।। ५८.२५ ।।"
  },
  {
    "text": "भगवान्सर्वकार्येषु न क्वचित्प्रतिहन्यते।\nतेजः सोढुं न शक्ताः स्युर्ब्रह्मरुद्रादयः सुराः।। ५८.२६ ।।"
  },
  {
    "text": "किं पुनर्दानवा लोके सिद्धगन्धर्वमानुषाः।\nविद्याधरा यक्षगणाः सकिन्नरमहोरगाः।। ५८.२७ ।।"
  },
  {
    "text": "मन्त्रं यानासुरान्हन्तुं जपन्त्येकेऽन्यसाधकाः।\nते सर्वे प्रलयं यान्ति दृष्ट्वाऽऽदित्याग्निवर्चसः।। ५८.२८ ।।"
  },
  {
    "text": "सकृज्जप्तं तु कवचं रक्षेत्सर्वमुपद्रवम्।\nद्विर्जप्तं कवचं दिव्यं रक्षते देवदानवात्।। ५८.२९ ।।"
  },
  {
    "text": "गन्धर्वाः किन्नरा यक्षा विद्याधरमहोरगाः।\nभुताः पिशाचा रक्षांसि ये जान्ये परिपन्थिनः।। ५८.३० ।।"
  },
  {
    "text": "त्रिर्जप्तं कवचं दिव्यमभेद्यं च सुरासुरैः।\nद्वादशाभ्यन्तरे चैव योजनानां द्विजोत्तमाः।। ५८.३१ ।।"
  },
  {
    "text": "रक्षते भगवान्देवो नरसिंहो महाबलः।\nततो गत्वा बिलद्वारमुपोष्य रजनीत्रयम्।। ५८.३२ ।।"
  },
  {
    "text": "पलाशकाष्ठैः प्रज्वाल्य भगवन्तं हुताशनम्।\nपलाशसमिधस्तत्र जुहुयात्त्रिमधुप्लुता।। ५८.३३ ।।"
  },
  {
    "text": "द्वे शते द्विजशार्दूला वषट्कारेण साधकः।\nततो विवरद्वारं तु प्रकटं जायते क्षणात्।। ५८.३४ ।।"
  },
  {
    "text": "ततो विशेत्तु निःशङ्कं कवची विवरं बुधः।\nगच्छतः संकटं तस्य तमोमोहश्च नश्यति।। ५८.३५ ।।"
  },
  {
    "text": "राजमार्गः सुविस्तीर्णो दृश्यते भ्रमराजि(ञ्चि) तः।\nनरसिंहं स्मरंस्तत्र पातालं विशते द्विजाः।। ५८.३६ ।।"
  },
  {
    "text": "गत्वा तत्र जपेत्तत्त्वं नरसिंहाख्यमव्ययम्।\nततः स्त्रीणां सहस्राणि वीणावादनकर्मणाम्।। ५८.३७ ।।"
  },
  {
    "text": "निर्गच्छन्ति पुरो विप्राः स्वागतं ता वदन्ति च।\nप्रवेशयन्ति ता हस्ते गृहीत्वा साधकेश्वरम्।। ५८.३८ ।।"
  },
  {
    "text": "ततो रसायनं दिव्यं पाययन्ति द्विजोत्तमाः।\nपीतमात्रे दिव्यदेहो जायते सुमहाबलः।। ५८.३९ ।।"
  },
  {
    "text": "क्रीडते सह कन्याभिर्यावदाभूतसंप्लवम्।\nभिन्नदेहो वासुदेवे लीयते नात्र संशयः।। ५८.४० ।।"
  },
  {
    "text": "यदा न रोचते वासस्तस्मान्निर्गच्छते पुनः।\nपट्टं च खड्गं च रोजनां च मणिं तथा।। ५८.४१ ।।"
  },
  {
    "text": "रसं रसायनं चैव पादुकाञ्जनमेव च।\nकृष्णाजिनं मुनिश्रेष्ठा गुटिकां च मनोहराम्।। ५८.४२ ।।"
  },
  {
    "text": "कपण्डलुं चाक्षसूत्रं यष्टिं सञ्जीवनीं तथा।\nसिद्धविद्यां च शास्त्राणि गृहीत्वा साधकेश्वरः।। ५८.४३ ।।"
  },
  {
    "text": "ज्वलद्विह्रिफुलिङ्गोर्मिष्टितं त्रिशिखं हृदि।\nसकन्न्यस्तं दहेत्सर्वं वृजिनं जन्मकोटिजम्।। ५८.४४ ।।"
  },
  {
    "text": "विषेन्यस्तं विषं हन्यात्कुष्ठं हन्यात्तनौ स्थितम्।\nस्वदेहे भ्रूणहत्यादि कृत्वा दिव्येन शुध्यति।। ५८.४५ ।।"
  },
  {
    "text": "महाग्राहगृहीतेषु ज्वलमानं विचिन्तयेत्।\nहृदन्ते वै ततः शीघ्रं नश्येयुर्दारुणा ग्रहाः।। ५८.४६ ।।"
  },
  {
    "text": "बालानां कण्ठके बद्धं रक्षा भवति नित्यशः।\nगण्डपिण्डकलूतानां नाशनं कुरुते ध्रुवम्।। ५८.४७ ।।"
  },
  {
    "text": "व्याधिजाते समिद्भिश्च घृतक्षीरेण होमयेत्।\nत्रिसंध्यं मासमेकं तु सर्वरोगान्विनाशयेत्।। ५८.४८ ।।"
  },
  {
    "text": "असाध्यं तु न पश्यामि त्रैलोक्ये सचराचरे।\nयां यां कामयते सिद्धिं तां तां प्राप्नोति स ध्रुवम्।। ५८.४९ ।।"
  },
  {
    "text": "अष्टोत्तरशतं त्वेकं पूजयित्वा मृगाधिपम्।\nमृत्तिकाः सप्त वल्मीके श्मशाने च चतुष्पथे।। ५८.५० ।।"
  },
  {
    "text": "रक्तचन्दनसंमिश्रा गवां क्षीरेण लोडयेत्।\nसिंहस्य प्रतिमां कृत्वा प्रमाणेन षडड्गुलाम्।। ५८.५१ ।।"
  },
  {
    "text": "लिम्पेत्तथा भूर्जपत्रे रोचनया समालिखेत्।\nनरसिंहस्य कण्ठे तु बद्ध्वा चैव हि मन्त्रवित्।। ५८.५२ ।।"
  },
  {
    "text": "जपेत्संख्याविहीनं तु पूजयित्वा जलाशये।\nयावत्सप्ताहमात्रं तु जपेत्संयमितेन्द्रियः।। ५८.५३ ।।"
  },
  {
    "text": "जलाकीर्णआ मुहुर्तेन जायते सर्वमोदिनी।\nअथवा शुष्कवृक्षाग्रे नरसिंहं तु पूजयेत्।। ५८.५४ ।।"
  },
  {
    "text": "जप्त्वा चाष्टशतं तत्त्वं वर्षन्तं विनिवारयेत्।\nतमेवं पिञ्जके बद्ध्वा भ्रामयेत्साधकोत्तमः।। ५८.५५ ।।"
  },
  {
    "text": "महावातो मुहुर्तेन आगच्छेन्नात्र संशयः।\nपुनश्च धारयेत्क्षिप्रं सप्तस(ज)प्तेन वारिणाः।। ५८.५६ ।।"
  },
  {
    "text": "अथ तां प्रतिमां द्वारि निखनेद्यस्य साधकः।\nगोत्रोत्सादो भवेत्तस्य उद्धृते चैव शान्तिदः।। ५८.५७ ।।"
  },
  {
    "text": "तस्मात्तं मुनिशार्दूला भक्त्या संपूजयेत्सदा।\nमृगराजं महावीर्यं सर्वकामफलप्रदम्।। ५८.५८ ।।"
  },
  {
    "text": "विमुक्तः सर्वपापेभ्यो विष्णुलोकं स गच्छति ।\nक्षत्रिया वैश्याः शूद्रान्त्यजातयः।। ५८.५९ ।।"
  },
  {
    "text": "संपूज्य तं सुरश्रेष्ठं भक्त्या सिंहवपुर्धरम्।\nमुच्यन्ते चाशुभैर्दुः खैर्जन्मकोटिसमुद्भवैः।। ५८.६० ।।"
  },
  {
    "text": "संपूज्य तं सुरश्रेष्ठं प्राप्नुवन्त्यभिवाञ्छितम्।\nदेवत्वममरेशत्वं गन्धर्वत्वं च भो द्विजाः।। ५८.६१ ।।"
  },
  {
    "text": "यक्षविद्याधरत्वं च तथाऽन्यच्चाभिवाञ्छितम्।\nदृष्ट्वा स्तुत्वा नमस्कृत्वा संपूज्य नरकेसरीम्।। ५८.६२ ।।"
  },
  {
    "text": "प्राप्नुवन्ति नरा राज्यं स्वर्गं मोक्षं च दुर्लभम्।\nनरसिंहं नरो दृष्ट्वा लभेदभिमतं फलम्।। ५८.६३ ।।"
  },
  {
    "text": "निर्मुक्तः सर्वपापेभ्यो विष्णुलोकं स गच्छति।\nसकृद्दृष्ट्वा तु तं देवं भक्त्या सिंहवपुर्धरम्।। ५८.६४ ।।"
  },
  {
    "text": "मुच्यते चाशुभैर्दुः खैर्जन्मकोटिसमुद्भवैः।\nसंग्रामे संकटे दुर्गे चोरव्याघ्रादिपीडिते।। ५८.६५ ।।"
  },
  {
    "text": "कान्तारे प्राणसंदेहे विषविह्निजलेषु च।\nराजादिभ्यः समुद्रेभ्यो ग्रहरोगादिपीडिते।। ५८.६६ ।।"
  },
  {
    "text": "स्मृत्वा तं पुरुषः सर्वै राजग्रामैर्विमुच्यते।\nसूर्योदये यथा नाशं तमोऽभ्येति महत्तरम्।। ५८.६७ ।।"
  },
  {
    "text": "तथा संदर्शने तस्य विनाशं यान्त्युपद्रवाः।\nगृटिकाञ्जनपातालपादुके च रसायनम्।। ५८.६८ ।।"
  },
  {
    "text": "नरसिंहे प्रसन्ने तु प्राप्नोत्यन्यांश्च वाञ्छितान्।\nयान्यान्कामानभिध्यायन्भजते नरकेसरीम्।। ५८.६९ ।।"
  },
  {
    "text": "तांस्तान्कामानवाप्नोति नरो नास्त्यत्र संशयः।\nदृष्ट्वा तं देवदेवेशं भक्त्याऽऽपूज्य प्रणम्य च।। ५८.७० ।।"
  },
  {
    "text": "दशानामश्वमेधानां फलं दशगुणं लभेत्।\nपापैः सर्वैर्विनिर्मुक्तो गुणैः सर्वैरलंकृतः।। ५८.७१ ।।"
  },
  {
    "text": "सर्वकामसमृद्धात्मा जरामरणवर्जितः।\nसौवर्णेन विमानेन किंकिणीजालमालिना।। ५८.७२ ।।"
  },
  {
    "text": "सर्वकामसमृद्धेन कामगेन सुवर्चसा।\nतुणादित्यवर्णेन मुक्ताहारावलम्बिना।। ५८.७३ ।।"
  },
  {
    "text": "दिव्यस्त्रीशतयुक्तेन दिव्यगन्धर्वनादिना।\nकुलैकविंशमुद्धृत्य देववन्मुदितः सुखी।। ५८.७४ ।।"
  },
  {
    "text": "स्तूयमानोऽप्सरोभिश्च विष्णुलोकं व्रजेन्नरः।\nभुक्त्वा तत्र वरान्भोगान्विष्णुलोके द्विजोत्तमाः।। ५८.७५ ।।"
  },
  {
    "text": "गन्धर्वैरप्सरैर्युक्तः कृत्वा रूपं चतुर्भुजम्।\nमनोह्लादकरं सौख्यं यावदाभूतदसंप्लवम्।। ५८.७६ ।।"
  },
  {
    "text": "पुण्यक्षयादिहाऽऽयातः प्रवरे योगिनां कुले।\nचतुर्वेदी भवेद्विप्रो वेदवेदाङ्गपारगः।।\nवैष्णवं योगमास्थाय ततो मोक्षमवाप्नुयात्।। ५८.७७ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे नरसिंहमाहात्म्यवर्णनं नामाष्टपञ्चाशत्तमोऽध्यायः।। ५८ ।।"
  }
]
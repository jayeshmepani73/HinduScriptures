[
  {
    "text": "<b>प्राकृतलयनिरूपणम्\n</b>\n<b>व्यास उवाच\n</b>\nसप्तर्षिस्थानामाक्राम्य स्थितेऽम्भसि द्विजोत्तमाः।\nएकार्णवं भवत्येतत्त्रैलोक्यमखिलं ततः।। २३३.१ ।।"
  },
  {
    "text": "अथ निःश्वासजो विष्णोर्वायुस्ताञ्जलदांस्ततः।\nनाशं नयति भो विप्रा वर्षाणमधिकं शतम्।। २३३.२ ।।"
  },
  {
    "text": "सर्वभूतमयोऽचिन्त्यो भगवान्भूतभावनः।\nअनादिरादिर्विश्वस्य पीत्वा वायुमशेषतः।। २३३.३ ।।"
  },
  {
    "text": "एकार्णवे ततस्तस्मिञ्शेषशय्यास्थितः प्रभुः।\nब्रह्मरूपधरः शेते भगवानादिकृद्धरिः।। २३३.४ ।।"
  },
  {
    "text": "जनलोकगतैः सिद्धैः सनकाद्यैरभिष्टुतः।\nब्रह्मलोकगतैश्चैव चिन्त्यमानो मुमुक्षुभिः।। २३३.५ ।।"
  },
  {
    "text": "आत्ममायमयीं दिव्यां योगनिद्रां समास्थितः।\nआत्मानं वासुदेवाख्यं चिन्तयन्परमेश्वरः।। २३३.६ ।।"
  },
  {
    "text": "एष नैमित्तिको नाम विप्रेन्द्राः प्रतिसंचरः।\nनिमित्तं तत्र यच्छेते ब्रह्मरूपधरो हरिः।। २३३.७ ।।"
  },
  {
    "text": "यदा जागर्ति सर्वात्मा स तदा चेष्टते जगत्।\nनिमीलत्येतदखिलं मायाशय्याशयेऽच्युते।। २३३.८ ।।"
  },
  {
    "text": "पद्‌मयोनेर्दिनं यत्तु चतुर्युगसहस्रवत्।\nएकार्णवकृते लोके तावती रात्रिरुच्यते।। २३३.९ ।।"
  },
  {
    "text": "ततः प्रबुद्धो रात्र्यन्ते पुनः सृष्टिं करोत्यजः।\nब्रह्मस्वरूपधृग्विष्णुर्यथा वः कथितं पुरा।। २३३.१० ।।"
  },
  {
    "text": "इत्येष कल्पसंहारो अन्तरप्रलयो द्विजाः।\nनैमित्तिको वः कथितः श्रृणुध्वं प्राकृतं परम्।। २३३.११ ।।"
  },
  {
    "text": "अवृष्ट्याग्नयादिभिः सम्यक्कृते शय्यालये द्विजाः।\nसमस्तेष्वेष लोकेषु पातालेष्वखिलेषु च।। २३३.१२ ।।"
  },
  {
    "text": "महादादेर्विकारस्य विशेषात्त संक्षये।\nकृष्मेच्छाकारिते तस्मिन्प्रवृत्ते प्रतिसंचरे।। २३३.१३ ।।"
  },
  {
    "text": "आपो ग्रसन्ति वै पूर्वं भूमेर्गन्धादिकं गुणम्।\nआत्तगन्धा ततो भूमिः प्रलयाय प्रकल्पते।। २३३.१४ ।।"
  },
  {
    "text": "प्रनष्टे गन्धतन्मात्रे भवत्युर्वी जलात्मिका।\nआपस्तदा प्रवृत्तास्तु वेगवत्यो महास्वनाः।। २३३.१५ ।।"
  },
  {
    "text": "सर्वमापूरयन्तीदं तिष्ठन्ति विचरन्ति च।\nसलिलेनैवोर्मिमता लोकालोकः समन्ततः।। २३३.१६ ।।"
  },
  {
    "text": "अपामपि गुणो यस्तु जयोतिषा पीयते तु सः।\nनश्यन्त्यापः सुतप्ताश्च रसतन्मात्रसंक्षयात्।। २३३.१७ ।।"
  },
  {
    "text": "ततश्चाऽऽपोमृतरसा ज्योतिष्ट्वं प्राप्नुवन्ति वै।\nअग्न्यवस्थे तु सलिले तेजसा सर्वतो वृते।। २३३.१८ ।।"
  },
  {
    "text": "स चाग्निः सर्वतो व्याप्य आदत्ते तज्जलं तदा।\nसर्वमापूर्यतो चाभि रयत्यग्नि स्तदा जगदिदं शनैः।। २३३.१९ ।।"
  },
  {
    "text": "अर्चिभिः संतते तस्मिंस्तिर्यगूर्ध्वमधस्तथा।\nज्योतिषोऽपि परं रूपं वायुरत्ति प्रभाकरम्।। २३३.२० ।।"
  },
  {
    "text": "प्रलीने च ततस्तस्मिन्वायुभूतेऽखिलात्मके।\nप्रनष्टे रूपतन्मात्रे कृतरूपो विभावसुः।। २३३.२१ ।।"
  },
  {
    "text": "प्रशाम्यति तदा ज्योतिर्वायुर्दोधूयते महान्।\nनिरालोके तदा लोके वायुसंस्थे च तेजसि।। २३३.२२ ।।"
  },
  {
    "text": "ततः प्रलयमासाद्य वायुसंभवमात्मनः।\nऊर्ध्वं च वायुस्तिर्यक्च दोधवीति दिशो दश।। २३३.२३ ।।"
  },
  {
    "text": "वायोस्त्वपि गुणं स्पर्शमाकाशं ग्रसते ततः।\nप्रशाम्यति तदा वायुः खं तु तिष्ठत्यनावृतम्।। २३३.२४ ।।"
  },
  {
    "text": "अरूपमरसस्पर्शमगन्धवदमूर्तिमत्।\nसर्वमापूरयच्चैव सुमहत्तत्प्रकाशते।। २३३.२५ ।।"
  },
  {
    "text": "परिमण्डलतस्तत्तु आकाशं शब्दलक्षणम्।\nशब्दमात्रं तथाऽऽकाशं सर्वमावृत्य तिष्ठति।। २३३.२६ ।।"
  },
  {
    "text": "ततः शब्दगुणं तस्य भूतादिर्ग्रसते पुनः।\nभूतेन्द्रियेषु युगपद्भूतादौ संस्थितेषु वै।। २३३.२७ ।।"
  },
  {
    "text": "अभिमानात्मको ह्‌येष भूतादिस्तमासः स्मृतः।\nभूतादिं ग्रसते चापि महाबुद्धिर्विचक्षणा।। २३३.२८ ।।"
  },
  {
    "text": "उर्वी महांश्च जगतः प्रान्तेऽन्तर्बाह्यतस्तथा।\nएवं सप्तमहाबुद्धिः(?)क्रमात्प्रकृतयस्तथा।। २३३.२९ ।।"
  },
  {
    "text": "प्रत्याहारैस्तु ताः सर्वाः प्रविशन्ति परस्परम्।\nयेनेदमावृतं सर्वमण्डमप्सु प्रलीयते।। २३३.३० ।।"
  },
  {
    "text": "सप्तद्वीपसमुद्रान्तं सप्तलोकं सपर्वतम्।\nउदकावरणं ह्यत्र ज्योतिषा पीयते तु तत्।। २३३.३१ ।।"
  },
  {
    "text": "ज्योतिर्वायौ लयं याति यात्याकाशे समीपणः।\nआकाशं चैव भूतादिर्ग्रसते तं तथा महान्।। २३३.३२ ।।"
  },
  {
    "text": "महान्तमेभिः सहितं प्रकृतिर्ग्रसते द्विजाः।\nगुणसाम्यमनुद्रिक्तमन्यूनं च द्विजोत्तमाः।। २३३.३३ ।।"
  },
  {
    "text": "प्रोच्यते प्रकृतिर्हेतुः प्रधानं कारणं परम्।\nइत्येषा प्रकृतिः सर्वा व्यक्ताव्यक्तस्वरूपिणी।। २३३.३४ ।।"
  },
  {
    "text": "व्यक्तस्वरूपमव्यक्ते तस्यां विप्राः प्रलीयते।\nएकः शुद्धोऽक्षरो नित्यः सर्वव्यापी तथा पुनः।। २३३.३५ ।।"
  },
  {
    "text": "सोऽप्यंशः सर्वभूतस्य द्विजेन्द्राः परमात्मनः।\nनश्यन्ति सर्वा यत्रापि नामजात्यादिकल्पनाः।। २३३.३६ ।।"
  },
  {
    "text": "सत्तामात्रात्मके ज्ञेये ज्ञानात्मन्यात्मनः परे।\nस ब्रह्म तत्परं धाम परमात्मा परेश्वरः।। २३३.३७ ।।"
  },
  {
    "text": "स विष्णुः सर्वमेवेदं यतो नाऽऽवर्तते पुनः।\nप्रकृतिर्या मयाऽऽख्याता व्यक्ताव्यक्तस्वरूपिणी।। २३३.३८ ।।"
  },
  {
    "text": "पुरुषश्चाप्युभावेतौ लीयते परमात्मनि।\nपरमात्मा च सर्वेषामाधारः परमेश्वरः।। २३३.३९ ।।"
  },
  {
    "text": "विष्णुनाम्ना स वेदेषु वेदान्तेषु च गीयते।\nप्रवृत्तं च द्विविधं कर्म वैदिकम्।। २३३.४० ।।"
  },
  {
    "text": "ताभ्यामुभाभ्यां पुरुषैर्यज्ञमूर्तिः स इज्यते।\nऋग्यजुःसामभिर्मार्गैः प्रवृत्तैरिज्यते ह्यसौ।। २३३.४१ ।।"
  },
  {
    "text": "यज्ञेश्वरो यज्ञपुमान्पुरुषैः पुरुषोत्तमः।\nज्ञानात्मा ज्ञानयोगेन ज्ञानमूर्तिः स इज्यते।। २३३.४२ ।।"
  },
  {
    "text": "निवृत्तैर्योगमार्गैश्च विष्णुर्मुक्तिफलप्रदः।\nह्रस्वदीर्घप्लुतैर्यत्तु किंचिद्वस्त्वभिधीयते।। २३३.४३ ।।"
  },
  {
    "text": "यच्च वाचामविषयस्तत्सर्वं विष्णुरव्ययः।\nव्यक्तः स एवमव्यक्तः स एव पुरुषोऽव्ययः।। २३३.४४ ।।"
  },
  {
    "text": "परमात्मा च विश्वात्मा विश्वरूपधरो हरिः।\nव्यक्ताव्यक्तात्मिका तस्मिन्प्रकृतिः सा विलीयते।। २३३.४५ ।।"
  },
  {
    "text": "पुरुषश्चापि भो विप्रा यस्तदव्याकृतात्मनि।\nद्विपरार्धात्मकः कालः कथितो यो मया द्विजाः।। २३३.४६ ।।"
  },
  {
    "text": "तदहस्तस्य विप्रेन्द्रा विष्णोरीशस्य तपोधनाः।\nनैवाहस्तस्य च निशा नित्यस्य परमात्मनः।। २३३.४७ ।।"
  },
  {
    "text": "तत्राऽऽस्थिते निशा तस्य तत्प्रमाणा तपोधनाः।\nनैवाहस्तस्य च निसा नित्यस्य परमात्मनः।। २३३.४८ ।।"
  },
  {
    "text": "उपचारात्तथाऽप्येतत्तस्येशस्य तु कथ्यते।\nइत्येष मुनिसार्दूलाः कथितः प्राकृतो लयः।। २३३.४९ ।।"
  },
  {
    "text": "इति श्रीमहापुराणे आदिब्राह्मे प्राकृतलयनिरूपणं नाम\nत्रयस्त्रिंशदधिकद्विशततमोऽध्यायः।। २३३ ।।"
  }
]
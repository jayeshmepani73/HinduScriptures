[
  {
    "text": "{ब्रह्मोवाच॒ }\nपिप्पलं तीर्थमाख्यातं चक्रतीर्थादनन्तरम्।\nयत्र चक्रेश्वरो देवश्चक्रमाप यतो हरिः॥ ११०.१॥                                      2.40.1\nयत्र विष्णुः स्वयं स्थित्वा चक्रार्थं शंकरं विभुम्।\nपूजयामास तत्तीर्थं चक्रतीर्थमुदाहृतम्॥ ११०.२॥\nयत्र प्रीतोऽभवद्विष्णोः शंभुस्तत्पिप्पलं विदुः।\nमहिमानं यस्य वक्तुं न क्षमोऽप्यहिनायकः॥ ११०.३॥\nचक्रेश्वरो पिप्पलेशो नामधेयस्य कारणम्।\nशृणु नारद तद्भक्त्या साक्षाद्वेदोदितं मया॥ ११०.४॥\nदधीचिरिति विख्यातो मुनिरासीद्गुणान्वितः।\nतस्य भार्या महाप्राज्ञा कुलीना च पतिव्रता॥ ११०.५॥\nलोपामुद्रेति या ख्याता स्वसा तस्या गभस्तिनी।\nइति नाम्ना च विख्याता वडवेति प्रकीर्तिता॥ ११०.६॥\nदधीचेः सा प्रिया नित्यं तपस्तेपे तया महत्।\nदधीचिरग्निमान्नित्यं गृहधर्मपरायणः॥ ११०.७॥\nभागीरथीं समाश्रित्य देवातिथिपरायणः।\nस्वकलत्ररतः शान्तः कुम्भयोनिरिवापरः॥ ११०.८॥\nतस्य प्रभावात्तं देशं नारयो दैत्यदानवाः।\nआजग्मुर्मुनिशार्दूल यत्रागस्त्यस्य चाश्रमः॥ ११०.९॥\nतत्र देवाः समाजग्मू रुद्रादित्यास्तथाश्विनौ।\nइन्द्रो विष्णुर्यमोऽग्निश्च जित्वा दैत्यानुपागतान्॥ ११०.१०॥\nजयेन जातसंहर्षाः स्तुताश्चैव मरुद्गणैः।\nदधीचिं मुनिशार्दूलं दृष्ट्वा नेमुः सुरेश्वराः॥ ११०.११॥\nदधीचिर्जातसंहर्षः सुरान् पूज्य पृथक्पृथक्।\nगृहकृत्यं ततश्चक्रे सुरेभ्यो भार्यया सह॥ ११०.१२॥\nपृष्टाश्च कुशलं तेन कथाश्चक्रुः सुरा अपि।\nदधीचिमब्रुवन् देवा भार्यया सुखितं पुनः॥ ११०.१३॥\nआसीनं हृष्टमनस ऋषिं नत्वा पुनः पुनः॥* ११०.१४॥\n{देवा ऊचुः॒ }\nकिमद्य दुर्लभं लोके ऋषेऽस्माकं भविष्यति।\nत्वादृशः सकृपो येषु मुनिर्भूकल्पपादपः॥ ११०.१५॥\nएतदेव फलं पुंसां जीवतां मुनिसत्तम।\nतीर्थाप्लुतिर्भूतदया दर्शनं च भवादृशाम्॥ ११०.१६॥\nयत्स्नेहादुच्यतेऽस्माभिरवधारय तन्मुने।\nजित्वा दैत्यानिह प्राप्ता हत्वा राक्षसपुंगवान्॥ ११०.१७॥\nवयं च सुखिनो ब्रह्मंस्त्वयि दृष्टे विशेषतः।\nनायुधैः फलमस्माकं वोढुं नैव क्षमा वयम्॥ ११०.१८॥\nस्थाप्यदेशं न पश्याम आयुधानां मुनीश्वर।\nस्वर्गे सुरद्विषो ज्ञात्वा स्थापितानि हरन्ति च॥ ११०.१९॥\nनयेयुरायुधानीति तथैव च रसातले।\nतस्मात्तवाश्रमे पुण्ये स्थाप्यन्तेऽस्त्राणि मानद॥ ११०.२०॥\nनैवात्र किंचिद्भयमस्ति विप्र  ११०.२१\nन दानवेभ्यो राक्षसेभ्यश्च घोरम्  ११०.२१\nत्वदाज्ञया रक्षितपुण्यदेशो  ११०.२१\nन विद्यते तपसा ते समानः  ११०.२१\nजितारयो ब्रह्मविदां वरिष्ठं  ११०.२२\nवयं च पूर्वं निहता दैत्यसंघाः  ११०.२२\nअस्त्रैरलं भारभूतैः कृतार्थैः  ११०.२२\nस्थाप्यं स्थानं ते समीपे मुनीश  ११०.२२\nदिव्यान् भोगान् कामिनीभिः समेतान्  ११०.२३\nदेवोद्याने नन्दने संभजामः  ११०.२३\nततो यामः कृतकार्याः सहेन्द्राः  ११०.२३\nस्वं स्वं स्थानं चायुधानां च रक्षा  ११०.२३\nत्वया कृता जायतां तत्प्रशाधि  ११०.२४\nसमर्थस्त्वं रक्षणे धारणे च  ११०.२४\n{ब्रह्मोवाच॒ }\nतद्वाक्यमाकर्ण्य दधीचिरेवं  ११०.२५\nवाक्यं जगौ विबुधानेवमस्तु  ११०.२५\nनिवार्यमाणः प्रियशीलया स्त्रिया  ११०.२५\nकिं देवकार्येण विरुद्धकारिणा  ११०.२५\nये ज्ञातशास्त्राः परमार्थनिष्ठाः  ११०.२६\nसंसारचेष्टासु गतानुरागाः  ११०.२६\nतेषां परार्थव्यसनेन किं मुने  ११०.२६\nयेनात्र वामुत्र सुखं न किंचित् ११०.२६\nदेवद्विषो द्वेषमनुप्रयान्ति  ११०.२७\nदत्ते स्थाने विप्रवर्य शृणुष्व  ११०.२७\nनष्टे हृते चायुधानां मुनीश  ११०.२७\nकुप्यन्ति देवा रिपवस्ते भवन्ति  ११०.२७\nतस्मान्नेदं वेदविदां वरिष्ठ  ११०.२८\nयुक्तं द्रव्ये परकीये ममत्वम्  ११०.२८\nतावच्च मैत्री द्रव्यभावश्च तावन्  ११०.२८\nनष्टे हृते रिपवस्ते भवन्ति  ११०.२८\nचेदस्ति शक्तिर्द्रव्यदाने ततस्ते  ११०.२९\nदातव्यमेवार्थिने किं विचार्यम्  ११०.२९\nनो चेत्सन्तः परकार्याणि कुर्युर् ११०.२९\nवाग्भिर्मनोभिः कृतिभिस्तथैव  ११०.२९\nपरस्वसंधारणमेतदेव  ११०.३०\nसद्भिर्निरस्तं त्यज कान्त सद्यः  ११०.३०\n{ब्रह्मोवाच॒ }\nएवं प्रियाया वचनं स विप्रो  ११०.३१\nनिशम्य भार्यामिदमाह सुभ्रूम्  ११०.३१\n{दधीचिरुवाच॒ }\nपुरा सुराणामनुमान्य भद्रे  ११०.३२\nनेतीति वाणी न सुखं ममैति  ११०.३२\n{ब्रह्मोवाच॒ }\nश्रुत्वेरितं पत्युरिति प्रियायां  ११०.३३\nदैवं विनान्यन्न नृणां समर्थम्  ११०.३३\nतूष्णीं स्थितायां सुरसत्तमास्ते  ११०.३३\nसंस्थाप्य चास्त्राण्यतिदीप्तिमन्ति  ११०.३३\nनत्वा मुनीन्द्रं ययुरेव लोकान्  ११०.३४\nदैत्यद्विषो न्यस्तशस्त्राः कृतार्थाः  ११०.३४\nगतेषु देवेषु मुनिप्रवर्यो  ११०.३४\nहृष्टोऽवसद्भार्यया धर्मयुक्तः  ११०.३४\nगते च काले ह्यतिविप्रयुक्ते  ११०.३५\nदैवे वर्षे संख्यया वै सहस्रे  ११०.३५\nन ते सुरा आयुधानां मुनीश  ११०.३५\nवाचं मनश्चापि तथैव चक्रुः  ११०.३५\nदधीचिरप्याह गभस्तिमोजसा  ११०.३६\nदेवारयो मां द्विषतीह भद्रे  ११०.३६\nन ते सुरा नेतुकामा भवन्ति  ११०.३६\nसंस्थापितान्यत्र वदस्व युक्तम्  ११०.३६\nसा चाह कान्तं विनयादुक्तमेव  ११०.३७\nत्वं जानीषे नाथ यदत्र युक्तम्  ११०.३७\nदैत्या हरिष्यन्ति महाप्रवृद्धास् ११०.३७\nतपोयुक्ता बलिनः स्वायुधानि  ११०.३७\nतदस्त्ररक्षार्थमिदं स चक्रे  ११०.३८\nमन्त्रैस्तु संक्षाल्य जलैश्च पुण्यैः  ११०.३८\nतद्वारि सर्वास्त्रमयं सुपुण्यं  ११०.३८\nतेजोयुक्तं तच्च पपौ दधीचिः  ११०.३८\nनिर्वीर्यरूपाणि तदायुधानि  ११०.३९\nक्षयं जग्मुः क्रमशः कालयोगात् ११०.३९\nसुराः समागत्य दधीचिमूचुर् ११०.३९\nमहाभयं ह्यागतं शात्रवं नः  ११०.३९\nददस्व चास्त्राणि मुनिप्रवीर  ११०.४०\nयानि त्वदन्ते निहितानि देवैः  ११०.४०\nदधीचिरप्याह सुरारिभीत्या  ११०.४०\nअनागत्या भवतां चाचिरेण  ११०.४०\nअस्त्राणि पीतानि शरीरसंस्थान्य् ११०.४१\nउक्तानि युक्तं मम तद्वदन्तु  ११०.४१\nश्रुत्वा तदुक्तं वचनं तु देवाः  ११०.४१\nप्रोचुस्तमित्थं विनयावनम्राः  ११०.४१\nअस्त्राणि देहीति च वक्तुमेतच् ११०.४२\nछक्यं न वान्यत्प्रतिवक्तुं मुनीन्द्र  ११०.४२\nविना च तैः परिभूयेम नित्यं  ११०.४२\nपुष्टारयः क्व प्रयामो मुनीश  ११०.४२\nन मर्त्यलोके न तले न नाके  ११०.४३\nवासः सुराणां भविताद्य तात  ११०.४३\nत्वं विप्रवर्यस्तपसा चैव युक्तो  ११०.४३\nनान्यद्वक्तुं युज्यते ते पुरस्तात् ११०.४३\nविप्रस्तदोवाच मदस्थिसंस्थान्य् ११०.४४\nअस्त्राणि गृह्णन्तु न संशयोऽत्र  ११०.४४\nदेवास्तमप्याहुरनेन किं नो ह्य् ११०.४४\nअस्त्रैर्हीनाः स्त्रीत्वमाप्ताः सुरेन्द्राः  ११०.४४\nपुनस्तदा चाह मुनिप्रवीरस् ११०.४५\nत्यक्ष्ये जीवान् दैहिकान् योगयुक्तः  ११०.४५\nअस्त्राणि कुर्वन्तु मदस्थिभूतान्य् ११०.४५\nअनुत्तमान्युत्तमरूपवन्ति  ११०.४५\nकुरुष्व चेत्याहुरदीनसत्त्वं  ११०.४६\nदधीचिमित्युत्तरमग्निकल्पम्  ११०.४६\nतदा तु तस्य प्रियमीरयन्ती  ११०.४६\nन सांनिध्ये प्रातिथेयी मुनीश  ११०.४६\nते चापि देवास्तामदृष्ट्वैव शीघ्रं  ११०.४७\nतस्या भीता विप्रमूचुः कुरुष्व  ११०.४७\nतत्याज जीवान् दुस्त्यजान् प्रीतियुक्तो  ११०.४७\nयथासुखं देहमिमं जुषध्वम्  ११०.४७\nमदस्थिभिः प्रीतिमन्तो भवन्तु  ११०.४८\nसुराः सर्वे किं तु देहेन कार्यम्  ११०.४८\n{ब्रह्मोवाच॒ }\nइत्युक्त्वासौ बद्धपद्मासनस्थो  ११०.४९\nनासाग्रदत्ताक्षिप्रकाशप्रसन्नः  ११०.४९\nवायुं सवह्निं मध्यमोद्घाटयोगान्  ११०.४९\nनीत्वा शनैर्दहराकाशगर्भम्  ११०.४९\nयदप्रमेयं परमं पदं यद् ११०.५०\nयद्ब्रह्मरूपं यदुपासितव्यम्  ११०.५०\nतत्रैव विन्यस्य धियं महात्मा  ११०.५०\nसायुज्यतां ब्रह्मणोऽसौ जगाम  ११०.५०\nनिर्जीवतां प्राप्तमभीक्ष्य देवाः  ११०.५१\nकलेवरं तस्य सुराश्च सम्यक् ११०.५१\nत्वष्टारमप्यूचुरतित्वरन्तः  ११०.५१\nकुरुष्व चास्त्राणि बहूनि सद्यः  ११०.५१\nस चापि तानाह कथं नु कार्यं  ११०.५२\nकलेवरं ब्राह्मणस्येह देवाः  ११०.५२\nबिभेमि कर्तुं दारुणं चाक्षमोऽहं  ११०.५२\nविदारितान्यायुधान्युत्तमानि  ११०.५२\nतदस्थिभूतानि करोमि सद्यस् ११०.५३\nततो देवा गाः समूचुस्त्वरन्तः  ११०.५३\n{देवा ऊचुः॒ }\nवज्रं मुखं वः क्रियते हितार्थं  ११०.५४\nगावो देवैरायुधार्थं क्षणेन  ११०.५४\nदधीचिदेहं तु विदार्य यूयम्  ११०.५४\nअस्थीनि शुद्धानि प्रयच्छताद्य  ११०.५४\n{ब्रह्मोवाच॒ }\nता देववाक्याच्च तथैव चक्रुः  ११०.५५\nसंलिह्य चास्थीनि ददुः सुराणाम्  ११०.५५\nसुरास्त्वरा जग्मुरदीनसत्त्वाः  ११०.५५\nस्वमालयं चापि तथैव गावः  ११०.५५\nकृत्वा तथास्त्राणि च देवतानां  ११०.५६\nत्वष्टा जगामाथ सुराज्ञया तदा  ११०.५६\nततश्चिराच्छीलवती सुभद्रा  ११०.५६\nभर्तुः प्रिया बालगर्भा त्वरन्ती  ११०.५६\nकरे गृहीत्वा कलशं वारिपूर्णम्  ११०.५७\nउमां नत्वा फलपुष्पैः समेत्य  ११०.५७\nअग्निं च भर्तारमथाश्रमं च  ११०.५७\nसंद्रष्टुकामा ह्याजगामाथ शीघ्रम्  ११०.५७\nआगच्छन्तीं तां प्रातिथेयीं तदानीं  ११०.५८\nनिवारयामास तदोल्कपातः  ११०.५८\nसा संभ्रमादागता चाश्रमं स्वं  ११०.५८\nनैवापश्यत्तत्र भर्तारमग्रे  ११०.५८\nक्व वा गतश्चेति सविस्मया सा  ११०.५९\nपप्रच्छ चाग्निं प्रातिथेयी तदानीम्  ११०.५९\nअग्निस्तदोवाच सविस्तरं तां  ११०.५९\nदेवागमं याचनं वै शरीरे  ११०.५९\nअस्थ्नामुपादानमथ प्रयाणं  ११०.६०\nश्रुत्वा सर्वं दुःखिता सा बभूव  ११०.६०\nदुःखोद्वेगात्सा पपाताथ पृथ्व्यां  ११०.६०\nमन्दं मन्दं वह्निनाश्वासिता च  ११०.६०\n{प्रातिथेय्युवाच॒ }\nशापेऽमराणां तु नाहं समर्था  ११०.६१\nअग्निं प्राप्स्ये किं नु कार्यं भवेन्मे  ११०.६१\n{ब्रह्मोवाच॒ }\nकोपं च दुःखं च नियम्य साध्वी  ११०.६२\nतदावादीद्धर्मयुक्तं च भर्तुः  ११०.६२\n{प्रातिथेय्युवाच॒ }\nउत्पद्यते यत्तु विनाशि सर्वं  ११०.६३\nन शोच्यमस्तीति मनुष्यलोके  ११०.६३\nगोविप्रदेवार्थमिह त्यजन्ति  ११०.६३\nप्राणान् प्रियान् पुण्यभाजो मनुष्याः  ११०.६३\nसंसारचक्रे परिवर्तमाने  ११०.६४\nदेहं समर्थं धर्मयुक्तं त्ववाप्य  ११०.६४\nप्रियान् प्राणान् देवविप्रार्थहेतोस् ११०.६४\nते वै धन्याः प्राणिनो ये त्यजन्ति  ११०.६४\nप्राणाः सर्वेऽस्यापि देहान्वितस्य  ११०.६५\nयातारो वै नात्र संदेहलेशः  ११०.६५\nएवं ज्ञात्वा विप्रगोदेवदीनाद्य् ११०.६५\nअर्थं चैनानुत्सृजन्तीश्वरास्ते  ११०.६५\nनिवार्यमाणोऽपि मया प्रपन्नया  ११०.६६\nचकार देवास्त्रपरिग्रहं सः  ११०.६६\nमनोगतं वेत्त्यथवा विधातुः  ११०.६६\nको मर्त्यलोकातिगचेष्टितस्य  ११०.६६\n{ब्रह्मोवाच॒ }\nइत्येवमुक्त्वापूज्य चाग्नीन् यथावद् ११०.६७\nभर्तुस्त्वचा लोमभिः सा विवेश  ११०.६७\nगर्भस्थितं बालकं प्रातिथेयी  ११०.६७\nकुक्षिं विदार्याथ करे गृहीत्वा  ११०.६७\nनत्वा च गङ्गां भुवमाश्रमं च  ११०.६८\nवनस्पतीनोषधीराश्रमस्थान्  ११०.६८\n{प्रातिथेय्युवाच॒ }\nपित्रा हीनो बन्धुभिर्गोत्रजैश्च  ११०.६९\nमात्रा हीनो बालकः सर्व एव  ११०.६९\nरक्षन्तु सर्वेऽपि च भूतसंघास् ११०.६९\nतथौषध्यो बालकं लोकपालाः  ११०.६९\nये बालकं मातृपितृप्रहीणं  ११०.७०\nसनिर्विशेषं स्वतनुप्ररूढैः  ११०.७०\nपश्यन्ति रक्षन्ति त एव नूनं  ११०.७०\nब्रह्मादिकानामपि वन्दनीयाः  ११०.७०\n{ब्रह्मोवाच॒ }\nइत्युक्त्वा चात्यजद्बालं भर्तृचित्तपरायणा।\nपिप्पलानां समीपे तु न्यस्य बालं नमस्य च॥ ११०.७१॥\nअग्निं प्रदक्षिणीकृत्य यज्ञपात्रसमन्विता।\nविवेशाग्निं प्रातिथेयी भर्त्रा सह दिवं ययौ॥ ११०.७२॥\nरुरुदुश्चाश्रमस्था ये वृक्षाश्च वनवासिनः।\nपुत्रवत्पोषिता येन ऋषिणा च दधीचिना॥ ११०.७३॥\nविना तेन न जीवामस्तया मात्रा विना तथा।\nमृगाश्च पक्षिणः सर्वे वृक्षाः प्रोचुः परस्परम्॥ ११०.७४॥\n{वृक्षा ऊचुः॒ }\nस्वर्गमासेदुषोः पित्रोस्तदपत्येष्वकृत्रिमम्।\nये कुर्वन्त्यनिशं स्नेहं त एव कृतिनो नराः॥ ११०.७५॥\nदधीचिः प्रातिथेयी वा वीक्षतेऽस्मान् यथा पुरा।\nतथा पिता न माता वा धिगस्मान् पापिनो वयम्॥ ११०.७६॥\nअस्माकमपि सर्वेषामतः प्रभृति निश्चितम्।\nबालो दधीचिः प्रातिथेयी बालो धर्मः सनातनः॥ ११०.७७॥\n{ब्रह्मोवाच॒ }\nएवमुक्त्वा तदौषध्यो वनस्पतिसमन्विताः।\nसोमं राजानमभ्येत्य याचिरेऽमृतमुत्तमम्॥ ११०.७८॥\nस चापि दत्तवांस्तेभ्यः सोमोऽमृतमनुत्तमम्।\nददुर्बालाय ते चापि अमृतं सुरवल्लभम्॥ ११०.७९॥\nस तेन तृप्तो ववृधे शुक्लपक्षे यथा शशी।\nपिप्पलैः पालितो यस्मात्पिप्पलादः स बालकः।\nप्रवृद्धः पिप्पलानेवमुवाच त्वतिविस्मितः॥ ११०.८०॥\n{पिप्पलाद उवाच॒ }\nमानुषेभ्यो मानुषास्तु जायन्ते पक्षिभिः खगाः।\nबीजेभ्यो वीरुधो लोके वैषम्यं नैव दृश्यते।\nवार्क्षस्त्वहं कथं जातो हस्तपादादिजीववान्॥ ११०.८१॥\n{ब्रह्मोवाच॒ }\nवृक्षास्तद्वचनं श्रुत्वा सर्वमूचुर्यथाक्रमम्।\nदधीचेर्मरणं साध्व्यास्तथा चाग्निप्रवेशनम्॥ ११०.८२॥\nअस्थ्नां संहरणं देवैरेतत्सर्वं सविस्तरम्।\nश्रुत्वा दुःखसमाविष्टो निपपात तदा भुवि॥ ११०.८३॥\nआश्वासितः पुनर्वृक्षैर्वाक्यैर्धर्मार्थसंहितैः।\nआश्वस्तः स पुनः प्राह तदौषधिवनस्पतीन्॥ ११०.८४॥\n{पिप्पलाद उवाच॒ }\nपितृहन्तॄन् हनिष्येऽहं नान्यथा जीवितुं क्षमः।\nपितुर्मित्राणि शत्रूंश्च तथा पुत्रोऽनुवर्तते॥ ११०.८५॥\nस एव पुत्रो योऽन्यस्तु पुत्ररूपो रिपुः स्मृतः।\nवदन्ति पितृमित्राणि तारयन्त्यहितानपि॥ ११०.८६॥\n{ब्रह्मोवाच॒ }\nवृक्षास्तं बालमादाय सोमान्तिकमथाययुः।\nबालवाक्यं तु ते वृक्षाः सोमायाथ न्यवेदयन्।\nश्रुत्वा सोमोऽपि तं बालं पिप्पलादमभाषत॥ ११०.८७॥\n{सोम उवाच॒ }\nगृहाण विद्यां विधिवत्समग्रां  ११०.८८\nतपःसमृद्धिं च शुभां च वाचम्  ११०.८८\nशौर्यं च रूपं च बलं च बुद्धिं  ११०.८८\nसंप्राप्स्यसे पुत्र मदाज्ञया त्वम्  ११०.८८\n{ब्रह्मोवाच॒ }\nपिप्पलादस्तमप्याह ओषधीशं विनीतवत्॥* ११०.८९॥\n{पिप्पलाद उवाच॒ }\nसर्वमेतद्वृथा मन्ये पितृहन्तृविनिष्कृतिम्।\nन करोम्यत्र यावच्च तस्मात्तत्प्रथमं वद॥ ११०.९०॥\nयस्मिन् देशे यत्र काले यस्मिन् देवे च मन्त्रके।\nयत्र तीर्थे च सिध्येत मत्संकल्पः सुरोत्तम॥ ११०.९१॥\n{ब्रह्मोवाच॒ }\nचन्द्रः प्राह चिरं ध्यात्वा भुक्तिर्वा मुक्तिरेव वा।\nसर्वं महेश्वराद्देवाज्जायते नात्र संशयः॥ ११०.९२॥\nस सोमं पुनरप्याह कथं द्रक्ष्ये महेश्वरम्।\nबालोऽहं बालबुद्धिश्च न सामर्थ्यं तपस्तथा॥ ११०.९३॥\n{चन्द्र उवाच॒ }\nगौतमीं गच्छ भद्र त्वं स्तुहि चक्रेश्वरं हरम्।\nप्रसन्नस्तु तवेशानो ह्यल्पायासेन वत्सक॥ ११०.९४॥\nप्रीतो भवेन्महादेवः साक्षात्कारुणिकः शिवः।\nआस्ते साक्षात्कृतः शंभुर्विष्णुना प्रभविष्णुना॥ ११०.९५॥\nवरं च दत्तवान् विष्णोश्चक्रं च त्रिदशार्चितम्।\nगच्छ तत्र महाबुद्धे दण्डके गौतमीं नदीम्॥ ११०.९६॥\nचक्रेश्वरं नाम तीर्थं जानन्त्योषधयस्तु तत्।\nतं गत्वा स्तुहि देवेशं सर्वभावेन शंकरम्।\nस ते प्रीतमनास्तात सर्वान् कामान् प्रदास्यति॥ ११०.९७॥\n{ब्रह्मोवाच॒ }\nतद्राजवचनाद्ब्रह्मन् पिप्पलादो महामुनिः।\nआजगाम जगन्नाथो यत्र रुद्रः स चक्रदः॥ ११०.९८॥\nतं बालं कृपयाविष्टाः पिप्पलाः स्वाश्रमान् ययुः।\nगोदावर्यां ततः स्नात्वा नत्वा त्रिभुवनेश्वरम्।\nतुष्टाव सर्वभावेन पिप्पलादः शिवं शुचिः॥ ११०.९९॥\n{पिप्पलाद उवाच॒ }\nसर्वाणि कर्माणि विहाय धीरास् ११०.१००\nत्यक्तैषणा निर्जितचित्तवाताः  ११०.१००\nयं यान्ति मुक्त्यै शरणं प्रयत्नात् ११०.१००\nतमादिदेवं प्रणमामि शंभुम्  ११०.१००\nयः सर्वसाक्षी सकलान्तरात्मा  ११०.१०१\nसर्वेश्वरः सर्वकलानिधानम्  ११०.१०१\nविज्ञाय मच्चित्तगतं समस्तं  ११०.१०१\nस मे स्मरारिः करुणां करोतु  ११०.१०१\nदिगीश्वराञ्जित्य सुरार्चितस्य  ११०.१०२\nकैलासमान्दोलयतः पुरारेः  ११०.१०२\nअङ्गुष्ठकृत्यैव रसातलादधो  ११०.१०२\nगतस्य तस्यैव दशाननस्य  ११०.१०२\nआलूनकायस्य गिरं निशम्य  ११०.१०३\nविहस्य देव्या सह दत्तमिष्टम्  ११०.१०३\nतस्मै प्रसन्नः कुपितोऽपि तद्वद् ११०.१०३\nअयुक्तदातासि महेश्वर त्वम्  ११०.१०३\nसौत्रामणीमृद्धिमधः स चक्रे  ११०.१०४\nयोऽर्चां हरौ नित्यमतीव कृत्वा  ११०.१०४\nबाणः प्रशस्यः कृतवानुच्चपूजां  ११०.१०४\nरम्यां मनोज्ञां शशिखण्डमौलेः  ११०.१०४\nजित्वा रिपून् देवगणान् प्रपूज्य  ११०.१०५\nगुरुं नमस्कर्तुमगाद्विशाखः  ११०.१०५\nचुकोप दृष्ट्वा गणनाथमूढम्  ११०.१०५\nअङ्के तमारोप्य जहास सोमः  ११०.१०५\nईशाङ्करूढोऽपि शिशुस्वभावान्  ११०.१०६\nन मातुरङ्कं प्रमुमोच बालः  ११०.१०६\nक्रुद्धं सुतं बोधितुमप्यशक्तस् ११०.१०६\nततोऽर्धनारित्वमवाप सोमः  ११०.१०६\n{ब्रह्मोवाच॒ }\nततः स्वयंभूः सुप्रीतः पिप्पलादमभाषत॥* ११०.१०७॥\n{शिव उवाच॒ }\nवरं वरय भद्रं ते पिप्पलाद यथेप्सितम्॥* ११०.१०८॥\n{पिप्पलाद उवाच॒ }\nहतो देवैर्महादेव पिता मम महायशाः।\nअदाम्भिकः सत्यवादी तथा माता पतिव्रता॥ ११०.१०९॥\nदेवेभ्यश्च तयोर्नाशं श्रुत्वा नाथ सविस्तरम्।\nदुःखकोपसमाविष्टो नाहं जीवितुमुत्सहे॥ ११०.११०॥\nतस्मान्मे देहि सामर्थ्यं नाशयेयं सुरान् यथा।\nअवध्यसेव्यस्त्रैलोक्ये त्वमेव शशिशेखर॥ ११०.१११॥\n{ईश्वर उवाच॒ }\nतृतीयं नयनं द्रष्टुं यदि शक्नोषि मेऽनघ।\nततः समर्थो भविता देवांश्छेदयितुं भवान्॥ ११०.११२॥\n{ब्रह्मोवाच॒ }\nततो द्रष्टुं मनश्चक्रे तृतीयं लोचनं विभोः।\nन शशाक तदोवाच न शक्तोऽस्मीति शंकरम्॥ ११०.११३॥\n{ईश्वर उवाच॒ }\nकिंचित्कुरु तपो बाल यदा द्रक्ष्यसि लोचनम्।\nतृतीयं त्वं तदाभीष्टं प्राप्स्यसे नात्र संशयः॥ ११०.११४॥\n{ब्रह्मोवाच॒ }\nएतच्छ्रुत्वेशानवाक्यं तपसे कृतनिश्चयः।\nदधीचिसूनुर्धर्मात्मा तत्रैव बहुलाः समाः॥ ११०.११५॥\nशिवध्यानैकनिरतो बालोऽपि बलवानिव।\nप्रत्यहं प्रातरुत्थाय स्नात्वा नत्वा गुरून् क्रमात्॥ ११०.११६॥\nसुखासीनो मनः कृत्वा सुषुम्नायामनन्यधीः।\nहस्तस्वस्तिकमारोप्य नाभौ विस्मृतसंसृतिः॥ ११०.११७॥\nस्थानात्स्थानान्तरोत्कर्षान् विदध्यौ शांभवं महः।\nददर्श चक्षुर्देवस्य तृतीयं पिप्पलाशनः।\nकृताञ्जलिपुटो भूत्वा विनीत इदमब्रवीत्॥ ११०.११८॥\n{पिप्पलाद उवाच॒ }\nशंभुना देवदेवेन वरो दत्तः पुरा मम।\nतार्तीयचक्षुषो ज्योतिर्यदा पश्यसि तत्क्षणात्॥ ११०.११९॥\nसर्वं ते प्रार्थितं सिध्येदित्याह त्रिदशेश्वरः।\nतस्माद्रिपुविनाशाय हेतुभूतां प्रयच्छ मे॥ ११०.१२०॥\nतदैव पिप्पलाः प्रोचुर्वडवापि महाद्युते।\nमाता तव प्रातिथेयी वदन्त्येवं दिवं गता॥ ११०.१२१॥\nपराभिद्रोहनिरता विस्मृतात्महिता नराः।\nइतस्ततो भ्रान्तचित्ताः पतन्ति नरकावटे॥ ११०.१२२॥\nतन्मातृवचनं श्रुत्वा कुपितः पिप्पलाशनः।\nअभिमाने ज्वलत्यन्तः साधुवादो निरर्थकः॥ ११०.१२३॥\nदेहि देहीति तं प्राह कृत्या नेत्रविनिर्गता।\nवडवेति स्मरन् विप्रः कृत्यापि वडवाकृतिः॥ ११०.१२४॥\nसर्वसत्त्वविनाशाय प्रभूतानलगर्भिणी।\nगभस्तिनी बालगर्भा या माता पिप्पलाशिनः॥ ११०.१२५॥\nतद्ध्यानयोगात्तु जाता कृत्या सानलगर्भिणी।\nउत्पन्ना सा महारौद्रा मृत्युजिह्वेव भीषणा॥ ११०.१२६॥\nअवोचत्पिप्पलादं तं किं कृत्यं मे वदस्व तत्।\nपिप्पलादोऽपि तां प्राह देवान् खाद रिपून्मम॥ ११०.१२७॥\nजग्राह सा तथेत्युक्त्वा पिप्पलादं पुरस्थितम्।\nस प्राह किमिदं कृत्ये सा चाप्याह त्वयोदितम्॥ ११०.१२८॥\nदेवैश्च निर्मितं देहं ततो भीतः शिवं ययौ।\nतुष्टाव देवं स मुनिः कृत्यां प्राह तदा शिवः॥ ११०.१२९॥\n{शिव उवाच॒ }\nयोजनान्तःस्थिताञ्जीवान्न गृहाण मदाज्ञया।\nतस्माद्याहि ततो दूरं कृत्ये कृत्यं ततः कुरु॥ ११०.१३०॥\n{ब्रह्मोवाच॒ }\nतीर्थात्तु पिप्पलात्पूर्वं यावद्योजनसंख्यया।\nप्रातिष्ठद्वडवारूपा कृत्या सा ऋषिनिर्मिता॥ ११०.१३१॥\nतस्यां जातो महानग्निर्लोकसंहरणक्षमः।\nतं दृष्ट्वा विबुधाः सर्वे त्रस्ताः शंभुमुपागमन्॥ ११०.१३२॥\nचक्रेश्वरं पिप्पलेशं पिप्पलादेन तोषितम्।\nस्तुवन्तो भीतमनसः शंभुमूचुर्दिवौकसः॥ ११०.१३३॥\n{देवा ऊचुः॒ }\nरक्षस्व शंभो कृत्यास्मान् बाधते तद्भवानलः।\nशरणं भव सर्वेश भीतानामभयप्रद॥ ११०.१३४॥\nसर्वतः परिभूतानामार्तानां श्रान्तचेतसाम्।\nसर्वेषामेव जन्तूनां त्वमेव शरणं शिव॥ ११०.१३५॥\nऋषिणाभ्यर्थिता कृत्या त्वच्चक्षुर्वह्निनिर्गता।\nसा जिघांसति लोकांस्त्रींस्त्वं नस्त्राता न चेतरः॥ ११०.१३६॥\n{ब्रह्मोवाच॒ }\nतानब्रवीज्जगन्नाथो योजनान्तर्निवासिनः।\nन बाधते त्वसौ कृत्या तस्माद्यूयमहर्निशम्।\nइहैवासध्वममरास्तस्या वो न भयं भवेत्॥ ११०.१३७॥\n{ब्रह्मोवाच॒ }\nपुनरूचुः सुरेशानं त्वया दत्तं त्रिविष्टपम्।\nतत्त्यक्त्वात्र कथं नाथ वत्स्यामस्त्रिदशार्चित॥ ११०.१३८॥\n{ब्रह्मोवाच॒ }\nदेवानां वचनं श्रुत्वा शिवो वाक्यमथाब्रवीत्॥* ११०.१४०॥\n{शिव उवाच॒ }\nदेवोऽसौ विश्वतश्चक्षुर्यो देवो विश्वतोमुखः।\nयो रश्मिभिस्तु धमते नित्यं यो जनको मतः॥ ११०.१४१॥\nस सूर्य एक एवात्र साक्षाद्रूपेण सर्वदा।\nस्थितिं करोतु तन्मूर्तौ भविष्यन्त्यखिलाः स्थिताः॥ ११०.१४२॥\n{ब्रह्मोवाच॒ }\nतथेति शंभुवचनात्पारिजाततरोस्तदा।\nदेवा दिवाकरं चक्रुस्त्वष्टा भास्करमब्रवीत्॥ ११०.१४३॥\n{त्वष्टोवाच॒ }\nइहैवास्स्व जगत्स्वामिन् रक्षेमान् विबुधान् स्वयम्।\nस्वांशैश्च वयमप्यत्र तिष्ठामः शंभुसंनिधौ॥ ११०.१४४॥\nचक्रेश्वरस्य परितो यावद्योजनसंख्यया।\nगङ्गाया उभयं तीरमासाद्यासन् सुरोत्तमाः॥ ११०.१४५॥\nअङ्गुल्यर्धार्धमात्रं तु गङ्गातीरं समाश्रिताः।\nतिस्रः कोट्यस्तथा पञ्च शतानि मुनिसत्तम।\nतीर्थानां तत्र व्युष्टिं च कः शृणोति ब्रवीति वा॥ ११०.१४६॥\n{ब्रह्मोवाच॒ }\nततः सुरगणाः सर्वे विनीताः शिवमब्रुवन्॥* ११०.१४७॥\n{देवा ऊचुः॒ }\nपिप्पलादं सुरेशान शमं नय जगन्मय॥* ११०.१४८॥\n{ब्रह्मोवाच॒ }\nओमित्युक्त्वा जगन्नाथः पिप्पलादमवोचत॥* ११०.१४९॥\n{शिव उवाच॒ }\nनाशितेष्वपि देवेषु पिता ते नागमिष्यति।\nदत्ताः पित्रा तव प्राणा देवानां कार्यसिद्धये॥ ११०.१५०॥\nदीनार्तकरुणाबन्धुः को हि तादृग्भवे भवेत्।\nतथा याता दिवं तात तव माता पतिव्रता॥ ११०.१५१॥\nसमा काप्यत्र मतया लोपामुद्राप्यरुन्धती।\nयदस्थिभिः सुराः सर्वे जयिनः सुखिनः सदा॥ ११०.१५२॥\nतेनावाप्तं यशः स्फीतं तव मात्राक्षयं कृतम्।\nत्वया पुत्रेण सर्वत्र नातः परतरं कृतम्॥ ११०.१५३॥\nत्वत्प्रतापभयात्स्वर्गाच्च्युतांस्त्वं पातुमर्हसि।\nकांदिशीकांस्तव भयादमरांस्त्रातुमर्हसि।\nनार्तत्राणादभ्यधिकं सुकृतं क्वापि विद्यते॥ ११०.१५४॥\nयावद्यशः स्फुरति चारु मनुष्यलोके  ११०.१५५\nअहानि तावन्ति दिवं गतस्य  ११०.१५५\nदिने दिने वर्षसंख्या परस्मिंल् ११०.१५५\nलोके वासो जायते निर्विकारः  ११०.१५५\nमृतास्त एवात्र यशो न येषाम्  ११०.१५६\nअन्धास्त एव श्रुतवर्जिता ये  ११०.१५६\nये दानशीला न नपुंसकास्ते  ११०.१५६\nये धर्मशीला न त एव शोच्याः  ११०.१५६\n{ब्रह्मोवाच॒ }\nभाषितं देवदेवस्य श्रुत्वा शान्तोऽभवन्मुनिः।\nकृताञ्जलिपुटो भूत्वा नत्वा नाथमथाब्रवीत्॥ ११०.१५७॥\n{पिप्पलाद उवाच॒ }\nवाग्भिर्मनोभिः कृतिभिः कदाचिन्  ११०.१५८\nममोपकुर्वन्ति हिते रता ये  ११०.१५८\nतेभ्यो हितार्थं त्विह चापरेषां  ११०.१५८\nसोमं नमस्यामि सुरादिपूज्यम्  ११०.१५८\nसंरक्षितो यैरभिवर्धितश्च  ११०.१५९\nसमानगोत्रश्च समानधर्मा  ११०.१५९\nतेषामभीष्टानि शिवः करोतु  ११०.१५९\nबालेन्दुमौलिं प्रणतोऽस्मि नित्यम्  ११०.१५९\nयैरहं वर्धितो नित्यं मातृवत्पितृवत्प्रभो।\nतन्नाम्ना जायतां तीर्थं देवदेव जगत्त्रये॥ ११०.१६०॥\nयशस्तु तेषां भविता तेभ्योऽहमनृणस्ततः।\nयानि क्षेत्राणि देवानां यानि तीर्थानि भूतले॥ ११०.१६१॥\nतेभ्यो यदिदमधिकमनुमन्यन्तु देवताः।\nततः क्षमेऽहं देवानामपराधं निरञ्जनः॥ ११०.१६२॥\n{ब्रह्मोवाच॒ }\nततः समक्षं सुरसाक्षरां गिरं  ११०.१६३\nसहस्रचक्षुःप्रमुखांस्तथाग्रतः  ११०.१६३\nउवाच देवा अपि मेनिरे वचो  ११०.१६३\nदधीचिपुत्रोदितमादरेण  ११०.१६३\nबालस्य बुद्धिं विनयं च विद्यां  ११०.१६४\nशौर्यं बलं साहसं सत्यवाचम्  ११०.१६४\nपित्रोर्भक्तिं भावशुद्धिं विदित्वा  ११०.१६४\nतदावादीच्छंकरः पिप्पलादम्  ११०.१६४\n{शंकर उवाच॒ }\nवत्स यद्वै प्रियं कामं यच्चापि सुरवल्लभम्।\nप्राप्स्यसे वद कल्याणं नान्यथा त्वं मनः कृथाः॥ ११०.१६५॥\n{पिप्पलाद उवाच॒ }\nये गङ्गायामाप्लुता धर्मनिष्ठाः  ११०.१६६\nसंपश्यन्ति त्वत्पदाब्जं महेश  ११०.१६६\nसर्वान् कामानाप्नुवन्तु प्रसह्य  ११०.१६६\nदेहान्ते ते पदमायान्तु शैवम्  ११०.१६६\nतातः प्राप्तस्त्वत्पदं चाम्बिका मे  ११०.१६७\nनाथ प्राप्ता पिप्पलश्चामराश्च  ११०.१६७\nसुखं प्राप्ता नाथनाथं विलोक्य  ११०.१६७\nत्वां पश्येयुस्त्वत्पदं ते प्रयान्तु  ११०.१६७\n{ब्रह्मोवाच॒ }\nतथेत्युक्त्वा पिप्पलादं देवदेवो महेश्वरः।\nअभिनन्द्य च तं देवैः सार्धं वाक्यमथाब्रवीत्॥ ११०.१६८॥\nदेवा अपि मुदा युक्ता निर्भयास्तत्कृताद्भयात्।\nइदमूचुः सर्व एव दाधीचं शिवसंनिधौ॥ ११०.१६९॥\n{देवा ऊचुः॒ }\nसुराणां यदभीष्टं च त्वया कृतमसंशयम्।\nपालिता देवदेवस्य आज्ञा त्रैलोक्यमण्डनी॥ ११०.१७०॥\nयाचितं च त्वया पूर्वं परार्थं नात्मने द्विज।\nतस्मादन्यतमं ब्रूहि किंचिद्दास्यामहे वयम्॥ ११०.१७१॥\n{ब्रह्मोवाच॒ }\nपुनः पुनस्तदेवोचुः सुरसंघा द्विजोत्तमम्।\nकृताञ्जलिपुटः पूर्वं नत्वा शंभुसुरानिदम्।\nउवाच पिप्पलादश्च उमां नत्वा च पिप्पलान्॥ ११०.१७२॥\n{पिप्पलाद उवाच॒ }\nपितरौ द्रष्टुकामोऽस्मि सदा मे शब्दगोचरौ।\nते धन्याः प्राणिनो लोके मातापित्रोर्वशे स्थिताः॥ ११०.१७३॥\nशुश्रूषणपरा नित्यं तत्पादाज्ञाप्रतीक्षकाः।\nइन्द्रियाणि शरीरं च कुलं शक्तिं धियं वपुः॥ ११०.१७४॥\nपरिलभ्य तयोः कृत्ये कृतकृत्यो भवेत्स्वयम्।\nपशूनां पक्षिणां चापि सुलभं मातृदर्शनम्॥ ११०.१७५॥\nदुर्लभं मम तच्चापि पृच्छे पापफलं नु किम्।\nदुर्लभं च तथा चेत्स्यात्सर्वेषां यस्य कस्यचित्॥ ११०.१७६॥\nनोपपद्येत सुलभं मत्तो नान्योऽस्ति पापकृत्।\nतयोर्दर्शनमात्रं च यदि प्राप्स्ये सुरोत्तमाः॥ ११०.१७७॥\nमनोवाक्कायकर्मभ्यः फलं प्राप्तं भविष्यति।\nपितरौ ये न पश्यन्ति समुत्पन्ना न संसृतौ।\nतेषां महापातकानां कः संख्यां कर्तुमीश्वरः॥ ११०.१७८॥\n{ब्रह्मोवाच॒ }\nतदृषेर्वचनं श्रुत्वा मिथः संमन्त्र्य ते सुराः।\nविमानवरमारूढौ पितरौ दंपती शुभौ॥ ११०.१७९॥\nतव संदर्शनाकाङ्क्षौ द्रक्ष्यसे वाद्य निश्चितम्।\nविषादं लोभमोहौ च त्यक्त्वा चित्तं शमं नय॥ ११०.१८०॥\nपश्य पश्येति तं प्राहुर्दाधीचं सुरसत्तमाः।\nविमानवरमारूढौ स्वर्गिणौ स्वर्णभूषणौ॥ ११०.१८१॥\nतव संदर्शनाकाङ्क्षौ पितरौ दंपती शुभौ।\nवीज्यमानौ सुरस्त्रीभिः स्तूयमानौ च किंनरैः॥ ११०.१८२॥\nदृष्ट्वा स मातापितरौ ननाम शिवसंनिधौ।\nहर्षबाष्पाश्रुनयनौ स कथंचिदुवाच तौ॥ ११०.१८३॥\n{पुत्र उवाच॒ }\nतारयन्त्येव पितरावन्ये पुत्राः कुलोद्वहाः।\nअहं तु मातुरुदरे केवलं भेदकारणम्।\nएवंभूतोऽपि तौ मोहात्पश्येयमतिदुर्मतिः॥ ११०.१८४॥\n{ब्रह्मोवाच॒ }\nतावालोक्य ततो दुःखाद्वक्तुं नैव शशाक सः।\nदेवाश्च मातापितरौ पिप्पलादमथाब्रुवन्॥ ११०.१८५॥\nधन्यस्त्वं पुत्र लोकेषु यस्य कीर्तिर्गता दिवम्।\nसाक्षात्कृतस्त्वया त्र्यक्षो देवाश्चाश्वासितास्त्वया।\nत्वया पुत्रेण सल्लोका न क्षीयन्ते कदाचन॥ ११०.१८६॥\n{ब्रह्मोवाच॒ }\nपुष्पवृष्टिस्तदा स्वर्गात्पपात तस्य मूर्धनि।\nजयशब्दः सुरैरुक्तः प्रादुर्भूतो महामुने॥ ११०.१८७॥\nआशिषं तु सुते दत्त्वा दधीचिः सह भार्यया।\nशंभुं गङ्गां सुरान्नत्वा पुत्रं वाक्यमथाब्रवीत्॥ ११०.१८८॥\n{दधीचिरुवाच॒ }\nप्राप्य भार्यां शिवे भक्तिं कुरु गङ्गां च सेवय।\nपुत्रानुत्पाद्य विधिवद्यज्ञानिष्ट्वा सदक्षिणान्।\nकृतकृत्यस्ततो वत्स आक्रमस्व चिरं दिवम्॥ ११०.१८९॥\n{ब्रह्मोवाच॒ }\nकरोम्येवमिति प्राह दधीचिं पिप्पलाशनः।\nदधीचिः पुत्रमाश्वास्य भार्यया च पुनः पुनः॥ ११०.१९०॥\nअनुज्ञातः सुरगणैः पुनः स दिवमाक्रमत्।\nदेवा अप्यूचिरे सर्वे पिप्पलादं ससंभ्रमाः॥ ११०.१९१॥\n{देवा ऊचुः॒ }\nकृत्यां शमय भद्रं ते तदुत्पन्नं महानलम्॥* ११०.१९२॥\n{ब्रह्मोवाच॒ }\nपिप्पलादस्तु तानाह न शक्तोऽहं निवारणे।\nअसत्यं नैव वक्ताहं यूयं कृत्यां तु ब्रूत ताम्॥ ११०.१९३॥\nमां दृष्ट्वा सा महारौद्रा विपरीतं करिष्यति।\nतामेव गत्वा विबुधाः प्रोचुस्ते शान्तिकारणम्॥ ११०.१९४॥\nअनलं च यथाप्रीति ते उभे नेत्यवोचताम्।\nसर्वेषां भक्षणायैव सृष्टा चाहं द्विजन्मना॥ ११०.१९५॥\nतथा च मत्प्रसूतोऽग्निरन्यथा तत्कथं भवेत्।\nमहाभूतानि पञ्चापि स्थावरं जङ्गमं तथा॥ ११०.१९६॥\nसर्वमस्मन्मुखे विद्याद्वक्तव्यं नावशिष्यते।\nमया संमन्त्र्य ते देवाः पुनरूचुरुभावपि॥ ११०.१९७॥\nभक्षयेतामुभौ सर्वं यथानुक्रमतस्तथा।\nवडवापि सुरानेवमुवाच शृणु नारद॥ ११०.१९८॥\n{वडवोवाच॒ }\nभवतामिच्छया सर्वं भक्ष्यं मे सुरसत्तमाः॥* ११०.१९९॥\n{ब्रह्मोवाच॒ }\nवडवा सा नदी जाता गङ्गया संगता मुने।\nतद्भवस्तु महानग्निर्य आसीदतिभीषणः।\nतमाहुरमरा वह्निं भूतानामादितो विदुः॥ ११०.२००॥\n{सुरा ऊचुः॒ }\nआपो ज्येष्ठतमा ज्ञेयास्तथैव प्रथमं भवान्।\nतत्राप्यपांपतिं ज्येष्ठं समुद्रमशनं कुरु।\nयथैव तु वयं ब्रूमो गच्छ भुङ्क्ष्व यथासुखम्॥ ११०.२०१॥\n{ब्रह्मोवाच॒ }\nअनलस्त्वमरानाह आपस्तत्र कथं त्वहम्।\nव्रजेयं यदि मां तत्र प्रापयन्त्युदकं महत्॥ ११०.२०२॥\nभवन्त एव तेऽप्याहुः कथं तेऽग्ने गतिर्भवेत्।\nअग्निरप्याह तान् देवान् कन्या मां गुणशालिनी॥ ११०.२०३॥\nहिरण्यकलशे स्थाप्य नयेद्यत्र गतिर्मम।\nतस्य तद्वचनं श्रुत्वा कन्यामूचुः सरस्वतीम्॥ ११०.२०४॥\n{देवा ऊचुः॒ }\nनयैनमनलं शीघ्रं शिरसा वरुणालयम्॥* ११०.२०५॥\n{ब्रह्मोवाच॒ }\nसरस्वती सुरानाह नैका शक्ता च धारणे।\nयुक्ता चतसृभिः शीघ्रं वहेयं वरुणालयम्॥ ११०.२०६॥\nसरस्वत्या वचः श्रुत्वा गङ्गां च यमुनां तथा।\nनर्मदां तपतीं चैव सुराः प्रोचुः पृथक्पृथक्॥ ११०.२०७॥\nताभिः समन्वितोवाह हिरण्यकलशेऽनलम्।\nसंस्थाप्य शिरसाधार्य ता जग्मुर्वरुणालयम्॥ ११०.२०८॥\nसंस्थाप्य यत्र देवेशः सोमनाथो जगत्पतिः।\nअध्यास्ते विबुधैः सार्धं प्रभासे शशिभूषणः॥ ११०.२०९॥\nप्रापयामासुरनलं पञ्चनद्यः सरस्वती।\nअध्यास्ते च महानग्निः पिबन् वारि शनैः शनैः॥ ११०.२१०॥\nततः सुरगणाः सर्वे शिवमूचुः सुरोत्तमम्॥* ११०.२११॥\n{देवा ऊचुः॒ }\nअस्थ्नां च पावनं ब्रूहि अस्माकं च गवां तथा॥* ११०.२१२॥\n{ब्रह्मोवाच॒ }\nशिवः प्राह तदा सर्वान् गङ्गामाप्लुत्य यत्नतः।\nदेवाश्च गावस्तत्पापान्मुच्यन्ते नात्र संशयः॥ ११०.२१३॥\nप्रक्षालितानि चास्थीनि ऋषिदेहभवान्यथ।\nतानि प्रक्षालनादेव तत्र प्राप्तानि पूतताम्॥ ११०.२१४॥\nयत्र देवा मुक्तपापास्तत्तीर्थं पापनाशनम्।\nतत्र स्नानं च दानं च ब्रह्महत्याविनाशनम्॥ ११०.२१५॥\nगवां च पावनं यत्र गोतीर्थं तदुदाहृतम्।\nतत्र स्नानान्महाबुद्धिर्गोमेधफलमाप्नुयात्॥ ११०.२१६॥\nयत्र तद्ब्राह्मणास्थीनि आसन् पुण्यानि नारद।\nपितृतीर्थं तु वै ज्ञेयं पितॄणां प्रीतिवर्धनम्॥ ११०.२१७॥\nभस्मास्थिनखरोमाणि प्राणिनो यस्य कस्यचित्।\nतत्र तीर्थे संक्रमेरन् यावच्चन्द्रार्कतारकम्॥ ११०.२१८॥\nस्वर्गे वासो भवेत्तस्य अपि दुष्कृतकर्मणः।\nतथा चक्रेश्वरात्तीर्थात्त्रीणि तीर्थानि नारद।\nततः पूताः सुरगणा गावः शंभुमथाब्रुवन्॥ ११०.२१९॥\n{गोसुरा ऊचुः॒ }\nयामः स्वं स्वमधिष्ठानमत्र सूर्यः प्रतिष्ठितः।\nअस्मिन् स्थिते दिनकरे सुराः सर्वे प्रतिष्ठिताः॥ ११०.२२०॥\nभवेयुर्जगतामीश तदनुज्ञातुमर्हसि।\nसूर्यो ह्यात्मास्य जगतस्तस्थुषश्च सनातनः॥ ११०.२२१॥\nदिवाकरो देवमयस्तत्रास्माभिः प्रतिष्ठितः।\nयत्र गङ्गा जगद्धात्री यत्र वै त्र्यम्बकः स्वयम्।\nसुरवासं प्रतिष्ठानं भवेद्यत्र च त्र्यम्बकम्॥ ११०.२२२॥\n{ब्रह्मोवाच॒ }\nआपृच्छ्य पिप्पलादं तं सुराः स्वं सदनं ययुः।\nपिप्पलाः कालपर्याये स्वर्गं जग्मुरथाक्षयम्॥ ११०.२२३॥\nपादपानां पदं विप्रः पिप्पलादः प्रतापवान्।\nक्षेत्राधिपत्ये संस्थाप्य पूजयामास शंकरम्॥ ११०.२२४॥\nदधीचिसूनुर्मुनिरुग्रतेजा  ११०.२२५\nअवाप्य भार्यां गौतमस्यात्मजां च  ११०.२२५\nपुत्रानथावाप्य श्रियं यशश्च  ११०.२२५\nसुहृज्जनैः स्वर्गमवाप धीरः  ११०.२२५\nततः प्रभृति तत्तीर्थं पिप्पलेश्वरमुच्यते।\nसर्वक्रतुफलं पुण्यं स्मरणादघनाशनम्॥ ११०.२२६॥\nकिं पुनः स्नानदानाभ्यामादित्यस्य तु दर्शनात्।\nचक्रेश्वरः पिप्पलेशो देवदेवस्य नामनी॥ ११०.२२७॥\nसरहस्यं विदित्वा तु सर्वकामानवाप्नुयात्।\nसूर्यस्य च प्रतिष्ठानात्सुरवासे प्रतिष्ठिते।\nप्रतिष्ठानं तु तत्क्षेत्रं सुराणामपि वल्लभम्॥ ११०.२२८॥\nइतीदमाख्यानमतीव पुण्यं  ११०.२२९\nपठेत वा यः शृणुयात्स्मरेद्वा  ११०.२२९\nस दीर्घजीवी धनवान् धर्मयुक्तश् ११०.२२९\nचान्ते स्मरञ्शंभुमुपैति नित्यम्  ११०.२२९"
  }
]
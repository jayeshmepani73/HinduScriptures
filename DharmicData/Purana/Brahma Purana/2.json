[
  {
    "text": "लोमहर्षण उवाच।\nस सृष्ट्वा तु प्रजास्त्वेवमापवो वै प्रजापतिः ।\nलेभे वै पुरुषः पत्नीं शतरूपामयोनिजाम् १।।\nआपवस्य महिम्ना तु दिवमावृत्य तिष्ठतः ।\nधर्मेणैव मुनिश्रेष्ठाः शतरूपा व्यजायत २।\nसा तु वर्षायुतं तप्त्वा तपः परमदुश्चरम् ।\nभर्तारं दीप्ततपसं पुरुषं प्रत्यपद्यत ३।\nस वै स्वायंभुवो विप्राः पुरुषो मनुरुच्यते ।\nतस्यैकसप्ततियुगं मन्वन्तरमिहोच्यते ४।\nवैराजात्पुरुषाद्वीरं शतरूपा व्यजायत ।\nप्रियव्रतोत्तानपादौ वीरात्काम्या व्यजायत ५।\nकाम्या नाम सुता श्रेष्ठा कर्दमस्य प्रजापतेः ।\nकाम्यापुत्रास्तु चत्वारः सम्राट्कुक्षिर्विराट्प्रभुः ६।\nउत्तानपादं जग्राह पुत्रमत्रिः प्रजापतिः ।\nउत्तानपादाच्चतुरः सूनृता सुषुवे सुतान् ७।\nधर्मस्य कन्या सुश्रोणी सूनृता नाम विश्रुता ।\nउत्पन्ना वाजिमेधेन ध्रुवस्य जननी शुभा ८।\nध्रुवं च कीर्तिमन्तं च आयुष्मन्तं वसुं तथा ।\nउत्तानपादोऽजनयत्सूनृतायां प्रजापतिः ९।\nध्रुवो वर्षसहस्राणि त्रीणि दिव्यानि भो द्विजाः ।\nतपस्तेपे महाभागः प्रार्थयन्सुमहद्यशः १०।\nतस्मै ब्रह्मा ददौ प्रीतः स्थानमात्मसमं प्रभुः ।\nअचलं चैव पुरतः सप्तर्षीणां प्रजापतिः ११।\nतस्याभिमानमृद्धिं च महिमानं निरीक्ष्य च ।\nदेवासुराणामाचार्यः श्लोकं प्रागुशना जगौ १२।\nअहोऽस्य तपसो वीर्यमहो श्रुतमहोऽद्भुतम् ।\nयमद्य पुरतः कृत्वा ध्रुवं सप्तर्षयः स्थिताः १३।\nतस्माच्छ्लिष्टिं च भव्यं च ध्रुवाच्छंभुर्व्यजायत ।\nश्लिष्टेराधत्त सुच्छाया पञ्च पुत्रानकल्मषान् १४।\nरिपुं रिपुंजयं वीरं वृकलं वृकतेजसम् ।\nरिपोराधत्त बृहती चक्षुषं सर्वतेजसम् १५।\nअजीजनत्पुष्करिण्यां वैरिण्यां चाक्षुषं मनुम् ।\nप्रजापतेरात्मजायां वीरण्यस्य महात्मनः १६।\nमनोरजायन्त दश नड्वलायां महौजसः ।\nकन्यायां मुनिशार्दूला वैराजस्य प्रजापतेः १७।\nकुत्सः पुरुः शतद्युम्नस्तपस्वी सत्यवाक्कविः ।\nअग्निष्टुदतिरात्रश्च सुद्युम्नश्चेति ते नव १८।\nअभिमन्युश्च दशमो नड्वलायां महौजसः ।\nपुरोरजनयत्पुत्रान्षडाग्नेयी महाप्रभान् १९।\nअङ्गं सुमनसं स्वातिं क्रतुमङ्गिरसं मयम् ।\nअङ्गात्सुनीथापत्यं वै वेणमेकं व्यजायत २०।\nअपचारेण वेणस्य प्रकोपः सुमहानभूत् ।\nप्रजार्थमृषयो यस्य ममन्थुर्दक्षिणं करम् २१।\nवेणस्य मथिते पाणौ संबभूव महान्नृपः ।\nतं दृष्ट्वा मुनयः प्राहुरेष वै मुदिताः प्रजाः २२।\nकरिष्यति महातेजा यशश्च प्राप्स्यते महत् ।\nस धन्वी कवची जातो ज्वलज्ज्वलनसंनिभः २३।\nपृथुर्वैण्यस्तथा चेमां ररक्ष क्षत्रपूर्वजः ।\nराजसूयाभिषिक्तानामाद्यः स वसुधापतिः २४।\nतस्माच्चैव समुत्पन्नौ निपुणौ सूतमागधौ ।\nतेनेयं गौर्मुनिश्रेष्ठा दुग्धा सस्यानि भूभृता २५।\nप्रजानां वृत्तिकामेन देवैः सर्षिगणैः सह ।\nपितृभिर्दानवैश्चैव गन्धर्वैरप्सरोगणैः २६।\nसर्पैः पुण्यजनैश्चैव वीरुद्भिः पर्वतैस्तथा ।\nतेषु तेषु च पात्रेषु दुह्यमाना वसुंधरा २७।\nप्रादाद्यथेप्सितं क्षीरं तेन प्राणानधारयन् ।\nपृथोस्तु पुत्रौ धर्मज्ञौ यज्ञान्तेऽन्तर्धिपातिनौ २८।\nशिखण्डिनी हविर्धानमन्तर्धानाद्व्यजायत ।\nहविर्धानात्षडाग्नेयी धिषणाजनयत्सुतान् २९।\nप्राचीनबर्हिषं शुक्रं गयं कृष्णं व्रजाजिनौ ।\nप्राचीनबर्हिर्भगवान्महानासीत्प्रजापतिः ३०।\nहविर्धानान्मुनिश्रेष्ठा येन संवर्धिताः प्रजाः ।\nप्राचीनबर्हिर्भगवान्पृथिवीतलचारिणीः ३१।\nसमुद्र तनयायां तु कृतदारोऽभवत्प्रभुः ।\nमहतस्तपसः पारे सवर्णायां प्रजापतिः ३२।\nसवर्णाधत्त सामुद्री दश प्राचीनबर्हिषः ।\nसर्वान्प्रचेतसो नाम धनुर्वेदस्य पारगान् ३३।\nअपृथग्धर्मचरणास्तेऽतप्यन्त महत्तपः ।\nदश वर्षसहस्राणि समुद्र सलिलेशयाः ३४।\nतपश्चरत्सु पृथिवीं प्रचेतःसु महीरुहाः ।\nअरक्षमाणामावव्रुर्बभूवाथ प्रजाक्षयः ३५।\nनाशकन्मारुतो वातुं वृतं खमभवद्द्रुमैः ।\nदश वर्षसहस्राणि न शेकुश्चेष्टितुं प्रजाः ३६।\nतदुपश्रुत्य तपसा युक्ताः सर्वे प्रचेतसः ।\nमुखेभ्यो वायुमग्निं च ससृजुर्जातमन्यवः ३७।\nउन्मूलानथ वृक्षांस्तु कृत्वा वायुरशोषयत् ।\nतानग्निरदहद्घोर एवमासीद्द्रुमक्षयः ३८।\nद्रुमक्षयमथो बुद्ध्वा किंचिच्छिष्टेषु शाखिषु ।\nउपगम्याब्रवीदेतांस्तदा सोमः प्रजापतीन् ३९।\nकोपं यच्छत राजानः सर्वे प्राचीनबर्हिषः ।\nवृक्षशून्या कृता पृथ्वी शाम्येतामग्निमारुतौ ४०।\nरत्नभूता च कन्येयं वृक्षाणां वरवर्णिनी ।\nभविष्यं जानता तात धृता गर्भेण वै मया ४१।\nमारिषा नाम नाम्नैषा वृक्षाणामिति निर्मिता ।\nभार्या वोऽस्तु महाभागाः सोमवंशविवर्धिनी ४२।\nयुष्माकं तेजसोऽर्धेन मम चार्धेन तेजसः ।\nअस्यामुत्पत्स्यते विद्वान्दक्षो नाम प्रजापतिः ४३।\nस इमां दग्धभूयिष्ठां युष्मत्तेजोमयेन वै ।\nअग्निनाग्निसमो भूयः प्रजाः संवर्धयिष्यति ४४।\nततः सोमस्य वचनाज्जगृहुस्ते प्रचेतसः ।\nसंहृत्य कोपं वृक्षेभ्यः पत्नीं धर्मेण मारिषाम् ४५।\nदशभ्यस्तु प्रचेतोभ्यो मारिषायां प्रजापतिः ।\nदक्षो जज्ञे महातेजाः सोमस्यांशेन भो द्विजाः ४६।\nअचरांश्च चरांश्चैव द्विपदोऽथ चतुष्पदः ।\nस सृष्ट्वा मनसा दक्षः पश्चादसृजत स्त्रियः ४७।\nददौ दश स धर्माय कश्यपाय त्रयोदश ।\nशिष्टाः सोमाय राज्ञे च नक्षत्राख्या ददौ प्रभुः ४८।\nतासु देवाः खगा गावो नागा दितिजदानवाः ।\nगन्धर्वाप्सरसश्चैव जज्ञिरेऽन्याश्च जातयः ४९।\nततः प्रभृति विप्रेन्द्रा ः! प्रजा मैथुनसंभवाः ।\nसंकल्पाद्दर्शनात्स्पर्शात्पूर्वेषां प्रोच्यते प्रजा ५०।\nमुनय ऊचुः।\nदेवानां दानवानां च गन्धर्वोरगरक्षसाम् ।\nसंभवस्तु श्रुतोऽस्माभिर्दक्षस्य च महात्मनः ५१।\nअङ्गुष्ठाद्ब्रह्मणो जज्ञे दक्षः किल शुभव्रतः ।\nवामाङ्गुष्ठात्तथा चैवं तस्य पत्नी व्यजायत ५२।\nकथं प्राचेतसत्वं स पुनर्लेभे महातपाः ।\nएतं नः संशयं सूत व्याख्यातुं त्वमिहार्हसि ।\nदौहित्रश्चैव सोमस्य कथं श्वशुरतां गतः ५३।\nलोमहर्षण उवाच।\nउत्पत्तिश्च निरोधश्च नित्यं भूतेषु भो द्विजाः ।\nऋषयोऽत्र न मुह्यन्ति विद्यावन्तश्च ये जनाः ५४।\nयुगे युगे भवन्त्येते पुनर्दक्षादयो नृपाः ।\nपुनश्चैव निरुध्यन्ते विद्वांस्तत्र न मुह्यति ५५।\nज्यैष्ठ्यं कानिष्ठमप्येषां पूर्वं नासीद्द्विजोत्तमाः ।\nतप एव गरीयोऽभूत्प्रभावश्चैव कारणम् ५६।\nइमां विसृष्टिं दक्षस्य यो विद्यात्सचराचराम् ।\nप्रजावानायुरुत्तीर्णः स्वर्गलोके महीयते ५७।\nइति श्रीब्राह्मे महापुराणे सृष्टिकथनं नाम द्वितीयोऽध्यायः २ ।\n।\n।"
  }
]
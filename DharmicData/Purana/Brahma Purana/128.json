[
  {
    "text": "<b>तपोवनादितीर्थवर्णनम्\n</b>\n<b>ब्रह्मोवाच\n</b>\nतपोवनमिति ख्यातं नन्दिनीसंगमं तथा।\nसिद्धेश्वरं तत्र तीर्थं गौतम्या दक्षिणे तटे।। १२८.१ ।।"
  },
  {
    "text": "शार्दूलं चेति विख्यातं तेषां वृत्तमिदं श्रृणु।\nयस्याऽकर्णनमात्रेण सर्वपापैः प्रमुच्यते।। १२८.२ ।।"
  },
  {
    "text": "अग्निर्होता पुरा त्वासीद्‌देवानां हव्यवाहनः।\nभार्या प्राप्तो दक्षसतां स्वाहानाम्नीं सुरूपिणीम्।। १२८.३ ।।"
  },
  {
    "text": "साऽनपत्या पुरा चाऽसीत्पुत्रार्थं तप आविशत्।\nतपश्चरन्तीं विपुलं तोषयन्तीं हुताशनम्।।\nस भर्ता हुतभुक्तप्राह भार्या स्वाहामनिन्दिताम्।। १२८.४ ।।"
  },
  {
    "text": "<b>अग्निरुवाच\n</b>\nअपत्यानि भविष्यन्ति मा तपः कुरु शोभने।। १२८.५ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा भर्तृवाक्यं निवृत्ता तपसोऽभवत्।\nस्त्रीणामभीष्टदं नान्यद्भर्तृवाक्यं विना क्वचित्।। १२८.६ ।।"
  },
  {
    "text": "ततः कतिपये काले तारकाद्‌भय आगते।\nअनुत्पन्ने कार्तिकेये चिरकालरहोगते।। १२८.७ ।।"
  },
  {
    "text": "महेश्वरे भवान्या च त्रस्ता देवाः समागताः।\nदेवानां कार्यसिद्ध्यर्थमग्निं प्रोचतुर्दिवौकसः।। १२८.८ ।।"
  },
  {
    "text": "<b>देवा ऊचुः\n</b>\nदेव गच्छ महाभाग शंभुंम त्रैलोक्यपूजितम्।\nतारकाद्भयमुत्पन्नं शंभवे त्वं निवेदय।। १२८.९ ।।"
  },
  {
    "text": "<b>अग्निरुवाच\n</b>\nन गन्तव्यं तत्र देशे दंपत्योः स्थितयो रहः।\nसामान्यमात्रतो न्यायः किं पुनः शूलपाणिनि।। १२८.१० ।।"
  },
  {
    "text": "एकान्तस्थितयोः स्वैरं जल्पतोर्यः सरागयोः।\nदंपत्योः श्रृणुयाद्वाक्यं निरयात्तस्य नोद्‌धृतिः।। १२८.११ ।।"
  },
  {
    "text": "स स्वाम्यखिललोकानां महाकालस्त्रिशूलवान्।\nनिरीक्षणीयः केन स्याद्‌भवान्या रहसि स्थितः।। १२८.१२ ।।"
  },
  {
    "text": "<b>देवा ऊचुः\n</b>\nमहाभये चानुगते न्यायः कोऽन्वत्र वर्ण्यते।\nतारकाद्‌भय आपन्ने गच्छ त्वं तारको भवान्।। १२८.१३ ।।"
  },
  {
    "text": "महाभयाब्धौ साधूनां यत्परार्थाय जीवितम्।\nरूपेणान्येन वा गच्छ वाचं वद यथा तथा।। १२८.१४ ।।"
  },
  {
    "text": "विश्राव्य देववचनं शंभुमागच्छ सत्वरः।\nततो दास्यामह पूजामुभयोर्लोकयोः कवे।। १२८.१५ ।।"
  },
  {
    "text": "<b>ब्रह्मोवाच\n</b>\nशुको भूत्वा जगामाऽऽशु देववाक्याद्धताशनः।\nयत्राऽऽसीज्जगतां नाथो रममाणस्तदोमया।। १२८.१६ ।।"
  },
  {
    "text": "स भीतवदथ प्रायाच्छुको भूत्वा तदाऽनलः।\nनाशकद्‌द्वारदेशे तु प्रवेष्टुं हव्यवाहनः।। १२८.१७ ।।"
  },
  {
    "text": "ततो गवाक्षदेशे तु तस्थौ धुन्वन्नधोमुखः।\nतं दृष्ट्वा प्रहसञ्शंभुरुमां प्राह रहोगतः।। १२८.१८ ।।"
  },
  {
    "text": "<b>शंभुरुवाच\n</b>\nपश्य देवि शुकं प्राप्तं देववाक्याद्धुताशनम्।। १२८.१९ ।।"
  },
  {
    "text": "<b>ब्रह्मोवाच\n</b>\nलज्जिता चावदद्देवमलं देवेति पार्वती।\nपुरश्चरन्तं देवेशो ह्यग्निं चं द्विजरूपिणम्।। १२८.२० ।।"
  },
  {
    "text": "आहूय बहुशश्चापि ज्ञातोऽस्यग्नेऽत्र मा वद।\nविदारयस्व स्वरमुखं गृहाणेदं नयस्व तत्।। १२८.२१ ।।"
  },
  {
    "text": "इत्युक्त्वा तस्य चाऽऽस्येऽग्ने रेतः स प्राक्षिपद्‌बहु।\nरेतोगर्भस्तदा चग्निर्गन्तुं नैव च शक्तवान्।। १२८.२२ ।।"
  },
  {
    "text": "सुरनद्यास्ततस्तीरं श्रान्तोऽग्निगुपतस्थिवान्।\nकृत्तिकासु च तद्रेतः प्रक्षेपात्कार्तिकोऽभवत्।। १२८.२३ ।।"
  },
  {
    "text": "अवशिष्टं च यत्किंचिदग्नेर्दहे च शांभवम्।\nतदेव रेतो वहित्नस्तु स्वभार्यायां द्विधाऽक्षिपत्।। १२८.२४ ।।"
  },
  {
    "text": "स्वाहायां प्रियभूतायां पुत्रार्थिन्यां विशेषतः।\nपुरा साऽऽश्वासिता तेन संततिस्ते भविष्यति।। १२८.२५ ।।"
  },
  {
    "text": "तद्वहिननाथ संस्मृत्य तत्क्षिप्तं शांभवं महः।\nतदग्ने रेतसस्तस्यां जज्ञे मिथुनमुत्तमम्।। १२८.२६ ।।"
  },
  {
    "text": "सुवर्णश्च सुवर्णा च रूपेणाप्रतिमं भुवि।\nअग्नेः प्रीतिकरं नित्यं लोकानां प्रीतिवर्धनम्।। १२८.२७ ।।"
  },
  {
    "text": "अग्निः प्रीत्य सुवर्णां तां प्रादाद्धर्माय धीमते।\nसुवर्णस्याथ पुत्रस्य संकल्पामकरोत्प्रियाम्।।\nएवं पुत्रस्य पुत्र्याश्च विवाहमकरोत्कविः।। १२८.२८ ।।"
  },
  {
    "text": "अन्योन्यरेतोव्यतिषङ्गदोषादग्नेरपत्यमुभयं तथैव।\nपुत्रः सुवर्णो बहुरूपरूपी, रूपाणि कृत्वा सुरसत्तमानाम्।। १२८.२९ ।।"
  },
  {
    "text": "इन्द्रस्य वायोर्धनदस्य भार्या, जलेश्वरस्यापि मुनीश्वराणाम्।\nभार्यास्यु गच्छत्यनिशं सुवर्णो, यस्याः प्रियं यच्च वपुः स कृत्वा।। १२८.३० ।।"
  },
  {
    "text": "याति क्वचिच्चाप कवेस्तनूजस्तद्भर्तृरूपं च पतिव्रतासु।\nकृत्वाऽनिशं ताभिरुदारभावः, कुर्वन्कृतार्थं मदनं स रेमे।। १२८.३१ ।।"
  },
  {
    "text": "कृत्वा गता क्वापि चैवं सुवर्णा, धर्मस्य भार्याऽपि सुवर्णनाम्नी।\nस्वाहासुता स्वैरिणी सा बभुव, यस्यापि यस्यापि मनोगता या।। १२८.३२ ।।"
  },
  {
    "text": "भार्यास्वरूपा सैव भूत्वा सुवर्णा, रेमे पतीन्मानुषानासुरांश्च।\nदेवानृषीन्पितृरूपांस्तथाऽन्यान्नूपौदार्यस्थैर्यगाम्भीर्ययुक्तान्।। १२८.३३ ।।"
  },
  {
    "text": "याऽभिप्रेता यस्य देवस्य भार्या, तद्रुपा सा रमते तेन सार्धम्।\nनानाभेदैः करणैश्चाप्यनेकैराकर्षन्ती तन्मनःकामसिद्धिम्।। १२८.३४ ।।"
  },
  {
    "text": "एवं सुवर्णस्य निरीक्ष्य चेष्टामग्नेः सूनोः पुत्रिकायास्तथाऽग्नेः।\nसर्वे च शेषुः कुपितास्तदाऽग्नेः, पुत्रं च पुत्रीं च सुरासुरास्ते।। १२८.३५ ।।"
  },
  {
    "text": "<b>सुरासुरा ऊचुः\n</b>\nकृतं यदेतद्‌व्यभिचाररूपं यच्छद्मना वर्तनं पापरूपम्।\nतस्मात्सुतस्ते व्यभिचारवांश्च, सर्वत्र गामी जायतां हव्यवाह।। १२८.३६ ।।"
  },
  {
    "text": "तथा सुवर्णाऽपि न चैकनिष्ठा, भूयादग्ने नैकतृप्ता बहूंश्च।\nनानाजातीन्निन्दितान्देहभाजो, भजित्री स्यादेष दोषश्च पुत्र्याः।। १२८.३७ ।।"
  },
  {
    "text": "<b>ब्रह्मोवाच\n</b>\nइत्येतच्छापवचनं श्रुत्वाऽग्निरतिभीतवत्।\nमामभ्येत्य तदोवाच निष्कृतिं वद पुत्रयोः।।। १२८.३८ ।।"
  },
  {
    "text": "तदाऽहमब्रवं वह्‌ने गौतमीं गच्छ शंकरम्।\nस्तुत्वा तत्र महाबाहो निवेदय जगत्पते।। १२८.३९ ।।"
  },
  {
    "text": "माहेश्वरेण वीर्येण तव देहस्थितेन च।\nएवंविधं त्वपत्यं ते जातं वह्‌ने ततो भवान्।। १२८.४० ।।"
  },
  {
    "text": "निवेदयस्व(तु)देवाय देवानां शापमीदृशम्।\nस्वापत्यरक्षणायासौ शंभुः श्रेयः करिष्यति।। १२८.४१ ।।"
  },
  {
    "text": "स्तुहि देवं च देवीं च भक्त्या प्रीतो भवेच्छिवः।\nततस्त्वपत्यविषये प्रियान्कामानवाप्स्यसि।। १२८.४२ ।।"
  },
  {
    "text": "ततो मद्वचनादग्निर्गङ्गां गत्वा महेश्वरम्।\nतुष्टाव नियतो वाक्यैः स्तुतिभिर्वेदसंमितैः।। १२८.४३ ।।"
  },
  {
    "text": "<b>अग्निरुवाच\n</b>\nविश्वस्य जगतो धाता विश्वमूर्तिर्निरञ्जनः।\nआदिकर्ता स्वयंभूश्च तं नमामि जगत्पतिम्।। १२८.४४ ।।"
  },
  {
    "text": "योऽग्निर्भूत्वा संहरति स्रष्टा वै जलरूपतः।\nसूर्यरूपेण यः पाति तं नमामि च त्र्यम्बकम्।। १२८.४५ ।।"
  },
  {
    "text": "<b>ब्रह्मोवाच\n</b>\nततः प्रसन्नो भगवाननन्तः शंभुरव्ययः।\nवरेण च्छन्दयामास पावकं सुरपूजितम्।। १२८.४६ ।।"
  },
  {
    "text": "स विनीतः शिवं प्राह तव वीर्यं मयि स्थितम्।\nतेन जातः रम्यः सुवर्णो लोकविश्रुतः।। १२८.४७ ।।"
  },
  {
    "text": "तथा सुवर्णा पुत्री च तस्मादेव जगत्प्रभो।\nअन्योन्यवीर्यसङ्गाच्च तद्दोषादुभयं त्विदम्।। १२८.४८ ।।"
  },
  {
    "text": "व्यभिचारात्सदोषं च अपत्यमभवच्छिव।\nशापं ददुः सुराः सर्वे तयोः शान्तिं कुरु प्रभो।। १२८.४९ ।।"
  },
  {
    "text": "तदग्निवचनाच्छम्भुः प्रोवाचेदं शुभोदयम्।। १२८.५० ।।"
  },
  {
    "text": "<b>शंभुरुवाच\n</b>\nमद्वीर्यादभवत्त्वत्तः सुवर्णो भूरिविक्रमः।\nसमग्रा ऋद्धयः सर्वाः सुवर्णेऽस्मिन्समाहिताः।। १२८.५१ ।।"
  },
  {
    "text": "भविष्यन्ति न संदहो वह्ने श्रृणु वचो मम।\nत्रयाणामपि लोकानां पावनः स भविष्यति।। १२८.५२ ।।"
  },
  {
    "text": "स एव चामृतं लोके स एव सुरवल्लभः।\nस एव भुक्तिमुक्ती च स एव मखदक्षिणा।। १२८.५३ ।।"
  },
  {
    "text": "स एव रूपं सर्वस्य गुरूणामप्यसौ गुरुः।\nवीर्यं श्रेष्ठतमं विद्याद्वीर्यं मत्तो यदुत्तमम्।। १२८.५४ ।।"
  },
  {
    "text": "विशेषतस्त्वयि क्षिप्तं तस्य का स्याद्विचारणा।\nहीनं तेन विना सर्वं संपूर्णास्तेन संपदः।। १२८.५५ ।।"
  },
  {
    "text": "जीवन्तोऽपि मृताः सर्वे सुवर्णेन विना नराः।\nनिर्गुणोऽपि धनी मान्यः सगुणोऽप्यधनो नहि।। १२८.५६ ।।"
  },
  {
    "text": "तस्मान्नातः परं किंचित्सुवर्णाद्धि भविष्यति।\nतथा चैषा सुवर्णाऽपि स्यादुत्कृष्टाऽपि चञ्चला।। १२८.५७ ।।"
  },
  {
    "text": "अनया वीक्षितं सर्वं न्यूनं पूर्णं भविष्यति।\nतपसा जपहोमैश्च येयं प्राप्या जगत्त्रये।। १२८.५८ ।।"
  },
  {
    "text": "तस्याः प्रभावं प्राशस्त्यमग्ने किंचिच्च कीर्त्यते।\nसर्वत्र या तु संतिष्ठेदायातु विचरिष्यर्ति।। १२८.५९ ।।"
  },
  {
    "text": "सुवर्णा कमला साक्षात्पवित्रा च भविष्यति।\nअद्य प्रभृत्यात्समजयोस्तथा स्वैरं विचेष्टतोः।। १२८.६० ।।"
  },
  {
    "text": "तथाऽपि चैतयोः पुण्यं न भूतं न भविष्यति।। १२८.६१ ।।"
  },
  {
    "text": "<b>ब्रह्मोवाच\n</b>\nएवमुक्त्वा ततः शंभुः साक्षात्तत्राभवच्छिवः।\nलिङ्गरूपेण सर्वेषां लोकानां हितकाम्यया।। १२८.६२ ।।"
  },
  {
    "text": "वरान्प्राप्य सुताभ्यां व अग्निस्तुष्टोऽभवत्ततः।\nस्वभर्त्रा च सुवर्णा सा धर्मेणाग्निसुता मुदा।। १२८.६३ ।।"
  },
  {
    "text": "वर्तयामास पुत्रोऽपि वह्‌नेः संकल्पया मुदा।\nएतस्मिन्नन्तरे स्वर्णामग्नेर्दुहितरं मुने।। १२८.६४ ।।"
  },
  {
    "text": "परिभूय च धर्मं तं शार्दूलो दानवेश्वरः।\nअहरद्भाग्यसौभाग्यविलासवसतिं छलात्।। १२८.६५ ।।"
  },
  {
    "text": "नीता रसातलं तेन सुवर्णा लोकविश्रुता।\nजामाताऽग्नेः स धर्मश्च अग्निश्चैव स हव्यवाट्।। १२८.६६ ।।"
  },
  {
    "text": "विष्णवे लोकनाथाय स्तुत्वा चैव पुनः पुनः।\nकार्यविज्ञापनं चोभौ चक्रतुः प्रभविष्णवे।। १२८.६७ ।।"
  },
  {
    "text": "ततश्चक्रेण चिच्छेद शार्दूलस्य शिरो हरिः।\nसाऽऽनीता विष्णुना देवी सुवर्णा लोकसुन्दरी।। १२८.६८ ।।"
  },
  {
    "text": "महेश्वरसुता चैव अग्नेश्चैव तथा प्रिया।\nमहेश्वराय तां विष्णुर्दर्शयामास नारद।। १२८.६९ ।।"
  },
  {
    "text": "प्रीतोऽभोवन्महेशोऽपि सस्वजे तां पुनः पुनः।\nचक्रं प्रक्षालितं यत्र शार्दूलच्छेदि दीप्तिमत्।। १२८.७० ।।"
  },
  {
    "text": "चक्रतीर्थं तु विख्यातं शार्दूलं चेति तद्विदुः।\nयत्र नीता सुवर्णा सा विष्णुना शंकरान्तिकम्।। १२८.७१ ।।"
  },
  {
    "text": "तत्तीर्थं शांकरं ज्ञेयं वैष्णवं सिद्धमेव तु।\nयत्राऽऽनन्दमनुप्राप्तो ह्यग्निर्धर्मश्च शाश्वतः।। १२८.७२ ।।"
  },
  {
    "text": "आनन्दाश्रूणि न्यपतन्यत्राग्नेर्मुनिसत्तम।\nआनन्देति नदीं जाता तथा वै नन्दिनीति च।। १२८.७३ ।।"
  },
  {
    "text": "तस्याश्च संगमः पुण्यो गङ्गायां तत्र वै शिवः।\nतत्रैव संगमे साक्षात्सुवर्णाऽद्यापि संस्थिता।। १२८.७४ ।।"
  },
  {
    "text": "दाक्षायणी सैव शिवा आग्नेयी चेति विश्रुता।\nअम्बिका जगदाधारा शिवा कात्यायनीश्वरी।। १२८.७५ ।।"
  },
  {
    "text": "भक्ताभीष्टप्रदा नित्यमलंकृत्योभयं तटम्।\nतपस्तेपे यत्र चाग्निस्तत्तींर्थं तु तपोवनम्।। १२८.७६ ।।"
  },
  {
    "text": "एवमादीनि तीर्थानि तीरयोरुभयोर्मुने।\nतेषु स्नानं च दानं च सर्वकामप्रदं शुभम्।। १२८.७७ ।।"
  },
  {
    "text": "उत्तरे चैव पारे च सहस्राणि चतुर्दश।\nदक्षिणे च तथा पार सहस्राण्यथ षोडश।। १२८.७८ ।।"
  },
  {
    "text": "तत्र तत्र च तीर्थाना साभिज्ञानानि सन्ति वै।\nनामानि च पृथक् सन्ति संक्षेपात्तन्मयोच्यते।। १२८.७९ ।।"
  },
  {
    "text": "एतानि यश्च श्रृणुयाद्यश्च वा पठति स्मरेत्।\nसर्वेषु तत्र काम्येषु परिपूर्णो भवेन्नरः।। १२८.८० ।।"
  },
  {
    "text": "एतद्‌वृत्तं तु यो ज्ञात्वा तत्र स्नानादिकं चरेत्।\nलक्ष्मीवाञ्चायते नित्यं धर्मवांश्च विशेषतः।। १२८.८१ ।।"
  },
  {
    "text": "अब्जकात्पश्चिमे तीर्थं तच्छार्दूलमुदाहृतम्।\nवाराणस्यादितीर्थेभ्यः सर्वेभ्यो ह्यधिकं भवेत्।। १२८.८२ ।।"
  },
  {
    "text": "तत्र स्नात्वा पितॄन्देवान्वन्दते तर्पयत्यपि।\nसर्वपापाविनिर्मुक्तो विष्णुलोके महीयते।। १२८.८३ ।।"
  },
  {
    "text": "तपोवनाच्च शार्दूलान्मध्ये तीर्थान्यशेषतः।\nतस्यैकैकस्य माहात्म्यं न केनाप्यत्र वर्ण्यते।। १२८.८४ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये तपोवननन्दिनीसंगमेश्वरदेवीदाक्षायणीसिद्धेश्वरवैष्णवशार्दूलाग्निचक्रतीर्थादित्रिंशत्सहस्रतीर्थवर्णनं नामाष्टाविंशत्यधिकशततमोऽध्यायः।। १२८ ।।"
  },
  {
    "text": "गौतमीमाहात्म्य एकोनषष्टितमोऽध्यायः।। ४९ ।।"
  }
]
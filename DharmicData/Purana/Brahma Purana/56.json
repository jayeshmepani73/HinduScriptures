[
  {
    "text": "<b>ब्रह्मोवाच\n</b>\nइत्थं स्तुतस्तदा तेन मार्कण्डेयेन भो द्विजाः।\nप्रीतः प्रोवाच भगवान्मेघगम्भीरया गिरा॥ ५६.१॥\n{श्रीभगवानुवाच॒ }\nब्रूहि कामं मुनिश्रेष्ठ यत्ते मनसि वर्तते।\nददामि सर्वं विप्रर्षे मत्तो यदभिवाञ्छसि॥ ५६.२॥\n{ब्रह्मोवाच॒ }\nश्रुत्वा स वचनं विप्राः शिशोस्तस्य महात्मनः।\nउवाच परमप्रीतो मुनिस्तद्गतमानसः॥ ५६.३॥\n{मार्कण्डेय उवाच॒ }\nज्ञातुमिच्छामि देव त्वां मायां वै तव चोत्तमाम्।\nत्वत्प्रसादाच्च देवेश स्मृतिर्न परिहीयते॥ ५६.४॥\nद्रुतमन्तः शरीरेण सततं पर्यवर्तितम्।\nइच्छामि पुण्डरीकाक्ष ज्ञातुं त्वामहमव्ययम्॥ ५६.५॥\nइह भूत्वा शिशुः साक्षात्किं भवानवतिष्ठते।\nपीत्वा जगदिदं सर्वमेतदाख्यातुमर्हसि॥ ५६.६॥\nकिमर्थं च जगत्सर्वं शरीरस्थं तवानघ।\nकियन्तं च त्वया कालमिह स्थेयमरिंदम॥ ५६.७॥\nज्ञातुमिच्छामि देवेश ब्रूहि सर्वमशेषतः।\nत्वत्तः कमलपत्त्राक्ष विस्तरेण यथातथम्।\nमहदेतदचिन्त्यं च यदहं दृष्टवान् प्रभो॥ ५६.८॥\n{ब्रह्मोवाच॒ }\nइत्युक्तः स तदा तेन देवदेवो महाद्युतिः।\nसान्त्वयन् स तदा वाक्यमुवाच वदतां वरः॥ ५६.९॥\n{श्रीभगवानुवाच॒ }\nकामं देवाश्च मां विप्र नहि जानन्ति तत्त्वतः।\nतव प्रीत्या प्रवक्ष्यामि यथेदं विसृजाम्यहम्॥ ५६.१०॥\nपितृभक्तोऽसि विप्रर्षे मामेव शरणं गतः।\nततो दृष्टोऽस्मि ते साक्षाद्ब्रह्मचर्यं च ते महत्॥ ५६.११॥\nआपो नारा इति पुरा संज्ञाकर्म कृतं मया।\nतेन नारायणोऽस्म्युक्तो मम तास्त्वयनं सदा॥ ५६.१२॥\nअहं नारायणो नाम प्रभवः शाश्वतोऽव्ययः।\nविधाता सर्वभूतानां संहर्ता च द्विजोत्तम॥ ५६.१३॥\nअहं विष्णुरहं ब्रह्मा शक्रश्चापि सुराधिपः।\nअहं वैश्रवणो राजा यमः प्रेताधिपस्तथा॥ ५६.१४॥\nअहं शिवश्च सोमश्च कश्यपश्च प्रजापतिः।\nअहं धाता विधाता च यज्ञश्चाहं द्विजोत्तम॥ ५६.१५॥\nअग्निरास्यं क्षितिः पादौ चन्द्रादित्यौ च लोचने।\nद्यौर्मूर्धा खं दिशः श्रोत्रे तथापः स्वेदसंभवाः॥ ५६.१६॥\nसदिशं च नभः कायो वायुर्मनसि मे स्थितः।\nमया क्रतुशतैरिष्टं बहुभिश्चाप्तदक्षिणैः॥ ५६.१७॥\nयजन्ते वेदविदुषो मां देवयजने स्थितम्।\nपृथिव्यां क्षत्रियेन्द्राश्च पार्थिवाः स्वर्गकाङ्क्षिणः॥ ५६.१८॥\nयजन्ते मां तथा वैश्याः स्वर्गलोकजिगीषवः।\nचतुःसमुद्रपर्यन्तां मेरुमन्दरभूषणाम्॥ ५६.१९॥\nशेषो भूत्वाहमेको हि धारयामि वसुंधराम्।\nवाराहं रूपमास्थाय ममेयं जगती पुरा॥ ५६.२०॥\nमज्जमाना जले विप्र वीर्येणास्मि समुद्धृता।\nअग्निश्च वाडवो विप्र भूत्वाहं द्विजसत्तम॥ ५६.२१॥\nपिबाम्यपः समाविष्टस्ताश्चैव विसृजाम्यहम्।\nब्रह्म वक्त्रं भुजौ क्षत्रमूरू मे संश्रिता विशः॥ ५६.२२॥\nपादौ शूद्रा भवन्तीमे विक्रमेण क्रमेण च।\nऋग्वेदः सामवेदश्च यजुर्वेदस्त्वथर्वणः॥ ५६.२३॥\nमत्तः प्रादुर्भवन्त्येते मामेव प्रविशन्ति च।\nयतयः शान्तिपरमा यतात्मानो बुभुत्सवः॥ ५६.२४॥\nकामक्रोधद्वेषमुक्ता निःसङ्गा वीतकल्मषाः।\nसत्त्वस्था निरहंकारा नित्यमध्यात्मकोविदाः॥ ५६.२५॥\nमामेव सततं विप्राश्चिन्तयन्त उपासते।\nअहं संवर्तको ज्योतिरहं संवर्तकोऽनलः॥ ५६.२६॥\nअहं संवर्तकः सूर्यस्त्वहं संवर्तकोऽनिलः।\nतारारूपाणि दृश्यन्ते यान्येतानि नभस्तले॥ ५६.२७॥\nमम वै रोमकूपाणि विद्धि त्वं द्विजसत्तम।\nरत्नाकराः समुद्राश्च सर्व एव चतुर्दिशः॥ ५६.२८॥\nवसनं शयनं चैव निलयं चैव विद्धि मे।\nकामः क्रोधश्च हर्षश्च भयं मोहस्तथैव च॥ ५६.२९॥\nममैव विद्धि रूपाणि सर्वाण्येतानि सत्तम।\nप्राप्नुवन्ति नरा विप्र यत्कृत्वा कर्म शोभनम्॥ ५६.३०॥\nसत्यं दानं तपश्चोग्रमहिंसां सर्वजन्तुषु।\nमद्विधानेन विहिता मम देहविचारिणः॥ ५६.३१॥\nमयाभिभूतविज्ञानाश्चेष्टयन्ति न कामतः।\nसम्यग्वेदमधीयाना यजन्तो विविधैर्मखैः॥ ५६.३२॥\nशान्तात्मानो जितक्रोधाः प्राप्नुवन्ति द्विजातयः।\nप्राप्तुं शक्यो न चैवाहं नरैर्दुष्कृतकर्मभिः॥ ५६.३३॥\nलोभाभिभूतैः कृपणैरनार्यैरकृतात्मभिः।\nतन्मां महाफलं विद्धि नराणां भावितात्मनाम्॥ ५६.३४॥\nसुदुष्प्रापं विमूढानां मां कुयोगनिषेविणाम्।\nयदा यदा हि धर्मस्य ग्लानिर्भवति सत्तम॥ ५६.३५॥\nअभ्युत्थानमधर्मस्य तदात्मानं सृजाम्यहम्।\nदैत्या हिंसानुरक्ताश्च अवध्याः सुरसत्तमैः॥ ५६.३६॥\nराक्षसाश्चापि लोकेऽस्मिन् यदोत्पत्स्यन्ति दारुणाः।\nतदाहं संप्रसूयामि गृहेषु पुण्यकर्मणाम्॥ ५६.३७॥\nप्रविष्टो मानुषं देहं सर्वं प्रशमयाम्यहम्।\nसृष्ट्वा देवमनुष्यांश्च गन्धर्वोरगराक्षसान्॥ ५६.३८॥\nस्थावराणि च भूतानि संहराम्यात्ममायया।\nकर्मकाले पुनर्देहमनुचिन्त्य सृजाम्यहम्॥ ५६.३९॥\nआविश्य मानुषं देहं मर्यादाबन्धकारणात्।\nश्वेतः कृतयुगे धर्मः श्यामस्त्रेतायुगे मम॥ ५६.४०॥\nरक्तो द्वापरमासाद्य कृष्णः कलियुगे तथा।\nत्रयो भागा ह्यधर्मस्य तस्मिन् काले भवन्ति च॥ ५६.४१॥\nअन्तकाले च संप्राप्ते कालो भूत्वातिदारुणः।\nत्रैलोक्यं नाशयाम्येकः सर्वं स्थावरजङ्गमम्॥ ५६.४२॥\nअहं त्रिधर्मा विश्वात्मा सर्वलोकसुखावहः।\nअभिन्नः सर्वगोऽनन्तो हृषीकेश उरुक्रमः॥ ५६.४३॥\nकालचक्रं नयाम्येको ब्रह्मरूपं ममैव तत्।\nशमनं सर्वभूतानां सर्वभूतकृतोद्यमम्॥ ५६.४४॥\nएवं प्रणिहितः सम्यङ्ममात्मा मुनिसत्तम।\nसर्वभूतेषु विप्रेन्द्र न च मां वेत्ति कश्चन॥ ५६.४५॥\nसर्वलोके च मां भक्ताः पूजयन्ति च सर्वशः।\nयच्च किंचित्त्वया प्राप्तं मयि क्लेशात्मकं द्विज॥ ५६.४६॥\nसुखोदयाय तत्सर्वं श्रेयसे च तवानघ।\nयच्च किंचित्त्वया लोके दृष्टं स्थावरजङ्गमम्॥ ५६.४७॥\nविहितः सर्व एवासौ मयात्मा भूतभावनः।\nअहं नारायणो नाम शङ्खचक्रगदाधरः॥ ५६.४८॥\nयावद्युगानां विप्रर्षे सहस्रं परिवर्तते।\nतावत्स्वपिमि विश्वात्मा सर्वविश्वानि मोहयन्॥ ५६.४९॥\nएवं सर्वमहं कालमिहासे मुनिसत्तम।\nअशिशुः शिशुरूपेण यावद्ब्रह्मा न बुध्यते॥ ५६.५०॥\nमया च दत्तो विप्रेन्द्र वरस्ते ब्रह्मरूपिणा।\nअसकृत्परितुष्टेन विप्रर्षिगणपूजित॥ ५६.५१॥\nसर्वमेकार्णवं कृत्वा नष्टे स्थावरजङ्गमे।\nनिर्गतोऽसि मयाज्ञातस्ततस्ते दर्शितं जगत्॥ ५६.५२॥\nअभ्यन्तरं शरीरस्य प्रविष्टोऽसि यदा मम।\nदृष्ट्वा लोकं समस्तं हि विस्मितो नावबुध्यसे॥ ५६.५३॥\nततोऽसि वक्त्राद्विप्रर्षे द्रुतं निःसारितो मया।\nआख्यातस्ते मया चात्मा दुर्ज्ञेयो हि सुरासुरैः॥ ५६.५४॥\nयावत्स भगवान् ब्रह्मा न बुध्येत महातपाः।\nतावत्त्वमिह विप्रर्षे विश्रब्धश्चर वै सुखम्॥ ५६.५५॥\nततो विबुद्धे तस्मिंस्तु सर्वलोकपितामहे।\nएको भूतानि स्रक्ष्यामि शरीराणि द्विजोत्तम॥ ५६.५६॥\nआकाशं पृथिवीं ज्योतिर्वायुः सलिलमेव च।\nलोके यच्च भवेत्किंचिदिह स्थावरजङ्गमम्॥ ५६.५७॥\n{ब्रह्मोवाच॒ }\nएवमुक्त्वा तदा विप्राः पुनस्तं प्राह माधवः।\nपूर्णे युगसहस्रे तु मेघगम्भीरनिस्वनः॥ ५६.५८॥\n{श्रीभगवानुवाच॒ }\nमुने ब्रूहि यदर्थं मां स्तुतवान् परमार्थतः।\nवरं वृणीष्व यच्छ्रेष्ठं ददामि नचिरादहम्॥ ५६.५९॥\nआयुष्मानसि देवानां मद्भक्तोऽसि दृढव्रतः।\nतेन त्वमसि विप्रेन्द्र पुनर्दीर्घायुराप्नुहि॥ ५६.६०॥\n{ब्रह्मोवाच॒ }\nश्रुत्वा वाणीं शुभां तस्य विलोक्य स तदा पुनः।\nमूर्ध्ना निपत्य सहसा प्रणम्य पुनरब्रवीत्॥ ५६.६१॥\n{मार्कण्डेय उवाच॒ }\nदृष्टं परं हि देवेश तव रूपं द्विजोत्तम।\nमोहोऽयं विगतः सत्यं त्वयि दृष्टे तु मे हरे॥ ५६.६२॥\nएवमेवमहं नाथ इच्छेयं त्वत्प्रसादतः।\nलोकानां च हितार्थाय नानाभावप्रशान्तये॥ ५६.६३॥\nशैवभागवतानां च वादार्थप्रतिषेधकम्।\nअस्मिन् क्षेत्रवरे पुण्ये निर्मले पुरुषोत्तमे॥ ५६.६४॥\nशिवस्यायतनं देव करोमि परमं महत्।\nप्रतिष्ठेय तथा तत्र तव स्थाने च शंकरम्॥ ५६.६५॥\nततो ज्ञास्यन्ति लोकेऽस्मिन्नेकमूर्ती हरीश्वरौ।\nप्रत्युवाच जगन्नाथः स पुनस्तं महामुनिम्॥ ५६.६६॥\n{श्रीभगवानुवाच॒ }\nयदेतत्परमं देवं कारणं भुवनेश्वरम्।\nलिङ्गमाराधनार्थाय नानाभावप्रशान्तये॥ ५६.६७॥\nममादिष्टेन विप्रेन्द्र कुरु शीघ्रं शिवालयम्।\nतत्प्रभावाच्छिवलोके तिष्ठ त्वं च तथाक्षयम्॥ ५६.६८॥\nशिवे संस्थापिते विप्र मम संस्थापनं भवेत्।\nनावयोरन्तरं किंचिदेकभावौ द्विधा कृतौ॥ ५६.६९॥\nयो रुद्रः स स्वयं विष्णुर्यो विष्णुः स महेश्वरः।\nउभयोरन्तरं नास्ति पवनाकाशयोरिव॥ ५६.७०॥\nमोहितो नाभिजानाति य एव गरुडध्वजः।\nवृषध्वजः स एवेति त्रिपुरघ्नं त्रिलोचनम्॥ ५६.७१॥\nतव नामाङ्कितं तस्मात्कुरु विप्र शिवालयम्।\nउत्तरे देवदेवस्य कुरु तीर्थं सुशोभनम्॥ ५६.७२॥\nमार्कण्डेयह्रदो नाम नरलोकेषु विश्रुतः।\nभविष्यति द्विजश्रेष्ठ सर्वपापप्रणाशनः॥ ५६.७३॥\n{ब्रह्मोवाच॒ }\nइत्युक्त्वा स तदा देवस्तत्रैवान्तरधीयत।\nमार्कण्डेयं मुनिश्रेष्ठाः सर्वव्यापी जनार्दनः॥ ५६.७४॥"
  }
]
[
  {
    "text": "<b>अस्य श्रवणपठनकर्तॄणां फलप्राप्तिकथनम्\n</b>\n<b>लोमर्हषण उवाच\n</b>\nएवं पुरा मुनीन्व्यासः पुराणं श्लक्ष्णया गिरा।\nदसाष्टदोषरहितैर्वाक्यैः सारतरैर्द्विजाः।। २४६.१ ।।"
  },
  {
    "text": "पूर्णमस्तमलैः शुद्धैर्नानाशास्त्रसमुच्चयैः।\nजातिशुद्धसमायुक्तं साधुशब्दोपशोभितम्।। २४६.२ ।।"
  },
  {
    "text": "पूर्वपक्षोक्तिसिद्धान्तपरिनिष्ठासमन्वितम्।\nश्रावयित्वा यथान्यायं विरराम महामतिः।। २४६.३ ।।"
  },
  {
    "text": "तेऽपि श्रुत्वा मुनिश्रेष्ठाः पुराणं वेदसंमितम्।\nआद्यं ब्राह्मविधानं च सर्ववाञ्छाफलप्रदम्।। २४६.४ ।।"
  },
  {
    "text": "हृष्टा बभूवुः सुप्रीता विस्मिताश्च पुनः पुनः।\nप्रशशंसुस्तदा व्यासं कृष्णद्वैपायनं मुनिम्।। २४६.५ ।।"
  },
  {
    "text": "अहो त्वया मुनश्रेष्ठ पुराणं श्रुतिसंमितम्।\nसर्वाभिप्रेतफलदं सर्वपापहरं परम्।। २४६.६ ।।"
  },
  {
    "text": "प्रोक्तं श्रुतं तथाऽस्माभिर्विचित्रपदमक्षरम्।\nनतेऽस्त्यविदितं किंचित्त्रिषु लोकेषु वै प्रभो।। २४६.७ ।।"
  },
  {
    "text": "सर्वज्ञस्त्वं महाभाग देवेष्विव बृहस्पतिः।\nनमस्यामो महाप्राज्ञं ब्रह्मिष्ठं त्वां महामुनिम्।। २४६.८ ।।"
  },
  {
    "text": "येन त्वया तु वेदार्था भारते प्रकटीकृताः।\nकः शक्नोति गुणान्वक्तुं तव सर्वान्महामुने।। २४६.९ ।।"
  },
  {
    "text": "अधीत्य चुरो वेदान्साङ्गान्व्याकरणानि च।\nकृतवान्भारतं शास्त्रं तस्मै ज्ञानात्मने नमः।। २४६.१० ।।"
  },
  {
    "text": "नमोऽस्तु ते व्यास विशालबुद्धे, फुल्लारविन्दायतपत्रनेत्र।\nयेन त्वाय भारततैलपूर्णः प्रज्वलितो ज्ञानमयः प्रदीपः।। २४६.११ ।।"
  },
  {
    "text": "अज्ञानतिमिरान्धानां भ्रामितानां कुदृष्टिभिः।\nज्ञानाञ्जनशलाकेन त्वाय चोन्मीलिता दृशः।। २४६.१२ ।।"
  },
  {
    "text": "एवमुक्त्वा समभ्यर्च्य व्यासं ते चैव पूजिताः।\nजग्मुर्यथागतं सर्वे कृतकृत्याः स्वमाश्रमम्।। २४६.१३ ।।"
  },
  {
    "text": "तथा मया मुनिश्रेष्ठा कथितं हि सनातनम्।\nपुराणं सुमहापुण्यं सर्वपापप्रणाशनम्।। २४६.१४ ।।"
  },
  {
    "text": "यथा भवद्भिः पृष्टोऽहं संप्रश्नं द्विजसत्तमाः।\nव्यासप्रसादात्तत्सर्वं मया संपरिकीर्तितम्।। २४६.१५ ।।"
  },
  {
    "text": "इदं गृहस्थैः श्रोतव्यं यतिभिर्ब्रह्मचारिभिः।\nधनसौख्यप्रदं नणां पवित्रं पापनाशनम्।। २४६.१६ ।।"
  },
  {
    "text": "तथा ब्रह्मपरैर्विप्रैर्ब्राह्मणाद्यैः सुसंयतैः।\nश्रोतव्यं सुप्रयत्नेन सम्यक्श्रेयोभिकाङ्क्षिभिः।। २४६.१७ ।।"
  },
  {
    "text": "प्राप्नोति ब्राह्मणो विद्यां क्षत्रियो विजयं रणे।\nवैश्यस्तु धनमक्षय्यं शूद्रः सुखमवाप्नुयात्।। २४६.१८ ।।"
  },
  {
    "text": "यं यं काममभिध्यायञ्शुणोति पुरुषः शुचिः।\nतं तं काममवाप्नोति नरो नास्त्यत्र संशयः।। २४६.१९ ।।"
  },
  {
    "text": "पुराणं वैष्णवं त्वेतत्सर्वकिल्विषनाशनम्।\nविशिष्टं सर्वशास्त्रेभ्यः पुरुषार्थोपपादकम्।। २४६.२० ।।"
  },
  {
    "text": "एतद्वो यन्मयाऽऽख्यातं पुराणं वेदसंमितम्।\nश्रुतेऽस्मिन्सर्वदोषोत्थः पापाराशिः प्रणश्यति।। २४६.२१ ।।"
  },
  {
    "text": "प्रयागे गुष्करे चैव कुरुक्षेत्रे तथाऽर्बुदे।\nउपोष्य यदावाप्नोति तदस्य श्रवणान्नरः।। २४६.२२ ।।"
  },
  {
    "text": "यदग्निहोत्रे सुहुते वर्षे नाऽऽप्नोति वै फलम्।\nमहापुण्यमयं विप्रास्तदस्य श्रवणात्सकृत्।। २४६.२३ ।।"
  },
  {
    "text": "यज्ज्येष्ठशुक्लद्वादश्यां स्नात्वा वै यमुनाजले।\nमथुरायां हरिं दुष्ट्वा प्राप्नोति पुरुषः फलम्।। २४६.२४ ।।"
  },
  {
    "text": "तदाप्नोति फलं सम्यक्समाधानेन कीर्तनात्।\nपुराणेऽस्य हितो(?)विप्राः केशवार्पितमानसः।। २४६.२५ ।।"
  },
  {
    "text": "यत्फलं क्रि(श्रि)यमलोक्य पुरुषोऽथ लभेन्नरः।\nतत्फलं समवाप्नोति यः पठेच्छृणुयादपि।। २४६.२६ ।।"
  },
  {
    "text": "इदं यः श्रद्धया नित्यं पुराणं वेदसंमितम्।\nयः पठेच्छृणुयान्मर्त्यः स याति भुवनं हरेः।। २४६.२७ ।।"
  },
  {
    "text": "श्रावयेद्‌ब्राह्मणो यस्तु सदा पर्वसु संयतः।\nएकादश्यां द्वादश्यां च विष्णुलोकं स गच्छति।। २४६.२८ ।।"
  },
  {
    "text": "इदं यशस्यमायुष्यं सुखदं कीर्तिवर्धनम्।\nबलपुष्टिप्रदं नॄणां धन्यं दुःस्वप्ननाशनम्।। २४६.२९ ।।"
  },
  {
    "text": "त्रिसंध्यं यः पठेद्विद्वाञ्श्रद्धया सुममाहितः।\nइदं वरिष्ठमाख्यानं स सर्वमीप्सितं लभेत्।। २४६.३० ।।"
  },
  {
    "text": "रोगार्तो मुच्यते रोगाद् बद्धो मुच्यते बन्धनात्।\nभयाद्विमुच्यते भीत आपदापन्न आपदः।। २४६.३१ ।।"
  },
  {
    "text": "जातिस्मरत्वं विद्यां च पुत्रान्मेधां पशून्धृतिम्।\nधर्मं चार्थं च कामं च मोक्षं तु लभते नरः।। २४६.३२ ।।"
  },
  {
    "text": "यान्यान्कामानभिप्रेत्य पठेत्प्रतमानसः।\nतांस्तन्सर्वानवाप्नोति पुरुषो नात्र संशयः।। २४६.३३ ।।"
  },
  {
    "text": "यश्चेदं सततं शृणोति मनुजः स्वर्गापवर्गप्रदं,विष्णुं सततं शृणोति वरदं भक्त्येकचित्तः शुचिः।\nभुक्त्वा चात्र सुखं विमुक्तकलुषः स्वर्गे च दिव्यं सुखं, पश्चाद्याति हरेः पदं सुविमलं मुक्तो गुणैः प्राकृतैः।। २४६.३४ ।।"
  },
  {
    "text": "तस्माद्विप्रवरैः स्मधर्मनिरतैर्मुक्त्येकमार्गेप्सुभिस्तद्वत्क्षत्रियपुंगवैस्तु नियतैः श्रेयोर्थिभिः सर्वदा।\nवैश्यैश्चानुदिनं विशुद्धकुलजैः शूद्रैस्तथा धार्मिकैः श्रोतव्यं त्विदमुत्तमं बहुफलं धर्माथमोक्षप्रदम्।। २४६.३५ ।।"
  },
  {
    "text": "धर्मे मतिर्भवतु वः पुरुषोत्तमानां, स ह्येक एव परलोकगतस्य बन्धुः।\nअर्थाः स्त्रियश्च निपुणैरपि सेव्यमाना, नैव प्रभावमुपयान्ति न च स्थिरत्वम्।। २४६.३६ ।।"
  },
  {
    "text": "धर्मेण राज्यं लभते मनुष्यः, स्वर्गं च धर्मेण नरः प्रयाति।\nआयुश्च कीर्तिं च तपश्च, धर्मेण मोक्षं लभते मनुष्यः।। २४६.३७ ।।"
  },
  {
    "text": "धर्मोऽत्र मातापितरौ नरस्य, धर्मः सखा चात्र परे च लोके।\nत्राता च धर्मस्त्विह मोक्षदश्च, धर्मादृते नास्ति तु किंचिदेव।। २४६.३८ ।।"
  },
  {
    "text": "इदं रहस्यं श्रेष्ठं च पुराणं वेदसंमितम्।\nन देयं दुष्टमतये नास्तिकाय विशेषतः।। २४६.३९ ।।"
  },
  {
    "text": "इदं मयोक्तं प्रवरं पुराणं, पापापहं धर्मविवर्धनं च।\nश्रुतं भवद्भिः परमं रहस्यमाज्ञापयध्वं मुनयो व्रजामि।। २४६.४० ।।"
  },
  {
    "text": "इति श्रीमहापुराणे आदिब्राह्मे रोमहर्षणमुनिसंवादे पुराणप्रशंसनं नाम षट्‌चत्वारिंशदधिकद्विशततमोऽध्यायः।। २४६ ।।"
  },
  {
    "text": "समाप्तमिदमादिब्राह्मभिधं महापुराणम्\nॐतत्सद्‌ब्रह्‌मार्पणमस्तु।।"
  }
]
[
  {
    "text": "<b>आदित्योत्पत्ति-कथनम्</b>\n<b>लोमहर्षण उवाच</b>\nविवस्वान् कश्यपाज्जज्ञे दाक्षायण्यां द्विजोत्तमाः।\nतस्य भार्य्याभवत्संज्ञा त्वाष्ट्री देवी विवस्वतः॥ ६.१ ॥"
  },
  {
    "text": "सुरेश्वरीति विख्याता त्रिपु लोकेषु भाविनी।\nसा वै भार्य्या भगवतो मार्त्तण्डस्य महात्मनः॥ ६.२ ॥"
  },
  {
    "text": "भर्त्तृरूपेण नातुष्यद्रूपयोवनशालिनी।\nसंज्ञा नाम सुतपसा सुदीप्तेन समन्विता॥ ६.३ ॥"
  },
  {
    "text": "आदित्यस्य हि तद्रूपं मण्डलस्य सुतेजसा।\nगात्रेषु परिदग्धं वै नातिकान्तमिवाभवत्॥ ६.४ ॥"
  },
  {
    "text": "न खल्वयं मृतोऽण्डस्थ इति स्नेहादभाषत।\nअजानन् काश्यपस्तस्मान्मार्त्तण्ड इति चोच्यते॥ ६.५ ॥"
  },
  {
    "text": "तेजस्त्वभ्यधिकं तस्य नित्यमेव विवस्वतः।\nयेनातितापयामास त्रींल्लोकान् कश्यपात्मजः॥ ६.६ ॥"
  },
  {
    "text": "त्रीण्यपत्यानि भो विप्रा संज्ञायां तपतां वरः।\nआदित्यो जनयामास कन्यां द्वौ च प्रजापती॥ ६.७ ॥"
  },
  {
    "text": "मनुर्वैवस्वतः पूर्व्वं श्राद्धदेवः प्रजापतिः।\nयमश्च यमुना चैव यमजौ सम्बभूवतुः॥ ६.८ ॥"
  },
  {
    "text": "श्यामवर्णन्तु तद्रूपं संज्ञा दृष्ट्वा विवस्वतः।\nअसहन्ती तु स्वां छायां सवर्णां निर्म्ममे ततः॥ ६.९ ॥"
  },
  {
    "text": "मायामयी तु सा संज्ञा तस्यां छायासमुत्थिताम्।\nप्राञ्जलिः प्रणता भूत्वा छाया संज्ञां द्विजोत्तमाः॥ ६.१0 ॥"
  },
  {
    "text": "उवाच किं मया कार्य्यं कथयस्व शुचिस्मिते।\nस्थितास्मि तव निर्देशे शाधि मां वरवर्णिनि॥ ६.११ ॥"
  },
  {
    "text": "<b>संज्ञोवाच</b>\nअहं यास्यामि भद्रं ते स्वमेव भवनं पितुः।\nत्वयैव भवने मह्यं वस्तव्यं निर्विशङ्कया॥ ६.१२ ॥"
  },
  {
    "text": "इमौ च बालकौ मह्यं कन्या चेयं सुमध्यमा।\nसम्भाव्यास्ते न चाख्येयमिदं भगवते क्वचित्॥ ६.१३ ॥"
  },
  {
    "text": "<b>सवर्णोवाच</b>\nआ कचग्रहणाद्देवि आ शापान्नैव कर्हिचित्।\nआख्यास्यामि नमस्तुभ्यं गच्छ देवि यथासुखम्॥ ६.१४ ॥"
  },
  {
    "text": "<b>लोमहर्षण उवाच</b>\nसमादिश्य सवर्णान्तु तथेत्युक्ता तया च सा।\nत्वष्टुः समीपमगमद्व्रीडितेव तपस्विनी॥ ६.१५ ॥"
  },
  {
    "text": "पितुः समीपगा सा तु पित्रा निर्भर्त्सिता शुभा।\nभर्त्तुः समीपं गच्छेति नियुक्ता च पुनः पुनः॥ ६.१६ ॥"
  },
  {
    "text": "आगच्छद्वडवा भूत्वाच्छाद्य रूपमनिन्दिता।\nकुरूनथोत्तरान् गत्वा तृणान्यथ चचार ह॥ ६.१७"
  },
  {
    "text": "द्वितीयायान्तु संज्ञायां संज्ञेयमिति चिन्तयन्।\nआदित्यो जनयामास पुत्रमात्मसमं तदा॥ ६.१८ ॥"
  },
  {
    "text": "पूर्व्वजस्य मनोर्विप्राः सदृशोऽयमिति प्रभुः।\nमनुरेवाभवन्नाम्ना सावर्ण इति चोच्यते॥ ६.१९ ॥"
  },
  {
    "text": "द्वितीयो यः सुतस्तस्याः स विज्ञेय शनैश्चरः।\nसंज्ञा तु पार्थिवी विप्राः स्वस्य पुत्रस्य वै तदा॥ ६.२0 ॥"
  },
  {
    "text": "चकाराभ्यधिकं स्नेहं न तथा पूर्व्वजेषु वै।\nमनुस्तस्याः क्षमत्तत्तु यमस्तस्या न चक्षमे॥ ६.२१ ॥"
  },
  {
    "text": "स वै रोषाच्च बाल्याच्च भाविनोऽर्थस्य वानघ।\nपदा सन्तर्ज्जयामास संज्ञां वैवस्वतो यमः॥ ६.२२ ॥"
  },
  {
    "text": "तं शशाप ततः क्रोधात् सावर्णजननी तदा।\nचरणः पततामेष तवेति भृशदुःखिता॥ ६.२३ ॥"
  },
  {
    "text": "यमस्तु तत्पितुः सर्व्वं प्राञ्जलिः प्रत्यवेदयत्।\nभृशं शापभयोद्विग्नः संज्ञावाक्यैर्विशङ्कितः॥ ६.२४ ॥"
  },
  {
    "text": "शापोऽयं विनिवर्त्तव प्रोवाच पितरं द्विजाः।\nमात्रा स्नेहेन सर्व्वेषु वर्त्तितव्यं सुतेषु वै॥ ६.२५ ॥"
  },
  {
    "text": "सेयमास्मानपास्येह विवस्वन् सम्बुभूषति।\nतस्यां मयोद्यतः पादो न तु देहे निपातितः॥ ६.२६ ॥"
  },
  {
    "text": "बाल्याद्वा यदि वा लौल्यान्मोहात्तत्क्षन्तुमर्हसि।\nशप्तोऽहमस्मि लोकेश जनन्या तपतां वर॥ ६.२७ ॥"
  },
  {
    "text": "तव प्रसादाच्चरणो न पतेन्मम गोपते\n<b>विवस्वानुवाच</b>\nअसंशयं पुत्र महृद्भविष्यत्यत्र कारणम्।\nयेन त्वामाविशत् क्रोधो धर्म्मज्ञं सत्यवादिनम्॥ ६.२८ ॥"
  },
  {
    "text": "न शक्यमेतन्मिथ्या तु कर्त्त मातृवचस्तव।\nकृमयो मांसमादाय यास्यन्त्यवनिमेव च॥ ६.२९ ॥"
  },
  {
    "text": "कृतमेवं वचस्तथ्यं मातुस्तव भविष्यति।\nशापस्य परिहारेण त्वं च त्रातो भविष्यसि॥ ६.३0 ॥"
  },
  {
    "text": "आदित्यश्चाब्रवीत् संज्ञां किमर्थं तनयेषु वै॥\nतुल्येष्वभ्यधिकः स्नेह एकस्मिन् क्रियते त्वया॥ ६.३१ ॥"
  },
  {
    "text": "सा तत् परिहरन्ती तु नाचचक्षे विवस्वते।\nस चात्मानं समाधाय योगात्तथ्यमपश्यत॥ ६.३२ ॥"
  },
  {
    "text": "तां शप्तुकामो भगवान्नाशपन्मुनिसत्तमाः।\nमूर्द्धजेषु निजग्राह स तु तां मुनिसत्त्माः॥ ६.३३ ॥"
  },
  {
    "text": "ततः सर्व्वं यथावृत्तमाचचक्षे विवस्वते।\nविवस्वानथ तच्छ्रुत्वा क्रुद्धस्त्वष्टारमभ्यगात्॥ ६.३४ ॥"
  },
  {
    "text": "दृष्ट्वा तु तं यथान्यायमर्च्चयित्वा विभावसुम्।\nनिर्दग्धुकामं रोषेण सान्त्वयामास वै तदा॥ ६.३५ ॥"
  },
  {
    "text": "<b>त्वष्टोवाच</b>\nतवातितेजसाविष्टमिदं रूपं न शोभते।\nअसहन्ती च संज्ञा सा वने चरति शाद्वले॥ ६.३६ ॥"
  },
  {
    "text": "द्रष्टा हि तां भवानद्य स्वां भार्य्यां शुभचारिणीम्।\nश्लाघ्यां योगबलोपेतां योगमास्थाय गोपते॥ ६.३७ ॥"
  },
  {
    "text": "अनुकूलं तु ते देव यदि स्यान्मम सम्मतम्।\nरूपं निर्वर्त्तयाम्यद्य तव कान्तमरिन्दम॥ ६.३८ ॥"
  },
  {
    "text": "ततोऽभ्युपागमत्त्वष्टा मार्त्तण्डस्य विवस्वतः।\nभ्रमिमारोप्य तत्तेजः शातयामास भो द्विजाः॥ ६.३९ ॥"
  },
  {
    "text": "ततो निर्भासितं रूपं तेजसा संहतेन वै।\nकान्तात् कान्ततरं द्रष्टुमधिकं शुसुभ तदा ॥ ६.४0 ॥"
  },
  {
    "text": "ददर्श योगमास्थाय स्वां भार्य्यां वडवां ततः।\nअधृष्यां सर्व्वभूतानां तेजसा नियमेन च॥ ६.४१ ॥"
  },
  {
    "text": "वडवावपुषा विप्राश्चरन्तीमकुतोभयाम्।\nसोऽश्वरूपेण भगवांस्तां मुखे समभावयत्॥ ६.४२ ॥"
  },
  {
    "text": "मैथुनाय विचेष्टन्तीं परपुंसोऽवशङ्कया।\nसा तन्निरवमच्छुक्रं नासिकाभ्यां विवस्वतः॥ ६.४३ ॥"
  },
  {
    "text": "देवौ तस्यामजायेतामश्विनौ भिषजां वरौ।\nनासत्यश्चैव दस्रश्च स्मृतौ द्वावश्विनाविति॥ ६.४४ ॥"
  },
  {
    "text": "मार्त्तण्डस्यात्मजावेतावष्टमस्य प्रजापतेः।\nतां तु रूपेण कान्तेन दर्शयामास भास्करः॥ ६.४५ ॥"
  },
  {
    "text": "सा तु दृष्ट्वैव भर्त्तारं तुतोष मुनिसत्तमाः।\nयमस्तु कर्म्मणा तेन भृशं पीडितमानसः॥ ६.४६ ॥"
  },
  {
    "text": "धर्मेण रञ्जयामास धर्म्मराज इमाः प्रजाः।\nस लेभे कर्म्मणा तेन शुभेन परमद्युतिः॥ ६.४७ ॥"
  },
  {
    "text": "पितणामाधिपत्यं च लोकपालत्वमेव च।\nमनुः प्रजापतिस्त्वासीत्सावर्णिः स तपोधनाः॥ ६.४८ ॥"
  },
  {
    "text": "भाव्यः समागते तस्मिन्मनुः सावर्णिकेऽनतरे।\nमेरुपृष्ठे तपो नित्यमद्यापि स चरत्युत॥ ६.४९ ॥"
  },
  {
    "text": "भ्राता शनैस्चरस्तस्य ग्रहत्वं स तु लब्धवान्।\nत्वष्टा तु तेजसा तेन विष्णोश्चक्रमकल्पयत्॥ ६.५0 ॥"
  },
  {
    "text": "तदप्रतिहतं युद्धे दानवान्तचिकीर्षया।\nयवीयसी तु साप्यासीद्यामी कन्या यशस्विनी॥ ६.५१ ।"
  },
  {
    "text": "अभवच्च सरिच्छ्रेष्ठा यमुना लोकपावनी\nमनुरित्युच्यते लोके सावर्ण इति चोच्यते॥ ६.५२ ॥"
  },
  {
    "text": "द्वितीयो यः सुतस्तस्य मनोर्भ्राता शनैश्चरः।\nग्रहत्वं स च लेभे वै सर्व्वलोकाभिपूजितः॥ ६.५३ ॥"
  },
  {
    "text": "य इदं जन्म देवानां श्रुणुयान्नारसत्तमः।\nआपदं प्राप्य मुच्येत प्राप्नुयाच्च महद्यशः॥ ६.५४ ॥"
  },
  {
    "text": "इति श्रीब्रह्मे महापुराणे आदित्योत्पत्तिकथनं नाम षष्ठोऽध्यायः॥ ६ ॥"
  }
]
[
  {
    "text": "<b>अथ नवाधिकशततमोऽध्यायः</b>\n<b>चक्रतीर्थवर्णनम्</b>\n<b>ब्रह्मोवाच</b>\nचक्रतीर्थमिति ख्यातं ब्रह्महत्यादिनाशनम्।\nयत्र चक्रेश्वरो देवश्चक्रमाप यतो हरिः।। १०९.१ ।।"
  },
  {
    "text": "यत्र विष्णुः स्वयं स्थित्वा चक्रार्थं शंकरं प्रभुः।\nपूजयामास तत्तीर्थं चक्रतीर्थमुदाहृतम्।। १०९.२ ।।"
  },
  {
    "text": "यस्य श्रवणमात्रेण सर्वपापैः प्रमुच्यते।\nदक्षक्रतौ प्रवृत्ते तु देवानां च समागमे।। १०९.३ ।।"
  },
  {
    "text": "दक्षेण दूषिते देवे शिवे शर्वं महेश्वरे।\nअनाह्वाने सुरेशस्य दक्षिचित्ते मलीमसे।। १०९.४ ।।"
  },
  {
    "text": "दाक्षायण्या श्रुते वाक्ये अनाह्वानस्य कारणे।\nअहल्यायां चोक्तवत्यां कुपिताऽभूत्सुरेश्वरी।। १०९.५ ।।"
  },
  {
    "text": "पितरं नाशये पापं क्षमेयं न कथंचन।\nश्रृण्वती दोषवाक्यानि पित्रा चोक्तानि भर्तरि।। १०९.६ ।।"
  },
  {
    "text": "पत्युः श्रृण्वन्ति या निन्दां तासां पापावधिः कुतः।\nयादृशस्तादृशो वाऽपि पतिः स्त्रीणां परा गतिः।। १०९.७ ।।"
  },
  {
    "text": "किं पुनः सकलाधीशो महादेवो जगद्गुरुः।\nश्रुतं तन्निन्दनं तर्हि धारयामि न देहकम्।। १०९.८ ।।"
  },
  {
    "text": "तस्मात्त्यक्ष्य इमं देहमीत्युक्त्वा सा महासती।\nकोपेन महताऽऽविष्टा प्रजज्वाल सुरेश्वरी।। १०९.९ ।।"
  },
  {
    "text": "शिवैकचेतना देहं बलाद्योगाच्च तत्यजे।\nमहेश्वरोऽपि सकलं वृत्तमाकार्ण्य नारदात्।। १०९.१० ।।"
  },
  {
    "text": "दृष्ट्वा चुकोप पप्रच्छ जयां च विजयां तथा।\nते ऊचतुरुभे देवं दक्षक्रतुविनाशनम्।। १०९.११ ।।"
  },
  {
    "text": "दाक्षायण्या इति श्रुत्वा मखं प्रायान्महेश्वरः।\nभीमैर्गणैः परिवृतो भूतनाथैः समं ययौ।। १०९.१२ ।।"
  },
  {
    "text": "मखस्तैर्वेष्टितः सर्वौ देवब्रह्मपुरस्कृतः।\nदक्षेण यजमानेन शुद्धभावेन रक्षितः।। १०९.१३ ।।"
  },
  {
    "text": "वसिष्ठादिभिर्तयुग्रैर्मुनिभिः परिवारितः।\nइन्द्रादित्याद्यैर्वसुभिः सर्वतः परिपालितः।। १०९.१४ ।।"
  },
  {
    "text": "ऋग्यजुः सामवेदैश्च स्वाहा शब्दैरलंकृतः।\nश्रद्धा पुष्टिस्तथा तुष्टिः शान्तिर्लज्जा सरस्वती।। १०९.१५ ।।"
  },
  {
    "text": "भूमिर्द्यौं शर्वरी क्षान्तिरुषा आशा जया मतिः।\nएताभिश्च तथाऽडन्याभिः सर्वतः समलंकृतः।। १०९.१६ ।।"
  },
  {
    "text": "त्वष्ट्रा महात्मना चापि कारितो विश्वकर्मणा।\nसुरभिर्नन्दिनी धेनुः कामधुक्कामदोहिनी।। १०९.१७ ।।"
  },
  {
    "text": "एताभिः कामवर्षाभिः सर्वकामसमृद्धिमान्।\nकल्पवृक्षः पारिजातो लताः कल्पलतादिकाः।। १०९.१८ ।।"
  },
  {
    "text": "यद्यदिष्टतमं किंचित्तत्र तस्मिन्मखे स्थितम्।\nस्वयं मघवता पूष्णा हरिणा परिरक्षितः।। १०९.१९ ।।"
  },
  {
    "text": "दीयतां भुज्यतां वाऽपि क्रियतां स्थीयतां सुखम्।\nएतैश्च सर्वतो वाक्यैर्दक्षस्य पूजितं मखम्।। १०९.२० ।।"
  },
  {
    "text": "आदौ तु वीरभद्रोऽसौ भद्रकाल्या युतो ययौ।\nशोककोपररीतात्मा मश्चाच्छूलपिनाकधृक्।। १०९.२१ ।।"
  },
  {
    "text": "अभ्याययौ महादेवो महाभूतैरलंकृतः।\nतानि भूतानि परितो मखे वेष्ट्य महेश्वरम्।। १०९.२२ ।।"
  },
  {
    "text": "क्रतुं विध्वंसयामासुस्तत्र क्षोभो महानभूत्।\nपलायन्त ततः केचित्केचिद्गत्वा ततः शिवम्।। १०९.२३ ।।"
  },
  {
    "text": "केचित्स्तुवन्ति देवेशं केचित्कुप्यन्ति शंकरम्।\nएवं विध्वंसितं यज्ञं दृष्ट्वा पूषा समभ्यगात्।। १०९.२४ ।।"
  },
  {
    "text": "पूष्णो दन्तानथोत्पाट्य इन्द्रं व्यद्रावयत्क्षणात्।\nभगस्य चक्षुषी विप्र वीरभद्रो व्यपाटयत्।। १०९.२५ ।।"
  },
  {
    "text": "दिवाकरं पुनर्दोर्भ्यां परिभ्राम्य समाक्षिपत्।\nततः सुरगणाः सर्वे विष्णुं ते शरणं ययुः।। १०९.२६ ।।"
  },
  {
    "text": "देवा ऊचुः\nत्राहि त्राहि गदापणे भूतनाथकृताद्भयात्।\nमहेश्वरगणः कश्चित्प्रमथानां तु नायकः।।"
  },
  {
    "text": "तेन दग्धो मखः सर्वो वैष्णवः पश्यतो हरेः।। १०९.२७ ।।"
  },
  {
    "text": "ब्रह्मोवाच\nहरिणा चक्रमुत्सृष्टं भूतनाथवधं प्रति।\nभूतनाथोऽपि तच्चक्रमापतच्च तदाऽग्रसत्।। १०९.२८ ।।"
  },
  {
    "text": "ग्रस्ते चक्रे ततो विष्णोर्लोकपाला भयाद्ययुः।\nतथा स्थितानवेक्ष्याथ दक्षो यज्ञं सुरानपि।।\nतुष्टाव शंकरं देवं दक्षो भक्त्या प्रजापिः।। १०९.२९ ।।"
  },
  {
    "text": "दक्ष उवाच\nजय शंकर सोमेश जय सर्वज्ञ शंभवे।\nजय कल्याणभृच्छंभो जय कालात्मने नमः।। १०९.३० ।।"
  },
  {
    "text": "आदिकर्तर्नमस्तेऽस्तु नीलकण्ठ नमोऽस्तु ते।\nब्रह्मप्रिय नमस्तेऽस्तु ब्रह्मरूप नमोऽस्तु ते।। १०९.३१ ।।"
  },
  {
    "text": "त्रिमूर्तये नमो देव त्रिधाम परमेश्वर।\nसर्वमूर्ते नमस्तेऽस्तु त्रैलोक्याधरा कामद।। १०९.३२ ।।"
  },
  {
    "text": "नमो वेदान्तवेद्याय नमस्ते परमात्मने।\nयज्ञोरूप नमस्तेऽस्तु यज्ञधाम नमोऽस्तु ते।। १०९.३३ ।।"
  },
  {
    "text": "यज्ञदान नमस्तेऽस्तु हव्यवाह नमोऽस्तु ते।\nयज्ञहर्त्रे नमस्तेऽस्तु फलदाय नमोऽस्तु ते।। १०९.३४ ।।"
  },
  {
    "text": "त्राहि त्राहि जगन्नाथ शरणागतवत्सल।\nभक्तानामप्यभक्तानां त्वमेव शरणं प्रभो।। १०९.३५ ।।"
  },
  {
    "text": "ब्रह्मोवाच\nएवं तु स्तुवतस्तस्य प्रसन्नोऽभून्महेश्वरः।\nकिं ददामीति तं प्राह क्रतुः पूर्णोऽस्तु मे प्रभो।। १०९.३६ ।।"
  },
  {
    "text": "तथेत्युवाच भगवान्देवदेवो महेश्वरः।\nशंकरः सर्वभूतात्मा करुणावरुणालयः।। १०९.३७ ।।"
  },
  {
    "text": "क्रतुं कृत्वा ततः पूर्णं तस्य दक्षस्य वै मुने।\nएवमुक्त्वा स भगवन्भूतैरन्तरधीयत।। १०९.३८ ।।"
  },
  {
    "text": "यथागतं सुरा जग्मुः स्वमेव सदनं प्रति।\nततः कदाचिद्देवानां दैत्यानां विग्रहो महान्।। १०९.३९ ।।"
  },
  {
    "text": "बभूव तत्र दैवत्येभ्यो भीता देवाः श्रियः पतिम्।\nतुष्टुवुः सर्वभावेन वचोभिस्तं जनार्दनम्।। १०९.४० ।।"
  },
  {
    "text": "देवा ऊचुः\nशक्रादयोऽपि त्रिदशाः कटाक्षमवेक्ष्य यस्यास्तप आचरन्ति।\nसा चापि यत्पादरता च लक्ष्मीसंत ब्रह्मभूतं शरणं प्रपद्ये।। १०९.४१ ।।"
  },
  {
    "text": "यस्मात्त्रिलोक्यां न परः समानो, न चाधिकस्तार्क्ष्यरथाननृसिंहात्।\nस देवदेवोऽवतु नः समस्तान्महाभयेभ्यः कृपया प्रपन्नान्।। १०९.४२ ।।"
  },
  {
    "text": "ब्रह्मोवाच\nततः प्रसन्नो भगवाञ्शङ्खचक्रगदाधरः।।\nकिमर्थमागताः सर्वे तत्कर्ताऽस्मीत्युवाच तान्।। १०९.४३ ।।"
  },
  {
    "text": "देवा ऊचुः\nभयं च तीव्रं दैत्येभ्यो देवानां मधुसूदन।\nततस्त्राणाय देवानां मतिं कुरु जनार्दन।। १०९.४४ ।।"
  },
  {
    "text": "ब्रह्मोवाच\nतानागतान्हरि प्राह ग्रस्तं चक्रं हरेण मे।\nकिं करोमि गतं चक्रं भवन्तश्चार्तिमागताः।। १०९.४५ ।।"
  },
  {
    "text": "यान्तु सर्वे देवगणा रक्षा वः क्रियते मया।। १०९.४६ ।।"
  },
  {
    "text": "ब्रह्मोवाच\nततो गतेषु देवेषु विष्णुश्चक्रार्थमुद्यतः।\nगोदावरीं ततो गत्वा शंभोः पूजां प्रचक्रमे।। १०९.४७ ।।"
  },
  {
    "text": "सुवर्णकमलैर्दिव्यैः सुगन्धैर्दशभिः शतैः।\nभक्तितो नित्यवत्पूजां चक्रे विष्णुरुमापतेः।। १०९.४८ ।।"
  },
  {
    "text": "एवं संपूज्यमाने तु तयोस्तत्त्वमिदं श्रृणु।\nकमलानां सहस्रे तु यदेकं नैव पूर्यते।। १०९.४९ ।।"
  },
  {
    "text": "तदाऽसुरारिः स्वं नेत्रमुत्पाट्यार्घ्यमकल्पयत्।\nअर्घ्यपात्रं करे गृह्म सहस्रकलान्वितम्।।\nध्यात्वा शंभुं ददावर्घ्यमनन्यशरणो हरिः।। १०९.५० ।।"
  },
  {
    "text": "विष्णुरुवाच\nत्वमेव देव जानीषे भावमन्तर्गतं नृणाम्।\nत्वमेव शरणोऽधीशोऽत्र का भवेद्विचारणा।। १०९.५१ ।।"
  },
  {
    "text": "ब्रह्मोवाच\nवदन्नुदश्रुनयनो निलित्येऽसावितीश्वरे।\nभवानीमहितः शंभुः पुरस्तादभवत्तदा।। १०९.५२ ।।"
  },
  {
    "text": "गाढमालिङ्ग्य विविधैर्वरैरापूरयद्वरिम्।\nतदेव चक्रमभवन्नेत्रं चापि यथा पुरा।। १०९.५३ ।।"
  },
  {
    "text": "ततः सुरगणाः सर्वे तुष्टुवुर्हरिशंकरौ।\nगङ्गां चापि सरिच्छेष्ठां देवं च वृषभध्वजम्।। १०९.५४ ।।"
  },
  {
    "text": "ततः प्रभृति तत्तीर्थं चक्रतीर्थमिति स्मृतम्।\nयस्यानुश्रवणेनैव मुच्यते सर्वकिल्बिषैः।। १०९.५५ ।।"
  },
  {
    "text": "तत्र स्नानं च दानं च यः कुर्यात्पितृतर्पणम्।\nसर्वपापविनिर्मुक्तः पितृभिः स्वर्गभाग्भवेत्।। १०९.५६ ।।"
  },
  {
    "text": "तत्तु चक्राङ्कित तीर्थमद्यापि परिदृश्यते।। १०९.५७ ।।\nइति श्रमापुराणे आदिब्राह्मे चक्रतीर्थवर्णनं नाम नवाधिकशततमोऽध्यायः।। १०९ ।।"
  },
  {
    "text": "गौतमीमाहात्म्ये चत्वारिंशत्तमोऽध्यायः।। ४० ।।"
  }
]
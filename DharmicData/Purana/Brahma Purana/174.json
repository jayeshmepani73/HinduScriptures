[
  {
    "text": "<b>गंगासागरसंगमवर्णनम्\n</b>\n<b>ब्रह्मोवाच\n</b>\nसा संगता पूर्वमपांपतिं तं, गङ्गा सुराणामपि वन्दनीया।\nदेवैश्च सर्वैरनुगम्यमाना, संस्तूयमाना मुनिभिर्मरुद्‌भिः।। १७४.१ ।।"
  },
  {
    "text": "वसिष्ठजाबालिसयाज्ञवल्क्यक्रत्वङ्गिरोदक्षमरीचिवैष्णवाः।\nशातातपः शौनकदेवरातभृग्वग्निवेश्यात्रिमरीचिमुख्याः।। १७४.२ ।।"
  },
  {
    "text": "सुधूतपापा मनुगौतमादयः, सकौशिकास्तुम्बरुपर्वताद्याः।\nअगस्त्यमार्कण्डसपिप्पलाद्याः, सगालवा योगपरायणाश्च।। १७४.३ ।।"
  },
  {
    "text": "सवामदेवाङ्गिरसोऽथ भार्गवाः, स्मृतिप्रवीणाः श्रुतिभिर्मनोज्ञाः।\nसर्वे पुराणार्थविदो बहुज्ञास्ते गौतमीं देवनदीं तु गत्वा।। १७४.४ ।।"
  },
  {
    "text": "स्तोष्यन्ति मन्त्रैः श्रुतिभिः प्रभूतैर्हृद्यैश्च तुष्टैर्मुदितैर्मनोभिः।\nतां संगतां वीक्ष्य शिवो हरिश्च, आत्मानमादर्शयतां मुनिभ्यः।। १७४.५ ।।"
  },
  {
    "text": "तथाऽमराऽस्तौ पितृभिश्च दुष्टौ, स्तुवन्ति देवौ सकलार्तिहारिणौ।। १७४.६ ।।"
  },
  {
    "text": "आदित्या वसवो रुद्रा मरुतो लोकपालकाः।\nकृताञ्जलिपुटाः सर्वे स्तुवन्ति हरिशंकरौ।। १७४.७ ।।"
  },
  {
    "text": "संगमेषु प्रसिद्धेषु नित्यं सप्तसु नारद।\nसमुद्रस्य च गङ्गाया नित्यं देवौ प्रतिष्ठितौ।। १७४.८ ।।"
  },
  {
    "text": "गौतमेश्वर आख्यातो यत्र देवो महेश्वरः।\nनित्यं संनिहितस्तत्र माधवो रमया सह।। १७४.९ ।।"
  },
  {
    "text": "ब्रहमेश्वर इति ख्यातो मयैव स्थापितः शिवः।\nलोकानामुपकारार्थमात्मनः कारणान्तरे।। १७४.१० ।।"
  },
  {
    "text": "चक्रपाणिरिति ख्यातः स्तुतो देवैर्मया सह।\nतत्र संनिहितो विष्णुर्देवैः सह मरुद्‌गणैः।। १७४.११ ।।"
  },
  {
    "text": "ऐन्द्रतीर्थमिति ख्यातं तदेव हयमूर्धकम्।\nहयमूर्धा तत्र विष्णुस्तन्मूर्धनि सुरा अपि।।\nसोमतीर्थमिति ख्यातं यत्र सोमेश्वरः शिवः।। १७४.१२ ।।"
  },
  {
    "text": "इन्द्रस्य सोमश्रवसो देवैश्च ऋषिभिस्तथा।\nप्रार्थितः सोम एवाऽऽदाविन्द्रायेन्दो परिस्रव।। १७४.१३ ।।"
  },
  {
    "text": "सप्त दिशो नानासूर्याः सप्त होतार ऋत्विजः।\nदेवा आदित्या ये सप्त तेभिः सोमाभिरक्ष न इन्द्रायेन्दो परिस्रव।। १७४.१४ ।।"
  },
  {
    "text": "यत्ते चाजञ्छृतं हविस्तेन सोमाभिरक्ष नः।\nअराती वा मा नस्तारीन्मो च नः किंचनामदिन्द्रयेन्दो परिस्रव।। १७४.१५ ।।"
  },
  {
    "text": "ऋषे मन्त्रकृतां स्तोमैः कश्यपोद्वर्धयन्गिरः।\nसोमं नमस्य राजानं यो जज्ञेवीरुधां पतिरिन्द्रायेन्दो परिस्रव।। १७४.१६ ।।"
  },
  {
    "text": "कारुरहं ततो भिषगुपलप्रक्षिणी नना।\nनानाधियोवसूयवोऽनु गा इव तस्थिमेन्द्रायेन्दो परिस्रव।। १७४.१७ ।।"
  },
  {
    "text": "एवमुक्त्वा च ऋषिभिः सोमं प्राप्य च वज्रिणे।\nतेभ्यो दत्त्वा ततो यज्ञः पूर्णो जातः शतक्रतोः।। १७४.१८ ।।"
  },
  {
    "text": "तत्सोमतीर्थमाख्यातामाग्नेयं पुरतस्तु तत्।\nअग्निरिष्ट्वा महायज्ञैर्मामाराध्य मनीषितम्।। १७४.१९ ।।"
  },
  {
    "text": "संप्राप्तवान्मत्प्रसादादहं तत्रैव नित्यशः।\nस्थितो लोकोपकारार्थं तत्र विष्णुः शिवस्तथा।। १७४.२० ।।"
  },
  {
    "text": "तस्मादाग्नेयमाख्यातमादित्यं तदनन्तरम्।\nयत्राऽऽदित्यो वेदमयो नित्यमेति उपासितुम्।। १७४.२१ ।।"
  },
  {
    "text": "रूपान्तरेण मध्याह्ने द्रष्टुं मां शंकरं हरिम्।\nनमस्कार्यस्तत्र सदा मध्याह्ने सकलो जनः।। १७४.२२ ।।"
  },
  {
    "text": "रूपेण केन सविता समायातीत्यनिश्चयात्।\nतस्मादादित्यमाख्यातं बार्हस्पत्यमनन्तरम्।। १७४.२३ ।।"
  },
  {
    "text": "बृहस्पतिः सुरैः पूजां तस्मात्तीर्थादवाप ह।\nईजे च यज्ञान्विविधान्बार्हस्पत्यं ततो विदुः।। १७४.२४ ।।"
  },
  {
    "text": "तत्तीर्थस्मरणादेव ग्रहशान्तिर्भविष्यति।\nतस्मादप्यपरं तीर्थमिन्द्रगोपे नगोत्तमे।। १७४.२५ ।।"
  },
  {
    "text": "प्रतिष्ठितं महालिङ्गं कस्मिश्चित्कारणान्तरे।\nहिमालयेन तत्तीर्थमद्रितीर्थं तदुच्यते।। १७४.२६ ।।"
  },
  {
    "text": "तत्र स्नानं च दानं च सर्वकामप्रदं शुभम्।\nएवं सा गौतमी गङ्गा ब्रह्माद्रेश्च विनिःसृता।। १७४.२७ ।।"
  },
  {
    "text": "यावत्सागरगा देवी तत्र तीर्थानि कानिचित्।\nसंक्षेपेण मयोक्तानि रहस्यानि शुभानि च।। १७४.२८ ।।"
  },
  {
    "text": "वेदे पुराणे ऋषिभिः प्रसिद्धा, या गौतमी लोकनमस्कृता च।\nवक्तुं कथं तामतिसुप्रभावामशेषतो नारद कस्य शक्तिः।। १७४.२९ ।।"
  },
  {
    "text": "भक्त्या प्रवृत्तस्य यथाकथंचिन्नैवापराधोऽस्ति न संशयोऽत्र।\nतस्माच्च दिङ्मात्रमतिप्रयासात्संसूचितं लोकहिताय तस्याः।। १७४.३० ।।"
  },
  {
    "text": "कस्तस्याः प्रतितीर्थं तु प्रभावं वक्तुमीश्वरः।\nअपि लक्ष्मीपतिर्विष्णुरलं सोमेश्वरः शिवः।। १७४.३१ ।।"
  },
  {
    "text": "क्वचित्कस्मिंश्च तीर्थानि कालयोगे भवन्ति हि।\nगुणवन्ति महाप्राज्ञ गौतमी तु सदा नृणाम्।। १७४.३२ ।।"
  },
  {
    "text": "सर्वत्र सर्वदा पुण्या को न्वस्या गुणकीर्तनम्।\nवक्तुं शक्तस्ततस्तस्यै नम इत्येव युज्यते।। १७४.३३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये गङ्गासागरसंगमवर्णनं नाम चतुःसप्तत्यधिकशततमोऽध्यायः।। १७४ ।।"
  },
  {
    "text": "गौतमीमाहात्म्ये पञ्चादिकशततमोऽध्यायः।। १०५ ।।"
  }
]
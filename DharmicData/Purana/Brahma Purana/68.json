[
  {
    "text": "<b>अथाष्टषष्टितमोऽध्यायः</b>\n<b>विष्णुलोकवर्णनम्</b>\n<b>मुनय ऊचुः</b>\nश्रोतुमिच्छामहे देव विष्णुलोकमनामयम्।\nलोकानन्दकरं कान्तं सर्वाश्चर्यसमन्वितम्।। ६८.१ ।।"
  },
  {
    "text": "प्रमाणं तस्य लोकस्य भोगं कान्तिं बलं प्रभो।\nकर्मणा केन गच्छन्ति तत्र धर्मपरायणाः।। ६८.२ ।।"
  },
  {
    "text": "दर्शनात्स्पर्शनाद्वाऽपि तीर्थंस्नानादिनाऽपि वा।\nविस्तराद्ब्रूहि तत्त्वेन परं कौतुहलं हि नः।। ६८.३ ।।"
  },
  {
    "text": "ब्रह्मोवाच\nश्रृणुध्वं मुनयः सर्वे यत्परं परमं पदम्।\nभक्तानामीहितं धन्यं पुण्यं संसारनाशनम्।। ६८.४ ।।"
  },
  {
    "text": "प्रवरं सर्वलोकानां विष्ण्वाख्यं वदतो मम।\nसर्वाश्चर्यमयं पुण्यं स्थानं त्रैलोक्यपूजितम्।। ६८.५ ।।"
  },
  {
    "text": "अशोकैः पारिजातैश्च मन्दारैश्चम्पकद्रुमैः।\nमालतीमल्लिकाकुन्दैर्बकुलैर्नागकेसरैः।। ६८.६ ।।"
  },
  {
    "text": "पुन्नागैरतिमुक्तैश्च प्रियङ्गतरार्जुनैः।\nपाटलाचूतखदिरैः कर्णिकारवनोज्ज्वलैः।। ६८.७ ।।"
  },
  {
    "text": "नारङ्गैः पनसैर्लोध्रैनम्बदाडिमसर्जकैः।\nद्राक्षालकुचखर्जूरैर्मधुकेन्द्रफलैर्द्रुमैः।। ६८.८ ।।"
  },
  {
    "text": "कपित्थैर्नारिकेरैश्च तालैः श्रीफलसंभवैः।\nकल्पवृक्षैरसंख्यैश्च वन्यैरन्यैः सूशोभनैः।। ६८.९ ।।"
  },
  {
    "text": "सरलैश्चन्दनैर्नीपैर्देवदारुशुभाञ्जनैः।\nजातीलवङ्गकङ्कोलैः कर्पूरामोदवासिभिः।। ६८.१० ।।"
  },
  {
    "text": "ताम्बूलपत्रनिचयैस्तथा पूगीफलद्रुमैः।\nअन्यैश्च विविधैर्वृक्षैः सर्वर्तुफलशोभितैः।। ६८.११ ।।"
  },
  {
    "text": "पुष्पैर्नानाविवैश्चैव लतागुच्छसमुद्भवैः।\nनानाजलाशयैः पुण्यैर्नानापक्षिरुतैर्वरैः।। ६८.१२ ।।"
  },
  {
    "text": "दोर्घिकाशतसंघातैस्तोयपूर्णैर्मनोहरैः।\nकुमुदैः शतपत्रैश्च पुष्पैः कोकनदैर्वरैः।। ६८.१३ ।।"
  },
  {
    "text": "रक्तनीलोत्पलैः कान्तैः कह्लारैश्च सुगन्धिभिः।\nजन्यैश्च जलजैः पुष्पैर्नानावर्णैः सुशोभनैः।। ६८.१४ ।।"
  },
  {
    "text": "हंसकारण्डवाकीर्णैश्चक्रवाकोपशोभितैः।\nकोयष्टिकैश्च दात्यूहैः कारण्डवरवाकुलैः।। ६८.१५ ।।"
  },
  {
    "text": "चातकैः प्रियपुत्रैश्च जीवंजीवकजातिभिः।\nअन्यैर्दिव्यैर्जलचरैर्विहारमधुरस्वनैः।। ६८.१६ ।।"
  },
  {
    "text": "एवं नानाविधैर्दिव्यैर्नानाश्चर्यसमन्वितैः।\nकामगैः काञ्चनैः शुभ्रैर्दिव्यगन्धर्वनादितैः।। ६८.१७ ।।"
  },
  {
    "text": "तत्र दिव्यैर्विमानैश्च नानारत्नविभूषितैः।\nकामगैः काञ्चनैः शुभ्रैर्दिव्यगन्धर्वनादितैः।। ६८.१८ ।।"
  },
  {
    "text": "तरुणादित्यसंकाशैरप्सरोभिरलंकृतैः।\nहेमशय्यासनयुतैर्नानाभोगसमन्वितैः।। ६८.१९ ।।"
  },
  {
    "text": "खेचरैः सपताकैश्च मुक्तहारावलम्बिभिः।\nनानावर्णैरसंख्यातैर्जातरूपपरिच्छदैः।। ६८.२० ।।"
  },
  {
    "text": "नानाकुसुमगन्धाढ्यैश्चन्दनागुरुभूषितैः।\nसुखप्रचारबहुलैर्नानावादित्रनिःस्वनैः।। ६८.२१ ।।"
  },
  {
    "text": "मनोमारुततुल्यैश्च किङ्किणीस्तवकाकुलैः।\nविहरन्ति पुरे तस्मिन्वैष्णवे लोकपूजिते।। ६८.२२ ।।"
  },
  {
    "text": "नानाङ्गनाभिः सततं गन्धर्वाप्सरसादिभिः।\nचन्द्राननाभिः कान्ताभिर्योषिद्भिः सुमनोहरैः।। ६८.२३ ।।"
  },
  {
    "text": "पीनोन्नतकुचाग्राभिः सुमध्याभिः समन्ततः।\nश्यामावदातवर्णाभिर्मत्तमातङ्गामिभिः।। ६८.२४ ।।"
  },
  {
    "text": "परिवार्य नरश्रेष्ठं वीजयन्ति स्म ताः स्त्रियः।\nचामरै रुक्मदण्डैश्च नानारत्नविभूषितैः।। ६८.२५ ।।"
  },
  {
    "text": "गीतनृत्यैस्तथा वाद्यैर्मोदमानैर्मदालसैः।\nयक्षविद्याधरैः सिद्धैर्गन्धर्वैरपसरोगणैः।। ६८.२६ ।।"
  },
  {
    "text": "सुरसंधैश्च ऋषिभिः शुशुभे भुवनोत्तमम्।\nतत्र प्राप्य महाभोगान्प्राप्नुवन्ति मनीषिणः।। ६८.२७ ।।"
  },
  {
    "text": "वटराजसमीपे तु दक्षिणस्योदधेस्तटे।\nदृष्टो यैर्भगवान्कृष्णः पुष्कराक्षो जगत्पतिः।। ६८.२८ ।।"
  },
  {
    "text": "क्रीडन्त्यप्सरसैः सार्धं यावद्द्यौश्चन्द्रतारकम्।\nप्रतप्तहेमसंकाशा जरामरणवर्जिताः।। ६८.२९ ।।"
  },
  {
    "text": "सर्वदुःखविहीनाश्च तृष्णाग्लानिविवर्जिताः।\nचतुर्भुजा महावीर्या वनमालाविभूषिताः।। ६८.३० ।।"
  },
  {
    "text": "श्रीवत्सलाञ्छनैर्युक्ताः शङ्खचक्रगदाधराः।\nकेचिन्नीलोत्पलश्यामाः केचित्काञ्चनसंनिभाः।। ६८.३१ ।।"
  },
  {
    "text": "केचिन्मरकतप्रख्याः केचिद्वैदूर्यसंनिभाः।\nश्यामवर्णाः कुण्डलिनस्तथाऽन्ये वज्रसंनिभाः।। ६८.३२ ।।"
  },
  {
    "text": "न तादृक्सर्वदेवानां भान्ति लोका द्विजाः।\nप्रभावात्तस्य देवस्य यावदाभूतसंप्लवम्।। ६८.३३ ।।"
  },
  {
    "text": "न तत्र पुनरावृत्तिर्गमनाज्जायते द्विजाः।\nप्रभावात्तस्य देवस्य यावदाभूतसंप्लवम्।। ६८.३४ ।।"
  },
  {
    "text": "विचरन्ति पुरे दिव्ये रूपयौवनगर्विताः।\nकृष्णं रामं सुभद्रां च पश्यन्ति पुरुषोत्तमे।। ६८.३५ ।।"
  },
  {
    "text": "प्रतप्तहेमसंकाशं तरुणादित्यसंनिभम्।\nपुरमध्ये हेरर्भाति मन्दिरं रत्नभूषितम्।। ६८.३६ ।।"
  },
  {
    "text": "अनेकशतसाहस्रैः पताकैः समलंकृतम्।\nयोजनायतविस्तीर्णं हेमप्राकारवेष्टितम्।। ६८.३७ ।।"
  },
  {
    "text": "नानावर्णैर्ध्वजैश्चित्रैः कल्पितैः सुमनोहरैः।\nविभाति शारदो यद्वन्नक्षत्रैः सह चन्द्रमाः।। ६८.३८ ।।"
  },
  {
    "text": "चतुर्द्वारं सुविस्तीर्णं कञ्चुकीभिः सुरक्षितम्।\nपुरसप्तकसंयुक्तं महोत्सेकं मनोहरम्।। ६८.३९ ।।"
  },
  {
    "text": "प्रथमं काञ्चनं तत्र द्वितीयं मरकतैर्युतम्।\nइन्द्रनीलं तृतीयं तु महानीलं ततः परम्।। ६८.४० ।।"
  },
  {
    "text": "पुरं तु पञ्चमं दीप्तं पद्मरागमयं पुरम्।\nषष्ठं वज्रमयं विप्रा वैदूर्यं सप्तमं पुरम्।। ६८.४१ ।।"
  },
  {
    "text": "नानारत्नमयैर्हेमप्रवालाङ्कुरभूषितैः।\nस्तम्भैरद्भुतसंकाशैर्भाति तद्भवनं महत्।। ६८.४२ ।।"
  },
  {
    "text": "दृश्यन्ते तत्र सिद्धाश्च भासयन्ति दिशो दश।\nपौर्णमास्यां सनक्षत्रो यथा भाति निशाकरः।। ६८.४३ ।।"
  },
  {
    "text": "आरूढस्तत्र भगवान्सलक्ष्मीको जनार्दनः।\nपीताम्बरधरः श्यामः श्रीवत्सलक्ष्मसंयुतः।। ६८.४४ ।।"
  },
  {
    "text": "ज्वलत्सु दर्शनं चक्रं घोरं सर्वास्त्रनायकम्।\nदधार दक्षिणे हस्ते सर्वतेजोमयं हरिः।। ६८.४५ ।।"
  },
  {
    "text": "कुन्देन्दुरजतप्रख्यं हारगोक्षीरसंनिभम्।\nआदाय तं मुनिश्रेष्ठाः सव्यहस्तेन केशवः।। ६८.४६ ।।"
  },
  {
    "text": "यस्य शब्देन सकलं संक्षोभं जायते जगत्।\nविश्रुतं पाञ्चजन्येति सहस्रावर्तभूषितम्।। ६८.४७ ।।"
  },
  {
    "text": "दुष्कृतान्तकरीं रौद्रां दैत्यदानवनाशिनीम्।\nज्वलद्वह्निशिखाकारां दुःसहां त्रिदशैरपि।। ६८.४८ ।।"
  },
  {
    "text": "कौमोदकीं गदां चासौ धृतवान्दक्षिणे करे।\nवामे विस्फुरति ह्यस्य शार्ङ्गं सूर्यसमप्रभम्।। ६८.४९ ।।"
  },
  {
    "text": "शरैरादित्यसंकैशैर्ज्वालामालाकुलैर्वरैः।\nयोऽसौ संहरते देवस्त्रैलोक्यं सचराचरम्।। ६८.५० ।।"
  },
  {
    "text": "सर्वानन्दकरः श्रीमान्सर्वशास्त्रविशारदः।\nसर्वलोकगुरुर्देवः सर्वैर्दैवैर्नमस्कृतः।। ६८.५१ ।।"
  },
  {
    "text": "सहस्रमूर्धा देवेशः सहस्रचरणेक्षणः।\nसहस्राख्यः सहस्राङ्गः सहस्रभुजवान्प्रभुः।। ६८.५२ ।।"
  },
  {
    "text": "सिंहासनगतो देवः पद्मपत्रायतेक्षणः।\nविद्युद्विस्पष्टसंकाशो जगन्नाथो जगद्गुरुः।। ६८.५३ ।।"
  },
  {
    "text": "परीतः सुरसिद्धैश्च गन्धर्वाप्सरसां गणैः।\nयक्षविद्याधरैर्नागैर्मुनिसिद्धैः सचारणैः।। ६८.५४ ।।"
  },
  {
    "text": "सुपर्णैर्दानवैदैत्यै राक्षसैर्गृर्ह्यांकिनरैः।\nअन्यैर्देवगणैर्दिव्यैः स्तूयमानो विराजते।। ६८.५५ ।।"
  },
  {
    "text": "तत्रस्था सततं कीर्तिः प्रज्ञा मेधा सरस्वती।\nबुद्धिर्मतिस्तथा क्षान्तिः सिद्धिर्मूर्तिस्तथा द्युतिः।। ६८.५६ ।।"
  },
  {
    "text": "गायत्री चैव सावित्री मङ्गला सर्वमङ्गला।\nप्रभा मतिस्तथा कान्तिस्तत्र नारायणी स्थिता।। ६८.५७ ।।"
  },
  {
    "text": "श्रद्ध च कौशिकी देवी विद्युत्सौदामिनी तथा।\nनिद्रा रात्रिस्तथा माया तथाऽन्यामरयोषितः।। ६८.५८ ।।"
  },
  {
    "text": "वासुदेवस्य सर्वास्ता भवने संप्रतिष्ठिताः।\nअथ किं बहुनोक्तेन सर्वं तत्र प्रतिष्ठितम्।। ६८.५९ ।।"
  },
  {
    "text": "घृताची मेनका रम्भा सहजन्या तिलोत्त्मा।\nउर्वशी चैव निम्लोचा तथाऽन्या वामना पराः।। ६८.६० ।।"
  },
  {
    "text": "मन्दोदरी च सुभगा विश्वाची विपुलानना।\nभद्राङ्गी चित्रसेना च प्रम्लोचा सुमनोहरा।। ६८.६१ ।।"
  },
  {
    "text": "मुनिसंमोहनी रामा चन्द्रमध्या सुभानना।\nसुकेशी नीलकेशा च तथा मन्मथदीपिनी।। ६८.६२ ।।"
  },
  {
    "text": "अलम्बुषा मिश्रकेशी तथाऽन्या मुञ्जिकस्थला।\nक्रतुस्थला वराङ्गी च पूर्वचित्तिस्तथा परा।। ६८.६३ ।।"
  },
  {
    "text": "परावती महारूपा शशिलेखा शुभानना।\nहंसलीलानुगामिन्यो मत्तवारणगामिनी।। ६८.६४ ।।"
  },
  {
    "text": "बिम्बोष्ठी नवगर्भा च विख्याताः सुरयोषितः।\nएताश्चान्या अप्सरसो रूपयौवनगर्विताः।। ६८.६५ ।।"
  },
  {
    "text": "सुमध्याश्चारुवदनाः सर्वालंकारभूषिताः।\nगीतमाधुर्यसंयुक्ताः सर्वलक्षणसंयुताः।। ६८.६६ ।।"
  },
  {
    "text": "गीतवाद्ये च कुशलाः सुरगन्धर्वयोषितः।\nनृत्यन्त्यनुदिनं तत्र यत्रासौ पुरुषोत्तमः।। ६८.६७ ।।"
  },
  {
    "text": "न तत्र रोगो नो ग्लानिर्न मृत्युर्न हिमातपौ।\nनक्षुत्पिपासा न जरान वैरूप्यं न चासुखम्।। ६८.६८ ।।"
  },
  {
    "text": "परमानन्दजननं सर्वकामफलप्रदम्।\nविष्णुलोकात्परं लोकं नात्र पश्यामि भो द्विजाः।। ६८.६९ ।।"
  },
  {
    "text": "ये लोकाः स्वर्गलोके तु श्रूयन्ते पुण्यकर्मणाम्।\nविष्णुलोकस्य ते विप्राः कलां नार्हन्ति षोडशीम्।। ६८.७० ।।"
  },
  {
    "text": "एवं हरेः पुरस्थानं सर्वभोगगुणान्वितम्।\nसर्वसौख्यकरं पुण्यं सर्वाश्चर्यमयं द्विजाः।। ६८.७१ ।।"
  },
  {
    "text": "न तत्र नास्तिका यान्ति पुरुषा विषयात्मकाः।\nन कृतघ्ना न पिशुना नो स्तेना नाजितेन्द्रियाः।। ६८.७२ ।।"
  },
  {
    "text": "येऽर्चयन्ति सदा भक्त्या वासुदेवं जगद्गुरुम्।\nते तत्र वैष्णवा यान्ति विष्णुलोकं न संशयः।। ६८.७३ ।।"
  },
  {
    "text": "दक्षिणस्योदधेस्तीरे क्षेत्रे परमदुर्लभे।\nदृष्ट्वा कृष्णं च रामं च सुभद्रां च द्विजोत्तमाः।। ६८.७४ ।।"
  },
  {
    "text": "कल्पवृक्षसमीपे तु ये त्यजनति कलेवरम्।\nते तत्र मनुजा यान्ति मृताये पुरुषोत्तमे।। ६८.७५ ।।"
  },
  {
    "text": "वटसागरयोर्मध्ये यः स्मरेत्पुरुषोत्तमम्।\nतेऽपि तत्र नरा यान्ति ये मृताः पुरुषोत्तमे।। ६८.७६ ।।"
  },
  {
    "text": "तेऽपि तत्र परं स्थानं यान्ति नास्त्यत्र संशयः।\nएवं मया मुनिश्रेष्ठा विष्णुलोकः सनातनः।।\nसर्वानन्दकरः प्रोक्तो भुक्तिमुक्तिफलप्रदः।। ६८.७७ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे विष्णुलोकानुकीर्तनंनामाष्टषष्टितमोऽध्यायः।। ६८ ।।"
  }
]
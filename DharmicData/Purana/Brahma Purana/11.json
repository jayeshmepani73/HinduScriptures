[
  {
    "text": "<b>तत्रादौ सोमवंशवर्मनम्</b>\n<b>लोमहर्षण उवाच</b>\nआयोः पुत्राश्च ते पञ्च सर्व्वे वीरा महारथाः।\nस्वर्भानुतनयायां च प्रभायां जज्ञिरे नृपाः॥ ११.१ ॥"
  },
  {
    "text": "नहुषः प्रथमं जज्ञे वृद्धशर्म्मा ततः परम्।\nरम्भो रजिरनेनाश्च त्रिषु लोकेषु विश्रुताः॥ ११.२ ॥"
  },
  {
    "text": "रजिः पुत्रशतानीह जनयामासं पञ्च वै।\nराजेयमिति विख्यातं क्षत्रमिन्द३भयावहम्॥ ११.३ ॥"
  },
  {
    "text": "यत्र दैवासुरे युद्धे समुत्पन्ने सुदारुणे।\nदेवाश्चैवासुराश्चैव पितामहमथाब्रुवन्॥ ११.४ ॥"
  },
  {
    "text": "<b>देवासुरा ऊचुः</b>\nआवयोर्भगवन् युद्धे को विजेता भविष्यति।\nब्रूहि नः सर्व्वभूतेश श्रोतुमिच्छाम तत्त्वतः॥ ११.५ ॥"
  },
  {
    "text": "येषामर्थाय संग्रामे रजिरात्तायुधः प्रभुः।\nयोत्स्यते ते विजेष्यन्ति त्रींल्लोकान्नात्र संशयः॥ ११.६ ॥"
  },
  {
    "text": "यतो रजिर्धृतिस्तत्र श्रीश्च तत्र यतो धृतिः।\nयतो धृतिश्च श्रीश्चैव धर्म्मस्तत्र जयस्तथा॥ ११.७ ॥"
  },
  {
    "text": "ते देवा दानवाः प्रीता देवेनोक्ता रजिं तदा।\nअभ्ययुर्जयमिच्छन्तो वृण्वानास्तं नरर्षभम्॥ ११.८ ॥"
  },
  {
    "text": "स हि स्वर्भानुदौहित्रः प्रभायां समपद्यत।\nराजा परमतेजेस्वी सोमवंशविवर्द्धनः॥ ११.९ ॥"
  },
  {
    "text": "ते हृष्टमनसः सर्व्वे रजिं वै देवदानवाः।\nऊचुरस्मज्जयाय त्वं गृहाण वरकार्म्मुकम्॥ ११.१० ॥"
  },
  {
    "text": "अथोवाच रजिस्तत्र तयोर्वै देवदैत्ययोः।\nअर्थज्ञः स्वर्थमुदिदश्य यशः स्वं च प्रकाशयन्॥ ११.११ ॥"
  },
  {
    "text": "<b>रजिरुवाच</b>\nयदि दैत्यगणान् सर्व्वान् जित्वा वीर्य्येण वासवः।\nइन्द्रो भवामि धर्म्मेण ततो योत्स्यामि संयुगे॥ ११.१२ ॥"
  },
  {
    "text": "देवाः प्रथमतो विप्राः प्रतीयुर्हृष्टमानसाः।\nएवं यथेष्टं नृपते कामः सम्पद्यतां तव॥ ११.१३ ॥"
  },
  {
    "text": "श्रुत्वा सुरागणानान्तु वाक्यं राजा रजिस्तदा।\nपप्रच्छासुरमुक्यांस्तु यथा देवानपृच्छत॥ ११.१४ ॥"
  },
  {
    "text": "दानवा दर्पसम्पूर्णाः स्वार्थमेवावगम्य ह।\nप्रत्यूचुस्तं नृपवरं साभिमानमिदं वचः॥ ११.१५ ॥"
  },
  {
    "text": "<b>दानवा ऊचुः</b>\nअस्माकमिन्द्रः प्रह्रादो यस्यार्थे विजयामहे।\nअस्मिंस्तु समरे राजंस्तिष्ठ त्वं राजसत्तम॥ ११.१६ ॥"
  },
  {
    "text": "स तथेति ब्रुवन्नेव देवैरप्यतिचोदितः।\nभविष्यसीन्द्रो जित्वैनं देवैरुक्तस्तु पार्थिवचः॥ ११.१७ ॥"
  },
  {
    "text": "जघान दानवान् सर्व्वान् येऽवध्या वज्रपाणिनः।\nस विप्रनष्टां देवानां परमश्रीः श्रियं वशी॥ ११.१८ ॥"
  },
  {
    "text": "निहत्य दानवान् सर्व्वानाजहार रजिः प्रभुः।\nततो रजिं महावीर्य्यं देवैः सह शतक्रतुः॥ ११.१९ ॥"
  },
  {
    "text": "रजिपुत्रोऽहमित्युवत्वा पुनरेवाब्रवीद्वचः।\nइन्द्रोऽसि तात देवानां सर्व्वेषां नात्र संशयः। ११.२० ॥"
  },
  {
    "text": "यस्याहमिन्द्रः पुत्रस्ते ख्यातिं यास्यामि कर्म्मभिः।\nस तु शत्रुवचः श्रुत्वा वञ्चितस्तेन मायया॥ ११.२१ ॥"
  },
  {
    "text": "तथैवेत्यब्रवीद्राजा प्रीयमाणः शतक्रतुम्।\nतस्मिंस्तु देवैः सदृशे दिवं प्राप्ते महीपतौ॥ ११.२२ ॥"
  },
  {
    "text": "दायाद्यमिन्द्रादाजह्रुः राज्यं तत्तनया रजेः।\nपञ्च पुत्रशतान्यस्य तद्वै स्तानं शतक्रतोः॥ ११.२३ ॥"
  },
  {
    "text": "समाक्रामन्त बहुधा स्वर्गलोकं त्रिविष्टपम्।\nते यदा तु स्वम्मूढा रागोन्मत्ता विधर्म्मिणः॥ ११.२४ ॥"
  },
  {
    "text": "ब्रह्मद्विषश्च संवृत्ता हतवीर्य्यपराक्रमाः।\nततो लेभे स्वमैस्वर्य्यमिन्द्रः स्थानं तथोत्तमम्॥ ११.२५ ॥"
  },
  {
    "text": "हत्वा रजिसुतान् सर्व्वान् कामक्रोधपरायणान्।\nय इदं च्यावनं स्थानात्प्रतिष्ठानं शतक्रतोः।\nश्रृणुयाद्धारयेद्वापि न स दौर्गत्यमाप्नुयात्॥ ११.२६ ॥\n<b> लोमहर्षण उवाच</b>\nरम्भोऽनपत्यस्त्वासीच्च वंशं वक्ष्याम्यनेनसः।\nअनेनसः सुतो राजा प्रतिक्षत्रो महायशाः॥ ११.२७ ॥"
  },
  {
    "text": "प्रतिक्षत्रसुतश्चासीत् सञ्जयो नाम विश्रुतः।\nसञ्जयस्य जयः पुत्रो विजयस्तस्य चात्मजः॥ ११.२८ ॥"
  },
  {
    "text": "विजयस्य कृतिः पुत्रस्तस्य हर्य्यत्वतः सुतः।\nहर्य्यत्वतसुतो राजा सहदेवः प्रतापवान्॥ ११.२९ ॥"
  },
  {
    "text": "सहदेवस्य धर्म्मात्मा नदीन इति विश्रुतः।\nनदीनस्य जयत्सेनो जयत्सेनस्य सङ्कृतिः॥ ११.३० ॥"
  },
  {
    "text": "सङ्कृतेरपि धर्म्मात्मा क्षत्रवृद्धो महायशाः।\nअनेनसः समाख्याताः क्षत्रवृद्धस्य चापरः। ११.३१ ॥"
  },
  {
    "text": "क्षत्रवृद्धात्मत्मजस्तत्र सुनहोत्रो महायशाः।\nसुनहोत्रस्य दायादास्त्रयः पमधार्मिकाः॥ ११.३२ ॥"
  },
  {
    "text": "काशः शलश्च द्वावेतौ तथा गृत्समदः प्रभुः।\nपुत्रो गृत्समदस्यापि शुनको यस्य शौनकः॥ ११.३३ ॥"
  },
  {
    "text": "ब्रह्मणाः क्षत्रियाश्चैव वैश्याः शूद्रास्तथैव च।\nशलात्मज आर्ष्टिसेनस्तनयस्तस्य काश्यपः॥ ११.३४ ॥"
  },
  {
    "text": "काशस्य काशिपो राजा पुत्रो दीर्घतपास्तथा।\nधनुस्तु दीर्घतपसो विद्वान् धन्वन्तरिस्ततः॥ ११.३५ ॥"
  },
  {
    "text": "तपसोऽन्ते सुमहतो जातो वृद्धस्य धीमतः।\nपुनर्धन्वन्तरिर्देवो मानषेष्विह जन्मनि॥ ११.३६ ॥"
  },
  {
    "text": "तस्य गेहे समुत्पन्नो देवो धन्वन्तरिस्तदा।\nकाशिराजो महाराजः सर्व्वरोगप्रणाशनः॥ ११.३७ ॥"
  },
  {
    "text": "आयुर्व्वेदं भरद्वाजात् प्राप्येह स भिषक्क्रियः।\nतमष्टधा पुनर्व्व्यस्य शिष्येभ्यः प्रत्यपादयत्॥ ११.३८ ॥"
  },
  {
    "text": "धन्वन्तरेस्तु तनयः केतुमानिति वश्रुतः।\nअथ केतुमतः पुत्रो वीरो भीमरथः स्मृतः॥ ११.३९ ॥"
  },
  {
    "text": "पुत्रो भीमरथस्यापि दिवोदासः प्रजेश्वरः।\nदिवोदासस्तु धर्म्मात्मा वाराणस्यधिपोऽभवत्॥ ११.४० ॥"
  },
  {
    "text": "एतस्मिनेव काले तु पुरीं वाराणसीं द्विजाः।\nशून्यां निवेशयामास क्षेमको नाम राक्षशः॥ ११.४१ ॥"
  },
  {
    "text": "शप्ता हि सा मतिमता निकुम्बेन महात्मना।\nशून्या वर्षसहस्रं वै भवित्री तु न संशयः॥ ११.४२ ॥"
  },
  {
    "text": "तस्यां हि शप्तमात्रायां दिवोदासः प्रजेश्वरः।\nविषयान्ते पुरीं रम्यां गोमत्यां संन्यवेशयत्॥ ११.४३ ॥"
  },
  {
    "text": "भद्रश्रेण्यस्य पूर्व्वं तु पुरी वाराणसी ह्यभूत्।\nभद्रश्रेण्यस्य पुत्राणां शतमुत्तमधन्विनाम्॥ ११.४४ ॥"
  },
  {
    "text": "हत्वा निवेशयामास दिवोदासो नराधिपः।\nभद्रश्रेण्यस्य तद्राज्यं हृतं येन बलीयसा ॥ ११.४५ ॥"
  },
  {
    "text": "भद्रश्रेष्यस्य पुत्रस्तु दुर्दमो नाम विश्रुतः।\nदिवोदासेन बालेति घृणया स विसर्जितः॥ ११.४६ ॥"
  },
  {
    "text": "हैहयस्य तु दायाद्यं हृतवान् वै महीपतिः।\nआजह्रे पितृधायाद्यं दिवोदासहृतं बलात्॥ ११.४७ ॥"
  },
  {
    "text": "भद्रश्रेण्यस्य पुत्रेण दुर्दमेन महात्मना।\nवैरस्यान्तो महाभागाः कृतश्चात्मीयतेजसा॥ ११.४८ ॥"
  },
  {
    "text": "दिवोदासाद्दुषद्वत्यां वीरो जज्ञे प्रतर्दनः।\nतेन बालेन पुत्रेण प्रहृतं तु पुनर्बलम्॥ ११.४९ ॥"
  },
  {
    "text": "प्रतर्दनस्य पुत्रौ द्वौ वत्सभर्गौ सुविश्रुतौ।\nवत्सपुत्रो ह्यलर्कस्तु सन्नतिस्तस्य चात्मजः॥ ११.५० ॥"
  },
  {
    "text": "अलर्कस्तस्य पुत्रस्तु ब्रह्मण्यः सत्यसङ्गरः।\nअलर्कं प्रति राजर्षिः श्लोको गीतः पुरातनैः॥ ११.५१ ॥"
  },
  {
    "text": "षष्टिवर्षसहस्राणि षष्टिवर्षशतानि च।\nयुवा रूपेण सम्पन्नः प्रागासीच्च कुलोद्वहः॥ ११.५२ ॥"
  },
  {
    "text": "लोपामुद्राप्रसादेन परमायुरवाप्तवान्।\nतस्यासीत् सुमहद्राज्यं रूपयौवनसालिनः॥ ११.५३ ॥"
  },
  {
    "text": "शापस्यान्ते महाबाहुर्हत्वा क्षेमकराक्षसम्।\nरम्यां निवेशयामास पुरीं वाराणसीं पुनः। ११.५४ ॥"
  },
  {
    "text": "सन्नतेरपि दायादः सुनीथो नाम धार्मिकः।\nसुनीथस्य तु दायादः क्षेमो नाम महायशाः॥ ११.५५ ॥"
  },
  {
    "text": "क्षेमस्य केतुमान् पुत्रः सुकेतुस्तस्य चात्मजः।\nसुकेतोस्तनयश्चापि धर्म्मकेतुरिति स्मृतः॥ ११.५६ ॥"
  },
  {
    "text": "धर्म्मकेतोस्तु दायादः सत्यकेतुर्महारथः।\nसत्यकेतुसुतश्चापि विभुर्नाम प्रजेश्वरः॥ ११.५७ ॥"
  },
  {
    "text": "आनर्त्तस्तु विभोः पुत्रः सुकुमारश्च तत्सुतः।\nसुकुमारस्य पुत्रस्तु धृष्टकेतुः सुधार्मिकः॥ ११.५८ ॥"
  },
  {
    "text": "धृष्टकेतोस्तु दायादो वेणुहोत्रः प्रजेश्वरः।\nवेणुहोत्रसुतश्चापि भार्गो नाम प्रजेश्वरः॥ ११.५९ ॥"
  },
  {
    "text": "वत्सस्य वत्सभूमिस्तु भार्गभूमिस्तु भार्गजः।\nएते त्वङ्गिरसः पुत्रा जाता वंशेऽथ भार्गवे॥ ११.६० ॥"
  },
  {
    "text": "ब्राह्मणाः क्षत्रिया वैश्यास्त्रयः पुत्राः सहस्रशः।\nइत्येते काश्यपाः प्रोक्ता नहुषस्य निबोधत॥ ११.६१ ॥"
  },
  {
    "text": "इति श्रीब्राह्मे महापुराणे सोमवंशे वृद्धक्षत्रप्रसूतिनिरूपणं नामैकादशोऽध्यायः॥ ११ ॥"
  }
]
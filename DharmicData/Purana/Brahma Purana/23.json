[
  {
    "text": "<b>तत्रादौ भूर्भुवःस्वरादिवर्णनम्\t</b>\n<b>मुनय ऊचुः\t</b>\nकथितं भवता सर्व्वमस्माकं सकलं तथा।\nभुवर्लोकादिकाँल्लोकान् श्रोतुमिच्छामहे वयम्॥ २३.१ ॥"
  },
  {
    "text": "तथैव ग्रहसंस्थानं प्रमाणानि यता तथा।\nसमाचक्ष्व महाभाग यथावल्लोमहर्षणः॥ २३.२ ॥"
  },
  {
    "text": "<b>लोमहर्षण उवाच\t</b>\nरविचन्द्रमसोर्यावन्मयूखैरवभास्यते।\nससमुद्रसरिच्छैला तावती पृथिवी स्मृता॥ २३.३ ॥"
  },
  {
    "text": "यावत्प्रमाणा पृथिवी विस्तारपरिमण्डला।\nनभस्तावत्प्रमाणं हि विस्तारपरिमण्डलम्॥ २३.४ ॥"
  },
  {
    "text": "भूमेर्योजनलक्षे तु सौरं विप्रास्तु मण्डलम्।\nलक्षे दिवाकराच्चापि मण्डलं शशिनः स्थितम्॥ २३.५ ॥"
  },
  {
    "text": "पूर्णे शतसहस्रे तु योजनानां निशाकरात्।\nनक्षत्रमण्डलं कृत्‌स्नमुपरिष्टात् प्रकाशते॥ २३.६ ॥"
  },
  {
    "text": "द्विलक्षे चोत्तरे विप्रा बुधो नक्षत्रमण्डलात्।\nतावत् प्रमाणभागे तु बुधस्याप्युशना स्थितः॥ २३.७ ॥"
  },
  {
    "text": "अङ्गारकोऽपि शुक्रस्य तत्‌प्रमाणे व्यवस्थितः।\nलक्षद्वियेन भौमस्य स्थितो देवपुरोहितः॥ २३.८ ॥"
  },
  {
    "text": "सौरिर्बृहस्पतेरूद्‌र्ध्वं द्विलक्षे समवस्थितः।\nसप्तर्षिमण्डलं तस्माल्ल्क्षमेकं द्विजोत्तमाः॥ २३.९ ॥"
  },
  {
    "text": "ऋषिभ्यस्तु सहस्राणां शतदूद्‌र्ध्वं व्यवस्थितः।\nमेढीभूतः समस्तस्य ज्योतिश्चक्रस्य वै ध्रुवः॥ २३.१० ॥"
  },
  {
    "text": "त्रैलोक्यमेतत् कथितं संक्षोपेण द्विजोत्तमाः।\nइज्याफलस्य भूरेषा इज्या चात्र प्रतिष्ठिता॥ २३.११ ॥"
  },
  {
    "text": "ध्रुवादूर्ध्वं महर्लोको यत्र ते कल्पवासिनः।\nएकयोजनकोटी तु महर्लोको विधोयते॥ २३.१२ ॥"
  },
  {
    "text": "द्वे कोट्यौ तु जनो लोको यत्र ब्रह्मणः सुताः।\nसनन्दनाद्याः कथिता विप्राश्चामलचेतसः॥ २३.१३ ॥"
  },
  {
    "text": "चतुर्गुणोत्तरं चोद्‌र्ध्वं जनलोकात्तपः स्मृतम्।\nवैराजा यत्र ते दवाः स्थिता देहविवर्ज्जिताः॥ २३.१४ ॥"
  },
  {
    "text": "षड्गुणेन तपोलोकात् सत्यलोको विराजते।\nअपुनर्मारकं यत्र सिद्धादिमुनिसेवितम्॥ २३.१५ ॥"
  },
  {
    "text": "पादगम्यं तु यत् किञ्चिवद्वस्त्वस्ति पृथिवीमयम्।\nसभूर्लोकः समाख्यातो विस्तारोऽस्य मयोदितः॥ २३.१६ ॥"
  },
  {
    "text": "भूमिसूर्य्यन्तरं यत्तु सिद्धादिमुनिसेवितम्।\nभूवर्लोकस्तु सोऽप्युक्तो द्वितीयो मुनिसत्तमाः॥ २३.१७ ॥"
  },
  {
    "text": "ध्रुवसूर्य्यान्तरं यत्तु नियुतानि चतुर्द्दश।\nस्वर्लोकः सोऽपि कथितो लोकसंस्थानचिन्तकैः॥ २३.१८ ॥"
  },
  {
    "text": "त्रैलोक्यमेतत् कृतकं विप्रैश्च परिपठ्यते।\nजनस्तपस्तथा सत्यमिति चाकृतकं त्रयम्॥ २३.१९ ॥"
  },
  {
    "text": "कृतकाकृतको मध्ये महर्लोक इति स्मृतः।\nशून्यो भवति कल्पान्ते योऽन्तं न च विनश्यति॥ २३.२० ॥"
  },
  {
    "text": "एते सप्त महालोका मया वः कथिता द्विजाः।\nपातालानि च स्पैतव ब्रह्माण्डस्यैष विस्तरः॥ २३.२१ ॥"
  },
  {
    "text": "एतदण्डकटाहेन तिर्य्यगूर्द्ध्वमधस्तथा।\nकपित्थस्य यथा बीजं सर्व्वतो वै समावृतम्॥ २३.२२ ॥"
  },
  {
    "text": "दशोत्तरेण पयसा द्विजाश्चाण्डञ्च तद्वृतम्।\nस चाम्बुपरिवारोऽसौ वह्निना वेष्टितो बहिः॥ २३.२३ ॥"
  },
  {
    "text": "वह्निस्तु वायुना वायुर्विप्रास्तु नभसावृतः।\nआकाशोऽपि मुनिश्रेष्ठा महता परिवेष्टितः॥ २३.२४ ॥"
  },
  {
    "text": "दशोत्तराण्यशेषाणि विप्राश्चैतानि सप्त वै।\nमहान्तञ्च समावृत्य प्रधानं समवस्थितम्॥ २३.२५ ॥"
  },
  {
    "text": "अनन्तस्य न तस्यान्तः संख्यानं चापि विद्यते।\nतदनन्तमसंख्यातं प्रमाणेनापि वै यतः॥ २३.२६ ॥"
  },
  {
    "text": "हेतुभूतमशेषस्य प्रकृतिः सा परा द्विजाः।\nअण्डानान्तु सहस्राणां सहस्राण्ययुतानि च॥ २३.२७ ॥"
  },
  {
    "text": "ईदृशानां तथा तत्र कोटिकोटिशतानि च।\nदारुण्यग्निर्यथा तैलं तिले तद्वत् पुमानिह॥ २३.२८ ॥"
  },
  {
    "text": "प्रधानेऽवस्थितो व्यापी चेतनात्मनिवेदनः।\nप्रधानञ्च पुमांश्चैव सर्व्वभूतानुभूतया॥ २३.२९ ॥"
  },
  {
    "text": "विष्णुशक्त्या द्विजश्रेष्ठा धृतौ संश्रयधर्म्मिणौ।\nतयोः सैव पृथग्भावे कारणं संश्रयस्य च ॥ २३.३० ॥"
  },
  {
    "text": "क्षोभकारणभूता च सर्गकाले द्विजोत्तमाः।\nयथा शैत्यं वातो बिभार्त्ति कणिकागतम्॥ २३.३१ ॥"
  },
  {
    "text": "जगच्छक्तिस्तथा विष्णोः प्रधानपुरुषात्मकम्।\nयथा च पादपो मूलस्कन्धशाखादिसंयुतः॥ २३.३२ ॥"
  },
  {
    "text": "आद्यबीजात् प्रभवति बीजान्यन्यानि वै ततः।\nप्रभवन्ति ततस्तेभ्यो भवन्त्यन्ये परे द्रुमाः॥ २३.३३ ॥"
  },
  {
    "text": "तेऽपि तल्लक्षणद्रव्यकारणानुगता द्विजाः।\nएवमव्याकृतात् पूर्व्व जायन्ये महदादयः २३.३४ ॥"
  },
  {
    "text": "विशेषान्तास्ततस्तेभ्यः सम्भवन्ति सुरादयः।\nतेभ्यश्च पुत्रास्तेषां तु पुत्राणां परमे सुताः॥ २३.३५ ॥"
  },
  {
    "text": "वीजाद्वृक्षप्ररोहेण यथा नापचयस्तरोः।\nभूतानां भूतसर्गेण नैवास्त्यपचयस्तथा॥ २३.३६ ॥"
  },
  {
    "text": "सन्निधानाद्यथाकाशकालाद्याः कारणं तरोः।\nतथैवापरिणामेन विश्वस्य भगवान् हरिः॥ २३.३७ ॥"
  },
  {
    "text": "व्रीहिबीजे यथा मूलं नालं पत्राङ्कुरौ तथा।\nकाण्डकोषास्तथा पुष्पं क्षीरं तद्वच्च तण्डुलः॥। २३.३८ ॥"
  },
  {
    "text": "तुषाः पणाश्च सन्तो वै यान्त्याविर्बावमात्मनः।\nप्ररोहहेतुसामग्र्यमासाद्य मुनिसत्तमाः॥ २३.३९ ॥"
  },
  {
    "text": "तथा कर्म्मस्वनेकेषु देवाद्यास्तनवः स्थिताः।\nविष्णुशवितं समासाद्य प्ररोहमुपयान्ति वै॥ २३.४० ॥"
  },
  {
    "text": "स च विष्णुः परं ब्रह्म यतः सर्व्वमिदं जगत्।\nजगच्च यो यत्र चेदं यस्मिन्विलयमेष्यति॥ २३.४१ ॥"
  },
  {
    "text": "तद्ब्रह्म परमं धाम सदसत् परमं पदम्।\nयस्य सर्व्वमभेदेन जगदेतच्चराचतरम्॥ २३.४२ ॥"
  },
  {
    "text": "स एव मूलप्रकृतिर्व्यक्तरूपी जगच्च सः।\nतस्मिन्नेव लयं सर्व्वं याति तत्र च तिष्ठति॥ २३.४३ ॥"
  },
  {
    "text": "कर्त्ता क्रियाणां च स इज्यते क्रतुः, स एव तत् कर्म्मफलञ्च तस्य यत्।\nयुगादि यसामाच्च भवेदशेषतोहरेर्न किञ्चिद्व्यतिरिवतमस्ति तत्॥ २३.४४ ॥"
  },
  {
    "text": "इति श्रीब्राह्मे महापुराणे भूर्भुवःस्वरादिकीर्त्तनं नाम त्रयोविंशोऽध्यायः॥ २३ ॥"
  }
]
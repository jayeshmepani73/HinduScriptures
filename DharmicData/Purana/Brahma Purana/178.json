[
  {
    "text": "कण्डुचरित्रवर्णनम्\n{व्यास उवाच॒ }\nतस्मिन् क्षेत्रे मुनिश्रेष्ठाः सर्वसत्त्वसुखावहे।\nधर्मार्थकाममोक्षाणां फलदे पुरुषोत्तमे॥ १७८.१॥                  1.69.1\nकण्डुर्नाम महातेजा ऋषिः परमधार्मिकः।\nसत्यवादी शुचिर्दान्तः सर्वभूतहिते रतः॥ १७८.२॥\nजितेन्द्रियो जितक्रोधो वेदवेदाङ्गपारगः।\nअवाप परमां सिद्धिमाराध्य पुरुषोत्तमम्॥ १७८.३॥\nअन्येऽपि तत्र संसिद्धा मुनयः संशितव्रताः।\nसर्वभूतहिता दान्ता जितक्रोधा विमत्सराः॥ १७८.४॥\n{मुनय ऊचुः॒ }\nकोऽसौ कण्डुः कथं तत्र जगाम परमां गतिम्।\nश्रोतुमिच्छामहे तस्य चरितं ब्रूहि सत्तम॥ १७८.५॥\n{व्यास उवाच॒ }\nशृणुध्वं मुनिशार्दूलाः कथां तस्य मनोहराम्।\nप्रवक्ष्यामि समासेन मुनेस्तस्य विचेष्टितम्॥ १७८.६॥\nपवित्रे गोमतीतीरे विजने सुमनोहरे।\nकन्दमूलफलैः पूर्णे समित्पुष्पकुशान्वितैः॥ १७८.७॥\nनानाद्रुमलताकीर्णे नानापुष्पोपशोभिते।\nनानापक्षिरुते रम्ये नानामृगगणान्विते॥ १७८.८॥\nतत्राश्रमपदं कण्डोर्बभूव मुनिसत्तमाः।\nसर्वर्तुफलपुष्पाढ्यं कदलीखण्डमण्डितम्॥ १७८.९॥\nतपस्तेपे मुनिस्तत्र सुमहत्परमाद्भुतम्।\nव्रतोपवासैर्नियमैः स्नानमौनसुसंयमैः॥ १७८.१०॥\nग्रीष्मे पञ्चतपा भूत्वा वर्षासु स्थण्डिलेशयः।\nआर्द्रवासास्तु हेमन्ते स तेपे सुमहत्तपः॥ १७८.११॥\nदृष्ट्वा तु तपसो वीर्यं मुनेस्तस्य सुविस्मिताः।\nबभूवुर्देवगन्धर्वाः सिद्धविद्याधरास्तथा॥ १७८.१२॥\nभूमिं तथान्तरिक्षं च दिवं च मुनिसत्तमाः।\nकण्डुः संतापयामास त्रैलोक्यं तपसो बलात्॥ १७८.१३॥\nअहोऽस्य परमं धैर्यमहोऽस्य परमं तपः।\nइत्यब्रुवंस्तदा दृष्ट्वा देवास्तं तपसि स्थितम्॥ १७८.१४॥\nमन्त्रयामासुरव्यग्राः शक्रेण सहितास्तदा।\nभयात्तस्य समुद्विग्नास्तपोविघ्नमभीप्सवः॥ १७८.१५॥\nज्ञात्वा तेषामभिप्रायं शक्रस्त्रिभुवनेश्वरः।\nप्रम्लोचाख्यां वरारोहां रूपयौवनगर्विताम्॥ १७८.१६॥\nसुमध्यां चारुजङ्घां तां पीनश्रोणिपयोधराम्।\nसर्वलक्षणसंपन्नां प्रोवाच फलसूदनः॥ १७८.१७॥\n{शक्र उवाच॒ }\nप्रम्लोचे गच्छ शीघ्रं त्वं यदासौ तप्यते मुनिः।\nविघ्नार्थं तस्य तपसः क्षोभयस्वांशु सुप्रभे॥ १७८.१८॥\n{प्रम्लोचोवाच॒ }\nतव वाक्यं सुरश्रेष्ठ करोमि सततं प्रभो।\nकिंतु शङ्का ममैवात्र जीवितस्य च संशयः॥ १७८.१९॥\nबिभेमि तं मुनिवरं ब्रह्मचर्यव्रते स्थितम्।\nअत्युग्रं दीप्ततपसं ज्वलनार्कसमप्रभम्॥ १७८.२०॥\nज्ञात्वा मां स मुनिः क्रोधाद्विघ्नार्थं समुपागताम्।\nकण्डुः परमतेजस्वी शापं दास्यति दुःसहम्॥ १७८.२१॥\nउर्वशी मेनका रम्भा घृताची पुञ्जिकस्थला।\nविश्वाची सहजन्या च पूर्वचित्तिस्तिलोत्तमा॥ १७८.२२॥\nअलम्बुषा मिश्रकेशी शशिलेखा च वामना।\nअन्याश्चाप्सरसः सन्ति रूपयौवनगर्विताः॥ १७८.२३॥\nसुमध्याश्चारुवदनाः पीनोन्नतपयोधराः।\nकामप्रधानकुशलास्तास्तत्र संनियोजय॥ १७८.२४॥\n{ब्रह्मोवाच॒ }\nतस्यास्तद्वचनं श्रुत्वा पुनः प्राह शचीपतिः।\nतिष्ठन्तु नाम चान्यास्तास्त्वं चात्र कुशला शुभे॥ १७८.२५॥\nकामं वसन्तं वायुं च सहायार्थे ददामि ते।\nतैः सार्धं गच्छ सुश्रोणि यत्रास्ते स महामुनिः॥ १७८.२६॥\nशक्रस्य वचनं श्रुत्वा तदा सा चारुलोचना।\nजगामाकाशमार्गेण तैः सार्धं चाश्रमं मुनेः॥ १७८.२७॥\nगत्वा सा तत्र रुचिरं ददर्श वनमुत्तमम्।\nमुनिं च दीप्ततपसमाश्रमस्थमकल्मषम्॥ १७८.२८॥\nअपश्यत्सा वनं रम्यं तैः सार्धं नन्दनोपमम्।\nसर्वर्तुवरपुष्पाढ्यं शाखामृगगणाकुलम्॥ १७८.२९॥\nपुण्यं पद्मबलोपेतं सपल्लवमहाबलम्।\nश्रोत्ररम्यान् सुमधुराञ्शब्दान् खगमुखेरितान्॥ १७८.३०॥\nसर्वर्तुफलभाराढ्यान् सर्वर्तुकुसुमोज्ज्वलान्।\nअपश्यत्पादपांश्चैव विहंगैरनुनादितान्॥ १७८.३१॥\nआम्रानाम्रातकान् भव्यान्नारिकेरान् सतिन्दुकान्।\nअथ बिल्वांस्तथा जीवान् दाडिमान् बीजपूरकान्॥ १७८.३२॥\nपनसांल्लकुचान्नीपाञ्शिरीषान् सुमनोहरान्।\nपारावतांस्तथा कोलानरिमेदाम्लवेतसान्॥ १७८.३३॥\nभल्लातकानामलकाञ्शतपर्णांश्च किंशुकान्।\nइङ्गुदान् करवीरांश्च हरीतकीविभीतकान्॥ १७८.३४॥\nएतानन्यांश्च सा वृक्षान् ददर्श पृथुलोचना।\nतथैवाशोकपुंनाग केतकीबकुलानथ॥ १७८.३५॥\nपारिजातान् कोविदारान्मन्दारेन्दीवरांस्तथा।\nपाटलाः पुष्पिता रम्या देवदारुद्रुमांस्तथा॥ १७८.३६॥\nशालांस्तालांस्तमालांश्च निचुलांल्लोमकांस्तथा।\nअन्यांश्च पादपश्रेष्ठानपश्यत्फलपुष्पितान्॥ १७८.३७॥\nचकोरैः शतपत्त्रैश्च भृङ्गराजैस्तथा शुकैः।\nकोकिलैः कलविङ्कैश्च हारीतैर्जीवजीवकैः॥ १७८.३८॥\nप्रियपुत्रैश्चातकैश्च तथान्यैर्विविधैः खगैः।\nश्रोत्ररम्यं सुमधुरं कूजद्भिश्चाप्यधिष्ठितम्॥ १७८.३९॥\nसरांसि च मनोज्ञानि प्रसन्नसलिलानि च।\nकुमुदैः पुण्डरीकैश्च तथा नीलोत्पलैः शुभैः॥ १७८.४०॥\nकह्लारैः कमलैश्चैव आचितानि समन्ततः।\nकादम्बैश्चक्रवाकैश्च तथैव जलकुक्कुटैः॥ १७८.४१॥\nकारण्डवैर्बकैर्हंसैः कूर्मैर्मद्गुभिरेव च।\nएतैश्चान्यैश्च कीर्णानि समन्ताज्जलचारिभिः॥ १७८.४२॥\nक्रमेणैव तथा सा तु वनं बभ्राम तैः सह।\nएवं दृष्ट्वा वनं रम्यं तैः सार्धं परमाद्भुतम्॥ १७८.४३॥\nविस्मयोत्फुल्लनयना सा बभूव वराङ्गना।\nप्रोवाच वायुं कामं च वसन्तं च द्विजोत्तमाः॥ १७८.४४॥\n{प्रम्लोचोवाच॒ }\nकुरुध्वं मम साहाय्यं यूयं सर्वे पृथक्पृथक्॥* १७८.४५॥\n{ब्रह्मोवाच॒ }\nएवमुक्त्वा तदा सा तु तथेत्युक्ता सुरैर्द्विजाः।\nप्रत्युवाचाद्य यास्यामि यत्रासौ संस्थितो मुनिः॥ १७८.४६॥\nअद्य तं देहयन्तारं प्रयुक्तेन्द्रियवाजिनम्।\nस्मरशस्त्रगलद्रश्मिं करिष्यामि कुसारथिम्॥ १७८.४७॥\nब्रह्मा जनार्दनो वापि यदि वा नीललोहितः।\nतथाप्यद्य करिष्यामि कामबाणक्षतान्तरम्॥ १७८.४८॥\nइत्युक्त्वा प्रययौ साथ यत्रासौ तिष्ठते मुनिः।\nमुनेस्तपःप्रभावेण प्रशान्तश्वापदाश्रमम्॥ १७८.४९॥\nसा पुंस्कोकिलमाधुर्ये नदीतीरे व्यवस्थिता।\nस्तोकमात्रं स्थिता तस्मादगायत वराप्सराः॥ १७८.५०॥\nततो वसन्तः सहसा बलं समकरोत्तदा।\nकोकिलारावमधुरमकालिकमनोहरम्॥ १७८.५१॥\nववौ गन्धवहश्चैव मलयाद्रिनिकेतनः।\nपुष्पानुच्चावचान्मेध्यान् पातयंश्च शनैः शनैः॥ १७८.५२॥\nपुष्पबाणधरश्चैव गत्वा तस्य समीपतः।\nमुनेश्च क्षोभयामास कामस्तस्यापि मानसम्॥ १७८.५३॥\nततो गीतध्वनिं श्रुत्वा मुनिर्विस्मितमानसः।\nजगाम यत्र सा सुभ्रूः कामबाणप्रपीडितः॥ १७८.५४॥\nदृष्ट्वा तामाह संदृष्टो विस्मयोत्फुल्ललोचनः।\nभ्रष्टोत्तरीयो विकलः पुलकाञ्चितविग्रहः॥ १७८.५५॥\n{ऋषिरुवाच॒ }\nकासि कस्यासि सुश्रोणि सुभगे चारुहासिनि।\nमनो हरसि मे सुभ्रु ब्रूहि सत्यं सुमध्यमे॥ १७८.५६॥\n{प्रम्लोचोवाच॒ }\nतव कर्मकरा चाहं पुष्पार्थमहमागता।\nआदेशं देहि मे क्षिप्रं किं करोमि तवाज्ञया॥ १७८.५७॥\n{व्यास उवाच॒ }\nश्रुत्वैवं वचनं तस्यास्त्यक्त्वा धैर्यं विमोहितः।\nआदाय हस्ते तां बालां प्रविवेश स्वमाश्रमम्॥ १७८.५८॥\nततः कामश्च वायुश्च वसन्तश्च द्विजोत्तमाः।\nजग्मुर्यथागतं सर्वे कृतकृत्यास्त्रिविष्टपम्॥ १७८.५९॥\nशशंसुश्च हरिं गत्वा तस्यास्तस्य च चेष्टितम्।\nश्रुत्वा शक्रस्तदा देवाः प्रीताः सुमनसोऽभवन्॥ १७८.६०॥\nस च कण्डुस्तया सार्धं प्रविशन्नेव चाश्रमम्।\nआत्मनः परमं रूपं चकार मदनाकृति॥ १७८.६१॥\nरूपयौवनसंपन्नमतीव सुमनोहरम्।\nदिव्यालंकारसंयुक्तं षोडशवत्सराकृति॥ १७८.६२॥\nदिव्यवस्त्रधरं कान्तं दिव्यस्रग्गन्धभूषितम्।\nसर्वोपभोगसंपन्नं सहसा तपसो बलात्॥ १७८.६३॥\nदृष्ट्वा सा तस्य तद्वीर्यं परं विस्मयमागता।\nअहोऽस्य तपसो वीर्यमित्युक्त्वा मुदिताभवत्॥ १७८.६४॥\nस्नानं संध्यां जपं होमं स्वाध्यायं देवतार्चनम्।\nव्रतोपवासनियमं ध्यानं च मुनिसत्तमाः॥ १७८.६५॥\nत्यक्त्वा स रेमे मुदितस्तया सार्धमहर्निशम्।\nमन्मथाविष्टहृदयो न बुबोध तपःक्षयम्॥ १७८.६६॥\nसंध्यारात्रिदिवापक्ष मासर्त्वयनहायनम्।\nन बुबोध गतं कालं विषयासक्तमानसः॥ १७८.६७॥\nसा च तं कामजैर्भावैर्विदग्धा रहसि द्विजाः।\nवरयामास सुश्रोणिः प्रलापकुशला तदा॥ १७८.६८॥\nएवं कण्डुस्तया सार्धं वर्षाणामधिकं शतम्।\nअतिष्ठन्मन्दरद्रोण्यां ग्राम्यधर्मरतो मुनिः॥ १७८.६९॥\nसा तं प्राह महाभागं गन्तुमिच्छाम्यहं दिवम्।\nप्रसादसुमुखो ब्रह्मन्ननुज्ञातुं त्वमर्हसि॥ १७८.७०॥\nतयैवमुक्तः स मुनिस्तस्यामासक्तमानसः।\nदिनानि कतिचिद्भद्रे स्थीयतामित्यभाषत॥ १७८.७१॥\nएवमुक्ता ततस्तेन साग्रं वर्षशतं पुनः।\nबुभुजे विषयांस्तन्वी तेन सार्धं महात्मना॥ १७८.७२॥\nअनुज्ञां देहि भगवन् व्रजामि त्रिदशालयम्।\nउक्तस्तयेति स पुनः स्थीयतामित्यभाषत॥ १७८.७३॥\nपुनर्गते वर्षशते साधिके सा शुभानना।\nयाम्यहं त्रिदिवं ब्रह्मन् प्रणयस्मितशोभनम्॥ १७८.७४॥\nउक्तस्तयैवं स मुनिः पुनराहायतेक्षणाम्।\nइहास्यतां मया सुभ्रु चिरं कालं गमिष्यसि॥ १७८.७५॥\nतच्छापभीता सुश्रोणी सह तेनर्षिणा पुनः।\nशतद्वयं किंचिदूनं वर्षाणां समतिष्ठत॥ १७८.७६॥\nगमनाय महाभागो देवराजनिवेशनम्।\nप्रोक्तः प्रोक्तस्तया तन्व्या स्थीयतामित्यभाषत॥ १७८.७७॥\nतस्य शापभयाद्भीरुर्दाक्षिण्येन च दक्षिणा।\nप्रोक्ता प्रणयभङ्गार्ति वेदिनी न जहौ मुनिम्॥ १७८.७८॥\nतया च रमतस्तस्य परमर्षेरहर्निशम्।\nनवं नवमभूत्प्रेम मन्मथासक्तचेतसः॥ १७८.७९॥\nएकदा तु त्वरायुक्तो निश्चक्रामोटजान्मुनिः।\nनिष्क्रामन्तं च कुत्रेति गम्यते प्राह सा शुभा॥ १७८.८०॥\nइत्युक्तः स तया प्राह परिवृत्तमहः शुभे।\nसंध्योपास्तिं करिष्यामि क्रियालोपोऽन्यथा भवेत्॥ १७८.८१॥\nततः प्रहस्य मुदिता सा तं प्राह महामुनिम्।\nकिमद्य सर्वधर्मज्ञ परिवृत्तमहस्तव।\nगतमेतन्न कुरुते विस्मयं कस्य कथ्यते॥ १७८.८२॥\n{मुनिरुवाच॒ }\nप्रातस्त्वमागता भद्रे नदीतीरमिदं शुभम्।\nमया दृष्टासि सुश्रोणि प्रविष्टा च ममाश्रमम्॥ १७८.८३॥\nइयं च वर्तते संध्या परिणाममहो गतम्।\nअवहासः किमर्थोऽयं सद्भावः कथ्यतां मम॥ १७८.८४॥\n{प्रम्लोचोवाच॒ }\nप्रत्यूषस्यागता ब्रह्मन् सत्यमेतन्न मे मृषा।\nकिंत्वद्य तस्य कालस्य गतान्यब्दशतानि ते॥ १७८.८५॥\nततः ससाध्वसो विप्रस्तां पप्रच्छायतेक्षणाम्।\nकथ्यतां भीरु कः कालस्त्वया मे रमतः सदा॥ १७८.८६॥\n{प्रम्लोचोवाच॒ }\nसप्तोत्तराण्यतीतानि नववर्षशतानि च।\nमासाश्च षट्तथैवान्यत्समतीतं दिनत्रयम्॥ १७८.८७॥\n{ऋषिरुवाच॒ }\nसत्यं भीरु वदस्येतत्परिहासोऽथवा शुभे।\nदिनमेकमहं मन्ये त्वया सार्धमिहोषितम्॥ १७८.८८॥\n{प्रम्लोचोवाच॒ }\nवदिष्याम्यनृतं ब्रह्मन् कथमत्र तवान्तिके।\nविशेषादद्य भवता पृष्टा मार्गानुगामिना॥ १७८.८९॥\n{व्यास उवाच॒ }\nनिशम्य तद्वचस्तस्याः स मुनिर्द्विजसत्तमाः।\nधिग्धिङ्मामित्यनाचारं विनिन्द्यात्मानमात्मना॥ १७८.९०॥\n{मुनिरुवाच॒ }\nतपांसि मम नष्टानि हतं ब्रह्मविदां धनम्।\nहृतो विवेकः केनापि योषिन्मोहाय निर्मिता॥ १७८.९१॥\nऊर्मिषट्कातिगं ब्रह्म ज्ञेयमात्मजयेन मे।\nगतिरेषा कृता येन धिक्तं काममहाग्रहम्॥ १७८.९२॥\nव्रतानि सर्ववेदाश्च कारणान्यखिलानि च।\nनरकग्राममार्गेण कामेनाद्य हतानि मे॥ १७८.९३॥\nविनिन्द्येत्थं स धर्मज्ञः स्वयमात्मानमात्मना  १७८.९४\nतामप्सरसमासीनामिदं वचनमब्रवीत् १७८.९४\n{ऋषिरुवाच॒ }\nगच्छ पापे यथाकामं यत्कार्यं तत्त्वया कृतम्  १७८.९४\nदेवराजस्य यत्क्षोभं कुर्वन्त्या भावचेष्टितैः  १७८.९४\nन त्वां करोम्यहं भस्म क्रोधतीव्रेण वह्निना।\nसतां साप्तपदं मैत्र्यमुषितोऽहं त्वया सह॥ १७८.९५॥\nअथवा तव दोषः कः किं वा कुर्यामहं तव।\nममैव दोषो नितरां येनाहमजितेन्द्रियः॥ १७८.९६॥\nयथा शक्रप्रियार्थिन्या कृतो मत्तपसो व्ययः।\nत्वया दृष्टिमहामोह मनुनाहं जुगुप्सितः॥ १७८.९७॥\n{व्यास उवाच॒ }\nयावदित्थं स विप्रर्षिस्तां ब्रवीति सुमध्यमाम्।\nतावत्स्खलत्स्वेदजला सा बभूवातिवेपथुः॥ १७८.९८॥\nप्रवेपमानां स च तां स्विन्नगात्रलतां सतीम्।\nगच्छ गच्छेति सक्रोधमुवाच मुनिसत्तमः॥ १७८.९९॥\nसा तु निर्भर्त्सिता तेन विनिष्क्रम्य तदाश्रमात्।\nआकाशगामिनी स्वेदं ममार्ज तरुपल्लवैः॥ १७८.१००॥\nवृक्षाद्वृक्षं ययौ बाला उदग्रारुणपल्लवैः।\nनिर्ममार्ज च गात्राणि गलत्स्वेदजलानि वै॥ १७८.१०१॥\nऋषिणा यस्तदा गर्भस्तस्या देहे समाहितः।\nनिर्जगाम सरोमाञ्च स्वेदरूपी तदङ्गतः॥ १७८.१०२॥\nतं वृक्षा जगृहुर्गर्भमेकं चक्रे च मारुतः।\nसोमेनाप्यायितो गोभिः स तदा ववृद्धे शनैः॥ १७८.१०३॥\nमारिषा नाम कन्याभूद्वृक्षाणां चारुलोचना।\nप्राचेतसानां सा भार्या दक्षस्य जननी द्विजाः॥ १७८.१०४॥\nस चापि भगवान् कण्डुः क्षीणे तपसि सत्तमः।\nपुरुषोत्तमाख्यं भो विप्रा विष्णोरायतनं ययौ॥ १७८.१०५॥\nददर्श परमं क्षेत्रं मुक्तिदं भुवि दुर्लभम्।\nदक्षिणस्योदधेस्तीरे सर्वकामफलप्रदम्॥ १७८.१०६॥\nसुरम्यं वालुकाकीर्णं केतकीवनशोभितम्।\nनानाद्रुमलताकीर्णं नानापक्षिरुतं शिवम्॥ १७८.१०७॥\nसर्वत्र सुखसंचारं सर्वर्तुकुसुमान्वितम्।\nसर्वसौख्यप्रदं नॄणां धन्यं सर्वगुणाकरम्॥ १७८.१०८॥\nभृग्वाद्यैः सेवितं पूर्वं मुनिसिद्धवरैस्तथा।\nगन्धर्वैः किंनरैर्यक्षैस्तथान्यैर्मोक्षकाङ्क्षिभिः॥ १७८.१०९॥\nददर्श च हरिं तत्र देवैः सर्वैरलंकृतम्।\nब्राह्मणाद्यैस्तथा वर्णैराश्रमस्थैर्निषेवितम्॥ १७८.११०॥\nदृष्ट्वैव स तदा क्षेत्रं देवं च पुरुषोत्तमम्।\nकृतकृत्यमिवात्मानं मेने स मुनिसत्तमः॥ १७८.१११॥\nतत्रैकाग्रमना भूत्वा चकाराराधनं हरेः।\nब्रह्मपारमयं कुर्वञ्जपमेकाग्रमानसः।\nऊर्ध्वबाहुर्महायोगी स्थित्वासौ मुनिसत्तमः॥ १७८.११२॥\n{मुनय ऊचुः॒ }\nब्रह्मपारं मुने श्रोतुमिच्छामः परमं शुभम्।\nजपता कण्डुना देवो येनाराध्यत केशवः॥ १७८.११३॥\n{व्यास उवाच॒ }\nपारं परं विष्णुरपारपारः  १७८.११४\nपरः परेभ्यः परमात्मरूपः  १७८.११४\nस ब्रह्मपारः परपारभूतः  १७८.११४\nपरः पराणामपि पारपारः  १७८.११४\nस कारणं कारणसंश्रितोऽपि  १७८.११५\nतस्यापि हेतुः परहेतुहेतुः  १७८.११५\nकार्योऽपि चैष सह कर्मकर्तृ  १७८.११५\nरूपैरनेकैरवतीह सर्वम्  १७८.११५\nब्रह्म प्रभुर्ब्रह्म स सर्वभूतो  १७८.११६\nब्रह्म प्रजानां पतिरच्युतोऽसौ  १७८.११६\nब्रह्माव्ययं नित्यमजं स विष्णुर् १७८.११६\nअपक्षयाद्यैरखिलैरसङ्गः  १७८.११६\nब्रह्माक्षरमजं नित्यं यथासौ पुरुषोत्तमः।\nतथा रागादयो दोषाः प्रयान्तु प्रशमं मम॥ १७८.११७॥\n{व्यास उवाच॒ }\nश्रुत्वा तस्य मुनेर्जाप्यं ब्रह्मपारं द्विजोत्तमाः।\nभक्तिं च परमां ज्ञात्वा सुदृढां पुरुषोत्तमः॥ १७८.११८॥\nप्रीत्या स परया देवस्तदासौ भक्तवत्सलः।\nगत्वा तस्य समीपं तु प्रोवाच मधुसूदनः॥ १७८.११९॥\nमेघगम्भीरया वाचा दिशः संनादयन्निव।\nआरुह्य गरुडं विप्रा विनताकुलनन्दनम्॥ १७८.१२०॥\n{श्रीभगवानुवाच॒ }\nमुने ब्रूहि परं कार्यं यत्ते मनसि वर्तते।\nवरदोऽहमनुप्राप्तो वरं वरय सुव्रत॥ १७८.१२१॥\nश्रुत्वैवं वचनं तस्य देवदेवस्य चक्रिणः।\nचक्षुरुन्मील्य सहसा ददर्श पुरतो हरिम्॥ १७८.१२२॥\nअतसीपुष्पसंकाशं पद्मपत्त्रायतेक्षणम्।\nशङ्खचक्रगदापाणिं मुकुटाङ्गदधारिणम्॥ १७८.१२३॥\nचतुर्बाहुमुदाराङ्गं पीतवस्त्रधरं शुभम्।\nश्रीवत्सलक्ष्मसंयुक्तं वनमालाविभूषितम्॥ १७८.१२४॥\nसर्वलक्षणसंयुक्तं सर्वरत्नविभूषितम्।\nदिव्यचन्दनलिप्ताङ्गं दिव्यमाल्यविभूषितम्॥ १७८.१२५॥\nततः स विस्मयाविष्टो रोमाञ्चिततनूरुहः।\nदण्डवत्प्रणिपत्योर्व्यां प्रणाममकरोत्तदा॥ १७८.१२६॥\nअद्य मे सफलं जन्म अद्य मे सफलं तपः।\nइत्युक्त्वा मुनिशार्दूलास्तं स्तोतुमुपचक्रमे॥ १७८.१२७॥\n{कण्डुरुवाच॒ }\nनारायण हरे कृष्ण श्रीवत्साङ्क जगत्पते।\nजगद्बीज जगद्धाम जगत्साक्षिन्नमोऽस्तु ते॥ १७८.१२८॥\nअव्यक्त जिष्णो प्रभव प्रधानपुरुषोत्तम।\nपुण्डरीकाक्ष गोविन्द लोकनाथ नमोऽस्तु ते॥ १७८.१२९॥\nहिरण्यगर्भ श्रीनाथ पद्मनाथ सनातन।\nभूगर्भ ध्रुव ईशान हृषीकेश नमोऽस्तु ते॥ १७८.१३०॥\nअनाद्यन्तामृताजेय जय त्वं जयतां वर।\nअजिताखण्ड श्रीकृष्ण श्रीनिवास नमोऽस्तु ते॥ १७८.१३१॥\nपर्जन्यधर्मकर्ता च दुष्पार दुरधिष्ठित।\nदुःखार्तिनाशन हरे जलशायिन्नमोऽस्तु ते॥ १७८.१३२॥\nभूतपाव्यक्त भूतेश भूततत्त्वैरनाकुल।\nभूताधिवास भूतात्मन् भूतगर्भ नमोऽस्तु ते॥ १७८.१३३॥\nयज्ञयज्वन् यज्ञधर यज्ञधाताभयप्रद।\nयज्ञगर्भ हिरण्याङ्ग पृश्निगर्भ नमोऽस्तु ते॥ १७८.१३४॥\nक्षेत्रज्ञः क्षेत्रभृत्क्षेत्री क्षेत्रहा क्षेत्रकृद्वशी।\nक्षेत्रात्मन् क्षेत्ररहित क्षेत्रस्रष्ट्रे नमोऽस्तु ते॥ १७८.१३५॥\nगुणालय गुणावास गुणाश्रय गुणावह।\nगुणभोक्तृ गुणाराम गुणत्यागिन्नमोऽस्तु ते॥ १७८.१३६॥\nत्वं विष्णुस्त्वं हरिश्चक्री त्वं जिष्णुस्त्वं जनार्दनः।\nत्वं भूतस्त्वं वषट्कारस्त्वं भव्यस्त्वं भवत्प्रभुः॥ १७८.१३७॥\nत्वं भूतकृत्त्वमव्यक्तस्त्वं भवो भूतभृद्भवान्।\nत्वं भूतभावनो देवस्त्वामाहुरजमीश्वरम्॥ १७८.१३८॥\nत्वमनन्तः कृतज्ञस्त्वं प्रकृतिस्त्वं वृषाकपिः।\nत्वं रुद्रस्त्वं दुराधर्षस्त्वममोघस्त्वमीश्वरः॥ १७८.१३९॥\nत्वं विश्वकर्मा जिष्णुस्त्वं त्वं शंभुस्त्वं वृषाकृतिः।\nत्वं शंकरस्त्वमुशना त्वं सत्यं त्वं तपो जनः॥ १७८.१४०॥\nत्वं विश्वजेता त्वं शर्म त्वं शरण्यस्त्वमक्षरम्।\nत्वं शंभुस्त्वं स्वयंभूश्च त्वं ज्येष्ठस्त्वं परायणः॥ १७८.१४१॥\nत्वमादित्यस्त्वमोंकारस्त्वं प्राणस्त्वं तमिस्रहा।\nत्वं पर्जन्यस्त्वं प्रथितस्त्वं वेधास्त्वं सुरेश्वरः॥ १७८.१४२॥\nत्वमृग्यजुः साम चैव त्वमात्मा संमतो भवान्।\nत्वमग्निस्त्वं च पवनस्त्वमापो वसुधा भवान्॥ १७८.१४३॥\nत्वं स्रष्टा त्वं तथा भोक्ता होता त्वं च हविः क्रतुः।\nत्वं प्रभुस्त्वं विभुः श्रेष्ठस्त्वं लोकपतिरच्युतः॥ १७८.१४४॥\nत्वं सर्वदर्शनः श्रीमांस्त्वं सर्वदमनोऽरिहा।\nत्वमहस्त्वं तथा रात्रिस्त्वामाहुर्वत्सरं बुधाः॥ १७८.१४५॥\nत्वं कालस्त्वं कला काष्ठा त्वं मुहूर्तः क्षणा लवाः।\nत्वं बालस्त्वं तथा वृद्धस्त्वं पुमान् स्त्री नपुंसकः॥ १७८.१४६॥\nत्वं विश्वयोनिस्त्वं चक्षुस्त्वं स्थाणुस्त्वं शुचिश्रवाः।\nत्वं शाश्वतस्त्वमजितस्त्वमुपेन्द्रस्त्वमुत्तमः॥ १७८.१४७॥\nत्वं सर्वविश्वसुखदस्त्वं वेदाङ्गं त्वमव्ययः।\nत्वं वेदवेदस्त्वं धाता विधाता त्वं समाहितः॥ १७८.१४८॥\nत्वं जलनिधिरामूलं त्वं धाता त्वं पुनर्वसुः।\nत्वं वैद्यस्त्वं धृतात्मा च त्वमतीन्द्रियगोचरः॥ १७८.१४९॥\nत्वमग्रणीर्ग्रामणीस्त्वं त्वं सुपर्णस्त्वमादिमान्।\nत्वं संग्रहस्त्वं सुमहत्त्वं धृतात्मा त्वमच्युतः॥ १७८.१५०॥\nत्वं यमस्त्वं च नियमस्त्वं प्रांशुस्त्वं चतुर्भुजः।\nत्वमेवान्नान्तरात्मा त्वं परमात्मा त्वमुच्यते॥ १७८.१५१॥\nत्वं गुरुस्त्वं गुरुतमस्त्वं वामस्त्वं प्रदक्षिणः।\nत्वं पिप्पलस्त्वमगमस्त्वं व्यक्तस्त्वं प्रजापतिः॥ १७८.१५२॥\nहिरण्यनाभस्त्वं देवस्त्वं शशी त्वं प्रजापतिः।\nअनिर्देश्यवपुस्त्वं वै त्वं यमस्त्वं सुरारिहा॥ १७८.१५३॥\nत्वं च संकर्षणो देवस्त्वं कर्ता त्वं सनातनः।\nत्वं वासुदेवोऽमेयात्मा त्वमेव गुणवर्जितः॥ १७८.१५४॥\nत्वं ज्येष्ठस्त्वं वरिष्ठस्त्वं त्वं सहिष्णुश्च माधवः।\nसहस्रशीर्षा त्वं देवस्त्वमव्यक्तः सहस्रदृक्॥ १७८.१५५॥\nसहस्रपादस्त्वं देवस्त्वं विराट्त्वं सुरप्रभुः।\nत्वमेव तिष्ठसे भूयो देवदेव दशाङ्गुलः॥ १७८.१५६॥\nयद्भूतं तत्त्वमेवोक्तः पुरुषः शक्र उत्तमः।\nयद्भाव्यं तत्त्वमीशानस्त्वमृतस्त्वं तथामृतः॥ १७८.१५७॥\nत्वत्तो रोहत्ययं लोको महीयांस्त्वमनुत्तमः।\nत्वं ज्यायान् पुरुषस्त्वं च त्वं देव दशधा स्थितः॥ १७८.१५८॥\nविश्वभूतश्चतुर्भागो नवभागोऽमृतो दिवि।\nनवभागोऽन्तरिक्षस्थः पौरुषेयः सनातनः॥ १७८.१५९॥\nभागद्वयं च भूसंस्थं चतुर्भागोऽप्यभूदिह।\nत्वत्तो यज्ञाः संभवन्ति जगतो वृष्टिकारणम्॥ १७८.१६०॥\nत्वत्तो विराट्समुत्पन्नो जगतो हृदि यः पुमान्।\nसोऽतिरिच्यत भूतेभ्यस्तेजसा यशसा श्रिया॥ १७८.१६१॥\nत्वत्तः सुराणामाहारः पृषदाज्यमजायत।\nग्राम्यारण्याश्चौषधयस्त्वत्तः पशुमृगादयः॥ १७८.१६२॥\nध्येयध्यानपरस्त्वं च कृतवानसि चौषधीः।\nत्वं देवदेव सप्तास्य कालाख्यो दीप्तविग्रहः॥ १७८.१६३॥\nजङ्गमाजङ्गमं सर्वं जगदेतच्चराचरम्।\nत्वत्तः सर्वमिदं जातं त्वयि सर्वं प्रतिष्ठितम्॥ १७८.१६४॥\nअनिरुद्धस्त्वं माधवस्त्वं प्रद्युम्नः सुरारिहा।\nदेव सर्वसुरश्रेष्ठ सर्वलोकपरायण॥ १७८.१६५॥\nत्राहि मामरविन्दाक्ष नारायण नमोऽस्तु ते।\nनमस्ते भगवन् विष्णो नमस्ते पुरुषोत्तम॥ १७८.१६६॥\nनमस्ते सर्वलोकेश नमस्ते कमलालय।\nगुणालय नमस्तेऽस्तु नमस्तेऽस्तु गुणाकर॥ १७८.१६७॥\nवासुदेव नमस्तेऽस्तु नमस्तेऽस्तु सुरोत्तम।\nजनार्दन नमस्तेऽस्तु नमस्तेऽस्तु सनातन॥ १७८.१६८॥\nनमस्ते योगिनां गम्य योगावास नमोऽस्तु ते।\nगोपते श्रीपते विष्णो नमस्तेऽस्तु मरुत्पते॥ १७८.१६९॥\nजगत्पते जगत्सूते नमस्ते ज्ञानिनां पते।\nदिवस्पते नमस्तेऽस्तु नमस्तेऽस्तु महीपते॥ १७८.१७०॥\nनमस्ते मधुहन्त्रे च नमस्ते पुष्करेक्षण।\nकैटभघ्न नमस्तेऽस्तु सुब्रह्मण्य नमोऽस्तु ते॥ १७८.१७१॥\nनमोऽस्तु ते महामीन श्रुतिपृष्ठधराच्युत।\nसमुद्रसलिलक्षोभ पद्मजाह्लादकारिणे॥ १७८.१७२॥\nअश्वशीर्ष महाघोण महापुरुषविग्रह।\nमधुकैटभहन्त्रे च नमस्ते तुरगानन॥ १७८.१७३॥\nमहाकमठभोगाय पृथिव्युद्धरणाय च।\nविधृताद्रिस्वरूपाय महाकूर्माय ते नमः॥ १७८.१७४॥\nनमो महावराहाय पृथिव्युद्धारकारिणे।\nनमश्चादिवराहाय विश्वरूपाय वेधसे॥ १७८.१७५॥\nनमोऽनन्ताय सूक्ष्माय मुख्याय च वराय च।\nपरमाणुस्वरूपाय योगिगम्याय ते नमः॥ १७८.१७६॥\nतस्मै नमः कारणकारणाय  १७८.१७७\nयोगीन्द्रवृत्तनिलयाय सुदुर्विदाय  १७८.१७७\nक्षीरार्णवाश्रितमहाहिसुतल्पगाय  १७८.१७७\nतुभ्यं नमः कनकरत्नसुकुण्डलाय  १७८.१७७\n{व्यास उवाच॒ }\nइत्थं स्तुतस्तदा तेन प्रीतः प्रोवाच माधवः।\nक्षिप्रं ब्रूहि मुनिश्रेष्ठ मत्तो यदभिवाञ्छसि॥ १७८.१७८॥\n{कण्डुरुवाच॒ }\nसंसारेऽस्मिञ्जगन्नाथ दुस्तरे लोमहर्षणे।\nअनित्ये दुःखबहुले कदलीदलसंनिभे॥ १७८.१७९॥\nनिराश्रये निरालम्बे जलबुद्बुदचञ्चले।\nसर्वोपद्रवसंयुक्ते दुस्तरे चातिभैरवे॥ १७८.१८०॥\nभ्रमामि सुचिरं कालं मायया मोहितस्तव।\nन चान्तमभिगच्छामि विषयासक्तमानसः॥ १७८.१८१॥\nत्वामहं चाद्य देवेश संसारभयपीडितः।\nगतोऽस्मि शरणं कृष्ण मामुद्धर भवार्णवात्॥ १७८.१८२॥\nगन्तुमिच्छामि परमं पदं यत्ते सनातनम्।\nप्रसादात्तव देवेश पुनरावृत्तिदुर्लभम्॥ १७८.१८३॥\n{श्रीभगवानुवाच॒ }\nभक्तोऽसि मे मुनिश्रेष्ठ मामाराधय नित्यशः।\nमत्प्रसादाद्ध्रुवं मोक्षं प्राप्यसि त्वं समीहितम्॥ १७८.१८४॥\nमद्भक्ताः क्षत्रिया वैश्याः स्त्रियः शूद्रान्त्यजातिजाः।\nप्राप्नुवन्ति परां सिद्धिं किं पुनस्त्वं द्विजोत्तम॥ १७८.१८५॥\nश्वपाकोऽपि च मद्भक्तः सम्यक्श्रद्धासमन्वितः।\nप्राप्नोत्यभिमतां सिद्धिमन्येषां तत्र का कथा॥ १७८.१८६॥\n{व्यास उवाच॒ }\nएवमुक्त्वा तु तं विप्राः स देवो भक्तवत्सलः।\nदुर्विज्ञेयगतिर्विष्णुस्तत्रैवान्तरधीयत॥ १७८.१८७॥\nगते तस्मिन्मुनिश्रेष्ठाः कण्डुः संहृष्टमानसः।\nसर्वान् कामान् परित्यज्य स्वस्थचित्तो भवत्पुनः॥ १७८.१८८॥\nसर्वेन्द्रियाणि संयम्य निर्ममो निरहंकृतिः।\nएकाग्रमानसः सम्यग्ध्यात्वा तं पुरुषोत्तमम्॥ १७८.१८९॥\nनिर्लेपं निर्गुणं शान्तं सत्तामात्रव्यवस्थितम्।\nअवाप परमं मोक्षं सुराणामपि दुर्लभम्॥ १७८.१९०॥\nयः पठेच्छृणुयाद्वापि कथां कण्डोर्महात्मनः।\nविमुक्तः सर्वपापेभ्यः स्वर्गलोकं स गच्छति॥ १७८.१९१॥\nएवं मया मुनिश्रेष्ठाः कर्मभूमिरुदाहृता।\nमोक्षक्षेत्रं च परमं देवं च पुरुषोत्तमम्॥ १७८.१९२॥\nये पश्यन्ति विभुं स्तुवन्ति वरदं ध्यायन्ति मुक्तिप्रदं।\nभक्त्या श्रीपुरुषोत्तमाख्यमजरं संसारदुःखापहम्॥ १७८.१९३॥\nते भुक्त्वा मनुजेन्द्रभोगममलाः स्वर्गे च दिव्यं सुखं।\nपश्चाद्यान्ति समस्तदोषरहिताः स्थानं हरेरव्ययम्॥ १७८.१९४॥"
  }
]
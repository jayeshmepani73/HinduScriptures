[
  {
    "text": "<b>भावतीर्थवर्णनम्\n</b>\n<b>ब्रह्मोवाच\n</b>\nभावतीर्थमिति प्रोक्तं यत्र साक्षाद्‌भवः स्थितः।\nअशेषजगदन्तस्थो भूतात्मा सच्चिदाकृतिः।। १५३.१ ।।\nतत्रेमां श्रृणु वक्ष्यामि कथां पुण्यतमां शुभाम्।\nसूर्यवंशकरः श्रीमान्क्षत्रियाणां धुरंधरः।। १५३.२ ।।\nप्राचीनबर्हिराख्यातः सर्वधर्मेषु पारगः।\nतिस्रः कोट्योऽर्धकोटिश्च वर्षाणां राज्य आस्थितः।। १५३.३ ।।\nतस्येदृशं व्रतं चाऽऽसीद्यदहं यौवनच्युतः।\nभवेयं प्रियया वाऽपि पुत्रैर्वा प्रियवस्तुभिः।। १५३.४ ।।\nवियुज्येयं ततो राज्यं त्यक्ष्येऽहं नात्र संशयः।\nविवेकिनां कुलीनानामिदमेवोचितं नृणाम्।। १५३.५ ।।\nस्थीयते विजने क्वापि विरक्तैर्विभवक्षये।\nतस्मिन्प्रशासति महीं न वियोगः प्रियैः क्वचित्।। १५३.६ ।।\nनाऽऽधिव्याधी न दुर्भिक्षं न बन्धुकलहो नृणाम्।\nतस्मिञ्शासति राज्यं तु न च कश्चिद्वियुज्यते।। १५३.७ ।।\nततः पुत्रार्थमकरोद्यज्ञं राजा महामतिः।\nततः प्रसन्नो भगवान्वरं प्रादाद्यथेप्सितम्।। १५३.८ ।।\nगौतमीतीरसंस्थाय राज्ञे देवो महेश्वरः।\nपुत्रं देहीति राजा वै भवं प्राह स भार्यया।। १५३.९ ।।\nभवः प्राह नृपं प्रीत्या पश्य नेत्रं तृतीयकम्।\nततः पश्यति राजेन्द्रे भवस्याक्षि तु मानद।। १५३.१० ।।\nचक्षुर्दीप्त्याऽभवत्पुत्रो महिमा नाम विश्रुतः।\nयेनाकारि स्तुतिः पुण्या महिम्न इति विश्रुता।। १५३.११ ।।\nकिमलभ्यं भगवति प्रसन्ने त्रिपुरान्तके।\nयं नित्यमनुवर्तन्ते हरिब्रह्मादयः सुराः।। १५३.१२ ।।\nप्राप्तपुत्रश्च नृपतिस्तीर्थश्रैष्ठ्यमयाचत।\nमहापापमहारोगमहाव्यसनिनां नृणाम्।। १५३.१३ ।।\nनानाविपद्‌गणार्तानां सर्वाभिमतलब्धये।\nप्रादाज्ज्यैष्ठ्यं भवश्चापि भावतीर्थं तदुच्यते।। १५३.१४ ।।\nतत्र स्नानेन दानेन सर्वान्कामानवाप्नुयात्।\nभवप्रसादादभवत्सुतः प्राचीनबर्हिषः।। १५३.१५ ।।\nमहिमा गौतमीतीरे भावतीर्थं तदुच्यते।\nतत्र सप्ततितीर्थानि पुण्यान्यखिलदानि च।। १५३.१६ ।।\nइति श्रीमहापुराणे आदिब्राह्मे तीर्थमाहात्म्ये भावतीर्थादिसप्ततितीर्थवर्णनं नाम त्रिपञ्चाशदधिकशततमोऽध्यायः।। १५३ ।।\nगौतमीमाहात्म्ये चतुरशीतितमोऽध्यायः।। ८४ ।।"
  }
]
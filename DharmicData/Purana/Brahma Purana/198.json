[
  {
    "text": "व्यास उवाच\nवने विहरतस्तस्य सह गोपैर्महात्मनः\nमानुषच्छद्मरूपस्य शेषस्य धरणीभृतः  १\nनिष्पादितोरुकार्यस्य कार्येणैवावतारिणः\nउपभोगार्थमत्यर्थं वरुणः प्राह वारुणीम्  २\nवरुण उवाच\nअभीष्टां सर्वदा ह्यस्य मदिरे त्वं महौजसः\nअनन्तस्योपभोगाय तस्य गच्छ मुदे शुभे  ३\nव्यास उवाच\nइत्युक्ता वारुणी तेन संनिधानमथाकरोत्\nवृन्दावनतटोत्पन्नकदम्बतरुकोटरे  ४\nविचरन्बलदेवोऽपि मदिरागन्धमुद्धतम्\nआघ्राय मदिराहर्षमवापाथ पुरातनम्  ५\nततः कदम्बात्सहसा मद्यधारां स लाङ्गली\nपतन्तीं वीक्ष्य मुनयः प्रययौ परमां मुदम्  ६\nपपौ च गोपगोपीभिः समवेतो मुदान्वितः\nउपगीयमानो ललितं गीतवाद्यविशारदैः  ७\nश्रमतोऽत्यन्तघर्माम्भःकणिकामौक्तिकोज्ज्वलः\nआगच्छ यमुने स्नातुमिच्छामीत्याह विह्वलः  ८\nतस्य वाचं नदी सा तु मत्तोक्तामवमन्य वै\nनाजगाम ततः क्रुद्धो हलं जग्राह लाङ्गली  ९\nगृहीत्वा तां तटेनैव चकर्ष मदविह्वलः\nपापे नायासि नायासि गम्यतामिच्छयान्यतः  १०\nसा कृष्टा तेन सहसा मार्गं संत्यज्य निम्नगा\nयत्रास्ते बलदेवोऽसौ प्लावयामास तद्वनम्  ११\nशरीरिणी तथोपेत्य त्रासविह्वललोचना\nप्रसीदेत्यब्रवीद्रामं मुञ्च मां मुशलायुध  १२\nसोऽब्रवीदवजानासि मम शौर्यबलं यदि\nसोऽहं त्वां हलपातेन नयिष्यामि सहस्रधा  १३\nव्यास उवाच\nइत्युक्तयातिसंत्रस्तस्तया नद्या प्रसादितः\nभूभागे प्लाविते तत्र मुमोच यमुनां बलः  १४\nततः स्नातस्य वै कान्तिराजगाम महावने\nअवतंसोत्पलं चारु गृहीत्वैकं च कुण्डलम्  १५\nवरुणप्रहितां चास्मै मालामम्लानपङ्कजाम्\nसमुद्रार्हे तथा वस्त्रे नीले लक्ष्मीरयच्छत  १६\nकृतावतंसः स तदा चारुकुण्डलभूषितः\nनीलाम्बरधरः स्रग्वी शुशुभे कान्तिसंयुतः  १७\nइत्थं विभूषितो रेमे तत्र रामस्तदा व्रजे\nमासद्वयेन यातश्च पुनः स मथुरां पुरीम्  १८\nरेवतीं चैव तनयां रैवतस्य महीपतेः\nउपयेमे बलस्तस्यां जज्ञाते निशठोल्मुकौ  १९\nइति श्रीमहापुराणे आदिब्राह्मे हलिक्रीडावर्णनं नामाष्टनवत्यधिकशततमोऽध्यायः  १९८"
  }
]
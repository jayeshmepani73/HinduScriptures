[
  {
    "text": "<b>रामकृष्णकृतबहुविधलीलावर्णनम्\n</b>\n<b>व्यास उवाच\n</b>\nतस्मिन्रासभदैतेये सानुजे विनिपातिते।\nसर्वगोपालगोपीनां रम्यं तालवनं बभौ।। १८७.१ ।।"
  },
  {
    "text": "ततस्तौ जातहर्षौ तु वसुदेवसुतावुभौ।\nशुशुभाते महात्मानौ बालशृङ्गाविवर्षभौ।। १८७.२ ।।"
  },
  {
    "text": "चारयन्तौ च गा दूरे व्याहरन्तौ च नामभिः।\nनियोगपाशस्कन्धौ तौ वनमालाविभूषितौ।। १८७.३ ।।"
  },
  {
    "text": "सुवर्णाञ्जनचूर्णाभ्यां तदा तौ भूषिताम्बरौ।\nमहेन्द्रायुधसंकाशौ श्वेतकृष्णाविवाम्बुदौ।। १८७.४ ।।"
  },
  {
    "text": "चेरतुर्लोकसिद्धाभिः क्रीडाभिरितरेतरम्।\nसमस्तलोकनाथानां नाथभूतौ भुवं गतौ।। १८७.५ ।।"
  },
  {
    "text": "मनुष्यधर्माभिरतौ मानयन्तौ मनुष्यताम्।\nतज्जातिगुमयुक्ताभिः क्रीडाभिश्चेरतुर्वनम्।। १८७.६ ।।"
  },
  {
    "text": "ततस्त्वान्दोलिकाभिश्च नियुद्धैश्च महाबलौ।\nव्यायामं चक्रतुस्तत्र क्षेपणीयैस्तथाऽश्मभिः।। १८७.७ ।।"
  },
  {
    "text": "तल्लिप्सुरसुरस्तत्र उभयो रममाणयोः।\nआजगाम प्रलम्बाख्यो गोपवेषतिरोहितः।। १८७.८ ।।"
  },
  {
    "text": "सोऽवगाहत निःशङ्कं तेषां मध्यममानुषः।\nमानुषं रूपमास्थाय प्रलम्बो दानवोत्तमः।। १८७.९ ।।"
  },
  {
    "text": "तयोश्छिद्रान्तरप्रेप्सुरतिशीघ्रममन्यत।\nकृष्णं ततो रौहिणेयं हन्तुं चक्रे मनोरथम्।। १८७.१० ।।"
  },
  {
    "text": "हरिणा क्रीडनं नाम बालक्रीडनकं ततः।\nप्रक्रीडितास्तु ते सर्वे द्वौ द्वौ युगपदुत्पतन्।। १८७.११ ।।"
  },
  {
    "text": "श्रीदाम्ना सह गोविन्दः प्रलम्बेन तथा बलः।\nगोपालैरपरैश्चान्ये गोपालाः सह पुप्लुवुः।। १८७.१२ ।।"
  },
  {
    "text": "श्रीदामानं ततः कृष्णः प्रलम्बं रोहिणीसुतः।\nजितवान्कृष्णपक्षीयैर्गोपैरन्यैः पराजिताः।। १८७.१३ ।।"
  },
  {
    "text": "ते वाहयन्तस्त्वन्योन्यं भाण्डीरस्कन्धमेत्य वै।\nपुनर्निवृत्तास्ते सर्वे ये ये तत्र पराजिताः।। १८७.१४ ।।"
  },
  {
    "text": "संकर्षणं तु स्कन्धेन शीघ्रमुत्क्षिप्य दानवः।\nन तस्थौ प्रजगामैव सचन्द्र इव वारिदः।। १८७.१५ ।।"
  },
  {
    "text": "अशक्तो वहने तस्य संरम्भाद्दानवोत्तमः।\nववृधे सुमहाकायः प्रावृषीव बलाहकः।। १८७.१६ ।।"
  },
  {
    "text": "संकर्षणस्तु तं दुष्ट्वा दग्धशैलोपमाकृतिम्।\nस्रग्दामलम्बाभरणं मुकुटाटोपमस्तकम्।। १८७.१७ ।।"
  },
  {
    "text": "रौद्रं शकटचक्राक्षं पादन्यासचलत्क्षितिम्।\nह्रियमाणस्ततः कृष्णमिदं वचनमब्रवीत्।। १८७.१८ ।।"
  },
  {
    "text": "<b>बलराम उवाच\n</b>\nकृष्ण कृष्ण ह्रिये त्वेष पर्वतोदग्रमूर्तिना।\nकेनापि पश्य दैत्येन गोपालच्छद्‌मरूपिणा।। १८७.१९ ।।"
  },
  {
    "text": "यदत्र सांप्रतं कार्यं मया मधुनिषूदन।\nतत्कथ्यतां प्रयात्येष दुरात्माऽतित्वरान्वितः।। १८७.२० ।।"
  },
  {
    "text": "<b>व्यास उवाच\n</b>\nतमाह रामं गोविन्दः स्मितभिन्नौष्ठसंपुटः।\nमहात्मा रौहिणेयस्य बलवीर्यप्रमाणवित्।। १८७.२१ ।।"
  },
  {
    "text": "<b>कृष्ण उवाच\n</b>\nकिमलं मानुषो भावो व्यक्तमेवावलम्ब्यते।।\nसर्वात्मन्सर्वगुह्यानां गुह्याद्‌गुह्यात्मना त्वया।। १८७.२२ ।।"
  },
  {
    "text": "स्मराशेषजगदीश कारणं कारणाग्रज।\nआत्मान्मेकं तद्वच्छ जगत्येकार्णवे च यः।। १८७.२३ ।।"
  },
  {
    "text": "भवानहं च विश्वात्मन्नेकमेव हि कारणम्।\nजगतोऽस्य जगत्यर्थे भेदेनाऽवां व्यवस्थितौ।। १८७.२४ ।।"
  },
  {
    "text": "तत्स्मर्यताममेयात्मंस्त्वयाऽऽत्मा जहि दानवम्।\nमानुष्यमेवमालम्ब्य बन्धूनां क्रियतामं हितम्।। १८७.२५ ।।"
  },
  {
    "text": "<b>व्यास उवाच\n</b>\nइति संस्मारितो विप्राः कृष्णेन सुमहात्मना।\nविहस्य पीडयामास प्रलम्बं बलवान्बलः।। १८७.२६ ।।"
  },
  {
    "text": "मुष्टिना चाहनन्मूर्ध्नि कोपसंरक्तलोचनः।\nतेन चास्य प्रहारेण बहिर्याते विलोचने।। १८७.२७ ।।"
  },
  {
    "text": "स निष्कासितमस्तिष्को मुखाच्छोणितमुद्वमन्।\nनिपपात महीपृष्ठे दैत्यवर्योममार च।। १८७.२८ ।।"
  },
  {
    "text": "प्रलम्बं निहतं दृष्ट्वा बलेनाद्‌भुतकर्मणा।\nप्रहृष्टास्तुष्टुवुर्गोपाः साधु साध्विति चाब्रुवन्।। १८७.२९ ।।"
  },
  {
    "text": "संस्तूयमानो रामस्तु गोपैदैत्ये निपातिते।\nप्रलम्बे सह कृष्णेन पुनर्गोकुलमाययौ।। १८७.३० ।।"
  },
  {
    "text": "<b>व्यास उवाच\n</b>\nतयोर्विहरतोरेवं रामकेशवयोर्व्रजे।\nप्रावृड्व्यतीता विकसत्सरोजा चाभवच्छरत्।। १८७.३१ ।।"
  },
  {
    "text": "विमालाम्बरनक्षत्रे काले चाभ्यागते व्रजम्।\nददर्शेन्द्रोत्सवारम्भप्रवृत्तान्व्रजवासिनः।। १८७.३२ ।।"
  },
  {
    "text": "कृष्णस्तानुत्सुकान्दृष्ट्वा गोपानुत्सवलालसान्।\nकौतूहलादिदं वाक्यं प्राह वृद्धान्महामतिः।। १८७.३३ ।।"
  },
  {
    "text": "<b>कृष्ण उवाच\n</b>\nकोऽयं शक्रमहो नाम येन वो हर्ष आगतः।\nप्राह तं नन्दगोपश्च पृच्छन्तमतिसादरम्।। १८७.३४ ।।"
  },
  {
    "text": "<b>नन्द उवाच\n</b>\nमेघानां पयसामीशो देवराजः शतक्रतुः।\nयेन संचोदिता मेघा वर्षन्त्यम्बुमयं रसम्।। १८७.३५ ।।"
  },
  {
    "text": "तद्‌वृष्टिजनितं सस्यं वयमन्ये च देहिनः।\nवर्तयामोपभुञ्जानास्तर्पयामश्च देवताः।। १८७.३६ ।।"
  },
  {
    "text": "क्षीरवत्य इमा गावो वत्सवत्यश्च निर्वृताः।\nतेन संवर्धितैः सस्यैः पुष्टास्तुष्टा भवन्ति वै।। १८७.३७ ।।"
  },
  {
    "text": "नासस्या नानृणा भुमिर्न बुभुक्षार्दितो जनः।\nदृश्यते यत्र दृश्यन्ते वृष्टिमन्तो बलाहकाः।। १८७.३८ ।।"
  },
  {
    "text": "भौममेतत्पयो गोभिर्धत्ते सूर्यस्य वारिदः।\nपर्जन्यः सर्वलोकस्य भवाय भुवि वर्षति।। १८७.३९ ।।"
  },
  {
    "text": "तस्मात्प्रावृषि राजानः शक्रं सर्वे मुदानिविताः।\nमहे सुरेशमर्घन्ति वयमन्ये च देहिनः।। १८७.४० ।।"
  },
  {
    "text": "<b>व्यास उवाच\n</b>\nनन्दगोपस्य वचनं श्रुत्वेत्थं शक्रपूजने।\nकोपाय त्रिदशेन्द्रस्य प्राह दामोदरस्तदा।। १८७.४१ ।।"
  },
  {
    "text": "<b>कृष्ण उवाच\n</b>\nन वयं कृषिकर्तारो वणिज्याजीविनो न च।\nगावोऽस्मद्देवतं तात वयं वनचरा यतः।। १८७.४२ ।।"
  },
  {
    "text": "आन्वीक्षिकी त्रयी वार्ता दण्डनीतिस्तथाऽपरा।\nविद्याचतुष्टयं त्वेतद्वार्तामत्र शृणुष्व मे।। १८७.४३ ।।"
  },
  {
    "text": "कृषिर्वणइज्या तद्वच्च तृतीयं पशुपालनम्।\nविद्या ह्येता(षा)महाभागा वार्ता वृत्तित्रयाश्रया।। १८७.४४ ।।"
  },
  {
    "text": "कर्षकाणां कृषिर्वृत्तिः पण्यं तु पणजीविनाम्।\nअसमाकं गाः परा वृत्तिर्वार्ता भेदैरियं त्रिभिः।। १८७.४५ ।।"
  },
  {
    "text": "विद्यया यो यया युक्तस्तस्य सा दैवतं महत्।\nसैव पूज्याऽर्चनीया च सैव तस्योपकारिका।। १८७.४६ ।।"
  },
  {
    "text": "योऽन्यस्याः फलमश्नन्वै पूजयत्यपरां नरः।\nइह च प्रेत्य चैवासौ तात नाऽऽप्नोति शोभनम्।। १८७.४७ ।।"
  },
  {
    "text": "पूज्यन्तां प्रथिताः सीमाः सीमान्तं च पुनर्वनम्।\nवनान्ता गिरयः सर्वे सा चास्माकं परा गतिः।छ। १८७.४८ ।।"
  },
  {
    "text": "गिरियज्ञस्त्वयं तस्माद्‌गोयज्ञश्च प्रवर्त्यताम्।\nकिमस्माकं महेन्द्रेण गावः शैलास्च देवताः।। १८७.४९ ।।"
  },
  {
    "text": "मन्त्रयज्ञपरा विप्राः सीरयज्ञाश्च कर्षकाः।\nगिरिगोयज्ञशीलाश्च वयमद्रिवनाश्रयाः।। १८७.५० ।।"
  },
  {
    "text": "तस्माद्‌गोवर्धनः शैलो भवद्भिर्विविधार्हणैः।\nअर्च्यतां मेध्यं पशुं हत्वा विधानतः।। १८७.५१ ।।"
  },
  {
    "text": "सर्वघोषस्य संदोहा गृह्यन्तांमाविचार्यताम्।\nयोज्यन्तांतेनवै विप्रास्तथाऽन्ये चापिवाञ्छकाः।। १८७.५२ ।।"
  },
  {
    "text": "तमर्चितं कृते होमे भोजितेषु द्विजातिषु।\nशरत्पुष्पकृतापीडाः परिगच्छन्तु गोगणाः।। १८७.५३ ।।"
  },
  {
    "text": "एतन्मम मतं गोपाः संप्रीत्या क्रियते यदि।\nततः कृता भवेत्प्रीतिर्गवामद्रेस्तथा मम।। १८७.५४ ।।"
  },
  {
    "text": "<b>व्यास उवाच\n</b>\nइति तस्य वचः श्रुत्वा नन्दाद्यास्ते व्रजौकसः।\nप्रीत्युत्फुल्लमुखा विप्राः साधु साध्वित्यथाब्रुवन्।। १८७.५५ ।।"
  },
  {
    "text": "शोभनं ते मतं वत्स तदेतद्भवतोदितम्।\nतत्करिष्याम्यहं सर्वं गिरियज्ञः प्रवर्त्यताम्।। १८७.५६ ।।"
  },
  {
    "text": "तथा च कृतवन्तस्ते गिरियज्ञं व्रजौकसः।\nदधिपायसमांसाद्यैर्ददुः शैलबलिं ततः।। १८७.५७ ।।"
  },
  {
    "text": "द्विजांश्च भोजयामासुः शतशोऽथ सहस्रशः।\nगावः शैलं ततश्चक्रुरर्चितास्तं प्रदक्षिणम्।। १८७.५८ ।।"
  },
  {
    "text": "वृषभाश्चाभिनर्दन्तः सतोया जलदा इव।\nगिरिमूर्धनि गोविन्दः शैलोऽहमिति मूर्तिमान्।। १८७.५९ ।।"
  },
  {
    "text": "बुभुजेऽन्नं बहुविधं गोपवर्याहृतं द्विजाः।\nकृष्णस्तेनैव रूपेण गोपैः सह गिरेः शिरः।। १८७.६० ।।"
  },
  {
    "text": "अधिरुह्यार्चयामास द्वितीयामात्मनस्तनुम्।\nअन्तर्धानं कृते तस्मिन्गोपा लब्ध्वा ततो वरान्।।\nकृत्वा गिरिमहं गोष्ठं निजमभ्याययुः पुनः।। १८७.६१ ।।"
  },
  {
    "text": "इति श्रीमहापुराणे आदिब्राह्मे बालचरिते गोवर्धनगिरियज्ञप्रवर्तनं नाम सप्ताशीत्यधिकशततमोऽध्यायः।। १८७ ।।"
  }
]
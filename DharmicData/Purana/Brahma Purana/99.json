[
  {
    "text": "<b>अथैकोनशततमोऽध्यायः</b>\n<b>ऋणप्रमोचनतीर्थवर्णनम्</b>\n<b>ब्रह्मोवाच</b>\nऋणप्रमोचनं नाम तीर्थं वेदविदो विदुः।\nतस्य स्वरूपं वक्ष्यामि श्रृणु नारद तन्मनाः।। ९९.१ ।।"
  },
  {
    "text": "आसीत्पृथुश्रवा नाम प्रियः कक्षीवतः सुतः।\nन दारसंग्रहं लेभे वैराग्यान्नाग्निपूजनम्।। ९९.२ ।।"
  },
  {
    "text": "कनीयांस्तु समर्थोऽपि परिवित्तिभयान्मुने।\nनाकरोद्दारकर्मादि नैवाग्नीनामुपासनम्।। ९९.३ ।।"
  },
  {
    "text": "तत प्रोचुः पितृगणाः पुत्र कक्षीवतः शुभम्।\nज्येष्ठं चैव कनिष्ठं च पृथक्पृथगिदं वचः।। ९९.४ ।।"
  },
  {
    "text": "पितर ऊचुः\nऋणत्रयापनोदाय क्रियतां दारसंग्रहः।। ९९.५ ।।"
  },
  {
    "text": "नेत्युवाच ततो ज्येष्ठः किमृणं केन युज्यते।\nकनीयांस्तु पितॄन्प्राह न योग्यो दारसंग्रहः।। ९९.६ ।।"
  },
  {
    "text": "ज्येष्ठे सति महाप्राज्ञः परिवित्तिभयादिति।\nतावुभौ पुनरप्येवमूचुस्ते वै पितामहाः।। ९९.७ ।।"
  },
  {
    "text": "पितर ऊचुः\nयातामुभौ गौतमीं तु पुण्यां कक्षीवतः सुतौ।\nकुरुतां गौतमीस्तनानं सर्वाभीष्टप्रदायकम्।। ९९.८ ।।"
  },
  {
    "text": "गच्छतां गौतमीं गङ्गां लोकत्रितयपावनीम्।\nस्नानं च तर्पणं तस्यां कुरुतां श्रद्धयाऽन्वितौ।। ९९.९ ।।"
  },
  {
    "text": "दृष्ट्वाऽवनामिता ध्याता गौतमी सर्वकामदा।\nन देशकालजात्यादिनियमोऽत्रावगाहने।।\nज्येष्ठोऽनृणस्ततो भूयात्परिवित्तिर्न चेतरः।। ९९.१० ।।"
  },
  {
    "text": "ब्रह्मोवाच\nततः पृथुश्रवा ज्येष्ठः कृत्वा स्नानं सतर्पणम्।\nत्रयाणामपि लोकानं काक्षीवतोऽनृणोऽभवत्।। ९९.११ ।।"
  },
  {
    "text": "ततः प्रभृति तत्तीर्थमृणमोचनमुच्यते।\nश्रौतस्मार्तऋणेभ्यश्च इतरेभ्यश्च नारद।।\nतत्र स्नानेन दानेन ऋणी मुक्तः सुखी भवेत्।। ९९.१२ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्मये ऋषमोचनतीर्थवर्णनं नाम नवनवतितमोऽध्यायः।। ९९ ।।"
  },
  {
    "text": "गौतमीमाहात्म्ये त्रिंशोऽध्यायः।। ३० ।।"
  }
]
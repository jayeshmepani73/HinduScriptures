[
  {
    "text": "<b>सांख्यविधिनिरूपणम्\n</b>\n<b>मुनय ऊचुः\n</b>\nसम्यक्क्रियेयं विप्रेन्द्र वर्णिता शिष्टसंमता।\nयोगमार्गो यथान्यायं शिष्यायेह हितषिणा।। २४०.१ ।।"
  },
  {
    "text": "सांख्ये त्विदानीं धर्मस्य विधिं प्रब्रूहि तत्त्वतः।\nत्रिषु लोकेषु यज्ज्ञानं सर्वं तद्‌विदितं हि ते।। २४०.२ ।।"
  },
  {
    "text": "<b>व्यास उवाच\n</b>\nश्रृणुध्वं मुनयः सर्वमाख्यानं विदितात्मनाम्।\nविहितं यतिभिर्वृद्धैः कपिलादिभिरीश्वरैः।। २४०.३ ।।"
  },
  {
    "text": "यस्मिन्सुविभ्रामाः केचिद्‌दृश्यन्ते मुनिसत्तमाः।\nगुणाश्च यस्मिन्बहवो दोषहानिश्च केवला।। २४०.४ ।।"
  },
  {
    "text": "ज्ञानेन परिसंख्याय सदोषान्विषयान्द्विजाः।\nमानुषान्दुर्जयान्कृत्स्नान्पैशाचान्विषयांस्तथा।। २४०.५ ।।"
  },
  {
    "text": "विषयानौरगाञ्ज्ञात्वा गन्धर्वविषयांस्तथा।\nपितॄणां विषयाञ्ज्ञात्वा तिर्यक्त्वं चरतां द्विजाः।। २४०.६ ।।"
  },
  {
    "text": "सुपर्णविषयाञ्ज्ञात्वा मरुतां विषयांस्तथा।\nमहर्षिविषयांश्चैव राजर्षिविषयांस्तथा।। २४०.७ ।।"
  },
  {
    "text": "आसुरान्विषयाञ्ज्ञात्वा वैश्वदेवांस्तथैव च।\nदेवर्षिविषयाञ्ज्ञात्वा योगानामपि वै परान्।।। २४०.८ ।।"
  },
  {
    "text": "विषयांश्च प्रमाणस्य ब्रह्मणो विषयांतथा।\nआयुषश्च परं कालं लोकैर्विज्ञाय तत्त्वतः।। २४०.९ ।।"
  },
  {
    "text": "सुखस्य च परं कालं विज्ञाय मुनिसत्तमाः।\nप्राप्तकाले च यद्‌दुःखं पततां विषयैषिणाम्।। २४०.१० ।।"
  },
  {
    "text": "तिर्यक्त्वे पततां विप्रास्तथैव नरकेषु यत्।\nस्वर्गस्य च गुणाञ्ज्ञात्वा दोषान्सर्वांश्च भो द्विजाः।। २४०.११ ।।"
  },
  {
    "text": "वेदवादे च ये दोषा गुणा ये चापि वैदिकाः।\nज्ञानयोगे च ये दोषा ज्ञानयोगे च ये गुणाः।। २४०.१२ ।।"
  },
  {
    "text": "सांख्यज्ञाने च ये दोषांस्तथैव च गुणां तथा।\nषड्गुणं च नभो ज्ञात्वा तमश्च त्रिगुणं महत्।। २४०.१३ ।।"
  },
  {
    "text": "तमश्चाष्टगुणं ज्ञात्वा बुद्धिं सप्तगुणां तथा।\nषड्गुणं च नभो ज्ञात्वा तपश्च त्रिगुणं महत्।। २४०.१४ ।।"
  },
  {
    "text": "द्विगुणं च रजो ज्ञात्वा सत्त्वं चैकगुणं पुनः।\nमार्गं विज्ञाय तत्त्वेन प्रलयप्रेक्षणेन तु।। २४०.१५ ।।"
  },
  {
    "text": "ज्ञानविज्ञानसंपन्नाः कारणैर्भावितात्मभिः।\nप्राप्नुवन्ति शुभं मोक्षं सूक्ष्मा इव नभः परम्।। २४०.१६ ।।"
  },
  {
    "text": "रूपेण दृष्टिं संयुक्तां घ्राणं गन्धगुणेन च।\nशब्दग्राह्यं तथा श्रोत्रं जिह्वां रसगुणेन च।। २४०.१७ ।।"
  },
  {
    "text": "त्वचं स्पर्शं तथा शक्यं वायुं चैव तदाश्रितम्।\nमोहं तमसि संयुक्तं लोभं मोहेषु संश्रिताः।। २४०.१८ ।।"
  },
  {
    "text": "विष्णुं क्रान्ते बले शक्रं कोष्ठे सक्तं तथाऽनलम्।\nअप्सु देवीं समायुक्तामापस्तेजसि संश्रिताः।। २४०.१९ ।।"
  },
  {
    "text": "तेजो वायौ तु संयुक्तं वायुं नभसि चाऽऽश्रितम्।\nनभो महति संयुक्तं तमो महसि संस्थितम्।। २४०.२० ।।"
  },
  {
    "text": "रजः सत्त्वं तथा सक्तं सत्त्वं सक्तं तथाऽऽत्मनि।\nसक्तमात्मानमीशे च देवे नारायणे तथा।। २४०.२१ ।।"
  },
  {
    "text": "देवं मोक्षे च संयुक्तं ततो मोक्षं च न क्वचित्।\nज्ञात्वा सत्त्वगुणं देहं वृतं षोडशभिर्गुणैः।। २४०.२२ ।।"
  },
  {
    "text": "स्वभावं भावनां चैव ज्ञात्वा देहसमाश्रिताम्।\nमध्यस्थमिव चाऽऽत्मानं पापं यस्मिन्न विद्यत।। २४०.२३ ।।"
  },
  {
    "text": "द्वितीयं कर्म वै ज्ञात्वा विप्रेन्द्रा विष्यैषिणाम्।\nइन्द्रियाणीन्द्रियार्थांश्च सर्वानात्मनि संश्रितान्।। २४०.२४ ।।"
  },
  {
    "text": "दुर्लभत्वं च मोक्षस्य विज्ञाय श्रुतिपूर्वकम्।\nप्राणापानौ समानं च व्यानोदानौ च तत्त्वतः।। २४०.२५ ।।"
  },
  {
    "text": "आद्यं चैवानिलं ज्ञात्वा प्रभवं चानिलं पुनः।\nसप्तधा तांस्तथा शेषासप्तधा विधिवत्पुनः।। २४०.२६ ।।"
  },
  {
    "text": "प्रजापतीनृषींश्चैव सर्गांश्च सुबहून्वरान्।\nसप्तर्षीश्च बहूञ्ज्ञात्वा राजर्षींश्च परंतपान्।। २४०.२७ ।।"
  },
  {
    "text": "सुरर्षीन्मरुतश्चान्यान्ब्रह्मर्षीन्सूर्यसंनिभान्।\nऐश्वर्याच्च्यावितान्दृष्ट्वा कालेन महता द्विजाः।। २४०.२८ ।।"
  },
  {
    "text": "महतां भूतसंघानां श्रुत्वा नाशं च भो द्विजाः।\nगतिं वाचां शुभां ज्ञात्वा अर्चार्हाः पापकर्मणाम्।। २४०.२९ ।।"
  },
  {
    "text": "वैतरण्यां च यद्‌दुःखं पतितानां यमक्षये।\nयोनिषु च विचित्रासु संचारानशुभांस्तथा।। २४०.३० ।।"
  },
  {
    "text": "जठरे चाशुभे वासं शोणितोदकभाजने।\nश्लेष्ममूत्रपुरीषे च तीव्रगन्धसमन्विते।। २४०.३१ ।।"
  },
  {
    "text": "शुक्रशोणितसंघाते मज्जास्नायुपरिग्रहे।\nशिरशतसमाकीर्णे नवद्वारे पुरेऽथ वै।। २४०.३२ ।।"
  },
  {
    "text": "विज्ञाय हितमात्मानं योगांश्च विविधान्द्विजाः।\nतामसानां च जन्तूनां रमणीयानृतात्मनाम्।। २४०.३३ ।।"
  },
  {
    "text": "सात्त्विकानां च जन्तूनां कुत्सितं मुनिसत्तमाः।\nगर्हिंतं महातामर्थे सांख्यानां विदितात्मनाम्।। २४०.३४ ।।"
  },
  {
    "text": "उपप्लवांस्तथा घोराञ्शशिनस्तेजस्तथा।\nताराणां पतनं दृष्ट्वा नक्षत्राणां च पर्ययम्।। २४०.३५ ।।"
  },
  {
    "text": "द्वंद्वानां विप्रयोगं च विज्ञाय कृपणं द्विजाः।\nअन्योन्यभक्षणं दृष्ट्वा भूतानामपि चाशुभम्।। २४०.३६ ।।"
  },
  {
    "text": "बाल्ये मोहं च विज्ञाय पक्षदेहस्य चाशुभम्।\nरागं मोहं च संप्राप्तं क्वचित्सत्त्वं समाश्रितम्।। २४०.३७ ।।"
  },
  {
    "text": "सहस्रेषु नरः कश्चिन्मोक्षबुद्धिं समाश्रितः।\nदुर्लभत्वं च मोक्षस्य विज्ञानं श्रुतिपूर्वकम्।। २४०.३८ ।।"
  },
  {
    "text": "बहुमानमलब्धेषु लब्धे मध्यस्थतां पुनः।\nविषयाणां च दौरात्म्यं विज्ञाय च पुनर्द्विजाः।। २४०.३९ ।।"
  },
  {
    "text": "गतासूनां च सत्त्वानां देहान्भित्त्वा तथा शुभान्।\nवासं कुलेषु जन्तूनां मरणाय धृतात्मनाम्।। २४०.४० ।।"
  },
  {
    "text": "सात्त्विकानां च जन्तूनां दुःखं विज्ञाय भो द्विजाः।\nब्रह्मघ्नानां गतिं ज्ञात्वा पतितानां सुदारुणाम्।। २४०.४१ ।।"
  },
  {
    "text": "सुरापाने च सक्तानां ब्राह्मणानां दुरात्मनाम्।\nगुरुदारप्रसक्तानां गतिं विज्ञाय चाशुभाम्।। २४०.४२ ।।"
  },
  {
    "text": "जननीषु च वर्तन्ते येन सम्यग्द्विजोत्तमाः।\nसदेवकेषु लोकेषु येन वर्तन्ति मानवाः।। २४०.४३ ।।"
  },
  {
    "text": "तेन ज्ञानेन विज्ञाय गतिं चाशुभकर्मणाम्।\nतिर्यग्योनिगतानां च विज्ञाय च गतीः पृथक्।। २४०.४४ ।।"
  },
  {
    "text": "वेदवादांस्तथा चित्रानृतूनां पर्ययांस्तथा।\nक्षयं संवत्सराणां च मासानां च क्षयं तथा।। २४०.४५ ।।"
  },
  {
    "text": "पक्षक्षयं तथा दृष्ट्वा दिवसानां च संक्षयम्।\nक्षय संवत्सराणां च मासानां च क्षयं तथा।। २४०.४६ ।।"
  },
  {
    "text": "वृद्धिं दृष्ट्वा समुद्राणां क्षयं तेषां तथा पुनः।\nक्षयं धनानां दृष्ट्वा च पुनर्वृद्धिं तथैव च।। २४०.४७ ।।"
  },
  {
    "text": "संयोगानां तथा दृष्ट्वा युगानां च विशेषतः।\nदेहवैक्लव्यतां चैव सम्यग्विज्ञाय तत्त्वतः।। २४०.४८ ।।"
  },
  {
    "text": "?Bआत्मदोषांश्च विज्ञाय सर्वानात्मनि संस्थितान्।\nस्वदेहादुत्थितान्गन्धांस्तथा विज्ञाय चाशुभाम्।। २४०.४९ ।।"
  },
  {
    "text": "<b>मुनय ऊचुः\n</b>\nकानुत्पातभवान्दोषान्पश्यति ब्रह्मवित्तम।\nएतं नः संशयं कृत्स्नं वक्तुमर्हस्यशेषतः।। २४०.५० ।।"
  },
  {
    "text": "<b>व्यास उवाच\n</b>\nपञ्च दोषान्द्विजा देहे प्रवदन्ति मनीषिणः।\nमार्गज्ञाः कापिलाः सांख्याः श्रृणुध्वं मुनिसत्तमाः।। २४०.५१ ।।"
  },
  {
    "text": "कामक्रोधौ भयं निद्रा पञ्चमः श्वास उच्यते।\nएते दोषाः शरीरेषु दृश्यन्ते सर्वदेहिनाम्।। २४०.५२ ।।"
  },
  {
    "text": "छिन्दन्ति क्षमया क्रोधं कामं संकल्पवर्जनात्।\nसत्त्वसंसेवनान्निद्रामप्रमादाद्भयं तथा।। २४०.५३ ।।"
  },
  {
    "text": "छिन्दन्ति पञ्चमं श्वासमल्पाहारतया द्विजाः।\nगुणान्गुणशतैर्ज्ञात्वा दोषान्दोषशतैरपि।। २४०.५४ ।।"
  },
  {
    "text": "हेतून्हेतुशतैश्चित्रैश्चित्रान्विज्ञाय तत्त्वतः।\nअपां फेनोपमं लोकं विष्णोर्मायाशतैः कृतम्।। २४०.५५ ।।"
  },
  {
    "text": "चित्रभित्तिप्रतीकाशं नलसारमनर्थकम्।\nतमः संभ्रमितं दृष्ट्वा वर्षबुद्‌बुदसंनिभम्।। २४०.५६ ।।"
  },
  {
    "text": "नाशप्रायं सुखाधानं नाशोत्तरमहाभयम्।\nरजस्तमसि संमग्नं पङ्के द्विपमिवावशम्।। २४०.५७ ।।"
  },
  {
    "text": "सांख्या विप्रा महाप्राज्ञास्त्यक्त्वा स्नेहं प्रजाकृतम्।\nज्ञानज्ञेयेन सांख्येन व्यापिना महता द्विजाः।। २४०.५८ ।।"
  },
  {
    "text": "राजसानशुभान्गन्धांस्तामसांश्च तथाविधान्।\nपुण्यांश्च सात्त्विकान्गन्धान्स्पर्शजान्देहसंश्रितान्।। २४०.५९ ।।"
  },
  {
    "text": "छित्त्वाऽऽमज्ञानशस्त्रेण तपोदण्डेन सत्तमाः।\nततो दुःखादिकं घोरं चिन्ताशोकमहाह्रदम्।। २४०.६० ।।"
  },
  {
    "text": "व्याधिमत्युमहाघोरं महाभयमहोरगम्।\nततः कूर्मं रजोमीनं प्रज्ञया संतरन्त्युत।। २४०.६१ ।।"
  },
  {
    "text": "स्नेहपङ्कं जरादुर्गं स्पर्शद्वीपं द्विजोत्तमाः।\nकर्मागाधं सत्यतीरं स्थितं व्रतमनीषिणः।। २४०.६२ ।।"
  },
  {
    "text": "हर्षसंघमहावेगं नानारससमाकुलम्।\nनानाप्रीतिमहारत्नं दुःखज्वरसमीरितम्।। २४०.६३ ।।"
  },
  {
    "text": "शोकतृष्णामहावर्तं तीक्ष्णव्याधिमहारुजम्।\nअस्थिसंघातसंघट्टं श्लेष्मयोगं द्विजोत्तमाः।। २४०.६४ ।।"
  },
  {
    "text": "दानमुक्ताकरं घोरं शोणितोद्‌गारविद्रुमम्।\nहसितोत्क्रुष्टनिर्घोषं नानाज्ञासुदुष्करम्।। २४०.६५ ।।"
  },
  {
    "text": "रोदनाश्रुमलक्षारं सङ्गयोगपरायणम्।\nप्रलब्ध्वा जन्मलोको यं पुत्रबान्धवपत्तनम्।। २४०.६६ ।।"
  },
  {
    "text": "अहिंसासत्यमर्यादं प्राणयोगमयोर्मिलम्।\nवृन्दानुगामिनं क्षीरं सर्वभूतपयोदधिम्।। २४०.६७ ।।"
  },
  {
    "text": "मोक्षदुर्लभविषयं वाडवासुखसागरम्।\nतरन्ति यतयः सिद्धा ज्ञानयोगेन चानघाः।। २४०.६८ ।।"
  },
  {
    "text": "तीर्त्वा च दुस्तरं जन्म विशन्ति विमलं नभः।\nततस्तान्सुकृतीञ्ज्ञात्वा सूर्यो वहतिरश्मिभिः।। २४०.६९ ।।"
  },
  {
    "text": "पद्‌मतन्तुवदाविश्य प्रवहन्विषयान्द्विजाः।\nतत्र तान्प्रवहो वायुः प्रतिगृह्णाति चानघाः।। २४०.७० ।।"
  },
  {
    "text": "वीतरागान्यतीन्सिद्धान्वीर्ययुक्तांस्तपोधनान्।\nसूक्ष्मः शीतः सुगन्धश्च सुखस्पर्शश्च भो द्विजाः।। २४०.७१ ।।"
  },
  {
    "text": "सप्तानां मरुतां श्रेष्ठो लोकान्गच्छति यः शुभान्।\nस तान्वहति विप्रेन्द्रा नभसः परमां गतिम्।। २४०.७२ ।।"
  },
  {
    "text": "नभो वहति लोकेशान्रजसः परमां गतिम्।\nरजो वहति विप्रेन्द्राः सत्त्वस्य परमांगतिम्।। २४०.७३ ।।"
  },
  {
    "text": "सत्त्वं वहति शुद्धात्मा परं नारायणं प्रभुम्।\nप्रभुर्वहति शुद्धात्मा परमात्मानमात्मना।। २४०.७४ ।।"
  },
  {
    "text": "परमात्मानमासाद्य तद्‌भूता यतयोऽमलाः।\nअमृतत्वाय कल्पन्ते न निवर्तन्ति च द्विजाः।। २४०.७५ ।।"
  },
  {
    "text": "परमा सा गतिर्विप्रा निर्द्वन्द्वानां महात्मनाम्।\nसत्यार्जवरतानां वै सर्वभूतदयावताम्।। २४०.७६ ।।"
  },
  {
    "text": "<b>मुनय ऊचुः\n</b>\nस्थानमुत्तममासाद्य भगवन्तं स्थिरव्रताः।\nआजन्ममरणं वा ते रमन्ते तत्र वा न वा।। २४०.७७ ।।"
  },
  {
    "text": "यदत्र तथ्यं तत्त्वं नो यथावद्वक्तुमर्हसि।\nत्वदृते मानवं नान्यं प्रष्टुमर्हाम सत्तम।। २४०.७८ ।।"
  },
  {
    "text": "मोक्षदोषो महानेष प्राप्य सिद्धिं गतानृषीन्।\nयदि तत्रैव विज्ञाने वर्तन्ते यतयः परे।। २४०.७९ ।।"
  },
  {
    "text": "प्रवृत्तिलक्षणं धर्मं पश्याम परमं द्विज।\nमग्नस्य हि परे ज्ञाने किंतु दुःखान्तरं भवेत्।। २४०.८० ।।"
  },
  {
    "text": "<b>व्यास उवाच\n</b>\nयथानायायं मुनिश्रेष्ठाः प्रश्नः पृष्टश्च संकटः।\nबुधानामपि संमोहः प्रश्नेऽस्मिन्मुनिसत्तमाः।। २४०.८१ ।।"
  },
  {
    "text": "अत्रापि तत्त्वं परमं श्रृणुध्वं वचनं मम।\nबुद्धिश्च परमा यत्र कपिलानां महात्मनाम्।। २४०.८२ ।।"
  },
  {
    "text": "इन्द्रियाण्यपि बुध्यन्ते स्वदेहं देहिनां द्विजाः।\nकरणान्यात्मनस्तानि सूक्ष्मं पश्यन्ति तैस्तु सः।। २४०.८३ ।।"
  },
  {
    "text": "आत्मना विप्रहीणानि काष्ठकुड्यसमानि तु।\nविनश्यन्ति न संदेहो वेला इव महार्णवे।। २४०.८४ ।।"
  },
  {
    "text": "इन्द्रियैः सह सुप्तस्य देहिनो द्विजसत्तमाः।\nसूक्ष्मश्चरति सर्वत्र नभसीव समीरणः।। २४०.८५ ।।"
  },
  {
    "text": "स पश्यति यथान्यायं स्मृत्वा स्पृशति चानघाः।\nबुध्यमानो यथापूर्वमखिलेनेह भो द्विजाः।। २४०.८६ ।।"
  },
  {
    "text": "इन्द्रियाणि ह सर्वाणि स्वे स्वे स्थाने यथाविधि।\nअनीशत्वात्प्रलीयन्ते सर्पा विषहता इव।। २४०.८७ ।।"
  },
  {
    "text": "इन्द्रियाणि ह सर्वाणि स्वस्थानेष्वेव सर्वशः।\nआक्रम्य गतयः सूक्ष्माव(श्च)रत्यात्मा न संशयः।। २४०.८८ ।।"
  },
  {
    "text": "सत्त्वस्य च गुणान्कृत्स्नान्रजसश्च गुणान्पुनः।\nगुणांश्च तमसः सर्वान्गुणान्बुद्धेश्च सत्तमाः।। २४०.८९ ।।"
  },
  {
    "text": "गुणांश्च मनसश्चापि नभसश्च गुणांस्तथा।\nगुणान्वायोश्च सर्वज्ञाः स्नेहजांश्च गुणान्पुनः।। २४०.९० ।।"
  },
  {
    "text": "अपां गुणास्तथा विप्राः पार्थिवांश्च गुणानपि।\nसर्वानेव गुणैर्व्याप्य क्षेत्रज्ञेषु द्विजोत्तमाः।। २४०.९१ ।।"
  },
  {
    "text": "आत्मा चरति क्षेत्रज्ञः कर्मणा च शुभाशुभे।\nशिष्या इवमहात्मानमिन्द्रियाणि च तं द्विजाः।। २४०.९२ ।।"
  },
  {
    "text": "प्रकृतिं चाप्यतिक्रम्य सुद्धं सूक्ष्मं परात्परम्।\nनारायणं महात्मानं निर्विकारं परात्परम्।। २४०.९३ ।।"
  },
  {
    "text": "विमुक्तं सर्वपापेक्ष्यः प्रविष्टं च ह्यनामयम्।\nपरमात्मानमगुणं निर्वृतं तं च सप्तमाः।। २४०.९४ ।।"
  },
  {
    "text": "श्रेष्ठं तत्र मनो विप्रा इन्द्रियाणि च भोः द्विजाः।\nआगच्छन्ति यथाकालं गुरोः संदेशकारिणः।। २४०.९५ ।।"
  },
  {
    "text": "शक्यं वाऽल्पेन कालेन शान्तिं प्राप्तुं गुणांस्तथा।\nएवमुक्तेन विप्रेन्द्राः सांख्य योगेन मोक्षिणीम्।। २४०.९६ ।।"
  },
  {
    "text": "सांख्या विप्रा महाप्राज्ञा गच्छन्ति परमां गतिम्।\nज्ञानेनानेन विप्रेन्द्रास्तुल्यं ज्ञानं न विद्यते।। २४०.९७ ।।"
  },
  {
    "text": "अत्र वः संशयो मा भूज्ज्ञानं सांख्यं परं मतम्।\nअक्षरं ध्रुवमेवोक्तं पूर्वं ब्रह्म सनातनम्।। २४०.९८ ।।"
  },
  {
    "text": "अनादिमध्यनिधनं निर्द्वंद्वं कर्तृ शाश्वतम्।\nकूटस्थं चैव नित्यं च यद्वदन्ति शमात्मकाः।। २४०.९९ ।।"
  },
  {
    "text": "यतः सर्वाः प्रवर्तन्ते सर्गप्रलयविक्रियाः।\nएवं शंसन्ति शास्त्रेषु प्रवक्तारो महर्षयः।। २४०.१०० ।।"
  },
  {
    "text": "सर्वे विप्राश्च वेदाश्च तथा सामविदो जनाः।\nब्रह्मण्यं परमं देवमनन्तं परमाच्युतम्।। २४०.१०१ ।।"
  },
  {
    "text": "प्रर्थयन्तश्च तं विप्रा वदन्ति गुणबुद्धयः।\nसम्यगुक्तास्तथा योगाः सांख्याश्चामितदर्शनाः।। २४०.१०२ ।।"
  },
  {
    "text": "अमूर्तिस्तस्य विप्रेन्द्राः सांख्यं मूर्तिरिति श्रुतिः।\nअभिज्ञानानि तस्याऽऽहुर्महान्ति मुनिसत्तमाः।। २४०.१०३ ।।"
  },
  {
    "text": "द्विविधानि हि भूतानि पृथिव्यां द्विजसत्तमाः।\nअगम्यगम्यसंज्ञानि गम्यं तत्र विशिष्यते।। २४०.१०४ ।।"
  },
  {
    "text": "ज्ञानं महद्वै महतश्च विप्रा, वेदेषु सांख्येषु तथैव योगे।\nयच्चापि दृष्टं विधिवत्पुराणे, सांख्यागतं तन्निखिलं मुनीन्द्राः।। २४०.१०५ ।।"
  },
  {
    "text": "यच्चेतिहासेषु महत्सु दृष्टं, यथार्थशास्त्रेषु विशिष्टदृष्टम्।\nज्ञानं च लोके यदिहास्ति किंचित्सांख्यागतं तच्च महामुनीन्द्राः।। २४०.१०६ ।।"
  },
  {
    "text": "समस्तदृष्टं परमं बलं च, ज्ञानं च मोक्षश्च यथावदुक्तम्।\nतपांसि सूक्ष्माणि च यानि चैव, सांख्यं यथावद्विहितानि विप्राः।। २४०.१०७ ।।"
  },
  {
    "text": "विपर्ययं तस्य हितं सदैव, गच्छन्ति सांख्याः सततं सुखेन।\nतांश्चापि संधार्य ततः कृतार्थाः, पतन्ति विप्रायतनेषु भूयः।। २४०.१०८ ।।"
  },
  {
    "text": "हित्वा च देहं प्रविशन्ति मोक्षं दिवौकसश्चापि च योगसांख्याः।\nअतोऽधिकं तेऽभिरता महार्हे, साख्ये द्विजा भो इह शिष्टजुष्टे।। २४०.१०९ ।।"
  },
  {
    "text": "तेषां तु तिर्यग्गमनं हि दृष्टं, नाधो गतिः पापकृतां निवासः।\nन वा प्रधाना अपि ते द्विजातयो, ये ज्ञानमेतन्मुनयो न सक्ताः।। २४०.११० ।।"
  },
  {
    "text": "सांख्यां विशालं परमं पुराणं, महार्णवं विमलमुदारकान्तम्।\nकृत्स्नं हि सांख्या मुनया महात्मनारायणे धारयथाप्रमेयम्।। २४०.१११ ।।"
  },
  {
    "text": "एतन्मयोक्तं परमं हि तत्त्वं, नारायणाद्‌विश्वमिदं पुराणम्।\nस सर्गकाले च करोति सर्गं, संहारकाले च हरेत भूयः।। २४०.११२ ।।"
  },
  {
    "text": "इति श्रीमहापुराणे आदिब्राह्मे व्यासऋषिसंवादे सांख्‌यविधिनिरूपणं नामैकोनचत्वारिंशदधिकद्विशततमोऽध्यायः।। २४० ।।"
  }
]
[
  {
    "text": "<b>श्राद्धकल्पवर्णनम्\n</b>\n<b>मुनय ऊचुः\n</b>\nभूयः प्रब्रूहि भगवञ्श्राद्धकल्पं सुविस्तरात्।\nकथं क्व च कदा केषु कैस्तद्‌ब्रूहि तपोधन।। २२०.१ ।।"
  },
  {
    "text": "<b>व्यास उवाच\n</b>\nश्रृणुध्वं मुनिशार्दूलाः श्राद्धकल्पं सुविस्तरात्।\nयथा यत्र यदा येषु यैर्द्रव्यैस्तद्वदाम्यहम्।। २२०.२ ।।"
  },
  {
    "text": "ब्राह्मणैः क्षत्रियैर्वैश्यैः श्राद्धं स्ववरणोदितम्।\nकुलधर्ममनुतिष्ठद्भिर्दातव्यं मन्त्रपूर्वकम्।। २२०.३ ।।"
  },
  {
    "text": "स्त्रीभिर्वर्णावरैः शूद्रैर्विप्राणामनुशासनात्।\nअमन्त्रकं विधिपूर्वं वह्नियागविवर्जितम्।। २२०.४ ।।"
  },
  {
    "text": "पुष्करादिषु तीर्थेषु पुण्येष्वायतनेषु च।\nशिखरेषु गिरीन्द्राणां पुण्यदेशेषु भो द्विजाः।। २२०.५ ।।"
  },
  {
    "text": "सरित्सु पुण्यतोयासु नदेषु च सरःसु च।\nसंगमेषु नदीनां च समुद्रेषु च सप्तसु।। २२०.६ ।।"
  },
  {
    "text": "स्वनुलिप्तेषु गेहेषु स्वष्वनुज्ञापितेषु च।\nदिव्यपादपमूलेषु यज्ञियेषु ह्रदेषु च।। २२०.७ ।।"
  },
  {
    "text": "श्राद्धमेतेषु दातव्यं वर्ज्यमेतेषु चोच्यते।\nकिरातेषु कलिङ्गेषु कोङ्कणेषु कृमिष्वपि।। २२०.८ ।।"
  },
  {
    "text": "दशार्णेषु कुमार्येषु तङ्गणेषु क्रथेष्वपि।।\nसिन्धोरुत्तरकूलेषु नर्मदायाश्च दक्षिणे।। २२०.९ ।।"
  },
  {
    "text": "पूर्वेषु करतोयाया न देयं श्राद्धमुच्यते।\nश्राद्धं देयमुशन्तीह मासि मास्युडुपक्षये।। २२०.१० ।।"
  },
  {
    "text": "पौर्णमासेषु(?)श्राद्धं च कर्तव्यमृक्षगोचरे।\nनित्यश्राद्धमदैवं च मनुष्यैः सह गीयते।। २२०.११ ।।"
  },
  {
    "text": "नैमित्तिकं सुरैः सार्धं नित्यं नैमित्तिकं तथा।\nकाम्यान्यन्यानि श्राद्धानि प्रतिसंवत्सरं द्विजैः।। २२०.१२ ।।"
  },
  {
    "text": "वृद्धिश्राद्धं च कर्तव्यं जातकर्मादिकेषु च।\nतत्र युग्मान्द्विजानाहुर्मन्त्रपूर्वं तु वै द्विजाः।। २२०.१३ ।।"
  },
  {
    "text": "कन्यां गते सवितरि दिनानि दश पञ्च च।\nपूर्वेणैवेह विधिना श्राद्धं तत्र विधीयते।। २२०.१४ ।।"
  },
  {
    "text": "प्रतिपद्धनलाभाय द्वितीया द्विपदप्रदा।\nपुत्रार्थिनी तृतीया तु चतुर्थी शत्रुनासिनी।। २२०.१५ ।।"
  },
  {
    "text": "श्रियं प्राप्नोति पञ्चम्यां षष्ठ्यां पूज्यो भवेन्नरः।\nगणाधिपत्यं सप्तम्यामष्टम्यां बुद्धिमुत्तमाम्।। २२०.१६ ।।"
  },
  {
    "text": "स्त्रियो नवम्यां प्राप्नोति दशम्यां पूर्णकामताम्।\nवेदांस्तथाऽऽप्नुयात्सर्वानेकादश्यां क्रियापरः।। २२०.१७ ।।"
  },
  {
    "text": "द्वादश्यां जयलाभं च प्राप्नोति पितृपूजकः।\nप्रजावृद्धिं पशुं मेधां स्वातन्त्र्यं पुष्टिमुत्तमाम्।। २२०.१८ ।।"
  },
  {
    "text": "दीर्घायुरथमैश्वर्यं कुर्वाणस्तु त्रयोदशीम्।\nअवाप्नोति न संदेहः श्राद्धं श्रद्धासमन्वितः।। २२०.१९ ।।"
  },
  {
    "text": "यथासंभविनाऽन्नेन श्राद्धं श्रद्धासमन्वितः।\nयुवानः पितरो यस्य मृताः शस्त्रेण वा हताः।। २२०.२० ।।"
  },
  {
    "text": "तेन कार्यं चतुर्दश्यां तेषां तृप्तिमभीप्सता।\nश्राद्धं कुर्वन्नमावास्यां यत्नेन पुरुषः शुचिः।। २२०.२१ ।।"
  },
  {
    "text": "सर्वान्कामानवाप्नोति स्वर्गं चानन्तमश्नुते।\nअतः परं मुनिश्रेष्ठाः श्रृणुध्वं वदतो मम।। २२०.२२ ।।"
  },
  {
    "text": "पितॄणां प्रीतये यत्र यद्‌देयं प्रीतिकारिणा।\nमासं तृप्तिः पितॄणां तु हविष्यान्नेन जायते।। २२०.२३ ।।"
  },
  {
    "text": "मासद्वयं मत्स्यमांसैस्तृप्तिं यान्ति पितामहाः।\nत्रीन्मासान्हारिणं मांसं विज्ञेयं पितृतृप्तये।। २२०.२४ ।।"
  },
  {
    "text": "पुष्णाति चतुरो मासाञ्शशस्य पिशितं पितृन्।\nशाकुनं पञ्च वै मासान्षण्मासाञ्शूकरामिषम्।। २२०.२५ ।।"
  },
  {
    "text": "छागलं सप्त वै मासानैणेयं चाष्टमासकान्।\nकरोति तृप्तिं नव वै रुरुमांसं न संशयः।। २२०.२६ ।।"
  },
  {
    "text": "गव्यं मांसं पितृतृप्तिं करोति दशमासिकीम्।\nतथैकादश मासांस्तु औरभ्रं पितृतृप्तिदम्।। २२०.२७ ।।"
  },
  {
    "text": "संवत्सरं तथा गव्यं पयः पायसमेव च।\nवाध्रीनमा(र्धोणसा)मिषं लोहं कालशाकं तथा मधु।। २२०.२८ ।।"
  },
  {
    "text": "रोहितामिषमन्नं च दत्तान्यात्मकुलोद्‌भवैः।\nअनन्तं वै प्रयच्छन्ति तृप्तियोगं सुतांस्तथा।। २२०.२९ ।।"
  },
  {
    "text": "पितॄणां नात्र संदोहो गयाश्राद्धं च भो द्विजाः।\nयो ददाति गुडोन्मिश्रांस्तिलान्वा श्राद्धकर्मणि।। २२०.३० ।।"
  },
  {
    "text": "मधु वा मधुमिश्रं वा अक्षयं सर्वमेव तत्।\nअपि नः स कुले भूयाद्यो नो दद्याज्जलाञ्जलिम्।। २२०.३१ ।।"
  },
  {
    "text": "पायसं मधुसंयुक्तं वर्षासु च मघासु च।\nएष्टव्या बहवः पुत्रा यद्येकोऽपि गयां व्रजेत्।। २२०.३२ ।।"
  },
  {
    "text": "गौरीं वाऽप्युद्वहेत्कन्यां नीलं वा वृषमुत्सृजेत्।\nकृत्तिकासु पितॄनर्च्य स्वर्गमाप्नोति मानवः।। २२०.३३ ।।"
  },
  {
    "text": "अपत्यकामो रोहिण्यां सौम्ये तेजस्वितां लभेत्।\nशौर्यमार्द्रासु चाऽऽप्नोति क्षेत्राणि च पुनर्वसौ।। २२०.३४ ।।"
  },
  {
    "text": "पुष्ये तु धनमक्षय्यमाश्लेषे चाऽऽयुरुत्तमम्।\nमघासु च प्रजां पुष्टिं सौभाग्यं फाल्गुनीषु च।। २२०.३५ ।।"
  },
  {
    "text": "प्रधानशीलो भवति सापत्यश्चोत्तरासु च।\nप्रयाति श्रेष्ठतां शास्त्रे हस्ते श्राद्धप्रदो नरः।। २२०.३६ ।।"
  },
  {
    "text": "रूपं तेजश्च चित्रासु तथाऽऽपत्यमवाप्नुयात्।\nवाणिज्यलाभदा स्वाती विशाखा पुत्रकामदा।। २२०.३७ ।।"
  },
  {
    "text": "कुर्वन्तां चानुराधासु ता दद्युश्चक्रवर्तिताम्।\nआधिपत्यं च ज्येष्ठासु मूले चाऽऽरोग्यमुत्तमम्।। २२०.३८ ।।"
  },
  {
    "text": "आषाढासु यशः प्राप्तिरुत्तरासु विशोकता।\nश्रवणेन शुभांल्लोकान्धनिष्ठासु धनं महत्।। २२०.३९ ।।"
  },
  {
    "text": "वेदवित्त्वमभिजिति भिषक्सिद्धिं च वारुणे।\nअजाविकं प्रौष्ठपद्यां विन्देद्‌गावस्त(श्च त)थोत्तरे।। २२०.४० ।।"
  },
  {
    "text": "रेवतीषु तथा कुप्यमश्विनीषु तुरङ्गमान्।\nश्राद्धं कुर्वंस्तथाऽऽप्नोति भरणीष्वायुरुत्तमम्।। २२०.४१ ।।"
  },
  {
    "text": "एवं फलमवाप्नोति ऋक्षेष्वेतेषु तत्त्ववित्।\nतस्मात्काम्यानि श्राद्धानि देयानि विधिवद्‌द्विजाः।। २२०.४२ ।।"
  },
  {
    "text": "कन्याराशिगते सूर्ये फलमत्यन्तमिच्छता।\nयान्यान्कामानभिध्यायन्कन्याराशिगते रवौ।। २२०.४३ ।।"
  },
  {
    "text": "श्राद्धं कुर्वन्ति मनुजास्तांस्तान्कामाँल्लभन्ति ते।\nनान्दीमुखानां कर्तव्यं कन्याराशिगते रवौ।। २२०.४४ ।।"
  },
  {
    "text": "पौर्णमास्यां तु कर्तव्यं वाराहवचनं यथा।\nदिव्यभौमान्तरिक्षाणि स्थावराणि चराणि च।। २२०.४५ ।।"
  },
  {
    "text": "पिण्डमिच्छन्ति पितरः कन्याराशिगते रवौ।\nकन्यां गते सवितरि यान्यहानि तु षोडश।। २२०.४६ ।।"
  },
  {
    "text": "क्रतुभिस्तानि तुल्यानि देवो नारायणोऽब्रवीत्।\nराजसूयाश्वमेधाभ्यां य इच्छेद्‌दुर्लभं फलम्।। २२०.४७ ।।"
  },
  {
    "text": "अप्यम्बुशाकमूलाद्यैः पितॄन्कन्यागतेऽर्तयेत्।\nउत्तराहस्तनक्षत्रगते तीक्ष्णांशुमालिनि।। २२०.४८ ।।"
  },
  {
    "text": "योऽर्चयेत्स्वपितॄन्भक्त्या तस्य वासस्त्रिविष्टपे।\nहस्तर्क्षगे दिनकरे पितृराजानुशासनात्।। २२०.४९ ।।"
  },
  {
    "text": "तावत्पितृरुरी शून्या यावद्‌वृश्चिकदर्शनम्।\nवृश्चिके समतिक्रान्ते पितरो दैवतैः सह।। २२०.५० ।।"
  },
  {
    "text": "निः श्वस्य प्रतिगच्छन्ति शापं दत्त्वा सुदुः सहम्।\nअष्टकासु च कर्तव्यं श्राद्धं मन्वन्तरासु वै।। २२०.५१ ।।"
  },
  {
    "text": "अन्वष्टकासु क्रमशो मातृपूर्वं तदिष्यते।\nग्रहणे च व्यतीपाते रविचन्द्रसमागमे।। २२०.५२ ।।"
  },
  {
    "text": "जन्मर्क्षे ग्रहपीडायं श्राद्धं पार्वणमुच्यते।\nअयनद्वितये श्राद्धं विषुवद्वितये तथा।। २२०.५३ ।।"
  },
  {
    "text": "संक्रान्तिषु च कर्तव्यं श्राद्धं विधिवदुत्तमम्।\nएषु कार्यं द्विजाः श्राद्धं पिण्डनिर्वापणावृते।। २२०.५४ ।।"
  },
  {
    "text": "वैशाखस्य तृतीयायां नवम्यां कार्तिकस्य च।\nश्राद्धं कार्यं तु शुक्लायां संक्रान्तिविधिना नरैः।। २२०.५५ ।।"
  },
  {
    "text": "त्रयोदश्यां भाद्रपदे माघे चन्द्रक्षयेऽहनि।\nश्राद्धं कार्यं पायसेन दक्षिणायनवच्च तत्।। २२०.५६ ।।"
  },
  {
    "text": "यदा च श्रोत्रियोऽभ्येति गेहं वेदविदग्निमान्।\nतेनैकेन च कर्तव्यं श्राद्धं विधिवदुत्तमम्।। २२०.५७ ।।"
  },
  {
    "text": "श्राद्धीयद्रव्यसंप्राप्तिर्यदा स्यात्साधुसंमता।\nपार्वणेन विधानेन श्राद्धं कार्यं तथा द्विजैः।। २२०.५८ ।।"
  },
  {
    "text": "प्रतिसंवत्सरं कार्यं मातापित्रोरमृतेऽहनि।\nपितृव्यस्याप्यपुत्रस्य भ्रातुर्ज्येष्ठस्य चैव हि।। २२०.५९ ।।"
  },
  {
    "text": "पार्वणं देवपूर्वं स्यादेकोद्दिष्टं सुरैर्विना।\nद्वौ दैवे पितृकार्यं त्रीनेकैकमुभयत्र वा।। २२०.६० ।।"
  },
  {
    "text": "मातामहानामप्येवं सर्वमूहेन कीर्तितम्।\nप्रेतीभूतस्य सततं भुवि पिण्डं जलं तथा।। २२०.६१ ।।"
  },
  {
    "text": "सतिलं सकुशं दद्याद्‌बहिर्जलसमीपतः।\nतृतीयेऽह्नि च कर्तव्यं प्रेतास्थिचयनं द्विजैः।। २२०.६२ ।।"
  },
  {
    "text": "दशाहे ब्राह्मणः शुद्धो द्वादशाहेन क्षत्रियः।\nवैश्यः पञ्चदशाहेन शूद्रो मासेन शुध्यति।। २२०.६३ ।।"
  },
  {
    "text": "सूतकान्ते गृहे श्राद्धमेकोदिदष्टं प्रचक्षते।\nद्वादशेऽहनि मासे च त्रिपक्षे च ततः परम्।। २२०.६४ ।।"
  },
  {
    "text": "मासि मासि च कर्तव्यं यावत्संवत्सरं द्विजाः।\nततः परतरं कार्यं सपिण्डिकरणं क्रमात्।। २२०.६५ ।।"
  },
  {
    "text": "कृते सपिण्डीकरणे पार्वणं प्रोच्यते पुनः।\nततः प्रभृति निर्मुक्ताः प्रेतत्वात्पितृतां गताः।। २२०.६६ ।।"
  },
  {
    "text": "अमूर्ता मूर्तिमन्तश्च पितरो द्विविधाः स्मृताः।\nनान्दीमुखास्त्वमूर्ताः स्युमूर्तिमन्तोऽथ पार्वणाः।।\nएकोद्दिष्टाशिनः प्रेताः पितॄणां निर्णयस्त्रिधा।। २२०.६७ ।।"
  },
  {
    "text": "<b>मुनय ऊचुः\n</b>\nकथं सपिण्डीकरणं कर्तव्यं द्विजसत्तम।\nप्रेतिभूतस्य विधिवद्‌ब्रूहि नो वदतां वर।। २२०.६८ ।।"
  },
  {
    "text": "<b>व्यास उवाच\n</b>\nसपिण्डीकरणं विप्राः श्रृणुध्वं वदतो मम।\nतच्चापि देवरहितमेकार्घैकपवित्रकम्।। २२०.६९ ।।"
  },
  {
    "text": "नैवाग्नौकरणं तत्र तच्चाऽऽवाहनवर्जितम्।\nअपसव्यं च तत्रापि भोजयेदयुजो द्विजान्।। २२०.७० ।।"
  },
  {
    "text": "विशेषस्तत्र चान्योऽस्ति प्रतिमासक्रियादिकः।\nतं कथ्यमानमेकाग्राः श्रृणुध्वं मे द्विजोत्तमाः।। २२०.७१ ।।"
  },
  {
    "text": "तिलगन्धोकैर्युक्तं तत्र पात्रचतुष्टयम्।\nकुर्यात्पितॄणां त्रितयमेकं प्रेतस्य च द्विजाः।। २२०.७२ ।।"
  },
  {
    "text": "पात्रत्रये प्रेतपात्रादर्घं चैव प्रसेचयेत्।\nये समाना इति जपन्पूर्ववच्छेषमाचरेत्।। २२०.७३ ।।"
  },
  {
    "text": "स्ग्रीणामप्येवमेव स्यादेकोद्दिष्टमुदाहृतम्।\nसपिण्डीकरणं तासां पुत्राभावे न विद्यते।। २२०.७४ ।।"
  },
  {
    "text": "प्रीतसंवत्सरं कार्यमेकोद्दिष्टं नरैः स्त्रियाः।\nमृताहनि च तत्कार्यं पितॄणां विधिचोदितम्।। २२०.७५ ।।"
  },
  {
    "text": "पुत्राभावे सपिण्डास्तु तदभावे सहोदराः।\nकुर्युरेतं विधिं सम्यक्पुत्रस्य च सुताः सुताः।। २२०.७६ ।।"
  },
  {
    "text": "कुर्यान्मातामहानां तु पुत्रिकातनयस्तथा।\nव्द्यामुष्यायणसंज्ञास्तु मातामहपितामहान्।। २२०.७७ ।।"
  },
  {
    "text": "पूजयेयुर्यथान्यायं श्राद्धैर्नेमित्तिकैरपि।\nसर्वाभावे स्त्रियः कुर्युः स्वभर्तॄणाममन्त्रकम्।। २२०.७८ ।।"
  },
  {
    "text": "तदाभावे च नृपतिः कारयेत्त्वकुटुम्बिनाम्।\nतज्जातीयैर्नरैः सम्यग्वाहाद्याः सकलाः क्रियाः।। २२०.७९ ।।"
  },
  {
    "text": "सर्वेषामेव वर्णानां बान्धवो नृपतिर्यतः।\nएता वः कथिता विप्रा नित्या नैमित्तिकास्तथा।। २२०.८० ।।"
  },
  {
    "text": "वक्ष्ये श्राद्धाश्रयामन्यां नित्यनैमित्तिकां क्रियाम्।\nदर्शस्त(र्शं त)त्र निमित्तं तु विद्यादिन्दुक्षयान्वितः(तम्)।। २२०.८१ ।।"
  },
  {
    "text": "नित्यस्तु नियतः कालस्तस्मिन्कुर्याद्यथोदितम्।\nसपिण्डकरणादूर्ध्वं पितुर्यः प्रपितामहः।। २२०.८२ ।।"
  },
  {
    "text": "स तु लेपभुजं याति प्रलुप्तः पितृपिण्डतः।\nतेषां हि यश्चतुर्थोऽन्यः स तु लेपभुजो भवेत्।। २२०.८३ ।।"
  },
  {
    "text": "सोऽपि संबन्धतो हीनमुपभोगं प्रपद्यते।\nपिता पितामहश्चैव तथैव प्रपितामहः।। २२०.८४ ।।"
  },
  {
    "text": "पिण्डसंबन्धिनो ह्येते विज्ञेयाः पुरुषास्त्रयः।\nलेपसंबन्धिनश्चान्ये पितामहपितामहात्।। २२०.८५ ।।"
  },
  {
    "text": "प्रभृत्युक्तास्त्रयस्तेषां यजमानश्च सप्तमः।\nइत्येष मुनिभिः प्रोक्तः संबन्धः साप्तपौरुषः।। २२०.८६ ।।"
  },
  {
    "text": "यजमानात्प्रभृत्यूर्ध्वमनुलेपभुजस्तथा।\nततोऽन्ये पूर्वजाः सर्वे ये चान्ये नरकौकसः।। २२०.८७ ।।"
  },
  {
    "text": "येऽपि तिर्यक्त्वमापन्ना ये च भूतादिसंस्थिताः।\nतान्सर्वान्यजमानो वै श्राद्धं कुर्वन्यथाविधि।। २२०.८८ ।।"
  },
  {
    "text": "स समाप्यायते विप्रा येन येन वदामि तत्।\nअन्नप्रकिरणं यत्तु मनुष्यैः क्रियते भुवि।। २२०.८९ ।।"
  },
  {
    "text": "तेन तृप्तिमुपायान्ति ये पिशाचत्वमागताः।\nयदम्बु स्नानवस्त्रोत्थं भूमौ पतति भो द्विजाः।। २२०.९० ।।"
  },
  {
    "text": "तेन ये तरुतां प्राप्तास्तेषां तृप्तिः प्रजायते।\nयास्तु गन्धाम्बुकणिकाः पतन्ति धरणीतले।। २२०.९१ ।।"
  },
  {
    "text": "ताभिराप्यायनं तेषां देवत्वं ये कुले गताः।\nउद्धतेष्वथ पिण्डेषु याश्चाम्बुकणिका भुवि।। २२०.९२ ।।"
  },
  {
    "text": "ताभिराप्यायनं तेषां ये तिर्यक्त्वं कुले गताः।\nयो चादन्ताः कुले बालाः क्रियायोगाद्‌बहिष्कृताः।। २२०.९३ ।।"
  },
  {
    "text": "विपन्नास्त्वनधिकाराः संमार्जितजलाशिनः।\nभुक्त्वा चाऽऽचामतां यच्च यज्जलं चाङ्‌घ्रिशौचजम्।। २२०.९४ ।।"
  },
  {
    "text": "ब्राह्मणानां तथैवान्यत्तेन तृप्तिं प्रयान्ति वै।\nएवं यो यजमानस्य यश्च तेषां द्विजन्मनाम्।। २२०.९५ ।।"
  },
  {
    "text": "कश्चिज्जलान्नविक्षेपः शुचिरुच्छिष्ट एव वा।\nतेनान्नेन कुले तत्र ये च योन्यन्तरं गताः।। २२०.९६ ।।"
  },
  {
    "text": "प्रयान्त्याप्यायनं विप्राः सम्यक्श्राद्धक्रियावताम्।\nअन्यायोपार्जितैरर्थैर्यच्छ्राद्धं क्रियते नरैः।। २२०.९७ ।।"
  },
  {
    "text": "तृप्यन्ते ते न चाण्डालपुल्कसाद्यासु योनिषु।\nएवमाप्यायनं विप्रा बहूनामेव बान्धवैः।। २२०.९८ ।।"
  },
  {
    "text": "श्राद्धं कुर्वद्‌भिरत्राम्बुविक्षेपैः संप्रजायते।\nतस्माच्छ्राद्धं नरो भक्त्या शाकेनापि यथाविधि।। २२०.९९ ।।"
  },
  {
    "text": "कुर्वीत कुर्वतः श्राद्धं कुले कश्चिन्न सीदति।\nश्राद्धं देयं तु विप्रेषु संयतेष्वग्निहोत्रिषु।। २२०.१०० ।।"
  },
  {
    "text": "अवदातेषु विद्वत्सु श्रोत्रियेषु विशेषतः।\nत्रिणाचिकेतस्त्रिमधुस्त्रिसुपर्णः षडङ्गवित्।। २२०.१०१ ।।"
  },
  {
    "text": "मातापितृपरश्चैव स्वस्रीयः सामवेदवित्।\nऋत्विक्पुरोहिताचार्यमुपाध्यायं च भोजयेत्।। २२०.१०२ ।।"
  },
  {
    "text": "मातुलः श्वशुरः श्यालः संबन्धी द्रोणपाठकः।\nमण्डलब्राह्मणो यस्तु पुराणार्थविशारदः।। २२०.१०३ ।।"
  },
  {
    "text": "अकल्पः कल्पसंतृष्टः प्रतिग्रहविवर्जितः।\nएते श्राद्धे नियोक्तव्या ब्राह्मणाः पङ्क्तिपावनाः।। २२०.१०४ ।।"
  },
  {
    "text": "निमन्त्रयेन पूर्वेद्युः पूर्वोक्तान्द्विजसत्तमान्।\nदैवे नियोगे पित्र्ये च तांस्तथैवोपकल्पयेत्।। २२०.१०५ ।।"
  },
  {
    "text": "तैश्च संयमिभिर्भाध्यं यस्तु श्राद्धं करिष्यति।\nश्राद्धं दत्त्वा च भुक्त्वा च मैथुनं योऽधिगच्छति।। २२०.१०६ ।।"
  },
  {
    "text": "पितरस्तस्य वै मासं तस्मिन्प्रेतसि शेरते।\nगत्वां च योषितं श्राद्धं यो भुङ्क्ते यस्तु ग(य)च्छति।। २२०.१०७ ।।"
  },
  {
    "text": "रेतोमूत्रकृताहारास्तं मासं पितरस्तयोः।\nतस्मात्त्व(त्तु)प्रथमं कार्यं प्राज्ञेनोपनिमन्त्रणम्।। २२०.१०८ ।।"
  },
  {
    "text": "अप्राप्तौ तद्दिने वाऽपि वर्ज्या योषित्प्रसङ्गिनः।\nभिक्षार्थमागतांश्चापि कालेन संयतान्यतीन्।। २२०.१०९ ।।"
  },
  {
    "text": "भोजयेत्प्रणिपाताद्यैः प्रसाद्य यतमानसः।\nयोगिनश्च तदा श्राद्धे भोजनीया विपश्चिता।। २२०.११० ।।"
  },
  {
    "text": "योगाधारा हि पितरस्तस्मात्तान्पूजयेत्सदा।\nब्राह्मणानां सहस्राणि एको योगी भवेद्यदि।। २२०.१११ ।।"
  },
  {
    "text": "यजमानं च भोक्तॄंश्च नौरिवाम्भसि तारयेत्।\nपितृगाथा तथैवात्र गीयते ब्रह्मवादिभिः।। २२०.११२ ।।"
  },
  {
    "text": "या गीता पितृभिः पूर्वमैलस्याऽऽसीन्महीपतेः।\nकदा नः संततावग्य्रः कस्यचिद्भविता सुतः।। २२०.११३ ।।"
  },
  {
    "text": "यो योगिभुक्तशेषान्नो भुवि पिण्डान्प्रदास्यति।\nगयायामथवा पिण्डं खड्गमांसं तथा हविः।। २२०.११४ ।।"
  },
  {
    "text": "कालशाकं तिलाज्यं च तृप्तये कृसरं च नः।\nवैश्वदेवं च सौम्यं च खड्गमांसं परं हविः।। २२०.११५ ।।"
  },
  {
    "text": "विषाणवर्जं शिरसा  पादादाशिषामहे।\nदद्याच्छ्राद्धं त्रयोदश्यां मघासु च यथाविधि।। २२०.११६ ।।"
  },
  {
    "text": "मधुसर्पिःसमायुक्तं पायसं दक्षिणायने।\nतस्मात्संपूजयेद्‌भक्त्या स्वपितॄन्विधिवन्नरः।। २२०.११७ ।।"
  },
  {
    "text": "कामानभिप्सन्सकलान्पापादात्मविमोचनम्।\nवसून्रुद्रांस्तथाऽऽदित्यान्नक्षत्रग्रहतारकाः।। २२०.११८ ।।"
  },
  {
    "text": "प्रीणयन्ति मनुष्याणां पितरः श्राद्धतर्पिताः।\nआयुः प्रजां धनं विद्यां स्वर्गं मोक्षं सुखानि च।। २२०.११९ ।।"
  },
  {
    "text": "प्रयच्छन्ति तथा राज्यं पितरः श्राद्धतर्पिताः।\nतथाऽपराह्णाः पूर्वाह्णात्पितॄणामतिरिच्यते।। २२०.१२० ।।"
  },
  {
    "text": "संपूज्य स्वागतेनैतान्सदनेऽभ्यागतान्द्विजान्।\nपवित्रपाणिराचान्तानासनेषूपवेशयेत्।। २२०.१२१ ।।"
  },
  {
    "text": "श्राद्धं कृत्वा विधानेन संभोज्य च द्विजोत्तमान्।\nविसर्जयोत्प्रियाण्युक्त्वा प्रणिपत्य च भक्तितः।। २२०.१२२ ।।"
  },
  {
    "text": "आद्वारमनुगच्छेच्च आगच्छेदनुमोदितः।\nततो नित्यक्रियां कुर्याद्‌भोजयेच्च तथाऽतिथीन्।। २२०.१२३ ।।"
  },
  {
    "text": "नित्यक्रियां पितॄणां च केचिदिच्छन्ति सत्तमाः।\nन पितॄणां तथैवान्ये शेषं पूर्ववदाचरेत्।। २२०.१२४ ।।"
  },
  {
    "text": "पृथक्त्वेन वदनत्यन्ये केचित्पूर्वं च पूर्ववत्।\nततस्तदन्नं भुञ्जीत सह भृत्यादिभिर्नरः।। २२०.१२५ ।।"
  },
  {
    "text": "एवं कुर्वीत धर्मज्ञः श्राद्धं पित्र्यं समाहितः।\nयथा च विप्रमुख्यानां परितोषोऽभिजायते।। २२०.१२६ ।।"
  },
  {
    "text": "इदानीं संप्रवक्ष्यामि वर्जनीयान्द्विजाधमान्।\nमित्रध्रुक्कुनखी क्लीबः क्षयी शुक्ली वणिक्पथः।। २२०.१२७ ।।"
  },
  {
    "text": "श्यावदन्तोऽथ खल्वाटः काणोऽन्धो बधिरो जडः।\nमूकः पङ्गुः कुणिः षण्ढो दुश्चर्मा व्यङ्गकेकरौ।। २२०.१२८ ।।"
  },
  {
    "text": "कुष्ठी रक्तेक्षणः कुब्जो वामनो विकटोऽलसः।\nमित्रसत्रुर्दुष्कुलीनः पशुपालो निरागृतिः।। २२०.१२९ ।।"
  },
  {
    "text": "परिवित्तिः परिवेत्ता परिवेदनिकासुतः।\nवृषलीपतिस्तत्सुतश्च न भवेच्छ्राद्धभुग्द्विजः।। २२०.१३० ।।"
  },
  {
    "text": "वृषलीपुत्रसंस्कर्ता अनुढो दिधिषूपतिः।\nभृतकाध्यापको यस्तु भृतकाध्यापितश्च यः।। २२०.१३१ ।।"
  },
  {
    "text": "सूतकान्नोपजीवी च मृगयुः सोमविक्रयी।\nअभिशस्तस्तथा स्तेनः पतितो वार्धुषिः शठः।। २२०.१३२ ।।"
  },
  {
    "text": "पिशुनो वेदसंत्यागी दानाग्नित्यागनिष्ठुरः।\nराज्ञः पुरोहितो भृत्यो विद्याहीनोऽथ मत्सरी।। २२०.१३३ ।।"
  },
  {
    "text": "वृद्धद्विड्दुर्धरः क्रूरो मूढो देवलकस्तथा।\nनक्षत्रसूचकश्चैव पर्वकारश्च गर्हितः।। २२०.१३४ ।।"
  },
  {
    "text": "अयाज्ययाजकः षण्ढो गर्हिता ये च येऽधमाः।\nन ते श्राद्धे नियोक्तव्या दृष्ट्वाऽमी पङ्क्तिदूषकाः।। २२०.१३५ ।।"
  },
  {
    "text": "असतां प्रग्रहो यत्र सतां चैवावमानना।\nदण्डो देवकृतस्तत्र सद्यः पतति दारुणः।। २२०.१३६ ।।"
  },
  {
    "text": "हित्वाऽऽगमं सुविहितं बालिशं यस्तु भोजयेत्।\nआदिधर्मं समुत्सृज्य दाता तत्र विनश्यति।। २२०.१३७ ।।"
  },
  {
    "text": "यस्त्वाश्रितं द्विजं त्यक्त्वा अन्यमानीय भोजयेत्।\nतन्नः श्वासाग्निनिर्दग्धस्तत्र दाता विनश्यति।। २२०.१३८ ।।"
  },
  {
    "text": "वस्त्राभावे क्रिया नास्ति यज्ञा वेदास्तपांसि च।\nतस्माद्वासांसि देयानि श्राद्धकाले विशेषतः।। २२०.१३९ ।।"
  },
  {
    "text": "कौशेयं क्षौमकार्पासं दुकूलमहतं तथा।\nश्राद्धे त्वेतानि यो दद्यात्कामानाप्नोति चोत्तमान्।। २२०.१४० ।।"
  },
  {
    "text": "यथा गोषु प्रभूतासु वत्सो विन्दति मातरम्।\nतथाऽन्नं तत्र विप्राणां जन्तुर्यत्रावतिष्ठते।। २२०.१४१ ।।"
  },
  {
    "text": "नामगोत्रं च मन्त्राश्च दत्तमन्नं नयन्ति ते।\nअपि ये निधनं प्राप्तास्तृप्तिस्तानुपतिष्ठते।। २२०.१४२ ।।"
  },
  {
    "text": "देवताभ्यः पितृभ्यश्च महायोगिभ्य एव च।\nनमः स्वाहायै स्वधायै नित्यमेव भवन्त्विति।। २२०.१४३ ।।"
  },
  {
    "text": "आद्यावसाने श्राद्धस्य त्रिरावृत्त्या जपेत्तदा।\nपिण्डनिर्वपणे वाऽपि जपेदेवं समाहितः।। २२०.१४४ ।।"
  },
  {
    "text": "क्षिप्रमायान्ति पितरो राक्षसाः प्रद्रवन्ति च।\nप्रीयन्ते त्रिषु लोकेषु मन्त्रोऽयं तारयत्युत।। २२०.१४५ ।।"
  },
  {
    "text": "क्षौमसूत्रं नवं दद्याच्छा(च्छो)णं कार्पासिकं तथा।\nपत्रोर्णं पट्टसूत्रं च कौशेयं च विवर्जयेत्।। २२०.१४६ ।।"
  },
  {
    "text": "वर्जयेच्चादशं प्राज्ञो यद्यप्यव्याहतं भवेत्।\nन प्रीणयन्त्यथैतानि दातुश्चाप्यनयो भवेत्।। २२०.१४७ ।।"
  },
  {
    "text": "न निवेद्ये भवेद्पिण्डः पितॄणां यस्तु जीवति।\nइष्टेनान्नेन भक्ष्येण भोजयेत्तं यथाविधि।। २२०.१४८ ।।"
  },
  {
    "text": "पिण्डमग्नौ सदा दद्याद्‌भोगार्थो सततं नरः।\nपत्न्यै दद्यात्प्रजार्थो च मध्यमं मन्त्रपूर्वकम्।। २२०.१४९ ।।"
  },
  {
    "text": "उत्तमां द्युतिमन्विच्छन्पिण्डं गोषु प्रयच्छति।\nप्रज्ञो चैव यशः सीर्तिमप्सु चैव निवेदयेत्।। २२०.१५० ।।"
  },
  {
    "text": "प्रार्थयन्दीर्घमायुश्च वायसेभ्यः प्रयच्छति।\nकुमारशालामन्विच्चन्कुक्कुटेभ्यः प्रयच्छति।। २२०.१५१ ।।"
  },
  {
    "text": "एके विप्राः पुनः प्राहुः पिण्डोद्धरणग्रतः।\nअनुज्ञातस्तु विप्रैस्तैः काममुद्ध्रियतामिति।। २२०.१५२ ।।"
  },
  {
    "text": "तस्माच्छ्राद्धं तथा कार्यं यथोक्तमृषिभिः पुरा।\nअन्यथा तु भवेद्दोषः पितॄणां नोपतिष्ठति।। २२०.१५३ ।।"
  },
  {
    "text": "यवैर्व्रीहितिलैर्माषैर्गोधूमैश्चणकैस्तथा।\nसंतर्पयेत्पितॄनमुद्‌गैः श्यामाकैः सर्षपद्रवैः।। २२०.१५४ ।।"
  },
  {
    "text": "नीवारैर्हस्तिश्यामाकैः प्रियङ्गुभिस्तथाऽऽर्घयेत्।\nप्रसातिकां(अस्तिकाः)सतूलिकां द(तीलकान्द)द्याच्छ्राद्धे विचक्षणः।। २२०.१५५ ।।"
  },
  {
    "text": "आम्रमाम्रातकं बिल्वं दाडिमं बीजपूरकम्।\nप्राचीनामलकं क्षीरं नारिकेलं परुषकम्।। २२०.१५६ ।।"
  },
  {
    "text": "नारङ्गं च सखर्जूरं द्राक्षानीलकपित्थकम्।\nपटोलं च प्रियालं च कर्कन्धूबदराणि च।। २२०.१५७ ।।"
  },
  {
    "text": "विकङ्कतं वत्सकं च कस्त्वारु(र्कारू)र्वारकानपि।\nएतानि फलजातानि श्राद्धे देयानि यत्नतः।। २२०.१५८ ।।"
  },
  {
    "text": "गुडशर्करमत्स्यण्डी देयं फाणितमूर्मुरम्।\nगव्यं पयो दधि घृतं तैलं च तिलसंभवम्।। २२०.१५९ ।।"
  },
  {
    "text": "सैन्धवं सागरोत्थं च लवणं सारसं तथा।\nनिवेदयेच्छुचीन्गन्धांश्चन्दनागुरुकुङ्कुमान्।। २२०.१६० ।।"
  },
  {
    "text": "कालशाकं तन्दुलीयं वास्तुकं मूलकं तथा।\nशाकमारण्यकं चापि दद्यात्पुण्पाण्यमूनि च।। २२०.१६१ ।।"
  },
  {
    "text": "जातिचम्पकलोध्राश्च मल्लिकाबाणबर्बरी।\nवृन्ताशोकाटरूषं च तुलसी तिलकं तथा।। २२०.१६२ ।।"
  },
  {
    "text": "पावन्तीः शतपत्रां च गन्धशोफालिकामपि।\nकुब्जकं तगरं चैव मृगमारण्यकेतकीम्।। २२०.१६३ ।।"
  },
  {
    "text": "यूथिकामतिमुक्तं च श्राद्धयोग्यानि भो द्विजाः।\nकमलं कुमुदं पद्मं पुण्डरीकं च यत्नतः।। २२०.१६४ ।।"
  },
  {
    "text": "इन्दीवरं कोकनदं कह्लारं च नियोजयेत्।\nकुष्ठं मांसी बालकं च कुक्कुटी जातिपत्रकम्।। २२०.१६५ ।।"
  },
  {
    "text": "नलिकोशीरमुस्तं च ग्रन्थिपर्णी च सुन्दरी।\nपुनरप्येवमादीनि गन्धयोग्यानि चक्षते।। २२०.१६६ ।।"
  },
  {
    "text": "गुग्गुलुं चन्दनं चैव श्रीवासमगुरुं तथा।\nधूपानि पितृयोग्यानि ऋषिगुग्गुलमेव च।। २२०.१६७ ।।"
  },
  {
    "text": "राजमाषांश्च चणकान्मसूरन्कोरदूषकान्।\nविप्रुषान्मर्कटांश्चैव कोद्रवांश्चैव वर्जयेत्।। २२०.१६८ ।।"
  },
  {
    "text": "माहिषं चामरं मार्गमाविकैकशफोद्भवम्।\nस्त्रैणमौष्ट्रमाविकं च दधि क्षीरं घृतं त्यजेत्।। २२०.१६९ ।।"
  },
  {
    "text": "तालं वरुणकाकोलौ बहुपत्रार्जुनीफलम्।\nजम्बीरं रक्तबिल्वं च शालस्यापि फलं त्यजेत्।। २२०.१७० ।।"
  },
  {
    "text": "मत्स्यसूकरकूर्माश्च गावो वर्ज्या विशेषतः।\nपूतिकं मृगनाभिं च रोचनां पद्मचन्दनम्।। २२०.१७१ ।।"
  },
  {
    "text": "कालेयकं तूग्रगन्धं तुरुष्कं चापि वर्जयेत्।\nपालङ्कं च कुमारीं च किरातं पिण्डमूलकम्।। २२०.१७२ ।।"
  },
  {
    "text": "गृञ्जनं चुक्रिकां चुक्रं वरुमां चनपत्रिकाम्।\nजीवं च शतपुष्पां च नालिकां गन्धशूकरम्।। २२०.१७३ ।।"
  },
  {
    "text": "हलभृत्यं सर्षपं च पलाण्डुं लशुनं त्यजेत्।\nमानकन्दं विषकन्दं वज्रकन्दं गदास्थिकम्।। २२०.१७४ ।।"
  },
  {
    "text": "पुरुषाल्वं सपिण्डालुं श्राद्धकर्मणि वर्जयेत्।\nअलाबुं तिक्तपर्णां च कूष्माण्डं कटुकत्रयम्।। २२०.१७५ ।।"
  },
  {
    "text": "वार्ताकं शिवजातं च लोमशानि वटानि च।\nकालीयं रक्तवाणां च बलाकां लकुचं तथा।। २२०.१७६ ।।"
  },
  {
    "text": "श्राद्धकर्मणि वर्ज्यानि विभीतकफलं तथा।\nआरनालं च शुक्तं च शीर्णं पर्युषितं तथा।। २२०.१७७ ।।"
  },
  {
    "text": "नोग्रागन्धं च दातव्यं कोविदारकशिग्रुकौ।\nअत्यम्लं पिच्छिलं सूक्ष्मं यातयामं च सत्तमाः।। २२०.१७८ ।।"
  },
  {
    "text": "न च देयं गतरसं मद्यगन्धं च यद्भवेत्।\nहिङ्गूग्रगन्धं फणिशं भूनिम्बं निम्बराजिके।। २२०.१७९ ।।"
  },
  {
    "text": "कुस्तुम्बुरुं कलिङ्गोत्थं वर्जयेदम्लवेतसम्।\nदाडिमं मागधीं चैव नागरार्द्रकतित्तिडीः।। २२०.१८० ।।"
  },
  {
    "text": "आम्रातकं जीवकं च तुम्बुरुं च नियोजयेत्।\nपायसं शाल्लीमुद्रान्मोदकादींश्च भक्तितः।। २२०.१८१ ।।"
  },
  {
    "text": "पानकं च रसालं च गोक्षीरं च निवेदयेत्।\nयानि चाभ्यवहार्याणि स्वादुस्निग्धानि भो द्विजाः।। २२०.१८२ ।।"
  },
  {
    "text": "ईषदम्लकटून्येव देयानि श्राद्धकर्मणि।\nअत्यम्लं चातिलवणमतिरिक्तकटूनि च।। २२०.१८३ ।।"
  },
  {
    "text": "आसुराणीह भोज्यानि तान्यतो दूरतस्त्यजेत्।\nमृष्टस्निग्धानि यानि स्युरीषत्कट्‌वम्लकानि च।। २२०.१८४ ।।"
  },
  {
    "text": "स्वादूनि देवभोज्यानि तानि श्राद्धे नियोजयेत्।\nछागमांसं वार्तिकं च तैत्तिरं शशकामिषम्।। २२०.१८५ ।।"
  },
  {
    "text": "शिवालावकराजीवमांसं श्राद्धे नियोजयेत्।\nवाघ्रीणसं रक्तशिवं लोहं शल्कसमन्वितम्।। २२०.१८६ ।।"
  },
  {
    "text": "सिंहतुण्डं च खड्गं च श्राद्धे योज्यं तथोच्यते।\nयदप्युक्तं हि मनुना रोहितं प्रतियोजयेत्।। २२०.१८७ ।।"
  },
  {
    "text": "योक्तव्यं हव्यकव्येषु तथा न विप्रयोजयेत्।\nएवमुक्तं मया विप्रा वाराहेणावलोकितम्।। २२०.१८८ ।।"
  },
  {
    "text": "मया निषिद्धं भुञ्जानो रौरवं नरकं व्रजेत्।\nएतानि च निषिद्धानि वाराहेण तपोधनाः।। २२०.१८९ ।।"
  },
  {
    "text": "अभक्ष्याणि द्विजातीनां न देयानि पितृष्वपि।\nरोहितं शूकरं कूर्मं गोधाहंसं च वर्जयेत्।। २२०.१९० ।।"
  },
  {
    "text": "चक्रवाकं च मद्गुं च शल्कहीनांश्च मत्स्यकान्।\nकुररं च निरस्थिं च वासहातं च(?)कुक्कुटान्।। २२०.१९१ ।।"
  },
  {
    "text": "कलविङ्कमयूरांश्च भारद्वाजांश्च शार्ङ्गकान्।\nनकुलोलूकमार्जारांल्लोपानन्यान्सुदुर्ग्रहान्।। २२०.१९२ ।।"
  },
  {
    "text": "टिट्टिभान्सार्धजम्बूकान्व्याघ्रॠक्षतरक्षुकान्।\nएतानन्यांश्च संदुष्टान्यो भक्षयति दुर्मतिः।।। २२०.१९३ ।।"
  },
  {
    "text": "स महापापकारी तु रौरवं नरकं व्रजेत्।\nपितृष्वेतांस्तु यो दद्यात्पापात्मा गर्हितामिषान्।। २२०.१९४ ।।"
  },
  {
    "text": "स स्वर्गस्थानपि पितॄन्नरके पातयिष्यति।\nकुसुम्भशाकं जम्बीरं सिग्रुकं कोविदारकम्।। २२०.१९५ ।।"
  },
  {
    "text": "पिण्याकं विप्रुषं चैव मसूरं गृञ्जनं शणम्।\nकोद्रवं कोकिलाक्षं च चक्रं कम्बुकपद्मकम्।। २२०.१९६ ।।"
  },
  {
    "text": "चकोरश्येनमांसं च बर्तुलालबुतालिनीम्।\nफलं तालतरूणां च भुक्त्या नरकमृच्छति।। २२०.१९७ ।।"
  },
  {
    "text": "दत्त्वा पितृषु तैः सार्धः ब्रजेत्पूयवहं नरः।\nतस्मात्सर्वप्रयत्नेन नाऽऽहरेत्तु विचक्षणः।। २२०.१९८ ।।"
  },
  {
    "text": "निषिद्धानि वराहेण स्वयं पित्रर्थमादरात्।\nवरमेवाऽऽत्ममांसस्य भक्षणं मुनयः कृतम्।। २२०.१९९ ।।"
  },
  {
    "text": "न त्वेव हि निषिद्धानामादानं पुंभिरादरात्।\nअज्ञानाद्वा प्रमादाद्वा सकृदेतानि च द्विजाः।। २२०.२०० ।।"
  },
  {
    "text": "भक्षितानि निषिद्धानि प्रायश्चित्तं ततश्चरेत्।\nफलमूलदधिक्षीरतक्रगोमूत्रयावकैः।। २२०.२०१ ।।"
  },
  {
    "text": "भोज्यान्नभोज्यसंभुक्ते प्रत्येकं दिनसप्तकम्।\nएवं निषिद्धाचरणे कृते सकृदपि द्विजैः।। २२०.२०२ ।।"
  },
  {
    "text": "शुद्धिं नेयं शरीरं तु विष्णुभक्तैर्विशेषतः।\nनिषिद्धं वर्जयेद्‌द्रव्यं यथोक्तं च द्विजोत्तमाः।। २२०.२०३ ।।"
  },
  {
    "text": "समाहृत्य ततः श्राद्धं कर्तव्यं निजशक्तितः।\nएवं विधानतः श्राद्धं कृत्वा स्वविभवोचितम्।।\nआब्रह्यस्तम्बपर्यन्तं जगत्प्रीणाति मानव।। २२०.२०४ ।।"
  },
  {
    "text": "<b>मुनय ऊचुः\n</b>\nपिता जीवति यस्याथ मृतौ द्वौ पितरौ पितुः।\nश्राद्धं हि कर्तव्यमेतद्विस्तरशो वद।। २२०.२०५ ।।"
  },
  {
    "text": "<b>व्यास उवाच\n</b>\nयस्मै दद्यात्पिता श्राद्धं तस्मै दद्यात्सुतः स्वयम्।\nएवं न हीयते धर्मो लौकिको वैदिकस्तथा।। २२०.२०६ ।।"
  },
  {
    "text": "<b>मुनय ऊचुः\n</b>\nमृतः पिता जीवति च यस्य ब्रह्मन्पितामहः।\nस हि श्राद्धं कथं कुर्यादेतत्त्वं वक्तुमर्हसि।। २२०.२०७ ।।"
  },
  {
    "text": "<b>व्यास उवाच\n</b>\nपितुः पिण्डं प्रदद्याच्च भोजयेच्च पितामहम्।\nप्रपितामहास्य पिण्डं वैह्यं शास्त्रेषु निर्णयः।। २२०.२०८ ।।"
  },
  {
    "text": "मृतेषु पिण्डं दातव्यं जीवन्तं चापि भोजयेत्।\nसपिण्डीकरणं नास्ति न च पार्वणमिष्यते।। २२०.२०९ ।।"
  },
  {
    "text": "आचारमाचरेद्यस्तु पितृमेधाश्रितं नरः।\nआयुषा धनुपुत्रैश्च वर्धत्याशु न संशयः।। २२०.२१० ।।"
  },
  {
    "text": "पितृमेधाध्यायमिमं श्राद्धकालेषु यः पठेत्।\nतदन्नमस्य पितरोऽश्नन्ति च त्रियुगं द्विजाः।। २२०.२११ ।।"
  },
  {
    "text": "एवं मयोक्तः पितृमेधकल्पः, पापापहः पुण्यविवर्धनश्च।\nश्रोतव्य एष प्रयतैर्नरैश्च, श्राद्धेषु चैवाप्यनुकीर्तयेत।। २२०.२१२ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे श्राद्धकल्पनिरूपणं नाम विंशत्यधिकद्विशततमोऽध्यायः।। २२० ।।"
  }
]
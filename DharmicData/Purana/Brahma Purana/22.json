[
  {
    "text": "<b>तत्रादौ नरकवर्णनम्\t</b>\n<b>लोमहर्षण उवाच\t</b>\nततश्चानन्तरं विप्रा नरका रौरवादयः।\nपापिनो येषु पात्याते ताञ्छृणुध्वं द्विजोत्तमाः॥ २२.१ ॥"
  },
  {
    "text": "रौरवः शौकरो रोधस्तानो विशसनस्था।\nमहाज्वालस्तप्तकुड्यो महालोभो विमोहनः॥ २२.२ ॥"
  },
  {
    "text": "रुधिरान्धो वसातप्तः कृमीशः कृमिभोजनः।\nअसिप्रवनं कृष्णो लालाभक्षश्च दारुणः॥ २२.३ ॥"
  },
  {
    "text": "तथा पूयवहः पापो वह्निज्वालो ह्यधःशिराः।\nसदंशः कृष्णसूत्रश्च तमश्चावीचिरेव च॥ २२.४ ॥"
  },
  {
    "text": "श्वभोजनोऽथाप्रतिष्ठोमावीचिश्च तथापरः।\nइत्येवमादयश्चन्ये नरका भृशदारुणाः॥ २२.५ ॥"
  },
  {
    "text": "यमस्य विषये घोराः शस्त्राग्निविषदर्शिनः।\nपतन्ति येषु पुरुषाः पापकर्म्मरताश्च ये॥ २२.६ ॥"
  },
  {
    "text": "कूटसाक्षी तथा सम्यक् पक्षपातेन यो वदेत्।\nयश्चान्यदनृतं वक्ति स नरो याति रौरवम्॥ २२.७ ॥"
  },
  {
    "text": "भ्रूणहा पुरहन्ता च गोघ्नश्च मुनिसत्तमाः।\nयान्ति रौरवं घोरं यश्चोच्छ्वासनिरोधकः॥ २२.८ ॥"
  },
  {
    "text": "सूरापो ब्रह्महा हर्त्ता सुवर्णस्य च शूकरे।\nप्रयाति नरके यश्च तैः संसर्गमुपैति वै॥ २२.९ ॥"
  },
  {
    "text": "राजन्यवैश्यहा चैव तथैव गुरुतल्पगः।\nतप्तकुम्बे स्वसृगामो हन्ति राजभटञ्च यः॥ २२.१० ॥"
  },
  {
    "text": "माध्वीविक्रयकृद्वध्यपालः केसरविक्रयी।\nतप्तलोहे पतन्त्येते यश्च भवतं परित्यजेत्॥ २२.११ ॥"
  },
  {
    "text": "सुतां स्नुषाञ्चापि गत्वा महाज्वाले निपात्यते।\nअवमन्ता गुरूणां यो यश्चाक्रोष्टा नराधमः॥ २२.१२ ॥"
  },
  {
    "text": "वेददूषयिता यश्च वेदविक्रयकश्च यः।\nअगम्यगामी यस्च स्यात् ते यान्ति शबलं द्विजाः॥ २२.१३ ॥"
  },
  {
    "text": "चौरो विमोहे पतति मर्य्यादादूषकस्तथा।\nदेवद्विजपितृदेष्टा रत्नदूषयिता च यः॥ २२.१४ ॥"
  },
  {
    "text": "स याति कृमिभक्ष्ये वै कृमीशे तु दुरिष्टिकृत्।\nपितृदेवातिथीन् यस्तु पर्य्यश्नाति नराधमः॥ २२.१५ ॥"
  },
  {
    "text": "लालाभक्ष्ये स यात्युग्रे शरकर्त्ता च वेधके।\nकरोति कर्णिनो यश्च यश्च खड्गादिकृन्नरः॥ २२.१६ ॥"
  },
  {
    "text": "प्रयान्त्येते विशसने नरके भृशदारुणे।\nअसत्प्रतिग्रहीता च नरके यात्यधोमुखे॥ २२.१७ ॥"
  },
  {
    "text": "अयाज्ययाजकस्तत्र तथा नक्षत्रसूचकः।\nकृमिपूये नरश्चैको याति मिष्टान्नभुक् सदा॥ २२.१८ ॥"
  },
  {
    "text": "लाक्षामांसरसानाञ्च तिलानां लवणस्य च।\nविक्रेता ब्राह्मणो याति तमेव नरकं द्विजः॥ २२.१९ ॥"
  },
  {
    "text": "मार्ज्जारकुवकुटच्छागश्वराहविहङ्गमान्।\nपोषयन्नरकं याति तमेव द्विजसत्तमाः॥ २२.२० ॥"
  },
  {
    "text": "रङ्गोपजीवी कैवर्त्तः कुण्डाशी गरदस्तथा।\nसूची माहिषिकश्चैव पर्व्वगामी च यो द्विजः॥ २२.२१ ॥"
  },
  {
    "text": "अगारदाही मित्रध्नः शकुनिग्रामयाजकः।\nरुधिरान्धे पतन्त्येते सोमं विक्रोणते च ये॥ २२.२२ ॥"
  },
  {
    "text": "मधुहा ग्रामहन्ता च याति वैतरणीं नरः।\nरेतःपानादिकर्त्तारो मर्य्यादाभेदिनश्च ये॥ २२.२३ ॥"
  },
  {
    "text": "ते कृच्छ्रे यान्त्यशौचाश्च कुहकाजीविनश्च ये।\nअसिपत्रवनं याति वनच्छदी वृथैव यः॥ २२.२४ ॥"
  },
  {
    "text": "औरभ्रिका मृगव्याधा वह्निज्वाले पतन्ति वै।\nयान्ति तत्रैव ते विप्रा यश्चापाकेषु वह्निदः॥ २२.२५ ॥"
  },
  {
    "text": "व्रतोपलोपको यश्च स्वाश्रमाद्विच्युतश्च यः।\nसन्दंशयातनामध्ये पततस्तावुभावपि॥ २२.२६ ॥"
  },
  {
    "text": "दिवा स्वप्नेषु स्यन्दन्ते ये नरा ब्रह्मचारिणः।\nपुत्रैरध्यापिता ये तु ते पतन्ति श्वभोजने॥ २२.२७ ॥"
  },
  {
    "text": "एते चान्ये च नरकाः शतशोऽथ सहस्रशः।\nयेषु दुष्कृतकर्म्माणः पच्यन्ते यातनागताः॥ २२.२८ ॥"
  },
  {
    "text": "तथैव पापान्येतानि तथान्यानि सहस्रशः।\nभुज्यन्ते जातिपुरुषैर्नरकान्तरगोचरैः॥ २२.२९ ॥"
  },
  {
    "text": "वर्णाश्रमविरुद्धञ्च कर्म्म कुर्व्वन्ति ये नराः\nकर्म्मणा मनसा वाचा निरयेषु पतन्ति ते॥ २२.३० ॥"
  },
  {
    "text": "अधः शिरोभिरदृश्यन्ते नारकैर्दिवि देवताः।\nदेवाश्चाधोमुखान् सर्व्वानधः पश्यन्ति नारकान्॥ २२.३१ ॥"
  },
  {
    "text": "स्थावराः कृमयोऽब्जाश्च पक्षिणः पशवो नराः।\nधार्म्मिकास्त्रिदशास्तद्वन्मोक्षिणश्च यथाक्रमम्॥ २२.३२ ॥"
  },
  {
    "text": "सहस्रभागाः प्रथमाद्द्वितीयोऽनुक्रमात्तथा।\nसर्व्वे ह्येते महाभागा यावन्मुक्तिसमाश्रयाः॥ २२.३३ ॥"
  },
  {
    "text": "यावन्तो जन्तवः स्वर्गे तावन्तो नरकौकसः।\nपापकृद्‌याति नरकं प्रायश्चित्तपराङमुखः॥ २२.३४ ॥"
  },
  {
    "text": "पापानामनुरूपाणि प्रायश्चित्तनि यद्‌यथा।\nतथा तथैव संस्मृत्य प्रोक्तानि परमर्षिभिः॥ २२.३५ ॥"
  },
  {
    "text": "पापे गुरूणि गुरुणि स्वल्पान्यल्पे च तद्विदः।\nप्रायश्चित्तानि विप्रेन्द्रा जगुः स्वायम्भुवादयः॥ २२.३६ ॥"
  },
  {
    "text": "प्रायश्चित्तान्यशेषाणि तपःकर्म्मात्मकानि वै।\nयानि तेषामशेषाणां कृष्णानुस्मरणं परम्॥ २२.३७ ॥"
  },
  {
    "text": "कृते पापेऽनुतापो वै यस्य पुंसः प्रजायते।\nप्रायश्चित्तन्तु तस्यैकं हरिसंस्मरणं परम्॥ २२.३८ ॥"
  },
  {
    "text": "प्रातर्निशि तथा सन्ध्यामध्याह्नादिषु संस्मरन्।\nनारायणमवाप्नोति सद्यः पापक्षयान्नरः॥ २२.३९ ॥"
  },
  {
    "text": "विष्णुसंस्मरणात् क्षीणसमस्तवलेशसञ्चयः।\nमुक्तिं प्रयाति भो विप्रा विष्णीस्तस्यानुकीर्त्तनात्॥ २२.४० ॥"
  },
  {
    "text": "वासुदेव मनो यस्य जपहोमार्च्चनादिषु।\nतस्यान्तरायो विप्रेन्द्रा देवेन्द्रत्वदिकं फलम्॥ २२.४१ ॥"
  },
  {
    "text": "क्व नाकपृष्ठगमनं पुनरावृत्तिलक्षणम्।\nक्व जपो वासुदेवेति मुक्तिवीजमनुत्तमम्॥ २२.४२ ॥"
  },
  {
    "text": "तस्मादहर्निशं स्वर्गो नरकस्तद्विपर्य्ययः।\nनरकस्वर्गसंज्ञे वै पापपुष्ये द्विजोत्तमाः॥ २२.४३ ॥"
  },
  {
    "text": "मनःप्रीतिकरः स्वर्गो नरकस्तद्विपर्य्ययः।\nनरकस्वर्गसंज्ञे वै पापपुण्ये द्विजोत्तमाः॥ २२.४४ ॥"
  },
  {
    "text": "वस्त्वेकमेव दुःखाय सुकायेर्ष्योदयाय च।\nकोपाय च यतस्तस्माद्वस्तु दुःखात्मकं कुतः॥ २२.४५\nतदेव प्रीयते भूत्वा पुनर्दुःखाय जायते।\nतदेव कोपाय यतः प्रसादाय च जायते॥ २२.४६ ॥"
  },
  {
    "text": "तस्माद्दुःखात्मकं नास्ति न च किञ्चित्सुखात्मकम्।\nमनसः परिणामोऽयं सुखदुःखादिलक्षणः॥ २२.४७ ॥"
  },
  {
    "text": "ज्ञानमेव परं ब्रह्माज्ञानं बन्धाय चेष्यते।\nज्ञानात्मकमिदं विश्वं न ज्ञानाद्विद्यते परम्॥ २२.४८ ॥"
  },
  {
    "text": "विद्याविद्ये हिभो विप्रा ज्ञानमेवावधार्यताम्।\nएवमेतन्मयाख्यातं भवतां मण्डलं भुवः॥ २२.४९ ॥"
  },
  {
    "text": "पातालानि च सर्व्वाणि तथैव नरका द्विजाः।\nसमुद्राः पर्व्वताश्चैव द्वीपा वर्षाणि निम्नगाः संक्षेपात् सर्व्वमाख्यातं किं भूयः श्रोतुमिच्छथ॥ २२.५० ॥"
  },
  {
    "text": "इति श्रीब्राह्मे महापुराणे पातालनरककीर्त्तनं नाम द्वाविंशोऽध्यायः॥ २२ ॥"
  }
]
[
  {
    "text": "<b>अथोनसप्ततितमोऽध्यायः</b>\n<b>पुरुषोत्तममाहात्म्यनिरूपणम्</b>\n<b>मुनय ऊचुः</b>\nबह्वाश्चर्यस्त्वया प्रोक्तो विष्णुलोको जगत्पते।\nनित्यानन्दकरः श्रीमान्भुक्तिमुक्तिफलप्रदः।। ६९.१ ।।"
  },
  {
    "text": "क्षेत्रं च दुर्लभं कीर्तितं पुरुषोत्तमम्।\nत्यक्त्वा यत्र नरो देहं याति सालोक्यतां हरेः।। ६९.२ ।।"
  },
  {
    "text": "सम्यक्क्षेत्रस्य माहात्म्यं त्वया सम्यक्प्रकीर्तितम्।\nयत्र स्वदेहसंत्यागाद्विष्णुलोकं व्रजेन्नरः।। ६९.३ ।।"
  },
  {
    "text": "अहो मोक्षस्य मार्गोऽयं देहत्यागस्त्वयोदितः।\nनराणामुपकाराय पुरुषाख्ये न संशयः।। ६९.४ ।।"
  },
  {
    "text": "अनायासेन देवेश देहं त्यक्त्वा नरोत्तमाः।\nतस्मिन्क्षेत्रे परं विष्णोः पदं यान्ति निरामयम्।। ६९.५ ।।"
  },
  {
    "text": "श्रुत्वा क्षेत्रस्य माहात्म्यं विस्मयो नो महानभूत्।\nप्रयागपुष्करादीनि क्षेत्राण्यायतनानि च।। ६९.६ ।।"
  },
  {
    "text": "पृथिव्यां सर्वतीर्थानि सरितश्च सरांसि च।\nन तथा तानि सर्वाणि प्रशंससि सुरोत्तम्।। ६९.७ ।।"
  },
  {
    "text": "यथा प्रशंससि क्षेत्रं पुरुषाख्यं पुनः पुनः।\nज्ञातोऽस्माभिरभिप्रायस्तवेदानीं पितामह।। ६९.८ ।।"
  },
  {
    "text": "येन प्रशंससि क्षेत्रं मुक्तिदं पुरुषोत्तमम्।\nपुरुषाख्यसमं नूनं क्षेत्रं नास्ति महीतले।।\nतेन त्वं विबुधश्रेष्ठ प्रशंससि पुनः पुनः।। ६९.९ ।।"
  },
  {
    "text": "सत्यं सत्यं मुनिश्रेष्ठा भवद्भिः समुदाहृतम्।\nपुरुषाख्यसमं क्षेत्रं नास्त्यत्र पृथिवीतले।। ६९.१० ।।"
  },
  {
    "text": "सन्ति यानि तु तीर्थानि पुण्यान्यायतनानि च।\nतानि श्रीपुरुषाख्यस्य कलां नार्हन्ति षोडशीम्।। ६९.११ ।।"
  },
  {
    "text": "यथा सर्वेश्वरो विष्णुः सर्वलोकोत्तमोत्तमः।\nतथा समस्ततीर्थानां वरिष्ठं पुरुषोत्तमम्।। ६९.१२ ।।"
  },
  {
    "text": "आदित्यानां यथा विष्णुः श्रेष्ठत्वे समुदाहृतः।\nतथा समस्ततीर्थानां वरिष्ठं पुरुषोत्तमम्।। ६९.१३ ।।"
  },
  {
    "text": "नक्षत्राणां यथा सोमः सरसां सागरो यथा।\nतथा समस्ततीर्थानां वरिष्ठं पुरुषोत्तमम्।। ६९.१४ ।।"
  },
  {
    "text": "वसूनां पावको यद्वद्रुद्राणां शंकरो यथा।\nतथा समस्ततीर्थानां वरिष्ठं पुरुषोत्तमम्।। ६९.१५ ।।"
  },
  {
    "text": "वर्णानां ब्राह्मणो यद्वद्वैनतेयश्च पक्षिणाम्।\nतथा समस्ततीर्थानां वरिष्ठं पुरुषोत्तमम।। ६९.१६ ।।"
  },
  {
    "text": "शिखरिणां यथा मेरुः पर्वतानां हिमालयः।\nतथा समस्ततीर्थानां वरिष्ठं पुरुषोत्तमम्।। ६९.१७ ।।"
  },
  {
    "text": "प्रमदानां यथा लक्ष्मीः सरितां जाह्नवी यथा।\nतथा समस्ततीर्थानां वरिष्ठं पुरुषोत्तमम्।। ६९.१८ ।।"
  },
  {
    "text": "ऐरावतो गजेन्द्राणां महर्षीणां भृगुर्यथा।\nतथा समस्ततीर्थानां वरिष्ठं पुरुषोत्तमम्।। ६९.१९ ।।"
  },
  {
    "text": "सेनानीनां यथा स्कन्दः सिद्धानां कपिलो यथा।\nतथा समस्ततीर्थानां वरिष्ठं पुरुषोत्तमम्।। ६९.२० ।।"
  },
  {
    "text": "उच्चैःश्रवा यथाऽश्वानां कवीनामुशना कविः।\nतथा समस्ततीर्थानां वरिष्ठं पुरुषोत्तमम्।। ६९.२१ ।।"
  },
  {
    "text": "मुनीनां च यथा व्यासः कुबेरो यक्षरक्षसाम्।।\nतथा समस्ततीर्थानां वरिष्ठं पुरुषोत्तमम्।। ६९.२२ ।।"
  },
  {
    "text": "इन्द्रियाणां मनो यद्वद्भूतानामवनी यथा।\nतथा समस्ततीर्थानां वरिष्ठं पुरुषोत्तमम्।। ६९.२३ ।।"
  },
  {
    "text": "अश्वत्थः सर्ववृक्षाणां पवनः प्लवतां यथा।\nतथा समस्ततीर्थानां वरिष्ठं पुरुषोत्तमम्।। ६९.२४ ।।"
  },
  {
    "text": "भूषणानां तु सर्वेषां यथा चूडामणिर्द्विजाः।\nतथा समस्ततीर्थानां वरिष्ठं पुरुषोत्तमम्।। ६९.२५ ।।"
  },
  {
    "text": "गन्धर्वाणां चित्ररथः शस्त्राणां कुलिशो यथा।\nतथा समस्ततीर्थानां वरिष्ठं पुरषोत्तमम्।। ६९.२६ ।।"
  },
  {
    "text": "अकारः सर्ववर्णानां गायत्री छन्दसां यथा।\nतथा समस्ततीर्थानां वरिष्ठं पुरुषोत्तमम्।। ६९.२७ ।।"
  },
  {
    "text": "सर्वाङ्गेभ्यो यथा श्रेष्ठमुत्तमाङ्गं द्विजोत्तमाः।\nतथा समस्ततीर्थानां वरिष्ठं पुरुषोत्तमम्।। ६९.२८ ।।"
  },
  {
    "text": "अरुन्धती यता स्त्रीणां सतीनां श्रेष्ठतां गता।\nतथा समस्ततीर्थानां श्रेष्ठं तत्पुरुषोत्तमम्।। ६९.२९ ।।"
  },
  {
    "text": "यथा समस्तविद्यानां मोक्षविद्या परा स्मृता।\nतथा समस्ततीर्थानां श्रेष्ठं तत्पुरुषोत्तमम्।। ६९.३० ।।"
  },
  {
    "text": "मनुष्याणां यता राजा धेनूनामपि कामधुक्।\nतथा समस्ततीर्थानां वरिष्ठं पुरुषोत्तमम्।। ६९.३१ ।।"
  },
  {
    "text": "सुवर्णं सर्वरत्नानां सर्पाणां वासुकिर्यथा।\nतथा समस्ततीर्थानां वरिष्ठं पुरुषोत्तमम्।। ६९.३२ ।।"
  },
  {
    "text": "प्रह्लादः सर्वदैत्यानां रामः शस्त्रभृतां यथा।\nतथा समस्ततीर्थानां वरिष्ठं पुरुषोत्तमम्।। ६९.३३ ।।"
  },
  {
    "text": "झषाणां मकरो यद्वन्मृगाणां मृगराड्यथा।\nतथा समस्ततीर्थानां वरिष्ठं पुरुषोत्तमम्।। ६९.३४ ।।"
  },
  {
    "text": "समुद्राणां यथा श्रेष्ठः क्षीरोदः सरितां पतिः।\nतथा समस्ततीर्थानां वरिष्ठं पुरुषोत्तमम्।। ६९.३५ ।।"
  },
  {
    "text": "वरुणो यादसां यद्वद्यमः संयमिनां यथा।\nतथा समस्ततीर्थानां वरिष्ठं पुरुषोत्तमम्।। ६९.३६ ।।"
  },
  {
    "text": "देवर्षीणां यता श्रेष्ठो नारदो मुनिसत्तमाः।\nतथा समस्ततीर्थानां वरिष्ठं पुरुषोत्तमम्।। ६९.३७ ।।"
  },
  {
    "text": "धातूनां काञ्चनं यद्वत्पवित्राणां च दक्षिणा।\nतथा समस्ततीर्थानां वरिष्ठं पुरुषोत्तमम्।। ६९.३८ ।।"
  },
  {
    "text": "प्रजापतिर्यथा दक्ष ऋषीणां कश्यपो यथा।\nतथा समस्ततीर्थानां वरिष्ठं पुरुषोत्तमम्।। ६९.३९ ।।"
  },
  {
    "text": "ग्रहाणां भास्करो यद्वन्मन्त्राणां प्रणवो यथा।\nतथा समस्ततीर्थानां वरिष्ठं पुरषोत्तमम्।। ६९.४० ।।"
  },
  {
    "text": "अश्वमेधस्तु यज्ञानां यथा श्रेष्ठः प्रकीर्तितः।\nतथा समस्ततीर्थानां क्षेत्रं च तद्द्विजोत्तमाः।। ६९.४१ ।।"
  },
  {
    "text": "ओषधीनां यथा धान्यं तृणेषु तृणराड्यथा।\nतथा समस्ततीर्थानामुत्तमं पुरुषोत्तमम्।। ६९.४२ ।।"
  },
  {
    "text": "यता सभस्ततीर्थानां धर्मः संसारतारकः।\nतथा समस्ततीर्थानां श्रेष्ठं तत्पुरुषोत्तमम्।। ६९.४३ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे पुरुषोत्तममाहात्म्यनिरूपणं नामैकोनसप्ततितमोऽध्यायः।। ६९ ।।"
  }
]
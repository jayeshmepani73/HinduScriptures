[
  {
    "text": "<b>पतत्रितीर्थवर्णनम्\n</b>\n<b>ब्रह्मोवाच\n</b>\nपतित्रितीर्थमाख्यातं रोगघ्नं पापनाशनम्।\nतस्य श्रवणमात्रेण कृतकृत्यो भवेन्नरः।। १६६.१ ।।"
  },
  {
    "text": "बभूवतुः कश्यपस्य सुतावरुणवीश्वरौ।\nसंपातिश्च जटायुश्च संभवेतां तदन्वये।। १६६.२ ।।"
  },
  {
    "text": "तार्क्ष्यप्रजापतेः पुत्रावरुणो गरुडस्तथा।\nतदन्वये च संभूतः संपातिः पतगोत्तमः।। १६६.३ ।।"
  },
  {
    "text": "जटायुरिति विख्यातो ह्यपरः सोदरोऽनुजः।\nअन्योन्यस्पर्धया युक्तावुन्मत्तौ स्वबलेन तौ।। १६६.४ ।।"
  },
  {
    "text": "संजग्मतुर्दिनकरं नमस्कर्तुं विहायसि।\nयावत्सूर्यस्य सामीप्यं प्राप्तौ तौ विहगोत्तमौ।। १६६.५ ।।"
  },
  {
    "text": "दग्धपक्षावुभौ श्रान्तौ पतितौ गरिमूर्धनि।\nबान्धवौ पतितौ दृष्ट्वा निश्चेष्टौ गतचेतसौ।। १६६.६ ।।"
  },
  {
    "text": "तावद्‌दुःखाभिभूतोऽसावरुणः प्राह भास्करम्।\nतौ दृष्ट्वा त्वरुणः सूर्यं प्राहेदं पतितौ भुवि।।\nआश्वासयैतौ तिग्मांशो यावन्नैतौ मरिष्यतः।। १६६.७ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा दिनकरो जीवयामास तौ खगौ।\nगरुडोऽपि तयोः श्रुत्वा अवस्थां सह विष्णुना।। १६६.८ ।।"
  },
  {
    "text": "आगत्याऽऽश्वासयामास सुखं चक्रे च नारद।\nसर्व एव तदा जग्मुर्गङ्गां तापापनुत्तये।। १६६.९ ।।"
  },
  {
    "text": "जटायुश्चारुणश्चैव संपातिर्गरुडस्तथा।\nसूर्यो विष्णुस्तत्प्रययौ तत्तीर्थं बहुपुण्यदम्।। १६६.१० ।।"
  },
  {
    "text": "पतत्रितीर्थमाख्यातं विषघ्नं सर्वकामदम्।\nस्वयं सूर्यस्तथा विष्णुः सुपर्णेनारुणेन च।। १६६.११ ।।"
  },
  {
    "text": "आसते गौतमीतीरे तथैव वृषभध्वजः।\nत्रयाणामपि देवानां स्थितेस्तत्तीर्थमुत्तमम्।। १६६.१२ ।।"
  },
  {
    "text": "तत्र स्नात्वा शुचिर्भूत्वा नमस्कुर्यात्सुरानिमान्।\nआधिव्याधिविनिर्मुक्तः स परं सौख्यमाप्नुयात्।। १६६.१३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये पतत्रितीर्थवर्णनं नाम षट्षष्ट्यधिकशततमोऽध्यायः।। १६६ ।।"
  },
  {
    "text": "गौतमीमाहात्म्ये सप्तनवतितमोऽध्यायः।। ९७ ।।"
  }
]
[
  {
    "text": "<b>अथ विंशत्यधिकशततमोऽध्यायः</b>\n<b>धान्यतीर्थवर्णनम्</b>\n<b>ब्रह्मोवाच</b>\nधान्यतीर्थमिति ख्यातं सर्वकामप्रदं नृणाम्।\nसुभिक्षं क्षंमदं पुंसां सर्वापद्विनिवारणम्।। १२०.१ ।।\nओषध्यः सोमराजानं पतिं प्राप्य मुदाऽन्विताः।\nऊचुः सर्वस्य लोकस्य गङ्गायाश्चेप्सितं वचः।। १२०.२ ।।\nओषध्य ऊचुः\nवैदिकी पुण्यगाथाऽस्ति यां वै वेदविदो विदुः।\nभूमिं सस्यवतीं कश्चिन्मातरं मातृसंमिताम्।। १२०.३ ।।\nगङ्गासमीपे यो दद्यात्सर्वकामानवाप्नुयात्।\nभूमीं सस्यवतीं गाश्च ओषधीश्च मुदाऽन्वितः।। १२०.४ ।।\nविष्णुब्रह्मेशरूपाय यो दद्याद्भक्तिमान्नरः।\nसर्वं तदक्षयं विद्यात्सर्वकामानवाप्नुयात्।। १२०.५ ।।\nओषध्यः सोमराजन्याः सोमश्चाप्योषधीपतिः।\nइति ज्ञात्वा ब्रह्मविद ओषधीर्यः प्रदास्यति।। १२०.६ ।।\nसर्वान्कामानवाप्नोति ब्रह्मलोके महीयते।\nता एव सोमराजन्याः प्रीताः प्रोचुः पुनः पुनः।। १२०.७ ।।\nओषध्य ऊचुः\nयोऽस्मान्ददाति गङ्गायां तं राजन्पारयामसि।\nत्वमुत्तमश्चौषधीश त्वदधीनं चराचरम्।। १२०.८ ।। (तु. ऋग्वेदः <a href=\"/wiki/%E0%A4%8B%E0%A4%97%E0%A5%8D%E0%A4%B5%E0%A5%87%E0%A4%A6%E0%A4%83_%E0%A4%B8%E0%A5%82%E0%A4%95%E0%A5%8D%E0%A4%A4%E0%A4%82_%E0%A5%A7%E0%A5%A6.%E0%A5%AF%E0%A5%AD\" title=\"ऋग्वेदः सूक्तं १०.९७\">१०.९७.२२</a>)\nओषधयः संवदन्ते सोमेन सह राज्ञा।\nयोऽस्मान्ददाति विप्रेभ्यस्तं राजन्पारयामसि।। १२०.९ ।।\nवयं च ब्रह्मरूपिण्यः प्राणरूपिण्य एव च।\nयोऽस्मान्ददाति विप्रेभ्यस्तं राजन्पारयामसि।। १२०.१० ।।\nअस्मान्ददाति यो नित्यं ब्राह्मणेभ्यो जितव्रतः।\nउपास्तिरस्ति साऽस्माकं तं राजन्पारयामसि।। १२०.११ ।।\nस्थावरं जङ्गमं किंचिदस्माभिर्व्यापृतं जगत्।\nयोऽस्मान्ददाति विप्रेभ्यस्तं राजान्पारयामसि।। १२०.१२ ।।\nहव्यं कव्यं यदमृतं यत्किंचिदुपभुज्यते।\nयद्गरीयश्च यो दद्यात्तं राजान्पारयामसि।। १२०.१३ ।।\nइत्येतां वैदिकीं गाथां यः शृणोति स्मरेत वा।\nपठते भक्तिमापन्नस्तं राजन्पारयामसि।। १२०.१४ ।।\nब्रह्मोवाच\nयत्रैषा पठिता गाथा सोमेन सह राज्ञा।\nगङ्गातीरे चोषधीभिर्धान्यतीर्थं तदुच्यते।। १२०.१५ ।।\nततः प्रभृति तत्तीर्थमौषघ्यं सौम्यमेव च।\nअमृतं वेदगाथं च मातृतीर्थं तथैव च।। १२०.१६ ।।\nएषु स्नानं जपो होमो दानं च पितृतर्पणम्।\nअन्नदानं तु यः कुर्यात्तदानत्त्याय कल्पते।। १२०.१७ ।।\nषट्शताधिकसाहस्रं तीर्थानां तीरयर्द्वयोः।\nसर्वपापनिहन्तॄणां सर्वसंपद्विवर्धनम्।। १२०.१८ ।।"
  },
  {
    "text": "इति महापुराणे आदिब्राह्मे तीर्थमाहात्म्ये धान्यतीर्थादिषट्शताधिकसहस्रतीर्थवर्णनं नाम विंशत्यधिकशततमोऽघ्यायः।। १२० ।।"
  },
  {
    "text": "गौतमीमाहात्म्ये एकपञ्चाशत्तमोऽध्यायः।। ५१ ।।"
  }
]
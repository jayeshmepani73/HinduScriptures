[
  {
    "text": "<b>अथ सप्तनवतितमोऽध्यायः</b>\n<b>पौलस्त्यतीर्थवर्णनम्</b>\n'<i>ब्रह्मोवाच</i>\nपोलस्त्यं तीर्थमाख्यातं सर्वसिद्धिप्रदं नृणाम्।\nप्रभावं तस्य वक्ष्यामि भ्रष्टराज्यप्रदायकम्।। ९७.१ ।।"
  },
  {
    "text": "उत्तराशापतिः पूर्वमृद्धिसिद्धिसमन्वितः।\nपुरा लङ्कापतिश्चाऽऽसीज्ज्येष्ठो विश्रवसः सुतः।। ९७.२ ।।"
  },
  {
    "text": "तस्येतै भ्रातरश्चाऽऽसन्बलवन्तोऽमितप्रभाः।\nसापत्ना रावणश्चैव कुम्भकर्णो विभीषणः।। ९७.३ ।।"
  },
  {
    "text": "तेऽपि विश्रवसः पुत्रा राक्षस्यां राक्षसास्तु ते।\nमद्द्त्तेन विमानेन धनदो भ्रातृभिः सह।। ९७.४ ।।"
  },
  {
    "text": "ममान्तिकं भक्तियुक्तो नित्यमेति तु याति च।\nरावणस्य तु या माता कुपिता साऽऽब्रवीत्सुतान्।। ९७.५ ।।"
  },
  {
    "text": "रावणमातोवाच\nमरिष्ये न च जीविष्ये पुत्रा वैरूप्यकारणात्।\nदेवाश्च दानवाश्चाऽऽसन्सापत्ना भ्रातरो मिथः।। ९७.६ ।।"
  },
  {
    "text": "अन्योन्यवधमीप्सन्ते जयैश्वर्यवाशानुगाः।\nतद्भवन्तो न पुरुषा न शक्ता न जयैषिणः।।\nसापत्नं योऽनुमन्यते तस्य जीवो निरर्थकः।। ९७.७ ।।"
  },
  {
    "text": "तन्मातृवचनं श्रुत्वा भ्रातरस्ते त्रयो मुने।\nजग्मुस्ते तपसोऽरण्यं कृतवन्तस्तपो महत्।। ९७.८ ।।"
  },
  {
    "text": "मत्तो वरानवापुश्च त्रय एते च राक्षसाः।\nमातुलेन मरीचेन तथा मातामहेन तु।। ९७.९ ।।"
  },
  {
    "text": "तन्मातृवचनाच्चापि ततो लङ्कामयाचत।\nरक्षोभावान्मातृदोषाद्भ्रात्रोर्वरमभून्महत्।। ९७.१० ।।"
  },
  {
    "text": "ततस्तदभवद्युद्धं देवदानवयोरिव।\nयुद्धे जित्वाऽग्रजं शान्तं धनदं भ्रातरं तथा।। ९७.११ ।।"
  },
  {
    "text": "पुष्पकं च पुरीं लङ्कां सर्वं चैव व्यपाहरत्।\nरावणो घोषयामास त्रैलोक्ये सचराचरे।। ९७.१२ ।।"
  },
  {
    "text": "यो दद्यादाश्रयं भ्रातुः स चज वध्यो भवेन्मम।\nभ्रात्रा निरस्तो वैश्रवणो नैव प्रापाऽऽश्रयं क्वचित्।।\nपितामहं पुलस्त्यं तं गत्वा नन्वाऽब्रवीद्वचः।। ९७.१३ ।।"
  },
  {
    "text": "धनद उवाच\nभ्रात्रा निरस्तो दुष्टेन किं करोमि वदस्व मे।\nआश्रयः शरणं यत्स्याद्दैवं वा तीर्थमेव च।। ९७.१४ ।।"
  },
  {
    "text": "ब्रह्मोवाच\nतत्पौत्रवचनं श्रुत्वा पुलस्त्यो वाक्यमब्रवीत्।। ९७.१५ ।।"
  },
  {
    "text": "पुलस्त्य उवाच\nगौतमीं गच्छ पुत्र त्वं स्तुहि देवं महेश्वरम्।\nतत्र नास्य प्रवेशः स्याद्गङ्गाया जलमध्यतः।। ९७.१६ ।।"
  },
  {
    "text": "सिद्धिं प्राप्स्यसि कल्याणीं तथा कुरु मया सह।। ९७.१७ ।।"
  },
  {
    "text": "ब्रह्मोवाच\nतथेत्युक्त्वा जगामासौ सभार्यो धनदस्तथा।\nपित्रा मात्रा च वृद्धेन पुलस्येन धनेश्वरः।। ९७.१८ ।।"
  },
  {
    "text": "गत्वा तु गौतमी गङ्गां शुचिः स्नात्वा यतव्रतः।\nतुष्टाव देवदेवशं भुक्तिमुक्तिप्रदं शिवम्।। ९७.१९ ।।"
  },
  {
    "text": "धनद उवाच\nस्वामी त्वमेवास्य चराचरस्य, विश्वस्य शंभो न परोऽस्ति कश्चित्।\nत्वामप्यवज्ञाय यदीह मोहात्प्रगल्भते कोऽपि स शोच्य एव।। ९७.२० ।।"
  },
  {
    "text": "त्वमष्टमूर्त्या सकलं बिभर्षि, त्वदाज्ञया वर्तत एव सर्वम्।\nतथाऽपि वेदेति बुधे भवन्तं, न जात्वविद्धान्महिमा पुरातनम्।। ९७.२१ ।।"
  },
  {
    "text": "मलप्रसूतं यदवोचदम्बा हास्यात्सुतोऽयं तव देव शूरः।\nत्वत्प्रेक्षिताद्य स च विघ्नराजो, जज्ञे त्वहो चेष्टितमीशदृष्टेः।। ९७.२२ ।।"
  },
  {
    "text": "अश्रुप्लुताङ्गी गिरिजा समीक्ष्य, वियुक्तदांपत्यमितीशमूचे।\nमनोभवोऽभून्मदनो रतिश्च, सौभाग्यपूर्व(र्ण)त्वमवाप सोमात्।। ९७.२३ ।।"
  },
  {
    "text": "ब्रह्मोवाच\nइत्यादि स्तुवतस्तस्य पुरतोऽभूत्त्रिलोचनः।\nवरेण च्छन्दयामास हर्षान्नोवाच किंचन।। ९७.२४ ।।"
  },
  {
    "text": "तूष्णींभूते तु धनदे पुलस्त्ये च महेश्वरे।\nपुनः पुनर्वरस्वेति शिवे वादिनि हर्षिते।। ९७.२५ ।।"
  },
  {
    "text": "एतस्मिन्नन्तरे तत्र वागुवाचाशरीरिणी।\nप्राप्तव्यं धनपालत्वं वदन्तीदं महेस्वरम्।। ९७.२६ ।।"
  },
  {
    "text": "पुलस्त्यस्य तु यच्चित्तं पितुर्वैश्रवणस्य तु।\nविदित्वेव तदा वाणी शुभमर्थमुदीरयत्।। ९७.२७ ।।"
  },
  {
    "text": "भूतवद्भवितव्यं स्याद्दास्यमानं तु दत्तवत्।\nप्राप्तव्यं प्राप्तवत्तत्र दैव्री वागभवच्छुभा।। ९७.२८ ।।"
  },
  {
    "text": "प्रभूतशत्रुः परिभूतदुःखः, संपूज्य सोमेश्वरमाप लिङ्गम्।\nदिगीश्वरत्वं द्रविणप्रभुत्वमपारदातृत्वकलत्रपुत्रान्।। ९७.२९ ।।"
  },
  {
    "text": "तां वाचं धनदः श्रुत्वा देवदेवं त्रिशूलिनम्।\nएवं भवतु नामेति धनदो वाक्यमब्रवीत्।। ९७.३० ।।"
  },
  {
    "text": "तथैवास्त्विति देवेशो दैवीं वाचममन्यत।\nपुलस्त्यं च वरैः पुण्यैस्तथा विश्रवसं मुनिम्।। ९७.३१ ।।"
  },
  {
    "text": "धनपालं च देवेशो ह्यभिन्द्य ययौ शिवः।\nततः प्रभृति तत्तीर्थं पौलस्त्यं धनदं विदुः।। ९७.३२ ।।"
  },
  {
    "text": "तथा वैश्रवसं पुण्यं सर्वकामप्रदं शुभम्।\nतेषु स्नानादि यत्किंचित्तत्सर्वं बहुपुण्यदम्।। ९७.३३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये पौलस्त्यतीर्थवर्णनं नाम सप्तनवतितमोऽध्यायः।। ९७ ।।"
  },
  {
    "text": "गौतमीमाहात्म्येऽष्टाविंशोऽध्यायः।। २८ ।।"
  }
]
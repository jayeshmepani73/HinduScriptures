[
  {
    "text": "<b>कुब्जोद्धारवर्णनम्\n</b>\n<b>व्यास उवाच\n</b>\nराजमार्गे ततः कृष्णः सानुलेपनभाजनाम्।\nददर्श कुब्जामायान्तीं नवयौवनगोचराम्।। १९३.१ ।।"
  },
  {
    "text": "तामाह ललितं कृष्णं कस्येदमनुलेपनम्।\nभवत्या नीयते सत्यं वदेन्दीवरलोचने।। १९३.२ ।।"
  },
  {
    "text": "सकामेनैव सा प्रोक्ता सानुरागा हरिं प्रति।\nप्राह सा ललितं कुब्जा ददर्श च बलात्ततः।। १९३.३ ।।"
  },
  {
    "text": "<b>कुब्जोवाच\n</b>\nकान्त कस्मान्न जानासि कंसेनापि नियोजिता।\nनैकवक्रेति विख्यातामनुलेपनकर्मणि।। १९३.४ ।।"
  },
  {
    "text": "नान्यपिष्टं हि कंसस्य प्रीतये ह्यनुलेपनम्।\nभवत्यहमतीवास्य प्रसादधनभाजनम्।। १९३.५ ।।"
  },
  {
    "text": "<b>श्रीकृष्ण उवाच\n</b>\nसुगन्धमेतद्राजार्हं रुचिरं रुचिरानने।\nआवयोर्गात्रसदृशं दीयतामनुलेपनम्।। १९३.६ ।।"
  },
  {
    "text": "<b>व्यास उवाच\n</b>\nश्रुत्वा तमाह सा कृष्णं गृह्यतामिति सादरम्।\nअनुलेपं च प्रददौ गात्रयोग्यमथोभयोः।। १९३.७ ।।"
  },
  {
    "text": "भक्तिच्छेदानुलिप्ताङ्गौ ततस्तौ पुरुषर्षभौ।\nसेन्द्रचापौ विराजन्तौ सितकृष्णाविवाम्बुदौ।। १९३.८ ।।"
  },
  {
    "text": "ततस्तां चिबुके शौरिरुल्लापनविधानवित्।\nउल्लाप्य तोलयामास द्व्यङ्गुलेनाग्रपाणिना।। १९३.९ ।।"
  },
  {
    "text": "चकर्ष पद्भ्यां च तदा ऋजुत्वं केशवोऽनयत्।\nततः सा ऋजुतां प्राप्ता योषितामभवद्वरा।। १९३.१० ।।"
  },
  {
    "text": "विलासललितं प्राह प्रेमगर्भभरालसम्।\nवस्त्रे प्रगृह्य गोविन्दं व्रज गेहं ममेति वै।। १९३.११ ।।"
  },
  {
    "text": "आयास्ये भवतीगेहमिति तां प्राह केशवः।\nविससर्ज जहासोच्चै रामस्याऽऽलोक्य चाऽऽननम्।। १९३.१२ ।।"
  },
  {
    "text": "भक्तिच्छेदानुलिप्ताङ्गौ नीलपीताम्बरावुभौ।\nधनुःशालं ततो यातौ चित्रमाल्योपसोभितौ।। १९३.१३ ।।"
  },
  {
    "text": "अध्यास्य च धनूरत्नं ताभ्यां पृष्टैस्तु रक्षिभिः।\nआख्यातं सहसा कृष्णो गृहीत्वाऽपूरयद्धनुः।। १९३.१४ ।।"
  },
  {
    "text": "ततः पूरयता तेन भज्यमानं बलाद्धनुः।\nचकारातिमहाशब्दं मथुरा तेन पूरिता।। १९३.१५ ।।"
  },
  {
    "text": "अनुयुक्तौ ततस्तौ च भग्ने धनुषि रक्षिभिः।\nरक्षिसैन्यं निकृत्योभौ निष्क्रान्तौ कार्मुकालयात्।। १९३.१६ ।।"
  },
  {
    "text": "अक्रूरागमवृत्तान्तमुपलभ्य तथा धनुः।\nभग्नं श्रुत्वाऽथ कंसोऽपि प्राह चाणूरमुष्टिकौ।। १९३.१७ ।।"
  },
  {
    "text": "<b>कंस उवाच\n</b>\nगोपालदारकौ प्राप्तौ भवद्भ्यां तौ ममाग्रतः।\nमल्लयुद्धेन हन्तव्यौ मम प्राणहरौ हि तौ।। १९३.१८ ।।"
  },
  {
    "text": "नियुद्धे तद्विनाशेन भवद्‌भ्यां तोषितो ह्यहम्।\nदास्याम्यभिमतान्कामान्नान्यथैतन्महाबलौ।। १९३.१९ ।।"
  },
  {
    "text": "न्यायतोऽन्यायतो वाऽपि भवद्‌भ्यां तौ ममाहितौ।\nहन्तव्यौ तद्वधाद्राज्यं सामान्यं वो भविष्यति।। १९३.२० ।।"
  },
  {
    "text": "<b>व्यास उवाच\n</b>\nइत्यादिस्य स तौ मल्लौ ततश्चाऽहूय हस्तिपम्।\nप्रोवाचोच्चैस्त्वया मत्तः समाजद्वारि कुञ्जरः।। १९३.२१ ।।"
  },
  {
    "text": "स्थाप्यः कुवलयापीडस्तेन तौ गोपदारकौ।\nघातनीयौ नियुद्धाय रङ्गद्वारमुपागतौ।। १९३.२२ ।।"
  },
  {
    "text": "तमाज्ञाप्याथ दृष्ट्वा च मञ्चान्सर्वानुपाहृतान्।\nआसन्नमरणः कंसः सूर्योदयमुदैक्षत।। १९३.२३ ।।"
  },
  {
    "text": "ततः समस्तमञ्चेषु नागरः स तदा जनः।\nराजमञ्चेषु चाऽऽरूढाः सह भृत्यैर्महीभृतः।। १९३.२४ ।।"
  },
  {
    "text": "मल्लप्राश्निकवर्गश्च रङ्गमध्ये समीपगः।\nकृतः कंसेन कंसोऽपि तुङगमञ्चे व्यवस्तितः।। १९३.२५ ।।"
  },
  {
    "text": "अन्तःपुराणां मञ्चाश्च यथाऽन्ये परिकल्पिताः।\nअन्ये च वारमुख्यानामन्ये नगरयोषिताम्।। १९३.२६ ।।"
  },
  {
    "text": "नन्दगोपादयो गोपा मञ्चेष्वन्येष्ववस्तिताः।\nअक्रूरवसुदेवौ च मञ्चप्रान्ते व्यवस्थितौ।। १९३.२७ ।।"
  },
  {
    "text": "नगरीयोषितां मध्ये देवकी पुत्रगर्धिनी।\nअन्तकालेऽपि पुत्रस्य द्रक्ष्यामीति मुखं स्थिता।। १९३.२८ ।।"
  },
  {
    "text": "वाद्यमानेषु तूर्येषु चाणूरे चातिवल्गति।\nहाहाकारपरे लोक आस्फोटयति मुष्टिके।। १९३.२९ ।।"
  },
  {
    "text": "हत्वा कुवलयापीडं हस्त्यारोहप्रचोदितम्।\nमदासृगनुलिप्ताङ्गौ गजदन्तवरायुधौ।। १९३.३० ।।"
  },
  {
    "text": "मृगमध्ये यथा सिंहौ गर्वलीलावलोकिनौ।\nप्रविष्टौ सुमहारङ्गं बलदेवजनार्दनौ।। १९३.३१ ।।"
  },
  {
    "text": "हाहाकारो महाञ्जज्ञे सर्वरङ्गेष्वनन्तरम्।\nकृष्णोऽयं बलभद्रोऽयमति लोकस्य विस्मयात्।। १९३.३२ ।।"
  },
  {
    "text": "सोऽयं येन हता घोरा पूतना सा निशाचरी।\nप्रक्षिप्तं शकटं येन भग्नौ च यमलार्जुनौ।। १९३.३३ ।।"
  },
  {
    "text": "सोऽयं यः कालियं नागं ननर्ताऽऽरुह्य बालकः।\nधृतो गोवर्धनो येन सप्तरात्रं महागिरिः।। १९३.३४ ।।"
  },
  {
    "text": "अरिष्टो धेनुकः केशी लीलयैव महात्मना।\nहतो येन च दुर्वृत्तो दृश्यते सोऽयमच्युतः।। १९३.३५ ।।"
  },
  {
    "text": "अयं चास्य महाबाहुर्बलदेवोऽग्रजोऽग्रतः।\nप्रयाति लीलया योषिन्मनोनयननन्दनः।। १९३.३६ ।।"
  },
  {
    "text": "अयं स कथ्यते प्राज्ञैः पुराणार्थावलोकिभिः।\nगोपालो यादवं वंशं मग्नमभ्युद्धरिष्यति।। १९३.३७ ।।"
  },
  {
    "text": "अयं स सर्वभूतस्य विष्णोरखिलजन्मनः।\nअवतीर्णो महीमंशो नुनं भारहरो भुवः।। १९३.३८ ।।"
  },
  {
    "text": "इत्येवं वर्णिते पौरे रामे कृष्णे च तत्क्षणात्।\nउरस्तताप देवक्याः स्नेहस्नुतपयोधरम्।। १९३.३९ ।।"
  },
  {
    "text": "महोत्सवमिवालोक्य पुत्रावेव विलोकयन्।\nयुवेव वसुदेवोऽभूद्विहायाभ्यागतां जराम्।। १९३.४० ।।"
  },
  {
    "text": "विस्तारिताक्षियुगला राजान्तःपुरयोषितः।\nनागरस्त्रीसमूहश्च द्रष्टुं न विरराम तौ।। १९३.४१ ।।"
  },
  {
    "text": "<b>स्त्रिय ऊचुः\n</b>\nसख्यः पश्यत कृष्णस्य मुकमप्यम्बुजेक्षणम्।\nगजयुद्धकृतायासस्वेदाम्बुकणिकाञ्चितम्।। १९३.४२ ।।"
  },
  {
    "text": "विकासीव सरोम्भोजमवश्यायजलोक्षितम्।\nपरिभूताक्षरं जन्म सफलं क्रियतां दृशः।। १९३.४३ ।।"
  },
  {
    "text": "श्रीवत्साङ्कं जगद्वाम बालस्यैतद्विलोक्यताम्।\nविपक्षक्षपणं वक्षो भुजयुग्मं च भामिनि।। १९३.४४ ।।"
  },
  {
    "text": "बल्गता मुष्टिकेनैव चाणूरेण तथा परैः।\nक्रियते बलभद्रस्य हास्यमीषद्विलोक्यताम्।। १९३.४५ ।।"
  },
  {
    "text": "सख्यः पश्यत चाणूरं नियुद्धार्थमयं हरिः।\nसमुपैति न सन्त्यत्र किं वृद्धा युक्तकारिणः।। १९३.४६ ।।"
  },
  {
    "text": "क्व यौवनोन्मुखीभूतः सुकुमारतनुर्हरिः।\nक्व वज्रकठिनाभोगशरीरोऽयं महासुरः।। १९३.४७ ।।"
  },
  {
    "text": "इमौ सुललितौ रङ्गे वर्तेते नवयौवनौ।\nदैतेयमल्लाश्चाणूरप्रमुखास्त्वतिदारुणाः।। १९३.४८ ।।"
  },
  {
    "text": "नियुद्धप्राशिनकानां तु महानेष व्यतिक्रमः।\nयद्‌बालबलिनोर्युद्धं मध्यस्थैः समुपेक्ष्यते।। १९३.४९ ।।"
  },
  {
    "text": "<b>व्यास उवाच\n</b>\nइत्थं पुरस्त्रीलोकस्य वदतश्चायन्भुवम्।\nववर्ष हर्षोत्कर्षं च जनस्य भगवान्हरिः।। १९३.५० ।।"
  },
  {
    "text": "बलभद्रोऽपि चाऽऽस्फोट्य ववल्ग ललितं यदा।\nपदे पदे तदा भूमिर्न शीर्णा यत्त दद्भनुतम्।। १९३.५१ ।।"
  },
  {
    "text": "चाणूरेण ततः कृष्णो युयुधेऽमितविक्रमः।\nनियुद्धकुशलो दैत्यों बलदेवेन मुषिटकः।। १९३.५२ ।।"
  },
  {
    "text": "संनिपातावधूतैश्च चाणूरेण समं हरिः।\nक्षेपणैर्मुष्टिभिश्चैव कीलीवज्रनिपातनैः।। १९३.५३ ।।"
  },
  {
    "text": "पादौद्धूतैः प्रमृष्टाभिस्तयोर्युद्धमभून्महत्।\nअशस्त्रमतिघोरं तत्तयोर्युद्धं सुदारुणम्।। १९३.५४ ।।"
  },
  {
    "text": "स्वबलप्राणनिष्पाद्यं समाजोत्सवसंनिधौ।\nयावद्यावच्च चाणूरो युयुधे हरिणा सह।। १९३.५५ ।।"
  },
  {
    "text": "प्राणहानिमवापाग्य्रां तावत्तावन्न बान्धवम्।\nकृष्णोऽपि युयुधे तेन लीलयैव जगन्मयः।। १९३.५६ ।।"
  },
  {
    "text": "खेदाच्चालयता कोपान्निजशेषकरे करम्।\nबलक्षयं विवृद्धिं च दृष्ट्वा चाणूरकृष्णयोः।। १९३.५७ ।।"
  },
  {
    "text": "वारयामास तूर्याणि कंसः कोपपरायणः।\nमृदङ्गदिषु वाद्येषु प्रतिषिद्धेषु तत्क्षणात्।। १९३.५८ ।।"
  },
  {
    "text": "खसंगतान्यवाद्यन्त दैवतूर्याण्यनेकशः।\nजय गोविन्द चाणूरं जहि केशव दानवम्।। १९३.५९ ।।"
  },
  {
    "text": "इत्यन्तर्धिगता देवास्तुष्टुवुस्ते प्रहर्षिताः।\nचाणूरेण चिरं कालं क्रीडित्वा मधुसूदनः।। १९३.६० ।।"
  },
  {
    "text": "उत्पाट्य भ्रामयामास तद्वधाय कृतोद्यमः।\nभ्रामयित्वा शतगुणं दैत्यमल्लममित्रजित्।। १९३.६१ ।।"
  },
  {
    "text": "भूमावास्फोटयामास गगने गतजीवितम्।\nभूमावास्फोटितस्तेन चाणूरः शतधा भवन्।। १९३.६२ ।।"
  },
  {
    "text": "रक्तस्रावमहापङ्कां चकार स तदा भुवम्।\nबलदेवस्तु तत्कालं मुष्टिकेन महाबलः।। १९३.६३ ।।"
  },
  {
    "text": "युयुधे दैत्यमल्लेन चाणूरेण यथा हरिः।\nसोऽप्येनं मुष्टिना मूर्ध्नि वक्षस्याहत्य जानुना।। १९३.६४ ।।"
  },
  {
    "text": "पातयित्वा धरापृष्ठे निष्पिपेष गतायुषम्।\nकष्णस्तोशलकं भूयो मल्लराजं महाबलम्।। १९३.६५ ।।"
  },
  {
    "text": "वाममुष्टिप्रहारेण पातयामास भूतले।\nचाणूरे निहते मल्ले मुष्टिके च निपातिते।। १९३.६६ ।।"
  },
  {
    "text": "नीते क्षयं तोशलके सर्वे मल्लाः प्रदुद्रुवुः।\nववल्गतुस्तदा रङ्गे कृष्णसंकर्षणावुभौ।। १९३.६७ ।।"
  },
  {
    "text": "समानवयसो गोपान्बलादाकृष्य हर्षितौ।\nकंसोऽपि कोपरक्ताक्षः प्राहोच्चैर्व्यायतान्नरान्।। १९३.६८ ।।"
  },
  {
    "text": "गोपावेतौ समाजौघान्निष्क्रम्येतां बलादितः।\nनन्दोऽपि गृह्यतां पापो निगडैराशु बध्यताम्।। १९३.६९ ।।"
  },
  {
    "text": "अवृद्धार्हेण दण्डेन वसुदेवोऽपि वध्यताम्।\nवल्गन्ति गोपाः कृष्णेन ये चेमे सहिताः पुनः।। १९३.७० ।।"
  },
  {
    "text": "गावो ह्रियन्तामेषां च यच्चास्ति वसु किंचन।\nएवामाज्ञापयन्तं तं प्रहस्य मधुसूदनः।। १९३.७१ ।।"
  },
  {
    "text": "उत्पत्याऽऽरुह्य तन्मञ्चं कंसं जग्राह वेगितः।\nकेशेष्वाकृष्य विगलत्किरीटमवनीतले।। १९३.७२ ।।"
  },
  {
    "text": "स कंसं पातयामास तस्योपरि पपात च।\nनिःशेषजगदाधारगुरुणा पततोपति।। १९३.७३ ।।"
  },
  {
    "text": "कृष्णेन त्याजितः प्राणान्नुग्रसेनात्मजो नृपः।\nमृतस्य केशेषु तदा गृहीत्वा मधुसूदनः।। १९३.७४ ।।"
  },
  {
    "text": "चकर्ष देहं कंसस्य रङ्गमध्ये महाबलः।\nगौरवेणातमहता परिपातेन कृष्यता।। १९३.७५ ।।"
  },
  {
    "text": "कृता कंसस्य देहेन वेगितेन महात्मना।\nकंसे गृहीते कृष्णेन तद्‌भ्राताऽभ्यागतो रुषा।। १९३.७६ ।।"
  },
  {
    "text": "सुनामा बलभद्रेण लीलयेव निपातितः।\nततो हाहाकृतं सर्वमासीत्तद्रङ्गमण्डलम्।। १९३.७७ ।।"
  },
  {
    "text": "अवज्ञया हतं दृष्ट्वा कृष्णेन मथुरेश्वरम्।\nकृष्णोऽपि वसुदेवस्य पादौ जग्राह सत्वरम्।। १९३.७८ ।।"
  },
  {
    "text": "देवक्याश्च महाबाहुर्बलदेवसहायवान्।\nउत्थाप्य वसुदेवस्तु देवकी च जनार्दनम्।।\nस्मृतजन्मोक्तवचनौ तावेव प्रणतौ स्थितौ।। १९३.७९ ।।"
  },
  {
    "text": "<b>वसुदेव उवाच\n</b>\nप्रसीद देवदेवेश देवानां प्रवर प्रभो।\nतथाऽऽवयोः प्रसादेन कृताभ्युद्धार केशव।। १९३.८० ।।"
  },
  {
    "text": "आराधितो यद्‌भगवानवतीर्णो गृहे मम।\nदुर्वृत्तनिधनार्थाय तेन नः पावितं कुलम्।। १९३.८१ ।।"
  },
  {
    "text": "त्वमन्तः सर्वभूतानां सर्वभूतेष्वस्थितः।\nवर्तते च समस्तात्मंसत्वत्तो भूतभविष्यती।। १९३.८२ ।।"
  },
  {
    "text": "यज्ञे त्वमिज्यसेऽचिन्त्य सर्वदेवमयाच्युते।\nत्वमेव यज्ञो यज्वा च यज्ञानां परमेश्वर।। १९३.८३ ।।"
  },
  {
    "text": "सापह्नवं मम मनो यदेतत्तवयि जायते।\nदेवक्याश्चाऽऽत्मजप्रीत्या तदत्यन्तविडम्बना।। १९३.८४ ।।"
  },
  {
    "text": "त्वं कर्ता सर्वभूतानामनादिनिधनो भवान्।\nक्व च मे मानुषस्यैषा जिह्वा पुत्रेति वक्ष्यति।। १९३.८५ ।।"
  },
  {
    "text": "जगदेतज्जगन्नाथ संभूतमखिलं यतः।\nकया युक्ताय विना मायां सोऽस्मत्तः संभविष्यति।। १९३.८६ ।।"
  },
  {
    "text": "यस्मिन्प्रतिष्ठितं सर्वं जगत्स्थावरजङ्गमम्।\nस कोष्ठोत्सङ्गशयने मनुष्याज्जायते कथम्।। १९३.८७ ।।"
  },
  {
    "text": "स त्वं प्रसीद परमेश्वर पाहि विश्वमंशावतारकरणैर्न ममासि पुत्रः।\nआब्रह्मपादपमयं जगदीश सर्वं, चित्ते विमोहयसि किं परमेश्वरात्मन्।। १९३.८८ ।।"
  },
  {
    "text": "मायाविमोहितदृशा तनयो ममेति, कंसाद्भयं कृतवता तु मयाऽतितीव्रम्।\nनीतोऽसि गोकुलमरातिभयाकुलस्य, वृद्धिं गतोऽसि मम चैव गवामधीश।। १९३.८९ ।।"
  },
  {
    "text": "कर्माणि रुद्रमरुदश्विशतक्रतूनां, साध्यानि यानि न भवन्ति निरीक्षितानि।\nत्वं विष्णुरीशजगतामुपकार्हेतोः प्राप्तोऽसि नः परिगतः परमो विमोहः।। १९३.९० ।।"
  },
  {
    "text": "इति श्रीमहापुराणे आदिब्राह्मे बालचरितेकंसवधकथनं नाम त्रिनवत्यधिकशततमोऽध्यायः।। १९३ ।।"
  }
]
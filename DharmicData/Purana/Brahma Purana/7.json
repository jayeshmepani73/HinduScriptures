[
  {
    "text": "लोमहर्षण उवाच\nमनोर्वैवस्वतस्यासन्पुत्रा वै नव तत्समाः\nइक्ष्वाकुश्चैव नाभागो धृष्टः शर्यातिरेव च  १\nनरिष्यन्तश्च षष्ठो वै प्रांशू रिष्टश्च सप्तमः\nकरूषश्च पृषध्रश्च नवैते मुनिसत्तमाः  २\nअकरोत्पुत्रकामस्तु मनुरिष्टिं प्रजापतिः\nमित्रावरुणयोर्विप्राः पूर्वमेव महामतिः  ३\nअनुत्पन्नेषु बहुषु पुत्रेष्वेतेषु भो द्विजाः\nतस्यां च वर्तमानायामिष्ट्यां च द्विजसत्तमाः  ४\nमित्रावरुणयोरंशे मनुराहुतिमावहत्\nतत्र दिव्याम्बरधरा दिव्याभरणभूषिता  ५\nदिव्यसंहनना चैव इला जज्ञ इति श्रुतिः\nतामिलेत्येव होवाच मनुर्दण्डधरस्तदा  ६\nअनुगच्छस्व मां भद्रे  तमिला प्रत्युवाच ह\nधर्मयुक्तमिदं वाक्यं पुत्रकामं प्रजापतिम्  ७\nइलोवाच\nमित्रावरुणयोरंशे जातास्मि वदतां वर\nतयोः सकाशं यास्यामि न मां धर्महतां कुरु  ८\nसैवमुक्त्वा मनुं देवं मित्रावरुणयोरिला\nगत्वान्तिकं वरारोहा प्राञ्जलिर्वाक्यमब्रवीत्  ९\nइलोवाच\nअंशेऽस्मि युवयोर्जाता देवौ किं करवाणि वाम्\nमनुना चाहमुक्ता वाऐ अनुगच्छस्व मामिति  १०\nतौ तथावादिनीं साध्वीमिलां धर्मपरायणाम्\nमित्रश्च वरुणश्चोभावूचतुस्तां द्विजोत्तमाः  ११\nमित्रावरुणावूचतुः\nअनेन तव धर्मेण प्रश्रयेण दमेन च\nसत्येन चैव सुश्रोणि प्रीतौ स्वो वरवर्णिनि  १२\nआवयोस्त्वं महाभागे ख्यातिं कन्येति यास्यसि  १३\nमनोर्वंशकरः पुत्रस्त्वमेव च भविष्यसि\nसुद्युम्न इति विख्यातस्त्रिषु लोकेषु शोभने  १४\nजगत्प्रियो धर्मशीलो मनोर्वंशविवर्धनः\nनिवृत्ता सा तु तच्छ्रुत्वा गच्छन्ती पितुरन्तिकात्  १५\nबुधेनान्तरमासाद्य मैथुनायोपमन्त्रिता\nसोमपुत्राद्बुधाद्विप्रास्तस्यां जज्ञे पुरूरवाः  १६\nजनयित्वा ततः सा तमिला सुद्युम्नतां गता\nसुद्युम्नस्य तु दायादास्त्रयः परमधार्मिकाः  १७\nउत्कलश्च गयश्चैव विनताश्वश्च भो द्विजाः\nउत्कलस्योत्कला विप्रा विनताश्वस्य पश्चिमाः  १८\nदिक्पूर्वा मुनिशार्दूला गयस्य तु गया स्मृता\nप्रविष्टे तु मनौ विप्रा दिवाकरमरिंदमम्  १९\nदशधा तत्पुनः क्षत्रमकरोत्पृथिवीमिमाम्\nइक्ष्वाकुर्ज्येष्ठदायादो मध्यदेशमवाप्तवान्  २०\nकन्याभावात्तु सुद्युम्नो नैतद्रा ज्यमवाप्तवान्\nवसिष्ठवचनात्त्वासीत्प्रतिष्ठाने महात्मनः  २१\nप्रतिष्ठा धर्मराजस्य सुद्युम्नस्य द्विजोत्तमाः\nतत्पुरूरवसे प्रादाद्रा ज्यं प्राप्य महायशाः  २२\nमानवेयो मुनिश्रेष्ठाः स्त्रीपुंसोर्लक्षणैर्युतः\nधृतवांस्तामिलेत्येवं सुद्युम्नेति च विश्रुतः  २३\nनारिष्यन्ताः शकाः पुत्रा नाभागस्य तु भो द्विजाः\nअम्बरीषोऽभवत्पुत्रः पार्थिवर्षभसत्तमः  २४\nधृष्टस्य धार्ष्टकं क्षत्रं रणदृप्तं बभूव ह\nकरूषस्य च कारूषाः क्षत्रिया युद्धदुर्मदाः  २५\nनाभागधृष्टपुत्राश्च क्षत्रिया वैश्यतां गताः\nप्रांशोरेकोऽभवत्पुत्रः प्रजापतिरिति स्मृतः  २६\nनरिष्यन्तस्य दायादो राजा दण्डधरो यमः\nशर्यातेर्मिथुनं त्वासीदानर्तो नाम विश्रुतः  २७\nपुत्रः कन्या सुकन्या च या पत्नी च्यवनस्य ह\nआनर्तस्य तु दायादो रैवो नाम महाद्युतिः  २८\nआनर्तविषयश्चैव पुरी चास्य कुशस्थली\nरैवस्य रैवतः पुत्रः ककुद्मी नाम धार्मिकः  २९\nज्येष्ठः पुत्रः स तस्यासीद्राज्यं प्राप्य कुशस्थलीम्\nस कन्यासहितः श्रुत्वा गान्धर्वं ब्रह्मणोऽन्तिके  ३०\nमुहूर्तभूतं देवस्य तस्थौ बहुयुगं द्विजाः\nआजगाम स चैवाथ स्वां पुरीं यादवैर्वृताम्  ३१\nकृतां द्वारवतीं नाम बहुद्वारां मनोरमाम्\nभोजवृष्ण्यन्धकैर्गुप्तां वसुदेवपुरोगमैः  ३२\nतत्रैव रैवतो ज्ञात्वा यथातत्त्वं द्विजोत्तमाः\nकन्यां तां बलदेवाय सुभद्रां नाम रेवतीम्  ३३\nदत्त्वा जगाम शिखरं मेरोस्तपसि संस्थितः\nरेमे रामोऽपि धर्मात्मा रेवत्या सहितः सुखी  ३४\nमुनय ऊचुः\nकथं बहुयुगे काले समतीते महामते\nन जरा रेवतीं प्राप्ता रैवतं च ककुद्मिनम्  ३५\nमेरुं गतस्य वा तस्य शर्यातेः संततिः कथम्\nस्थिता पृथिव्यामद्यापि श्रोतुमिच्छाम तत्त्वतः  ३६\nलोमहर्षण उवाच\nन जरा क्षुत्पिपासा वा न मृत्युर्मुनिसत्तमाः\nऋतुचक्रं प्रभवति ब्रह्मलोके सदानघाः\nककुद्मिनः स्वर्लोकं तु रैवतस्य गतस्य ह  ३७\nहृता पुण्यजनैर्विप्रा राक्षसैः सा कुशस्थली\nतस्य भ्रातृशतं त्वासीद्धार्मिकस्य महात्मनः  ३८\nतद्वध्यमानं रक्षोभिर्दिशः प्राक्रामदच्युताः\nविद्रुतस्य च विप्रेन्द्रा स्तस्य भ्रातृशतस्य वै  ३९\nअन्ववायस्तु सुमहांस्तत्र तत्र द्विजोत्तमाः\nतेषां ह्येते मुनिश्रेष्ठाः शर्याता इति विश्रुताः  ४०\nक्षत्रिया गुणसंपन्ना दिक्षु सर्वासु विश्रुताः\nशर्वशः सर्वगहनं प्रविष्टास्ते महौजसः  ४१\nनाभागरिष्टपुत्रौ द्वौ वैश्यौ ब्राह्मणतां गतौ\nकरूषस्य तु कारूषाः क्षत्रिया युद्धदुर्मदाः  ४२\nपृषध्रो हिंसयित्वा तु गुरोर्गां द्विजसत्तमाः\nशापाच्छूद्र त्वमापन्नो नवैते परिकीर्तिताः  ४३\nवैवस्वतस्य तनया मुनेर्वै मुनिसत्तमाः\nक्षुवतस्तु मनोर्विप्रा इक्ष्वाकुरभवत्सुतः  ४४\nतस्य पुत्रशतं त्वासीदिक्ष्वाकोर्भूरिदक्षिणम्\nतेषां विकुक्षिर्ज्येष्ठस्तु विकुक्षित्वादयोधताम्  ४५\nप्राप्तः परमधर्मज्ञ सोऽयोध्याधिपतिः प्रभुः\nशकुनिप्रमुखास्तस्य पुत्राः पञ्चशतं स्मृताः  ४६\nउत्तरापथदेशस्य रक्षितारो महाबलाः\nचत्वारिंशद्दशाष्टौ च दक्षिणस्यां तथा दिशि  ४७\nवशातिप्रमुखाश्चान्ये रक्षितारो द्विजोत्तमाः\nइक्ष्वाकुस्तु विकुक्षिं वाऐ अष्टकायामथादिशत्  ४८\nमांसमानय श्राद्धार्थं मृगान्हत्वा महाबल\nश्राद्धकर्मणि चोद्दिष्टो अकृते श्राद्धकर्मणि  ४९\nभक्षयित्वा शशं विप्राः शशादो मृगयां गतः\nइक्ष्वाकुणा परित्यक्तो वसिष्ठवचनात्प्रभुः  ५०\nइक्ष्वाकौ संस्थिते विप्राः शशादस्तु नृपोऽभवत्\nशशादस्य तु दायादः ककुत्स्थो नाम वीर्यवान्  ५१\nअनेनास्तु ककुत्स्थस्य पृथुश्चानेनसः स्मृतः\nविष्टराश्वः पृथोः पुत्रस्तस्मादार्द्र स्त्वजायत  ५२\nआर्द्र स्तु युवनाश्वस्तु श्रावस्तस्तत्सुतो द्विजाः\nजज्ञे श्रावस्तको राजा श्रावस्ती येन निर्मिता  ५३\nश्रावस्तस्य तु दायादो बृहदश्वो महीपतिः\nकुवलाश्वः सुतस्तस्य राजा परमधार्मिकः  ५४\nयः स धुन्धुवधाद्रा जा धुन्धुमारत्वमागतः  ५५\nमुनय ऊचुः\nधुन्धोर्वधं महाप्राज्ञ श्रोतुमिच्छाम तत्त्वतः\nयद्वधात्कुवलाश्वोऽसौ धुन्धुमारत्वमागतः  ५६\nलोमहर्षण उवाच\nकुवलाश्वस्य पुत्राणां शतमुत्तमधन्विनाम्\nसर्वे विद्यासु निष्णाता बलवन्तो दुरासदाः  ५७\nबभूवुर्धार्मिकाः सर्वे यज्वानो भूरिदक्षिणाः\nकुवलाश्वं पिता राज्ये बृहदश्वो न्ययोजयत्  ५८\nपुत्रसंक्रामितश्रीस्तु वनं राजा विवेश ह\nतमुत्तङ्कोऽथ विप्रर्षिः प्रयान्तं प्रत्यवारयत्  ५९\nउत्तङ्क उवाच\nभवता रक्षणं कार्यं तच्च कर्तुं त्वमर्हसि\nनिरुद्विग्नस्तपश्चर्तुं नहि शक्नोमि पार्थिव  ६०\nममाश्रमसमीपे वै समेषु मरुधन्वसु\nसमुद्रो  वालुकापूर्ण उद्दालक इति स्मृतः  ६१\nदेवतानामवध्यश्च महाकायो महाबलः\nअन्तर्भूमिगतस्तत्र वालुकान्तर्हितो महान्  ६२\nराक्षसस्य मधोः पुत्रो धुन्धुर्नाम महासुरः\nशेते लोकविनाशाय तप आस्थाय दारुणम्  ६३\nसंवत्सरस्य पर्यन्ते स निश्वासं विमुञ्चति\nयदा तदा मही तत्र चलति स्म नराधिप  ६४\nतस्य निःश्वासवातेन रज उद्धूयते महत्\nआदित्यपथमावृत्य सप्ताहं भूमिकम्पनम्  ६५\nसविस्फुलिङ्गं साङ्गारं सधूममतिदारुणम्\nतेन तात न शक्नोमि तस्मिन्स्थातुं स्व आश्रमे  ६६\nतं मारय महाकायं लोकानां हितकाम्यया\nलोकाः स्वस्था भवन्त्यद्य तस्मिन्विनिहते त्वया  ६७\nत्वं हि तस्य वधायैकः समर्थः पृथिवीपते\nविष्णुना च वरो दत्तो मह्यं पूर्वयुगे नृप  ६८\nयस्तं महासुरं रौद्रं  हनिष्यति महाबलम्\nतस्य त्वं वरदानेन तेजश्चाख्यापयिष्यसि  ६९\nनहि धुन्धुर्महातेजास्तेजसाल्पेन शक्यते\nनिर्दग्धुं पृथिवीपाल चिरं युगशतैरपि  ७०\nवीर्यं च सुमहत्तस्य देवैरपि दुरासदम्\nस एवमुक्तो राजर्षिरुत्तङ्केन महात्मना\nकुवलाश्वं सुतं प्रादात्तस्मै धुन्धुनिबर्हणे  ७१\nबृहदश्व उवाच\nभगवन्न्यस्तशस्त्रोऽहमयं तु तनयो मम\nभविष्यति द्विजश्रेष्ठ धुन्धुमारो न संशयः  ७२\nस तं व्यादिश्य तनयं राजर्षिर्धुन्धुमारणे\nजगाम पर्वतायैव नृपतिः संशितव्रतः  ७३\nलोमहर्षण उवाच\nकुवलाश्वस्तु पुत्राणां शतेन सह भो द्विजाः\nप्रायादुत्तङ्कसहितो धुन्धोस्तस्य निबर्हणे  ७४\nतमाविशत्तदा विष्णुस्तेजसा भगवान्प्रभुः\nउत्तङ्कस्य नियोगाद्वै लोकानां हितकाम्यया  ७५\nतस्मिन्प्रयाते दुर्धर्षे दिवि शब्दो महानभूत्\nएष श्रीमानवध्योऽद्य धुन्धुमारो भविष्यति  ७६\nदिव्यैर्गन्धैश्च माल्यैश्च तं देवाः समवाकिरन्\nदेवदुन्दुभयश्चैव प्रणेदुर्द्विजसत्तमाः  ७७\nस गत्वा जयतां श्रेष्ठस्तनयैः सह वीर्यवान्\nसमुद्रं  खानयामास वालुकान्तरमव्ययम्  ७८\nतस्य पुत्रैः खनद्भिश्च वालुकान्तर्हितस्तदा\nधुन्धुरासादितो विप्रा दिशमावृत्य पश्चिमाम्  ७९\nमुखजेनाग्निना क्रोधाल्लोकानुद्वर्तयन्निव\nवारि सुस्राव वेगेन महोदधिरिवोदये  ८०\nसौमस्य मुनिशार्दूला वरोर्मिकलिलो महान्\nतस्य पुत्रशतं दग्धं त्रिभिरूनं तु रक्षसा  ८१\nततः स राजा द्युतिमान्राक्षसं तं महाबलम्\nआससाद महातेजा धुन्धुं धुन्धुविनाशनः  ८२\nतस्य वारिमयं वेगमापीय स नराधिपः\nयोगी योगेन वह्निं च शमयामास वारिणा  ८३\nनिहत्य तं महाकायं बलेनोदकराक्षसम्\nउत्तङ्कं दर्शयामास कृतकर्मा नराधिपः  ८४\nउत्तङ्कस्तु वरं प्रादात्तस्मै राज्ञे महात्मने\nददौ तस्याक्षयं वित्तं शत्रुभिश्चापराजितम्  ८५\nधर्मे रतिं च सततं स्वर्गे वासं तथाक्षयम्\nपुत्राणां चाक्षयांल्लोकान्स्वर्गे ये रक्षसा हताः  ८६\nतस्य पुत्रास्त्रयः शिष्टा दृढाश्वो ज्येष्ठ उच्यते\nचन्द्रा श्वकपिलाश्वौ तु कनीयांसौ कुमारकौ  ८७\nधौन्धुमारेर्दृढाश्वस्य हर्यश्वश्चात्मजः स्मृतः\nहर्यश्वस्य निकुम्भोऽभूत्क्षत्रधर्मरतः सदा  ८८\nसंहताश्वो निकुम्भस्य सुतो रणविशारदः\nअकृशाश्वकृशाश्वौ तु संहताश्वसुतौ द्विजाः  ८९\nतस्य हैमवती कन्या सतां मता दृषद्वती\nविख्याता त्रिषु लोकेषु पुत्रश्चास्याः प्रसेनजित्  ९०\nलेभे प्रसेनजिद्भार्यां गौरीं नाम पतिव्रताम्\nअभिशस्ता तु सा भर्त्रा नदी वै बाहुदाभवत्  ९१\nतस्य पुत्रो महानासीद्युवनाश्वो नराधिपः\nमान्धाता युवनाश्वस्य त्रिलोकविजयी सुतः  ९२\nतस्य चैत्ररथी भार्या शशबिन्दोः सुताभवत्\nसाध्वी बिन्दुमती नाम रूपेणासदृशी भुवि  ९३\nपतिव्रता च ज्येष्ठा च भ्रातॄणामयुतस्य वै\nतस्यामुत्पादयामास मान्धाता द्वौ सुतौ द्विजाः  ९४\nपुरुकुत्सं च धर्मज्ञं मुचुकुन्दं च पार्थिवम्\nपुरुकुत्ससुतस्त्वासीत्त्रसदस्युर्महीपतिः  ९५\nनर्मदायामथोत्पन्नः संभूतस्तस्य चात्मजः\nसंभूतस्य तु दायादस् त्रिधन्वा रिपुमर्दनः  ९६\nराज्ञस्त्रिधन्वनस्त्वासीद्विद्वांस्त्रय्यारुणः प्रभुः\nतस्य सत्यव्रतो नाम कुमारोऽभून्महाबलः  ९७\nपरिग्रहणमन्त्राणां विघ्नं चक्रे सुदुर्मतिः\nयेन भार्या कृतोद्वाहा हृता चैव परस्य ह  ९८\nबाल्यात्कामाच्च मोहाच्च साहसाच्चापलेन च\nजहार कन्यां कामार्तः कस्यचित्पुरवासिनः  ९९\nअधर्मशङ्कुना तेन तं स त्रय्यारुणोऽत्यजत्\nअपध्वंसेति बहुशो वदन्क्रोधसमन्वितः  १००\nसोऽब्रवीत्पितरं त्यक्तः क्व गच्छामीति वै मुहुः\nपिता च तमथोवाच श्वपाकैः सह वर्तय  १०१\nनाहं पुत्रेण पुत्रार्थी त्वयाद्य कुलपांसन\nइत्युक्तः स निराक्रामन्नगराद्वचनात्पितुः  १०२\nन च तं वारयामास वसिष्ठो भगवानृषिः\nस तु सत्यव्रतो विप्राः श्वपाकावसथान्तिके  १०३\nपित्रा त्यक्तोऽवसद्वीरः पिताप्यस्य वनं ययौ\nततस्तस्मिंस्तु विषये नावर्षत्पाकशासनः  १०४\nसमा द्वादश भो विप्रास्तेनाधर्मेण वै तदा\nदारांस्तु तस्य विषये विश्वामित्रो महातपाः  १०५\nसंन्यस्य सागरान्ते तु चकार विपुलं तपः\nतस्य पत्नी गले बद्ध्वा मध्यमं पुत्रमौरसम्  १०६\nशेषस्य भरणार्थाय व्यक्रीणाद्गोशतेन वै\nतं च बद्धं गले दृष्ट्वा विक्रयार्थं नृपात्मजः  १०७\nमहर्षिपुत्रं धर्मात्मा मोक्षयामास भो द्विजाः\nसत्यव्रतो महाबाहुर्भरणं तस्य चाकरोत्  १०८\nविश्वामित्रस्य तुष्ट्यर्थमनुकम्पार्थमेव च\nसोऽभवद्गालवो नाम गले बन्धान्महातपाः\nमहर्षिः कौशिको धीमांस्तेन वीरेण मोक्षितः  १०९\nइति श्रीब्राह्मे महापुराणे सूर्यवंशनिरूपणं नाम सप्तमोऽध्यायः  ७"
  }
]
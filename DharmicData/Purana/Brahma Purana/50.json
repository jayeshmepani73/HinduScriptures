[
  {
    "text": "<b>प्रतिमोत्पत्तिकथनम्\n</b>\n<b>ब्रह्मोवाच\n</b>\nस्तुत्वैवं मुनिशार्दूलाः प्रणम्य च सनातनम्।\nवासुदेवं जगन्नाथं सर्वकामफलप्रदम्॥ ५०.१ ॥\nचिन्ताविष्टो महीपालः कुशानास्तीर्य भूतले।\nवस्त्रं च तन्मना भूत्वा सुष्वाप धरणीतले॥ ५०.२ ॥\nकथं प्रत्यक्षमभ्येति देवदेवो जनार्दनः।\nमम चाऽऽर्तिहरो देवस्तदाऽसाविति चिन्तयन्॥ ५०.३ ॥\nसुप्तस्य तस्य नृपतेर्वासुदेवो जगद्गुरुः।\nआत्मानं दर्शयामास शङ्खचक्रगदाभृतम्॥ ५०.४ ॥\nस ददर्श तु स्वप्नेऽथ देवेदेवं जगद्गुरुम्।\nशङ्खचक्रधरं देवं गदाचक्रोग्रपाणिनम्॥ ५०.५ ॥\nशार्ङ्गबाणधरं देवं ज्वलत्तेजोतिमण्‍डलम्।\nयुगान्तादित्यवर्णाभं नीलवैदूर्यसंनिभम्॥ ५०.६ ॥\nसुपर्णांसे तमासीनं षोडशार्धभुजं शुभम्।\nस चास्मै प्राब्रवीद्धीराः साधु राजन्महामते॥ ५०.७ ॥\nक्रतुनाऽनेन दिव्येन तया भक्त्या च श्रद्धया।\nतुष्टोऽस्मि ते महीपाल वृथा किमनुशोचसि॥ ५०.८ ॥\nयदत्र प्रतिमा राजञ्जगत्पूज्या सनातनी।\nयथा सा प्राप्यते भूप तदुपायं ब्रवीमि ते॥ ५०.९ ॥\nगतायामद्य शर्वर्यां निर्मले भास्करोदिते।\nसागरस्य जलस्यान्ते नानाद्रुमविभूषिते॥ ५०.१० ॥\nजलं तथैव वेलायां दृश्यते तत्र वै महत्।\nलवणस्योदधे राजंस्तरङ्गैः समभिप्लुतम्॥ ५०.११ ॥\nकूलान्ते हि महावृक्षः स्थितः स्थलजलेषु च।\nवेलाभिर्हन्यमानश्च न चासौ कम्पते द्रुमः॥ ५०.१२ ॥\nपरशुमादाय हस्तेन ऊर्मेरन्तस्ततो व्रज।\nएकाकी विहरन्राजन्स त्वं पश्यसि पादपम्॥ ५०.१३ ॥\nईदृक्चिह्नं समालोक्य छेदय त्वमशङ्कितः।\nछेद्यमानं तु तं वृक्षं प्रातरद्भुतदर्शनम्॥ ५०.१४ ॥\nदृष्ट्वा तेनैव संचिन्त्य ततो भूपालदर्शनात्।\nकुरु तां प्रतिमां दिव्यां जहि चिन्तां विमोहिनीम्॥ ५०.१५ ॥\n<b>ब्रह्मोवाच\n</b>\nएवमुक्त्वा महाभागो जगामादर्शनं हरिः।\nस चापि स्वप्नमालोक्य परं विस्मयमागतः॥ ५०.१६ ॥\nतां निशां स समुद्वीक्ष्य स्थितस्तद्गतमानसः।\nव्याहरन्वैष्णवान्मन्त्रान्सूक्तं चैव तदात्मकम्॥ ५०.१७ ॥\nप्रगतायां रजन्यां तु उत्थितो नान्यमानसः।\nस स्नात्वा सागरे सम्यग्यथावद्विधिना ततः॥ ५०.१८ ॥\nदत्त्वा दानं च विप्रेभ्यो ग्रामांश्च नगराणि च।\nकृत्वा पौर्वाह्णिकं कर्म जगाम स नृपोत्तमः॥ ५०.१९ ॥\nन चाश्वो न पदातिश्च न गजो न च सारथिः।\nएकाकी स महावेलां प्रविवेश महीपतिः॥ ५०.२० ॥\nतं ददर्श महावृक्षं तेजस्वन्तं महाद्रुमम्।\nमहातीक्ष्णं महारौद्रं पुण्यं विपुलमेव च॥ ५०.२१ ॥\nमहोत्सेधं महाकायं प्रसुप्तं च जलान्तिके।\nसान्द्रमाञ्जिष्ठवर्णाभं नामजातिविवर्जितम्॥ ५०.२२ ॥\nनरनाथस्तदा विप्रा द्रुमं दृष्ट्वा मुदाऽन्वितः।\nपरशुना शातयामास निशितेन दृढेन च॥ ५०.२३ ॥\nद्वैधीकर्तुमनास्तत्र बभूवेन्द्रसखः स च।\nनिरीक्ष्यमाणे काष्ठे तु बभूवाद्भुतदर्शनम्॥ ५०.२४ ॥\nविश्वकर्मा च विष्णुश्च विप्ररूपधरावुभौ।\nआजग्मतुर्महाभागौ तदा तुल्याग्रजन्मनौ॥ ५०.२५ ॥\nज्वलमानौ स्वतेजोभिर्दिव्यस्रगनुलेपनौ।\nअथ तौ तं समागम्य नृपमिन्द्रसखं तदा॥ ५०.२६ ॥\nतावूचतुर्महाराज किमत्र त्वं करिष्यसि।\nकिमर्थं च महाबाहो शातितश्च वनस्पतिः॥ ५०.२७ ॥\nअसहायो महादुर्गे निर्जने गहने वने।\nमहासिन्धुतटे चैव कथं वै शातितो द्रुमः॥ ५०.२८ ॥\n<b>ब्रहमोवाच\n</b>\nतयोः श्रुत्वा वचो विप्राः स तु राजा मुदाऽन्वितः।\nबभाषे वचनं ताभ्यां मृदुलं मधुरं तथा॥ ५०.२९ ॥\nदृष्ट्वा तौ ब्राह्मणौ तत्र चन्द्रसूर्याविवाऽऽगतौ।\nनमस्कृत्य जगन्नाथाववाङ्मुखमवस्थितः॥ ५०.३० ॥\n<b>राजोवाच\n</b>\nदेवदेवमनाद्यन्तमनन्तं जगतां पतिम्।\nआराधयितुं प्रतिमां करोमीति मतिर्मम॥ ५०.३१ ॥\nअहं स देवेदवेन परमेण महात्मना।\nस्वप्नान्ते च समुद्दिष्टो भवद्भ्यां श्रावितं मया॥ ५०.३२ ॥\nराज्ञस्तु वचनं श्रुत्वा देवेन्द्रप्रतिमस्य च।\nप्रहस्य तस्मै विश्वेशस्तुष्टो वचनमब्रवीत्॥ ५०.३३ ॥\n<b>विष्णुरुवाच\n</b>\nसाधु साधु महीपाल यदेतन्मतमुत्तमम्।\nसंसारसागरे घोरे कदलीदलसंनिभे॥ ५०.३४ ॥\nनिःसारे दुःखबहुले कामक्रोधसमाकुले।\nइन्द्रियावर्तकलिले दुस्तरे रोमहर्षणे॥ ५०.३५ ॥\nनानाव्याधिशतावर्ते जलबुद्बुदसंनिभे।\nयतस्ते मतिरुत्पन्ना विष्णोराराधनाय वै॥ ५०.३६ ॥\nधन्यस्त्वं नृपशार्दूल गुणैः सर्वैरलंकृता।\nसप्रजा पृथिवी धन्या सशैलवनकानना॥ ५०.३७ ॥\nसुपुरग्रामनगरा चतुर्वर्णैरलंकृता।\nयत्र त्वं नृपशार्दूल प्रजाः पालयिता प्रभुः॥ ५०.३८ ॥\nएह्येहि सुमहाभाग द्रुमेऽस्मिन्सुखशीतले।\nआवाभ्यां सह तिष्ठ त्वं कथाभिर्धर्मसंश्रितः॥ ५०.३९ ॥\nअयं मम सहायस्तु आगतः शिल्पिनां वरः।\nविश्वकर्मसमः साक्षान्निपुणः सर्वकर्मसु॥\nमयोद्दिष्टां तु प्रतिमां करोत्येष तटं त्यज॥ ५०.४० ॥\n<b>ब्रह्मोवाच\n</b>\nश्रुत्वैवं वचनं तस्य तदा राजा द्विजन्मनः।\nसागरस्य तटं त्यक्त्वा गत्वा तस्य समीपतः॥ ५०.४१ ॥\nतस्थौ स नृपतिश्रेष्ठो वृक्षच्छाये सुशीतले।\nततस्तस्मै स विश्वात्मा ददावाज्ञां द्विजाकृतिः॥ ५०.४२ ॥\nशिल्पिमुख्याय विप्रेन्द्राः कुरुष्व प्रतिमा इति।\nकृष्णरूपं परं शान्तं पद्मपत्रायतेक्षणम्॥ ५०.४३ ॥\nश्रीवत्सकौस्तुभधरं शङ्खचक्रगदाधरम्।\nगौराङ्गंक्षीरवर्णाभं द्वितीयं स्वस्तिकाङ्कितम्॥ ५०.४४ ॥\nलाङ्गलास्त्रधरं देवमनन्ताख्यं महाबलम्।\nदेवदानवागन्धर्वयक्षविद्याधरोरगैः॥ ५०.४५ ॥\nन विज्ञातो हि तस्यान्तस्तेनानान्त इति स्मृतः।\nभगिनीं वासुदेवस्य रुक्मवर्णां सुखोभनाम्॥ ५०.४६ ॥\nतृतीयां वै सुभद्रां च स्र्वलक्षणलक्षिताम्॥ ५०.४७ ॥\n<b>ब्रह्मोवाच\n</b>\nश्रुत्वैतद्वचनं तस्य विश्वकर्मा सुकर्मकृत्।\nतत्क्षणात्कारयामास प्रतिमाः शुभलक्षणाः॥ ५०.४८ ॥\nप्रथमं शुक्लवर्णाभं शारदेन्दुसमप्रभम्।\nआरक्ताक्षं महाकायं स्फटाविकटमस्तकम्॥ ५०.४९ ॥\nनीलाम्बरधरं चोग्रं बलं बलमदोद्धतम्।\nकुण्डलैकधरं दिव्यं गदामुशलधारिणम्॥ ५०.५० ॥\nद्वितीयं पुण्डरीकाक्षं नीलजीमूतसंनिभम्।\nअतसीपुष्पसंकाशं पद्मपत्रायतेक्षणण्॥ ५०.५१ ॥\nपीतवाससमत्युग्रं शुभं श्रीवत्सलक्षणम्।\nचक्रपूर्णकरं दिव्यं सर्वपापहरं हरिम्॥ ५०.५२ ॥\nतृतीयां स्वर्णवर्णाभां पद्मपत्रायतेक्षणाम्।\nविचित्रवस्त्रसंछन्नां हारकेयूरभूषिताम्॥ ५०.५३ ॥\nविचित्राभरणोपेतां रत्नहारावलम्बिताम्।\nपीनोन्नतकुचां रम्यां विश्वकर्मा विनिर्ममे॥ ५०.५४ ॥\nस तु राजाऽद्भुतं दृष्ट्वा क्षणेनैकेन निर्मिताः।\nदिव्यवस्त्रयुगच्छन्ना नानारत्नैरलंकृताः॥ ५०.५५ ॥\nसर्वलक्षणसंपन्नाः प्रतिमाः सुमनोहराः।\nविस्मयं परमं गत्वा इदं वचनमब्रवीत्॥ ५०.५६ ॥\n<b>इन्द्रद्युम्न उवाच\n</b>\nकिं देवौ समनुप्राप्तौ द्विजरूपधरावुभौ।\nउभौ चाद्भुतकर्माणौ देववृत्तावमानुषौ॥ ५०.५७ ॥\nदेवौ वा मानुषौ वाऽपि यक्षविद्याधरौ युवाम्।\nकिंनु ब्रह्महृषीकेशौ किं वसू किमुताश्विनौ॥ ५०.५८ ॥\nन वेद्यि सत्यसद्भावौ मायारूपेण संस्थितौ।\nयुवां गतोऽस्मि शरणमात्मा तु मे प्रकाश्यताम्॥ ५०.५९ ॥\nइति श्रीमहापुराणे ब्राह्मे स्वयंभ्वृषिसंवादे प्रतिमोत्पत्तिकथनं नाम पञ्चाशत्तमोऽध्यायः॥ ५० ॥"
  }
]
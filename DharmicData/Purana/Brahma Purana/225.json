[
  {
    "text": "<b>उमामहेश्वरसंवादे देवलोकप्राप्तिकारणकथनम्\n</b>\n<b>उमोवाच\n</b>\nकिं शीलः किं समाचारः पुरुषः कैश्च कर्मभिः।\nस्वर्गं समभिपद्येत संप्रदानेन केन वा।। २२५.१ ।।"
  },
  {
    "text": "<b>महेश्वर उवाच\n</b>\nदाता ब्राह्मणसत्कर्ता दीनार्तकृपणादिषु।\nभक्षभोज्यान्नपानानां वाससां च महामतिः।। २२५.२ ।।"
  },
  {
    "text": "प्रतिश्रयान्सभाः कुर्यात्प्रपाः पुष्करिणीस्तथा।\nनित्यकादीनि कर्माणि करोति प्रयतः शुचिः।। २२५.३ ।।"
  },
  {
    "text": "आसनं शयनं यानं गृहं रत्नं धनं तथा।\nसस्यजातानि सर्वाणि सक्षेत्राण्यथ योषितः।। २२५.४ ।।"
  },
  {
    "text": "सुप्रशान्तमना नित्यं यः प्रयच्छति मानवः।\nएवं भूतो नरो देवि देवलोकेऽभिजायते।। २२५.५ ।।"
  },
  {
    "text": "तत्रोष्य सुचिरं कालं भुक्त्वा भोगाननुत्तमान्।\nसहाप्सरोभिर्मुदितो रमित्वा नन्दनादिषु।। २२५.६ ।।"
  },
  {
    "text": "तस्माच्चयुतो महेशानि मानुषेषूपजायते।\nमहाभागकुले देवि धनधान्यसमाचिते।। २२५.७ ।।"
  },
  {
    "text": "तत्र कामगुणैः सर्वैः समुपेतो मुदाऽन्वितः।\nमहाकार्यो माभागो धनी भवति मानवः।। २२५.८ ।।"
  },
  {
    "text": "?Bएते देवि महाभागाः प्राणिनो दानशालिनः।\nब्रह्मणा वै पुरा प्रोक्ताः सर्वस्य प्रियदर्शनाः।। २२५.९ ।।"
  },
  {
    "text": "अपरे मानवा देवि प्रदानकृपणा द्विजाः।\nयोऽन्नानि न प्रयच्छन्ति विद्यमानेऽप्यबुद्धयः।। २२५.१० ।।"
  },
  {
    "text": "दीनान्धकृपणान्दृष्ट्वा भिक्षुकानतिथीनपि।\nयाच्यमाना निवर्तन्ते जिह्वालोभसमन्विताः।। २२५.११ ।।"
  },
  {
    "text": "न धनानि न वासांसि न भोगान्न च काञ्चनम्।\nन गाश्च नान्नविकृतिं प्रयच्छन्ति कदाचन।। २२५.१२ ।।"
  },
  {
    "text": "अप्रलुब्धाश्च ये लुब्धा नास्तिका दानवर्जिताः।\nएवं भूता नरा देवी निरयं यान्त्यबुद्धयः।। २२५.१३ ।।"
  },
  {
    "text": "ते वै मनुष्यतां यान्ति यदा कालस्य पर्ययात्।\nधनरिक्ते कुले जन्म लभन्ते स्वल्पबुद्धयः।। २२५.१४ ।।"
  },
  {
    "text": "क्षुत्पिपासापरीताश्च सर्वलोकबहिष्कृताः।\nनिराशाः सर्वभागेभ्यो जीवन्त्यधर्मजीविकाः।। २२५.१५ ।।"
  },
  {
    "text": "अल्पभोगकुले जाता अल्पभोगरता नराः।\nअनेन कर्मणा देवि भवन्त्यधनिनो नराः।। २२५.१६ ।।"
  },
  {
    "text": "अपरे दम्भिनो नित्यं मानिनः परतो रताः।\nआसनार्हस्य ये पीठं न यच्छन्त्यल्पचेतसः।। २२५.१७ ।।"
  },
  {
    "text": "मार्गार्हस्य च ये मार्गं न प्रयच्छन्त्यबुद्धयः।\nअर्घार्हान्न च संस्कारैरर्चन्ति यथाविधि।। २२५.१८ ।।"
  },
  {
    "text": "पाद्यमाचमनीयं वा प्रयच्छन्त्यभिबुद्धयः।\nशुभं चाभिमतं प्रेम्णा गुरुं नाभिवदन्ति ये।। २२५.१९ ।।"
  },
  {
    "text": "अभिमानप्रवृद्धेन लोभेन सममास्थिताः।\nसंमान्यांश्चावमन्यन्ते वृद्धान्परिभवन्ति च।। २२५.२० ।।"
  },
  {
    "text": "एवंविधा नरा देवि सर्वे निरयगामिनः।\nते चेद्यदि नरास्तस्मान्निरयादुत्तरन्ति च।। २२५.२१ ।।"
  },
  {
    "text": "वर्षपूगैस्ततो जन्म लभन्ते कुत्सिते कुले।\nश्वपाकपुल्कसादीनां कुत्सितानामचेतसाम्।। २२५.२२ ।।\nकुलेषु तेऽभिजायन्ते गुरुवद्धोपतापिनः।\nन दम्भी न च मानी यो देवता तिथिपूजकः।। २२५.२३ ।।"
  },
  {
    "text": "लोकपूज्यो नमस्कर्ता प्रसूतो मधुरं वचः।\nसर्वकर्मप्रियकरः सर्वभूतप्रियः सदा।। २२५.२४ ।।"
  },
  {
    "text": "अद्वेषी सुमुखः श्लक्ष्णः स्निग्धवाणीप्रदः सदा।\nस्वागतेनैव सर्वेषां भूतानामविहिंसकः।। २२५.२५ ।।"
  },
  {
    "text": "यथार्थं सत्क्रियापूर्वमर्चयन्नवतिष्ठते।\nमार्गार्हाय ददन्मार्गं गुरुमभ्यर्चयन्सदा।। २२५.२६ ।।"
  },
  {
    "text": "अतिथिप्रग्रहरतस्तथाऽभ्यागतपूजकः।\nएवंभूतो नरो देवि स्वर्गतिं प्रतिपद्यते।। २२५.२७ ।।"
  },
  {
    "text": "ततो मानुष्यमासाद्य विशिष्टकुलजो भवेत्।\nतत्रासौ विपुलैर्भोगैः सर्वरत्नसमायुतः।। २२५.२८ ।।"
  },
  {
    "text": "यर्थार्हादाता चार्हेषु धर्मचर्यापरो भवेत्।\nसंमतः सर्भूतानां सर्वलोकनमस्कृतः।। २२५.२९ ।।"
  },
  {
    "text": "स्वकर्मफलमाप्नोति स्वयमेव नरः सदा।\nएष धर्मो मया प्रोक्तो विधात्रा स्वयमीरितः।। २२५.३० ।।"
  },
  {
    "text": "यस्तु रौद्रसमाचारः सर्वसत्त्वभयंकरः।\nहस्ताभ्यां यदि वा पद्‌भ्यां रज्ज्वा दण्डेन वा पुनः।। २२५.३१ ।।"
  },
  {
    "text": "लोष्टैः स्तम्भैरुपायैर्वा जन्तून्बाधेन शोभने।\nहिंसार्थं निष्कटतिप्रज्ञः प्रोद्वेजयति चैव हि।। २२५.३२ ।।"
  },
  {
    "text": "उपक्रामति जन्तूंश्च उद्वेगजननः सदा।\nएवं शीलसमाचारो निरयं प्रतिपद्यते।। २२५.३३ ।।"
  },
  {
    "text": "सचेन्मनुष्यतां गच्छेद्यदि कालस्य पर्ययात्।\nबह्वाबाधापरिक्लिष्टे कुले जयति सोऽधमे।। २२५.३४ ।।"
  },
  {
    "text": "लोकद्विष्टोऽधमः पुंसां स्वयं कर्मकृतैः फलैः।\nएष देवि मनुष्येषु बोद्धव्यो ज्ञातिबन्धुषु।। २२५.३५ ।।"
  },
  {
    "text": "अपरः सर्वभूतानि दयावाननुपश्यति।\nमैत्री दृष्टिः पितृसमो निर्वैरो नियतेन्द्रियः।। २२५.३६ ।।"
  },
  {
    "text": "नोद्वेजयति भूतानि न च हन्ति दयापरः।\nहस्तपादैश्च नियतैर्विश्वास्यः सर्वजन्तुषु।। २२५.३७ ।।"
  },
  {
    "text": "न रज्ज्वा न च दण्डेन न लोष्टैर्नाऽऽयुधेन च।\nउद्वेजयति भूतानि शुभकर्मा दयापरः।। २२५.३८ ।।"
  },
  {
    "text": "एवं शीलसमाचारः स्वर्गे समुपजायते।\nतत्रासौ भवने दिव्ये मुदा वसति देववत्।। २२५.३९ ।।"
  },
  {
    "text": "स चेत्स्वर्गक्षयान्मतर्त्यो मनुष्येषूपजायते।\nअल्पायासो निरातङ्कः स जातः सुखमेधते।। २२५.४० ।।"
  },
  {
    "text": "सुखभागी निरायासो निरुद्वेगः सदा नरः।\nएष देवि सतां मार्गो बाधा यत्र न विद्यते।। २२५.४१ ।।"
  },
  {
    "text": "<b>उमोवाच\n</b>\nइमे मनुष्य दृश्यन्ते ऊहापोहविशारदाः।\nज्ञानविज्ञानसंपन्नाः प्रज्ञावन्तोऽर्थकोविदाः।। २२५.४२ ।।"
  },
  {
    "text": "दुष्प्रज्ञाश्चापरे देव ज्ञानविज्ञानवर्जिताः।\nकेन कर्मविपाकेन प्रज्ञावान्पुरुषो भवेत्।। २२५.४३ ।।"
  },
  {
    "text": "अल्पप्रज्ञो विरूपाक्ष कथं भवति मानवः।\nएवं त्वं संश्यं छिन्धि सर्वधर्मभृतां वर।। २२५.४४ ।।"
  },
  {
    "text": "जात्यन्धाश्चापरे देव रोगार्ताश्चापरे तथा।\nनराः क्लीबाश्च दृश्यन्ते कारणं ब्रूहि तत्र वै।। २२५.४५ ।।"
  },
  {
    "text": "<b>महेश्वर उवाच\n</b>\nब्राह्मणान्वेदविदुषः सिद्धान्धर्मविदस्तथा।\nपरिच्छन्त्यरहः कुशलाकुशलं सदा।। २२५.४६ ।।"
  },
  {
    "text": "वर्जयन्तोऽशुभं कर्म सेवमानाः शुभं तथा।\nलभन्ते स्वर्गतिं नित्यमिह लोके यथासुखम्।। २२५.४७ ।।"
  },
  {
    "text": "स चेन्मनुष्यतां याति मेधावी तत्र जायते।\nश्रुतं यज्ञानुगं यस्य कल्याणमुपजायते।। २२५.४८ ।।"
  },
  {
    "text": "परदारेषु ये चापि चक्षुर्दुष्टं प्रयुञ्जते।\nतेन दुष्टस्वभावेन जात्यन्धास्ते भवन्ति हि।। २२५.४९ ।।"
  },
  {
    "text": "मनसाऽपि प्रदुष्टेन नग्नां पश्यन्ति ये स्त्रियम्।\nरोगार्तास्ते भवन्तीह नरा दुष्कृतकारिणः।। २२५.५० ।।"
  },
  {
    "text": "ये तु मूढा दुराचारा वियोनौ मैथुने रताः।\nपुरुषेषु सुदुष्प्रज्ञाः क्लीबत्वमुपयान्ति ते।। २२५.५१ ।।"
  },
  {
    "text": "पशूंश्च ये वै बध्नन्ति चैव गुरुतल्पगाः।\nप्रीकर्णमैथुना ये च क्लीब, जायन्ति वै नराः।। २२५.५२ ।।"
  },
  {
    "text": "<b>उमोवाच\n</b>\nअवद्यं किं तु वै कर्म निरवद्यं तथैव च।\nश्रेयः कुर्वन्नवाप्नोति मानवो देवसत्तम।। २२५.५३ ।।"
  },
  {
    "text": "<b>महेश्वर उवाच\n</b>\nश्रेयांसं मार्गमन्विच्छन्सदा यः पृच्छति द्विजान्।\nधर्मान्वेषी गुणाकाङ्क्षी स स्वर्गं समुपाश्नुते।। २२५.५४ ।।"
  },
  {
    "text": "यदि मानुष्यतां देवि कदाचित्संनियच्छति।\nमेधावी धारणायुक्तः प्राज्ञस्तत्रापि जायते।। २२५.५५ ।।"
  },
  {
    "text": "एष देवि सतां धर्मो गन्तव्यो भूतिकारकः।\nनृणां हितार्थाय सदा मया चैवमुदाहृतः।। २२५.५६ ।।"
  },
  {
    "text": "<b>उमोवाच\n</b>\nअपरे स्वल्पविज्ञाना धर्मविद्वेषिणो नराः।\nब्राह्मणान्वेदविदुषो नेच्छन्ति परिसर्पितुम्।। २२५.५७ ।।"
  },
  {
    "text": "व्रतवन्तो नराः केचिच्छ्रद्धादमपरायणाः।\nअव्रता भ्रष्टनियमास्तथाऽन्ये राक्षसोपमाः।। २२५.५८ ।।"
  },
  {
    "text": "यज्वानश्च तथैवान्ये निर्मोहाश्च तथा परे।\nकेन कर्मविपाकेन भवन्तीह वदस्व मे।। २२५.५९ ।।"
  },
  {
    "text": "<b>महेश्वर उवाच\n</b>\nआगमालोकधर्माणां मर्यादाः पूर्वनिर्मिताः।\nप्रमाणेनानुवर्तन्ते दृश्यन्ते ह दृढव्रताः।। २२५.६० ।।"
  },
  {
    "text": "अधर्मं धर्ममित्याहुर्ये च मोहवशं गताः।\nअव्रता नष्टमर्यादास्ते नरा ब्रह्मराक्षसाः।। २२५.६१ ।।"
  },
  {
    "text": "ये वै कालकृतोद्योगात्संभवन्तीह मानवाः।\nनिर्होमा निर्वषट्कारास्ते भवन्ति नराधमाः।। २२५.६२ ।।"
  },
  {
    "text": "एष देवि मया सर्वसंशयच्छेदनाय ते।\nकुशलाकुशलो नॄणां व्याख्यातो धर्मसागरः।। २२५.६३ ।।"
  },
  {
    "text": "इति श्रीमहापुराणे आदिब्राह्मे उमामहेश्वरसंवादे धर्मनिरूपणं नाम पञ्चविंशत्यधिकद्विशततमोऽध्यायः।। २२५ ।।"
  }
]
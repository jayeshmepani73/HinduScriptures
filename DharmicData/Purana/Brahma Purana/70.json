[
  {
    "text": "<b>अथसप्ततितमोऽध्यायः</b>\n<b>ब्रह्माणं प्रति तीर्थसंख्याविषयको नारदप्रश्नः</b>"
  },
  {
    "text": "<b>ब्रह्मोवाच</b>\nसर्वेषां चैव तीर्थानां क्षेत्राणां च द्विजोत्तमाः।\nजपहोमव्रतानां च तपोदानफलानि च।। ७०.१ ।।"
  },
  {
    "text": "न तत्पश्यामि भो विप्रा यत्तेन सदृशं भुवि।\nकिं चात्र बहुनोक्तेन भाषितेन पुनः पुनः।। ७०.२ ।।"
  },
  {
    "text": "सत्यं सत्यं पुनः सत्यं क्षेत्रं तत्परमं महत्।\nपुरुषाख्यं सकृद्दृष्ट्वा सागराम्भः समाप्लुतम्।। ७०.३ ।।"
  },
  {
    "text": "ब्रह्मविद्यां सकृज्ज्ञात्वा गर्भवासो न विद्यते।\nहरेः संनिहिते स्थान उत्तमे पुरुषोत्तमे।। ७०.४ ।।"
  },
  {
    "text": "संवत्सरमुपासीत मासमात्रमथापि वा।\nतेन जप्तं हुतं तेन तेन तप्तं तपो महत्।। ७०.५ ।।"
  },
  {
    "text": "स याति परमं स्थानं यत्र योगेश्वरो हरिः।\nभुक्त्वा भोगान्विचित्रांश्च देवयोषित्समन्वितः।। ७०.६ ।।"
  },
  {
    "text": "कल्पान्ते पुनरागत्य मर्त्यलोके नरोत्तमः।\nजायते योगिनां विप्रा ज्ञानज्ञेयोद्यतो गृहे।। ७०.७ ।।"
  },
  {
    "text": "संप्राप्य वैष्णवं योगं हरेः स्वच्छन्दतां व्रजेत्।\nकल्पवृक्षस्य रामस्य कृष्णस्य भद्रया सह।। ७०.८ ।।"
  },
  {
    "text": "मार्कण्डेयेन्द्रद्युम्नस्य माहात्म्यं माधवस्य च।\nस्वर्गद्वारस्य माहात्म्यं सागरस्य विधिः क्रमात्।। ७०.९ ।।"
  },
  {
    "text": "मार्जनस्य यथाकाले भागीरथ्याः समागमम्।\nसर्वमेतन्मया ख्यातं यत्परं श्रोतुमिच्छथ।। ७०.१० ।।"
  },
  {
    "text": "इन्द्रद्युम्नस्य माहात्म्यमेतच्च कथितं मया।\nसर्वास्चर्यं समाख्यातं रहस्यं पुरुषोत्तमम्।।\nपुराणं परमं गुह्यं धन्यं संसारमोचनम्।। ७०.११ ।।"
  },
  {
    "text": "मुनय ऊचुः\nनहि नस्तृप्तिरस्तीह श्रृण्वतां तीर्थविस्तरम्।\nपुनरेव परं गुह्यं वक्तुमर्हस्यशेषतः।।\nपरं तीर्थस्य महाहात्म्यं सर्वतीर्थोत्तमोत्तमम्।। ७०.१२ ।।"
  },
  {
    "text": "ब्रह्मोवाच\nइममेव पुरा प्रश्नं पृष्टोऽस्मि द्विजसत्तमाः।\nनारदेन प्रयत्नेन तदा तं प्रोक्तवानहम्।। ७०.१३ ।।"
  },
  {
    "text": "नारद उवाच\nतपसो यज्ञदानानां तीर्थानां पावनं स्मृतम्।\nसर्वं श्रुतं मया त्वत्तो जगद्योने जगत्पते।। ७०.१४ ।।"
  },
  {
    "text": "कियन्ति सन्ति तीर्थानि स्वर्गमर्त्यरसातले।\nसर्वेषामेव तीर्थानां सर्वदा किं विशिष्यते।। ७०.१५ ।।"
  },
  {
    "text": "ब्रह्मोवाच\nचतुर्विधानि तीर्थानी स्वर्गे मर्त्ये रसातले।\nदैवानि मुनिशार्दूल आसुराण्यरुषाणि च।। ७०.१६ ।।"
  },
  {
    "text": "मानुषाणि त्रिलोकेषु विख्यातानि सुरादिभिः।\nमानुषेभ्यश्च तीर्थेभ्य आर्षं तीर्थमनुत्तमम्।। ७०.१७ ।।"
  },
  {
    "text": "आर्षेभ्यश्चैव तीर्थेभ्य आसुरं बहुपुण्यदम्।\nआसुरेभ्यस्तथा पुण्यं दैवं तत्सार्वकामिकम्।। ७०.१८ ।।"
  },
  {
    "text": "ब्रह्मविष्णुशिवैश्चैव निर्मितं देवमुच्यते।\nत्रिभ्यो यदेकं जायेत तस्मान्नातः परं विदुः।। ७०.१९ ।।"
  },
  {
    "text": "त्रयाणामपि लोकानां तीर्थं मेध्यमुदाहृतम्।\nतत्रापि जाम्बवं द्वीपं तीर्थं बहुगुणोदयम्।। ७०.२० ।।"
  },
  {
    "text": "जाम्बवे भारतं वर्षं तीर्थं त्रैलोक्यविश्रुतम्।\nकर्मभूमिर्यतः पुत्र तस्मात्तीर्थं तदुच्यते।। ७०.२१ ।।"
  },
  {
    "text": "तत्रैव यानि तीर्थानि यान्युक्तानि मया तव।\nहिमवद्विन्ध्ययोर्मध्ये षण्नद्यो देवसंभवाः।। ७०.२२ ।।"
  },
  {
    "text": "तथैव देवजा ब्रह्मन्दक्षिणार्णवविन्ध्ययोः।\nएता द्वादश नद्यस्तु प्राधान्येन प्रकीर्तिताः।। ७०.२३ ।।"
  },
  {
    "text": "अभिसंपूजितं यस्माद्भारतं बहुपुण्यदम्।\nकर्मभूमिरतो देवैर्वर्षं तस्मात्प्रकीर्तितम्।। ७०.२४ ।।"
  },
  {
    "text": "आर्षाणि चैव तीर्थानि देवजानि क्वचित्क्वचित्।\nआसुरैरावृतान्यासंस्तदेवाऽऽसुरमुच्यते।। ७०.२५ ।।"
  },
  {
    "text": "दैवेष्वेव प्रदेशेषु तपस्तप्त्वा महर्षयः।\nदैवप्रभावात्तपस आर्षाण्यपि च तान्यपि।। ७०.२६ ।।"
  },
  {
    "text": "आत्मनः श्रेयसे मुक्त्यै पूजायै भूतयेऽथवा।\nआत्मनः फलभूत्यर्थं यशसोऽवाप्तये पुनः।। ७०.२७ ।।"
  },
  {
    "text": "मानुषैः कारितान्याहुर्मानुषाणीति नारद।\nएवं चतुर्विधो भेदस्तीर्थानां मुनिसत्तमाः।। ७०.२८ ।।"
  },
  {
    "text": "भेदं न कश्चिज्जानाति श्रोतुं युक्तोऽसि नारद।\nबहवः पण्डितंमन्याः श्रृण्वन्ति कथयन्ति च।।\nसुकृती कोऽपि जानाति वक्तुं श्रोतुं निजैर्गुणैः।। ७०.२९ ।।"
  },
  {
    "text": "नारद उवाच\nतेषां स्वरूपं भेदं च श्रोतुमिच्छामि तत्त्वतः।\nयच्ध्रुत्वा सर्वपापेभ्यो मुच्यते नात्र संशयः।। ७०.३० ।।"
  },
  {
    "text": "ब्रह्मन्कृतयुगादौ तु उपायोऽन्यो न विद्यते।\nतीर्थसेवां विनास्वत्पायासेनाभीष्टदायिनीम्।। ७०.३१ ।।"
  },
  {
    "text": "त्वया सदृशो धातर्वक्ता ज्ञाताऽथवा क्वचित्।\nत्वं नाभिकमले विष्णोः संजातोऽखिलपूर्वजः।। ७०.३२ ।।"
  },
  {
    "text": "ब्रह्मोवाच\nगोदावरी भीमरथी तुङ्गभद्रा च वेणिका।\nतापी पयोष्णी विन्ध्यस्य दक्षिणे तु प्रकीर्तिताः।। ७०.३३ ।।"
  },
  {
    "text": "भागीरथी नर्मदा तु यमुना च सरस्वती।\nविशोका च वितस्ता च हिमवत्पर्वताश्रिताः।। ७०.३४ ।।"
  },
  {
    "text": "एता नद्यः पुण्यतमा देवतीर्थान्युदाहृताः।\nगयः कोल्लासुरो वृत्रस्त्रिपुरो ह्यन्धकस्तथा।। ७०.३५ ।।"
  },
  {
    "text": "हयमूर्धा च लवणो नमुचिः श्रृङ्गकस्तथा।\nयमः पातालकेतुश्च मयः पुष्कर एव च।। ७०.३६ ।।"
  },
  {
    "text": "एतैरावृततीर्थानि आसुराणि शुभानि च।\nप्रभासो भार्गवोऽगस्तिर्नरनारायणौ तथा।। ७०.३७ ।।"
  },
  {
    "text": "वसिष्ठश्च भरद्वाजो गौतमः कश्यपो मनुः।\nइत्यादिमुनिजुष्टानि ऋषितीर्यानि नारद।। ७०.३८ ।।"
  },
  {
    "text": "अम्बरीषो हरिश्चन्द्रो मांधाता मनुरेव च।\nकुरुः कनखलश्चैव भद्राश्वः सगरस्तथा।। ७०.३९ ।।"
  },
  {
    "text": "अश्वयूपो नाचिकेता वृषाकपिररिंदमः।\nइत्यादिमानुषैर्विप्र निर्मितानि शुभानि च।। ७०.४० ।।"
  },
  {
    "text": "यशसः फलभूत्यर्थं निर्मितानीह नारद।\nस्वतोद्भूतानि दैवानि यत्र क्वापि जगत्त्रये।।\nपुण्यतीर्थानि तान्याहुस्तीर्थभेदो मयोदितः।। ७०.४१ ।।"
  },
  {
    "text": "इति श्रीमहापुराणे स्वंयभ्वृषिसंवादे तीर्थमाहात्म्ये तीर्थभेदवर्णंनं नाम सप्ततितमोऽध्यायः।। ७० ।।"
  },
  {
    "text": "गौतमीमाहात्म्ये प्रथमोऽध्यायः।। १ ।।"
  }
]
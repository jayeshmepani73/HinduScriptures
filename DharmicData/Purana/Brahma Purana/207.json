[
  {
    "text": "<font size=\"4.9\">\n<b>पौण्ड्रकवधवर्णनम्\n</b>\n<b>मुनय ऊचुः\n</b>\nचक्रे कर्ममहच्छौरिर्बिभ्रद्यो मानुषीं तनुम्।\nजिगाय शक्रं शर्वं च सर्वदेवांश्च लीलया।। २०७.१ ।।"
  },
  {
    "text": "यच्चान्यदकरोत्कर्म दिव्यचेष्टाविघातकृत्।\nकथ्यतां तन्मुनिश्रेष्ठ परं कौतूहलं हि नः।। २०७.२ ।।"
  },
  {
    "text": "<b>व्यास उवाच\n</b>\nगदतो मे मुनिश्रेष्ठाः श्रूयतामिदमादरात्।\nनरावतारे कृष्णेन दग्धा वाराणसी यथा।। २०७.३ ।।"
  },
  {
    "text": "पौण्‍ड्रको वासुदेवश्च वासुदेवोऽभवद्‌भुवि।\nअवतीर्णस्त्वमित्युक्तो जनैरज्ञानमोहितैः।। २०७.४ ।।"
  },
  {
    "text": "स मेने वासुदेवोऽहमवतीर्णो महीतले।\nनष्टस्मृतिस्ततः सर्वं विष्णुचिह्नमचीकरत्।।\nदूतं च प्रेषयामास स कृष्णाय द्विजोत्तमाः।। २०७.५ ।।"
  },
  {
    "text": "<b>दूत उवाच\n</b>\nत्यक्त्वा चकादिकं चिह्नं मदीयं नाम माऽऽत्मनः।\nवासुदेवात्मकं मूढ मुक्त्वा सर्वमशेषतः।। २०७.६ ।।"
  },
  {
    "text": "आत्मनो जीवितार्थं च तथा मे प्रणतिं व्रज।। २०७.७ ।।"
  },
  {
    "text": "<b>व्यास उवाच\n</b>\nइत्युक्तः स प्रहस्यैव दूतं प्राह जनार्दनः।। २०७.८ ।।"
  },
  {
    "text": "<b>श्रीभगवानुवाच\n</b>\nनिजचिह्नमहं चक्रं समुत्स्रक्ष्ये त्वयीति वै।\nवाच्यश्च पौण्ड्रको गत्वा त्वया दूत वचो मम।। २०७.९ ।।"
  },
  {
    "text": "ज्ञातस्त्वद्वाक्यसद्‌भावो यत्कार्यं तद्विधीयतां।\nगृहीतचिह्न एवाहमागमिष्यामि ते पुरम्।। २०७.१० ।।"
  },
  {
    "text": "उत्स्रक्ष्यामि च ते चक्रं निजचिह्नमसंशयम्।\nआज्ञापूर्वं च यदिदमागच्छेति त्वयोदितम्।। २०७.११ ।।"
  },
  {
    "text": "संपादयिष्ये श्वस्तुभ्यं तदप्येषोऽविलम्बितम्।\nशरणं ते समभ्येत्य कर्ताऽस्मि नृपते तथा।।\nयथा त्वत्तो भयं भूयो नैव किंचिद्‌भविष्यति।। २०७.१२ ।।"
  },
  {
    "text": "<b>व्यास उवाच\n</b>\nइत्युक्तेऽपगते दूते संस्मृत्याभ्यागतं हरिः।\nगरुत्मन्तं समारुह्य त्वरितं तत्पुरं ययौ।। २०७.१३ ।।"
  },
  {
    "text": "तस्यापि केशवोद्योगं श्रुत्वा काशिपतिस्तदा।\nसर्वसैन्यपरीवारपार्ष्णिग्राहमुपाययौ।। २०७.१४ ।।"
  },
  {
    "text": "ततो बलेन महता काशिराजबलेन च।\nपौण्ड्रको वासुदेवोऽसौ केशवाभिमुखं ययौ।। २०७.१५ ।।"
  },
  {
    "text": "तं ददर्श हरिर्दूरादुदारस्यन्दने स्थितम्।\nचक्रशङ्खगदापाणिं पाणिना विधृताम्बुजम्।। २०७.१६ ।।"
  },
  {
    "text": "स्रग्धरं धृतशार्ङगं च सुपर्णरचनाध्वजम्।\nवक्षःस्थलकृतं चास्य श्रीवत्सं ददृशे हरिः।। २०७.१७ ।।"
  },
  {
    "text": "किरीटकुण्डलधरं पीतवासःसमन्वितम्।\nदृष्ट्वा तं भावगम्भीरं जहास मधुसूदनः।। २०७.१८ ।।"
  },
  {
    "text": "युयुधे च बलेनास्य हस्त्यश्वबलिना द्विजाः।\nनिस्त्रिंशर्ष्टिगदाशूलशक्तिकार्मुकशालिना।। २०७.१९ ।।"
  },
  {
    "text": "क्षणेन शार्ङगनिर्मुक्तैः शरैरग्निविदारणैः।\nगदाचक्रातिपातैश्च सूदयामास तद्‌बलम्।। २०७.२० ।।"
  },
  {
    "text": "काशिराजबलं चैव क्षयं नीत्वा जनार्दनः।\nउवाच पौण्ड्रकं मूढमात्मचिह्नोपलक्षणम्।। २०७.२१ ।।"
  },
  {
    "text": "<b>श्रीभगवानुवाच\n</b>\nपौण्ड्रकोक्तं त्वया यत्तद्‌दूतवक्त्रेण मां प्रति।\nसमुत्सृजेति चिह्नानि तत्ते संपादयाम्यहम्।। २०७.२२ ।।"
  },
  {
    "text": "चक्रमेतत्समुत्सृष्टं गदेयं चक्रेणासौ विदारितः।\nपोथितो गदया भग्नो गरुत्मामश्च गरुत्मता।। २०७.२३ ।।"
  },
  {
    "text": "इत्युच्चार्य विमुक्तेन चक्रेणासौ विदारितः।\nपोथितो गदया भग्नो गरुत्मांश्च गरुत्मता।। २०७.२४ ।।"
  },
  {
    "text": "ततो हाहाकृते लोके काशीनामधिपस्तदा।\nयुयुधे वासुदेवेन मित्रस्यापचितौ स्थितः।। २०७.२५ ।।"
  },
  {
    "text": "ततः शार्ङ्गविनिर्मुक्तैश्छित्त्वा तस्य शरैः शिरः।\nकाशिपुर्यां स चिक्षेप कुर्वंल्लोकस्य विमस्यम्।। २०७.२६ ।।"
  },
  {
    "text": "हत्वा तु पौण्ड्रकं शौरिः काशिराजं च सानुगम्।\nरेमे द्वारवतीं प्राप्तोऽमरः स्वर्गगतो यथा।। २०७.२७ ।।"
  },
  {
    "text": "तच्छिरः पतितं तत्र दृष्ट्वा काशिपतेः पुरे।\nजनः किमेतादित्याह केनेत्यत्यन्तविस्मितः।। २०७.२८ ।।"
  },
  {
    "text": "ज्ञात्वा तं वासुदेवेन हतं तस्य सुतस्ततः।\nपुरोहितेन सहितस्तोषयामास शंकरम्।। २०७.२९ ।।"
  },
  {
    "text": "अविमुक्ते महाक्षेत्रे तोषितस्तेन शंकरः।\nवरं वृणीष्वेति तदा तं प्रोवाच नृपात्मजम्।। २०७.३० ।।"
  },
  {
    "text": "स वव्रे भगवन्कृत्या पितुर्हन्तुर्वधाय मे।\nसमुत्तिष्ठतु कृष्णस्य त्वत्प्रसादान्महेश्वरः।। २०७.३१ ।।"
  },
  {
    "text": "<b>व्यास उवाच\n</b>\nएवं भविष्यतीत्युक्ते दक्षिणाग्नेरनन्तरम्।\nमहाकृत्या समुत्तस्थौ तस्यैवाग्निनिवेशनात्।। २०७.३२ ।।"
  },
  {
    "text": "ततो ज्वालाकरालास्या ज्वलत्केशकलापिका।\nकृष्ण कृष्णेति कुपिता कृत्वा द्वारवतीं ययौ।। २०७.३३ ।।"
  },
  {
    "text": "तामवेक्ष्य जनः सर्वो रौद्रां विकृतलोचनाम्।\nययौ शरण्यं जगतां शरणं मधुसूदनम्।। २०७.३४ ।।"
  },
  {
    "text": "<b>जना ऊचुः\n</b>\nकाशिराजसुतेनेयमाराध्य वृषभध्वजम्।\nउत्पादिता महाकृत्या वधाय तव चक्रिणः।।\nजहि कृत्यामिमामुग्रां वह्निज्वालाजटाकुलाम्।। २०७.३५ ।।"
  },
  {
    "text": "<b>व्यास उवाच\n</b>\nचक्रमुत्सृष्टमक्षेषु क्रीडासक्तेन लीलया।\nतदग्निमालाजटिलं ज्वालोद्‌गारातिभीषणम्।। २०७.३६ ।।"
  },
  {
    "text": "कृत्यामनुजगामाऽशु विष्णुचक्रं सुदर्शनम्।\nततः सा चक्रविध्वस्ता कृत्या माहेश्वरी तदा।। २०७.३७ ।।"
  },
  {
    "text": "जगाम वेगिनी वेगात्तदप्यनुजगाम ताम्।\nकृत्या वाराणसीमेव प्रविवेश त्वरान्विता।। २०७.३८ ।।"
  },
  {
    "text": "विष्णुचक्रप्रतिहतप्रभावा मुनिसत्तमाः।\nततः काशिबलं भूरि प्रमथानां तथा बलम्।। २०७.३९ ।।"
  },
  {
    "text": "समस्तशस्त्रास्त्रयुतं चक्रस्याभिमुखं ययौ।\nशस्त्रास्त्रमोक्षबहुलं दग्ध्वा तद्बलमोजसा।। २०७.४० ।।"
  },
  {
    "text": "कृत्वाऽक्षेमामशेषां तां पुरीं वाराणसीं ययौ।\nप्रभूतभृत्यपौरां तां साश्वमातङ्गमानवाम्।। २०७.४१ ।।"
  },
  {
    "text": "अशेषदुर्गकोष्ठां तां दुर्निरीक्ष्यां सुरैरपि।\nज्वालापरिवृताशेषगृहप्राकारतोरणाम्।। २०७.४२ ।।"
  },
  {
    "text": "ददाह तां पुरीं चक्रं सकलामेव सत्वरम्।\nअक्षीणामर्षमत्यल्पसाध्यसाधननिस्पृहम्।। २०७.४३ ।।"
  },
  {
    "text": "तच्चक्रं प्रस्फुरद्दीप्ति विष्णोरभ्याययौ करम्।। २०७.४४ ।।"
  },
  {
    "text": "इति श्रीमहापुराणे आदिब्राह्मे श्रीकृष्णचरिते पौण्ड्रकवासुदेववधे काशीदाहवर्णनं नाम सप्ताधिकद्विशततमोऽध्यायः।। २०७ ।।"
  },
  {
    "text": "</font>"
  }
]
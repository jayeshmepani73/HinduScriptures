[
  {
    "text": "<b>वशिष्ठं प्रति मोक्षधर्मविषयको जनकप्रश्नः\n</b>\n<b>जनक उवाच\n</b>\nअक्षरक्षरयोरेष द्वयोः संबन्ध इष्यते।\nस्त्रीपुंसयोर्वा सम्बन्ध स वै पुरुष उच्यते।। २४३.१ ।।"
  },
  {
    "text": "ऋते तु पुरुषं नेह स्त्री गर्भान्धारयत्युत।\nऋते स्त्रियं न पुरुषो रूपं निर्वर्तते तथा।। २४३.२ ।।"
  },
  {
    "text": "अन्योन्यस्याभिसंबन्धानयोन्यगुणसंश्रयात्।\nरूपं निर्वर्तयेदेतदेवं सर्वासु योनिषु।। २४३.३ ।।"
  },
  {
    "text": "रत्यर्थमतिसंयोगादन्योन्यगुमसंश्रयात्।\nऋतौ निर्वर्तते रूपं तद्वक्ष्यामि निदर्शनम्।। २४३.४ ।।"
  },
  {
    "text": "ये गुणाः परुषस्येह ये च मातुर्गुणास्तथा।\nअस्थि स्नायु च मज्जा च जानीमः पितृतो द्विज।। २४३.५ ।।"
  },
  {
    "text": "त्वङ्मासशोणितं चेति मातृजान्यनुशुश्रुम।\nएवमेतद्‌द्विजश्रेष्ठ वेदशास्त्रेषु पठ्यते।। २४३.६ ।।"
  },
  {
    "text": "प्रमाणं यच्च वेदोक्तं शास्त्रोक्तं यच्च पठ्यते।\nवेदशास्त्रप्रमाणं च प्रमाणं तत्सनातनम्।। २४३.७ ।।"
  },
  {
    "text": "एवमेवाभिसम्बन्धौ नित्यं प्रकृतिपूरुषौ।\nयच्चापि भगवंस्तस्मान्मोक्षधर्मो न विद्यते।। २४३.८ ।।"
  },
  {
    "text": "अथवाऽनन्तरकृतं किंचिदेव निदर्शनम्।\nतन्ममाऽऽचक्ष्व तत्त्वेन प्रत्यक्षो ह्यसि सर्वदा।। २४३.९ ।।"
  },
  {
    "text": "मोक्षकामा वयं चापि काङ्क्षामो यदनामयम्।\nअजेयमजरं नित्यमतीन्द्रियमनीश्वरम्।। २४३.१० ।।"
  },
  {
    "text": "<b>वसिष्ठ उवाच\n</b>\nयदेतदुक्तं भवता वेदशास्त्रनिदर्शनम्।\nएवमेतद्यता वक्ष्ये तत्त्वग्राही यथा भवान्।। २४३.११ ।।"
  },
  {
    "text": "धार्यते हि त्वाया ग्रन्थ उभयोर्वेदशास्त्रयोः।\nन च ग्रन्थस्य तत्त्वज्ञो यथातत्त्वं नरेश्वर।। २४३.१२ ।।"
  },
  {
    "text": "यो हि वेदे च शास्त्रे च ग्रान्थधारणतत्परः।\nन च ग्रन्तार्थतत्त्वज्ञस्तस्य तद्धारणं वृथा।। २४३.१३ ।।"
  },
  {
    "text": "भारं स वहते तस्य ग्रन्थस्यार्थं न वेत्ति यः।\nयस्तु ग्रन्थार्थतत्त्वज्ञो नास्य ग्रन्थागमो वृथा।। २४३.१४ ।।"
  },
  {
    "text": "ग्रन्थस्यार्थं स पृष्टस्तु मादृशो वक्तुमर्हति।\nयथातत्त्वाभिगमनादर्थं तस्य स विन्दति।। २४३.१५ ।।"
  },
  {
    "text": "न यः समुत्सुकः कश्चिद्‌ग्रन्थार्थं स्थूलबुद्धिमान्।\nस कथं मन्दविज्ञानो ग्रन्थं वक्ष्यति निर्णयात्।। २४३.१६ ।।"
  },
  {
    "text": "अज्ञात्वा ग्रन्थतत्त्वानि वादं यः कुरुते नरः।\nलोभाद्वाऽप्यथवा दम्भात्स पापी नरकं व्रजेत्।। २४३.१७ ।।"
  },
  {
    "text": "निर्णयं चापि च्छिद्रात्मा न तद्वक्ष्यति तत्त्वतः।\nसोऽपीहास्यार्थतत्त्वज्ञो यस्मान्नैवाऽऽत्मवानपि।। २४३.१८ ।।"
  },
  {
    "text": "तस्मात्त्वं शृणु राजेन्द्र यथैतदनुदृश्यते।\nयथा तत्त्वेन सांख्येषु योगेषु च महात्मसु।। २४३.१९ ।।"
  },
  {
    "text": "यदेव योगाः पश्यन्ति सांख्यं तदनुगम्यते।\nएकं सांख्यां च योगं च यः यपश्यति स बुद्धिमान्।। २४३.२० ।।"
  },
  {
    "text": "त्वङ्मांसं रुधिरं मेदः पित्तं मज्जाऽस्थि स्नायु च।\nएतदैन्द्रियकं तात यद्‌भवानित्थमात्थ माम्।। २४३.२१ ।।"
  },
  {
    "text": "द्रव्याद्‌द्रव्यस्य निर्वृत्तिरिन्द्रियादिन्द्रियं तथा।\nदेहाद्‌देहमवाप्नोति बीजाद्बीजं तथैव च।। २४३.२२ ।।"
  },
  {
    "text": "निरिन्द्रियस्य बीजस्य निर्द्रव्यस्यापि देहिनः।\nकथं गुणा भविष्यन्ति निर्गुणत्वान्महात्मनः।। २४३.२३ ।।"
  },
  {
    "text": "गुणा गुणेषु जायन्ते तत्रैव विरमन्ति च।\nएवं गुणाः प्रकृतिजा जायन्ते न च यान्ति च।। २४३.२४ ।।"
  },
  {
    "text": "त्वङ्मांसं रुधिरं मेदः पित्तं मज्जाऽस्ति स्नायु च।\nअष्टौ तान्यथ शुक्रेण जानीहि प्राकृतेन वै।। २४३.२५ ।।"
  },
  {
    "text": "पुमांश्चैवापुमांस्चैव स्त्रीलिङ्गं प्राकृतं स्मृतम्।\nवायुरेष पुमांश्चैव रस इत्यभिधीयते।। २४३.२६ ।।"
  },
  {
    "text": "अलिङ्गा प्रकृतिर्लिङ्गैरुपलभ्यति साऽऽत्मजैः।\nयथा पुष्पफलैर्नित्यं मूर्तं चामूर्तयस्तथा।। २४३.२७ ।।"
  },
  {
    "text": "एवमप्यनुमानेन स लिङ्गमुपलभ्यते।\nपञ्चविंशतिकस्तात लिङ्गेषु नियतात्मकः।। २४३.२८ ।।"
  },
  {
    "text": "अनादिनिधनोऽनन्तः सर्वदर्शनकेवलः।\nकेवलं त्वभिमानित्वाद्‌गुणेषु गुण उच्यते।। २४३.२९ ।।"
  },
  {
    "text": "गुणा गुणवतः सन्ति निर्गुणस्य कुतो गुणाः।\nतस्मादेवं विजानन्ति ये जना गुणदर्शिनः।। २४३.३० ।।"
  },
  {
    "text": "यदा त्वेष गुणानेतान्प्राकृतानभिमन्यते।\nतदा स गुणवानेव गुणभेदान्प्रपश्यति।। २४३.३१ ।।"
  },
  {
    "text": "यत्तद्‌बुद्धेः परं प्राहुः सांख्ययोगं च सर्वशः।\nबुध्यमानं महाप्राज्ञाः प्रबुद्धपरिवर्जनात्।। २४३.३२ ।।"
  },
  {
    "text": "अप्रबुद्धं यथा व्यक्तं स्वगुणैः प्राहुरीश्वरम्।\nनिर्गुणं चेश्वरं नित्यमधिष्ठातारमेव च।। २४३.३३ ।।"
  },
  {
    "text": "प्रकृतेश्च गुणानां च पञ्चविंशतिकं बुधाः।\nसांख्ययोगे च कुशला बुध्यन्ते परमैषिणः।। २४३.३४ ।।"
  },
  {
    "text": "यदा प्रबुद्धमव्यक्तमवस्थात(प)ननी(भी)रवः।\nबुध्यमानं न बुध्यन्तेऽवगच्छन्ति समं तदा।। २४३.३५ ।।"
  },
  {
    "text": "एतन्नदर्शनं सम्यङ्न सम्यगनुदर्शनम्।\nबुध्यमानं प्रबुध्यन्ते द्वाभ्यां पृथगरिंदम।। २४३.३६ ।।"
  },
  {
    "text": "परस्परेणैतदुक्तं क्षराक्षरनिदर्शनम्।\nएकत्वदर्शनं चास्य नानात्वं चास्य दर्शनम्।। २४३.३७ ।।"
  },
  {
    "text": "प़ञ्चविंशतिनिष्ठोऽयं तदा सम्यक्प्रचक्षते।\nएकत्वदर्शनं चास्य नानात्वं चास्य दर्शनम्।। २४३.३८ ।।"
  },
  {
    "text": "तत्त्ववित्तत्त्वयोरेव पृथगेतन्निदर्शनम्।\nपञ्चविंसतिभिस्तत्त्वं तत्त्वमाहुर्मनीषिणः।। २४३.३९ ।।"
  },
  {
    "text": "निस्तत्त्वं पञ्चविंशस्य परमाहुर्मषिणः।\nवर्ज्यस्य वर्ज्यमाचारं तत्त्वं तत्त्वात्सनातनम्।। २४३.४० ।।"
  },
  {
    "text": "<b>करालजनक उवाच\n</b>\nनानात्वैकत्वमित्युक्तं त्वयैतद्‌द्विजसत्तम।\nपश्यतस्तद्वि संदिग्धमेतयोर्वै निदर्शनम्।। २४३.४१ ।।"
  },
  {
    "text": "तथा बुद्धप्रबुद्धाभ्यां बुध्यमानस्य चानघ।\nस्थूलबुद्‌ध्या न पश्यामि तत्त्वमेतन्न संशयः।। २४३.४२ ।।"
  },
  {
    "text": "अक्षरक्षरयोरुक्तं त्वया यदपि कारणम्।\nतदप्यस्थिरबुद्धित्वात्प्रनष्टमिव मेऽनघ।। २४३.४३ ।।"
  },
  {
    "text": "तदेतच्छ्रोतुमिच्छामि नानात्वैकत्वदर्शनम्।\nद्वंद्वं चैवानिरुद्धं च बुध्यमानं च तत्त्वतः।। २४३.४४ ।।"
  },
  {
    "text": "विद्याविद्ये च भगवन्नक्षरं क्षरमेव च।\nसांख्ययोगं च कृत्स्नेन बुद्धाबुद्धिं पृथक्पृथक्।। २४३.४५ ।।"
  },
  {
    "text": "<b>वसिष्ठ उवाच\n</b>\nहन्त ते संप्रवक्ष्यामि यदेतदनुपृच्छसि।\nयोगकृत्यं महाराज पृथगेव शृणुष्व मे।। २४३.४६ ।।"
  },
  {
    "text": "योगकृत्यं तु योगानां ध्यानमेव परं बलम्।\nतच्चापि द्विविधं ध्यानमाहुर्विद्याविदो जनाः।। २४३.४७ ।।"
  },
  {
    "text": "एकग्रता च मनसः प्राणायामस्तथैव च।\nप्राणायामस्तु सगुणो निर्गुणो मानसस्तथा।। २४३.४८ ।।"
  },
  {
    "text": "मूत्रोत्सर्गे पुरीषे च भोजने च नराधिप(?)।\nद्विकालं नोपभृञ्जीत शेषं भुञ्जीत तत्परः।। २४३.४९ ।।"
  },
  {
    "text": "इन्द्रियाणीन्द्रियार्थेभ्यो निवर्त्य मनसा मुनिः।\nदशद्वादशभिर्वाऽपि चतुर्विंशात्परं यतः।। २४३.५० ।।"
  },
  {
    "text": "स चोदनाभिर्मतिमान्नात्मानं चोदयेदथ।\nतिष्ठन्तमजरं तं तु यत्तदुक्तं मनीषिभिः।। २४३.५१ ।।"
  },
  {
    "text": "विश्वात्मा सततं ज्ञेय इत्येवमनुसुश्रुम।\nद्रव्यं ह्यहीनमनसो नान्यथेति विनिश्चयः।। २४३.५२ ।।"
  },
  {
    "text": "विमुक्तः सर्वसङ्गेभ्यो लवाहारो जितेन्द्रियः।\nपूर्वरात्रे पार्धे च धारयीत मनो हृदि।। २४३.५३ ।।"
  },
  {
    "text": "स्थिरीकृत्येन्द्रियग्रामं मनसा मिथिलेश्वर।\nमनो बुद्‌ध्या स्थिरं कृत्वा पाषाण इव निश्चलः।। २४३.५४ ।।"
  },
  {
    "text": "स्थाणुवच्चाप्यकम्प्यः स्याद्दारुवच्चापि निश्चलः।\nबुद्‌ध्या विधिविधानज्ञास्ततो युक्तं प्रचक्षते।। २४३.५५ ।।"
  },
  {
    "text": "न शृणोति न चाऽऽघ्राति न च पश्यति किंचन।\nन च सपर्शं विजानाति न च संकल्पते मनः।। २४३.५६ ।।"
  },
  {
    "text": "न चापि मन्यते किंचिन्न च बुध्येत काष्ठवत्।\nतदा प्रकृतिमापन्नं युक्तमाहुर्मनीषिणः।। २४३.५७ ।।"
  },
  {
    "text": "न भाति हि यथा दीपो दीप्तिस्तद्वच्च दृश्यते।\nनिलिङ्गस्चाधश्चोर्ध्वं च तिर्यग्गतिमवाप्नुयात्।। २४३.५८ ।।"
  },
  {
    "text": "तदा तदुपपन्नश्च यस्मिन्दृष्टे च कथ्यते।\nहृदयस्थोऽन्तरात्मेति ज्ञेयो ज्ञस्तात मद्विधैः।। २४३.५९ ।।"
  },
  {
    "text": "निर्धूम इव सप्तार्चिरादित्य इव रश्मिवान्।\nवैद्युतोऽग्निरिवाऽकाशे पस्यत्यात्मानमात्मनि।। २४३.६० ।।"
  },
  {
    "text": "यं पस्यन्ति महात्मानो धृतिमन्तो मनीषिणः।\nब्राह्मणा ब्रह्मयोनिस्था ह्ययोनिममृतात्मकम्।। २४३.६१ ।।"
  },
  {
    "text": "तदेवाऽऽहुरणुभ्योऽणु तन्महद्‌भ्यो महत्तरम्।\nसर्वत्र सर्वभूतेषु ध्रुवं तिष्ठन्न दृश्यते।। २४३.६२ ।।"
  },
  {
    "text": "बुद्धिद्रव्येण दृश्येन मनोदीपेन लोककृत्।\nमहतस्तमसस्ततात पारे तिष्ठन्न तामसः।। २४३.६३ ।।"
  },
  {
    "text": "तमसो दूर इत्युक्तस्तत्त्वज्ञैर्वेदपारगैः।\nविमलो विमतश्चैव निर्लिङ्गोऽलिङ्गसंज्ञकः।। २४३.६४ ।।"
  },
  {
    "text": "योग एष हि लोकानां किमन्यद्योगलक्षणम्।\nएवं पश्यन्प्रपश्येन आत्मानमजरं परम्।। २४३.६५ ।।"
  },
  {
    "text": "योगदर्शनमेतावदुक्तं ते तत्त्वतो मया।\nसांख्यज्ञानं प्रवक्ष्यामि परिसंख्यानिदर्शनम्।। २४३.६६ ।।"
  },
  {
    "text": "अव्यक्तमाहुः प्रख्यानं परां प्रकृतिमात्मनः।\nतस्मान्महात्समुत्पन्नं द्वितीयं राजसत्तम।। २४३.६७ ।।"
  },
  {
    "text": "अहंकारस्तु महतस्तृतीय इति नः श्रुतम्।\nपञ्चभूतान्यहंकारादाहुः सांख्यात्मदर्शिनः।। २४३.६८ ।।"
  },
  {
    "text": "एताः प्रकृतयस्त्वष्टौ विकाराश्चापि षोडश।\nपञ्च चैव विशेषाश्च तथा पञ्चेन्द्रियाणि च।। २४३.६९ ।।"
  },
  {
    "text": "एतावदेव तत्त्वानां सांख्यमाहुर्मनीषिणः।\nसांख्ये सांख्यविधानज्ञा नित्यं सांख्यपथे स्थिताः।। २४३.७० ।।"
  },
  {
    "text": "यस्माद्यदभिजायेत तत्तत्रैव प्रलीयते।\nलीयन्ते प्रतिलोमानि गृह्यन्ते चान्तरात्मना।। २४३.७१ ।।"
  },
  {
    "text": "आनुलोम्येन जायन्ते लीयन्ते प्रतिलोमतः।\nगुणा गुणेषु सततं सागरस्योर्मयो यथा।। २४३.७२ ।।"
  },
  {
    "text": "सर्गप्रलय एतावान्प्रकृतेर्नृपसत्तम।\nएकत्वं प्रलये चास्य बहुत्वं च तथा सृजि।। २४३.७३ ।।"
  },
  {
    "text": "एवमेव च राजेन्द्र विज्ञेयं ज्ञानकोविदैः।\nअधिष्ठातारमव्यक्तमस्याप्येतन्निदर्शनम्।। २४३.७४ ।।"
  },
  {
    "text": "एकत्वं च बहुत्वं च प्रकृतेरनुतत्त्ववान्।\nएक्तंव प्रलये चास्य बहुत्वं च प्रवर्तनात्।। २४३.७५ ।।"
  },
  {
    "text": "बहुलाऽऽत्मा राजेन्द्र प्रोच्यते यतिसत्तमैः।\nअधिष्ठानादधिष्ठाता क्षेत्राणामिति नः श्रुतम्।। २४३.७६ ।।"
  },
  {
    "text": "अधिष्ठातेति राजेन्द्र प्रोच्यते यतिसत्तमैः।\nअधिष्ठानादधिष्ठाता क्षेत्राणामिति नःश्रुतम्।। २४३.७७ ।।"
  },
  {
    "text": "क्षेत्रं जानाति चाव्यक्तं ज्ञेत्रज्ञ इति चोच्यते।\nअव्यक्तिके पुरे शेते पुरुषश्चेति कथ्यते।। २४३.७८ ।।"
  },
  {
    "text": "अन्यदेव च क्षेत्रं स्यादन्यः क्षेत्रज्ञ उच्यते।\nक्षेत्रमव्यक्त इत्युक्तं ज्ञातारं पञ्चविंशकम्।। २४३.७९ ।।"
  },
  {
    "text": "अन्यदेव च ज्ञानं स्यादन्यज्ज्ञेयं तदुच्यते।\nज्ञानमव्यक्तमित्युक्तं ज्ञेयो वै प़ञ्चविंशकम्।। २४३.८० ।।"
  },
  {
    "text": "अव्यक्तं क्षेत्रमित्युक्तं तथा सत्त्वं तथेश्वरम्।\nअनीश्वरमतत्त्वं च तत्त्वं तत्पञ्चविंशकम्।। २४३.८१ ।।"
  },
  {
    "text": "सांक्यदर्शनमेतावत्परिसंख्या न विद्यते।\nसंख्यां प्रकुरुते चैव प्रकृतिं च प्रवक्ष्यते।। २४३.८२ ।।"
  },
  {
    "text": "चत्वारिंशच्चतुर्विंशत्प्रतिसंख्याय तत्त्वतः।\nसंख्या सहस्रकृत्या तु निस्तत्त्वः पञ्चविंशकः।। २४३.८३ ।।"
  },
  {
    "text": "पञ्चविंशत्प्रबुद्धात्मा बुध्यमान इति श्रुतः।\nयदा बुध्यति आत्मानं तदा भवति केवलः।। २४३.८४ ।।"
  },
  {
    "text": "सम्यग्दर्शनमेतावद्भाषितं तव तत्त्वतः।\nएवमेतद्‌विजानन्तः साम्यतां प्रतियान्त्युत।। २४३.८५ ।।"
  },
  {
    "text": "सम्यङ्निदर्शनं नाम प्रत्यक्षं प्रकृतेस्तथा।\nगुणवत्त्वाद्यथैतानि निर्गुणेभ्यस्तथा भवेत्।। २४३.८६ ।।"
  },
  {
    "text": "सम्यङ्‌निदर्शनं नाम प्रत्यक्षं प्रकृतेस्तथा।\nगुणवत्त्वाद्यथैतानि निर्गुणेभ्यस्तथा भवेत्।। २४३.८७ ।।"
  },
  {
    "text": "पश्यन्त्यमतयो ये नच सम्यक्तेषु च दर्शनम्।\nते व्यक्तिं प्रतिपद्यन्ते पुनः पुनररिंदम।। २४३.८८ ।।"
  },
  {
    "text": "सर्वमेतद्विजानन्तो न सर्वस्य प्रबोधनात्।\nव्यक्तिभूता भविष्यन्ति व्यक्तस्यैवानुवर्तनात्।। २४३.८९ ।।"
  },
  {
    "text": "सर्वमव्यक्तमित्युक्तमसर्वः पञ्चविंशकः।\nय एवमभिजानन्ति न भयं तेषु विद्यते।। २४३.९० ।।"
  },
  {
    "text": "इति श्रीमहापुराणे आदिब्राह्मे वसिष्ठकरालजनकसंवादे त्रिचत्वारिंशदधिकद्विशततमोऽध्यायः।। २४३ ।।"
  }
]
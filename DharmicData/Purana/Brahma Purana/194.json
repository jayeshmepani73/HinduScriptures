[
  {
    "text": "<b>देवकीवसुदेवाभ्यां सह कृष्णसंवादः\n</b>\n<b>व्यास उवाच\n</b>\nतौ समुत्पन्नविज्ञानौ भगवत्कर्मदर्शनात्।\nदेवकीवसुदेवै तु दृष्ट्वा मायां पुनर्हरिः।। १९४.१ ।।"
  },
  {
    "text": "मोहाय युदचक्रस्य विततान स वैष्णवीम्।\nउवाच चाम्ब भोस्तात चिरादुत्कण्ठितेन तु।। १९४.२ ।।"
  },
  {
    "text": "भवन्तौ कंसभीतेन दृष्टौ संकर्षणेन च।\nकुर्वातां याति यः कालो मातापित्रोरपूजनम्।। १९४.३ ।।"
  },
  {
    "text": "स वृथा क्लेशकारी वै साधूनामुपजायते।\nगुरुदेवद्विजातीनां मातापित्रोश्च पूजनम्।। १९४.४ ।।"
  },
  {
    "text": "कुर्वतः सफलं जन्म देहिनस्तात जायते।\nतत्क्षन्तव्यमिदं सर्वमतिक्रमकृतं पितः।।\nकंशवीर्यप्रतापाभ्यामावयोः परवस्ययोः।। १९४.५ ।।"
  },
  {
    "text": "<b>व्यास उवाच\n</b>\nइत्युक्त्वाऽथ प्रणम्योभौ यदुवृद्धाननुक्रमात्।\nपादानतिभिः सस्नेहं चक्रतुः पौरमानसम्।। १९४.६ ।।"
  },
  {
    "text": "कंसपत्न्यस्ततः कंसं परिवार्य हतं भुवि।\nविलेपुर्मातरश्चास्य शोकदुःखपरिप्लुताः।। १९४.७ ।।"
  },
  {
    "text": "बहुप्रकारमस्वस्थाः पश्चात्तापातुरा हरिः।\nताः समाश्वासयामास स्वयमस्राविलेक्षणः।। १९४.८ ।।"
  },
  {
    "text": "उग्रसेनं ततो बन्धान्मुमोच मधुसूदनः।\nअभ्यषिञ्चत्तथैवैनं निजराज्ये हतात्मजम्।। १९४.९ ।।"
  },
  {
    "text": "राज्येऽभिषिक्तः कृष्णेन यदुसिंहः सुतस्य हरिः।\nचकार प्रेतकार्याणि ये चान्ये तत्र घातिताः।। १९४.१० ।।"
  },
  {
    "text": "कृतौर्ध्वदैहिकं चैनं सिंहासनगतं हरिः।\nउवाचाऽऽज्ञापय विभो यत्कार्यमविशङ्कया।। १९४.११ ।।"
  },
  {
    "text": "ययातिशापाद्वंशोऽयमराज्यार्होऽपि सांप्रतम्।\nमयि भृत्ये स्थिते देवानाज्ञापयतु किं नृपैः।। १९४.१२ ।।"
  },
  {
    "text": "इत्युक्त्वा चोग्रसेनं तु वायुं प्रति जगाद ह।\nनृवाचा चैव भगवान्केशवः कार्यमानुषः।। १९४.१३ ।।"
  },
  {
    "text": "<b>श्रीकृष्ण उवाच\n</b>\nगच्छेन्द्रं ब्रूहि वायो त्वमलं गर्वेण वासव।\nदीयतामुग्रसेनाय सुधर्मा भवता सभा।। १९४.१४ ।।"
  },
  {
    "text": "कृष्णो ब्रवीति राजार्हमेतद्रत्नमनुत्तमम्।\nसुधर्माख्या सभा युक्तमस्यां यदुभिरासितुम्।। १९४.१५ ।।"
  },
  {
    "text": "<b>व्यास उवाच\n</b>\nइत्युक्ताः पवनो गत्वा सर्वमाह शचीपतिम्।\nददौ सोऽपि सुधर्माख्यां सभां वायोः पुरंदरः।। १९४.१६ ।।"
  },
  {
    "text": "वायुना चाऽऽहृतां दिव्यां ते सभां यदुपुंगवाः।\nबुभुजुः सर्वरत्नाढ्यां गोविन्दभुजसंश्रयाः।। १९४.१७ ।।"
  },
  {
    "text": "विदिताखिलविज्ञानौ सर्वज्ञानमयावपि।\nशिष्याचार्यक्रमं वीरौ ख्यापयन्तौ यदूत्तमौ।। १९४.१८ ।।"
  },
  {
    "text": "ततः सांदीपनिं काश्यमवन्तिपुरवासिनम्।\nअस्त्रार्तं जग्मतुर्वीरौ बलदेवजनार्दनौ।। १९४.१९ ।।"
  },
  {
    "text": "तस्य शिष्यत्वमभ्येत्य गुरुवृत्तिपरौ हि तौ।\nदर्शयंचक्रतुर्वीरावाचारमखिले जने।। १९४.२० ।।"
  },
  {
    "text": "सरहस्यं धनुर्वेदं ससंग्रहमधीयताम्।\nअहोरात्रैश्चतुः षष्ट्या तदद्भुतमभूद्द्विजाः।। १९४.२१ ।।"
  },
  {
    "text": "सांदीपनिरसंभाव्यं तयोः कर्मातिमानुषम्।\nविचिन्तय तौ तदा मेने प्राप्तौ चन्द्रदिवाकरौ।। १९४.२२ ।।"
  },
  {
    "text": "अस्त्रग्राममशेषं च प्रोक्तमात्रवाप्य तौ।\nऊचतुर्व्रियतां या ते दातव्या गुरुदक्षिणा।। १९४.२३ ।।"
  },
  {
    "text": "सोऽप्यतीन्द्रियमालोक्य तयोः कर्म महामतिः।\nअयाचन मृतं पुत्रं प्रभासे लवणार्णवे।। १९४.२४ ।।"
  },
  {
    "text": "गृहीतास्त्रौ ततस्तौ तु गत्वा तं लवणोदधिम्।\nऊचतुश्च गुरोः पुत्रो दीयतामिति सागरम्।। १९४.२५ ।।"
  },
  {
    "text": "कृताञ्जलिपुटश्चाब्धिस्तावथ द्विजसत्तमाः।\nउवाच न मया पुत्रो हृतः सांदीपनेरिति।। १९४.२६ ।।"
  },
  {
    "text": "दैत्यः पञ्चजनो नाम शङ्खरूपः स बालकम्।\nजग्राह सोऽस्ति सलिले ममैवासुरसूदन।। १९४.२७ ।।"
  },
  {
    "text": "इत्युक्तोऽन्तर्जलं गत्वा हत्वा पञ्चजनं तथा।\nकृष्णो जग्राह तस्यास्थिप्रभवं शङ्खमुत्तमम्।। १९४.२८ ।।"
  },
  {
    "text": "यस्य नादेन दैत्यानां बलहानिः प्रजायते।\nदेवानां वर्धते तेजो यात्यधर्मश्च संक्षयम्।। १९४.२९ ।।"
  },
  {
    "text": "तं पाञ्चजन्यमापूर्य गत्वा यमपुरीं हरिः।\nबलदेवश्च बलवाञ्जित्वा वैवस्वतं यमम्।। १९४.३० ।।"
  },
  {
    "text": "तं बालं यातनासंस्थं यथापूर्वशरीरिणम्।\nपित्रे प्रदत्तवान्कृष्णो बलश्च बलिनां वरः।। १९४.३१ ।।"
  },
  {
    "text": "मथुरां च पुनः प्राप्तावुग्रसेनेन पालिताम्।\nप्रहृष्टपुरुषस्त्रीकावुभौ रामजनार्दनौ।। १९४.३२ ।।"
  },
  {
    "text": "इति श्रीमहापुराणे आदिब्राह्मे बालचरिते चतुर्नवत्यधिकशततमोऽध्यायः।। १९४ ।।"
  }
]
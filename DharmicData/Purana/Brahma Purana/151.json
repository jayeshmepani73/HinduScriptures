[
  {
    "text": "<b>निम्नभेदतीर्थवर्णनम्\n</b>\n<b>ब्रह्मोवाच\n</b>\nनिम्नभेदमिति ख्यातं सर्वपापप्रणाशनम्।\nगङ्गाया उत्तरे पारे तीर्थं त्रैलोक्यविश्रुतम्।। १५१.१ ।।"
  },
  {
    "text": "यस्य संस्मरणेनापि सर्वपापक्षयो भवेत्।\nवेदद्वीपश्च तत्रैव दर्शनाद्वेदविद्भवेत्।। १५१.२ ।।"
  },
  {
    "text": "उर्वशीं चकमे राजा ऐलः परमधार्मिकः।\nको न मोहमुपायाति विलोक्य मदिरेक्षणाम्।। १५१.३ ।।"
  },
  {
    "text": "सा प्रायाद्यत्र राजाऽसौ घृतं स्तोकं समश्नुते।\nआनग्नदर्शनात्कृत्वा तस्याः कालावधिं नृपः।। १५१.४ ।।"
  },
  {
    "text": "तां स्वीचकार ललनां यूनां रम्यां नवां नवाम्।\nसुप्तायां शयने तस्यां समुत्तस्थौ पूरूरवाः।। १५१.५ ।।"
  },
  {
    "text": "विलोक्य तं विवसनं तदैवासौ विनिर्गता।\nविद्युच्चञ्चलचित्तानां क्व स्थैर्यं ननु योषिताम्।। १५१.६ ।।"
  },
  {
    "text": "ईक्षांचक्रे स शर्वर्यां विवस्त्रा विस्मितो महान्।\nएतस्मिन्नन्तरे राजा युद्धायागाद्रिपून्प्रति।। १५१.७ ।।"
  },
  {
    "text": "ताञ्जित्वा पुनरप्यागाद्देवलोकं सुपूजितम्।\nस चाऽऽगत्य महाराजो वसिष्ठाच्च पुरोधसः।। १५१.८ ।।"
  },
  {
    "text": "उर्वश्या गमनं श्रुत्वा ततो दुःखसमन्वितः।\nन जुहोति न चाश्नाति न श्रृणोति न पश्यति।। १५१.९ ।।"
  },
  {
    "text": "एतस्मिन्नन्तरे तत्र मृतावस्थं नृपोत्तमम्।\nबोधयामास वाक्यैश्च हेतुभूतैः पुरोहितः।। १५१.१० ।।"
  },
  {
    "text": "<b>वसिष्ठ उवाच\n</b>\nसा मृताऽद्य महाराज मा व्यथस्व महामते।\nएवं स्थितं तु मा त्वां वै अशिवाः स्पृश्युराशुगाः।। १५१.११ ।।"
  },
  {
    "text": "न वै स्त्रैणानि जानीषे हृदयानि महामते।\nशालावृकाणां यादृंशि तस्मात्त्वं भूप मा शुचः।। १५१.१२ ।।"
  },
  {
    "text": "को नाम लोके राजेन्द्र कामिनीभिर्न वञ्चितः।\nवञ्चकत्वं नृशंसत्वं चञ्चलत्वं कुशीलता।। १५१.१३ ।।"
  },
  {
    "text": "इति स्वाभाविकं यासां ताः कथं सुखहेतवः।\nकालेन को न निहतः कोऽर्थो गौरवमागतः।। १५१.१४ ।।"
  },
  {
    "text": "श्रिया न भ्रामितः को वा योषिद्भिः को न खण्डितः।\nस्वप्नमायोपमा राजन्मदविप्लुतचेतसः।। १५१.१५ ।।"
  },
  {
    "text": "सुखाय योषितः कस्य ज्ञात्वैतद्विज्वरो भव।\nविहाय शंकरं विष्णुं गौतमीं वा महामते।।\nदुखिनां शरणं नान्यद्विद्यते भुवनत्रये।। १५१.१६ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा ततो राजा दुःखं संहृत्य यत्नतः।\nगौतमस्य मध्यसंस्थोऽसावैलः परमधार्मिकः।। १५१.१७ ।।"
  },
  {
    "text": "तत्र चाऽऽराधयामास शिवं देवं जनार्दनम्।\nब्रह्माणं भास्करं गङ्गां देवानन्यांश्च यत्नतः।। १५१.१८ ।।"
  },
  {
    "text": "यो विपन्नो न तीर्थानि देवताश्च न सेवते।\nस कालवशगो जन्तुः कां दशामुपयास्यति।। १५१.१९ ।।"
  },
  {
    "text": "तदीश्वरैकशरणो गौतमीसेवनोत्सुकः।\nपरां श्रद्धामुपगतः संसारास्थापराङ्मुखः।। १५१.२० ।।"
  },
  {
    "text": "ईजे यज्ञांश्च बहुलानृत्विग्भिर्बहुदक्षिणान्।\nवेदद्वीपोऽभवत्तेन यज्ञद्वीपः स उच्यते।। १५१.२१ ।।"
  },
  {
    "text": "पौर्णमास्यां तु शर्वर्यां तत्राऽऽयाति सदोर्वशी।\nतस्य दीपस्य यः कुर्यात्प्रदक्षिणमथो नरः।। १५१.२२ ।।"
  },
  {
    "text": "प्रदक्षिणीकृता तेन पृथिवा सागराम्बरा।\nवेदानां स्मरणं तत्र यज्ञानां स्मरणं तथा।। १५१.२३ ।।"
  },
  {
    "text": "सुकृती तत्र यः कुर्याद्वेदयज्ञफलं लभेत्।\nऐलतीर्थं तु तज्ज्ञेयं तदेव च पुरूरवम्।। १५१.२४ ।।"
  },
  {
    "text": "वासिष्ठं चापि तत्तु स्यान्निम्नभेदं तदुच्यते।\nऐले राज्ञि न किंचित्स्यान्निम्नं सर्वेषु कर्मसु।। १५१.२५ ।।"
  },
  {
    "text": "यदेतन्निम्नमुर्वश्यां सर्वभावेन वर्तनम्।\nतच्चापि भेदितं निम्नं वसिष्ठेन च गङ्गया।। १५१.२६ ।।"
  },
  {
    "text": "निम्नभेदमभूत्तेन दृष्टादृष्टेष्टसिद्धिदम्।\nतत्र सप्त शतान्याहुस्तीर्थानि गुणवन्ति।। १५१.२७ ।।"
  },
  {
    "text": "तेषु स्नानं च दानं च सर्वक्रतुफलप्रदम्।\nस्नानं कृत्वा निम्नभेदे यः पश्यति सुरानिमान्।। १५१.२८ ।।"
  },
  {
    "text": "इह चामुत्र वा निम्नं न किंचित्तस्य विद्यते।\nसर्वोन्नतिमवाप्यासौ मोदते दिवि शक्रवत्।। १५१.२९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये निम्नभेदादिसप्तशततीर्थवर्णनं नामैकपञ्चाशदधिकशततमोऽध्यायः।। १५१ ।।"
  },
  {
    "text": "गौतमीमाहात्म्ये द्व्यशीतितमोऽध्यायः।। ८२ ।।"
  }
]
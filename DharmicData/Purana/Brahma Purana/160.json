[
  {
    "text": "<b>देवागमतीर्थवर्णनम्\n</b>\n<b>ब्रह्मोवाच\n</b>\nदेवागमं नाम तीर्थं सर्वक्रामप्रदं शिवम्।\nभुक्तिमुक्तिप्रदं नृणां पितॄणां तृप्तिकारकम्।। १६०.१ ।।"
  },
  {
    "text": "तत्र वृत्तं समाख्यास्ये तव यत्नेन नारद।\nदेवानामसुराणां च स्पर्धाऽभूद्धनहेतवे।। १६०.२ ।।"
  },
  {
    "text": "स्वर्गः सुराणामभवदसुराणामिलाऽभवत्।\nकर्मभूमिमवष्टभ्य असुराः सर्वतोऽभवन्।। १६०.३ ।।"
  },
  {
    "text": "देवानां यज्ञभागांश्च दातॄन्घ्नन्त्यसुरास्ततः।\nततः सुरगणाः सर्वे यज्ञभागैर्विना कृताः।। १६०.४ ।।"
  },
  {
    "text": "व्यथिता मामुपाजग्मुः किं कृत्यमिति चाब्रुवन्।\nमया चोक्ताः सुरगणा युद्धे जित्वाऽसुरान्बलात्।। १६०.५ ।।"
  },
  {
    "text": "भुवं प्राप्स्यथ कर्माणि हवींषि च यशांसि च।\nतथेत्युक्त्वा गता देवा भूमिं ते समरार्थिनः।। १६०.६ ।।"
  },
  {
    "text": "दैत्याश्च दानवाश्चैव राक्षसा बलदर्पिताः।\nएकीभूत्व ययुस्ते।़पि जयिनो युद्धकाङ्‌क्षिणः।। १६०.७ ।।"
  },
  {
    "text": "अहिर्वृत्रो बलिस्त्वाष्ट्रिर्नमुचिः शम्बरो मयः।\nएते चान्ये च बहवो योद्धारो बलदर्पिताः।। १६०.८ ।।"
  },
  {
    "text": "अग्नरिन्द्रोऽथ वरुणस्त्वष्टा पूषा तथाऽश्विनौ।\nमरुतो लोकपालाश्च नानायुद्धविशारदाः।। १६०.९ ।।"
  },
  {
    "text": "ते दानवाः सर्व एव याम्यां वै दिशि संगरे।\nअकुर्वन्त महायत्नं दक्षिणार्णवसंस्थिताः।। १६०.१० ।।"
  },
  {
    "text": "त्रिकूटः पर्वतश्रेष्ठो राक्षसानां पुराऽभवत्।\nतद्वनेन ययुः सर्वे तैः सार्धं दक्षिणार्णवम्।। १६०.११ ।।"
  },
  {
    "text": "सर्वेषां मेलनं यत्र पर्वतो मलयस्तु सः।\nमलयस्यापि देशोऽसौ देवारीणामभूत्तदा।। १६०.१२ ।।"
  },
  {
    "text": "देवानां गौतमीतीरे तत्र संनिहितः शिवः।\nइति तेषां समायोगो देवानामभवत्किल।। १६०.१३ ।।"
  },
  {
    "text": "देवाः स्वरथमारूढास्तत्र तत्र समागमन्।\nगौतम्याः सरिदम्बायाः पुलिने विमलाशयाः।। १६०.१४ ।।"
  },
  {
    "text": "प्रसन्नाऽभीष्टदा या स्यात् पितॄणामखिलस्य तु।\nततो देवगणाः सर्वे स्तुत्वा देवं महेश्वरम्।।"
  },
  {
    "text": "अभयं चिन्तयामासुस्ते सर्वेऽथ परस्परम्।। १६०.१५ ।।"
  },
  {
    "text": "<b>देवा ऊचुः\n</b>\nअत्राप्युपायः कोऽस्माकं निर्जितानां परैर्हठात्।\nएकमेवात्र नः श्रेयो विजयो वाऽथवा मृतिः।।"
  },
  {
    "text": "सपत्नैरभिभूतानां जीवितं धिङ्मनस्विनाम्।। १६०.१६ ।।"
  },
  {
    "text": "<b>ब्रह्मोवाच\n</b>\nएतस्मिन्नन्तरे पुत्र वागुवाचाशरीरिणी।। १६०.१७ ।।"
  },
  {
    "text": "<b>आकाशवागुवाच\n</b>\nक्लेशेनालं सुरगणा गौतमीमाशु गच्छत।\nभक्त्या हरिहरौ तत्र समाराधयतेश्वरौ।। १६०.१८ ।।"
  },
  {
    "text": "गौदावर्यास्तयोश्चैव प्रसादात्किंतु दुष्करम्।। १६०.१९ ।।"
  },
  {
    "text": "<b>ब्रह्मोवाच\n</b>\nप्रसन्नाभ्यां हरीशाभ्यां देवा जयमभीप्सितम्।\nअवाप्य सर्वतो जग्मुः पालयन्तो दिवौकसः।। १६०.२० ।।"
  },
  {
    "text": "यत्र देवागमो जातस्तत्तीर्थं तेन विश्रुतम्।\nदेवागमं प्रशंसन्ति मुनयस्तत्त्वदर्शिनः।। १६०.२१ ।।"
  },
  {
    "text": "तत्राशीतिसहस्राणि शिवलिङ्गानि नारद।\nदेवागमः पर्वतोऽसौ प्रिय इत्यपि कथ्यते।\nततः प्रभृति तत्तीर्थं देवप्रियमतो विदुः।। १६०.२२ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये देवागमतीर्थवर्णनं नाम षष्ट्यधिकशततमोऽध्यायः।। १६० ।।"
  },
  {
    "text": "गौतमीमाहात्म्य एकनवतितमोऽध्यायः।। ९१ ।।"
  }
]
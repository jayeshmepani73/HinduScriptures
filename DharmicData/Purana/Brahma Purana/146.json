[
  {
    "text": "<b>कालञ्जरतीर्थवर्णनम्\n</b>\n<b>ब्रह्मोवाच\n</b>\nयायातमपरं तीर्थं यत्र कालंजरः शिवः।\nसर्वपापप्रशमनं तद्वत्तमुच्यते मया।। १४६.१ ।।"
  },
  {
    "text": "ययातिर्नाहुषो राजा साक्षादिन्द्र इवापरः।\nतस्य भार्याद्वयं चाऽऽसीत्कुललक्षणभूषितम्।। १४६.२ ।।"
  },
  {
    "text": "ज्येष्ठा तु देवयानीति नाम्ना शुक्रसुता शुभा।\nशर्मिष्ठेति द्वितीया सा सुता स्याद्वृषपर्वणः।। १४६.३ ।।"
  },
  {
    "text": "ब्रह्मण्यपि महाप्राज्ञा देवयानी सुमध्यमा।\nययातेरभवद्भार्या सा तु शुक्रप्रसादतः।। १४६.४ ।।"
  },
  {
    "text": "शर्मिष्ठा चापि तस्यैव भार्या या वृषपर्वजा।\nदेवयानी शुक्रसुता द्वौ पुत्रौ शमजीजनत्।। १४६.५ ।।"
  },
  {
    "text": "यदुं च तुर्वसुं चैव देवपुत्रसमावुभौ।\nशर्मिष्ठा च नृपाल्लेभे त्रीन्पुत्रान्देवसंनिभान्।। १४६.६ ।।"
  },
  {
    "text": "द्रुह्‌युं चानुं च पूरुं च ययातेर्नृपसत्तमात्।\nदेवयान्याः सुतौ ब्रह्मन्सदृशौ शुक्ररूपतः।। १४६.७ ।।"
  },
  {
    "text": "शर्मिष्ठायास्तु तनयाः शक्राग्निवरुणप्रभाः।\nदेवयानी कदाचित्तु पितरं प्राह दुःखिता।। १४६.८ ।।"
  },
  {
    "text": "<b>देवयान्युवाच\n</b>\nमम त्वपत्यद्वितयमभाग्याया भृगूद्वह।\nमम दास्याः सभाग्याया अपत्यत्रितयं पितः।। १४६.९ ।।"
  },
  {
    "text": "तदेतदनुमृश्यायं दुःखमत्यन्तमागता।\nमरिष्ये दानवगुरो ययातिकृतविप्रियात्।।\nमानभङ्गाद्वरं तात मरणं हि मनस्विनाम्।। १४६.१० ।।"
  },
  {
    "text": "<b>ब्रह्मोवाच\n</b>\nतदेतत्पुत्रकावाक्यं श्रुत्वा शुक्रः प्रतापवान्।\nकुपितोऽभ्यायायौ शीघ्रं ययातिमिदब्रवीत्।। १४६.११ ।।"
  },
  {
    "text": "<b>शुक्र उवाच\n</b>\nयदिदं विप्रियं मे त्वं सुतायाः कृतवानसि।\nरूपोन्मत्तेन राजेन्द्र तस्माद्धृद्धो भविष्यसि।। १४६.१२ ।।"
  },
  {
    "text": "न च भोक्तुं न च त्यक्तुं शक्नोति विषयातुरः।\nस्पृहयन्मनसैवाऽऽस्ते निःश्वासोच्छ्वासनष्टधीः।। १४६.१३ ।।"
  },
  {
    "text": "वृद्धत्वमेव मरणं जीवतामपि देहिनाम्।\nतस्माच्छीघ्रं प्रयाहि त्वं जरां भूपातिदुर्धराम्।। १४६.१४ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा ययातिस्तु शापं शुक्रस्य धीमतः।\nकृताञ्जलिपुटो राजा ययातिः शुक्रमब्रवीत्।। १४६.१५ ।।"
  },
  {
    "text": "<b>ययातिरुवाच\n</b>\nनापराध्ये न संकुप्ये नैवाधर्मं प्रवर्तये।\nअधर्मकारिणः पपाः शास्या एव महात्मनाम्।। १४६.१६ ।।"
  },
  {
    "text": "धर्ममेव चरन्तं वै कथं मां शप्तवानसि।\nदेवयानी द्विजश्रेष्ठ वृथा मां वक्ति किंचन।। १४६.१७ ।।"
  },
  {
    "text": "तस्मान्न मम विप्रेन्द्र शापं दातुं त्वमर्हसि।\nविद्वांसोऽपि हि निर्देषे यदि कुप्यन्ति मोहिताः।।\nतदा न दोषो मूर्खाणां द्वेषाग्निप्लुष्टचेतसाम्।। १४६.१८ ।।"
  },
  {
    "text": "<b>ब्रह्मोवाच\n</b>\nययातिवाक्याच्छुक्रोऽपि सस्मार सुतया कृतम्।\nअसकृद्विप्रियं तस्य दिवा रात्रौ प्रचण्डया।। १४६.१९ ।।"
  },
  {
    "text": "गतकोपोऽहमित्युक्त्वा काव्यो राजानमब्रवीत्।। १४६.२० ।।"
  },
  {
    "text": "<b>शुक्र उवाच\n</b>\nज्ञातं मयाऽनयाऽकारि विप्रियं न वदेऽनृतम्।\nशापस्येमं करिष्यामि शृणुष्वानुग्रहं नृप।। १४६.२१ ।।"
  },
  {
    "text": "यस्मै पुत्राय संदातुं जरामिच्छसि मानद।\nतस्य सा यात्वियं राजञ्जरा पुत्राय मद्वरात्।। १४६.२२ ।।"
  },
  {
    "text": "<b>ब्रह्मोवाच\n</b>\nपुनर्ययातिः श्वशुरं शुक्रं प्राह विनीतवत्।। १४६.२३ ।।"
  },
  {
    "text": "यो गृह्णाति मया दत्तां जरां भक्तिसमन्वितः।\nस राजा स्याद्दैत्यगुरो तदेतदनुमन्यताम्।। १४६.२४ ।।"
  },
  {
    "text": "<b>ययातिरुवाच\n</b>\nयो मद्वाक्यं नाभिनन्देत्सुतो दैत्यगुरो दृढम्।\nतं शपेयमनुज्ञाऽत्र दातव्यैव त्वया गुरो।। १४६.२५ ।।"
  },
  {
    "text": "<b>ब्रह्मोवाच\n</b>\nएवमस्त्विति राजानमुवाच भृगुनन्दनः।\nततो ययातिः स्वं पुत्रमाहुयेदं वचोऽब्रवीत्।। १४६.२६ ।।"
  },
  {
    "text": "<b>ययातिरुवाच\n</b>\nयदो गृहाण मे शापज्जरां जातां सुतो भवान्।\nज्येष्ठः सर्वार्थवित्प्रौढः पुत्राणां धुरि संस्थितः।।\nपुत्री तेनैव जनको यस्तदाज्ञावशे स्थितः।। १४६.२७ ।।"
  },
  {
    "text": "<b>ब्रह्मोवाच\n</b>\nनेत्युवाच यदुस्तातं ययातिं भूरिदक्षिणम्।\nययातिश्च यदुं शप्त्वा तुर्वसुं काममब्रवीत्।। १४६.२८ ।।"
  },
  {
    "text": "नागृहणात्तुर्वसुश्चापि पित्रा दत्तां जरां तदा।\nतं शप्त्वा चाब्रवीद्‌द्रुह्‌युं गृहाणेमां जरां मम।। १४६.२९ ।।"
  },
  {
    "text": "द्रुहयुश्च नैच्छत्तां दत्तां जरां रूपविनाशिनीम्।\nअनुमप्यब्रचवीद्राजा गृहाणेमां जरां मम।। १४६.३० ।।"
  },
  {
    "text": "अनुर्नैति तदोवाच शप्त्वा तं पूरुमब्रवीत्।\nअभिनन्द्य तदा पूरुर्जरां तां जगृहे पितुः।। १४६.३१ ।।"
  },
  {
    "text": "सहस्रमेकं वर्षाणां यावत्प्रीतोऽभवत्पिता।\nयौवने यानि भोग्यानि वस्तूनि विविधानि च।। १४६.३२ ।।"
  },
  {
    "text": "पुत्रयौवनसंपुष्टो ययातिर्बुभुजे सुखम्।\nततस्तृप्तोऽभवद्राजा सर्वभोगेषु नाहुषः।।\nततो हर्षाकत्समाहूय पूरुं पुत्रमथाब्रवीत्।। १४६.३३ ।।"
  },
  {
    "text": "<b>ययातिरुवाच\n</b>\nतृप्तोऽस्मि सर्वभोगेषु यौवनेन तवानघ।\nगृहाण यौवनं पुत्र जरां मे देहि कश्मलाम्।। १४६.३४ ।।"
  },
  {
    "text": "<b>ब्रह्मोवाच\n</b>\nनेत्युवाच तदा पूरुर्जरया क्षीयते मया।\nविकारास्तात भावानां दुर्निवाराः शरीरिणाम्।। १४६.३५ ।।"
  },
  {
    "text": "बलात्कालागता सह्या जराऽप्यखिलदेहिभिः।\nसा चेद्‌गुरूपकाराय गृहीता त्यज्यते कथम्।। १४६.३६ ।।"
  },
  {
    "text": "स्वीकृतत्यागपापाद्धि देहिनां मरणं वरम्।\nअथवा तु जरां राजंस्तपसा नाशयाम्यहम्।। १४६.३७ ।।"
  },
  {
    "text": "<b>ब्रह्मोवाच\n</b>\nएवमुक्त्वा तु पितरं ययौ गङ्गामनुत्तमाम्।\nगौतम्या दक्षिणे पारे ततस्तेपे तपो महत्।। १४६.३८ ।।"
  },
  {
    "text": "ततः प्रीतोऽभवद्देवः कालेन महता शिवः।\nलोकातीतमहोदारगुणसन्मणिभूषितम्।।\nकिं ददामीति तं प्राह पूरुं स सुरसत्तमः।। १४६.३९ ।।"
  },
  {
    "text": "<b>पूरुरुवाच\n</b>\nशापप्राप्तां जरां नाथ पितुर्मम सुराधिप।\nतां नाशयस्व देवेश पितृशप्तांश्च कोपतः।।\nमद्‌भ्रातॄञ्शापतो मुक्तान्कुरुष्व सुरपूजित।। १४६.४० ।।"
  },
  {
    "text": "<b>ब्रह्मोवाच\n</b>\nतथेत्युक्त्वा जगन्नाथः शापाज्जातां जरां तथा।\nअनाशयज्जगन्नाथो भ्रातृंश्चक्रे विशापिनः।। १४६.४१ ।।"
  },
  {
    "text": "ततः प्रभृति तत्तीर्थं जरारोगविनाशनम्।\nअकालजजरादीनां स्मरणादपि नाशनम्।। १४६.४२ ।।"
  },
  {
    "text": "तन्नम्ना चापि विख्यातं कालंजरमुदाहृतम्।\nयायातं नाहुषं पौरं शौक्रं शार्मिष्ठमेव च।। १४६.४३ ।।"
  },
  {
    "text": "एवमादीनि तीर्थानि तत्राष्टोत्तरमेव च।\nशतं विद्यान्महाबुद्धे सर्वसिद्धिकरं तथा।। १४६.४४ ।।"
  },
  {
    "text": "तेषु स्नानं च दानं च श्रवणं पठनं तथा।\nसर्वपापप्रशमनं भुक्तिमुक्तिप्रदं भवेत्।। १४६.४५ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये कालंजराद्यष्टोत्तरशततीर्थवर्णनं नाम षट्‌चत्वारिंशदधिकशततमोऽध्यायः।। १४६ ।।"
  },
  {
    "text": "गौतमीमाहात्म्ये सप्तसप्ततितमोऽध्यायः।। ७७ ।।"
  }
]
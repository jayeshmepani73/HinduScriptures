[
  {
    "text": "<b>अथ त्रिसप्ततितमोऽध्यायः</b>\n<b>बलिप्रशंसावर्णनम्</b>\n<b>नारद उवाच</b>\nकमण्डलुस्थिता देवी तव पुण्यविवर्धिनी।\nयथा मर्त्यं गता नाथ तन्मे विस्तरतो वद।। ७३.१ ।।"
  },
  {
    "text": "बलिर्नाम महादैत्यो देवारिरपराजितः।\nधर्मेण यशसा चैव प्रजासंरक्षणेन च।। ७३.२ ।।"
  },
  {
    "text": "गुरुभक्त्या च सत्येन वीर्येण च बलेन च।\nत्यागेन क्षमया चैव त्रैलोक्ये नोपमीयते।। ७३.३ ।।"
  },
  {
    "text": "तस्यर्द्धिमुन्नतां दृष्ट्वा देवाश्चिन्तापरायणाः।\nमिथः समूचुरमरा जेष्यामो वै कथं बलिम्।। ७३.४ ।।"
  },
  {
    "text": "तस्मिञ्शासति राज्यं तु त्रैलोक्यं हतकण्कम्।\nनारयो व्याधयो वाऽपि नाऽऽधयो वा कथंचन।। ७३.५ ।।"
  },
  {
    "text": "अनावृष्टिरधर्मो वा नास्तिशब्दो न दुर्जनः।\nस्वप्नेऽपि नैव दृश्येत बलौ राज्यं प्रशासति।। ७३.६ ।।"
  },
  {
    "text": "तस्योन्तिशरैर्भग्नाः कीर्तिखड्गद्विधाकृताः।\nतस्याऽऽज्ञाशक्तिभिन्नाङ्गा देवाः शर्म न लेभिरे।। ७३.७ ।।"
  },
  {
    "text": "ततः संमन्त्रयामासुः कृत्वा मात्सर्यमग्रतः।\nतद्यशोग्निप्रदीप्ताङ्ग विष्णुं जग्मुः सुविह्वलाः।। ७३.८ ।।"
  },
  {
    "text": "देवा ऊचुः\nआर्ताः स्म गतसत्त्वाः स्म शङ्खचक्रगदाधर।\nअस्मदर्थे भवान्नित्यमायुधामनि बिभर्ति च।। ७३.९ ।।"
  },
  {
    "text": "त्वयि नाथे जगन्नाथ अस्माकं दुःखमीदृशम्।\nत्वां तु प्रणमती वाणी कथं दैत्यं नमस्यति।। ७३.१० ।।"
  },
  {
    "text": "मनसा कर्मणा वाचा त्वामेव शरणं गताः।\nत्वदङ्घ्रिशरणाः सन्तः कथं दैत्यं नमेमहि।। ७३.११ ।।"
  },
  {
    "text": "यजामस्त्वां महायज्ञैर्वदामो वाग्भिरच्युत।\nत्वदेकशरणाः सन्तः कथं दैत्यं नमेमहि।। ७३.१२ ।।"
  },
  {
    "text": "त्वद्वीर्यमाश्रिता नित्यं देवाः सेन्द्रपुरोगमाः।\nत्वया दत्तं पदं प्राप्य कथं दैत्यं नमेमहि।। ७३.१३ ।।"
  },
  {
    "text": "स्त्रष्टा त्वं ब्रह्ममुर्त्या तु विष्णुर्भूत्वा तु रक्षसि।\nसंहर्ता रुद्रशक्त्या त्वं कथं दैत्यं नमेमहि।। ७३.१४ ।।"
  },
  {
    "text": "ऐश्वर्यं कारणं लोके विनैश्वर्यं तु किं फलम्।\nहतैश्वर्याः सुरैशान कथं दैत्यं नमेमहि।। ७३.१५ ।।"
  },
  {
    "text": "अनादिस्त्वं जगद्धातरनन्तस्त्व जगद्गुरुः।\nअन्तवन्तममुं शत्रुं कथं दैत्यं नमेमहि।। ७३.१६ ।।"
  },
  {
    "text": "तवैश्वर्येण पुष्टाङ्गा जित्वा त्रैलोक्यमोजसा।\nस्थिराः स्याम सुरेशान कथं दैत्यं नमेमहि।। ७३.१७ ।।"
  },
  {
    "text": "ब्रह्मोवाच\nइत्येतदेव वचनं श्रुत्वा दैतेयसूदनः।\nउवाच सर्वानमरान्देवानां कार्यसिद्धये।। ७३.१८ ।।"
  },
  {
    "text": "श्रीभगवानुवाच\nमद्भक्तोऽसौ बलिर्दैत्यो ह्यवध्योऽसौ सुरासुरैः।\nयथा भवन्तो मत्पोष्यास्तथा पोष्यो बलिर्मम।। ७३.१९ ।।"
  },
  {
    "text": "विना तु संगरं हत्वा राज्यं त्रिविष्टपे।\nबलिं निबन्ध मन्त्रोक्त्या राज्यं वः प्रददाम्यहम्।। ७३.२० ।।"
  },
  {
    "text": "ब्रह्मोवाच\nतथेत्युकत्वा सुरगणाः संजग्मुर्दिवमेव हि।\nभगवानपि देवेशो ह्यदित्या गर्भमाविशत्।। ७३.२१ ।।"
  },
  {
    "text": "तस्मिन्नुत्पद्यमाने तु उत्सवाश्च बभूविरे।\nजातोऽसौ वामनो ब्रह्मन्यज्ञेशो यज्ञपूरुषः।। ७३.२२ ।।"
  },
  {
    "text": "एतस्मिन्नन्तरे ब्रह्मन्हयमेधाय दीक्षितः।\nबलिर्बलवतां श्रेष्ठ ऋषिमुख्यैः समाहितः।। ७३.२३ ।।"
  },
  {
    "text": "पुरोधसा च शुक्रेण वेदवेदाङगवेदिना।\nमखे तस्मिन्वर्तमाने यजमाने बलौ तथा।। ७३.२४ ।।"
  },
  {
    "text": "आर्त्विज्य ऋषिमुख्ये तु शुक्रे तत्र पुरोधसि।\nहविर्भागार्थमासन्नदेवगन्धर्वपन्नगे।। ७३.२५ ।।"
  },
  {
    "text": "दीयतां भुज्यतां पूजा क्रियतां च पृथक्पृथक्।\nपरिपूर्णं पुनः पूर्णमेवं वाक्ये प्रवर्तति।। ७३.२६ ।।"
  },
  {
    "text": "शनैस्तद्देशमभ्यागाद्वामनः सामगायनः।\nयज्ञवाटमनुप्राप्तो वामनश्चित्रकुण्डलः।। ७३.२७ ।।"
  },
  {
    "text": "प्रशंसमानस्तं यज्ञं वामनं प्रेक्ष्य भार्गवः।\nब्रह्मरूपधरं देवं वामनं दैत्यसूदनम्।। ७३.२८ ।।"
  },
  {
    "text": "दातारं यज्ञतपसां फलं हन्तारं रक्षसाम्।\nज्ञात्वा त्वरन्नथोवाच राजानं भूरितेजसम्।। ७३.२९ ।।"
  },
  {
    "text": "जेतारं क्षत्रधर्मेण दातारं भक्तितो धनम्।\nबलिं बलवतां श्रेष्ठं सभार्यं दीक्षितं मखे।। ७३.३० ।।"
  },
  {
    "text": "ध्यायन्तं यज्ञपुरुषमुत्सृजन्तं हविः पृथक्।\nतमाह भृगुशार्दूलः शुक्रः परमबुद्धिमान।। ७३.३१ ।।"
  },
  {
    "text": "शुक्र उवाच\nयोऽसौ तव मखं प्राप्तो ब्राह्मणो वामनाकृतिः।\nनासौ विप्रो बले सत्यं यज्ञेशो यज्ञवाहनः।। ७३.३२ ।।"
  },
  {
    "text": "सिशुस्त्वां याचितुं प्राप्तो नूनं देवहिताय हि।\nमया च सह संमन्त्र्य पश्चाद्देयं द्वया प्रभो।। ७३.३३ ।।"
  },
  {
    "text": "ब्रह्मोवाच\nबलिस्तु भार्गवं प्राह पुरोधसमरिंदमः।। ७३.३४ ।।"
  },
  {
    "text": "बलिरुवाच\nधन्योऽहं मम यज्ञेशो गृहमायाति मूर्तिमान्।\nआगत्य याचते किंचित्किं मन्त्र्यमवशिष्यते।। ७३.३५ ।।"
  },
  {
    "text": "ब्रह्मोवाच\nएवमुक्त्वा सभार्योऽसो शुक्रेण च पुरोधसा।\nजगाम यत्र विप्रेन्द्रो वामनोऽदितिनन्दनः।। ७३.३६ ।।"
  },
  {
    "text": "कृताञ्जलिपुटो भूत्वा केनार्थित्वं तदुच्यताम्।\nवामनोऽपि तदा प्राह पदत्रयमितां भुवम्।। ७३.३७ ।।"
  },
  {
    "text": "देहि राजेन्द्र नान्येन कार्यमस्ति धनेन किम्।\nतथेत्युक्त्वा तु कलशान्नानारत्नविभूषितात्।। ७३.३८ ।।"
  },
  {
    "text": "वारिधारां पुरस्कृत्य वामनाय भुवं ददौ।\nपश्यत्सु ऋषिमुख्येषु शुक्रे चैव पुरोधसि।। ७३.३९ ।।"
  },
  {
    "text": "पश्यत्सु लोकनाथेषु वामनाय भुवं ददौ।\nपश्यत्सु दैत्यसंधेषु जयशब्दे प्रवर्तति।। ७३.४० ।।"
  },
  {
    "text": "सनैस्तु वामनः प्राह स्वस्ति राजन्सुखी भव।\nदेहि मे संमितां भूमिं त्रिपदामाशु गम्यते।। ७३.४१ ।।"
  },
  {
    "text": "तथेत्युवाच दैत्येशो यावत्पश्यति वामनम्।\nयज्ञेशो यज्ञपुरुषश्चन्द्रादित्यौ स्तनान्तरे।। ७३.४२ ।।"
  },
  {
    "text": "यथा स्यातां सुरा मूर्ध्नि ववृधे विक्रमाकृतिः।\nअनन्तश्चाच्युतो देवो विक्रान्तो विक्रमाकृतिः।।\nतं दृष्ट्वा दैत्यराट् प्राह सभार्यो विनयान्वितः।। ७३.४३ ।।"
  },
  {
    "text": "बलिरुवाच\nक्रमस्व विष्णो लोकेश यावच्छक्त्या(क्ति)जगन्मय।\nजितं मया सुरेशान सर्वभावेन विश्वकृत्।। ७३.४४ ।।"
  },
  {
    "text": "ब्रह्मोवाच\nतद्वाक्यसमकालं तु विष्णुः प्राह महाक्रतुः।। ७३.४५ ।।"
  },
  {
    "text": "विष्णुरुवाच\nदैत्येश्वर महाबाहो क्रमिष्ये पश्य दैत्यराट्।। ७३.४६ ।।"
  },
  {
    "text": "ब्रह्मोवाच\nएवं वदन्तं स प्राह क्रम विष्णो पुनः पुनः।। ७३.४७ ।।"
  },
  {
    "text": "ब्रह्मोवाच\nकूर्मपृष्ठे पदं न्यस्य बलियज्ञे पदं न्यसत्।\nद्वितीयं तु पदं प्राप ब्रह्मलोकं सनातनम्।। ७३.४८ ।।"
  },
  {
    "text": "तृतीयस्य पदस्यात्र स्थानं नास्त्यसुरेश्वर।\nक्व क्रमिष्ये भुवं देहि बलिं तं हरिरब्रवीत्।।\nविहस्य बलिरप्याह सभार्यः स कृताञ्जलिः।। ७३.४९ ।।"
  },
  {
    "text": "बलिरुवाच\nत्वया सृष्टं जगत्सर्वं न स्रष्टाऽहं सुरेश्वर।\nत्वद्दोषादल्पमभवत्किं करोमि जगन्मय।। ७३.५० ।।"
  },
  {
    "text": "तथाऽपि नानृतपूर्वं कदाचिद्वच्मि केशव।\nसत्यवाक्यं च मां कुर्वन्मत्पृष्ठे हि पदं न्यस।। ७३.५१ ।।"
  },
  {
    "text": "ब्रह्मोवाच\nततः प्रसन्नो भगवांस्त्रयीमूर्तिः सुरार्चितः।। ७३.५२ ।।"
  },
  {
    "text": "भगवानुवाच\nवरं वृणीष्व भद्रं ते भक्त्या प्रीतोऽस्मि दैत्यराट्।। ७३.५३ ।।"
  },
  {
    "text": "ब्रह्मोवाच\nस तु प्राह जगन्नाथं न याचे त्वां त्रिविक्रमम्।\nस तु प्रादात्स्वयं विष्णुः प्रीतः सन्मनसेप्सितम्।। ७३.५४ ।।"
  },
  {
    "text": "रसातलपतित्वं च भावि चेन्द्रपदं पुनः।\nआत्माधिपत्यं च हरिरविनाशि यशो विभुः।। ७३.५५ ।।"
  },
  {
    "text": "एवं दत्त्वा बलेः सर्वं ससुतं भार्ययाऽन्वितम्।\nरसातले हरिः स्थाप्य बलिं त्वमरवैरिणम्।। ७३.५६ ।।"
  },
  {
    "text": "शतक्रतोस्तथा प्रादात्सुरराज्यं यथाभवम्।\nएतस्मिन्नन्तरे तत्र पदं प्रागात्सुरार्चितम्।। ७३.५७ ।।"
  },
  {
    "text": "द्वितीयं तत्पदं विष्णोः पितुर्मम महामते।\nयत्पदं समनुप्राप्तं गृहं दृष्ट्वाऽप्यचिन्तयम्।। ७३.५८ ।।"
  },
  {
    "text": "किं कृत्यं यच्छुभं मे स्यात्पदे विष्णोः समागते।\nसर्वस्वं च समालोक्य श्रेष्ठो मे स्यात्कमण्डलुः।। ७३.५९ ।।"
  },
  {
    "text": "तद्वारि यत्पुण्यतमं दत्तं च त्रिपुरारिणा।\nवरं वरेण्यं वरदं वरं शान्तिकरं परम्।। ७३.६० ।।"
  },
  {
    "text": "शुभं च शुभदं नित्यं भुक्तिमुक्तिप्रदायकम्।\nमातृस्वरूपं लोकानाममृतं भेषजं शुचि।। ७३.६१ ।।"
  },
  {
    "text": "पवित्रं पावनं पूज्यं ज्येष्ठं श्रेष्ठं गुणान्वितम्।\nस्मरणादेव लोकानां पावनं किं नु दर्शनात्।। ७३.६२ ।।"
  },
  {
    "text": "तादृग्वारि शुचिर्भूत्वा कल्पयेऽर्घाय मे पितुः।\nइति संचिन्त्य तद्वारि गृहीत्वाऽर्घाय कल्पितम्।। ७३.६३ ।।"
  },
  {
    "text": "विष्णोः पादे तु पतितमर्घवारि सुमन्त्रितम्।\nतद्वारि पतितं मेरौ चतुर्धा व्यगमद्भुवम्।। ७३.६४ ।।"
  },
  {
    "text": "पूर्वे तु दक्षिणे चैव पश्चिमे चोत्तरे तथा।\nदक्षिणे पतितं यत्तु जटाभिः शंकरो मुने।। ७३.६५ ।।"
  },
  {
    "text": "जग्राह पश्चिमे यत्तु पुनः प्रायात्कमण्डलुम्।\nउत्तरे यत्तु पतितं विष्णुर्जग्राह तज्जलम्।। ७३.६६ ।।"
  },
  {
    "text": "पूर्वस्मिन्नृषयो देवा पितरो लोकपालकाः।\nजगृहुः शुभदं वारि तस्माच्छ्रेष्ठं तदुच्यते।। ७३.६७ ।।"
  },
  {
    "text": "या दक्षिणां दिशं प्राप्ता आपो वै लोकमातरः।\nविष्णुपादप्रसूतास्ता ब्रह्मण्या लोकमातरः।। ७३.६८ ।।"
  },
  {
    "text": "महेश्वरजटासंस्था पर्वजातशुभोदयाः।\nतासां प्रभावस्मरणात्सर्वकामानवाप्नुयात्।। ७३.६९ ।।"
  },
  {
    "text": "इति श्रीमहापुराणे ब्राह्मो स्वयंभ्वृषिसंवादे तीर्थमाहात्म्ये गंगाया महेश्वरजटागमननिरूपणं नाम त्रिसप्ततिमोऽध्यायः।। ७३ ।।"
  },
  {
    "text": "गौतमीमाहात्म्ये चतुर्थोऽध्यायः।। ४ ।।"
  }
]
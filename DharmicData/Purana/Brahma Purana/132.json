[
  {
    "text": "<b>यक्षिणीसंगममाहात्म्यकथनम्\n</b>\n<b>ब्रह्मोवाच\n</b>\nयक्षिणीसंगमं नाम तीर्थं सर्वफलप्रदम्।\nतत्र स्नानेन दानेन सर्वान्कामानवाप्नुयात्।। १३२.१ ।।"
  },
  {
    "text": "यत्र यक्षेश्वरो देवो दर्शनाद्‌भुक्तिमुक्तिदः।\nतत्र च स्नानमात्रेण सत्रयागफलं लभेत्।। १३२.२ ।।"
  },
  {
    "text": "विश्वावसोः स्वासा नाम्ना पिप्पला गुरुहामिनी।\nऋषीणां सत्रमगमद्‌गौतमीतीरवर्तिनाम्।। १३२.३ ।।"
  },
  {
    "text": "दृष्ट्वा तत्र ऋषीन्क्षामान्सा जहासादिगर्विता।\nया गत्वाऽऽश्रावय वौषडस्तु श्रौषडिति स्थिरम्।। १३२.४ ।।"
  },
  {
    "text": "विस्वरेण ब्रुवती तां ते शेषुः स्राविणी भव।\nततो नद्यभवत्तत्र यक्षिणीति सुविश्रुता।। १३२.५ ।।"
  },
  {
    "text": "ततो विश्वावसुः पूज्य ऋषीन्देवं त्रिलोचनम्।\nसंगम्य चैव गौतम्यां तां विशापामथाकरोत्।। १३२.६ ।।"
  },
  {
    "text": "ततः प्रभृति तत्तीर्थं यक्षिणीसंगमं स्मृतम्।\nतत्र स्नानादिदानेन सर्वान्कामानवाप्नुयात्।। १३२.७ ।।"
  },
  {
    "text": "विश्वावसोः प्रसन्नोऽभूद्यत्र शंभुः शिवान्वितः।\nशैवं तत्परमं तीर्थं दुर्गातीर्थं च विश्रुतम्।। १३२.८ ।।"
  },
  {
    "text": "सर्वपापौघहरणं सर्वदुर्गतिनाशनम्।\nसर्वेषां तीर्थमुखयानां तद्धि सारं महामुने।।\nतीर्थं मुनिवरैः ख्यातं सर्वसिद्धिप्रदं नृणाम्।। १३२.९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्‌ये यक्षिणीसंगमदुर्गादितीर्थवर्णनं नाम द्वात्रिंशदधिकशततमोऽध्यायः।। १३२ ।।"
  },
  {
    "text": "गौतमीमाहात्म्ये त्रिषष्टितमोऽध्यायः।। ६३ ।।"
  }
]
[
  {
    "text": "<b>अथ पञ्चाधिकशततमोऽध्यायः</b>\n<b>सोमतीर्थवर्णनम्</b>\n<b>ब्रह्मोवाच</b>\nसोमतीर्थमिति ख्यातं पितॄणां प्रीतिवर्धनम्।\nतत्र वृत्तं महापुण्यं श्रृणु यत्नेन नारद।। १०५.१ ।।"
  },
  {
    "text": "सोमो राजाऽमृतमयो गन्धर्वाणां पुराऽभवत्।\nन देवानां तदा देवा मामभ्येत्येदमब्रुवन्।। १०५.२ ।।"
  },
  {
    "text": "देवा ऊचुः\nगन्धर्वैराहृतः सोमो देवानां प्राणदः पुरा।\nतमध्यायन्सुरगणा ऋषयस्त्वतिदुःखिताः।।\nयथा स्यात्सोमो ह्यस्माकं तथा नीतिर्विधीयताम्।। १०५.३ ।।"
  },
  {
    "text": "ब्रह्मोवाच\nतत्र वाग्विबुधानाह गन्धर्वाः स्त्रीषु कामुकाः।\nतेभ्यो दत्तवाऽथ देवाः सोममाहर्तुमर्हथ।। १०५.४ ।।"
  },
  {
    "text": "वाचं प्रत्यूचुरमरास्त्वां दातुं न क्षमा वयम्।\nविना तेनापि न स्थातुं शक्यं नैव त्वया विना।। १०५.५ ।।"
  },
  {
    "text": "पुनर्वाग्रवीद्देवान्पुनरेष्याम्यहं त्विह।\nअत्र बुद्धिर्विधातव्या क्रियतां क्रतुरुत्तमः।। १०५.६ ।।"
  },
  {
    "text": "गौतम्या दक्षिणे तीरे भवेद्देवागमो यदि।\nमखं तु विषयं कृत्वा आयान्तु सुरसत्तमाः।। १०५.७ ।।"
  },
  {
    "text": "गन्धर्वाः स्त्रीप्रिया नित्यं पणध्वं तं मया सह।\nतथेत्युक्त्वा सुरगणाः सरस्वत्या वचःस्थिताः।। १०५.८ ।।"
  },
  {
    "text": "देवदूतैः पृथग्देवान्यक्षान्गन्धर्वपन्नगान्।\nआह्वानं चक्रिरे तत्र पुण्ये देवगिरौ तदा।। १०५.९ ।।"
  },
  {
    "text": "ततो देवगिरिर्नाम पर्वतस्याभवन्मुने।\nतत्राऽऽगमन्सुरगणा गन्धर्वा यक्षकिंनराः।। १०५.१० ।।"
  },
  {
    "text": "देवाः सिद्धाश्च ऋषयस्तथाऽष्टौ देवयोनयः।\nऋषिभिगौर्तमीतीरे क्रियमाणे महाध्वरे।। १०५.११ ।।"
  },
  {
    "text": "तत्र देवैः परिवृतः सहस्राक्षोऽभ्यभाषत।। १०५.१२ ।।"
  },
  {
    "text": "इन्द्र उवाच\nगनधर्वानथ संपूज्य सरस्वत्याः समीपतः।\nसरस्वत्या पणध्वं नो युष्माकममृतात्मना।। १०५.१३ ।।"
  },
  {
    "text": "ब्रह्मोवाच\nतच्छक्रवचनात्ते वै गन्धर्वाः स्त्रीषु कामुकाः।\nसोमं दत्त्वा सुरेभ्यस्तु जगृहुस्तां सरस्वतीम्।। १०५.१४ ।।"
  },
  {
    "text": "सोमोऽभवच्चामराणां गन्धर्वाणां सरस्वती।\nअवसत्तत्र वागीशा तथाऽपि च सुरान्तिके।। १०५.१५ ।।"
  },
  {
    "text": "आयति च रहो नित्यमुपांशु क्रियतामिति।\nअत एव हि सोमस्य क्रयो भवति नारद।। १०५.१६ ।।"
  },
  {
    "text": "उपांशुना वर्तितव्यं सोमक्रयण एव हि।\nततोऽभवद्देवतानां एव सोमार्थं गौतमीतटम्।। १०५.१७ ।।"
  },
  {
    "text": "गन्धर्वाणां नैव सोमो नैवाऽऽसीच्च सरस्वती।\nतत्रागमन्सर्व एव सोमार्थं गौतमीतटम्।। १०५.१८ ।।"
  },
  {
    "text": "गावो देवाः पर्वता यक्षराक्षाः, सिद्धा साध्या मुनयो गुह्यकाश्च।\nगन्धर्वास्ते मरुतः पन्नगाश्च, सर्वौर्षध्यो मातरो लोकपालाः।।\nरुद्रादित्या वसवश्चाश्विनौ च, येऽन्ये देवा यज्ञभागस्य योग्याः।। १०५.१९ ।।"
  },
  {
    "text": "पञ्छविंशतिनद्यस्तु गङ्गायां संगता मुने।\nपूर्णाहुतिर्यत्र दत्ता पूर्णाख्यानं तदुच्यते।। १०५.२० ।।"
  },
  {
    "text": "गौतम्यां संगता यास्तु सर्वाश्चापि यथोदिताः।\nतन्नामधेयतीर्थानि संक्षेपाच्छृणु नारद।। १०५.२१ ।।"
  },
  {
    "text": "सोमतीर्थं च गान्धर्वं देवतीर्थमतः परम्।\nपूर्णातीर्थं ततः शालं श्रीपर्णासंगमं तथा।। १०५.२२ ।।"
  },
  {
    "text": "स्वागतासंगमं पुण्यं कुसुमायाश्च संगमम्।\nपुष्टिसंगममाख्यातं कर्णिकासंगमं शुभम्।। १०५.२३ ।।"
  },
  {
    "text": "वैणवीसंगमश्चैव कृशरासंगमस्तथा।\nवासवीसंगमश्चैव शिवशर्या तथा शिखीः।। १०५.२४ ।।"
  },
  {
    "text": "कुसुम्भिका उपारथ्या शान्तिजा देवजा तदा।\nअजो वृद्धः सुरो भद्रो गौतम्या सह संगताः।। १०५.२५ ।।"
  },
  {
    "text": "एते चान्ये च बहवो नदीनदसहायगाः।\nपृथिव्यां यानि तीर्थानि ह्यगमन्देवपर्वते।। १०५.२६ ।।"
  },
  {
    "text": "सोमार्थं वै तथा चान्येऽप्यागमन्मखमण्डपम्।\nतानि तीर्थानि गङ्गायां संगतानि यथाक्रमम्।। १०५.२७ ।।"
  },
  {
    "text": "नदीरूपेण कान्येव नदरूपेण कानिचित्।\nसरोरूपेण कान्यत्र स्तवरूपेण कानिचित्।। १०५.२८ ।।"
  },
  {
    "text": "तान्येव सर्वतीर्थानि विख्यातानि पृथक्पृथक्।\nतेषु स्नानं जपो होमः पितृतर्पणमेव च।। १०५.२९ ।।"
  },
  {
    "text": "सर्वकामप्रदं पुंसां भुक्तिदं मुक्तिभाजनम्।\nएतेषां पठनं चापि स्मरणं वा करोति यः।।\nसर्वपापाविनिर्मुक्तो याति विष्णुपुरं जनः।। १०५.३० ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये पूर्णादिपञ्चविंशतिनदीदेवनदीनदसंगमवर्णनं नाम पञ्चाधिकशततमोऽध्यायः।। १०५ ।।"
  },
  {
    "text": "गौतमीमाहात्म्ये षट्त्रिंशत्तमोऽध्यायः।। ३६ ।।"
  }
]
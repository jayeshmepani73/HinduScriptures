[
  {
    "text": "<b>तत्रादौ भुवनकोश्द्वीपवर्णनम्</b>\n<b>मुनय ऊचुः</b>\nअहो सुमहदाख्यानं भवता परिकीर्त्तितम्।\nभारतानां च सर्व्वेषां पार्थिवानां तथैव च॥ १८.१ ॥"
  },
  {
    "text": "देवानां दानवानां च गन्धर्व्वोरगरक्षसाम्।\nदैत्यानामथ सिद्धानां गुह्यकानां तथैव च॥ १८.२ ॥"
  },
  {
    "text": "अत्यद्‌भुतानि कर्म्माणि विक्रमा धर्म्मनिश्चयाः।\nविविधाश्च कथा दिव्या जन्म चाग्य्रमनुत्तमम्॥ १८.३ ॥"
  },
  {
    "text": "सृष्टिः प्रजापतेः सम्यक्तवया प्रोक्ता महामते।\nप्रजापतीनां सर्व्वेषां गुह्यकाप्सरसां तथा॥ १८.४ ॥"
  },
  {
    "text": "स्थावारं जङ्मं सर्व्वमुत्पन्नं विविधं जगत्।\nत्वया प्रोक्तं महाभाग श्रुतं चैतन्मनोहरम्॥ १८.५ ॥"
  },
  {
    "text": "कथितं पुण्यफलदं पुराणं श्लक्ष्णया गिरा।\nमनःकर्णसुखं सम्यक् प्रीणात्यमृतसम्मितम्॥ १८.६ ॥"
  },
  {
    "text": "इदानीं श्रोतुमिच्छामः सकलं मण्डलं भुवः।\nवक्तुमर्हसि सर्व्वज्ञ पं कौतूहलं हि नः॥ १८.७ ॥"
  },
  {
    "text": "यावन्तः सागरा द्वीपास्तथा वर्षाणि पर्व्वताः।\nवनानि सरितः पुण्यवादीनां महामते॥ १८.८ ॥"
  },
  {
    "text": "यत्प्रमाणमिदं सर्व्वं यदाधारं यदात्मकम्।\nसंस्थानमस्य जगतो यथावद्वक्तुमर्हसि॥ १८.९ ॥"
  },
  {
    "text": "मुनयः श्रूयतामेतत् संक्षेपाद्वदतो मम।\nनास्य वर्षशतेनापि वक्तुं शवयोऽतिविस्तरः॥ १८.१० ॥"
  },
  {
    "text": "जम्बूप्लक्षाह्वयौ द्वीपौ शाल्मलश्चापरो द्विजाः।\nकुशः क्रौञ्चस्तथा शाकः पुष्करश्चैव सप्तमः॥ १८.११ ॥"
  },
  {
    "text": "एते द्वीपाः समुद्रैस्तु सप्तसप्तभिरावृताः।\nलवणेक्षुसुरासर्पिर्दधिदुग्धजलैः समम्॥ १८.१२ ॥"
  },
  {
    "text": "जम्बूद्वीपः समस्तानामेतेषां मध्यसंस्थितः।\nतस्यापि मध्ये विप्रेन्द्राः मेरुः कनकपर्व्वतः॥ १८.१३ ॥"
  },
  {
    "text": "चतुरशीतिसाहस्रैर्योजनैस्तस्य चोच्छ्रयः।\nप्रविष्टः षौडशाधस्ताद्‌द्वात्रिंशन्मूर्ध्नि विस्तृतः॥ १८.१४ ॥"
  },
  {
    "text": "मूले षोडशसाहस्रैर्विस्तारस्तस्य सर्व्वतः।\nभूपद्मस्यास्य शैलोऽसौ कर्णिकाकारसस्थिंतः॥ १८.१५ ॥"
  },
  {
    "text": "जम्बूद्वीपः समस्तानामेतेषां मध्यसंस्थितः।\nतस्यापि मध्ये विप्रेन्द्राः मेरुः कनकपर्व्वतः॥ १८.१६ ॥"
  },
  {
    "text": "लक्षप्रमाणौ द्वौ मध्ये दशहीनास्तथापरे।\nसहस्रद्वितयोच्छ्रायास्तावद्विस्तारिणश्च ते॥ १८.१७ ॥"
  },
  {
    "text": "भारतं प्रथमं वर्षं ततः किंपुरुषं स्मृतम्।\nहरिवर्षं तथैवान्यन्मेरोद्‌र्दक्षिणतो द्विजाः॥ १८.१८ ॥"
  },
  {
    "text": "रम्यकं चोत्तरं वर्षं तस्यैव तु हिरण्ययम्।\nउत्तराः कुरवश्चैव यथा वै भारतं तथा॥ १८.१९ ॥"
  },
  {
    "text": "नवसाहस्रमेकैकमेतेषां द्विजसत्तमाः।\nइलावृतं च तन्मध्ये सौवर्णो मेरुरुच्छ्रितः॥ १८.२० ॥"
  },
  {
    "text": "मेरोश्चतुर्दिशं तत्र नवसाहस्रविस्तृतम्।\nइलावृतं महाभागाश्चत्वारश्चात्र पर्व्वताः॥ १८.२१ ॥"
  },
  {
    "text": "विष्कम्भा वितता मेरोर्योजनायुतविस्तृताः।\nपूर्व्वेण मन्दरो नाम दक्षिणे गन्धमादनः॥ १८.२२ ॥"
  },
  {
    "text": "विपुलः पश्चिमे पार्श्वे सुपार्श्वश्चोत्तरे स्थितः।\nकदम्बस्तेषु जम्बूश्च पिप्पलो वट एव च॥ १८.२३ ॥"
  },
  {
    "text": "एकादशशतायामाः पादपा गिरिकेतवः।\nजम्बूद्वीपस्य सा जम्बूर्नामहेतुर्द्विजोत्तमाः॥ १८.२४ ॥"
  },
  {
    "text": "महागजप्रमामानि जम्बास्तस्याः फलानि वै।\nपतन्ति भूभृतः पृष्ठे शीर्यमाणानि सर्व्वतः॥ १८.२५ ॥"
  },
  {
    "text": "रसेन तेषआं विख्याता तत्र जम्बूनदीति वै।\nसरित्प्रवर्तते सा च पीयते तन्निवासिभिः॥ १८.२६ ॥"
  },
  {
    "text": "न खेदो न च दौर्गन्ध्यं न जरा नेन्द्रियक्षयः।\nतत्पानस्वस्तमनसां जनानां तत्र जायते॥ १८.२७ ॥"
  },
  {
    "text": "तीरमृत्तद्रसं प्राप्य सुखवायुविसोषिता।\nजाम्बूनदाख्यं भवति सुवर्णं सिद्धभूषणम्॥ १८.२८ ॥"
  },
  {
    "text": "भद्राश्वं पूर्व्वतो मेरोः केतुमालञ्च पश्चिमे।\nवर्षे द्वे तु मुनिश्रेष्ठास्तयोर्मध्ये त्विलावृतम्॥ १८.२९ ॥"
  },
  {
    "text": "वनं चैत्ररथं पूर्व्वे दक्षिणे गन्धमादनम्।\nवै भ्राजं पश्चिमे तद्वदुत्तरे नन्दनं स्मृतम्॥ १८.३० ॥"
  },
  {
    "text": "अरुणोदं महाभद्रमसितोदं समानसम्।\nसरास्येतानि चत्वारि देवभोग्यानि सर्व्वदा॥ १८.३१ ॥"
  },
  {
    "text": "शान्तवांश्चक्रकुञ्जश्च कुररी माल्यवांस्तथा।\nवैकङ्कप्रमुखा मेरोः पूर्व्वतः केसराचलाः॥ १८.३२ ॥"
  },
  {
    "text": "त्रिकूटः शिशिरश्चैव पतङ्गो रुचकस्तथा।\nनिषधादयो दक्षिणतस्तस्य केसरपर्व्वताः॥ १८.३३ ॥"
  },
  {
    "text": "सिखिवासः सवैदूर्य्यः कपिलो गन्धमादनः।\nजानुधिप्रमुखास्तद्वत् पश्चिमे केसराचलाः॥ १८.३४ ॥"
  },
  {
    "text": "मेरोरनन्तरास्ते च जठरादिष्ववस्थिताः।\nशङ्खकूटोऽथ ऋषभो हंसो नागस्तथापराः॥ १८.३५ ॥"
  },
  {
    "text": "कालञ्जराद्याश्च तथा उत्तरे केसराचलाः।\nचतुद्‌र्दश सहस्राणि योजनानां महपुरो॥ १८.३६ ॥"
  },
  {
    "text": "मेरोरुपरि विप्रन्द्रा ब्रह्मणः कथिता दिवि।\nतस्यां समन्ततश्चाष्टौ दिशासु विदिशासु च॥ १८.३७ ॥"
  },
  {
    "text": "इन्द्रादिलोकपालानां प्रख्याताः प्रवराः पुरः।\nविष्णुपादविनिष्क्रान्ता प्लावयन्तोन्दुमण्डलम्॥ १८.३८ ॥"
  },
  {
    "text": "समन्ताद्‌ब्रह्मणः पुर्य्याः गङ्गा पतति वै दिवि।\nसा तत्र पतिता दिक्षु चतुर्धा प्रत्यपद्यत॥ १८.३९ ॥"
  },
  {
    "text": "सोता चालकनन्दा च चक्षुर्भद्रा च वै क्रमात्।\nपूर्व्वेण सीता शैलाच्च शैलं यान्त्यन्तरिक्षगाः॥ १८.४० ॥"
  },
  {
    "text": "ततश्च पूर्व्ववर्षेण भद्राश्वेनेति सार्णवम्।\nतथैवालकनन्दा च दक्षिणेनैत्य भारतम्॥ १८.४१ ॥"
  },
  {
    "text": "प्रयाति सागरं भूत्वा सप्तभेदा द्विजोत्तमाः।\nचक्षुश्च पश्चिमगिरीनतीत्य सकलांस्ततः॥ १८.४२ ॥"
  },
  {
    "text": "पश्चिमं केतुमालाख्यं वर्षमन्वेति सार्णवम्।\nभद्रा तथोत्तरगिरीनुत्तरांश्च तथा कुरून्॥ १८.४३ ॥"
  },
  {
    "text": "अतीत्योत्तरमम्भोधिं समभ्येति द्विजोत्तमाः।\nआनीलनिषधायामौ माल्यवद्‌गन्धमादनौ॥ १८.४४ ॥"
  },
  {
    "text": "तयोर्मध्यगतो मेरुः कर्णिकाकारसंस्थितः।\nभारताः केतुमालाश्च भद्राश्वाः कुरवस्तथा॥ १८.४५ ॥"
  },
  {
    "text": "पत्राणि लोकशैलस्य मर्य्यादाशैलबाह्यतः।\nजठरो देवटकूटश्च मर्य्यदापर्व्वतावुभौ॥ १८.४६ ॥"
  },
  {
    "text": "तौ दक्षिणोत्तरायाभावानीलनिषधायतौ।\nगन्धमादनकैलासौ पूर्व्वपश्चात्तु तावुभौ॥ १८.४७ ॥"
  },
  {
    "text": "अशीतियोजनायामावर्णवान्तर्व्यवस्थितौ।\nनिषधः पारियात्रश्च मर्य्यादापर्व्वतावुभौ॥ १८.४८ ॥"
  },
  {
    "text": "तौ दक्षिणोत्तरायामावानीलनिषधायतौ।\nमेरोः पश्चिमदिग्भागे यथा पूर्व्वौ तथा स्थितौ॥ १८.४९ ॥"
  },
  {
    "text": "त्रिश्रृङ्गो जारुधिश्चैव उत्तरौ वर्षपर्व्वतौ।\nपूर्व्वपश्चायतावेतावर्मवान्तर्व्यवस्थितौ॥ १८.५० ॥"
  },
  {
    "text": "इत्येते हि मया प्रोक्ता मर्य्यादापर्व्वता द्विजाः।\nजठरावस्थिता मेरोर्य्येषां द्वौद्वौ चतुर्दिदशम्॥ १८.५१ ॥"
  },
  {
    "text": "मेरोश्चतुर्द्दिशं ये तु प्रोक्ताः केसरपर्व्वताः।\nसीतान्ताद्या द्विजास्तेषामतीव हि मनोहराः॥ १८.५२ ॥"
  },
  {
    "text": "शैलानामन्तरद्रोण्यः सिद्धचारणसेविताः।\nसुरम्याणि तथा तासु काननानि पुराणि च॥ १८.५३ ॥"
  },
  {
    "text": "लक्ष्मीविष्ण्वग्निसूर्य्येन्द्रदेवानां मुनिसत्तमाः।\nतास्वायतनवर्षाणि जुष्टानि नरकिन्नरैः॥ १८.५४ ॥"
  },
  {
    "text": "गन्धर्व्वयक्षरक्षांसि तथा दैतेयदानवाः।\nक्रीडन्ति तासु रम्यासु शैलद्रोणिष्वहर्निशम्॥ १८.५५ ॥"
  },
  {
    "text": "भौमा ह्येते स्मृताः सर्गा धर्म्मिणामालया द्विजाः।\nनैतेषु पापकर्त्तारो यान्ति जन्मशतैरपि॥ १८.५६ ॥"
  },
  {
    "text": "भद्राश्वे भगवान् विष्णुरास्ते हयशिरा द्विजाः।\nवाराहः केतुमाले तु भारते कूर्म्मरूपधृक्॥ १८.५७ ॥"
  },
  {
    "text": "मत्स्यरूपश्च गोविन्दः कुरुषवास्ते सनातनः।\nविश्वरूपेण सर्व्वत्र सर्व्वः सर्व्वेस्वरो हरिः॥ १८.५८ ॥"
  },
  {
    "text": "सर्व्वस्याधारभूतोऽसौ द्विजा आस्तेऽखिलात्मकः।\nयानि किम्पुरुषाद्यानि वर्षाण्यष्टौ द्विजोत्तमा॥ १८.५९ ॥"
  },
  {
    "text": "न तेषु शोको नायासो नोद्वेगः क्षुद्भयादिकम्।\nसुस्थाः प्रजा निरातङ्काः सर्व्वदुःखविवर्ज्जिताः॥ १८.६० ॥"
  },
  {
    "text": "दसद्वादशवर्षाणां सहस्राणि स्थिरायुषः।\nनैतेषु भौमान्यन्यानि श्रुत्पिपासादि नो द्विजाः॥ १८.६१ ॥"
  },
  {
    "text": "कृतत्रेतादिका नैव तेषु स्थानेषु कल्पना।\nसर्व्वेष्वेतेषु वर्षेषु सप्त सप्त कुलाचलाः।\nनद्यश्च शतशस्तेभ्यः प्रसूता या द्विजोत्तमाः॥ १८.६२ ॥"
  },
  {
    "text": "इति श्रीब्रह्मे महापुराणे भुवनकोशद्वीपवर्णनं नामाष्टादशोऽध्यायः॥ १८ ॥"
  }
]
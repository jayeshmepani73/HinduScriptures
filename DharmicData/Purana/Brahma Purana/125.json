[
  {
    "text": "<b>अथ पञ्चविंशाधिकशततमोऽध्यायः</b>\n<b>यमतीर्थवर्णनम्</b>\n<b>ब्रह्मोवाच</b>\nयमतीर्थमिति ख्यातं पितॄणां प्रीतिवर्धनम्।\nदृष्टादृष्टेष्टदं सर्वदेवर्षिगणसेवितम्।। १२५.१ ।।"
  },
  {
    "text": "तस्य प्रभावं वक्ष्यामि सर्वपापप्रणाशनम्।\nअनुह्राद इति ख्यातः कपोतो बलवानभूत्।। १२५.२ ।।"
  },
  {
    "text": "तस्य भार्या हेतिनाम्नी पक्षिणी कामरूपिणी।\nमृत्योः पौत्रो ह्यनुह्रादो दौहित्री हेतिरेव च।। १२५.३ ।।"
  },
  {
    "text": "कालेनाथ तयोः पुत्राः पौत्राश्चैव बभूविरे।\nतस्य शत्रुश्च बलवानुलूको नाम पक्षिराट्।। १२५.४ ।।"
  },
  {
    "text": "तस्य पुत्राश्च पौत्राश्च आग्नेयास्ते बलोत्कटाः।\nतयोश्च वैरमभवद्बहुकालं द्विजन्मनोः।। १२५.५ ।।"
  },
  {
    "text": "गङ्गाया उत्तरे तीरे कपोतस्यऽऽश्रमोऽभवत्।\nतस्याश्च दक्षिणे कूल उलूको नाम पक्षिराट्।। १२५.६ ।।"
  },
  {
    "text": "वासं चक्रे तत्र पुत्रैः पौत्रैश्च द्विजसत्तम।\nतयोश्च युद्धमभवद्बहुकालं विरुद्धयोः।। १२५.७ ।।"
  },
  {
    "text": "पुत्रैः पौत्रैश्च वृतयोर्वबलिनोर्बलिभिः सह।\nउलूको वा कपोतो वा नैवाऽऽप्नोति जयाजयौ।। १२५.८ ।।"
  },
  {
    "text": "कपोतो यममाराध्य मृत्युं पैतामहं तथा।\nयाम्यमस्त्रमावाप्याथ सर्वेभ्योऽप्यधिकोऽभवत्।। १२५.९ ।।"
  },
  {
    "text": "तथोलूकोऽग्निमाराध्य बलवानभवद्भृशम्।\nवरैरुन्मत्तयोर्युद्धमभवच्चातिभीषणम्।। १२५.१० ।।"
  },
  {
    "text": "तत्राऽऽग्नेयमुलूकोऽपि कपोतायास्त्रमाक्षिपत्।\nकपोतोऽप्यथ पाशान्वै याम्यानाक्षिप्य शत्रवे।। १२५.११ ।।"
  },
  {
    "text": "उलूकायाथ दण्यं च मृत्युपाशानवासृजत्।\nपुनस्तदभवद्युद्धं पुराऽऽडीबकयोर्यथा।। १२५.१२ ।।"
  },
  {
    "text": "हेतिः कपोतकी दृष्ट्वा ज्वलनं प्राप्तमन्तिके।\nपतिव्रता महायुद्धे भर्तुः सा दुःखविह्वला।। १२५.१३ ।।"
  },
  {
    "text": "अग्निना वेष्ट्यमानांश्च पुत्रान्दृष्ट्वा विशेषतः।\nसा गत्वा ज्वलनं हेतिस्तुष्टाव विविधोक्तिभिः।। १२५.१४ ।।"
  },
  {
    "text": "हेतुरुवाच\nरूपं न दानं न परोक्षमस्ति, यस्याऽऽत्मभूतं च पदार्थजातम्।\nअश्नन्ति हव्यानि च येन देवाः, स्वाहापतिं यज्ञभुजं नमस्ये।। १२५.१५ ।।"
  },
  {
    "text": "मुखभूतं च देवानां देवानां हव्यवाहनम्।\nहोतारं चापि देवानां देवानां दूतमेव च।। १२५.१६ ।।"
  },
  {
    "text": "तं देवं शरणं यामि आदिदेवं विभावसुम्।\nअन्तःस्थितः प्राणरूपो बहिश्चान्नप्रदो हि यः।।\nयो यज्ञसाधनं यामि शरणं तं धनंजयम्।। १२५.१७ ।।"
  },
  {
    "text": "अग्निरुवाच\nअमोघमेतदस्त्रं मे न्यस्तं युद्धे कपोतकि।\nयत्र विश्रमयेदस्त्रं तन्मे ब्रूहि पतिव्रते।। १२५.१८ ।।"
  },
  {
    "text": "कपोत्युवाच\nमयि विश्रम्यतामस्त्रं न पुत्रे न च भर्तरि।\nसत्यवाग्भव हव्येश जातवेदो नमोऽस्तु ते।। १२५.१९ ।।"
  },
  {
    "text": "जातवेदा उवाच\nतुष्टोऽस्मि तव वाक्येन भर्तृभक्त्या पतिव्रते।\nतवापि भर्तृपुत्राणां हेति क्षेमं ददाम्यहम्।। १२५.२० ।।"
  },
  {
    "text": "आग्नेयमेतदस्त्रं मे न भर्तारं सुतानपि।\nन त्वां दहेत्ततो याहि सुखेन त्वं कपोतकि।। १२५.२१ ।।"
  },
  {
    "text": "ब्रह्मोवाच\nएतस्मिन्नन्तरे तत्र उलूकी ददृशे पतिम्।\nवेष्ट्यमानं याम्यपाशैर्यमदण्डेन ताडितम्।।\nउलूकी दुःखिता भूत्वा यमं प्रायाद्भयातुरा।। १२५.२२ ।।"
  },
  {
    "text": "उलूक्युवाच\nत्वद्भीता अनुद्रवन्ते जनास्त्वद्भीता ब्रह्मचर्यं चरन्ति।\nत्वद्भीताः साधु चरन्ति धीरास्त्वद्भीताः कर्मनिष्ठा भवन्ति।। १२५.२३ ।।"
  },
  {
    "text": "त्वद्भीता अनाशकमाचरन्ति, ग्रामादरण्यमभि यच्चरन्ति।\nत्वद्भीताः सौम्यतामाश्रयन्ते, त्वद्भीताः सोमपानं भजन्ते।।\nत्वद्भीताश्चान्नगोदाननिष्ठस्त्वद्भीता ब्रह्मवादं वदन्ति।। १२५.२४ ।।"
  },
  {
    "text": "ब्रह्मोवाच\nएवं ब्रुवत्यां तस्यां तामाह दक्षिणदिक्पतिः।। १२५.२५ ।।"
  },
  {
    "text": "यम उवाच\nवरं वरय भद्रं दास्येऽहं मनसः प्रियम्।। १२५.२६ ।।"
  },
  {
    "text": "ब्रह्मोवाच\nयमस्येति वचः श्रुत्वा सा तमाह पतिव्रता।। १२५.२७ ।।"
  },
  {
    "text": "उलूक्युवाच\nभर्ता मे वेष्टितः पाशैर्दण्डेनाभिहतस्तव।\nतस्माद्रक्ष सुरश्रेष्ठ पुत्रान्भर्तारमेव च।। १२५.२८ ।।"
  },
  {
    "text": "ब्रह्मोवाच\nतद्वाक्यात्कृपया युक्तो यमः प्राह पुनः पुनः।। १२५.२९ ।।"
  },
  {
    "text": "यम उवाच\nपाशानां चापि दण्डस्य स्थानं वद शुभानने।। १२५.३० ।।"
  },
  {
    "text": "ब्रह्मोवाच\nसा प्रोवाच यमं देवं मयि पाशास्त्वयेरिताः।\nआविशन्तु जगन्नाथ दण्डो मय्येव संविशेत्।।\nततः प्रोवाच भगवान्यमस्तां कृपया पुनः।। १२५.३१ ।।"
  },
  {
    "text": "यम उवाच\nतव भर्ता च पुत्राश्च सर्वे जीवन्तु विज्वराः।। १२५.३२ ।।"
  },
  {
    "text": "ब्रह्मोवाच\nन्यवारयद्यमः पाशानाग्नेयास्त्रं तु हव्यवाट्।\nकपोतोलूकयोश्चापि प्रीतिं वै चक्रतुः सुरौ।।\nआहतुश्च द्विजन्मनौ व्रियतां वर ईप्सितः।। १२५.३३ ।।"
  },
  {
    "text": "पक्षिणावूचतुः\nभवतोर्दर्शनं लब्धं वैरव्याजेन दुष्करम्।\nवयं च पक्षिणः पापाः किं वरेण सुरौत्तमौ।। १२५.३४ ।।"
  },
  {
    "text": "अथ देयो वरोऽस्माकं भवद्भयां प्रीतिपूर्वकम्।\nनाऽऽमार्थमनुयाचावो दीयमानं वरं शुभम्।। १२५.३५ ।।"
  },
  {
    "text": "आत्मार्थं यस्तु याचेत स शोच्यो हि सुरेशवरौ।\nजीवितं सफलं तस्य यः परार्थोद्यतः सदा।। १२५.३६ ।।"
  },
  {
    "text": "अग्निरापो रविः पृथ्वी धान्यानि विविधानि च।\nपरार्थं वर्तनं तेषां सतां चापि विशेषतः।। १२५.३७ ।।"
  },
  {
    "text": "ब्रह्मादयोऽपि हि यतो युज्यन्ते मृत्युना सह।\nएवं ज्ञात्वा तु देवेशौ वृथा स्वार्थपरिश्रमः।। १२५.३८ ।।"
  },
  {
    "text": "जन्मना सह यत्पुंसां विहितं परमेष्ठिना।\nकदाचिन्नान्यथा तद्वैवृथा क्लिश्यन्ति जन्तवः।। १२५.३९ ।।"
  },
  {
    "text": "तस्माद्याचावहे किंचिद्धिताय जगतां शुभम्।\nगुणदायि तु सर्वेषां तद्युवा(युवाभ्या)मनुमन्यताम्।। १२५.४० ।।"
  },
  {
    "text": "ब्रह्मोवाच\nतावाहतुरुभौ देवौ पक्षिणौ लोकविश्रुतौ।\nधर्मस्य यशसोऽवाप्त्यै लोकानां हितकाम्यया।। १२५.४१ ।।"
  },
  {
    "text": "पक्षिणावूचतुः\nआवाभ्यामाश्रमौ तीर्थे गङ्गाया उभये तटे।\nभवेतां जगतां नाथावेष एव परो वरः।। १२५.४२ ।।"
  },
  {
    "text": "स्नानां दानं जपो होमः पितॄणां चापि पूजनम्।\nसुकृती दुष्कृती वाऽपि यः करोति यथा तथा।।\nसर्वं तदक्षयं पुण्यं स्यादित्येष परो वरः।। १२५.४३ ।।"
  },
  {
    "text": "देवावूचतुः\nएवमस्तु तथाचान्यत्सुप्रीतौ तु ब्रुवावहै।। १२५.४४ ।।"
  },
  {
    "text": "यम उवाच\nउत्तरे गौतमीतीरे यमस्तोत्रं पठन्ति ये।\nतेषां सप्तसु वंशेसु वंशेषु नाकाले मृत्युमाप्नुयात्।। १२५.४५ ।।"
  },
  {
    "text": "पुरुषो भाजनं च स्यात्सर्वदा सर्वसंपदाम्।\nयस्त्विदं पठते नित्यं मृत्युस्तोत्रं जितात्मवान्।। १२५.४६ ।।"
  },
  {
    "text": "अष्टाशीतिसहस्रैश्च व्याधिभिर्न स बाध्यते।\nअस्मिंस्तीर्थे द्विजश्रेष्ठौ त्रिमासाद्गुर्विणी सती।। १२५.४७ ।।"
  },
  {
    "text": "अर्वाग्वन्घ्या च षण्मासात्सप्ताहं स्नानमाचरेत्।\nवीरसूः सा भवेन्नारी शतायुः स सुतो भवेत्।। १२५.४८ ।।"
  },
  {
    "text": "लक्ष्मीवान्मतिमाञ्शूरः पुत्रपौत्रविवर्धनः।\nतत्र पिण्डादिदानेन पितरो मुक्तिमाप्नुयुः।।\nमनोवाक्कायजात्पापात्स्नान्मुक्तो भवेन्नरः।। १२५.४९ ।।"
  },
  {
    "text": "ब्रह्मोवाच\nयमवाक्यादनु तथा हव्यवाडाह पक्षिणौ।। १२५.५० ।।"
  },
  {
    "text": "अग्निरुवाच\nमत्स्तोत्रं दक्षिणे तीरे ये पठन्ति यतव्रताः।\nतेषामारोग्यमैश्वर्यं लक्ष्मीं रूपं ददाम्यहम्।। १२५.५१ ।।"
  },
  {
    "text": "इदं स्तोत्रं तु यः कश्चिद्यत्र क्वापि पठेन्नरः।\nनैवाग्नितो भयं तस्य र्लिखितेऽपि गृहे स्थिते।। १२५.५२ ।।"
  },
  {
    "text": "स्नानं दानं च यः कुर्यादग्नितीर्थे शुचिर्नरः।\nअग्निष्टोमफलं तस्य भवेदेव न संशयः।। १२५.५३ ।।"
  },
  {
    "text": "ब्रह्मोवाच\nततः प्रभृति तत्तीर्थं याम्यमाग्नेयमेव च।\nकपोतं च तथोलूकं हेत्युलूकं विदुर्बुधाः।। १२५.५४ ।।"
  },
  {
    "text": "तत्र त्रीणि सहस्राणि तावन्त्येव शतानि च।\nपुनर्नवतितीर्थानि प्रत्येकं मुक्तिभाजनम्।। १२५.५५ ।।"
  },
  {
    "text": "तेषु स्नानेन दानेन प्रेतीभूताश्च ये नराः।\nपूतास्ते पुत्रवित्ताढ्या आक्रमेयुर्दिवं शुभाः।। १२५.५६ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये यमाग्न्यादिनवत्युत्तरत्रिशताधिकत्रिसहस्रोतीर्थवर्णनं नाम पञ्चविंशाधिकशततमोध्यायः।। १२५ ।।"
  },
  {
    "text": "गौतमीमाहात्म्ये षट्पञ्चाशत्तमोऽध्यायः।। ५६ ।।"
  }
]
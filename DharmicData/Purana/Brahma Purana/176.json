[
  {
    "text": "<b>अनन्तवासुदेवमाहात्म्यवर्णनम्\n</b>\n<b>मुनय ऊचुः\n</b>\nन हि नस्तृप्तिरस्तीह शृण्वतां भगवत्कथाम्।\nपुनरेव परं गुह्यं वक्तुमर्हस्यशेषतः।। १७६.१ ।।"
  },
  {
    "text": "अनन्तवासुदेवस्य न सम्यग्वर्णितं त्वया।\nश्रोतुमिच्छामहे देव विस्तरेण वदस्व नः।। १७६.२ ।।"
  },
  {
    "text": "<b>ब्रह्मोवाच\n</b>\nप्रवक्ष्यामि मुनिश्रेष्ठाः सारात्सारतरं परम्।\nअनन्तवासुदेवस्य माहात्म्यं भुवि दुर्लभम्।। १७६.३ ।।"
  },
  {
    "text": "आदिकल्पे पुरा विप्रास्त्वहमव्यक्तजन्मवान्।\nविश्वकर्माणमाहूय वचनं प्रोक्तवानिदम्।। १७६.४ ।।"
  },
  {
    "text": "वरिष्ठं देवशिल्पीन्द्रं विश्वकर्माग्रकर्मिणम्।\nप्रतिमां वासुदेवस्य कुरु शैलमयीं भुवि।। १७६.५ ।।"
  },
  {
    "text": "यां प्रेक्ष्य विधिवद्‌भक्ताः सेन्द्रा वै मानुषादयः।\nयेन दानवरक्षोभ्यो विज्ञाय सुमहद्‌भयम्।। १७६.६ ।।"
  },
  {
    "text": "त्रिदिवं समनुप्राप्य सुमेरुशिखरं चिरम्।\nवासुदेवं समाराध्य निरातङ्का वसन्ति ते।। १७६.७ ।।"
  },
  {
    "text": "मम तद्वचनं श्रुत्वा विश्वकर्मा तु तत्क्षणात्।\nचकार प्रतिमां शुद्धां शङ्खचक्रगदाधराम्।। १७६.८ ।।"
  },
  {
    "text": "सर्वलक्षणसंयुक्तां पुण्डरीकायतेक्षणाम्।\nश्रीवत्सलक्ष्संयुक्तामत्युग्रां प्रतिमोत्तमाम्।। १७६.९ ।।"
  },
  {
    "text": "वनमालावृतोरस्कां मुकुटाङ्गदधारिणीम्।\nपीतवस्त्रां सुपीनांसां कुण्डलाभ्यामलंकृताम्।। १७६.१० ।।"
  },
  {
    "text": "एवं सा प्रतिमा दिव्या गुह्यमन्त्रैस्तदा स्वयम्।\nप्रतिष्ठाकालमासाद्य मयाऽऽसौ निर्मिता पुरा।। १७६.११ ।।"
  },
  {
    "text": "तस्मिन्काले तदा शक्रो देवराट्खेचरैः सह।\nजगाम ब्रह्मसदनमारुह्य गजमुत्तमम्।। १७६.१२ ।।"
  },
  {
    "text": "प्रसाद्य प्रतिमां शक्रः स्नानदानैः पुनः पुनः।\nप्रतिमां तां समाराध्य(दाय)स्वपुरं पुनरागमत्।। १७६.१३ ।।"
  },
  {
    "text": "तां समाराध्य सुचिरं यतवाक्कायमानसः।\nवृत्राद्यानसुरान्क्रूरान्नमुचिप्रमुखान्स च।। १७६.१४ ।।"
  },
  {
    "text": "निहत्य दानवान्भीमान्भूक्तवान्भुवनत्रयम्।\nद्वितीये च युगे प्राप्ते त्रेतायां राक्षसाधिपः।। १७६.१५ ।।"
  },
  {
    "text": "बभूव सुमहावीर्यो दशग्रीवः प्रतापवान्।\nदश वर्षसहस्राणि निराहारो जितेन्द्रियः।। १७६.१६ ।।"
  },
  {
    "text": "चचार व्रतमत्युग्रं तपः परमदुश्चरम्।\nतपसा तेन तुष्टोऽहं वरं तस्मै प्रदत्तवान्।। १७६.१७ ।।"
  },
  {
    "text": "अवध्यः सर्वदेवानां स दैत्योरगयक्षसाम्।\nशापप्रहरणैरुग्रैरवध्यो यमकिंकरैः।। १७६.१८ ।।"
  },
  {
    "text": "वरं प्राप्य तदा रक्षो यक्षान्सर्वगणानिमान्।\nधनाध्यक्षं विनिर्जित्य शक्रं जेतुं समुद्यतः।। १७६.१९ ।।"
  },
  {
    "text": "संग्रामं सुमहाघोरं कृत्वा देवैः स राक्षसः।\nदेवराजं विनिर्जित्य तदा इन्द्रिजितेति वै।। १७६.२० ।।"
  },
  {
    "text": "राक्षसस्तत्सुरो नाम मेघनादः प्रलब्धवान्।\nअमरावतीं ततः प्राप्य देवराजगृहे शुभे।। १७६.२१ ।।"
  },
  {
    "text": "ददर्शाञ्जनसंकाशां रावणस्तु बलान्वितः।\nप्रतिमां वासुदेवस्य सर्वलक्षणसंयुताम्।। १७६.२२ ।।"
  },
  {
    "text": "श्रीवत्सलक्ष्मसंयुक्तं पद्मपत्रायतेक्षणाम्।\nवनमालावृतोरस्कां सर्वकामफलप्रदाम्।। १७६.२३ ।।"
  },
  {
    "text": "शङ्खचक्रगदाहस्तां पीतवस्त्रां चतुर्भुजाम्।\nसर्वाभरणसंयुक्तां सर्वकामफलप्रदाम्।। १७६.२४ ।।"
  },
  {
    "text": "विहाय रत्नसङ्घांश्च प्रतिमां शुभलक्षणाम्।\nपुष्पकेण विमानेन लङ्कां प्रास्थापयद्‌द्रुतम्।। १७६.२५ ।।"
  },
  {
    "text": "पुराध्यक्षः स्थितः श्रीमान्धर्मात्मा स विभीषणः।\nरावणस्यानुजो मन्त्री नारायणपरायणः।। १७६.२६ ।।"
  },
  {
    "text": "दृष्ट्वा तां प्रतिमां दिव्यां देवेन्द्रभवनच्युताम्।\nरोमाञ्चिततनुर्भूत्वा विस्मयं समपद्यत।। १७६.२७ ।।"
  },
  {
    "text": "प्रणम्य शिरसा देवं प्रहृष्टेनान्तरात्मना।\nअद्य मे सफलं जन्म अद्य मे सफलं तपः।। १७६.२८ ।।"
  },
  {
    "text": "इत्युक्त्वा स तु धर्मात्मा प्रणिपत्य मुहुर्मुहुः ।\nज्येष्ठं भ्रातरमासाद्य कृताञ्जलिरभाषत।। १७६.२९ ।।"
  },
  {
    "text": "राजन्प्रतिमया त्वं मे प्रसादं कर्तुमर्हसि।\nयामाराध्य जगन्नाथ निस्तरेयं भवार्णवम्।। १७६.३० ।।"
  },
  {
    "text": "भ्रातुर्वचनमाकर्ण्य रावणस्तं तदाऽब्रवीत्।\nगृहाण प्रतिमां वीर त्वनया किं करोम्यहम्।। १७६.३१ ।।"
  },
  {
    "text": "स्वयंभुवं समाराध्य त्रैलोक्यं विजये त्वहम्।\nनानाश्चर्यमयं देवं सर्वभूतभवोद्भवम्।। १७६.३२ ।।"
  },
  {
    "text": "विभीषणो महाबुद्धिस्तदा तां(रासाद्य)प्रतिमां शुभाम्।\nशतमष्टोत्तरं चाब्दं समाराध्य जनार्दनम्।। १७६.३३ ।।"
  },
  {
    "text": "अजरामरणं प्राप्तमणिमादिगुणैर्युतम्।\nराज्यं लङ्काधिपत्यं च भोगान्भुङ्क्ते यथेप्सितान्।। १७६.३४ ।।"
  },
  {
    "text": "<b>मुनय ऊचुः\n</b>\nअहो नो विस्मयो जातः श्रुत्वेदं परमामृतम्।\nअनन्तवासुदेवस्य संभवं भुवि दुर्लभम्।। १७६.३५ ।।"
  },
  {
    "text": "श्रोतुमिच्छामहे देव विस्तरेण यथातथम्।\nतस्य देवस्य माहात्म्यं वक्तुमर्हस्यशेषतः।। १७६.३६ ।।"
  },
  {
    "text": "<b>ब्रह्मोवाच\n</b>\nतदा स राक्षसः क्रूरो देवागन्धर्वकिन्नरान्।\nलोकपालान्समनुजान्मुनिसिद्धांश्च पापकृत्।। १७६.३७ ।।"
  },
  {
    "text": "विजित्य समरे सर्वानाजहार तदङ्गनाः।\nसंस्थाप्य नगरीं लङ्कां पुनः सीतार्थ(तां च)मोहितः।। १७६.३८ ।।"
  },
  {
    "text": "शङ्कितो मृगरूपेण सौवर्णेन च रावणः।\nततः क्रुद्धेन रामेण रणे सौमित्रिणा सह।। १७६.३९ ।।"
  },
  {
    "text": "रावणस्य वधार्थाय हत्वा वालिं मनोजवम्।\nअभिषिक्तश्च सुग्रीवो युवराजोऽङ्गदस्तथा।। १७६.४० ।।"
  },
  {
    "text": "हनुमान्नलनीलश्च जाम्बवान्पनसस्तथा।\nगवयश्च गवाक्षश्च पाठीनः परमौजसः।। १७६.४१ ।।"
  },
  {
    "text": "एतैश्चान्यैश्च बहुभिर्वानरैः समहाबलैः।\nसमावृतो महाघोरै रामो राजीवलोचनः।। १७६.४२ ।।"
  },
  {
    "text": "गिरीणां सर्वसंघातैः सेतुं बद्‌ध्वा महोदधौ।\nबलेन महता रामः समुत्तीर्य महोदधिम्।। १७६.४३ ।।"
  },
  {
    "text": "संग्राममतुलं चक्रे रक्षोगणसमन्वितः।\nयमहस्तं प्रहस्तं च निकुम्भं कुम्भमेव च।। १७६.४४ ।।"
  },
  {
    "text": "नरान्तकं महावीर्यं तथा चैव यमान्तकम्।\nमालाढ्यं मालिकाढ्यं च हत्वा रामस्तु वीर्यवान्।। १७६.४५ ।।"
  },
  {
    "text": "पुनरिन्द्रजितं हत्वा कुम्भकर्णं सरावणम्।\nवैदेहीं चाग्निनाऽऽसोध्य दत्त्वा राज्यं विभिषणे।। १७६.४६ ।।"
  },
  {
    "text": "वासुदेवं समादाय यानं पुष्पकमारुहत्।\nलीलया समनुप्रापदयोध्यां पूर्वपालिताम्।। १७६.४७ ।।"
  },
  {
    "text": "कनिष्ठं भरतं स्नेहाच्छत्रुघ्नं भक्तवत्सलः।\nलीलया समनुप्रापदयोध्यां पूर्वपालिताम्।। १७६.४८ ।।"
  },
  {
    "text": "पुरातनीं स्वमूर्तिं च समाराध्य ततो हरिः।\nदश वर्षसहस्राणि दश वर्षशतानि च।। १७६.४९ ।।"
  },
  {
    "text": "भुक्ताव सागरपर्यन्तां मेदिनीं स तु राघवः।\nराज्यमासाद्य सुगतिं वैष्णवं पदमाविशत्।। १७६.५० ।।"
  },
  {
    "text": "तां चापि प्रतिमां रामः समुद्रेशाय दत्तवान्।\nधन्यो रक्षयितासि त्वं तोयरत्नसमन्वितः।। १७६.५१ ।।"
  },
  {
    "text": "द्वापरं युगमासाद्य यदा देवो जगत्पतिः।\nधरण्याश्चानुरोधेन भावशैथिल्यकारणात्।। १७६.५२ ।।"
  },
  {
    "text": "अवतीर्णः स भगवान्वसुदेवकुले प्रभुः।\nकंसादीनां वधार्थाय संकर्षणसहायवान्।। १७६.५३ ।।"
  },
  {
    "text": "तदा तां प्रतिमां विप्राः सर्ववाञ्छाफलप्रदाम्।\nसर्वलोकहितार्थाय कस्यचित्कारणान्तरे।। १७६.५४ ।।"
  },
  {
    "text": "तस्मिन्क्षेत्रवरे पुण्ये दुर्लभे पुरुषोत्तमे।\nउज्जहार स्वयं तोयात्समुद्रः सरितां पतिः।। १७६.५५ ।।"
  },
  {
    "text": "तदा प्रभृति तत्रैव क्षेत्रे मुक्तिप्रदे द्विजाः।\nआस्ते स देवो देवानां सर्वकामफलप्रदः।। १७६.५६ ।।"
  },
  {
    "text": "ये संश्रयन्ति चानन्तं भक्त्या सर्वेश्वरं प्रभुम्।\nवाङ्मनः कर्मभिर्नित्यं ते यान्ति परमं पदम्।। १७६.५७ ।।"
  },
  {
    "text": "दृष्ट्वाऽनन्तं सकृद्‌भक्त्या संपूज्य प्रणिपत्य च।\nराजसूयाश्वमेधाभ्यां फलं दशगुणं लभेत्।। १७६.५८ ।।"
  },
  {
    "text": "सर्वकामसमृद्धेन कामगेन सुवर्चसा।\nविमानेनार्कवर्णेन किङ्किणीजालमालिना।। १७६.५९ ।।"
  },
  {
    "text": "त्रिःसप्तकुलमुद्धृत्य दिव्यस्त्रीगणसेवितः।\nउपगीयमानो गन्धर्वैर्नरो विष्णुपुरं व्रजेत्।। १७६.६० ।।"
  },
  {
    "text": "तत्र भुक्त्वा वरान्भोगाञ्जरामरणवर्जितः।\nदिव्यरूपधरः श्रीमान्यावदाभूतसंप्लवम्।। १७६.६१ ।।"
  },
  {
    "text": "पुण्यक्षयादिहाऽऽयातश्चतुर्वेदी द्विजोत्तमः।\nवैष्णवं योगमास्थाय ततो मोक्षमवाप्नुयात्।। १७६.६२ ।।"
  },
  {
    "text": "एवं मया त्वनन्तोऽसौ कीर्तितो मुनिसत्तमाः।\nकः शक्नोति गुणान्वक्तुं तस्य वर्षशतैरपि।। १७६.६३ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादेऽनन्तवासुदेवमाहात्म्यनिरूपणं नाम षट्सप्तत्यधिकशततमोऽध्यायः।। १७६ ।।"
  }
]
[
  {
    "text": "<b>अथ चतुर्दशाधिकशततमोऽध्यायः</b>\n<b>अविघ्नतीर्थवर्णनम्</b>\n<b>ब्रह्मोवाच</b>\nअविध्नं तीर्थमाख्यातं सर्वविघ्नविनाशनम्।\nतत्रापि वृत्तमाख्यास्ते श्रृणु नारद भक्तितः।। ११४.१ ।।"
  },
  {
    "text": "देवसत्रे प्रवृत्ते तु गौतम्याश्चोत्तरे तटे।\nसमाप्तिर्नैव सत्रस्य संजाता विघ्नदोषतः।। ११४.२ ।।"
  },
  {
    "text": "ततः सुरगणाः सर्वे मामवोचन्हरिं तदा।\nततो ध्यानगतोऽहं तानवोचं वीक्ष्य कारणम्।। ११४.३ ।।"
  },
  {
    "text": "विनायककृतैर्विघ्नैर्नै तत्सत्रं समाप्यते।\nतस्मात्स्तुवन्तु ते सर्वे आदिदेवं विनायकम्।। ११४.४ ।।"
  },
  {
    "text": "तथेत्युक्त्वा सुरगणाः स्नात्वा ते गौतमीतटे।\nअस्तुवन्भक्तिततो देवा आदिदेवं गणेश्वरम्।। ११४.५ ।।"
  },
  {
    "text": "देवा ऊचुः\nयः सर्वकार्येषु सदा सुराणामपीशविष्ण्वम्बुजसंभवानाम्।\nपूज्यो नमस्यः परिचिन्तनीयस्तं विघ्नराजं शरणं व्रजामः।। ११४.६ ।।"
  },
  {
    "text": "न विघ्नराजेन समोऽस्ति कश्चिद्देवो मनोवाञ्छितसंप्रदाता।\nनिश्चित्य चैतत्त्रिपुरान्तकोऽपि, तं पूजयामास वधे पुराणाम्।। ११४.७ ।।"
  },
  {
    "text": "करोतु सोऽस्माकमविघ्नमस्मिन्महाक्रतौ सत्वरमाम्बिकेयः।\nध्यातेन येनाखिलदेहभाजां, पूर्णा भविष्यन्ति मनोभिलाषाः।। ११४.८ ।।"
  },
  {
    "text": "महोत्सवोऽभूदखिलस्य देव्या, जातः सुतश्चिन्तितमात्र एव।\nअतोऽवदन्सुरसंघाः कृतार्थाः, सद्योजातं विघ्नराजं नमन्तः।। ११४.९ ।।"
  },
  {
    "text": "यो मातुरुत्सङ्गगतोऽथ मात्रा, निवार्यमाणोऽपि बलाच्च चन्द्रम्।\nसंगोपयामास पितुर्जटासु, गणाधिनाथस्य विनोद एषः।। ११४.१० ।।"
  },
  {
    "text": "पपौ स्तनं मातुरथापि तृप्तो, यो भ्रातृमात्सर्यकषायबुद्धिः।\nलम्बोदरस्त्वं भव विघ्नराजो, लम्बोदरं नाम चकार शंभुः।। ११४.११ ।।"
  },
  {
    "text": "संवेष्टितो देवगणैर्महेशः, प्रवर्ततां नृत्यमितीत्युवाच।\nसंतोषितो नूपुररावमात्राद्गणेश्वरत्वेऽभिषिषेच पुत्रम्।। ११४.१२ ।।"
  },
  {
    "text": "यो विघ्नपाशं च करेण बिभ्रत्स्कंधे कुठारं च तथा परेण।\nअपूजितो विघ्नमथोऽपि मातुः, करोति को विघ्नपतेः समोऽन्यः।। ११४.१३ ।।"
  },
  {
    "text": "धर्मार्थकामादषु पूर्वपूज्यो, देवासुरैः पूज्यत एव नित्यम्।\nयस्यार्चनं नैव विनाशमस्ति, तं पूर्वपूज्यं प्रथमं नमामि।। ११४.१४ ।।"
  },
  {
    "text": "यस्यार्चनात्प्रार्थनयाऽनुरूपां, दृष्ट्वा तु सर्वस्य फलस्य सिद्धिम्।\nस्वतन्त्रसामर्थ्यकृतातिगर्वं, भ्रातृप्रियं त्वाखुरथं तमीडे।। ११४.१५ ।।"
  },
  {
    "text": "यो मातरं सरसैर्नृत्यगीतैस्तथाऽभिलाषैरखिलैर्विनोदैः।\nसंतोषयामास तदाऽतितुष्टं, तं श्रीगणेशं शरणं प्रपद्ये।। ११४.१६ ।।"
  },
  {
    "text": "सुरोपकारैरसुरैश्च युद्धैः, स्तोत्रैर्नमस्कारपरैश्च मन्त्रैः।\nपितृप्रसादेन सदा समृद्धं, तं श्रीगणेशं शरणं प्रपद्ये।। ११४.१७ ।।"
  },
  {
    "text": "जये पुराणामकरोत्प्रतीपं, पित्राऽपि हर्षात्प्रतिपूजितो यः।\nनिर्विघ्नतां चापि पुनश्चकार, तस्मै गणेशाय नमस्करोमि।। ११४.१८ ।।"
  },
  {
    "text": "ब्रह्मोवाच\nइति स्तुतः सुरगणैर्विघ्नेशः प्राह तान्पुनः। ११४.१९ ।।"
  },
  {
    "text": "गणेश उवाच\nइति निर्विघ्नता सत्रे मत्तः स्यादसुरारिणः।। ११४.२० ।।"
  },
  {
    "text": "ब्रह्मोवाच\nदेवसत्रे निवृत्ते तु गणेशः प्राह तान्सुरान्।। ११४.२१ ।।"
  },
  {
    "text": "गणेश उवाच\nस्तोत्रेणानेन ये भक्त्या मां स्तोष्यन्ति यतव्रताः।\nतेषां दारिद्र्यदुःखानि न भवेयुः कदाचन।। ११४.२२ ।।"
  },
  {
    "text": "अत्र ये भक्तितः स्नानं दानं कुर्युरतन्द्रिताः।\nतेषां सर्वाणि कार्याणि भवेयुरिति मन्यताम्।। ११४.२३ ।।"
  },
  {
    "text": "ब्रह्मोवाच\nतद्वाक्यसमकालं तु तथेत्यूचुः सुरा अपि।\nनिवृत्ते तु मखे तस्मिन्सुरा जग्मुः स्वमालयम्।। ११४.२४ ।।"
  },
  {
    "text": "ततः प्रभृति तत्तर्थमविघ्नमिति गद्यते।।\nसर्वकामप्रदं पुंसां सर्वविघ्नविनाशनम्।। ११४.२५ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्येऽविघ्नतीर्थवर्णनं नाम चतुर्दशाधिकशततमोऽध्यायः।। ११४ ।।"
  },
  {
    "text": "गौतमीमाहात्म्ये पञ्चचत्वारिंशोऽध्यायः।। ११४ ।।"
  }
]
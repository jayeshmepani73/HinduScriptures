[
  {
    "text": "<b>वराहावतारवर्णनम्\n</b>\n<b>मुनय ऊचुः\n</b>\nअहो कृष्णस्य माहात्म्यमद्‌भुतं चातिमानुषम्।\nरामस्य च मुनिश्रेष्ठ त्वयोक्तं भुवि दुर्लभम्।। २१३.१ ।।"
  },
  {
    "text": "न तृप्तिमधिगच्छामः श्रृण्वन्तो भगवत्कथाम्।\nतस्माद्‌ब्रूहि महाभाग भूयो देवस्य चेष्टितम्।। २१३.२ ।।"
  },
  {
    "text": "प्रादुर्भावः पुराणेषु विष्णोरमिततेजसः।\nसतां कथयतामेष वराह इति नः श्रुतम्।। २१३.३ ।।"
  },
  {
    "text": "न जानीमोऽस्य चरितं न विधिं च च विस्तरम्।\nन कर्मगुणसद्भावं न हेतुत्वमनीषितम्।। २१३.४ ।।"
  },
  {
    "text": "किमात्मको वराहोऽसौ का मूर्तिः का च देवता।\nकिमाचारप्रभावो वा किंवा तेन तदा कृतम्।। २१३.५ ।।"
  },
  {
    "text": "यज्ञार्थे समवेतानां मिषतां च द्विजन्मनाम्।\nमहावराहचरितं सर्वलोकसुखावहम्।। २१३.६ ।।"
  },
  {
    "text": "यथा नारायणो ब्रह्मन्वाराहं रूपमास्थितः।\nदंष्ट्रया गां समुद्रस्थमुज्जहारारिमर्दनः।। २१३.७ ।।"
  },
  {
    "text": "विस्तरेणैव कर्माणि सर्वाणि रिपुघातिनः।\nश्रोतुं नो वर्तते बुद्धिर्हरेः कृष्णस्य धीमतः।। २१३.८ ।।"
  },
  {
    "text": "कर्मणामानुपूर्व्या च प्रादुर्भावाश्च ये विभोः।\nया वाऽस्य प्रकृतिर्ब्रह्मंस्ताश्चाऽऽख्यातुं त्वमर्हसि।। २१३.९ ।।"
  },
  {
    "text": "<b>व्यास उवाच\n</b>\nप्रश्नभारो महानेष भविद्भिः समुदाहृतः।\nयथाशक्त्या तु वक्ष्यामि श्रुयतां वैष्णवं यशः।। २१३.१० ।।"
  },
  {
    "text": "विष्णोः प्रभावश्रवणे दिष्ट्या वो मतिरुत्थिता।\nतस्माद्विष्णोः समस्ता वै शृणुध्वं या प्रवृत्तयः।। २१३.११ ।।"
  },
  {
    "text": "सहस्रास्यं सहस्राक्षं सहस्रचरणं च यम्।\nसहस्रशिरसं देवं सहस्रकरमव्ययम्।। २१३.१२ ।।"
  },
  {
    "text": "सहस्रजिह्‌वं भास्वन्तं सहस्रमुकुटं प्रभुम्।\nसहस्रदं सहस्रादिं सहस्रभुजमव्ययम्।। २१३.१३ ।।"
  },
  {
    "text": "हवनं सवनं चैव होतारं हव्यमेव च।\nपात्राणि च पवित्राणि वेदिं दीक्षां समित्स्रुवम्।। २१३.१४ ।।"
  },
  {
    "text": "स्रुक्सोमसूर्यमुशलं प्रोक्षणीं दक्षिणायनम्।\nअध्वर्युं सामगं विप्रं सदस्यं सदनं सदः।। २१३.१५ ।।"
  },
  {
    "text": "?Bयूपं चक्रं ध्रुवां दर्वीं चरुंश्चोलूखलानि च।\nप्राग्वंशं यज्ञभूमीं च होतारं च परं च यत्।। २१३.१६ ।।"
  },
  {
    "text": "हस्वाण्यतिप्रमाणानि स्थावराणि चराणि च।\nप्रायश्चित्तानि वाऽर्घ्यं च स्थाण्डिलानि कुशास्तथा।। २१३.१७ ।।"
  },
  {
    "text": "मन्त्रयज्ञवहं वह्निं भागं भागवहं च यत्।\nअग्रासिनं सोमभुजं हुतार्चिषमुदायुधम्।। २१३.१८ ।।"
  },
  {
    "text": "आहुर्वेदविदो विप्रा यं यज्ञे शाश्वतं प्रभुम्।\nतस्य विष्णो सुरेशस्य श्रीवत्साङ्कस्य धीमतः।। २१३.१९ ।।"
  },
  {
    "text": "प्रादुर्भवसहस्राणि समतीतान्यनेकशः।\nभूयश्चैव भविष्यन्ति ह्येवमाह पितामहः।। २१३.२० ।।"
  },
  {
    "text": "यत्पृच्छध्वं महाभागा दिव्यां पुण्यामिमां कथाम्।\nप्रादुर्भावाश्रितां विष्णोः सर्वपापहरां शिवाम्।। २१३.२१ ।।"
  },
  {
    "text": "शृणुध्वं तां महाभागास्तद्‌गतेनान्तरात्मना।\nप्रवक्ष्याम्यानुपूर्व्येण यत्पृच्छध्वं ममानघाः।। २१३.२२ ।।"
  },
  {
    "text": "वासुदेवस्य माहात्म्यं चरितं च महामतेः।\nहितार्थं सुरमर्त्यानां लोकानां प्रभवाय च।। २१३.२३ ।।"
  },
  {
    "text": "बहुशः सर्वभूतात्मा प्रादुर्भवति वीर्यवान्।\nप्रादुर्भावांश्च वक्ष्यामि पुण्यान्दिव्यान्गुणान्वितान्।। २१३.२४ ।।"
  },
  {
    "text": "सुप्तो युगसहस्रं यः प्रादुर्भवति कार्यतः।\nपूर्णे युगसहस्रेऽथ देवदेवो जगत्पतिः।। २१३.२५ ।।"
  },
  {
    "text": "ब्रह्म च कपिश्चैव त्र्यम्बकस्त्रिदशास्तथा।\nदेवाः सप्तर्षयश्चैव नागाश्चाप्सरसस्तथा।। २१३.२६ ।।"
  },
  {
    "text": "सनत्कुमारश्च महानुभावो, मनुर्महात्मा भगवान्प्रजाकरः।\nपुराणदेवोऽथ पुराणि चक्रे प्रदीप्तवैश्वानरतुल्यतेजा।। २१३.२७ ।।"
  },
  {
    "text": "योऽसौ चार्णवमध्यस्थो नष्टे स्थावरजङ्गमे।\nनष्टे देवासुरनरे प्रनष्टोरगराक्षसे।। २१३.२८ ।।"
  },
  {
    "text": "योद्धुकामौ दुराधर्षौ तावुभौ मधुकेटभौ।\nहतौ भगवता तेन तयोर्दत्त्वाऽमितं वरम्।। २१३.२९ ।।"
  },
  {
    "text": "पुरा कमलनाभस्य स्वपतः सागराम्भसि।\nपुष्करे तत्र संभूता देवाः सर्षिगणास्तथा।। २१३.३० ।।"
  },
  {
    "text": "एष पौष्करको नाम प्रादुर्भावो महात्मनः।\nपुराणं कथ्यते यत्र देवश्रुतिसमाहितम्।। २१३.३१ ।।"
  },
  {
    "text": "वाराहस्तु श्रुतिमुखः प्रादुर्भावो महात्मनः।\nयत्र विष्णुः सुरश्रेष्ठो वाराहं रुपमास्थितः।। २१३.३२ ।।"
  },
  {
    "text": "वेदपादो यूपदंष्ट्रः क्रतुदन्तश्चितीमुखः।\nअग्निजिह्वो दर्भरोमा ब्रह्मशीर्षो महातपाः।। २१३.३३ ।।"
  },
  {
    "text": "अहोरात्रेक्षणो दिव्यो वेदाङ्गः श्रुतिभूषणः।\nआज्यनासः स्रुवतुण्डः सामघोषस्वरो महान्।। २१३.३४ ।।"
  },
  {
    "text": "सत्यधर्ममयः श्रीमान्क्रमविक्रमसत्कृतः।\nप्रायश्चित्तनखौ मन्त्रस्फिग्विकृतः सोमशोणितः।। २१३.३५ ।।"
  },
  {
    "text": "उद्‌गातान्त्रो होमलिङ्गो बीजौषधिमहाफलः।\nवाद्यान्तरात्मा मन्त्रस्फिग्विकृतः सोमशोणितः।। २१३.३६ ।।"
  },
  {
    "text": "वेदिस्कन्धो हविर्गन्धो हव्यकव्यातिवेगवान्।\nप्राग्वंशकायो द्युतिमान्नानादीक्षाभिरन्वितः।। २१३.३७ ।।"
  },
  {
    "text": "दक्षिणाहृदयो योगी महासत्रमयो महान्।\nउपाकर्माष्टरुचकः प्रवर्गावर्तभूषणः।। २१३.३८ ।।"
  },
  {
    "text": "नानाच्छन्दोगतिपथो गृह्योपनिषदासनः।\nछायापत्नीसहायोऽसौ मणिश्रृङ्ग इवोत्थितः।। २१३.३९ ।।"
  },
  {
    "text": "महीं सागरपर्यन्तां सशैलवनकाननाम्।\nएकार्णवजलभ्रण्टामेकार्णवगतः प्रभुः।। २१३.४० ।।"
  },
  {
    "text": "दंष्ट्रया यः समुद्धृत्य लोकानां हितकाम्यया।\nसहस्रशीर्षो लोकादिश्चकार जगतीं पुनः।। २१३.४१ ।।"
  },
  {
    "text": "एवं यज्ञवराहेण भूत्वा भूतहितार्थिना।\nउद्धृता पृथिवी देवी सागराम्बुधरा पुरा।। २१३.४२ ।।"
  },
  {
    "text": "वाराह एष कथितो नारसिंहस्ततो द्विजाः।\nयत्र भूत्वा मृगन्द्रेण हिरण्यकशिपुर्हतः।। २१३.४३ ।।"
  },
  {
    "text": "पुरा कृतयुगे नाम सुरारिर्बलर्पितः।\nदैत्यानामादिपुरुषश्चकार सुमहत्तपः।। २१३.४४ ।।"
  },
  {
    "text": "दश वर्षसहस्राणि शतानि दश पञ्च च।\nजपोपवासनिरतस्तस्थौ मौनव्रतस्थितः।। २१३.४५ ।।"
  },
  {
    "text": "ततः शमदमाभ्यां च ब्रह्मचर्येण चैव हि।\nप्रीतोऽभवत्ततस्तस्य तपसा नियमेन च।। २१३.४६ ।।"
  },
  {
    "text": "तं वै स्वयंभूर्भगवान्स्वयमागम्य भो द्विजाः।\nविमानेनार्कवर्णेन हंसयुक्तेन भास्वता।। २१३.४७ ।।"
  },
  {
    "text": "आदित्यैर्वसुभिः सार्धं मरुद्भिर्दैवतैस्तथा।\nरुद्रैर्विश्वसहायैश्च यक्षराक्षसकिंनरैः।। २१३.४८ ।।"
  },
  {
    "text": "दिशाभिः प्रदिशाभिश्च नदीभिः सागरैस्तथा।\nनक्षत्रैश्च मुहूर्तैश्च खेचरैश्च महाग्रहैः।। २१३.४९ ।।"
  },
  {
    "text": "देवर्षिभिस्तपोवृद्धैः सिद्धैर्विद्वद्भिरेव च।\nराजर्षिभिः पुण्यतमैर्गन्धर्वैरप्सरोगणैः।। २१३.५० ।।"
  },
  {
    "text": "चराचरगुरुः श्रीमान्वृतः सर्वैः सुरैस्तथा।\nब्रह्मा ब्रह्मविदां श्रेष्ठो दैत्यं वचनमब्रवीत्।। २१३.५१ ।।"
  },
  {
    "text": "<b>ब्रह्मोवाच\n</b>\nप्रीतोऽस्मि तव भक्तस्य तपसाऽनेन सुव्रत।\nवरं वरय भद्रं ते यथेष्टं काममाष्नुहि।। २१३.५२ ।।"
  },
  {
    "text": "<b>हिरण्यकशिपुरुवाच\n</b>\nन देवासुरगन्धर्वा न यक्षोरगराक्षसाः।\nऋषयो वाऽथ मां शापैः क्रुद्धा लोकपितामह।। २१३.५३ ।।"
  },
  {
    "text": "शपेयुस्तपसा युक्ता शर एष वृतो मया।\nन शस्त्रेण न वाऽस्त्रेण गिरिणा पादपेन वा।। २१३.५४ ।।"
  },
  {
    "text": "न शुष्केण न चाऽऽर्द्रेण न चैवोर्ध्वं न चाप्यधः।\nपाणिप्रहारेणैकेन सभृत्यबलवाहनम्।। २१३.५५ ।।"
  },
  {
    "text": "यो मां नाशयितुं शक्तः स मे मृत्युर्भविष्यति।\nभवेयमहमेवार्कः सोमो वायुर्हुताशनः।। २१३.५६ ।।"
  },
  {
    "text": "सलिलं चान्तरिक्षं च आकाशं चैव सर्वशः।\nअहं क्रोधश्च कामश्च वरुणो वासवो यमः।।\nधनदश्च धनाध्यक्षो यक्षः किंपुरुषाधिपः।। २१३.५७ ।।"
  },
  {
    "text": "<b>ब्रह्मोवाच\n</b>\nएते दिव्या शरास्तात मया दत्तास्तवाद्‌भुताः।\nसर्वान्कामानिमांस्तात प्राप्स्यसि त्वं न संशयः।। २१३.५८ ।।"
  },
  {
    "text": "<b>व्यास उवाच\n</b>\nएवमुक्त्वा तु भगवाञ्जगामाऽऽशु पितामहः।\nवैराजं ब्रह्मसदनं ब्रह्मर्षिगणसेवितम्।। २१३.५९ ।।"
  },
  {
    "text": "अतो देवाश्च नागाश्च गन्धर्वा मुनयस्तथा।\nवरप्रदानं श्रुत्वैव पितामहमुपस्थिताः।। २१३.६० ।।"
  },
  {
    "text": "<b>देवा ऊचुः\n</b>\nवरेणानेन भगवन्बाधिष्यति स नोऽसुरः।\nतत्प्रसीदाऽऽशु भगवन्वधोऽप्यस्य विचिन्त्यताम्।। २१३.६१ ।।"
  },
  {
    "text": "भगवन्सर्वभूतानां स्वयंभूरादिकृत्प्रभुः।\nस्रष्टा च हव्यकव्यानामव्यक्तं प्रकृतिर्ध्रुवम्।। २१३.६२ ।।"
  },
  {
    "text": "<b>व्यास उवाच\n</b>\nततो लोकहितं वाक्यं श्रुत्वा देवः प्रजापितः।\nप्रोवाच भगवान्वाक्यं सर्वदेवगणांस्तथा।। २१३.६३ ।।"
  },
  {
    "text": "<b>ब्रह्मोवाच\n</b>\nअवश्यं त्रिदशास्तेन प्राप्तव्यं तपसः फलम्।\nतपसोऽन्ते च भगवान्वधं विष्णुः करिष्यति।। २१३.६४ ।।"
  },
  {
    "text": "<b>व्यास उवाच\n</b>\nएतछ्रुत्वा सुराः सर्वे वाक्यं पङ्कजजन्मनः।\nस्वानि स्थानानि दिव्यानि जग्मुस्ते वै मुदान्विताः।। २१३.६५ ।।"
  },
  {
    "text": "लब्धमत्रे वरे चापि सर्वाः सोऽबाधत प्रजाः।\nहिरण्यकशिपुर्दैत्यो वरदानेन दर्पितः।। २१३.६६ ।।"
  },
  {
    "text": "आश्रमेषु महाभागान्मुनीन्वै संशितव्रतान्।\nसत्यधर्मरतान्दान्तांस्तदा धर्षितवांस्तथा।। २१३.६७ ।।"
  },
  {
    "text": "त्रिदिवस्थांस्तथा देवान्पराजित्य महाबलः।\nत्रैलोक्यं वशमानीय स्वर्गे वसति सोऽसुरः।। २१३.६८ ।।"
  },
  {
    "text": "यदा वरमदोन्मत्तो विचरन्दानवो भुवि।\nयज्ञीयानकरोद्दैत्यानयज्ञीयाश्च देवताः।। २१३.६९ ।।"
  },
  {
    "text": "आदित्या वसवः साध्या विश्वे च मरुतस्तथा।\nशरण्यं विष्णुमुपतस्थुर्महाबलम्।। २१३.७० ।।"
  },
  {
    "text": "देवब्रह्मयं यज्ञं ब्रह्मदेवं सनातनम्।\nभूतं भव्यं भविष्यं च प्रभुं लोकनमस्कृतम्।।\nनारायणं विभुं देवं शरण्यं शरणं गताः।। २१३.७१ ।।"
  },
  {
    "text": "<b>देवा ऊचुः\n</b>\nत्रायस्व नोऽद्य देवेश हिरण्यकशिपोर्भयात्।\nत्वं हि नः परमो देवस्त्वं हि नः परमो गुरुः।। २१३.७२ ।।"
  },
  {
    "text": "त्वं हि नः परमो धाता ब्रह्मादीनां सुरोत्तम।\nउत्फुल्लामलपत्राक्ष शत्रुपक्षक्षयंकर।।\nक्षयाय दितिवंशस्य शरणं त्वं भवस्व नः।। २१३.७३ ।।"
  },
  {
    "text": "<b>वासुदेव उवाच\n</b>\nभयं त्यजध्वममरा अभयं वो ददाम्यहम्।\nतथैव त्रिदिवं देवाः प्रतिलप्स्यथ मा चिरम्।। २१३.७४ ।।"
  },
  {
    "text": "एषोऽहं सगणं दैत्यं वरदानेन दर्पितम्।\nअवध्यममरेन्द्राणां दानवेन्द्रं निहन्मि तम्।। २१३.७५ ।।"
  },
  {
    "text": "<b>व्यास उवाच\n</b>\nएवमुक्त्वा तु भगवान्विसृज्य त्रिदशेश्वरान्।\nहिरण्यकशिपोः स्थानमाजगाम महाबलः।। २१३.७६ ।।"
  },
  {
    "text": "नरस्यार्धतनुं कृत्वा सिंहस्यार्धतनुं प्रभुः।\nनारसिंहेन वपुषा पाणिं संस्पृश्य पाणिना।। २१३.७७ ।।"
  },
  {
    "text": "घनजीमूतसंकाशो घनजीमूतनिस्वनः।\nघनजीमूतदीप्तौजा जीमूत इव वेगवान्।। २१३.७८ ।।"
  },
  {
    "text": "दैत्यं सोऽतिबलं दृष्ट्वा दृप्तशार्दूलविक्रमः।\nदृप्तैर्दैत्यगणैर्गुप्तं हतवानेकपाणिना।। २१३.७९ ।।"
  },
  {
    "text": "नृसिंह एष कथितो भूयोऽयं वामनः परः।\nयत्र वामनमास्थाय रूपं दैत्यविनाशनम्।। २१३.८० ।।"
  },
  {
    "text": "बलेर्बलवतो यज्ञे बलिना विष्णुना पुरा।\nविक्रमैस्त्रिभिरक्षोभ्याः क्षोभितास्ते महासुराः।। २१३.८१ ।।"
  },
  {
    "text": "विप्रचित्तिः शिवः शङ्कुरयःशङ्कुस्तथैव च।\nअयः शिरा अश्वशिरा हयग्रीवश्च वीर्यवान्।। २१३.८२ ।।"
  },
  {
    "text": "वेगवान्केतुमानुग्रः सोग्रव्यग्रो महासुरः।\nपुष्करः पुष्कलश्चैव शा(सा)श्वोऽश्वपतिरेव च।। २१३.८३ ।।"
  },
  {
    "text": "प्रह्लादोऽश्वपतिः कुम्भः संह्रादो गमनप्रियः।\nअनुह्रादो हरिहयो वाराहः संहरोऽनुजः।। २१३.८४ ।।"
  },
  {
    "text": "शरभः शलभश्चैव कुपथः क्रोधनः क्रथः।\nबृहत्कीर्तिर्महाजिह्वः शङ्कुकर्णो महास्वनः।। २१३.८५ ।।"
  },
  {
    "text": "दीप्तजिह्‌वोऽर्कनयनो मृगपादो मृगप्रियः।\nवायुर्गरिष्ठो नमुचिः सम्बरो विस्करो महान्।। २१३.८६ ।।"
  },
  {
    "text": "चन्द्रहन्ता क्रोधहन्ता क्रोधवर्धन एव च।\nकालकः कालकोपश्च वृत्रः क्रोधो विरोचनः।। २१३.८७ ।।"
  },
  {
    "text": "गरिष्ठश्च वरिष्ठश्च प्रलम्बनरकावुभौ।\nइन्द्रतापनवातापी केतुमान्बलदर्पितः।। २१३.८८ ।।"
  },
  {
    "text": "असिलोमा पुलोमा च बाष्कलः प्रमदो मदः।\nस्वमिश्रः कालवदनः करालः केशिरेव च।। २१३.८९ ।।"
  },
  {
    "text": "एकाक्षश्चन्द्रमा राहुः संह्रादः सम्बरः स्वनः।\nशतघ्नीचक्रहस्ताश्च तथा मुशलपाणयः।। २१३.९० ।।"
  },
  {
    "text": "अश्वयन्त्रायुधोपेता भिन्दिपालायुधास्तथा।\nशूलोलूखलहस्ताश्च परश्वधधरास्तथा।। २१३.९१ ।।"
  },
  {
    "text": "पाशमुद्‌गरहस्ताश्च तथा परिघपाणयः।\nमहाशिलाप्रहरणाः शूलहस्ताश्च दानवाः।। २१३.९२ ।।"
  },
  {
    "text": "नानाप्रहरणा घोरा नानावेशा महाबलाः।\nकूर्मकुक्कुटवक्त्राश्च शशोलूकमुखास्तथा।। २१३.९३ ।।"
  },
  {
    "text": "खरोष्ट्रवदनाश्चैव वराहवदनास्तथा।\nमार्जारशिखिवक्त्राश्च महावक्त्रास्तथा परे।। २१३.९४ ।।"
  },
  {
    "text": "नक्रमेषाननाः शूरा गोजाविमहिषाननाः गोधाशल्लकिवक्त्राश्च क्रोष्टुवक्त्राश्च दानवाः।। २१३.९५ ।।"
  },
  {
    "text": "आखुदर्दुरवक्त्राश्च घोरा वृकमुखास्तथा।\nभींमा मकरवक्त्राश्च क्रोष्टुवक्त्राश्च दानवाः।। २१३.९६ ।।"
  },
  {
    "text": "अश्वाननाः खरमुखा मयूरवदनास्तथा।\nगजेन्द्रचर्मवसनास्तथा कृष्णाजिनाम्बराः।। २१३.९७ ।।"
  },
  {
    "text": "चीरसंवृतगात्राश्च तथा नीलकवाससः।\nउष्णीषिणो मुकुटिनस्तथा कुण्डलिनोऽसुराः।। २१३.९८ ।।"
  },
  {
    "text": "किरीटिनो लम्बशिखाः कम्बुग्रीवाः सुवर्चसः।\nनानावेशधरा दैत्या नानामाल्यानुलेपनाः।। २१३.९९ ।।"
  },
  {
    "text": "स्वान्यायुधानि संगृह्य प्रदीप्तानि च तेजसा।\nक्रममाणं हृषीकेशमुपावर्तन्त सर्वशः।। २१३.१०० ।।"
  },
  {
    "text": "प्रमथ्य सर्वान्दैतेयान्पादहस्ततलैर्विभुः।\nरूपं कृत्वा महाभीमं जहाराऽऽशु स मेदिनीम्।। २१३.१०१ ।।"
  },
  {
    "text": "तस्य विक्रमतो भूमिं चन्द्रादित्यौ स्तनान्तरे।\nनभः प्रक्रममाणस्य नाभ्यां किल तथा स्थितौ।। २१३.१०२ ।।"
  },
  {
    "text": "परमाक्रममाणस्य जानुदेशे व्यवस्थितौ।\nविष्णोरमितवीर्यस्य वदन्त्येवं द्विजातयः।। २१३.१०३ ।।"
  },
  {
    "text": "हृत्वा स मेदिनीं कृत्स्नां हत्वा चासुरपुंगवान्।\nददौ शक्राय वसुधां विष्णुर्बलवतां वरः।। २१३.१०४ ।।"
  },
  {
    "text": "एष वो वामनो नाम प्रादुर्भावो महात्मनः।\nवेदविद्भिर्द्विजैरेतत्कथ्यते वैष्णवं यशः।। २१३.१०५ ।।"
  },
  {
    "text": "भूयो भूतात्मनो विष्णोः प्रादुर्भावो महात्मनः।।\nदत्तात्रेय इति ख्यातः क्षमया परया युतः।। २१३.१०६ ।।"
  },
  {
    "text": "तेन नष्टेषु वेदेषु प्रक्रियासु मखेषु च।\nचातुर्वर्ण्ये च संकीर्णे धर्मे शिथिलतां गते।। २१३.१०७ ।।"
  },
  {
    "text": "अतिवर्धति चाधर्मे सत्ये नष्टेऽनृते स्तिते।\nप्रजासु शीर्यमाणासु धर्मे चाऽऽकुलतां गते।। २१३.१०८ ।।"
  },
  {
    "text": "सयज्ञाः सक्रिया वेदाः प्रत्यानीता हि तेन वै।\nचातुर्वर्ण्यमसंकीर्णं कृतं तेन महात्मना।। २१३.१०९ ।।"
  },
  {
    "text": "तेन हैहयराजस्य कार्तवीर्यस्य धीमतः।\nवरदेन वरो दत्तो दत्तात्रेयेण धीमता।। २१३.११० ।।"
  },
  {
    "text": "एतद्‌बाहुद्वयं यत्ते तत्ते मम कृते नृप।\nशतानि दश बाहूनां भविष्यन्ति न संशयः।। २१३.१११ ।।"
  },
  {
    "text": "पालयिष्यसि कृत्स्नां च वसुधां वसुधेश्वर।\nदुर्निरीक्ष्योऽरिवृन्दानां युद्धस्थश्च भविष्यसि।। २१३.११२ ।।"
  },
  {
    "text": "एष वो वैष्णवः श्रीमान्प्रादुर्भावोऽद्भुतः शुभः।\nभूयश्च जामदग्न्योऽयं प्रादुर्भावो महात्मनः।। २१३.११३ ।।"
  },
  {
    "text": "यत्र बाहुसहस्रेण द्विषतां दुर्जयं रणे।\nरामोऽर्जुनमनीकस्थं जघान नृपतिं प्रभुः।। २१३.११४ ।।"
  },
  {
    "text": "रथस्थं पार्थिवं रामः पातयित्वाऽर्जुनं भुवि।\nधर्षयित्वाऽर्जुनं रामः क्रोशमानं च मेघवत्।। २१३.११५ ।।"
  },
  {
    "text": "कृत्स्नं बाहुसहस्रं च चिच्छेद भृगुनन्दनः।\nपरश्वधेव दीप्तेन ज्ञातिभिः सहितस्य वै।। २१३.११६ ।।"
  },
  {
    "text": "कीर्णा क्षत्रियकटीभिर्मेरुमन्दरभूषणा।\nत्रिः सप्तकृत्वः पृथिवी तेन निःक्षत्रिय कृता।। २१३.११७ ।।"
  },
  {
    "text": "कृत्वा निःक्षत्रियां चैनां भार्गवः सुमहायशाः।\nसर्वपापविनाशाय वाजिमेधेन चेष्टवान्।। २१३.११८ ।।"
  },
  {
    "text": "यस्मिन्यज्ञे महादाने दक्षिणां भृगुनन्दनः।\nमारीचाय ददौ प्रीतः कश्यपाय वसुंधराम्।। २१३.११९ ।।"
  },
  {
    "text": "वारणांस्तुरगाञ्शुभ्रान्रथांश्च रथिनां वरः।\nहिरण्यमक्षयं धेनुर्गजेन्द्रांश्च महीपतिः। २१३.१२० ।।"
  },
  {
    "text": "ददौ तस्मिन्महायज्ञे वाजिमेधे महायशाः।\nअद्यापि च हितार्थाय लोकानां भृगुनन्दनः।। २१३.१२१ ।।"
  },
  {
    "text": "चरमाणस्तपो घोरं जामदग्न्यः पुनः प्रभुः।\nआस्ते वै देववच्छ्रीमान्महेन्द्रे पर्वतोत्तमे।। २१३.१२२ ।।"
  },
  {
    "text": "एष विष्णोः सुरेशस्य शाश्वतस्याव्ययस्य च।\nजामदग्न्य इति ख्यातः प्रादुर्भावो महात्मनः।। २१३.१२३ ।।"
  },
  {
    "text": "चतुर्विंशे युगे वाऽपि विश्वामित्रपुरःसरः।\nजज्ञे दशरथस्याथ पुत्रः पद्मयतेक्षणः।। २१३.१२४ ।।"
  },
  {
    "text": "कृत्वाऽत्मानं महाबाहुश्चतुर्धा प्रभुरीश्वरः।\nलोके राम इति ख्यातस्तेजसा भास्करोपमः।। २१३.१२५ ।।"
  },
  {
    "text": "प्रसादनार्थं लोकस्य रक्षसां निग्रहाय च।\nधर्मस्य च विवृद्ध्यर्थं जज्ञे तत्र महयशाः।। २१३.१२६ ।।"
  },
  {
    "text": "तमप्याहुर्मनुष्येन्द्रं सर्वभूतहिते रतम्।\nयः समाः सर्वधर्मज्ञश्चतुर्दश वनेऽवसत्।। २१३.१२७ ।।"
  },
  {
    "text": "लक्ष्मणानुचरो रामः सर्वभूतहिते रतः।\nचतुर्दश वने तप्त्वा तपो वर्षणि राघवः।। २१३.१२८ ।।"
  },
  {
    "text": "रूपिणी तस्य पार्श्वस्था सीतेति प्रथिता जने।\nपूर्वोदिता तु या लक्ष्मीर्भर्तारमनुगच्छति।। २१३.१२९ ।।"
  },
  {
    "text": "जनस्थाने वसन्कार्यं त्रिदशानां चकार सः।\nतस्यापकारिणं क्रूरं पौलस्त्यं मनुजर्षभः।। २१३.१३० ।।"
  },
  {
    "text": "सीतायाः पदमन्विच्छन्निजघान महायशाः।\nदेवासुरगणानां च यक्षराक्षसभोगिनाम्।। २१३.१३१ ।।"
  },
  {
    "text": "यत्रावध्यं राक्षसेन्द्रं रावणं युधि दुर्जयम्।\nयुक्तं राक्षसकोटीभिर्नीलाञ्जनचयोपमम्।। २१३.१३२ ।।"
  },
  {
    "text": "त्रैलाक्यद्रावणं क्रूरं रावणं राक्षसेश्वरम्।\nदुर्जयं दुर्धरं दृप्तं शार्दूलसमविक्रमम्।। २१३.१३३ ।।"
  },
  {
    "text": "दुर्निरीक्ष्यं सुरगणैर्वरदानेन दर्पितम्।\nजघान सचिवैः सार्धं ससैन्यं रावणं युधि।। २१३.१३४ ।।"
  },
  {
    "text": "महाभ्रगणसंकाशं महाकायं महाबलम्।\nरावणं निजघानाऽऽशु रामो भूतपतिः पुरा।। २१३.१३५ ।।"
  },
  {
    "text": "सुग्रीवस्य कृते येन वानरेन्द्रो महाबलः।\nवाली विनिहतः संख्ये सुग्रीवश्चाभिषेचितः।। २१३.१३६ ।।"
  },
  {
    "text": "मधोश्च तनयो दृप्तो लवणो नाम दानवः।\nहतो मधुवने वीरो वरमत्तो महासुरः।। २१३.१३७ ।।"
  },
  {
    "text": "यज्ञविघ्नकरौ येन मुनीनां भावितात्मनाम्।\nमारीचश्च सुबाहुश्च बलेन बलिनां वरौ।। २१३.१३८ ।।"
  },
  {
    "text": "निहतौ च निराशौ च कृतौ तेन महात्मना।\nसमरे युद्धशौण्डेन तथाऽन्ये चापि राक्षसाः।। २१३.१३९ ।।"
  },
  {
    "text": "विराधश्च कबन्धश्च राक्षसौ भीमविक्रमौ।\nजघान पुरुषव्याघ्रो गन्धवौ शापमोहितौ।। २१३.१४० ।।"
  },
  {
    "text": "हुताशनार्कांशुतडिद्‌गुणाभैः प्रतप्तजाम्बूनदचित्रपुङ्खैः।\nमहेन्द्रवज्राशनितुल्यसारै रिपून्स रामः समरे निजघ्ने।। २१३.१४१ ।।"
  },
  {
    "text": "तस्मै दत्तानि शस्त्राणि विश्वामित्रेण धीमता।\nवधार्थं देवशत्रूणां दुर्धर्षाणां सुरैरपि।। २१३.१४२ ।।"
  },
  {
    "text": "वर्तमाने मखे येन जनकस्य महात्मनः।\nभग्नं माहेश्वरं चापं क्रीडता लीलया पुरा।। २१३.१४३ ।।"
  },
  {
    "text": "एतानि कृत्वा कर्माणि रामो धर्मभृतां वरः।\nदशाश्वमेधाञ्जारूथ्यानाजहार निर्गलान्।। २१३.१४४ ।।"
  },
  {
    "text": "नाश्रूयन्ताशुभा वाचो नाऽऽकुलं मारुतो ववौ।\nन वित्तहरणं चाऽऽसीद्रामे राज्यं प्रशासति।। २१३.१४५ ।।"
  },
  {
    "text": "परिदेवन्ति विधवा नानर्थाश्च कदाचन।\nसर्वमासीच्छुभं तत्र रामे राज्यं प्रशासति।। २१३.१४६ ।।"
  },
  {
    "text": "न प्राणिनां भयंम चाऽऽसीज्जलाग्न्यनिलघातजम्।\nन चापि वृद्धा बालानां प्रेतकार्याणि चक्रिरे।। २१३.१४७ ।।"
  },
  {
    "text": "ब्रह्मचर्यपरं क्षत्रं विशस्तु क्षत्रिये रताः।\nशूद्राश्चैव हि वर्णास्त्रीञ्शुश्रूषन्त्यनहंकृताः।। २१३.१४८ ।।"
  },
  {
    "text": "नार्यो नात्यचरन्भर्तॄन्भार्यां नात्यचरत्पतिः।\nसर्वमासीज्जगद्दान्तं निर्दस्युरभवन्मही।। २१३.१४९ ।।"
  },
  {
    "text": "राम एकोऽभवद्भर्ता रामः पालयिताऽभवत्।\nआसन्वर्षसहस्राणि तथा पुत्रसहस्रिणः।। २१३.१५० ।।"
  },
  {
    "text": "अरोगाः प्राणिनश्चाऽऽसन्रामे राज्यं प्रशासति।\nदेवतानामृषीणां च मनुष्याणां च सर्वशः।। २१३.१५१ ।।"
  },
  {
    "text": "पृथिव्यां समवायोऽभूद्रामे राज्यं प्रशासति।\nगाथामप्यत्र गायन्ति ये पुराणविदो जनाः।। २१३.१५२ ।।"
  },
  {
    "text": "रामे निबद्धतत्त्वार्था माहात्म्यं तस्य धीमतः।\nश्यामो युवा लोहिताक्षो दीप्तास्यो मितभाषितः।। २१३.१५३ ।।"
  },
  {
    "text": "आजानुबाहुः सुमुखः सिंहस्कन्धो महाभुजः।\nदश वर्षसहस्राणि रामो राज्यमकारयत्।। २१३.१५४ ।।"
  },
  {
    "text": "ऋक्सामयजुषां घोषो ज्याघोषश्च महात्मनः।\nअव्युच्छिन्नोऽभवद्राष्ट्रे दीयतां भुज्यतामिति।। २१३.१५५ ।।"
  },
  {
    "text": "सत्त्ववान्गुणसंपन्नो दीप्यमानः स्वतेजसा।\nअतिचन्द्रं च सूर्यं च रामो दाशरथिर्बभौ।। २१३.१५६ ।।"
  },
  {
    "text": "ईजे क्रतुशतैः पुण्यैः समाप्तवरदक्षिणैः।\nहित्वाऽयोध्यां दिवं यातो राघवो हि महाबलः।। २१३.१५७ ।।"
  },
  {
    "text": "एवमेव महाबाहुरिक्ष्वाकुकुलनन्दनः।\nरावणं सगणं हत्वा दिवमाक्रमे विभुः।। २१३.१५८ ।।"
  },
  {
    "text": "अपरः केशवस्यायं प्रादुर्भावो महात्मनः।\nविख्यातो माथुरे कल्पे सर्वलोकहिताय वै।। २१३.१५९ ।।"
  },
  {
    "text": "यत्र शाल्वं च चैद्यं च कंसं द्विविदमेव च।\nअरिष्टं वृषभं केशिं पूतनां दैत्यदारिकाम्।। २१३.१६० ।।"
  },
  {
    "text": "नागं कुवलयापीडं चाणूरं मुष्टिकं तथा।\nदैत्यान्मानुषदेहेन सूदयामास वीर्यवान्।। २१३.१६१ ।।"
  },
  {
    "text": "छिन्नं बाहुसहस्रं च बाणस्याद्‌भुतकर्मणः।\nनरकश्च हतः संख्ये यवनश्च महाबलः।। २१३.१६२ ।।"
  },
  {
    "text": "हृतानि च महीपानां सर्वरत्नानि तेजसा।\nदुराचाराश्च निहिताः पार्थिवा ये महीतले।। २१३.१६३ ।।"
  },
  {
    "text": "एष लोकहितार्थाय प्रदुर्भावो महात्मनः।\nकल्की विष्णुयशा नाम शम्भलग्रामसंभवः।। २१३.१६४ ।।"
  },
  {
    "text": "सर्वलोकहितार्थाय भूयो देवो महायशाः।\nएते चान्ये च बहवो दित्या देवगणैर्वृतः।। २१३.१६५ ।।"
  },
  {
    "text": "प्रादुर्भावः पुराणेषु गीयन्ते ब्रह्मवादिभिः।\nयत्र देवा विमुह्यन्ति प्रादुर्भावानुकीर्तने।। २१३.१६६ ।।"
  },
  {
    "text": "पुराणं वर्तते यत्र वेदश्रुतिसमाहितम्।\nएतदुद्देशमात्रेण प्रादुर्भावानुकीर्तनम्।। २१३.१६७ ।।"
  },
  {
    "text": "कीर्तितं कीर्तनीयस्य सर्वलोकगुरोर्विभोः।\nपीयन्ते पितरस्तस्य प्रादुर्भावानुकीर्तनात्।। २१३.१६८ ।।"
  },
  {
    "text": "विष्णोरमितवीर्यस्य यः श्रृणोति कृताञ्जलिः।। २१३.१६९ ।।"
  },
  {
    "text": "एताश्च योगेश्वरयोगमायाः श्रुत्वा नरो मुच्यति सर्वपापैः।\nऋद्धिं समृद्धिं विपुलांश्च भोगान्प्राप्नोति शीघ्रं भगवत्प्रसादात्।। २१३.१७० ।।"
  },
  {
    "text": "एवं मया मुनिश्रेष्ठा विष्णोरमिततेजसः।\nसर्वपापहराः पुण्याः प्रादुर्भावाः प्रकीर्तिताः।। २१३.१७१ ।।"
  },
  {
    "text": "इति श्रीमहापुराणे आदिब्राह्मे विष्णोः प्रादुर्भावानुकीर्तनं नाम त्रयोदशाधिकद्विशततमोऽध्यायः।। २१३ ।।"
  }
]
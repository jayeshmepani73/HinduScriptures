[
  {
    "text": "<b>लक्ष्मीतीर्थवर्णनम्\n</b>\n<b>ब्रह्मोवाच\n</b>\nलक्ष्मीतीर्थमिति ख्यातं साक्षाल्लक्ष्मीविवर्धनम्।\nअलक्ष्मीनाशनं पुण्यमाख्यानं श्रृणु नारद।। १३७.१ ।।"
  },
  {
    "text": "संवादश्च पुरा त्वासील्लक्ष्म्याः पुत्र दरिद्रया।\nपरस्परविरोधिन्यावुभे विश्वं समीयतुः।। १३७.२ ।।"
  },
  {
    "text": "ताभ्यामव्यापृतं वस्तु तन्नास्ति भुवनत्रये।\nमम जैष्ठ्यं मम ज्यैष्ठ्यमित्यूचतुरुभे मिथः।।\nअहं पूर्वं समुद्‌भूता इत्याह श्रियमोजसा।। १३७.३ ।।"
  },
  {
    "text": "<b>श्रीलक्ष्मीरुवाच\n</b>\nकुलं शीलं जीवितं वा देहिनामहमेव तु।\nमया वना देहभाजो जीवन्तोऽपि मृता इव।। १३७.४ ।।"
  },
  {
    "text": "<b>ब्रह्मोवाच\n</b>\nदरिद्रया च सा प्रोक्ता सर्वेभ्यो ह्यधिका ह्यहम्।\nमुक्तिर्मदाश्रिता नित्यं दरिद्रैवं वचोऽब्रवीत्।। १३७.५ ।।"
  },
  {
    "text": "कामः क्रोधश्च लोभश्च मदो मात्सर्यमेव च।\nयत्राहमस्मि तत्रैते न तिष्ठन्ति कदाचन।। १३७.६ ।।"
  },
  {
    "text": "न भयोद्‌भूतिरुन्माद ईर्ष्या उद्धतवृत्तिता।\nयत्राहमस्मि तत्रैते न तिष्ठन्ति कदाचन।। १३७.७ ।।"
  },
  {
    "text": "दरिद्राया वचः श्रुत्वा लक्ष्मीस्तां प्रत्यभाषत।। १३७.८ ।।"
  },
  {
    "text": "अलंकृतो मया जन्तुः सर्वो भवति पूजितः।\nनिर्धनः शिवतुल्योऽपि सर्वैरप्यभिभूयते।। १३७.९ ।।"
  },
  {
    "text": "देहीति वचनद्वारा देहस्थाः पञ्च देवताः।\nसद्यो निर्गत्य गच्छन्ति धीश्रीह्रीशान्तिकीर्तयः।। १३७.१० ।।"
  },
  {
    "text": "तावद्‌गुणा गुरुत्वं च यावन्नार्थयते परम्।\nअर्थी चेत्पुरुषो जातः क्व गुणाः क्व च गौरवम्।। १३७.११ ।।"
  },
  {
    "text": "तावत्सर्वोत्तमो जन्तुस्तावत्सर्वगुणालयः।\nनमस्यः सर्वलोकानां यावन्नार्थयते परम्।। १३७.१२ ।।"
  },
  {
    "text": "कष्टमेतन्महापापं निर्धनत्वं शरीरिणाम्।\nन मानयति नो वक्ति न स्पृशत्यधनं जनः।। १३७.१३ ।।"
  },
  {
    "text": "अहमेव ततः श्रेष्ठा दरिद्रे श्रृणु मे वचः।। १३७.१४ ।।"
  },
  {
    "text": "<b>ब्रह्मोवाच\n</b>\nतल्लक्ष्मीवचनं श्रुत्वा दरिद्रा वाक्यमब्रवीत्।। १३७.१५ ।।"
  },
  {
    "text": "<b>दरिद्रोवाच\n</b>\nवक्तुं न लक्ष्मीर्ज्येष्ठाऽहमिति वै लज्जसे मुहुः।।\nपापेषु रमसे नित्यं विहाय पुरुषोत्तमम्।। १३७.१६ ।।"
  },
  {
    "text": "विश्वस्तवञ्चका नित्यं भवती श्लाघसे कथम्।\nसुखं न तादृक्त्वत्प्राप्तौ पश्चात्तापो यथा गुरुः।। १३७.१७ ।।"
  },
  {
    "text": "न तथा जायते पुंसां सुरया दारुणो मदः।\nत्वत्संनिधानमात्रेण यथा वै विदुषामपि।। १३७.१८ ।।"
  },
  {
    "text": "सदैव रमसे लक्ष्मीः प्रायस्त्वं पापकारिषु।\nअहं वसामि योग्येषु धर्मशीलेषु सर्वदा।। १३७.१९ ।।"
  },
  {
    "text": "शिवविष्ण्वनुरक्तेषु कृतज्ञेषु महत्सु च।\nसदाचारेषु शान्तेषु गुरुसेवोद्यतेषु च।। १३७.२० ।।"
  },
  {
    "text": "सत्सु विद्वत्सु शूरेषु कृतबुद्धिषु साधुषु।\nनिवासामि सदा लक्ष्मीस्तस्माज्यैष्ठ्यं मयि स्थितम्।। १३७.२१ ।।"
  },
  {
    "text": "ब्राह्मणेषु शुचिष्मत्सु व्रतचारिषु भिक्षुषु।\nनिर्भयेषु वसिष्यामि लक्ष्मीस्त्वं शृणु ते स्थितिम्।। १३७.२२ ।।"
  },
  {
    "text": "राजवर्तिषु पापेषु निष्ठुरेषु खलेषु च।\nपिशुनेषु च लुब्धेषु विकृतेषु शठेषु च।। १३७.२३ ।।"
  },
  {
    "text": "अनार्येषु कृतघ्नेषु धर्मघातिषु सर्वदा।\nमित्रद्रोहिष्वनिष्टेषु भग्नचित्तेषु वर्तसे।। १३७.२४ ।।"
  },
  {
    "text": "<b>ब्रह्मोवाच\n</b>\nएवं विवदामाने ते जग्मतुर्मामुभे अपि।\nतयोर्वक्यिमुपश्रुत्य मयोक्ते ते उभे अपि।। १३७.२५ ।।"
  },
  {
    "text": "मत्तः पूर्वतरा पृथ्वी आपः पूर्वतरास्ततः।\nस्त्रीणां विवादं ता एव स्त्रियो जानन्ति नेतरे।। १३७.२६ ।।"
  },
  {
    "text": "विशेषतः पुनस्ताभ्यः कमण्डलुभवाश्च याः।\nतत्रापि गौतमी देवी निश्चयं कथयिष्यति।। १३७.२७ ।।"
  },
  {
    "text": "सैव सर्वार्तिसंहर्त्री सैव संदेहकर्तरी।\nते मद्वाक्याद्‌भुवं गत्वा भूम्या च सहिते अपि।। १३७.२८ ।।"
  },
  {
    "text": "अद्भिश्च सहिताः सर्वा गौतमीं ययुरापगाम्।\nभूमिरापस्तयोर्वाक्यं गौतम्यै क्रमशः स्फुटम्।। १३७.२९ ।।"
  },
  {
    "text": "सर्वं निवेदयामासुर्यथावृत्तं प्रणम्य ताम्।\nदरिद्रायाश्च लक्ष्म्याश्च वाक्यं मध्यस्थवत्तदा।। १३७.३० ।।"
  },
  {
    "text": "श्रृण्वत्सु लोकपालेषु श्रृण्वत्यां भुवि नारद।\nश्रृण्वतीष्वप्सु सा गङ्गा दरिद्रां वाक्यमब्रवीत्।।\nसंप्रशस्य तथा लक्ष्मीं गौतमीं वाक्यमब्रवीत्।। १३७.३१ ।।"
  },
  {
    "text": "<b>गौतम्युवाच\n</b>\nब्रह्मश्रीश्च तपःश्रीश्च यज्ञश्रीः कीर्तिसंज्ञिता।\nधनश्रीश्च यशःश्रीश्च विद्या प्रज्ञा सरस्वती।। १३७.३२ ।।"
  },
  {
    "text": "भुक्तिश्रीश्चाथ मुक्तिश्च स्मृतिर्लज्जा धृतिः क्षमा।\nसिद्धिस्तुष्टिस्तथा पुष्टिः शान्तिरापस्तथा मही।। १३७.३३ ।।"
  },
  {
    "text": "अहंशक्तिरथौषध्य श्रुतिः शुद्धिर्विभावरी।\nद्यौर्ज्योत्स्ना आशिषः स्वस्तिर्व्याप्तिर्माया उषा शिवा।। १३७.३४ ।।"
  },
  {
    "text": "यत्किंचिद्विद्यते लोके लक्ष्म्या व्याप्तं चराचरम्।\nब्राह्मणेष्वथ धीरेषु क्षमावत्स्वथ साधुषु।। १३७.३५ ।।"
  },
  {
    "text": "विद्यायुक्तेषु चान्येषु भुक्तिमुक्त्यनुसारिषु।\nयद्यद्रम्यं सुन्दरं वा तत्तल्लक्ष्मीविजृम्भितम्।। १३७.३६ ।।"
  },
  {
    "text": "किमत्र बहुनोक्तेन सर्वं लक्ष्मीमयं जगत्।\nयस्मिन्कस्मिश्च यत्किंचिदुत्कृष्टं परिदृश्यते।। १३७.३७ ।।"
  },
  {
    "text": "लक्ष्मीमयं तु तत्सर्वं तया हीनं न किंचन।\nअत्रेमां सुन्दरीं देवीं स्पर्धयन्ती न लज्जसे।। १३७.३८ ।।"
  },
  {
    "text": "गच्छ गच्छेति तां गङ्गा दरिद्रां वाक्यमब्रवीत्।\nततः प्रभृति गङ्गाम्भो दरिद्रावैरकार्यभूत्।। १३७.३९ ।।"
  },
  {
    "text": "तावद्दरिद्राभिभवो गङ्गा यावन्न सेव्यते।\nततः प्रभृति तत्तीर्थमलक्ष्मीनाशनं शुभम्।। १३७.४० ।।"
  },
  {
    "text": "तत्र स्नानेन दानेन लक्ष्मीवान्पुण्यवान्भवेत्।\nतीर्थानां षट्सहस्राणि तस्मिंतीर्थे महामते।।\nदेवर्षिमुनिजुष्टानां सर्वसिद्धिप्रदायिनाम्।। १३७.४१ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये लक्ष्मीतीर्थादिषट्‌सहस्रतीर्थवर्णनं नाम सप्तत्रिंशदधिकशततमोऽध्यायः।। १३७ ।।"
  },
  {
    "text": "गौतमीमाहात्म्येऽष्टषष्टितमोऽध्यायः।। ६८ ।।"
  }
]
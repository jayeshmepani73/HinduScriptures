[
  {
    "text": "<b>कंसविचारकथनम्\n</b>\n<b>व्यास उवाच\n</b>\nकंसस्त्वथोद्विग्नमनाः प्राह सर्वान्महासुरान्।\nप्रलम्बकेशिप्रमुखानाहूयासुरपुंगवान्।। १८३.१ ।।"
  },
  {
    "text": "<b>कंस उवाच\n</b>\nहे प्रलम्ब महाबाहो केशिन्धेनुक पूतने।\nअरिष्टाद्यैस्तथा चान्यैः श्रूयतां वचनं मम।। १८३.२ ।।"
  },
  {
    "text": "मां हन्तुममरैर्यत्नः कृतः किल दुरात्मभिः।\nमद्वीर्यतापितान्वीरान्न त्वेतान्गणयाम्यहम्।। १८३.३ ।।"
  },
  {
    "text": "आश्चर्यं कन्यया चोक्तं जायते दैत्यपुंगवाः।\nहास्यं मे जायते वीरास्तेषु यत्नपरेष्वपि।। १८३.४ ।।"
  },
  {
    "text": "तथाऽपि खलु दुष्टानां तेषामप्यधिकं मया।\nअपकाराय दैत्येन्द्रा यतनीयं दुरात्मनाम्।। १८३.५ ।।"
  },
  {
    "text": "उत्पन्नश्चापि मृत्युर्मे भूतभव्यभवत्प्रभुः।\nइत्येतद्‌बालिका प्राह देवकीगर्भसंभवा।। १८३.६ ।।"
  },
  {
    "text": "तस्माद्वालेषु परमो यत्नः कार्यो महीतले।\nयत्रोद्रिक्तं बलं बाले स हन्तव्यः प्रयत्नतः।। १८३.७ ।।"
  },
  {
    "text": "<b>व्यास उवाच\n</b>\nइत्याज्ञाप्यासुरान्कंसः प्रविश्याऽऽमगृहं ततः।\nउवाच वसुदेवं च देवकीमविरोधतः।। १८३.८ ।।"
  },
  {
    "text": "<b>कंस उवाच\n</b>\nयुवयोर्घातिता गर्भा वृथैवैते मयाऽधुना।\nकोऽप्यन्य एव नाशाय बालो मम समुद्‌गतः।। १८३.९ ।।"
  },
  {
    "text": "तदलं परितापेन नूनं यद्भाविनो हि ते।\nअर्भका युवयोः को वा आयुषोऽन्ते न हन्यते।। १८३.१० ।।"
  },
  {
    "text": "<b>व्यास उवाच\n</b>\nइत्याश्वास्य विमुच्यैव कंसस्तौ परितोष्य च।\nअन्तर्गृहं द्विजश्रेष्ठाः प्रविवेश पुनः स्वकम्।। १८३.११ ।।"
  },
  {
    "text": "इति श्रीमहापुराणे आदिब्राह्मे श्रीकृष्णबालचरिते कंसविचारकथनं नाम त्र्यशीत्यधिकशततमोऽध्यायः।। १८३ ।।"
  }
]
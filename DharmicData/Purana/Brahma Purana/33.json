[
  {
    "text": "<b>मार्तण्डमाहात्म्य-वर्णनम्\t</b>\n<b>मुनय ऊचुः\t</b>\nभूयोऽपि कथयास्माकं कथां सूर्य्यसमाश्रिताम्।\nन तृप्तिमधिगच्छामः श्रुण्वन्तस्तां कथां शुभाम्॥ ३३.१ ॥"
  },
  {
    "text": "योऽयं दीप्तो महातजा वह्निराशिसमप्रभः।\nएतद्वेदितुमिच्छमाः प्रभावोऽस्य कुतः प्रभो॥ ३३.२ ॥"
  },
  {
    "text": "<b>ब्रह्मोवाच\t</b>\nतमोभूतेषु लोकषु नष्टे स्थावरजङ्गमे।\nप्रकृतेर्गुमहेतुस्तु पूर्व्वं बुद्धिरजायत॥ ३३.३ ॥"
  },
  {
    "text": "अहङ्कारस्ततो जातो महाभूतप्रवर्त्तकः।\nवाय्वग्निरापः खं भूमिस्ततस्त्वण्डमजायत॥ ३३.४ ॥"
  },
  {
    "text": "तस्मिन्नण्डे त्विमे लोकाः सप्त चैव प्रतिष्ठताः।\nपऋतिवी सप्तभिर्द्वोपैः समुद्रैश्चैव सप्तभिः॥ ३३.५ ॥"
  },
  {
    "text": "तत्रैवावस्थितो ह्यासीदहं विष्णुर्महेश्वरकः।\nविमूढास्तामसाः सर्व्वे प्रध्यायन्ति तमीश्वरम्॥ ३३.६ ॥"
  },
  {
    "text": "ततो वै सुमहातेजाः प्रादुर्भूतस्तमोनुदः।\nध्यानयोगेन चास्माभिर्विज्ञातं सविता तदा॥ ३३.७ ॥"
  },
  {
    "text": "ज्ञात्वा च परमात्मानं सर्व एव पृथक् पृथक्।\nदिव्याभिः स्तुतिभिर्देवः स्तुतोऽऽस्माभिस्तदेश्वरः॥ ३३.८ ॥"
  },
  {
    "text": "आदिदेवोऽसि देवानामैस्वर्य्याच्च त्वमीश्वरः।\nआदिकर्त्ताऽसि भूतानां देवदेवो दिवाकरः॥ ३३.९ ॥"
  },
  {
    "text": "जीवनः सर्व्वभूतानां देवगन्धर्व्वरक्षसाम्।\nमुनिकिन्नरसिद्धानां त्थैवोरगपक्षिणाम्॥ ३३.१० ॥"
  },
  {
    "text": "त्वं ब्रह्मा त्वं महीदेवस्त्वं विष्णुस्त्वं प्रजापतिः।\nवायुरिन्द्रश्च सोमश्च विवश्वान्वरुणस्तथा॥ ३३.११ ॥"
  },
  {
    "text": "त्वं कालः सुष्टिकर्त्ता च हर्त्ता भर्त्ता तथा प्रभुः।\nसरितः सागराः शैला विद्युदिन्द्रधनूंषि च॥ ३३.१२ ॥"
  },
  {
    "text": "प्रलयः प्रभवश्चैव व्यक्ताव्यक्तः सनातनः।\nईश्वरात्परतो विद्या विद्यायाः परतः शिवः॥ ३३.१३ ॥"
  },
  {
    "text": "शिवात्परतरो देवस्त्वमेव परमेश्वरः।\nसर्व्वतः पाणिपादान्तः सर्व्वतोक्षिशिरोमुखः॥ ३३.१४ ॥"
  },
  {
    "text": "सहस्रांशुः सहस्रास्यः सहस्रचरणेक्षणः।\nभूतादिर्भूर्भुवः स्वश्च महः सत्यं तपो जनः॥ ३३.१५ ॥"
  },
  {
    "text": "प्रदीप्तं दीपनं दिव्यं सर्वलोकप्रकाशकम्।\nदुर्निरीक्षं सुरेन्द्राणां यद्रूपं तस्य ते नमः॥ ३३.१६ ॥"
  },
  {
    "text": "सुरसिद्धगणैर्जुष्टं भृग्वत्रिपुलहादिभिः।\nस्तुतं परममव्यक्तं यद्रूपं तस्य ते नमः॥ ३३.१७ ॥"
  },
  {
    "text": "वेद्यं वेदविदां नित्यं सर्वज्ञानसमन्वितम्।\nसर्वदेवातिदेवस्य यद्रूपं तस्य ते नमः॥ ३३.१८ ॥"
  },
  {
    "text": "विश्वकृद्विश्वभूतं च वश्वानरसुरार्च्चितम्।\nविश्वस्थितमचिन्त्यं च यद्रूपं तस्य ते नमः॥ ३३.१९ ॥"
  },
  {
    "text": "परं यज्ञात् परं वेदात् परं लोकात् परं दिवः।\nपरमात्मेत्यभिख्यातं यद्रूपं तस्य ते नमः॥ ३३.२० ॥"
  },
  {
    "text": "अविज्ञेयमनालक्ष्यमध्यानगतमव्ययम्।\nअनादिनिधनं चैव यद्रूपं तस्य ते नमः॥ ३३.२१ ॥"
  },
  {
    "text": "नमो नमः कारणकारणाय, नमो नमः पापविमोचनाय।\nनमो नमस्ते दितिजार्दनाय, नमो नमो रोगविमोचनाय॥ ३३.२२ ॥"
  },
  {
    "text": "नमो नमः सर्व्ववरप्रदाय, नमो नमः सर्व्वसुखप्रदाय।\nनमो नमः सर्वधनप्रदाय, नमो नमः सर्व्वमतिप्रदाय॥ ३३.२३ ॥"
  },
  {
    "text": "स्तुतः स गवानेवं तैजसं रूपमास्थितः।\nउवाच वाचा कल्याण्या को वरो वः प्रदीयताम्॥ ३३.२४ ॥"
  },
  {
    "text": "<b>देवा ऊचुः\t</b>\nतवातितैजसं रूपं न कश्चित्सोढुमुत्सहेत्।\nसहनीयं तद्‌भवतु हिताय जगतः प्रभो॥ ३३.२५ ॥"
  },
  {
    "text": "एवमस्त्विति सोऽप्युवत्वा भगवानादिकृत् प्रभुः।\nलोकानां कार्यसिद्‌ध्यर्थं धर्म्मवर्षहिमप्रदः॥ ३३.२६ ॥"
  },
  {
    "text": "ततः सांख्याश्च योगाश्च ये चान्ये मोक्षकाङक्षिणः।\nध्यायन्ति ध्यायिनो देवं हृदयस्थं दिवाकरम्॥ ३३.२७ ॥"
  },
  {
    "text": "सर्वलक्षणहीनोऽपि युक्तो वा सर्व्वपातकैः।\nसर्व्वञ्च तरते पापं देवमर्कं समाश्रितः॥ ३३.२८ ॥"
  },
  {
    "text": "अग्निहोत्रञ्च वेदाश्च यज्ञाश्च बहुदक्षिणाः।\nभानोर्भक्तिनमस्कारकलां नार्हन्ति षोडशीम्॥ ३३.२९ ॥"
  },
  {
    "text": "तीर्थानां परमं तीर्थं मङ्गलानाञ्च मंगलम्।\nपवित्रञ्च पवित्राणाम् प्रपद्यन्ते दिवाकरम्॥ ३३.३० ॥"
  },
  {
    "text": "शक्राद्यैः संस्तुतं देवं ये नमस्यन्ति भास्करम्।\nसर्वकिल्विषनिर्म्मुक्ताः सूर्य्यलोकं व्रजन्ति ते॥ ३३.३१ ॥"
  },
  {
    "text": "<b>मुनय ऊचुः\t</b>\nचिरात्प्रभृति नो ब्रह्मन् श्रोतुमिच्छा प्रवर्त्तते।\nनाम्नामष्टशतं ब्रूहि यत्त्वयोक्तं पुरा रवेः॥ ३३.३२ ॥"
  },
  {
    "text": "<b>ब्रह्मोवाच\t</b>\nअष्टोत्तरशतं नाम्नां श्रृणुध्वं गदतो मम।\nभास्करस्य परं गुह्यं स्वर्गमोक्षप्रदं द्विजाः॥ ३३.३३ ॥"
  },
  {
    "text": "ॐ सूर्योऽर्य्यमा भगस्त्वष्टा पूषाऽर्कः सविता रविः।\nगभस्तिमानजः कालो मृत्युर्धाता प्रभाकरः॥ ३३.३४ ॥"
  },
  {
    "text": "पृथिव्यापश्च तेजश्च खं वायुश्च परायणम्।\nसोमो बृहस्पतिः शुक्रो बुधोऽङ्गारक एव च॥ ३३.३५ ॥"
  },
  {
    "text": "इन्द्रो विवस्वान्दीप्तांशुः शुचिः शौरिः शनैस्चरः।\nब्रह्मा विष्णुश्च रुद्रश्च स्कन्दोवैश्रवणो यमः॥ ३३.३६ ॥"
  },
  {
    "text": "वैद्युतो जाठरश्चाग्निरैन्धनस्तेजसां पतिः।\nधर्म्मध्वजो वेदकर्त्ता वेदाङ्गो वेदवाहनः॥ ३३.३७ ॥"
  },
  {
    "text": "कृतं त्रेता द्वापरश्च कलिः सर्वामराश्रयः।\nकलाकाष्ठामुहूर्त्तास्च क्षपा यामास्तथा क्षणाः॥ ३३.३८ ॥"
  },
  {
    "text": "संवत्सरकरोश्वतथः कालचक्रो विभावसुः।\nपुरुषः शाश्वतो योगी व्यक्ताव्यक्तः सनातनः॥ ३३.३९ ॥"
  },
  {
    "text": "कालाध्यक्षः प्रजाध्यक्षो विश्वकर्म्मा तमोनुदः।\nवरुणः सागरोंऽशश्च जीमूतो जीवनोऽरिहा॥ ३३.४० ॥"
  },
  {
    "text": "भूताश्रयो भूतपतिः सर्व्वलोकनमस्कृतः।\nस्रष्टा संवर्त्तको वह्निः सर्व्वस्याऽऽदिरलोलुपः॥ ३३.४१ ॥"
  },
  {
    "text": "अनन्तः कपिलो भानुः कामदः सर्वतोमुखः।\nजयो विशालो वरदः सर्व्वभूतनिषेवितः॥ ३३.४२ ॥"
  },
  {
    "text": "मनः सुपर्णो भूतादिः शीघ्रगः प्राणधारणः।\nधन्वन्तरिर्धूमकेतुरादिदेवोऽदितेः सुतः॥ ३३.४३ ॥"
  },
  {
    "text": "द्वादशात्मा रविर्दक्षः पिता माता पितामहः।\nस्वर्गद्वारं प्रजाद्वारं मोक्षद्वारं त्रिविष्टपम्॥ ३३.४४ ॥"
  },
  {
    "text": "देहकर्त्ता प्रशान्तात्मा विश्वात्मा विश्वतोमुखः।\nचराचरात्मा सूक्ष्मात्मा मैत्रेयः द्विजोत्तमाः॥ ३३.४५ ॥"
  },
  {
    "text": "एतद्वै कीर्त्तनीयस्य सूर्य्यस्यामिततोजसः।\nनाम्नामष्टशतं रम्यं मया प्रोक्तं द्विजोत्त्माः॥ ३३.४६ ॥"
  },
  {
    "text": "सुरगणपितृयक्षसोवितं, ह्यसुरनिशाकरसिद्धबन्दितम्।\nवरकनकहुताशनप्रभं, प्रणिपतितोऽस्मि हिताय भास्करम्॥ ३३.४७ ॥"
  },
  {
    "text": "सूर्योदये यः सुसमाहितः पठेत्, स पुत्रदारान् धनरत्नसञ्चयान्।\nलभेत जातिस्मरतां नरः स तु, स्मृतिञ्च मेधाञ्च स विन्दते पराम्॥ ३३.४८ ॥"
  },
  {
    "text": "इमं स्तवं देववरस्य यो नरः प्रकीर्त्तयेच्छुद्धमनाः समाहितः।\nविमुच्यते शोकदवाग्निसागराल्लभेत कामान्मनसा यथेप्सितान्॥ ३३.४९ ॥"
  },
  {
    "text": "इति श्री आदिब्राह्मे महापुराणे स्वयंभ्वृषिसंवादे सूर्य्यनामाष्टोत्तरशतं नाम त्रयस्त्रिंशोऽध्यायः॥ ३३ ॥"
  }
]
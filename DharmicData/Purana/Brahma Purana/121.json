[
  {
    "text": "ब्रह्मोवाच\nविदर्भासंगमं पुण्यं रेवतीसंगमं तथा\nतत्र यद्वृत्तमाख्यास्ये यत्पुराणविदो विदुः  १\nभरद्वाज इति ख्यात ऋषिरासीत्तपोधिकः\nतस्य स्वसा रेवतीति कुरूपा विकृतस्वरा  २\nतां दृष्ट्वा विकृतां भ्राता भरद्वाजः प्रतापवान्\nचिन्तया परया युक्तो गङ्गाया दक्षिणे तटे  ३\nकस्मै दद्यामिमां कन्यां स्वसारं भीषणाकृतिम्\nन कश्चित्प्रतिगृह्णाति दातव्या च स्वसा तथा  ४\nअहो भूयान्न कस्यापि कन्या दुःखैककारणम्\nमरणं जीवतोऽप्यस्य प्राणिनस्तु पदे पदे  ५\nएवं विमृशतस्तस्य स्वाश्रमे चातिशोभने\nद्र ष्टुं मुनिवरः प्रायाद्भरद्वाजं यतव्रतम्  ६\nद्व्यष्टवर्षः शुभवपुः शान्तो दान्तो गुणाकरः\nनाम्ना कठ इति ख्यातो भरद्वाजं ननाम सः  ७\nविधिवत्पूज्य तं विप्रं भरद्वाजः कठं तदा\nतस्यागमनकार्यं च पप्रच्छ पुरतः स्थितः  ८\nकठोऽप्याह भरद्वाजं विद्यार्थ्यहमुपागतः\nतथा च दर्शनाकाङ्क्षी यद्युक्तं तद्विधीयताम्  ९\nभरद्वाजः कठं प्राह अधीष्व यदभीप्सितम्\nपुराणं स्मृतयो वेदा धर्मस्थानान्यनेकशः  १०\nसर्वं वेद्मि महाप्राज्ञ रुचिरं वद मा चिरम्\nकुलीनो धर्मनिरतो गुरुशुश्रूषणे रतः\nअभिमानी श्रुतधरः शिष्यः पुण्यैरवाप्यते  ११\nकठ उवाच\nअध्यापयस्व भो ब्रह्मञ्शिष्यं मां वीतकल्मषम्\nशुश्रूषणरतं भक्तं कुलीनं सत्यवादिनम्  १२\nब्रह्मोवाच\nतथेत्युक्त्वा भरद्वाजः प्रादाद्विद्यामशेषतः\nप्राप्तविद्यः कठः प्रीतो भरद्वाजमथाब्रवीत्  १३\nकठ उवाच\nइच्छेयं दक्षिणां दातुं गुरो तव मनःप्रियाम्\nवदस्व दुर्लभं वापि गुरो तुभ्यं नमोऽस्तु ते  १४\nविद्यां प्राप्यापि ये मोहात्स्वगुरोः पारितोषिकम्\nन प्रयच्छन्ति निरयं ते यान्त्याचन्द्र तारकम्  १५\nभरद्वाज उवाच\nगृहाण कन्यां विधिवद्भार्यां कुरु मम स्वसाम्\nअस्यां प्रीत्या वर्तितव्यं याचेयं दक्षिणामिमाम्  १६\nकठ उवाच\nभ्रातृवत्पुत्रवच्चापि शिष्यः स्यात्तु गुरोः सदा\nगुरुश्च पितृवच्च स्यात्संबन्धोऽत्र कथं भवेत्  १७\nभरद्वाज उवाच\nमद्वाक्यं कुरु सत्यं त्वं ममाज्ञा तव दक्षिणा\nसर्वं स्मृत्वा कठाद्य त्वं रेवतीं भर तन्मनाः  १८\nब्रह्मोवाच\nतथेत्युक्त्वा गुरोर्वाक्यात्कठो जग्राह पाणिना\nरेवतीं विधिवद्दत्तां तां समीक्ष्य कठस्त्वथ  १९\nतत्रैव पूजयामास देवेशं शंकरं तदा\nरेवत्या रूपसंपत्त्यै शिवप्रीत्यै च रेवती  २०\nसुरूपा चारुसर्वाङ्गी न रूपेणोपमीयते\nअभिषेकोदकं तत्र रेवत्या यद्विनिःसृतम्  २१\nसाभवत्तत्र गङ्गायां तस्मात्तन्नामतो नदी\nरेवतीति समाख्याता रूपसौभाग्यदायिनी  २२\nपुनर्दर्भैश्च विविधैरभिषेकं चकार सः\nपुण्यरूपत्वसंसिद्ध्यै विदर्भा तदभून्नदी  २३\nश्रद्धया संगमे स्नात्वा रेवतीगङ्गयोर्नरः\nसर्वपापविनिर्मुक्तो विष्णुलोके महीयते  २४\nतथा विदर्भागौतम्योः संगमे श्रद्धया मुने\nस्नानं करोत्यसौ याति भुक्तिं मुक्तिं च तत्क्षणात्  २५\nउभयोस्तीरयोस्तत्र तीर्थानां शतमुत्तमम्\nसर्वपापक्षयकरं सर्वसिद्धिप्रदायकम्  २६\nइति श्रीमहापुराणे आदिब्राह्मे तीर्थमाहात्म्ये विदर्भासंगमरेवतीसंगमादितीर्थवर्णनं नामैकविंशत्यधिकशततमोऽध्यायः  १२१\nगौतमीमाहात्म्ये द्विपञ्चाशत्तमोऽध्यायः  ५२"
  }
]
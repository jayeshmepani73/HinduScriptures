[
  {
    "text": "<b>पुरुषोत्तमक्षेत्र-वर्णनम्\n</b>\n<b>मुनय ऊचुः\n</b>\nतस्मिन्क्षेत्रवरे पुण्ये वैष्णवे पुरुषोत्तमे।\nकिं तत्र प्रतिमा पूर्वं न स्थिता वैष्णवी प्रभो॥ ४५.१ ॥\nयेनासौ नृपतिस्तत्र गत्वा सबलवाहनः।\nस्थापयामास कृष्णं च रामं भद्रां शुभप्रदाम्॥ ४५.२ ॥\nसंशयो नो महानत्र विस्मयश्च जगत्पते।\nश्रेतुमिच्छामहे सर्वं ब्रूहि तत्कारणं च नः॥ ४५.३ ॥\n<b>ब्रह्मोवाच\n</b>\nश्रृणुध्वं पूर्वसंवृत्तां कथां पापप्रणाशिनीम्।\nप्रवक्ष्यामि समासेन श्रिया पृष्टः सुरा हरिः॥ ४५.४ ॥\nसुमेरोः काञ्चने श्रृङ्गे सर्वाश्चर्यसमन्विते।\nसिद्धविद्याधरैर्यक्षैः किंनरैरुपसोभिते॥ ४५.५ ॥\nदेवदानवगन्धर्वैर्नागैरप्सरसां गणैः।\nमुनिभिर्गुह्यकैः सिद्धैः सौपर्णैः समरुद्‌गणैः॥ ४५.६ ॥\nअन्यैर्देवालयैः साध्यैः कश्यपाद्यैः प्रजेश्वरैः।\nजातरूपप्रतीकाशैर्भूषिते सूर्यसंनिभैः॥ ४५.७ ॥\nकर्णिकारवनैर्दिव्यैः सर्वर्तुकुसुमोत्करैः।\nजातरूपप्रतीकासैर्भूषिते सूर्यसंनिभैः॥ ४५.८ ॥\nअन्यैश्च बहुभिर्वृक्षैः शालतालादिभिर्वनैः।\nपुंनागासोकसरलन्यग्रोधाम्रातकार्जुनैः॥ ४५.९ ॥\nपारिजाताम्रखदिरनीपबिल्वकटम्बकैः।\nधवखादिरपालाशशीर्षामलकतिन्दुकैः॥ ४५.१० ॥\nनारिङ्गकोलबकुललोध्राडिमदारकैः।\nसर्जैश्च कर्णैस्तगरैः शिशिभूर्जवनिम्बकैः॥ ४५.११ ॥\nअन्यैश्च काञ्चनैश्चैव फलभारैश्च नामितैः।\nनानाकुसुमगन्धाढ्यैर्भूषिते पुष्पपादपैः॥ ४५.१२ ॥\nमालतीयूथिकामल्लीकुन्दबाणकुरुण्टकैः।\nपाटलागस्त्यकुटजमन्दारकुसुमादिबिः॥ ४५.१३ ॥\nअन्यैश्च विविधैः पुष्पैर्मनसः प्रीतिदायकैः।\nनानाविहगसंधैश्च कूजद्भिर्मधुरस्वरैः॥ ४५.१४ ॥\nपुस्कोकिलरुतैर्दिव्यैर्मनसः प्रीतिदायकैः।\nएवं नानाविहगसंधैश्च कूजद्भिर्मधुरस्वरैः॥ ४५.१५ ॥\nखगैर्नानाविधैश्चैव शोभिते सुरसेविते।\nतत्र स्तितं जगन्नाथं जगत्स्रष्टारमव्ययम्॥ ४५.१६ ॥\nसर्वलोकविधातारं वासुदेवाख्यमव्ययम्।\nप्रणम्य शिरसा देवी लोकानां हितकाम्यया॥\nपप्रच्छेमं महाप्रशनं पद्मजा तमनुत्तमम्॥ ४५.१७ ॥\n<b>श्रीरुवाच\n</b>\nब्रहि त्वं सर्वलोकेश संशयं मे हृदि स्थितम्।\nमर्त्यलोके महाश्चर्ये कर्मभूमौ सुदुर्लभे॥ ४५.१८ ॥\nलोभमोहग्रहग्रस्ते कामक्रोधमहार्णवे।\nयेन मुच्येत देवेश अस्मात्संसारसागरात्॥ ४५.१९ ॥\nआचक्ष्व सर्वदेवेश प्रणतं यदि मन्यसे।\nत्वदृते नास्ति लोकेऽस्मिन्वक्ता संशयनिर्णये॥ ४५.२० ॥\n<b>ब्रह्मोवाच\n</b>\nश्रुत्वैवं वचनं तस्या देवदेवो जनार्दनः।\nप्रोवाच परया प्रीत्या परं सारामृतोपमम्॥ ४५.२१ ॥\n<b>श्रीभगवानुवाच\n</b>\nसुखोपास्यः सुसाध्यश्चाभिरामश्च सुसत्फलः।\nआस्ते तीर्थवरे देवि विख्यातः पुरषोत्तमः॥ ४५.२२ ॥\nन तेन सदृशः कश्चित् त्रिषु लोकेषु विद्यते।\nकीर्तनाद्यस्य देवेशि मुच्यते सर्वपातकैः॥ ४५.२३ ॥\nन विज्ञातोऽमरैः सर्वैर्न दैत्यैर्न च दानवैः।\nमरीच्याद्यैर्मुनिवरैर्गोपितं मे वरानने॥ ४५.२४ ॥\nतत्तेऽहं संप्रवक्ष्यामि तीर्थराजं च सांप्रतम्।\nभावेनैकेन सुश्रोणि श्रुणुष्व वरवर्मिनि॥ ४५.२५ ॥\nआसीत्कल्पे समुत्पन्ने नष्टे स्थावरजङ्गमे।\nप्रलीना देवगन्धर्वदैत्यविद्याधरोरगाः॥ ४५.२६ ॥\nतमोभूतमिदं सर्वं न प्राज्ञायत किंचन।\nतस्मिञ्जागर्ति बूतात्मा परमात्मा जगद्‌गुरुः॥ ४५.२७ ॥\nश्रीमांस्त्रिमूर्तिकृद्‌देवो जगर्त्क्ता महेश्वरः।\nवासुदेवेति विख्यातो योगात्मा हरिरीस्वरः॥ ४५.२८ ॥\nसोऽसृजद्योगन्द्रान्ते नाब्यम्भोरुहमध्यगम्।\nपद्मकेशरसंकाशं ब्रह्माणं भूतमव्ययम्॥ ४५.२९ ॥\nतादृग्भूतस्ततो ब्रह्मा सर्वलोकमहेश्वरः।\nपञ्चभूतसमायुक्तं सृजते च शनैः शनैः॥ ४५.३० ॥\nमात्रायोनीनि भूतानि स्थूलसूक्ष्माणि यानि च।\nचतुर्विधानि सर्वाणि स्थावराणि चराणि च॥ ४५.३१ ॥\nततः प्रजापतिर्ब्रह्मा चक्रे सर्वं चराचरम्‌।\nसंचिन्त्य मनसाऽऽत्मानं ससर्ज विविधाः प्रजाः॥ ४५.३२ ॥\nमरीच्यादीन्मुनीन्सर्वान्देवासुरपितॄनपि।\nयज्ञविद्याधरांश्चान्यान्गङ्गद्याः सरितस्तथा॥ ४५.३३ ॥\nनरवारसिंहांश्च विविधांश्च विहंगमान्।\nजरायूनण्डजान्देवि स्वेदजोभेद्‌जांस्तथा॥ ४५.३४ ॥\nब्रह्मक्षत्रं वैश्यं शूद्रं चैव चतुष्टयम्।\nअन्त्यजातांश्च म्लेच्छांश्च ससर्ज विविधान्पृथक्॥ ४५.३५ ॥\nयत्किंचिज्जीवसंज्ञं तु तृणगुल्मपिपीलिकम्।\nब्रह्मा भूत्वा जगत्सर्वं निर्ममे सचराचरम्॥ ४५.३६ ॥\nदक्षिणाङ्गे तथाऽऽमानं संचिन्त्य पुरुषं स्वयम्।\nवामे चैव तु नारीं स द्विधा भूतमकल्पयत्॥ ४५.३७ ॥\nततः प्रभृति लोकेऽस्मिन्प्रजा मैथुनसंभवाः।\nअधमोत्तममध्याश्च वासुदेवात्मिकां तनुम्॥ ४५.३८ ॥\nएवं संचिन्त्य देवोऽसौ पुरा सलिलयोनिजः।\nजगाम ध्यानमास्थाय वासुदेवात्मिकां तनुम्॥ ४५.३९\nध्यानमात्रेण देवेन स्वयमेव जनार्दनः।\nतस्मिन्क्षणे समुत्पन्नः सहस्राक्षः सहस्रपात्॥ ४५.४०॥\nसहस्रशीर्षा पुरुषः पुण्डरीकनिभेक्षणः।\nसलिलध्वान्तमेघाभः श्रीमाञ्छ्रीवत्सलक्षणः॥ ४५.४१ ॥\nअपश्यत्सहसा तं तु ब्रह्मा लोकपितामहः।\nआसनैर्ध्यपाद्यैश्च अक्षतैरभिनन्द्य च॥ ४५.४२ ॥\nनष्टाव परमैः स्तोत्रैर्विरिञ्चिवः सुसमाहितः।\nततोऽहमुक्तवान्देवं ब्रह्माणं कमलोद्‌भवम्॥\nकारणं वद मां तात मम ध्यानस्य सांप्रतम्॥ ४५.४३ ॥\n<b>ब्रह्मोवाच\n</b>\nजगद्धिताय देवेश मर्त्यलोकैश्च दुर्लभम्।\nस्वर्गद्वारस्य मार्गाणि यज्ञदानव्रतानि च॥ ४५.४४ ॥\nयोगः सत्यं तपः श्रद्धा तीर्थानि विविधानि च।\nविहाय सर्वमेतेषां सुखं तत्साधनं वद॥ ४५.४५ ॥\nस्थानं जगत्पते मह्यामुत्कृष्टं च यदुच्यते।\nसर्वेषामुत्तमं स्थानं ब्रूहि मे पुरुषोत्तम॥ ४५.४६ ॥\nविधातुर्वचनं श्रुत्वा ततोऽहं प्रोक्तवान्प्रिये।\nश्रृणु ब्रह्मान्प्रवक्ष्यामि निर्मलं भुवि दुर्लभम॥ ४५.४७ ॥\nउत्तमं सर्वक्षेत्राणां धन्यं संसारतारणम्।\nगोब्राह्मणहितं पुण्यं चातुर्वर्ण्यसुखोदयम्॥ ४५.४८ ॥\nभुक्तिमुक्तिप्रदं नॄणं क्षेत्रं परमदुर्लभम्।\nमहापुण्यं तु सर्वेषां सिद्धिदं वै पितामह॥ ४५.४९ ॥\nतस्मादासीत्समुत्पन्नं तीर्थराजं सनातनम्।\nविख्यातं परमं क्षेत्रे चतूरायूगनिषेवितम्॥ ४५.५० ॥\nसर्वेषामेव देवानामृषीणां ब्रह्मचारिणाम्।\nदैत्यदानवसिद्धानां गन्धर्वोरगरक्षसाम्॥ ४५.५१ ॥\nनागविद्याधराणां च स्थावरस्य चरस्य च।\nउत्तमः पुरुषो यस्मात् तस्मात् स पुरुषोत्तमः।। ४५.५२ ॥\nदक्षिणस्योदधेस्तीरे न्यग्रोधो यत्र तिष्ठति।\nदशयोजनविस्तीर्णं क्षेत्रं परमदुर्लभम्॥ ४५.५३ ॥\nयस्तु कल्पे समुत्पन्ने सर्वलोकनिबर्हणे।\nविनाशं नैवमभ्येति स्वयं तत्रैवमास्थितः॥ ४५.५४ ॥\nदृष्टमात्रे वटे तस्मिंश्छायामाक्रम्य चासकृत्।\nब्रह्महत्यात्प्रमुच्येत पापेष्वन्येषु का कथा॥ ४५.५५ ॥\nप्रदक्षिणा कृता यैस्तु नमस्कारश्च जन्तुभिः।\nसर्वे विधूतपाप्मानस्ते गतः केशवालयम्॥ ४५.५६ ॥\nन्यग्रोधस्योत्तरे किंचिद्‌दक्षिणे केशवस्य तु।\nप्रासादस्तत्र तिष्ठेत्तु पदं धर्ममयं हि तत्॥ ४५.५७ ॥\nप्रतिमां तत्र वै दृष्ट्वा स्वयं देवेन निर्मिताम्।\nअनायासेन वै यानति भुवनं मे ततो नराः॥ ४५.५८ ॥\nगच्छमानांस्तु तान्प्रेक्ष्य एकदाधर्मराट् प्रिये।\nमदन्तिकमनुप्राप्य प्रणम्य शिरसाऽब्रवीत्॥ ४५.५९ ॥\nनमस्ते भगवन्देव लोकनाथ जगत्पते।\nक्षीरोदवासिनं देवं शेषभोगानुशायिनम्॥ ४५.६० ॥\nवरं वरेण्यं वरदं कर्तारमकृतं प्रभुम्।\nविश्वेश्वरमजं विष्णुं सर्वज्ञमपराजितम्॥ ४५.६१ ॥\nनीलोत्पलदलश्यामं पुण्डरीकनिभेक्षणम्।\nसर्वज्ञं निर्गुणं शान्तं जगद्धातारमव्ययम्॥ ४५.६२ ॥\nसर्वलोकविधातारं सर्वलोकसुखावहम्।\nपुराणं वुरुषं वेद्यं व्यक्ताव्यतं सनातनम्॥ ४५.६३ ॥\nपरावराणां स्रष्टारं लोकनाथं जगद्‌गुरुम्।\nश्रीवत्सोरस्कसंयुक्तं वनमालाविभुषितम्॥ ४५.६४ ॥\nपीतवस्त्रं चतुर्बाहुं शङ्खचक्रगदाधरम्।\nहारकेयूरसंयुक्तं मुकुटाङ्गदधारिणम्॥ ४५.६५ ॥\nसर्वलक्षणसंपूर्णं सर्वेन्द्रियविवर्जितम्।\nकूटस्तमचलं सूक्ष्मं ज्योतीरूपं सनातनम्॥ ४५.६६ ॥\nभावाभावविनिर्मुक्तं व्यापिनं प्रकृतेः परम्।\nनमस्यामि जगन्नाथमीस्वरं सुखदंप्रभुम्॥ ४५.६७ ॥\nइत्येवं धर्मराजस्तु पुरा न्यग्रोधसंनिधौ।\nस्तुत्वा नानाविधैः स्तोत्रैः प्रणाममकरोत्तदा॥ ४५.६८ ॥\nदुष्ट्वा तु महाभागे प्रणतं प्राञ्जलिस्थितम्।\nस्तोत्रस्य कारणं देवि पृष्टवानहमन्तकम्॥ ४५.६९ ॥\nदैवस्वत महाबाहो सर्ववोत्तमो ह्यसि।\nकिमर्थं स्तुतवान्मां त्वं संक्षेपात्तद्‌ब्रवीहि मे॥ ४५.७० ॥\n<b>धर्मराज उवाच\n</b>\nअस्मिन्नायतने पुण्ये विख्याते पुरुषोत्तमे।\nइन्द्रनीलमयी श्रेष्ठा प्रतिमा सार्वकामिकी॥ ४५.७१ ॥\nतां दुष्ट्वा पुण्डरीकाक्ष भावेनैकेन श्रद्धया।\nश्वेताख्यं भवनं यान्ति निष्कामाश्चैव मानवाः॥ ४५.७२ ॥\nअतः कर्तु न शवनोमि व्यापारमरिसूदन।\nप्रसीद सुमहादेव संहर प्रतिमां विभो॥ ४५.७३ ॥\nश्रुत्वा वैवस्वतस्यैतद्वाक्यमेतदुवाच ह।\nयम तां गोपयिष्यामि सिकताभिः समनन्ततः॥ ४५.७४ ॥\nततः सा प्रतिमा देवि वल्लिभिर्गोपिता मया।\nयथा तत्र न पस्यन्ति मनुजाः स्वर्गकाड्क्षिणः॥ ४५.७५ ॥\nप्रच्छाद्य वल्लिकैर्देवि जातरूपपरिच्छदैः।\nयमं प्रस्थापयामास स्वां पुरीं दक्षिणां दिशम्॥ ४५.७६ ॥\n<b>ब्रह्मोवाच\n</b>\nलुप्तायां प्रतिमायां तु इन्द्रनीलस्य भो द्विजाः।\nतस्मिन्क्षेत्रवरै पुण्ये विख्याते पुरुषोत्तमे॥ ४५.७७ ॥\nयो भूतस्तत्र वृत्तान्तो देवदेवो जनार्दनः।\nतं सर्वं कथयामास स तस्यै भगवान्पुरा॥ ४५.७८ ॥\nइन्द्रद्युम्नस्य गमनं क्षेत्रसंदर्शनं तथा।\nक्षेत्रस्य वर्णनं चैव प्रासादकरणं तथा॥ ४५.७९ ॥\nहयमेधस्य यजनं स्वप्नदर्शनमेव च।\nलवणस्योदधेस्तीरे काष्ठस्य दर्शनं तथा॥ ४५.८० ॥\nदर्शनं वासुदेवस्य शिल्पिराजस्य च द्विजाः।\nनिर्माणं प्रतिमायास्तु यथावर्णं विशेषतः॥ ४५.८१ ॥\nस्थापनं चैव सर्वेषां प्रासादे भुवनोत्तमे।\nयात्राकाले च विप्रेन्द्राः कल्पसंकीर्तनं तथा॥ ४५.८२ ॥\nमार्कण्डेयस्य चरितं स्तापनं शंकरस्य च।\nपञ्चतीर्थस्य महात्म्यं दर्शनं शूलपाणिनः॥ ४५.८३ ॥\nवटस्य दर्शनं चैव व्युष्टिं तस्य च भो द्विजाः।\nदर्शनं बलदेवस्य कृष्णस्य च विशेषतः॥ ४५.८४ ॥\nसुभद्रायाश्च तत्रैव माहात्म्यं चैव सर्वशः।\nदर्शनं नरसिंहस्य व्यष्टिसंकीर्तनं तथा॥ ४५.८५ ॥\nअनन्तवासुदेवस्य दर्शनं सुणकीर्तनम्।\nश्वेतमाधवमाहत्म्यं स्वर्गद्वारस्य दर्शनम्॥ ४५.८६ ॥\nउदधेर्दर्शनं चैव स्नानं तर्पणमेव च।\nसमुद्रस्नानमाहात्म्यमिन्द्रद्युम्नस्य च द्विजाः॥ ४५.८७ ॥\nपञ्चतीर्थफलं चैव महाज्येष्ठं तथैव च।\nस्थानं कृष्णस्य हलिनः पर्वयात्राफलं तथा॥ ४५.८८ ॥\nवर्णनं विष्णुलोकस्य क्षेत्रस्य च पुनः पुनः।\nपूर्वं कथितवान्सर्वं तस्यै स पुरुषोत्तमः॥ ४५.८९ ॥\nइति श्रीमहापुराणे आदिब्राह्मेस्वयंभुऋषिसंवादे पूर्ववृत्तानुवर्णनं नाम पञ्चचत्वारिंशोऽध्यायः॥ ४५ ॥"
  }
]
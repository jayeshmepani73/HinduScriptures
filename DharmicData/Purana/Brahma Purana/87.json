[
  {
    "text": "<b>अथ सप्तशीतितमोऽध्यायः</b>\n<b>अहल्यासंगमेन्द्रतीर्थवर्णनम्</b>\n<b>ब्रह्मोवाच</b>\nअहल्यासंगमं चेह तीर्थं त्रैलोक्यपावनम्।\nश्रृणु सम्यङ्मुनिश्रेष्ठ तत्र वृत्तमिदं यथा।। ८७.१ ।।"
  },
  {
    "text": "कौतुकेनातिमहता मया पूर्वं मुनीश्वर।\nसृष्टा कन्या बहुविधा रूपवत्यो गुणान्विताः।। ८७.२ ।।"
  },
  {
    "text": "तासामेकां श्रेष्ठतमां निर्ममे शुभलक्षणाम्।\nतां बालां चारुसर्वङ्गीं दृष्ट्वा रूपगुणान्विताम्।। ८७.३ ।।"
  },
  {
    "text": "को वाऽस्याः पोषणे शक्त इति मे बुद्धिराविशत्।\nन दैत्यानां सुराणां च न मुनीनां तथैव च।। ८७.४ ।।"
  },
  {
    "text": "नास्त्यस्याः पोषणे शक्तितरिति मे बुद्धिरन्वभूत्।\nगुणज्येष्ठाय विप्राय तपोयुक्ताय धीमते।। ८७.५ ।।"
  },
  {
    "text": "सर्वलक्षणयुक्ताय वेदवेदाङ्गवेदिने।\nगौतमाय महाप्राज्ञामददां पोषणाय ताम्।। ८७.६ ।।"
  },
  {
    "text": "पालयस्व मुनिश्रेष्ठ यावदाप्स्यति यौवनम्।\nयौवनस्थां पुनः साध्वीमानयेथा ममान्तिकम्।। ८७.७ ।।"
  },
  {
    "text": "एवमुक्त्वा गौतमाय प्रादां कन्यां सुमध्यमाम्।\nतामादाय मुनिश्रेष्ठ तपसा हतकल्मषः।। ८७.८ ।।"
  },
  {
    "text": "तां पोषयित्वा विधिवदलंकृत्य ममान्तिकम्।\nनिर्विकारो मुनिश्रेष्ठो ह्यहल्यामानयत्तदा।। ८७.९ ।।"
  },
  {
    "text": "तां दृष्ट्वा विबुधाः सर्वे शक्रग्निवरुणादयः।\nमम देया सुरेशान इत्यूचुस्ते पृथक्पृथक्।। ८७.१० ।।"
  },
  {
    "text": "तथैव मुनयः साध्या दानवा यक्षराक्षसाः।\nतान्सर्वानागतान्दृष्ट्वा कान्यार्थमथ संगतान्।। ८७.११ ।।"
  },
  {
    "text": "इन्द्रस्य तु विशेषण महांश्चाभूत्तदा ग्रहः।\nगौतमस्य तु माहात्म्यं गाम्भीर्यं धैर्यमेव च।। ८७.१२ ।।"
  },
  {
    "text": "स्मृत्वा सुविस्मितो भूत्वा ममैवमभवत्सुधीः।\nदेयेयं गौतमायैव नान्ययोग्या शुभानना।। ८७.१३ ।।"
  },
  {
    "text": "तस्मा एव तु तां दास्ये तथाऽप्येवमचिन्तयम्।\nसर्वेषां च मतिर्धैर्यं मथितं बालयाऽनया।। ८७.१४ ।।"
  },
  {
    "text": "अहल्येति सुरैः प्रोक्तं मया च ऋषिभिस्तदा।\nदेवानृषींस्तदा वीक्ष्य मया तत्रोक्तमुच्चकैः।। ८७.१५ ।।"
  },
  {
    "text": "तस्मै सा दीयते सुभ्रूर्यः पृथिव्याः प्रदक्षिणाम्।\nकृत्वोपतिषठते पूर्व न चानयस्मै पुनः पुनः।। ८७.१६ ।।"
  },
  {
    "text": "ततः सर्वे सुरगणाः श्रुत्वा वाक्यं मयेरितम्।\nअहल्यार्थं सुरा जग्मुः पृथिव्याश्च प्रदक्षिणे।। ८७.१७ ।।"
  },
  {
    "text": "गतेषु सुरसंघेषु गौतमोऽपि मुनीश्वर।\nप्रयत्नमकरोत्कंचिदहल्यार्थंमिमं तथा।। ८७.१८ ।।"
  },
  {
    "text": "एतस्मिन्नन्तरे ब्रह्मन्सुरभिः सर्वकामधुक्।\nअर्धप्रसूता ह्यभवत्तां ददर्श स गौतमः।। ८७.१९ ।।"
  },
  {
    "text": "स्याः प्रदक्षिणं चक्रे इयमुर्वीति संस्मरन्।\nलिङ्गस्य च सुरेशस्य प्रदक्षिणमथाकरोत्।। ८७.२० ।।"
  },
  {
    "text": "तयोः प्रदक्षिणं कृत्वा गौतमौ मुनिसत्तमः।\nसर्वेषां चैव देवानामेकं चापि प्रदक्षिणम्।। ८७.२१ ।।"
  },
  {
    "text": "नैवाभवद्भुवो गन्तः संजातं द्वितयं मम।\nएवं निश्चित्य स मुनिर्ममान्तिकमथाभ्यगात्।। ८७.२२ ।।"
  },
  {
    "text": "नमस्कृत्वाऽब्रवीद्वाक्यं गौतमो मां महामतिः।\nकमलासन विश्वात्मन्नमस्तेऽस्तु पुनः पुनः।। ८७.२३ ।।"
  },
  {
    "text": "प्रदक्षिणीकृता ब्रह्मन्मयेयं वसुधाऽखिला।\nयदत्र युक्तं देवेश जानीते तद्भवान्स्वयम्।। ८७.२४ ।।"
  },
  {
    "text": "मया तु ध्यानयोगन ज्ञात्वा गौतममब्रवम्।\nतवैव दीयते सुभ्रः प्रदक्षिणमिदं कृतम्।। ८७.२५ ।।"
  },
  {
    "text": "धर्मं जानीहि विप्रर्षे दुर्ज्ञेयं निगमैरपि।\nअर्धप्रसूता सुरभिः सप्तद्वीपवती मही।। ८७.२६ ।।"
  },
  {
    "text": "कृता प्रदक्षिणा तस्याः पृथिव्याः सा कृता भवेत्।\nलिङ्गं प्रदक्षिणीकृत्य तदेव फलमाप्नुयात्।। ८७.२७ ।।"
  },
  {
    "text": "तस्मात्सर्वप्रयत्नेन मुने गौतम् सुव्रत।\nतुष्टोऽहं तव धैर्येण ज्ञानेन तपसा तथा।। ८७.२८ ।।"
  },
  {
    "text": "दत्तेयमृषिशार्दूल कन्या लोकवरा मया।\nइत्युक्तवाऽहं गौतमाय अहल्यामददां मुने।। ८७.२९ ।।"
  },
  {
    "text": "जाते विवाहे ते देवाः कृत्वेलायाः प्रदक्षिणम्।\nशनैः शनैरथाऽऽगत्य ददृशुः सर्व एव ते।। ८७.३० ।।"
  },
  {
    "text": "तं गौतममहल्यां च दाम्पत्यं प्रीतिवर्धनम्।\nते चाऽऽगत्याथ पश्यन्तो विस्मिताश्चाभवन्सुराः।। ८७.३१ ।।"
  },
  {
    "text": "अतिक्रान्ते विवाहे तु सुराः सर्वे दिवं ययुः।\nसमत्सरः शचीभर्ता तामीक्ष्य च दिवं ययौ।। ८७.३२ ।।"
  },
  {
    "text": "ततः प्रीतमनास्तस्मै गौतमाय महात्मने।\nप्रादां ब्रह्मगिरिं पुण्यं सर्वकामप्रदं शुभम्।। ८७.३३ ।।"
  },
  {
    "text": "अहल्यायां मुनिश्रेष्ठो रेमे तत्र स गौतमः।\nगौतमस्य कथां पुण्यां श्रुत्वा शक्रस्त्रिविष्टपे।। ८७.३४ ।।"
  },
  {
    "text": "तमाश्रमं तं च मुनिं तस्य भार्यामनिन्दिताम्।\nभूत्वा ब्राह्मणवेषेण द्रष्टुमागाच्छतक्रतुः।। ८७.३५ ।।"
  },
  {
    "text": "स दृष्ट्वा भवनं तस्य भार्यां च विभवं तथा।\nपापीयसीं मतिं कृत्वा अहल्यां समुदैक्षत।। ८७.३६ ।।"
  },
  {
    "text": "नाऽऽत्मानं न परं देशं कालं शापादृषेर्भयम्।\nन बुबोध तदा वत्स कामाकृष्टः शतक्रतुः।। ८७.३७ ।।"
  },
  {
    "text": "तद्ध्यानपरमो नित्यं सुराज्येन गर्वितः।\nसंतप्ताङ्गः कथं कुर्यां प्रवेशो मे कथं भवेत्।। ८७.३८ ।।।"
  },
  {
    "text": "एवं वसन्विप्ररूपो नान्तरं त्वध्यगच्छत।\nस कदाचिन्महाप्राज्ञः कृत्वा पौर्वाह्णिकीं क्रयाम्।। ८७.३९ ।।"
  },
  {
    "text": "सहितो गौतमः शिष्यैर्निर्गतश्चाऽश्रमाद्बहिः।\nआश्रमं गौतमी विप्रन्धान्यानि विविधानि च।। ८७.४० ।।"
  },
  {
    "text": "द्रष्टुं गतो मुनिवर इन्द्रस्तं समुदैक्षतः।\nइदमन्तरमित्युक्त्वा चक्रे कार्यं मनःप्रियम्।। ८७.४१ ।।"
  },
  {
    "text": "रूपं कृत्वा गौतमस्य प्रियेप्सुः स शतक्रतुः।\nतां दृष्ट्वा चारुसर्वाङ्गीमहल्यां वाक्यमब्रवीत्।। ८७.४२ ।।"
  },
  {
    "text": "इन्द्र उवाच\nआकृष्टोऽहं तव गुणै रूपं स्मृत्वा स्खलत्पदः।\nइति ब्रुवन्हसन्हस्तमादायान्तः समाविशत्।। ८७.४३ ।।"
  },
  {
    "text": "न बुबोध त्वहल्या तं जारं मेने तु गौतमम्।\nरममाण यथासौख्यं प्रागाच्छिष्यैः स गौतमः।। ८७.४४ ।।"
  },
  {
    "text": "आगच्छन्तं नित्यमेव अहल्या प्रियवादिनी।\nप्रतियाति प्रियं वक्ति तोषयन्ती च तं गुणैः।। ८७.४५ ।।"
  },
  {
    "text": "तामदृष्ट्वा महाप्राज्ञो मेने तन्महदद्भुतम्।\nद्वारस्थितं मुनिश्रेष्ठं सर्वे पश्यन्ति नारद।। ८७.४६ ।।"
  },
  {
    "text": "अग्निहोत्रस्य शालाय रक्षिणो गृहकर्मिणः।\nऊचुर्मुनिवरं भीता गौतमं विस्मयान्विताः।। ८७.४७ ।।"
  },
  {
    "text": "रक्षिण ऊचुः\nभगवन्किमिदं चित्रं बहिरन्तश्च दुश्यसे।\nप्रिययाऽन्तः प्रविष्टोसि तथैव च बहिर्भवान्।।\nअहो तपःप्रभावोऽयं नानारूपधरो भवान्।। ८७.४८ ।।"
  },
  {
    "text": "ब्रह्मोवाच\nतच्छ्रुत्वा विस्मितस्त्वन्तः प्रविष्टः को नु तिष्ठति।\nप्रिये अहल्ये भवति किं मां न प्रतिभाषसे।। ८७.४९ ।।"
  },
  {
    "text": "इत्यृषेर्वचनं श्रुत्वा अहल्या जारमब्रवीत्।। ८७.५० ।।"
  },
  {
    "text": "अहल्योवाच\nको भवान्मुनिरूपेण पापं त्वं कृतवानसि ।\nइति ब्रुवती शयनादुत्थिता सत्वरं भयात्।। ८७.५१ ।।"
  },
  {
    "text": "स चापि पापकृच्छक्रो विडालोऽभून्मुनेर्भयात्।\nत्रस्तां च विकृतां दृष्ट्वा स्वप्रियां दूषितां तदा।। ८७.५२ ।।"
  },
  {
    "text": "उवाच स मुनिः कोपात्किमिदं साहसं कृतम्।\nइति ब्रुवन्तं भर्तारं साऽपि नोवाच लज्जिता।। ८७.५३ ।।"
  },
  {
    "text": "अन्वेषयंस्तु तं जारं बिडालं ददृशे मुनिः।\nको भवानिति तं प्राह भस्मीकुर्यां मृषा वदन्।। ८७.५४ ।।"
  },
  {
    "text": "इन्द्र उवाच\nकृताञ्जलिपुटो भूत्वा चैवमाह शचीपतिः।\nशचीभर्ता पुरां भेत्ता तपोधन पुरुष्टुतः।। ८७.५५ ।।"
  },
  {
    "text": "ममेदं पापमापन्नं सत्यमुक्तं मयाऽनघ।\nमहद्विगर्हितं कर्म कृतवानस्मयहं मुने।। ८७.५६ ।।"
  },
  {
    "text": "स्मरसायकनिर्भिन्नहृदयाः किं न कुर्वते।\nब्रह्मन्मयि महापापे क्षमस्व करुणानिधे।। ८७.५७ ।।"
  },
  {
    "text": "सन्तः कृतापराधेऽपि न रौक्ष्य जातु कुर्वते।\nनिशम्य तद्वचो विप्रो हरिमाह रुषाऽन्वितः।। ८७.५८ ।।"
  },
  {
    "text": "गौतम उवाच\nभगभक्त्या कृतं पापं सहस्रभगवान्भव।\nतामप्याह मुनिः कोपात्त्वं च शुष्कनदी भव।। ८७.५९ ।।"
  },
  {
    "text": "ततः प्रसादयामास कथयन्ती तदाकृतिम्।। ८७.६० ।।"
  },
  {
    "text": "अहल्योवाच\nमनासाऽप्यन्यपुरुषं पापिष्ठाः कामयन्ति याः।\nअक्षयान्यान्ति नरकांस्तासां सर्वेऽपि पूर्वजाः।। ८७.६१ ।।"
  },
  {
    "text": "भूत्वा प्रसन्नो भगवन्वधारय मद्वचः।\nतव रूपेण चाऽऽगत्य मामगात्साक्षिणस्त्त्वमे।। ८७.६२ ।।"
  },
  {
    "text": "तथेति रक्षिमः प्रोचुरहल्या सत्यवादिनी।\nध्यानेनापि मुनिर्ज्ञात्वा शान्तः प्राह पतिव्रताम्।। ८७.६३ ।।"
  },
  {
    "text": "गौतम उवाच\nयदा तु संगता भद्रे गौतम्या सरिदीशया।\nनदी भूत्वा पुना रूपं प्राप्यसे प्रियकृन्मम।। ८७.६४ ।।"
  },
  {
    "text": "इत्यृषेर्वचनं श्रुत्वा तथा चक्रे पतिव्रता।\nतया तु संगता देव्या अहल्या गौतमप्रियाः।। ८७.६५ ।।"
  },
  {
    "text": "पुनस्तद्रुपमभवद्यन्मया निर्मितं पुरा।\nततः कृताञ्जलिपुटः सुरारट् प्राह गौतमम्।। ८७.६६ ।।"
  },
  {
    "text": "इन्द्र उवाच\nमां पाहि मुनिशार्दूल पापिष्ठं गृहमागतम्।\nपादयोः पतितं दृष्ट्वा कृपया प्राह गौतमः।। ८७.६७ ।।"
  },
  {
    "text": "गौतम उवाच\nगौतमीं गच्छ भद्रं ते स्नानं कुरु पुरंदर।\nक्षणान्निर्धूतपापस्त्वं सहस्राक्षो भविष्यसि।। ८७.६८ ।।"
  },
  {
    "text": "उभयं विस्मयकरं दृष्टवानस्मि नारद।\nअहल्यायाः पुनर्भावं शचीभर्ता सहस्रदृक्।। ८७.६९ ।।"
  },
  {
    "text": "ततः प्रभुति तत्तीर्थमहल्यासंगमं शुभम्।\nइन्द्रतीर्थमिति ख्यातं सर्वकामप्रदं नृणाम्।। ८७.७० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्येऽहल्यासंगमेन्द्रतीर्थवर्णनं नाम सप्ताशीतितमोऽध्यायः।। ८७ ।।"
  },
  {
    "text": "गौतमीमाहात्म्येऽष्टादशोऽध्यायः।। १८ ।।"
  }
]
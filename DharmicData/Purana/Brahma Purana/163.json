[
  {
    "text": "<b>सारस्वततीर्थवर्णनम्\n</b>\n<b>ब्रह्मोवाच\n</b>\nसारस्वतं नाम तीर्थं सर्वकामप्रदं शुभम्।\nभुक्तिमुक्तिप्रदं नॄणां सर्वपापप्रणाशनम्।। १६३.१ ।।"
  },
  {
    "text": "सर्वरोगप्रशमनं सर्वसिद्धिप्रदायकम्।\nतत्रेमं श्रृणु वृत्तान्तं विस्तरेणाथ नारद।। १६३.२ ।।"
  },
  {
    "text": "पुष्पोत्कटात्पूर्वभागे पर्वतो लोकविश्रुतः।\nशुभ्रो नाम गिरिश्रेष्ठो गौतम्या दक्षिणे तटे।। १६३.३ ।।"
  },
  {
    "text": "शाकल्य इति विख्यातो मुनिः परमनैष्ठिकः।\nतस्मिञ्शुभ्रे पुण्यगिरौ तपस्तेपे ह्यनुत्तमम्।। १६३.४ ।।"
  },
  {
    "text": "तपस्यन्तं द्विजश्रेष्ठं गौतमीतीरमाश्रितम्।\nसर्वे भूतगणा नित्यं प्रणमन्ति स्तुवन्ति तम्।। १६३.५ ।।"
  },
  {
    "text": "अग्निशुश्रूषणपरं वेदाध्यनतत्परम्।\nऋषिगन्धर्वसुमनःसेविते तत्र पर्वते।। १६३.६ ।।"
  },
  {
    "text": "तस्मिन्गिरौ महापुण्ये देवद्विजभयंकरः।\nयज्ञद्वेषी ब्रह्महन्ता परशुर्नाम राक्षसः।। १६३.७ ।।"
  },
  {
    "text": "कामरूपी विचरति नानारूपधरो वने।\nक्षणं च ब्रह्मरूपेण कदाचिद्‌व्याघ्ररूपधृक्।। १६३.८ ।।"
  },
  {
    "text": "कदाचिद्देवरूपेण कदाचित्पशुरूपधृक्।\nकदाचित्प्रमदारूपः कदाचिन्मृगरूपतः।। १६३.९ ।।"
  },
  {
    "text": "कदाचिद्‌बालरूपेण एवं चरति पापकृत्।\nयत्राऽऽस्ते ब्राह्मणो विद्वाञ्शाकल्यो मुनिसत्तमः।। १६३.१० ।।"
  },
  {
    "text": "तमायाति महापापी परशू राक्षसाधमः।\nशुचुष्मन्तं द्विजश्रेष्ठं परशुर्नित्यमेव च।। १६३.११ ।।"
  },
  {
    "text": "नेतुं हन्तुं प्रवृत्तोऽपि न शशाक स पापकृत्।\nस कदाचिद्‌द्विजश्रेष्ठो देवानाभ्यर्च्य यत्नतः।। १६३.१२ ।।"
  },
  {
    "text": "भोक्तुकामः किलाऽऽयातस्तत्रायात्परशुर्मुने।\nब्रह्मरूपधरो भूत्वा शिथिसः पलितोऽबली।।\nकन्यामादाय कांचिच्च शाकल्यं वाक्यमब्रवीत्।। १६३.१३ ।।"
  },
  {
    "text": "<b>परशुरुवाच\n</b>\nभोजनस्यार्थिनं विद्धि मां च कन्यामिमां द्विज।\nआतिथ्यकाले संप्राप्तं कृतकृत्योऽसि मानद।। १६३.१४ ।।"
  },
  {
    "text": "त एव धन्या लोकेऽस्मिन्येषामतिथयो गृहात्।\nपूर्णाभिलाषा निर्यान्ति जीवन्तोऽपि मृताः परे।। १६३.१५ ।।"
  },
  {
    "text": "भोजने तूपविष्टे तु आत्मार्थं कल्पितं तु यत्।\nअतिथिभ्यस्तु या दद्याद्‌दत्ता तेन वसुंधरा।। १६३.१६ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा तु शाकल्यो ददामीत्येवमब्रवीत्।\nआसने चोपवेश्याथाज्ञानात्तं परशुं द्विजम्।। १६३.१७ ।।"
  },
  {
    "text": "यथान्यायं पूजयित्वा शाकल्यो भोजनं ददौ।\nआपोशनं करे कृत्वा परशुर्वाक्यमब्रवीत्।। १६३.१८ ।।"
  },
  {
    "text": "<b>परशुरुवाच\n</b>\nदूरादभ्यागतं श्रान्तमनुगच्छन्ति देवताः।\nतस्मिंस्तृप्ते तु तृप्ताः स्युरतृप्ते तु विपर्ययः।। १६३.१९ ।।"
  },
  {
    "text": "अतिथिश्चापवादी च द्वावेतौ विश्वबान्धवौ।\nअपवादी हरेत्पापमतिथिः स्वर्गसंक्रमः।। १६३.२० ।।"
  },
  {
    "text": "अभ्यागतं पथि श्रान्तं सावज्ञं योऽभिवीक्षते।\nतत्क्षणादेव नश्यन्ति तस्य धर्मयशःश्रियः।। १६३.२१ ।।"
  },
  {
    "text": "तस्मादभ्यागतः श्रान्तो याचेऽहं त्वं द्विजोत्तम।\nदास्यसे यदि मे कामं तद्‌भोक्ष्येऽहं न चान्यथा।। १६३.२२ ।।"
  },
  {
    "text": "<b>ब्रह्मोवाच\n</b>\nदत्तमित्येव शाकल्यो भुङ्‌क्ष्वेत्येवाऽऽह राक्षसम्।\nततः प्रोवाच परशुरहं राक्षससत्तमः।। १६३.२३ ।।"
  },
  {
    "text": "नाहं द्विजस्तव रिपुर्न वृद्धः पलितः कृशः।\nबहूनि मे व्यतीतानि वर्षाणि त्वां प्रपश्यतः।। १६३.२४ ।।"
  },
  {
    "text": "शुष्यन्ति मम गात्राणि ग्रीष्मे स्वल्पोदकं यथा।\nतस्मान्नेष्ये सानुगं त्वां भक्षयिष्ये द्विजोत्तम।। १६३.२५ ।।"
  },
  {
    "text": "<b>ब्रह्मोवाच\n</b>\nश्रुत्वा परशुवाक्यं तच्छाकल्यो वाक्यमब्रवीत्।। १६३.२६ ।।"
  },
  {
    "text": "<b>शाकल्य उवाच\n</b>\nये महाकुलंभूता विज्ञातसकलागमाः।\nतत्प्रतिश्रुतमभ्येति न जात्वत्र विपर्ययम्।। १६३.२७ ।।"
  },
  {
    "text": "यथोचितं कुरु सखे तथाऽपि श्रृणु मे वचः।\nनिहन्तुमप्युद्यतेषु वक्तव्यं हितमुत्तमैः।। १६३.२८ ।।"
  },
  {
    "text": "ब्राह्मणोऽहं वज्रतनुः सर्वतो रक्षको हरिः।\nपादौ रक्षतु मे विष्णुः शिरो देवो जनार्दनः।। १६३.२९ ।।"
  },
  {
    "text": "बाहू रक्षतु वाराहः पृष्ठं रक्षतु कूर्मराट्।\nहृदयं रक्षतात्कृष्णो ह्यङ्गुली रक्षतान्मृगः।। १६३.३० ।।"
  },
  {
    "text": "मुखं रक्षतु वागीशो नेत्रे रक्षतु पक्षिगः।\nश्रोत्रं रक्षतु वित्तेशः सर्वतो रक्षताद्भवः।।\nनानापत्स्वेकशरणं देवां नारायणः स्वयम्।। १६३.३१ ।।"
  },
  {
    "text": "<b>ब्रह्मोवाच\n</b>\nएवमुक्त्वा तु शाकल्यो नय वा भक्ष वा सुखम्।\nमां राक्षसेन्द्र परशो त्वमिदानीमतन्द्रितः।। १६३.३२ ।।"
  },
  {
    "text": "राक्षसस्तस्य वचनाद्भक्षणाय समुद्यतः।\nनास्त्येव हृदये नूनं पापिनां करुणाकणः।। १६३.३३ ।।"
  },
  {
    "text": "दंष्ट्राकरालवदनो गत्वा तस्यान्तिकं तदा।\nब्राह्मणं तं निरीक्ष्यैवं परशुर्वाक्यमब्रवीत्।। १६३.३४ ।।"
  },
  {
    "text": "<b>परशुरुवाच\n</b>\nशङ्खचक्रगदापाणिं त्वां पश्येऽहं द्विजोत्तम।\nसहस्रपादशिरसं सहस्राक्षकरं विभुम्।। १६३.३५ ।।"
  },
  {
    "text": "सर्वभूतैकनिलयं छन्दोरूपं जगन्मयम्।\nत्वामद्य विप्र पश्यामि नास्ति ते पूर्वकं वपुः।। १६३.३६ ।।"
  },
  {
    "text": "तस्मात्प्रसादये विप्र त्वमेव शरणं भव।\nज्ञानं देहि महाबुद्धे तीर्थं ब्रूह्यघनिष्कृतिम्।। १६३.३७ ।।"
  },
  {
    "text": "महतां दर्शनं ब्रह्मञ्जायते नहि निष्फलम्।\nद्वेषादज्ञानतो वाऽपि प्रसङ्गाद्वा प्रमादतः।। १६३.३८ ।।"
  },
  {
    "text": "अयसः स्पर्शसंस्पर्शो रुक्मत्वायैव जायते।। १६३.३९ ।।"
  },
  {
    "text": "<b>ब्रह्मोवाच\n</b>\nएतद्वाक्यं समाकर्ण्य राक्षसेन समीरितम्।\nशाकल्यः कृपया प्राह वरदा सा सरस्वती।। १६३.४० ।।"
  },
  {
    "text": "तवाचिराद्दैत्यपते ततः स्तुहि जनार्दनम्।\nमनोरथफलप्राप्तौ नान्यन्नारायणस्तुतेः।। १६३.४१ ।।"
  },
  {
    "text": "किंचिदप्यस्ति लोकेऽस्मिन्कारणं श्रृणु राक्षस।\nप्रसन्ना तव सा देवी मद्वाक्याच्च भविष्यति।। १६३.४२ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा स परशुर्गङ्गां त्रैलोक्यपावनीम्।\nस्नात्वा शुचिर्यतमना गङ्गामभिमुखः स्थितः।। १६३.४३ ।।"
  },
  {
    "text": "तत्रापश्यद्दिव्यरूपां दिव्यगन्धानुलेपनाम्।\nसरस्वतीं जगद्धात्रीं शाकल्यवचने स्थिताम्।। १६३.४४ ।।"
  },
  {
    "text": "जगज्जाङ्यहरां विश्वजननीं भुवनेश्वरीम्।\nतामुवाच विनीतात्मा परशुर्गतकल्मषः।। १६३.४५ ।।"
  },
  {
    "text": "<b>परशुरुवाच\n</b>\nगुरुः शाकल्य इत्याह माकान्तं स्तुहि विध्वजम्।\nतव प्रसादात्सा शक्तिर्यथा मे स्यात्तथा कुरु।। १६३.४६ ।।"
  },
  {
    "text": "<b>ब्रह्मोवाच\n</b>\nतथाऽस्त्विति च सा प्राह परशुं श्रीसरस्वती।\nसरस्वत्याः प्रसादेन परशुस्तं जनार्दनम्।। १६३.४७ ।।"
  },
  {
    "text": "तुष्टाव विविधैर्वाक्यैस्ततस्तुष्टोऽभवद्धरिः।\nवरं प्रादाद्राक्षसाय कृपासिन्धुर्जनार्दनः।। १६३.४८ ।।"
  },
  {
    "text": "जनार्दन उवाच\nयद्यन्मनोगतं रक्षस्तत्तत्सर्वं भविष्यति।। १६३.४९ ।।"
  },
  {
    "text": "<b>ब्रह्मोवाच\n</b>\nशाकल्यस्य प्रसादेन गौतम्याश्च प्रसादतः।\nसरस्वत्याः प्रसादेन नरसिंहप्रसादतः।। १६३.५० ।।"
  },
  {
    "text": "पापिष्ठोऽपि तदा रक्षः परशुर्दिवमेयिवान्।\nसर्वतीर्थाङ्‌घ्रिपद्‌मस्य प्रसादाच्छार्ङ्गधन्वनः।। १६३.५१ ।।"
  },
  {
    "text": "ततः प्रभृति तत्तीर्थं सारस्वतमिति श्रुतम्।\nतत्र स्नानेन दानेन विष्णुलोके महीयते।। १६३.५२ ।।"
  },
  {
    "text": "वाग्जवैष्णवशाकल्यपरशुप्रभवाणि हि।\nबहून्यभूवंस्तीर्थानि तस्मिन्वै श्वेतपर्वते।। १६३.५३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये श्वेतपर्वतस्थशाकल्यादितीर्थवर्णनं नाम त्रिषष्ट्यधिकशततमोऽध्यायः।। १६३ ।।"
  },
  {
    "text": "गौतमीमाहात्म्ये चतुर्नवतितमोऽध्यायः।। ९४ ।।"
  }
]
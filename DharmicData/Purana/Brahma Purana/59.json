[
  {
    "text": "<b>अथैकोनषष्टितमोऽध्यायः</b>\n<b>श्वेतमाधवमाहात्म्यवर्णनम्</b>\n<b>ब्रह्मोवाच</b>\nअनन्ताख्यं वासुदेवं दृष्ट्वा भक्त्या प्रणम्य च।\nसर्वपापविनिर्मुक्तो नरो याति परं पदम्।। ५९.१ ।।"
  },
  {
    "text": "मया चाऽऽराधितश्चासौ शक्रेण तदन्तरम्।\nविभिषणेन रामेण कस्तं नाऽऽराधयेत्पुमान्।। ५९.२ ।।"
  },
  {
    "text": "श्वेतगङ्गां नरः स्नात्वा यः पश्येच्छ्वेतमाधवम्।\nमत्स्याख्यं माधवं चैव श्वेतद्वीपं स गच्छति।। ५९.३ ।।"
  },
  {
    "text": "मुनय ऊचुः\nश्वेतमाधवमाहात्म्यं वक्तुमर्हस्यशेषतः।\nविस्तरेण जगन्नाथ प्रतिमां तस्य वै हरेः।। ५९.४ ।।"
  },
  {
    "text": "तस्मिन्क्षेत्रवरे पुण्ये विख्याते जगतीतले।\nश्वेताख्यं माधवं देवं कस्तं स्थापितवान्पुरा।। ५९.५ ।।"
  },
  {
    "text": "ब्रह्मोवाच\nअभूत्कृतयुगे विप्राः श्वेतो नाम नृपो बली।\nमतिमान्धर्मविच्छूरः सत्यसंधो दृढव्रतः।। ५९.६ ।।"
  },
  {
    "text": "यस्य राज्ये तु वर्षाणां सहस्रं दश मानवाः।\nभवन्त्यायुष्मन्तो लोका बालस्तस्मिन्न सीदति।। ५९.७ ।।"
  },
  {
    "text": "वर्तमाने तदा राज्ये किंचित्काले गते द्विजाः।\nकपालगौतमौ नाम ऋषिः परमधार्मिकः।। ५९.८ ।।"
  },
  {
    "text": "सुतोऽस्याजातदन्तश्च मृतः कालवशाद् द्विजाः।\nतमादाय ऋषिर्धोमान्नृपस्यान्तिकमानयत्।। ५९.९ ।।"
  },
  {
    "text": "दृष्ट्वैवं नृपतिः सुप्तं कुमारं गतचेतसम्।\nप्रतिज्ञामकरोद्विप्रा जीवनार्थं शिशोस्तदा।। ५९.१० ।।"
  },
  {
    "text": "राजोवाच\nयावद्बालमहं त्वेनं यमस्य सदने गतम्।\nनाऽऽनये सप्तरात्रेण चितां दीप्तां समारुहे।। ५९.११ ।।"
  },
  {
    "text": "ब्रह्मोवाच\nएवमुक्त्वाऽसितैः पद्मैः शतैर्दशशतादिकैः।\nसंपूज्य च महादेवं राजा विद्यां पुनर्जपेत्(?)।। ५९.१२ ।।"
  },
  {
    "text": "अतिभक्तिं तु संचिन्त्य नृपस्य जगदीश्वरः।\nसांनिध्यमागमत्तुष्टोऽस्मीत्युवाच सहोमया।। ५९.१३ ।।"
  },
  {
    "text": "श्रुत्वैवं गिरमीशस्य विलोक्य सहसा हरम्।\nभस्मदिग्धं विख्यपाक्षं शरत्कुन्देन्दुवर्चसम्।। ५९.१४ ।।"
  },
  {
    "text": "शार्दूलचवर्मवसनं शशाङ्काङ्कितमूर्धजम्।\nमहीं निपत्य सहसा प्रणम्य स तदाऽब्रवीत्।। ५९.१५ ।।"
  },
  {
    "text": "श्वेत उवाच\nकारुण्यं यदि मे दृष्ट्वा प्रसन्नोऽसि प्रभो यदि।\nकालस्य वशमापन्नो बालको द्विजपुत्रकः।। ५९.१६ ।।"
  },
  {
    "text": "जीवत्वेष पुनर्बाल इत्येवं व्रतमाहितम्।\nअकस्माच्च मृतं बालं नियम्य भगवन्स्वयम्।।\nयथोक्तायुष्यसंयुक्तं क्षेमं कुरु महेश्वर।। ५९.१७ ।।"
  },
  {
    "text": "ब्रह्मोवाच\nश्वेतस्यैतद्वचः श्रुत्वा मुदं प्राप हरस्तदा।\nकालमाज्ञापयामास सर्वभूतभयंकरम्।। ५९.१८ ।।"
  },
  {
    "text": "नियम्य कालं दुर्धर्षं यमस्याऽऽज्ञाकरं द्विजाः।\nबालं संजीवयामास मृत्योर्मुखगतं पुनः।। ५९.१९ ।।"
  },
  {
    "text": "कृत्वा क्षेमं जगत्सर्वं मुनेः पुत्रं स तं द्विजाः।\nदेव्या सहोमया देवस्तत्रैवान्तरधीयत।। ५९.२० ।।"
  },
  {
    "text": "एवं संजीवयामास मुनेः पुत्रं नृपोत्तमः।। ५९.२१ ।।"
  },
  {
    "text": "मुनय ऊचुः\nदेवदेव जगन्नाथ त्रैलोक्यप्रभवाव्यय।\nब्रूहि नः परमं तथ्यं श्वेताख्यस्य च सांप्रतम्।। ५९.२२ ।।"
  },
  {
    "text": "ब्रह्मोवाच\nश्रृणुध्वं मुनिशार्दूलाः सर्वसत्त्वहितावहम्।\nप्रवक्ष्यामि यथातथ्यं यत्पृच्छथ ममानघाः।। ५९.२३ ।।"
  },
  {
    "text": "माधवस्य च माहात्म्यं सर्वपापप्रणाशनम्।\nयच्छ्रुत्वाऽभिमतान्कामान्ध्रुवं प्राप्नोति मानवः।। ५९.२४ ।।"
  },
  {
    "text": "श्रुतवानृषिभिः पूर्वं माधवाख्यस्य भो द्विजाः।\nश्रृणुध्वं तां कथां दिव्यां भयशोकार्तिनासिनीम्।। ५९.२५ ।।"
  },
  {
    "text": "स कृत्वा राज्यमेकाग्य्रं वर्षाणां च सहस्रशः।\nविचार्य लौकिकान्धर्मान्वैदिकान्नियमांस्तथा।। ५९.२६ ।।"
  },
  {
    "text": "केशवाराधने विप्रा निश्चितं व्रतमास्थितः।\nस गत्वा परमं क्षेत्रं सागरं दक्षिणाश्रयम्।। ५९.२७ ।।"
  },
  {
    "text": "तटे तस्मिञ्छुभे रम्ये देशे कृष्णस्य चान्तिके।\nश्वेतोऽथ कारयामास प्रसादं शुभलक्षणम्।। ५९.२८ ।।"
  },
  {
    "text": "धन्वन्तरशतं चैकं देवदेवस्य दक्षिणे।\nततः श्वेतेन विप्रेन्द्राः श्वेतशैलमयेन च।। ५९.२९ ।।"
  },
  {
    "text": "कृतः स भगवाञ्छ्वेतो माधवश्चन्द्रसंनिभः।\nप्रतिष्ठां विधिवच्चक्रे यथोद्दिष्टां स्वयं तु सः।। ५९.३० ।।"
  },
  {
    "text": "दत्त्वा दानं द्विजातिभ्यो दीनानाथतपस्विनाम्।\nअथानन्तरतो राजा माधवस्य च संनिधौ।। ५९.३१ ।।"
  },
  {
    "text": "महीं निपत्य सहसा ओंकारं द्वादशाक्षरम्।\nजपन्स मौनमास्थाय मासमेकं समाधिना।। ५९.३२ ।।"
  },
  {
    "text": "निराहारो महाभागः सम्यग्विष्णुपदे स्थितः।\nजपान्ते स तु देवेशं संस्तोतुमुपचक्रमे।। ५९.३३ ।।"
  },
  {
    "text": "श्वेत उवाच\nओं नमो वासुदेवाय नमः संकर्षणाय च।\nप्रद्युम्नायानिरुद्धाय नमो नारायणाय च।। ५९.३४ ।।"
  },
  {
    "text": "नमोऽस्तु बहुरूपाय विश्वरूपाय वेधसे।\nनिर्गुणायाप्रतर्क्याय शुचये शुक्लकर्मणे।। ५९.३५ ।।"
  },
  {
    "text": "ओं नमः पद्मनाभाय पद्मगर्भोद्भवाय च।\nनमोऽस्तु पद्मवर्णाय पद्महस्ताय ते नमः।। ५९.३६ ।।"
  },
  {
    "text": "ओं नमः पुष्कराक्षाय सहस्राक्षाय मीढुषे।\nनमः सहस्रपादाय सहस्रभुज मन्यवे।। ५९.३७ ।।"
  },
  {
    "text": "ओं नमोऽस्तु वराहाय वरदाय सुमेधसे।\nवरिष्ठाय वरेण्याय शरण्यायाच्युताय च।। ५९.३८ ।।"
  },
  {
    "text": "ओं नमो बालरूपाय बालपद्मप्रभाय च।\nबालार्कसोमनेत्राय मुञ्जकेशाय धीमते।। ५९.३९ ।।"
  },
  {
    "text": "केशवाय नमो नित्यं नमो नारायणाय च।\nमाधवाय वरिष्ठाय गोविन्दाय नमो नमः।। ५९.४० ।।"
  },
  {
    "text": "ओं नमो विष्णवे नित्यं देवाय वसुरेतसे।\nमधुसूदनाय नमः शुद्धायांशुधराय च।। ५९.४१ ।।"
  },
  {
    "text": "नमोऽनन्ताय सूक्ष्माय नमः श्रीवत्सधारिणे।\nत्रिविक्रमाय च नमो दिव्यपीताम्बराय च।। ५९.४२ ।।"
  },
  {
    "text": "सृष्टिकर्त्रे नमस्तुभ्यं गोप्त्रे धात्रे नमो नमः।\nनमोऽस्तु गुणभूताय निर्गुणाय नमो नमः।। ५९.४३ ।।"
  },
  {
    "text": "नमो वामनरूपाय नमो वामनकर्मणे।\nनमो वामननेत्राय नमो वामनवाहिने।। ५९.४४ ।।"
  },
  {
    "text": "नमो रम्याय पूज्याय नमोऽस्त्वव्यक्तरूपिणे।\nअप्रतर्क्याय शुद्धाय नमो भयहराय च।। ५९.४५ ।।"
  },
  {
    "text": "संसारार्णवपोताय प्रशान्ताय स्वरूपिणे।\nशिवाय सौम्यरूपाय रुद्रायोत्तारणाय च।। ५९.४६ ।।"
  },
  {
    "text": "भवभङ्गकृते चैव भवभोगप्रदाय च।\nभवसंघातरूपाय भवसृष्टिकृते नमः।। ५९.४७ ।।"
  },
  {
    "text": "ओं  नमो दिव्यरूपाय सोमाग्निश्वसिताय च।\nसोमसूर्यांशुकेशाय गोब्राह्मणहिताय च।। ५९.४८ ।।"
  },
  {
    "text": "ओं नम ऋक्स्वरूपाय पदक्रमस्वरूपिणे।\nऋक्स्तुताय नमस्तुभ्यं नम ऋक्साधनाय च।। ५९.४९ ।।"
  },
  {
    "text": "ओं नमो यजुषां धात्रे यजूरूपधराय च।\nयजुर्याज्याय जुष्टाय यजुषां पतये नमः।। ५९.५० ।।"
  },
  {
    "text": "ओं नमः श्रीपते देव श्रीधराय वराय च।\nश्रियः कान्ताय दान्ताय योगिचिन्त्याय योगिने।। ५९.५१ ।।"
  },
  {
    "text": "ओं नमः सामरूपाय सामध्वनिवराय च।\nओं नमः सामसौम्याय मामयोगविदे नमः।। ५९.५२ ।।"
  },
  {
    "text": "साम्ने च सामगीताय ओं नमः सामधारिणे।\nसामयज्ञविदे चैव नमः सामाकराय च।। ५९.५३ ।।"
  },
  {
    "text": "नमस्त्वथर्वशिरसे नमोऽथर्वस्वरूपिणे।\nनमोऽस्त्वथर्वपादाय नमोऽथर्वकराय च।। ५९.५४ ।।"
  },
  {
    "text": "ओं नमो वज्रशीर्षाय मधुकैटभघातिने।\nमहोदधिजलस्थाय वेदाहरणकारिणे।। ५९.५५ ।।"
  },
  {
    "text": "नमो दीप्तस्वरूपाय हृषीकेशाय वै नमः।\nनमो भगवते तुभ्यं वासुदेवाय ते नमः।। ५९.५६ ।।"
  },
  {
    "text": "नारायण नमस्तुभ्यं नमो लोकहिताय च।\nओं नमो मोहनाशाय भवभङ्गकराय च।। ५९.५७ ।।"
  },
  {
    "text": "गतिप्रदाय च नमो नमो बन्धहराय च।\nत्रैलोक्यतेजसां कर्त्रे नमस्तेजःस्वरूपिणे।। ५९.५८ ।।"
  },
  {
    "text": "योगीश्वराय शुद्धाय रामायोत्तरणाय च।\nसुखाय सुखनेत्राय नमः सुकृतधारिणे।। ५९.५९ ।।"
  },
  {
    "text": "वासुदेवाय वन्द्याय वामदेवाय वै नमः।\nदेहिनां देहकर्त्रे च भेदभङ्गकराय च।। ५९.६० ।।"
  },
  {
    "text": "देवैर्वान्दितदेहाय नमस्ते दिव्यमौलिने।\nनमो वासनिवासाय वासव्यवहराय च।। ५९.६१ ।।"
  },
  {
    "text": "ओं नमो वसुकर्त्रे च वसुवासप्रदाय च।\nनमो यज्ञस्वरूपाय यज्ञेशाय च योगिने ।। ५९.६२ ।।"
  },
  {
    "text": "यतियोगकरेशाय नमो यज्ञाङ्गधारिणे।\nसंकर्षणाय च नमः प्रलम्बमथनाय च।। ५९.६३ ।।"
  },
  {
    "text": "मेघघोषस्वनोत्तीर्णवेगलाङ्गलधारिणे।\nनमोऽस्तु ज्ञानिनां ज्ञान नारायणपरायण।। ५९.६४ ।।"
  },
  {
    "text": "न मेऽस्ति त्वामृते बन्धुर्नरकोत्तारणे प्रभो।\nअतस्त्वां सर्वभावेन प्रणतो नतवत्सल।। ५९.६५ ।।"
  },
  {
    "text": "मलं यत्कायजं वाऽपि मानसं चैव केशव।\nन तस्यान्योऽस्ति देवेश क्षालकस्त्वामृतेऽच्युत।। ५९.६६ ।।"
  },
  {
    "text": "संसर्गाणि समस्तानि विहाय त्वामुपस्थितः।\nसंगो मेऽस्तु त्वया सार्धमात्मलाभाय केशव।। ५९.६७ ।।"
  },
  {
    "text": "कष्टमापत्सुदुष्पारं संसारं वेद्मि केशव।\nतापत्रयपरिक्लिष्टस्तेन त्वां शरणं गतः।। ५९.६८ ।।"
  },
  {
    "text": "एषणभिर्जगत्सर्वं मोहितं मायया तव।\nआकर्षितं च लोभाद्यैरतस्त्वामहमाश्रितः।। ५९.६९ ।।"
  },
  {
    "text": "नास्ति किंचित्सुखं विष्णो संसारस्थस्य देहिनः।\nयथा यथा हि यज्ञेश त्वयि चेतः प्रवर्तते।। ५९.७० ।।"
  },
  {
    "text": "तथा फलविहीनं तु सुखमात्यन्तिकं लभेत्।\nनष्टो विवेकशून्योऽस्मि दृश्यते जगदातुरम्।। ५९.७१ ।।"
  },
  {
    "text": "गोविन्द त्राहि संसारान्मामुद्धर्तुं त्वमर्हसि।\nमग्नस्य मोहसलिले निरुत्तरे भवार्णवे।।\nउद्धर्ता पुण्डरीकाक्ष त्वामृतेऽन्यो न विद्यते।। ५९.७२ ।।"
  },
  {
    "text": "ब्रह्मोवाच\nइत्थं स्तुतस्ततस्तेन राज्ञा श्वेतेन भो द्विजाः।\nतस्मिन्क्षेत्रवरे दिव्ये विख्याते पुरुषोत्तमे।। ५९.७३ ।।"
  },
  {
    "text": "भक्तिं तस्य तु संचिन्त्य देवदेवो जगद्गुरुः।\nआजगाम नृपस्याग्रे सर्वैर्देवैर्वृतो हरिः।। ५९.७४ ।।"
  },
  {
    "text": "नीलजीमूतसंकाशः पद्मपत्रायतेक्षणः।\nदधत्सुदर्शनं धीमान्कराग्रे दीप्तमण्डलम्।। ५९.७५ ।।"
  },
  {
    "text": "क्षीरोदजलसंकाशो विमलश्चन्द्रसंनिभः।\nरराज वामहस्तेऽस्य पाञ्चजन्यो महाद्युतिः।। ५९.७६ ।।"
  },
  {
    "text": "पक्षिराजध्वजः श्रीमान्गदाशार्ङ्गासिधृक्प्रभुः।\nउवाच साधु भो राजन्यस्य ते मतिरुत्तमा\nयादिष्टं वर भद्रं ते प्रसन्नोऽस्मि तवानघ।। ५९.७७ ।।"
  },
  {
    "text": "ब्रह्मोवाच\nश्रुत्वैवं देवदेवस्य वाक्यं तत्परमामृतम्।\nप्रणम्य शिरसोवाच श्वेतस्तद्गतमानसः।। ५९.७८ ।।"
  },
  {
    "text": "यद्यहं भगवन्भक्तः प्रयच्छ वरमुत्तमम्।\nआब्रह्मभवनादूर्ध्वं वैष्णवं पदमव्ययम्।। ५९.७९ ।।"
  },
  {
    "text": "विमलं विरजं शुद्धं संसारासङ्गवर्जितम्।\nतत्पदं गन्तुमिच्छामि त्वत्प्रसादाज्जगत्पते।। ५९.८० ।।"
  },
  {
    "text": "श्रीभगवानुवाच\nयत्पदं विबुधाः सर्वे मुनयः सिद्धयोगिनः।\nनाभिगच्छन्ति यद्रम्यं परं पदमनामयम्।। ५९.८१ ।।"
  },
  {
    "text": "यास्यसि परमं स्थानं राज्यामृतमुपास्य च।\nसर्वांल्लोकानतिक्रम्य मम लोकं गमिष्यसि।। ५९.८२ ।।"
  },
  {
    "text": "कीर्तिस्तवात्र राजेन्द्र त्रींल्लोकांश्च गमिष्यति।\nसांनिध्यं मम चैवात्र सर्वदैव भविष्यति।। ५९.८३ ।।"
  },
  {
    "text": "श्वेतगङ्गेति गास्यन्ति सर्वे ते देवदानवाः।\nकुशाग्रेणापि राजेन्द्रश्वेतगाङ्गेयमम्बु च।। ५९.८४ ।।"
  },
  {
    "text": "स्पृष्ट्वा स्वर्गं गमिष्यन्ति मद्भक्ता ये समाहिताः।\nयस्त्विमां प्रतिमांगच्छेन्माधवाख्यां शशिप्रभाम्।। ५९.८५ ।।"
  },
  {
    "text": "शङ्खगोक्षीरसंकाशामशेषाघविनाशिनीम्।\nतां प्रणम्य सकृद्भक्त्या पुण्डरीकनिकनिभेक्षणाम्।। ५९.८६ ।।"
  },
  {
    "text": "विहाय सर्वलोकान्वै मम लोके महीयते।\nमन्वन्तराणि तत्रैव देवकन्याभिरावृतः।। ५९.८७ ।।"
  },
  {
    "text": "गीयमानश्च मधुरं सिद्धगन्धर्वसेवितः।\nभुनक्ति विपुलान्भोगान्यथेष्टं मामकैः सह।। ५९.८८ ।।"
  },
  {
    "text": "च्युतस्तस्मादिहाऽऽगत्य मनुष्यो ब्राह्मणो भवेत्।\nवेदवेदाङ्गविच्छ्रीमान्भोगवांश्चिरजीवितः।। ५९.८९ ।।"
  },
  {
    "text": "गजाश्वरथयानाढ्यो धनधान्यावृतः शुचिः।\nरूपवान्बहुभग्यश्च पुत्रपौत्रसमन्वितः।। ५९.९० ।।"
  },
  {
    "text": "पुरुषोत्तमं पुनः प्राप्य वटमूलेऽथ सागरे।\nत्यक्त्वा देहं हरिं स्मृत्वा ततः शान्तपदं व्रजेत्।। ५९.९१ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे श्वेतमाधवमाहात्म्यवर्णनं नामैकोनषष्टितमोऽध्यायः।। ५९ ।।"
  }
]
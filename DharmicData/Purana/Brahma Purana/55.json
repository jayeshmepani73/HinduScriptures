[
  {
    "text": "<b>ब्रह्मोवाच\n</b>\nस निष्क्रम्योदरात्तस्य बालस्य मुनिसत्तमाः।\nपुनश्चैकार्णवामुर्वोमपश्यज्जनवर्जिताम्॥ ५५.१ ॥\nपूर्वदृष्टं च तं देवं ददर्श शिशुरूपिणम्।\nशाखायां व़टवृक्षस्य पर्यङ्कोपरि संस्थितम्॥ ५५.२ ॥\nश्रीवत्सवक्षसं देवं पीतवस्त्रं चतुर्भुजम्।\nजगदादाय तिष्ठन्तं पद्मपत्रायतेक्षणम्॥ ५५.३ ॥\nसोऽपि तं मुनिमायान्तं प्लवमानमचेतनम्।\nदृष्ट्वा मुखाद्विनिष्क्रान्तं प्रोवाच प्रहसन्निव॥ ५५.४ ॥\n<b>श्रीभगवानुवाच\n</b>\nकच्चित्त्वयोषितं वत्स विश्रान्तं च ममोदरे।\nभ्रममाणश्च किं तत्र आशर्च्यं दुष्टवानसि॥ ५५.५ ॥\nभक्तोऽसि मे मुनिश्रेष्ठ श्रान्तोऽसि च ममाऽऽश्रितः।\nतेन त्वामुपकाराय संभाषे पश्च मामिह॥ ५५.६ ॥\n<b>ब्रहोवाच\n</b>\nश्रुत्वा स वचनं तस्य संप्रहृष्टतनूरुहः।\nददर्श तं सुदुष्प्रेक्षं रत्नैर्दिव्यैरलैकृतम्॥ ५५.७ ॥\nप्रसन्ना निर्मला दृष्टिर्महूर्तात्तस्य भो द्विजाः।\nप्रसादात्तस्य देवस्य प्रादुर्भूता पुनर्नवा॥ ५५.८ ॥\nरक्ताङ्गुलितलौ पादौ ततस्तस्य सुरार्चितौ।\nप्रणाम् शिरसा विप्रा हर्षगद्‌गदया गिरा॥ ५५.९ ॥\nकृताञ्जलिस्तदा हृष्टो विस्मितश्च पुनःपुनः।\nदृष्ट्वा तं परमात्मानं संस्तोतुमुपचक्रमे॥ ५५.१० ॥\n<b>मार्कण्डेय उवाच\n</b>\nदेवदेव जगन्नाथ मायाबालवपुर्धर।\nत्राहि मां चारुपद्माक्ष दुःखितं शरणागतम्॥ ५५.११ ॥\nसंतप्तोऽस्मि सुरश्रेष्ठ संवर्ताख्येन वह्निना।\nअङ्गारवर्षभीतं च त्राहि मां पुरुषोत्तम॥ ५५.१२ ॥\nशोषितश्च प्रचण्डेन वायुना जगदामुना।\nविह्वलोऽहं तथा श्रान्तस्त्राहि मां पुरुषोत्तम॥ ५५.१३ ॥\nतापितश्च तशामात्यैः (?) प्रलयावर्तकादिभिः।\nन शान्तिमधिगच्छामि त्राहि मां पुरुषोत्तम॥ ५५.१४ ॥\nतृषितश्च क्षुधाऽऽविष्टो दुःखितश्च जगत्पते।\nत्रातारं नात्र पश्यामि त्राहि मां पुरुषोत्तम॥ ५५.१५ ॥\nअस्मिन्नेकर्णवे घोरे विनष्टे सचराचरे।\nन चान्तमाधिगच्छामि त्राहि मां पुरुषोत्तम॥ ५५.१६ ॥\nतवोदरे च देवेश मया दृष्टं चराचरम्।\nविस्मितोऽहं विषण्णश्च त्राहि मां पुरुषोत्तम॥ ५५.१७ ॥\nसंसारेऽस्मिन्निरालम्बे प्रसीद पुरुषोत्तम।\nप्रसीद विबुधश्रेष्ठ प्रसीद विबुधप्रिय॥ ५५.१८ ॥\nप्रसीद विबुधां नाथ प्रसीद विबुधालय।\nप्रसीद सर्वलोकेश जगत्कारणकारण॥ ५५.१९ ॥\nसर्वकृद्‌देव प्रसीद मम भूधर।\nप्रेसीद सलिलावास प्रसीद मधुसूदन॥ ५५.२० ॥\nकमलाकान्त प्रसीद त्रिदशेश्वर।\nप्रसीद कंसकेशिघ्न प्रसीदारिष्टनाशन॥ ५५.२१ ॥\nप्रसीद कृष्ण दैतय्घ्न प्रसीद दनुजान्तक।\nप्रसीद मथुरावास प्रसीद यदुनन्दन॥ ५५.२२ ॥\nप्रसीद शक्रावरज प्रसीद वरदाव्यय।\nत्वं बुद्धिः प्रकृतिश्चैव सत्त्वाद्यास्त्वं जगत्पते॥ ५५.२३ ॥\nत्वं नभस्त्वं मनश्चैव त्वमहंकार एव च।\nत्वं बुद्धिः प्रकृतिश्चैव सत्त्वागद्यास्त्वं जगत्पते॥ ५५.२४ ॥\nपुरषस्त्वं जगद्व्‌यापी पुरुषादपि चोत्तमः।\nत्वमिन्दियाणि सर्वाणि शब्दाद्या विषयाः प्रभो॥ ५५.२५ ॥\nत्वं दिक्पालाश्च धर्माश्च वेदा यज्ञाः सदक्षिणाः।\nत्वमिन्द्रस्त्वं शिवो देवस्त्वं हविस्त्वं हुताशनः॥ ५५.२६ ॥\nत्वं यमः पितृराट्‌देव त्वं रक्षोधिपतिः स्वयम्।\nवरुणस्त्वमपां नाथ त्वं वायुस्त्वं धनेश्वराः॥ ५५.२७ ॥\nत्वमीशानस्त्वमनन्तस्त्वं गणेशश्च षण्मुखः।\nवसवस्त्वं तथा रुद्रास्त्वमादित्याश्च खेचराः॥ ५५.२८ ॥\nदानवास्त्वं तथा यक्षास्त्वं दैत्याः समरुद्‌गुणाः।\nसिद्धाश्चाप्सरसो नागा गन्धर्वास्त्वं स चारणः॥ ५५.२९ ॥\nपितरो बालखिल्याश्च प्रजानां पतयोऽच्युत।\nमुनयस्त्वमृषिगणास्त्वमश्विनौ निशाचराः॥ ५५.३० ॥\nअन्याश्च जातयस्त्वं हि यत्किंचिज्जीवसंज्ञितम्।\nकिंचात्र बहुनोक्तेन ब्रह्मादिस्तम्बगोचरम्॥ ५५.३१ ॥\nभूतं भव्यं भविष्यं च त्वं जगत्सचराचरम्।\nयत्ते रूपं परं देव कूटस्थमचलं ध्रवम्॥ ५५.३२ ॥\nब्रह्माद्यास्तन्न जानन्ति कथमन्येऽल्पमेधसः।\nदेव शुद्धस्वभावोऽसि नित्यस्त्वं प्रकृतेः परः॥ ५५.३३ ॥\nअव्यक्तः शाश्वतोऽनन्तः सर्वव्यापी महेश्वरः।\nत्वमाकाशः परः शान्तो अजस्त्वं विभुरव्ययः॥ ५५.३४ ॥\nएवं त्वां निर्गुणं स्तोतुं कः शक्नोति निरञ्जनम्।\nस्तुतोऽसि यन्मया देव विकलेनाल्पचेतसा॥\nतत्सर्वं देवदेवेश क्षन्तुमर्हसि चाव्यय॥ ५५.३५ ॥\nइति श्रीमहापुराणे आदिब्राह्मे स्वयंभुऋषिसंवादे भगवत्स्तवनिरूपणं नाम पञ्चपञ्चाशत्तमोऽध्यायः॥ ५५ ॥"
  }
]
[
  {
    "text": "<b>अथ चतुर्नवतितमोऽध्यायः</b>\n<b>श्वेततीर्थवर्णनम्</b>\n<b>ब्रह्मोवाच</b>\nश्वेततीर्थमिति ख्यातं त्रैलोक्ये विश्रुतं शुभम्।\nतस्य श्रवणमात्रेण सर्वपापैः प्रमुच्यते।। ९४.१ ।।"
  },
  {
    "text": "श्वेतो नाम पुरा विप्रो गौतमस्य प्रियः सखा।\nआतिथ्यपूजानिरतो गौतमीतीरमाश्रितः।। ९४.२ ।।"
  },
  {
    "text": "मनसा कर्मणा वाचा शिवभक्तिपरायणः।\nध्यायन्तं तं द्विजश्रेष्ठं पूजयन्तं सदाशिवम्।। ९४.३ ।।"
  },
  {
    "text": "पूर्णयुषं द्विजवरं शिवभक्तिपरायणम्।\nनेतुं दूताः समाजग्मुर्दक्षिणाशापतेस्तदा।। ९४.४ ।।"
  },
  {
    "text": "नाशक्नुवन्गृहं तस्य प्रवेष्टुपि नारद।\nतदा काले व्यतिक्रान्ते चित्रको मृत्युमब्रवीत्।। ९४.५ ।।"
  },
  {
    "text": "चित्रक उवाच\nकिं नाऽऽयाति क्षीणजीवो मृत्यो श्वेतः कथंत्विति।\nनाद्याप्यायान्ति दूतास्ते मृत्येर्नैवोचितं तु ते।। ९४.६ ।।"
  },
  {
    "text": "ब्रह्मोवाच\nततश्च कुपितो मृत्युः प्रायाच्छ्वेतगृहं स्वयम्।\nबहिःस्थितांस्तदा पश्यन्मृत्युर्दूतान्भयार्दितान्।\nप्रोवाच किमिदं दूता मृत्युमूचुश्च दूतकाः।। ९४.७ ।।"
  },
  {
    "text": "दूता ऊचुः\nशिवेन रक्षितं श्वेतं वयं नो वीक्षितुं क्षमाः।\nयेषां प्रसन्नो गिरिशस्ततेषां का नाम भीतयः।। ९४.८ ।।"
  },
  {
    "text": "ब्रह्मोवाच\nपाशपणिस्तदा मृत्युः प्राविश्द्यत्र स द्विजः।\nनासौ विप्रो विजानाति मृत्युं वा यमकिंकरान्।। ९४.९ ।।"
  },
  {
    "text": "शिवं पूजयते भक्त्या श्वेतस्य तु समीपतः।\nमृत्युं पाशधरं दृष्ट्वा दण्डी प्रोवाच विस्मितः।। ९४.१० ।।"
  },
  {
    "text": "दण्ड्युवाच\nकिमत्र वीक्षसे मृत्यो दण्डिनं मृत्युब्रवीत्।। ९४.११ ।।"
  },
  {
    "text": "मृत्युरुवाच\nश्वेतं नेतुमिहाऽऽयातस्तस्माद्वीक्षे द्विजोत्तमम्।। ९४.१२ ।।"
  },
  {
    "text": "ब्रह्मोवाच\nत्वं गच्छेत्यब्रवीद्दण्डी मृत्युः पाशानथाक्षिपत्।\nश्वेताय मुनिशार्दूल ततो दण्डी चुकोप ह।। ९४.१३ ।।"
  },
  {
    "text": "शिवदत्तेन दण्डेन दण्डी मृत्युमताडयत्।\nततः पाशधरो मृत्युः पपात धरणीतले।। ९४.१४ ।।"
  },
  {
    "text": "ततस्ते सत्वरं दूता हतं मृत्युमवेक्ष्य च।\nयमाय सर्वमवदन्वधं मृत्योस्तु दण्डिना।। ९४.१५ ।।"
  },
  {
    "text": "ततश्च कुपितो धर्मो यमो महिषवाहनः।\nचित्रगुप्तं बहुबलं यमदण्डं च रक्षकम्।। ९४.१६ ।।"
  },
  {
    "text": "महिषं भूतवेतालानाधिव्याधींस्तथैव च।\nअक्षिरोगान्कुक्षिरोगान्कर्णशूलं तथैव च।। ९४.१७ ।।"
  },
  {
    "text": "ज्वरं च त्रिविधं पापं नरकाणि पृथक्पृथक्।\nत्वरन्तामिति तानुक्त्वा जगाम त्वरितो यमः।। ९४.१८ ।।"
  },
  {
    "text": "एतैरन्यैः परिवृतो यत्र श्वेतो द्विजोत्तमः।\nतमायान्तं यमं दृष्ट्वा नन्दी प्रोवाच सायुधः।। ९४.१९ ।।"
  },
  {
    "text": "विनायकं तथा स्कन्दं भूतनाथं तु दण्डिनम्।\nतत्र तद्युद्धमभवत्सर्वलोकभयावहम्।। ९४.२० ।।"
  },
  {
    "text": "कार्तिकेयः स्वयं शक्त्या बिभेद यमकिंकरान्।\nदक्षिणशापतिं चापि निजघान बलान्वितम्।। ९४.२१ ।।"
  },
  {
    "text": "हतावशिष्टा याम्यास्ते आदित्याय न्यवेदयन्।\nआदित्योऽपि सुरैः सार्धं श्रुत्वा तन्महादद्भुतम्।। ९४.२२ ।।"
  },
  {
    "text": "लोकपालौरनुवृतो मामान्तिकमुपागमत्।\nअहं विष्णुश्च भगवानिन्द्रोऽग्निर्वरुमस्तथा।। ९४.२३ ।।"
  },
  {
    "text": "चन्द्रादित्यावश्विनौ च लोकपाला मरुद्गणाः।\nएते चान्ये च बहवो वयं याता यमान्तिकम्।। ९४.२४ ।।"
  },
  {
    "text": "मृत आस्ते दक्षिणेशो गङ्गातीरे बलान्वितः।\nसमुद्राश्च नदा नागा नानाभूतान्यनेकशः।। ९४.२५ ।।"
  },
  {
    "text": "तत्राऽऽजग्मुः सुरेशानं द्रष्टुं वैवस्वतं यमम्।\nतं दृष्ट्वा हतसैन्यं च यमं देवा भयार्दिताः।।\nकृताञ्जलिपुटाः शंभुर्मूचुः सर्वे पुनः पुनः।। ९४.२६ ।।"
  },
  {
    "text": "देवा ऊचुः\nभक्तप्रियत्वं ते नित्यं दुष्टहन्तृत्वमेव च।\nआदिकर्तर्नमस्तुभ्यं नीलकण्ठ नमोऽस्तु ते।।\nब्रह्मप्रिय नमस्तेऽस्तु देवप्रिय नमोऽस्तु ते।। ९४.२७ ।।"
  },
  {
    "text": "श्वेतं द्विजं भक्तमनायुषं ते, नेतुं यमादिः सकलोऽसमर्थः।\nसंतोषमाप्ताः परमं समीक्षय, भक्तप्रियत्वं त्वयि नाथ सत्यम्।। ९४.२८ ।।"
  },
  {
    "text": "ये त्वं प्रपन्नाः शरणं कृपालुं, नालं कृतान्तोऽप्यनुवीक्षितुं तान्।\nएवं विदित्वा शिव एव सर्वे, त्वामेव भक्त्या परया भजन्ते।। ९४.२९ ।।"
  },
  {
    "text": "त्वमेव जगतां नाथ किं न स्मरसि शंकर।\nत्वां विना कः समर्थोऽत्र व्यवस्थां कर्तुमीश्वरः।। ९४.३० ।।"
  },
  {
    "text": "ब्रह्मोवाच\nएवं तु स्तुवतां तेषां पुरस्तादभवच्छिवः।\nकिं ददामीति तानाह इदमूचुः सुरा अपि।। ९४.३१ ।।"
  },
  {
    "text": "देवा ऊचुः\nअयं वैवस्वतो धर्मो नियन्ता सर्वदेहिनाम्।\nधर्माधर्मव्यवस्थायां स्थापितो लोकपालकः।। ९४.३२ ।।"
  },
  {
    "text": "नायं वधमवाप्नोति नापराधी न पापकृत्।\nविना तेन जगद्धातुर्नैव किंचिद्भाविष्यति।। ९४.३३ ।।"
  },
  {
    "text": "तस्माज्जीवय देवेश यमं सबलवाहनम्।\nप्रार्थना सफला नाथ महत्सु न वृथा भवेत्।। ९४.३४ ।।"
  },
  {
    "text": "ब्रह्मोवाच\nततः प्रोवचा भगवाञ्जीवयेयमसंशयम्।\nयमं यदि वचो मेऽद्य अनुमन्यन्ति देवताः।। ९४.३५ ।।"
  },
  {
    "text": "ततः प्रोचु सुराः सर्वे कुर्मो वाक्यं त्वयोदितम्।\nहरिब्रह्मादिसहितं वशे यस्याखिलं जगत्।। ९४.३६ ।।"
  },
  {
    "text": "ततः प्रोवाच भगवानमरान्समुपागतान्।\nमद्भक्तो न मृतिं यातु नेत्यूचुरमराः पुनः।। ९४.३७ ।।"
  },
  {
    "text": "अमराः स्युस्ततो देव सर्वलोकाश्चाराचराः।\nअमर्त्यमर्त्यभेदोऽयं न स्याद्देव जगन्मय।। ९४.३८ ।।"
  },
  {
    "text": "पुनरप्याह ताञ्शंभुः श्रृण्वन्तु मम भाषितम्।।\nमद्भक्तानां वैष्णवानां गौतमीमनुसेवताम्।। ९४.३९ ।।"
  },
  {
    "text": "वयं तु स्वामिनो नित्यं न मृत्युः स्वाम्यमर्हति।\nवार्ताऽप्येषां न कर्तव्या यमेन तु कदाचन।। ९४.४० ।।"
  },
  {
    "text": "आधिव्याध्यादिभिर्जातु कार्यो नाभिभवः क्वचित्।\nये शिवं शरणं यातास्ते मुक्तास्तत्क्षणादपि।। ९४.४१ ।।"
  },
  {
    "text": "सानुगस्य यमस्यातो नमस्याः सर्व एव ते।\nतथेत्यूचुः सुरगणा देवदेवं शिवं प्रति ततश्च।। ९४.४२ ।।"
  },
  {
    "text": "भगवान्नाथो नन्दिनं प्राह वाहनम्।। ९४.४३ ।।"
  },
  {
    "text": "शिव उवाच\nगौतम्या उदकेन त्वमभिषिञ्च मृतं यमम्।। ९४.४४ ।।"
  },
  {
    "text": "ब्रह्मोवाच\nततो यमादयः सर्वे अभिषिक्तास्तु नन्दिना।\nउत्थिताश्च सजीवास्ते दक्षिणाशां ततो गताः।। ९४.४५ ।।"
  },
  {
    "text": "उत्तरे गौतमीतीरे विष्ण्वाद्याः सर्वदैवताः।\nस्थिता आसन्पूजयन्तो देवदेवं महेश्वरम्।। ९४.४६ ।।"
  },
  {
    "text": "तत्राऽऽसन्नयुतान्यष्ट सहस्राणि चतुर्दश।\nतथा षट्च सहस्राणि पुनः षट्च तथैव च।। ९४.४७ ।।"
  },
  {
    "text": "षड्दक्षिणे तथा तीरे तीर्थानामयुतत्रयम्।\nपुण्यमाख्यानमेतद्धि श्वेततीर्थस्य नारद।। ९४.४८ ।।"
  },
  {
    "text": "यत्रासौ पतितो मृत्युर्मृत्युतीर्थं तदुच्यते।\nतस्य श्रवणमात्रेण सहस्रं जीवते समाः।। ९४.४९ ।।"
  },
  {
    "text": "तत्र स्नानं च दानं च सर्वपापाप्रणाशनम्।\nश्रवणं पठनं चापि स्मरणं च मलक्षयम्।।\nकरोति सर्वलोकानां भुक्तिमुक्तिप्रदायकम्।। ९४.५० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये उत्तरतीरस्थैकलक्षद्वादशसहस्रतीर्थदक्षिणतीरस्थत्रिंशत्सहस्रतीर्थवर्णनं नाम चतुर्नवतितमोऽध्यायः।। ९४ ।।"
  }
]
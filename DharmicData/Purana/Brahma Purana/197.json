[
  {
    "text": "<b>गोकुले बलप्रत्यागमनवर्णनम्\n</b>\n<b>व्यास उवाच\n</b>\nइत्थं स्तुतस्तदा तेन मुचुकुन्देन धीमता।\nप्राहेशः सर्वभीतानामनादिनिधनो हरिः।। १९७.१ ।।"
  },
  {
    "text": "<b>श्रीकृष्ण उवाच\n</b>\nयथाऽभिवाञ्छितांल्लोकान्दिव्यान्गच्छ नरेश्वर।\nअव्याहतपरैश्वर्यो मत्प्रसादोपबृंहितः।। १९७.२ ।।"
  },
  {
    "text": "भुक्त्वा दिव्यान्महाभोगानभविष्यसि महाकुले।\nजातिस्मरो मत्प्रसादात्ततो मोक्षमवाप्स्यसि।। १९७.३ ।।"
  },
  {
    "text": "<b>व्यास उवाच\n</b>\nइत्युक्तः प्रणिपत्येशं जगतामच्युतं नृपः।\nगुहामुखद्विनिष्क्रान्ता ददृशे सोऽल्पकान्नरान्।। १९७.४ ।।"
  },
  {
    "text": "ततः कलियुगं ज्ञात्वा प्राप्तं तप्तुं ततो नृपः।\nनरनारायणस्थानं प्रययौ गन्धमादनम्।। १९७.५ ।।"
  },
  {
    "text": "कृष्णोऽपि घातयित्वाऽरिमुपायेन हि तद्‌बालम्।\nजग्राह मथुरामेत्य हस्त्यश्वस्यन्दनोज्ज्वलम्।। १९७.६ ।।"
  },
  {
    "text": "आनीय चोग्रसेनाय द्वारवत्यां न्यवेदयत्।\nपराभिभवनिञशङ्कं बभूव च यदोः कुलम्।। १९७.७ ।।"
  },
  {
    "text": "बलदेवोऽपि विप्रेन्द्राः प्रशान्ताखिलविग्रहः।\nज्ञातिदर्शनसोत्कण्ठः प्रययौ नन्दगोकुलम्।। १९७.८ ।।"
  },
  {
    "text": "ततो गोपाश्च गोप्यश्च यथापूर्वममित्रजित्।\nतथैवाभ्यवदत्प्रेम्णा बहुमानपुरः सरम्।। १९७.९ ।।"
  },
  {
    "text": "कैश्चापि संपरिष्वक्तः कांश्चित्स परिषस्वजे।\nहासं चक्रे समं कैश्चिद्‌गोपगोपीजनैस्तथा।। १९७.१० ।।"
  },
  {
    "text": "प्रियाण्यनेकान्यवदन्गोपास्त्र हलायुधम्।\nगाप्यश्च प्रेममुदिताः प्रोचुः सेर्ष्यमथापराः।। १९७.११ ।।"
  },
  {
    "text": "गोप्य पप्रच्छुरपरा नागरीजनवल्लभः।\nकच्चिदास्ते सुखं कृष्णश्चलत्प्रेमरसाकुलः।। १९७.१२ ।।"
  },
  {
    "text": "अस्मच्चेष्टोपहसनं न कत्च्चिपुरयोषिताम्।\nसौभाग्यमानमधिकं करोति क्षणसौहृदः।। १९७.१३ ।।"
  },
  {
    "text": "कच्चित्स्मरति नः कृष्णो गीतानुगमनं कृतम्।\nअप्यसौ मातरं द्रष्टुं सकृदप्यागमिष्यति।। १९७.१४ ।।"
  },
  {
    "text": "अथवा किं तदालापैः क्रियन्तामपराः कथाः।\nयदस्माभिर्विना तेन(तस्य)विनाऽस्माकं भविष्यति।। १९७.१५ ।।"
  },
  {
    "text": "पिता माता तथा भ्राता भर्ता बन्धुजनश्च कः।\nन त्यक्तस्तत्कृतेऽस्माभिरकृतज्ञस्ततो हि सः।। १९७.१६ ।।"
  },
  {
    "text": "तथाऽपि कच्चिदात्मीयमिहाऽऽगमनसंश्रयम्।\nकरोति कृष्णो वक्तव्यं भवता वचनामृतम्।। १९७.१७ ।।"
  },
  {
    "text": "दामोदरोऽसौ गोविन्दः पुरस्त्रीसक्तमानसः।\nअपेतप्रीतिरस्मासु दुर्दर्शः प्रतिभाति नः।। १९७.१८ ।।"
  },
  {
    "text": "<b>व्यास उवाच\n</b>\nआमन्त्रितः स कृष्णेति पुनर्दामोदरेति च।\nजहसुः सुस्वरं गोप्यो हरिणाकृष्टचेतसः।। १९७.१९ ।।"
  },
  {
    "text": "संदेशैः सोम्यमधुरैः प्रेमगर्भैरगर्वितैः।\nरामेणाऽऽश्वासिता गोप्यः कृष्णस्यातिमधुस्वरैः।। १९७.२० ।।"
  },
  {
    "text": "गोपैश्च पूर्ववद्रामः परिहासमनोहरैः।\nकथाश्चकार प्रेम्णा च सह तैर्व्रजभूमिषु।। १९७.२१ ।।"
  },
  {
    "text": "इति श्रीमहापुराणे आदिब्राह्मे गोकुले बलप्रत्यागमनवर्णनं नाम सप्तनवत्यधिकशततमोऽध्यायः।। १९७ ।।"
  }
]
[
  {
    "text": "<b>शङ्खह्रदतीर्थवर्णनम्\n</b>\n<b>ब्रह्मोवाच\n</b>\nशङ्खहृदं नाम तीर्थं यत्र शङ्खगदाधरः।\nतत्र स्नात्वा च तं दृष्ट्वा मुच्यते भवबन्धनात्।। १५६.१ ।।"
  },
  {
    "text": "तत्रेदं वृत्तमाख्यास्ये भुक्तिमुक्तिप्रदायकम्।\nपुरा कृतयुगस्याऽऽदौ ब्रह्मणः सामगायिनः।। १५६.२ ।।"
  },
  {
    "text": "ब्रह्माण्डागारसंभूता राक्षसा बहुरूपिणः।\nब्रह्माणं खादितुं प्राप्ता बलोन्मत्ता धृतायुधाः।। १५६.३ ।।"
  },
  {
    "text": "तदाऽहब्रवं विष्णुं रक्षणाय जगद्‌गुरुम्।\nस विष्णुस्तानि रक्षांसि हन्तुं चक्रेण चोद्यतः।। १५६.४ ।।"
  },
  {
    "text": "छित्त्वा चक्रेण रक्षांसि शङ्खमापूरयतदा।\nनिष्कण्टकं तलं कृत्वा स्वर्गं निर्वैरमेव च।। १५६.५ ।।"
  },
  {
    "text": "ततो हर्षप्रकर्षेण शङ्खमापूरयद्धरिः।\nततो रक्षांसि सर्वाणि ह्यनीनशुरशेषतः।। १५६.६ ।।"
  },
  {
    "text": "यत्रैतद्‌वृत्तमखिलं विष्णुशङ्खप्रभावतः।\nशङ्खतीर्थं तु तत्प्रोक्तं सर्वक्षेमकरं नृणाम्।। १५६.७ ।।"
  },
  {
    "text": "सर्वाभीष्टप्रदं पुण्यं स्मरणान्मङ्गलप्रदम्।\nआयुरारोग्यजननं लक्ष्मीपुत्रप्रवर्धनम्।। १५६.८ ।।"
  },
  {
    "text": "स्मरणात्पठनाद्वाऽपि सर्वकामानवाप्नुयात्।\nतीर्थानामयुतं तत्र सर्वपापनुदं मुने।। १५६.९ ।।"
  },
  {
    "text": "तीर्थान्ययुतसंख्यानि सर्वपापहराणि च।\nयेषां प्रभावं जानाति वक्तुं देवो महेश्वरः।। १५६.१० ।।"
  },
  {
    "text": "पापक्षयप्रतिनिधिर्नैतेभ्योऽस्त्यपरः क्वचित्।। १५६.११ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये शङ्खतीर्थाद्ययुततीर्थवर्णनं नाम षट्पञ्चाशदधिकशततमोऽध्यायः।। १५६ ।।"
  },
  {
    "text": "गौतमीमाहात्म्ये सप्ताशीतितमोऽध्यायः।। ८७ ।।"
  }
]
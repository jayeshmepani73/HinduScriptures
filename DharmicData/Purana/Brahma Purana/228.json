[
  {
    "text": "<b>व्यासमुनिसंवादे विष्णुपूजाकथनम्\n</b>\n<b>व्यास उवाच\n</b>\nएकादश्यामुभे पक्षे निराहारः समाहितः।\nस्नात्वा सम्यग्विधानेन धौतवासा जितेन्द्रियः।। २२८.१ ।।"
  },
  {
    "text": "संपूज्य विधिवद्धिष्णुं श्रद्धया सुसमाहितः।\nपुष्पैर्गन्धैस्तथा दीपैर्धूपैर्नैवेद्यकैस्तथा।। २२८.२ ।।"
  },
  {
    "text": "उपहारैर्बहुविधैर्जप्यैर्होमप्रदक्षिणैः।\nस्तोत्रैर्नानाविधैर्दिव्यैर्गीतवाद्यैर्मनोहरैः।। २२८.३ ।।"
  },
  {
    "text": "दण्डवत्प्रणिपातैश्च जयशब्दैस्तथोत्तमैः।\nएवं संपूज्य विधिवद्रात्रौ कृत्वा प्रजागरम्।। २२८.४ ।।"
  },
  {
    "text": "कथां वा गीतिकां विष्णोर्गायन्विष्णुपरायणः।\nयाति विष्णोः परं स्थानं नरो नास्त्यत्र संशयः।। २२८.५ ।।"
  },
  {
    "text": "<b>मुनय ऊचुः\n</b>\nप्रजागरे गीतिकायाः फलं विष्णोर्महामुने।\nब्रूहि तच्छ्रोतुमिच्छामः परं कौतूहलं हि नः।। २२८.६ ।।"
  },
  {
    "text": "<b>व्यास उवाच\n</b>\nश्रृणुध्वं मुनिशार्दूला प्रवक्ष्याम्यनुपूर्वशः।\nगीतिकायाः फलं विष्णोर्जागरे यदुदाहृतम्।। २२८.७ ।।"
  },
  {
    "text": "अवन्ती नाम नगरी बभूव भुवि विश्रुता।\nतत्राऽऽस्ते भगवान्विष्णुः शङ्खचक्रगदाधरः।। २२८.८ ।।"
  },
  {
    "text": "तस्या नगर्याः पर्यन्ते चाण्डालो गीतिकोविदः।\nसद्‌वृत्त्योत्पादितधनो भृत्यानां भरणे रतः।। २२८.९ ।।"
  },
  {
    "text": "विष्णुभक्तः स चाण्डालो गीतिकोविदः।\nएकादश्यां समागम्य सोपवासोऽथ गायति ।। २२८.१० ।।"
  },
  {
    "text": "गीतिका विष्णुनामाङ्‌काः प्रादुर्भावसमाश्रिताः।\nगान्धारषड्‌जनैषादस्वरपञ्चमधैवतैः।। २२८.११ ।।"
  },
  {
    "text": "रात्रिजागरणे विष्णुं गाथाभिरुपगायति।\nप्रभाते च प्रणम्येशं द्वादश्यां गृहमेत्य च।। २२८.१२ ।।"
  },
  {
    "text": "जामातृभागिनेयांश्च भोजयित्वा सकन्यकाः।\nततः सपरिवारस्तु पश्चाद्‌भुङ्क्ते द्विजोत्तमाः।। २२८.१३ ।।"
  },
  {
    "text": "एवं तस्याऽऽसतस्तत्र कुर्वतो विष्णुप्रीणनम्।\nगीतिकाभिर्विचित्राभिर्वयः प्रतिगतं बहु।। २२८.१४ ।।"
  },
  {
    "text": "एकदा चैत्रमासे तु कृष्णैकादशिगोचरे।\nविष्णुशुश्रूषणार्थाय ययौ वनमनुत्तमम्।। २२८.१५ ।।"
  },
  {
    "text": "वनजातानि पुष्पाणि ग्रहीतुं भक्तितत्परः।\nक्षिप्रातटे महारण्ये विभीतकतरोरधः।। २२८.१६ ।।"
  },
  {
    "text": "दृष्टः स राक्षसेनाथ गृहीतश्चापि भक्षितुम्।\nचाण्डालस्तमथोवाच नाद्य भक्ष्यस्त्वया ह्यहम्।। २२८.१७ ।।"
  },
  {
    "text": "प्रातर्भोक्ष्यसि कल्याण सत्यमेष्याम्यहं पुनः।\nअद्य कार्यं मम महत्तस्मान्मुञ्चस्व राक्षस।। २२८.१८ ।।"
  },
  {
    "text": "श्वः सत्येन समेष्यामि ततः खादसि मामिति।\nविष्णुशुश्रुषणार्थाय रात्रिजागरणं मया।\nकार्यं न व्रतविघ्नं मे कर्तुमर्हसि राक्षस।। २२८.१९ ।।"
  },
  {
    "text": "<b>व्यास उवाच\n</b>\nतं राक्षसः प्रत्युवाच दशरात्रमभोजनम्।\nममाभूदद्य च भवान्मया लब्धो मतङ्गज।। २२८.२० ।।"
  },
  {
    "text": "न मोक्ष्ये भक्षयिष्यामि क्षुधया पीडितो भृशम्।\nनिशाचरवचः श्रुत्वा मातङ्गस्तमुवाच ह।।\nसान्त्वयञ्श्लक्ष्णया वाचा स सत्यवचनैर्दृढैः।। २२८.२१ ।।"
  },
  {
    "text": "<b>मातङ्ग उवाच\n</b>\nसत्यमूलं जगत्सर्वं ब्रह्मराक्षस तच्छृणु।\nसत्येनाहं शपिष्यामि पुरनागमनाय च।। २२८.२२ ।।"
  },
  {
    "text": "आदित्यश्चन्द्रमा वह्निर्वायुर्भूद्यैर्जलं मनः।\nअहोरात्रं यमः संध्ये द्वे विदुर्नरचेष्टितम्।। २२८.२३ ।।"
  },
  {
    "text": "परदारेषु यत्पापं यत्परद्रव्यहारिषु।\nयच्च ब्रह्महनः पापं सुरापे गुरुतल्पगे।। २२८.२४ ।।"
  },
  {
    "text": "बन्धयापतेश्च यत्पापं यत्पापं वृषलीपतेः।\nयच्च देवलोके पापं मत्स्यमांसाशिनश्च यत्।। २२८.२५ ।।"
  },
  {
    "text": "क्रोडमांसाशिनो यच्च कूर्ममांसाशिनश्च यत्।\nवृथा मांसाशिनो यच्च पृष्ठमांसाशिनश्च यत्।। २२८.२६ ।।"
  },
  {
    "text": "कृतघ्ने मित्रघातके यत्पापं दिधिषूपतौ।\nसूतकस्य च यत्पापं यत्पापं क्रूरकर्मणः।। २२८.२७ ।।"
  },
  {
    "text": "कृपणस्य च यत्पापं यच्च बन्धयातिथेरपि।\nअमावास्याऽष्टमी षष्ठी कृष्णशुक्लचतुर्दशी।। २२८.२८ ।।"
  },
  {
    "text": "तासुयद्‌गमनात्पापं यद्विप्रो व्रजति स्त्रियम्।\nरजस्वलां तथा पश्चच्छ्राद्धं कृत्वा स्त्रियं व्रजेत्।। २२८.२९ ।।"
  },
  {
    "text": "सर्वस्वस्नातभोज्यानां यत्पापं मलभोजने।\nमित्रभार्यां गच्छतां च यत्पापं पिशुनस्य च।। २२८.३० ।।"
  },
  {
    "text": "दम्भमायानुरक्ते च यत्पापं मधुघातिनः।\nब्राह्मणस्य प्रतिश्रुत्य यत्पापं तदयच्छतः।। २२८.३१ ।।"
  },
  {
    "text": "यच्च कन्यानृते च यत्पापं मधुघातिनः।\nब्राह्मणस्य प्रतिश्रुत्य यत्पापं तदयच्छतः।। २२८.३२ ।।"
  },
  {
    "text": "देववेदद्विजनृपपुत्रमित्रसतीस्त्रियः।\nयच्च निन्दयतां पापं गुरुमिथ्यापचारतः।। २२८.३३ ।।"
  },
  {
    "text": "अग्नित्यागिषु यत्पापमग्निदायिषु यद्वने।\nगृहेष्ट्या पातके यच्च यद्गोध्ने यद्‌द्विजाधमे।। २२८.३४ ।।"
  },
  {
    "text": "यत्पापं परिवित्ते च यत्पापं परिवेदिनः।\nतयोर्दातृग्रहीत्रोश्च यत्पापं भ्रूणघातिनः।। २२८.३५ ।।"
  },
  {
    "text": "किं चात्र बहुभिः प्रोक्तैः शपथैस्तव राक्षस।\nश्रूयतां शपथं भीमं दुर्वाच्यमपि कथ्यते।। २२८.३६ ।।"
  },
  {
    "text": "स्वकन्याजीविनः पापं गूढसत्येन साक्षिणः।\nअयाज्ययाजके षण्ढे यत्पापं श्रवणेऽधमे।। २२८.३७ ।।"
  },
  {
    "text": "प्रव्रज्यावसिते यच्च ब्रह्मचारिणि कामुके।\nएतैस्तु पापैर्लिप्येऽहं यदि नैष्यामि तेऽन्तिकम्।। २२८.३८ ।।"
  },
  {
    "text": "<b>व्यास उवाच\n</b>\nमातङ्गवचनं श्रुत्वा विस्मितो ब्रह्मराक्षसः।\nप्राह गच्छस्व सत्येन समयं चैव पालय।। २२८.३९ ।।"
  },
  {
    "text": "इत्युक्तः कुणपाशेन स्वपाकः कुसुमानि तु।\nसमादायागमच्चैव विष्णोः स निलयं गतः।। २२८.४० ।।"
  },
  {
    "text": "तानि प्रादाद्‌ब्राह्मणाय सोऽपि प्रक्षाल्य चाम्भसा।\nविष्णुमभ्यर्च्य निलयं जगाम स तपोधनाः।। २२८.४१ ।।"
  },
  {
    "text": "सोऽपि मातङ्गदायादः सोपवासस्तु तां निशाम्।\nगायन्हि बाह्यभूमिष्ठः प्रजागरमुपाकरोत्।। २२८.४२ ।।"
  },
  {
    "text": "प्रभातायां तु शर्वर्यां स्नात्वा देवं नमस्य च।\nसत्यं स समयं कर्तुं प्रतस्थे यत्र राक्षसः।। २२८.४३ ।।"
  },
  {
    "text": "तं व्रजन्तं पथि नरः प्राह भद्र क्व गच्छसि।\nस तथाऽकथयत्सर्वं सोऽप्येनं पुनरब्रवीत्।। २२८.४४ ।।"
  },
  {
    "text": "धर्मार्थकाममोक्षाणां शरीरं साधनं यतः।\nमहता तु प्रयत्नेन शरीरं पालयेद्‌बुधः।। २२८.४५ ।।"
  },
  {
    "text": "जीवधर्मार्थसुखं नरस्तथाऽऽप्नोति मोक्षगतिमग्य्राम्।\nजीवन्कीर्तिमुपैति च भवति मृतस्य का कथा लोके।। २२८.४६ ।।"
  },
  {
    "text": "मातङ्गस्तद्वचः श्रुत्वा प्रत्युवाचाथ हेतुमत्।। २२८.४७ ।।"
  },
  {
    "text": "<b>मातङ्ग उवाच\n</b>\nभद्र सत्यं पुरुस्कृत्य गच्छामि शपथाः कृताः।। २२८.४८ ।।"
  },
  {
    "text": "<b>व्यास उवाच\n</b>\nतं भूयः प्रत्युवाचाथ किमेवं मूढधीर्भवान्।\nकिं न श्रुतं त्वया साधो मनुना यदुदीरितम्।। २२८.४९ ।।"
  },
  {
    "text": "गोस्त्रीद्विजानां परिरक्षणार्थं, विवाहकाले सुरतप्रसङ्गे।\nप्राणात्यये सर्वधनापहारे, पञ्चाऩतान्याहुरपातकानि।। २२८.५० ।।"
  },
  {
    "text": "धर्मवाक्यं न च स्त्रीषु न विवाहे तथा रिपौ।\nवञ्चने चार्थहानौ च स्वनाशेऽनृतके तथा।।\nएवं तद्वाक्यमाकर्ण्य मातङ्ग प्रत्युवाच ह।। २२८.५१ ।।"
  },
  {
    "text": "<b>मातङ्ग उवाच\n</b>\nमैवं वदस्व भद्रं ते सत्यं लोकेषु पूज्यते।\nसत्येनावाप्यते सौख्यं यत्किंचिज्जगतीगतम्।। २२८.५२ ।।"
  },
  {
    "text": "सत्येनार्कः प्रतपति सत्येनाऽऽपो रसात्मिकाः।\nज्वलत्यग्निश्च सत्येन वाति सत्येन मारुतः।। २२८.५३ ।।"
  },
  {
    "text": "धर्मार्थकामसंप्राप्तिर्मोक्षप्राप्तिश्च दुर्लभा।\nसत्येन जायते पुंसां तस्मात्सत्यं न संत्यजेत्।। २२८.५४ ।।"
  },
  {
    "text": "सत्यं ब्रह्म परं लोके सत्यं यज्ञेषु चोत्तमम्।\nसत्यं स्वर्गसमायातं तस्मात्सत्यं न संत्यजेत्।। २२८.५५ ।।"
  },
  {
    "text": "<b>व्यास उवाच\n</b>\nइत्युक्त्वा सोऽथ मातङ्गस्तं प्रक्षिप्य नरोत्तमम्।\nजगाम तत्र यत्राऽऽस्ते प्राणिहा ब्रह्मराक्षसः।। २२८.५६ ।।"
  },
  {
    "text": "तमागतं समीक्ष्यासौ चाण्डालं ब्रह्मराक्षसः।\nविस्मयोत्फुल्लनयनः शिरः कम्पं तमब्रवीत्।। २२८.५७ ।।"
  },
  {
    "text": "<b>ब्रह्मराक्षस उवाच\n</b>\nसाधु साधु महाभाग सत्यवाक्यानुपालक।\nन मातङ्गमहं मन्ये भवन्तं सत्यलक्षणम्।। २२८.५८ ।।"
  },
  {
    "text": "कर्मणाऽनेन मन्ये त्वां ब्राह्मणं शुचिमव्ययम्।\nयत्किंचित्त्वां भद्रमुखं प्रवक्ष्ये धर्मसंश्रयम्।।\nकिं तत्र भवता रात्रौ कृतं विष्णुगृहे वद।। २२८.५९ ।।"
  },
  {
    "text": "<b>व्यास उवाच\n</b>\nतमभ्युवाच मातङ्गः श्रृणु विष्णुगृहे मया।\nयत्कृतं रजनीभागे यथातथ्यं वदामि ते।। २२८.६० ।।"
  },
  {
    "text": "विष्णोर्देवकुलस्याधः स्थितेनाऽऽनम्रमूर्तिना।\nप्रजागरः कृतो रात्रौ गायता विष्णुगीतिकाम्।। २२८.६१ ।।"
  },
  {
    "text": "तंब्रह्मराक्षसः प्राह कियन्तं कालमुच्यताम्।\nप्रजागरो विष्णुगृहे कृतं(तो)भक्तिमता वद।। २२८.६२ ।।"
  },
  {
    "text": "तमभ्युवाच प्रहसन्विंशत्यब्दानि राक्षस।\nएकादश्यां मासि मासि कृतस्तत्र प्रजागरः।।\n<b>ब्रह्मराक्षस उवाच\n</b>\nमातङ्गवचनं श्रुत्वा प्रोवाच ब्रह्मराक्षसः।। २२८.६३ ।।"
  },
  {
    "text": "यदद्य त्वां प्रवक्ष्यामि तद्‌भवान्वक्तुमर्हति।\nएकारात्रिकृतं साधो मम देहि प्रजागरम्।। २२८.६४ ।।"
  },
  {
    "text": "एवं त्वां मोक्षयिष्यामि मोक्षयिष्यामि नान्यथा।।\nत्रिः सत्येन महाभाग इत्युक्त्वा विरराम ह।। २२८.६५ ।।"
  },
  {
    "text": "<b>व्यास उवाच\n</b>\nमातङ्गस्तमुवाचाथ मयाऽऽत्मा ते निशाचर।\nनिवेदितः किमुक्तेन खादस्व स्वेच्छयाऽपि माम्।। २२८.६६ ।।"
  },
  {
    "text": "तमाह राक्षसो भूयो यामद्वयप्रजागरम्।\nसगीतं मे प्रयच्छस्व कृपां कर्तुं त्वमर्हसि।। २२८.६७ ।।"
  },
  {
    "text": "मातङ्गो राक्षसं प्राह किमसंबद्धमुच्यते।\nखादस्व स्वेच्छया मां त्वं न प्रदास्ये प्रजागरम्।।\nमातङ्गवचनं श्रुत्वा प्राह तं ब्रह्मराक्षसः।। २२८.६८ ।।"
  },
  {
    "text": "<b>ब्रह्मराक्षस उवाच\n</b>\nको हि दुष्टमतिर्मन्दो भवन्तं द्रष्टुमुत्सहेत्।\nधर्षयितुं पीडयितुं रक्षितं धर्मकर्मणा।। २२८.६९ ।।"
  },
  {
    "text": "दीनस्य पापग्रस्तस्य विषयैर्मोहितस्य च।\nनरकार्तस्य मूढस्य साधवः स्युर्दयान्विताः।। २२८.७० ।।"
  },
  {
    "text": "तन्मम त्वं महाभाग कृपां प्रजागरम्।\nयामस्यैकस्य मे देहि गच्छ वा निलयं स्वकम्।। २२८.७१ ।।"
  },
  {
    "text": "<b>व्यास् उवाच\n</b>\nतं पुनः प्राह चाण्डालो न यास्यामि निजं गृहम्।\nन चापि तव दास्यामि कथं चिद्यामजागरम्।।\nतं प्रहस्याथ चाण्डालं प्रोवाच ब्रह्मराक्षसः।। २२८.७२ ।।"
  },
  {
    "text": "<b>ब्रह्मराक्षस उवाच\n</b>\nरात्र्यवसाने या गीता गीतिका कौतुकाश्रया।\nतस्याः फलं प्रयच्छस्व त्राहि पापात्समुद्धर।। २२८.७३ ।।"
  },
  {
    "text": "<b>व्यास उवाच\n</b>\nएवमुच्चारिते तेन मातङ्गस्तमुवाच ह।। २२८.७४ ।।"
  },
  {
    "text": "<b>मातङ्ग उवाच\n</b>\nकिं पूर्वं भवता कर्म विकृतं कृतमञ्जसा।\nयेन त्वं दोषजातेन संभूतो ब्रह्मराक्षसः।। २२८.७५ ।।"
  },
  {
    "text": "<b>व्यास उवाच\n</b>\nतस्य तद्वाक्यमाकर्ण्य मातङ्गं ब्रह्मराक्षसः।\nप्रोवाच दुःखसंतप्तः संस्मृत्य स्वकृतं कृतम्।। २२८.७६ ।।"
  },
  {
    "text": "<b>ब्रह्मराक्षस उवाच\n</b>\nश्रूयतां योऽहमासं वै पूर्वं यच्च मया कृतम्।\nयस्मिन्कृते पापयोनिं गतवानस्मि राक्षसीम्।। २२८.७७ ।।"
  },
  {
    "text": "सोमशर्म इति ख्यातः पूर्वमासमहं द्विजः।\nपुत्रोऽध्ययनशीलस्य देवशर्मस्य यज्वनः।। २२८.७८ ।।"
  },
  {
    "text": "कस्यचिद्यजमानस्य सूत्रमन्त्रबहिष्कृतः।\nनृपस्य कर्मसक्तेन यूपकर्मसुनिष्ठितः।। २२८.७९ ।।"
  },
  {
    "text": "आग्नीध्रं चाकरोद्यज्ञे लोभमोहप्रपीडितः।\nतस्मिन्परिसमाप्ते तु मौर्ख्याद्दम्भमनुष्ठितः।। २२८.८० ।।"
  },
  {
    "text": "यष्टुमारब्धवानस्मि द्वादशाहं महाक्रतुम्।\nप्रवर्तमाने तस्मिंस्तु कुक्षिशूलोऽभन्मम।। २२८.८१ ।।"
  },
  {
    "text": "संपूर्णे दशरात्रे तु न समाप्ते तथा क्रतौ।।\nविरूपाक्षस्य दीयन्त्यामाहुत्‌यां राक्षसे क्षणे।। २२८.८२ ।।"
  },
  {
    "text": "मृतोऽहं तेन दोषेण संभूतो ब्रह्मराक्षसः।\nमूर्खेण मन्त्रहीनेन सूत्रस्वरविवर्जितम्।। २२८.८३ ।।"
  },
  {
    "text": "अजानता यद्यविद्यां यदिष्टं याजितं च यत्।\nतेन कर्मविपाकेन संभूतो ब्रह्मराक्षसः।। २२८.८४ ।।"
  },
  {
    "text": "तन्मां पापमहाम्भोधौ निमग्नं त्वं समुद्धर।\nप्रजागरे गीतिकैकां पश्चिमां दातुर्महसि।। २२८.८५ ।।"
  },
  {
    "text": "<b>व्यास उवाच\n</b>\nतमुवाचाथ चाण्डालो यदि प्राणिवधाद्‌भवान्।\nनिवृत्तिं कुरुते दद्यां ततः पश्चिमगीतिकाम्।। २२८.८६ ।।"
  },
  {
    "text": "बाढमित्यवदत्सोऽपि मातङ्गोऽपि ददौ तदा।\nगीतिकाफलमामन्त्र्य मुहूर्तार्धप्रजागरम्।। २२८.८७ ।।"
  },
  {
    "text": "तस्मिन्गीतिफले दत्ते मातङ्गं ब्रह्मराक्षसः।\nप्रणम्य प्रययौ हृष्टतीर्थवर्यं पृथूदकम्।। २२८.८८ ।।"
  },
  {
    "text": "तत्रानशनसंकल्पं कृत्वा प्राणाञ्जहौ द्विजाः।\nराक्षसत्वाद्विनिर्मुक्तो गीतिकाफलबृंहितः।। २२८.८९ ।।"
  },
  {
    "text": "पृथूदकप्रभावाच्च ब्रह्मलोकं च दुर्लभम्।\nदश वर्षसहस्राणि निरातङ्कोऽवसत्ततः।। २२८.९० ।।"
  },
  {
    "text": "तस्यान्ते ब्राह्मणो जातो बभूव स्मृतिमान्वशी।\nतस्याहं चरितं भूयः कथयिष्यामि भो द्विजाः।। २२८.९१ ।।"
  },
  {
    "text": "मातङ्गस्य कथाशेषं श्रृणुध्वं गदतो मम।\nराक्षसे तु गते धीमान्गृहमेत्य यतात्मवान्।। २२८.९२ ।।"
  },
  {
    "text": "तद्विप्रचरितं स्मृत्वा निर्विष्णः शुचिरप्यसौ।\nपुत्रेषु भार्यां निक्षिप्य ददौ भूम्याः प्रदक्षिणाम्।। २२८.९३ ।।"
  },
  {
    "text": "कोकामुखात्समारभ्य यावद्वै स्कन्ददर्शनम्।\nदृष्ट्वा स्कन्दं ययौ धाराचक्रे चापि प्रदक्षिणम्।। २२८.९४ ।।"
  },
  {
    "text": "ततोऽद्रिवरमागम्य विन्ध्यमुच्चशिलोच्चयम्।\nपापप्रमोचनं तीर्थमाससाद स तु द्विजाः।। २२८.९५ ।।"
  },
  {
    "text": "स्नानं पापहरं चक्रे स तु चाण्डालवंशजः।\nविमुक्तपापः संस्मार पूर्वजातीरनेकशः।। २२८.९६ ।।"
  },
  {
    "text": "स पूर्वजन्मन्यभवद्भिक्षुः संयतवाङ्मनाः।\nयतकायश्च मतिमान्वेदवेदाङ्गपारगः।। २२८.९७ ।।"
  },
  {
    "text": "एकदा गोषु नगराद्‌ध्रियमामासु तस्करैः।\nभिक्षाऽवधूता रजसा मुक्ता तेनाथ भिक्षुणा।। २२८.९८ ।।"
  },
  {
    "text": "स तेनाधर्मदोषेण चाण्डालीं योनिमागतः।\nपापप्रमोचने स्नातः स मृतो नर्मदातटे।। २२८.९९ ।।"
  },
  {
    "text": "मूर्खोऽभूद्‌ब्राह्मणवरो वाराणस्यां च भो द्विजाः।\nतत्रास्य वसतोऽब्दैस्तु त्रिंशद्भिः सिद्धपूरुषः।। २२८.१०० ।।"
  },
  {
    "text": "विरूपरूपी बभ्राम योगमायाबलान्वितः।\nतं दृष्ट्वा सोपहासार्थमभिवाद्याभ्युवाच ह।। २२८.१०१ ।।"
  },
  {
    "text": "कुशलं सिद्धपुरुषं कुतस्त्वगम्यते त्वया।। २२८.१०२ ।।"
  },
  {
    "text": "<b>व्यास उवाच\n</b>\nएवं संभाषितस्तेन ज्ञातोऽहमिति चिन्त्य तु।\nप्रत्युवाचाथ वन्द्यस्तं स्वर्गलोकादुपागतः।। २२८.१०३ ।।"
  },
  {
    "text": "तं सिद्धं प्राह मूर्खोऽसौ किं त्वं वेत्सि त्रिविष्टपे।\nनारायणोरुप्रभवामुर्वशीमप्सरोवराम्।। २२८.१०४ ।।"
  },
  {
    "text": "सिद्धस्तमाह तां वेद्मि शक्रचामरधारिणीम्।\nस्वर्गस्याऽऽभरणं मुख्यमुर्वशीं साधुसंभवाम्।। २२८.१०५ ।।"
  },
  {
    "text": "विप्रः सिद्धमुवाचाथ ऋजुमार्गविवर्जितः।\nतन्मित्र मत्कृते वार्तामुर्वश्या भवताऽऽदरात्।। २२८.१०६ ।।"
  },
  {
    "text": "कथनीया यच्च सा ते ब्रूयादाख्यास्यते भवान्।\nबाढमित्यब्रवीत्सिद्धः सोऽपि विप्रो मुदाऽन्वितः।। २२८.१०७ ।।"
  },
  {
    "text": "बभूव सिद्धोऽपि ययौ मेरुपृष्ठं सुरालयम्।\nसमेत्य चोर्वशीं प्राह यदुक्तोऽसौ द्विजेन तु।। २२८.१०८ ।।"
  },
  {
    "text": "सा प्राह तं सिद्धवरं नाहं काशिपतिं द्विजम्।\nजानामि सत्यमुक्तं ते न चेतसि मम स्थितम्।। २२८.१०९ ।।"
  },
  {
    "text": "इत्युक्तः प्रययौ सोऽपि कालेन बहुना पुनः।\nवाराणसीं ययौ सिद्धो दृष्टो मूर्खेण वै पुनः।। २२८.११० ।।"
  },
  {
    "text": "दृष्टः पृष्टः किल भूयः किमाहोरुभवा तव।\nसिद्धोऽब्रवीन्न जानामि मामुवाचोर्वशी स्वयम्।। २२८.१११ ।।"
  },
  {
    "text": "सिद्धवाक्यं ततः श्रुत्वा स्मितभिन्नौष्ठसंपुटः।\nपुनः प्राह कथं वेत्सीत्येवं वाच्या त्वयोर्वशी।। २२८.११२ ।।"
  },
  {
    "text": "वाढमेवं करिष्यामीत्युक्त्वा सिद्धो दिवं गतः।\nददर्श शक्रभवनान्निष्क्रामन्तीमथोर्वशीम्।। २२८.११३ ।।"
  },
  {
    "text": "प्रोवाच तां सिद्धवरः सा च तं सिद्धमब्रवीत्।\nनियमं कंचिदपि हि करोतु द्विजसत्तमः।। २२८.११४ ।।"
  },
  {
    "text": "येनाहं कर्मणा सिद्ध तं जानामि न चान्यथा।\nतदुर्वशीवचोऽभ्येत्य तस्मै मूर्खद्विजाय तु।। २२८.११५ ।।"
  },
  {
    "text": "कथयामास सिद्धस्तु सोऽपीमं नियमं जगौ।\nतवाग्रे सिद्धपुरुष नियमोऽयं कृतो मया।। २२८.११६ ।।"
  },
  {
    "text": "न भोक्ष्येऽद्यप्रभृति वै शकटं सत्यमीरितम्।\nइत्युक्तः प्रययौ सिद्धः स्वर्गे दृष्ट्वोर्वशीमथ।। २२८.११७ ।।"
  },
  {
    "text": "प्राहासौ शकटं भोक्ष्ये नाद्यप्रभृति कर्हिचित्।\nतं सिद्धमुर्वशी प्राह ज्ञातोऽसौ सांप्रतं मया।। २२८.११८ ।।"
  },
  {
    "text": "नियमग्रहणादेव मूर्खो मा(ऽय)मुपहासकः।\nइत्युक्त्वा प्रययौ शीघ्रं वासं नारायणात्मजा।। २२८.११९ ।।"
  },
  {
    "text": "सिद्धोऽपि विचचारासौ कामचारी महीतलम्।\nउर्वश्यापि वरारोहा गत्वा वाराणसीं पुरीम्।। २२८.१२० ।।"
  },
  {
    "text": "मत्स्योदरीजले स्नानं चक्रे दिव्यवपुर्धरा।\nअथासावपि मूर्खस्तु नदीं मत्स्योदरीं मुने।। २२८.१२१ ।।"
  },
  {
    "text": "जगामाथ ददर्शासौ स्नायमानामथोर्वशीम्।\nतां दृष्ट्वा ववृधेऽथास्य मन्मथः क्षोभकृद्‌दृढम्।। २२८.१२२ ।।"
  },
  {
    "text": "चकार मूर्खश्चेष्टाश्च तं विवेदोर्वशी स्वयम्।\nतं मूर्खं सिद्धगदितं ज्ञात्वा सस्मितमाह तम्।। २२८.१२३ ।।"
  },
  {
    "text": "<b>उर्वश्युवाच\n</b>\nकिमिच्छसि महाभाग मत्तः शीघ्रमिहोच्यताम्।\nकरिष्यामि वचस्तुभ्यं त्वं विश्रब्धं करिष्यसि।। २२८.१२४ ।।"
  },
  {
    "text": "मूर्खब्राह्मण उवाच\nआत्मप्रदानेन मम प्राणान्रक्ष शुचिस्मिते।। २२८.१२५ ।।"
  },
  {
    "text": "<b>व्यास उवाच\n</b>\nतं प्राहाथोर्वशी विप्रं नियमस्थाऽस्मि सांप्रतम्।\nत्वं तिष्ठस्व क्षणमथ प्रतीक्षस्वाऽऽगतं मम।। २२८.१२६ ।।"
  },
  {
    "text": "स्थितोऽस्मीत्यब्रवीद्विप्रः साऽपि स्वर्गं जगाम ह।\nमासमात्रेण साऽऽयाता ददर्श तं कृशं द्विजम्।। २२८.१२७ ।।"
  },
  {
    "text": "स्थितं मासं नदी तीरे निराहारं सुराङ्गना।\nतं दृष्ट्वा निश्चययुतं भूत्वा वृद्धवपुस्ततः।। २२८.१२८ ।।"
  },
  {
    "text": "सा चकार नदीतीरे शकटं शर्करावृतम्।\nघृतेन मधुना चैव नदीं मत्स्योदरीं गता।। २२८.१२९ ।।"
  },
  {
    "text": "स्नात्वाऽथ भूमौ वसन्ती शकटं च यथार्थतः।\nतं ब्राह्मणं समाहूय वाक्यमाह सुलोचना।। २२८.१३० ।।"
  },
  {
    "text": "<b>उर्वश्युवाच\n</b>\nमया तीव्रं व्रतं विप्र चीर्ण सौभाग्यकारणात्।\nव्रतान्ते निष्कृतिं दद्यां प्रतिगृह्णीष्व भो द्विज।। २२८.१३१ ।।"
  },
  {
    "text": "<b>व्यास उवाच\n</b>\nस प्राह किमिदं लोके दीयते शर्करावृतम्।\nक्षुत्क्षामकण्ठः पृच्छामि साधु भद्रे समीरय।। २२८.१३२ ।।"
  },
  {
    "text": "सा प्राह शकटो विप्र शर्करापिष्टसंयुतः।\nइमं त्वं समुपादाय प्राणं तर्पय मा चिरम्।। २२८.१३३ ।।"
  },
  {
    "text": "स तच्छ्रुत्वाऽथ संस्मृत्य क्षुधया पीडितोऽपि सन्।\nप्राह भद्रे न गृह्णामि नियमो हि कृतो मया।। २२८.१३४ ।।"
  },
  {
    "text": "पुरतः सिद्धवर्गस्य न भोक्ष्ये शकटं त्विति।\nपरिज्ञानार्थमुर्वश्या ददस्वान्यस्य कस्यचित्।। २२८.१३५ ।।"
  },
  {
    "text": "साऽब्रवीन्नियमो भद्र कृतः काष्ठमये त्वया।\nनासौ काष्ठमयो भुङ्क्ष्व क्षुधया चातिपीडितः।। २२८.१३६ ।।"
  },
  {
    "text": "तां ब्राह्मणः प्रत्युवाच न मया तद्विशेषणम्।\nकृतं भद्रेऽथ नियमः सामान्येनैव मे कृतः।। २२८.१३७ ।।"
  },
  {
    "text": "तं भूयः प्राह सा तन्वी न चेद्‌भोक्ष्यसि ब्राह्मण।\nगृहं गृहीत्वा गच्छस्व कुटुम्बं तव भोक्ष्यति।। २२८.१३८ ।।"
  },
  {
    "text": "स तामुवाच सुदति न तावद्यामि मन्दिरम्।\nइहाऽयाता वरारोहा त्रैलोक्येऽप्यधिका गुणैः।। २२८.१३९ ।।"
  },
  {
    "text": "सा मया मदनार्तेन प्रार्थिताऽऽश्वासितस्तया।\nस्थीयतां क्षममित्येवं स्थास्यामीति मयोदितम्।। २२८.१४० ।।"
  },
  {
    "text": "मासमात्रं गतायास्तु तस्या भद्रे स्थितस्य च।\nमम सत्यानुक्तस्य संगमाय धृतव्रते।। २२८.१४१ ।।"
  },
  {
    "text": "तस्य सा वचनं श्रुत्वा कृत्वा स्व रूपमुत्तमम्।\nविहस्य भावगम्भीरमुर्वशी प्राह तं द्विजम्।। २२८.१४२ ।।"
  },
  {
    "text": "<b>उर्वश्युवाच\n</b>\nसाधु सत्यं त्वया विप्र व्रतं निष्ठितचेतसा।\nनिष्पादितं हठादेव मम दर्शनमिच्छता।। २२८.१४३ ।।"
  },
  {
    "text": "अहमेवोर्वशी विप्र त्वां जिज्ञासार्थमागता।\nपरीक्षितो निश्चितवान्भवन्सत्यतपा ऋषिः।। २२८.१४४ ।।"
  },
  {
    "text": "गच्छ शूकरवोद्‌देशं रूपतीर्थेति विश्रुतम्।\nसिद्धिं यास्यसि विप्रेन्द्र ततस्त्वं मामवाप्स्यसि।। २२८.१४५ ।।"
  },
  {
    "text": "<b>व्यास उवाच\n</b>\nइत्युक्त्वा दिवमुत्पत्य सा जगामोर्वशी द्विजाः।\nस च सत्यतपा विप्रो रूपतीर्थं जगाम ह।। २२८.१४६ ।।"
  },
  {
    "text": "तत्र शान्तिपरो भूत्वा नियमव्रतधृक्शुचिः।\nदेहोत्सर्गे जगामासौ गान्धर्वं लोकमुत्तमम्।। २२८.१४७ ।।"
  },
  {
    "text": "तत्र मन्वन्तरशतं भोगान्भुक्त्वा यथार्थतः।\nबभूव सुकुले राजा प्रजारञ्जनतत्परः।। २२८.१४८ ।।"
  },
  {
    "text": "स यज्वा विविधैर्यज्ञैः समाप्तवरदक्षिणैः।\nपुत्रेषु राज्यं निक्षिप्य ययौ शौकरवं पुनः।। २२८.१४९ ।।"
  },
  {
    "text": "रूपतीर्थे मृतो भूयः शक्रलोकमुपागतः।\nतत्र मन्वन्तरशतं भोगान्भुक्त्वा ततश्च्युतः।। २२८.१५० ।।"
  },
  {
    "text": "प्रतिष्ठाने पुरवरे बुधपुत्रः पुरूरवाः।\nबभूव तत्र चोर्वश्याः संगमाय तपोधनाः।। २२८.१५१ ।।"
  },
  {
    "text": "एवं पुरा सत्यतपा द्विजातिस्तीर्थे प्रसिद्धे स हि रूपसंज्ञे।\nआराध्य जन्मन्यथ चार्च्य विष्णुमवाप्य भोगानथ मुक्तिमेति।। २२८.१५२ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे प्रजागरे गीतिकायाः प्रशंसानिरूपणं नाम\nअष्टाविंशत्यधिकद्विततमोऽध्यायः।। २२८ ।।"
  }
]
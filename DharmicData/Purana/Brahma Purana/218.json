[
  {
    "text": "<b>अन्नदानप्रशंसावर्णनम्\n</b>\n<b>मुनय ऊचुः\n</b>\nअधर्मस्य गतिर्ब्रह्मन्कथिता नस्त्वयाऽनघ।\nधर्मस्य च गतिं श्रोतुमिच्छामो वदतां वर।। २१८.१ ।।"
  },
  {
    "text": "कृत्वा पापानि कर्माणि कथं यान्त्यशुभां गतिम्।\nकर्मणा च कृतेनेह केन यान्ति शुभां गतिम्।। २१८.२ ।।"
  },
  {
    "text": "<b>व्यास उवाच\n</b>\nकृत्वा पापानि कर्माणि त्वधर्मवशमागतः।\nमनसा विपरीतेन निरयं प्रतिपद्यते।। २१८.३ ।।"
  },
  {
    "text": "मोहादधर्मं यः कृत्वा पुनः समनुतप्यते।\nमनः समाधिसंयुक्तो न स सेवेत दुष्कृतम्।। २१८.४ ।।"
  },
  {
    "text": "यथा यथा मनस्तस्य दुष्कृतं कर्म गर्हते।\nतथा तथा शरीरं तु तेनाधर्मेण मुच्यते।। २१८.५ ।।"
  },
  {
    "text": "यदि विप्राः कथयते विप्राणां धर्मवादिनाम्।\nततोऽधर्मकृतात्क्षिप्रमपराधात्प्रमुच्यते।। २१८.६ ।।"
  },
  {
    "text": "यथा यथा नरः सम्यगधर्ममनुभाषते।\nसमाहितेन मनसा विमुञ्चति तथा तथा।। २१८.७ ।।"
  },
  {
    "text": "भुजंग इव निर्मोकान्पूर्वभुक्ताञ्जहाति तान्।\nदत्त्वा विप्रस्य दानानि विविधानि समाहितः।। २१८.८ ।।"
  },
  {
    "text": "मनःसमाधिसंयुक्तः स्वर्गतिं प्रतिपद्यते।\nदानानि तु प्रवक्ष्यामि यानि दत्त्वा द्विजोत्तमाः।। २१८.९ ।।"
  },
  {
    "text": "नरः कृत्वाऽप्यकार्याणि ततो धर्मेण युज्यते।\nसर्वेषामेव दानानामन्नं श्रेष्ठमुदाहृतम्।। २१८.१० ।।"
  },
  {
    "text": "सर्वमन्नं प्रदातव्यमृजुना धर्ममिच्छता।\nप्राणा ह्यन्नं मनुष्याणां तस्माज्जन्तुः प्रजायते।। २१८.११ ।।"
  },
  {
    "text": "अन्ने प्रतिष्ठिता लोकास्तस्मादन्नं प्रशस्यते।\nअन्नमेव प्रशंसन्ति देवर्षिपितृमानवाः।। २१८.१२ ।।"
  },
  {
    "text": "अन्नस्य हि प्रदानेन स्वर्गमाप्नोति मानवः।\nन्यायलब्धं प्रदातव्यं द्विजातिभ्योऽन्नमुत्तमम्।। २१८.१३ ।।"
  },
  {
    "text": "स्वाध्यायसमुपेतेभ्यः प्रहृष्टेनान्तरात्मना।\nयस्य त्वन्नमुपाश्नन्ति ब्राह्मणाश्च सकृद्‌दश।। २१८.१४ ।।"
  },
  {
    "text": "हृष्टेन मनसा दत्तं न स तिर्यग्गतिर्भवेत्।\nब्राह्मणानं सहस्राणि दशाऽऽभोज्य द्विजोत्तमाः।। २१८.१५ ।।"
  },
  {
    "text": "नरोऽधर्मात्प्रमुच्येत पापेष्पभिरतः सदा।\nभैक्षेणान्नं समाहृत्य विप्रो वेदपुरस्कृतः।। २१८.१६ ।।"
  },
  {
    "text": "स्वाध्यायनिरते विप्रे दत्त्वेह सुखमेधते।\nअहिंसन्ब्राह्मणस्वानि न्यायेन परिपाल्य च।। २१८.१७ ।।"
  },
  {
    "text": "क्षत्त्रियस्तरसा प्राप्तमन्नं यो वै प्रयच्छति।\nद्विजेभ्यो वेदमुख्येभ्यः प्रयतः सुसमाहितः।। २१८.१८ ।।"
  },
  {
    "text": "तेनापोहति धर्मात्मा दुष्कृतं कर्म भो द्विजाः।\nषड्भागपरिशुद्धं च कृषेर्भागमुपार्जितम्।। २१८.१९ ।।"
  },
  {
    "text": "वैश्यो ददद्‌द्विजातिभ्यः पापेभ्यः परिमुच्यते।\nअवाप्य प्रामसंदेहं कार्कश्येन समार्जितम्।। २१८.२० ।।"
  },
  {
    "text": "अन्नं दत्त्वा द्विजातिभ्यः शूद्रः पापात्प्रमुच्यते।\nऔरसेन बलेनान्नमर्जयित्वा विहिंसकः।। २१८.२१ ।।"
  },
  {
    "text": "यः प्रयच्छति विप्रेभ्यो न स दुर्गाणि सेवते।\nन्यायेनावाप्तमन्नं तु नरो हर्षसमन्वितः।। २१८.२२ ।।"
  },
  {
    "text": "द्विजेभ्यो वेदवृद्धेभ्यो दत्त्वा पापात्प्रमुच्यते।\nअन्नमूर्जस्करं लोके दत्त्वोर्दजस्वी भवेन्नरः।। २१८.२३ ।।"
  },
  {
    "text": "सतां पन्थानमावृत्य सर्वपापैः प्रमुच्यते।\nदानविद्भिः कृतः पन्था येन यान्ति मनीषिणः।। २१८.२४ ।।"
  },
  {
    "text": "तेष्वप्यन्नस्य दातारस्तेभ्यो धर्मः सनातनः।\nसर्वावस्थं मनुष्येण न्यायेनान्नमुपार्जितम्।। २१८.२५ ।।"
  },
  {
    "text": "कार्यान्न्यायागतं नित्यमन्नं हि परमा गतिः।\nअन्नस्य हि प्रदानेन नरो याति परां गतिम्।। २१८.२६ ।।"
  },
  {
    "text": "सर्वकामसमायुक्तः प्रेत्य चाप्यश्नुते सुखम्।\nएवं पुण्यसमायुक्तो नरः पापैः प्रमुच्यते।। २१८.२७ ।।"
  },
  {
    "text": "तस्मादन्नं प्रदातव्यमन्यायपरिवर्जितम्।\nयस्तु प्राणाहुतीपूर्वमन्नं भुङ्क्ते गृही सदा।। २१८.२८ ।।"
  },
  {
    "text": "अबन्ध्यं दिवसं सुर्यादन्नदानेन मानवः।\nभोजयित्वा शतं नित्यं नरो वेदविदां वरम्।। २१८.२९ ।।"
  },
  {
    "text": "न्यायाविद्धर्मविदुषामितिहासविदां तथा।\nयाति नरकं घोरं संसारं न च सेवते।। २१८.३० ।।"
  },
  {
    "text": "सर्वकामसमायुक्तः प्रेत्य चाप्यश्नुते सुखम्।\nएवं कर्मसमायुक्तो रमते विगतज्वरः।। २१८.३१ ।।"
  },
  {
    "text": "रूपवान्कीर्तिमांश्चैव धनवांश्चोपजायते।\nएतद्वः सर्वमाख्यातमन्नदानफलं महत्।।\nमूलमेतत्तु धर्माणां प्रदानानां च भो द्विजाः।। २१८.३२ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे संसारचक्रेऽन्नदानप्रशंसावर्णनं नामाष्टादशाधिकद्विशततमोऽध्यायः।। २१८ ।।"
  }
]
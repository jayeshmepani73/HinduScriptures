[
  {
    "text": "<b>ब्रह्मोवाच\t</b>\nविस्तृते हिमवत्पृष्ठे विमानशतसङ्कुले।\nअभवत् स तु कालेन शैलपुत्र्याः स्वायंवरः॥ ३६.१ ॥\nअथ पर्व्वतराजोऽसौ हिमवान् ध्यानकोविदः।\nदुहितुर्देवदेवेन ज्ञात्वा तदभिमन्त्रितम्॥ ३६.२ ॥\nजानन्नपि महाशैलः समयारक्षणेप्सया।\nस्वयंवरं ततो देव्याः सर्व्वलोकेष्वघाषयत्॥ ३६.३ ॥\nदेवदानवसिद्धानां सर्व्वलोकनिवासिनाम्।\nवृणुयात् परमेशानं समक्षं यदि मे मे सुता॥ ३६.४ ॥\nतदेव सुकृतं श्लाघ्यं ममाभ्युदयसम्मतम्।\nइति सञ्चिन्त्य शैलेन्द्रः कृत्वा हृदि महेश्वरम्॥ ३६.५ ॥\nआब्रह्मकेषु देवेषु देव्याः शैलेन्द्रसत्तमः।\nकृत्वा रत्नाकुलं देशं स्वयंवरमचीकरत्॥ ३६.६ ॥\nअथैवमाघोषितमात्र एव, स्वयंवरे तत्र नगेन्द्रपुत्र्याः।\nदेवादयः सर्वजगन्निवासाः, समाययुस्तत्र गृहीतवेशाः॥ ३६.७ ॥\nप्रफुल्लपद्‌मासनसन्निविष्टः, सिद्धैर्वृतो योगिभिरप्रमेयैः।\nविज्ञापितस्तेन महीध्रराज्ञाऽऽगतस्तदाऽहं त्रिदिवैरुपेतः॥ ३६.८ ॥\nअक्ष्णां सहस्रं सुरराट् स बिभ्रद् दिव्याङ्गहारस्रगुदाररूपः।\nऐरावतं सर्व्वगजेन्द्रमुख्यं, स्रवन्मदासारकृतप्रवाहम्॥ ३६.९ ॥\nआरुह्य सर्व्वामरराट् स वज्रं बिभ्रत् समागात् पुरतः सुराणाम्।\nतेजःप्रभावाधिकतुल्यरूपी, प्रोद्‌भासयन् सर्व्वदिशो विवस्वान्॥ ३६.१० ॥\nहैमं विमानं स बलत्पताकमारूढ आगात्त्वारितं जवेन।\nमणिप्रदीप्तोज्ज्वलकुण्डलश्च बह्न्यर्कतेजःप्रतिमे विमाने॥ ३६.११ ॥\nसमभ्यगात् कश्यपसूनुरेक, आदित्यमध्याद्‌भगनामधारी।\nपीनाङ्गयष्टिः सुकृताङ्गहारतेजोबलाज्ञासदृशप्रभावः॥ ३६.१२ ॥\nदण्डं समागृहय् कृतान्त आगादारुह्य भीमं महिषं जवेन।\nमहामहीध्रोच्छ्रायपीनगात्रःस्वर्णादिरत्नाञ्चितचारुवेशः॥ ३६.१३ ॥\nसमीरणः सर्व्वजगद्विभर्त्ता, विमानमारुह्य समभ्यगाद्वि।\nसंतापयन् सर्व्वसुरासुरेशांस्तेजोधिकस्तेजसि सन्निविष्टः॥ ३६.१४ ॥\nवह्निः समभ्येत्य सुरेन्द्रमध्ये, ज्वलन् प्रतास्थौ वरवेशधारी।\nनानामणिप्रज्वलिताङ्गयष्टिर्जगद्‌वरं दिव्यविमानमग्य्रम्॥ ३६.१५ ॥\nआरुह्य सर्वद्रविणाधिपेशः, स राजराजस्त्वरितोऽभ्यगाच्च।\nआप्याययन् सर्व्वसुरासुरेशान्, कान्त्या च वेशेन च चारुरूपः॥ ३६.१६ ॥\nज्वलन्महारत्नविचित्ररूपं, विमानमारुह्य शशी समायात्।\nश्यामाङ्गयष्टिः सुविचित्रवेशः, सर्व्वाङ्ग आबद्धसुगन्धिमाल्यः॥ ३६.१७ ॥\nतार्क्ष्यं समारुह्य महीध्रकल्पं, गदाधरोऽसौ त्वरितः समेतः।\nअथाश्विनौ चापि भिषग्वरौ द्वावेकं विमानं त्वयाऽधिरुह्य॥ ३६.१८ ॥\nमनोहरौ प्रज्वलचारुवेशौष आजग्मतुर्देववरौ सुवीरौ।\nसहस्रनागः श्फुरदग्निवर्ण, बिभ्रत्तदानीं ज्वलनार्कतेजाः॥ ३६.१९ ॥\nसार्द्ध स नागैरपरैर्महात्मा, विमानमारुह्य समभ्यगाच्च।\nदितेः सुतानाञ्च महासुराणां, बह्न्यर्कशक्रानिलतुल्यभासाम्॥ ३६.२० ॥\nवरानुरूपं प्रविधाय वेशं, वृन्दं समागात् पुरतः सुराणाम्।\nगन्धर्व्वराजः स च चारुरूपी, दिव्याङ्गदो दिव्यविमानचारी॥ ३६.२१ ॥\nगन्धर्व्वसङ्घैः सहितोऽप्सरोभिः, शक्राज्ञया तत्र समाजगाम।\nअन्ये च देवास्त्रिदिवात्तदानों, पृथक् पृथक् चारुगृहीतवेशाः॥ ३६.२२ ॥\nआजग्मुरारुह्य विमानपृष्ठं, गन्धर्वयक्षोरगकिन्नराश्च।\nशचोपतिस्तत्र सुरेन्द्रमध्ये, रराज राजाऽधिकल्क्ष्यमूर्त्तिः॥ ३६.२३ ॥\nआज्ञाबलैश्वर्य्यकृतप्रमोदः, स्वयंवरं तं समलञ्चकार।\nहेतुस्त्रिलोकस्य जगत्प्रसूतेर्माता च तेषां स सुरासुराणाम्॥ ३६.२४ ॥\nपात्नी च शम्बोः पुरुषस्य धीमतो, गीता पुराणे प्रकृतिः परा या।\nदक्षस्य कोपाद्विमवद्‌गृहं सा, कार्यार्थमायात्त्रिदिवौकसां हि॥ ३६.२५ ॥\nविमानपृष्ठे मणिहेमजुष्टे, स्थिता वलच्चामरवीजिताङ्गी।\nसर्व्वर्त्तुपुष्पां सुसुगन्धमालां, प्रगृह्य देवी प्रसभं प्रतस्थे॥ ३६.२६ ॥\n<b>ब्रह्मोवाच\t</b>\nमालां प्रगृह्य देव्यान्तु स्थितायां देवसंसदि।\nशक्राद्यैरागतैर्देवैः स्वयंवर उवागते॥ ३६.२७ ॥\nद्वाय जिज्ञासया शम्भुर्भूत्वा पञ्चशिखः शिशुः।\nउत्‌सङ्गतलसंसुप्तो बभूव सहसा विभुः॥ ३६.२८ ॥\nततो ददर्श तं देवी शिशुं पञ्चशिखं स्थितम्।\nज्ञात्वा तं समवध्यानाज्जगृहे प्रीतिसंयुता॥ ३६.२९ ॥\nअथ सा सुद्धसङ्गल्पा काङ्‌क्षितं प्राप्य सत्‌पतिम्।\nनिवृत्ता च तदा तस्थौ कृत्वा सा हृदि तं विभुम्॥ ३६.३० ॥\nततो दृष्ट्वा शिशुं देवा देव्या उत्‌सङ्गवर्त्तिनम्।\nको।यमत्रेति संमन्त्र्य चुक्रुशुर्भृ शमोहिताः॥ ३६.३१ ॥\nवज्रमाहारयत्तस्य बाहुमुत्क्षिप्य वृत्रहा।\nस बाहुरुत्थितस्तस्य बाहुमुत्क्षिप्य वृत्रहा।\nस बाहुरुत्थितस्तस्य तथैव समतिष्ठत॥ ३६.३२ ॥\nस्तम्भितः शिशुरूपेण देवदेवेन शम्भुना।\nवज्रं क्षेप्तुं न शशाक वृत्रहा चलितुं न च ॥ ३६.३३ ॥\nभगो नाम ततो देव आदित्यः काश्यपो बली।\nउत्‌क्षिप्य (चिक्षेप) आयुधं दीप्तं छेत्तुमिच्छन् विमोहितः॥ ३६.३४ ॥\nतस्यापि भगवान् बाहुं तथैवास्तम्भयत्तदा।\nबलं तेजश्च योगश्च तथैवास्तम्भयद्विभुः॥ ३६.३५ ॥\nशिरः प्रकम्पयन् विष्णुः शङ्करं समवैक्षत।\nअथ तेषु स्थितेष्वेवं मन्युमत्‌सु सुरेषु च॥ ३६.३६ ॥\nअहं परमसंविग्नो ध्यानमास्थाय सादरम्।\nबुद्धवान् देवदेवेशमुमोत्‌सङ्गे समास्थितम्॥ ३६.३७ ॥\nज्ञात्वाऽहं परमेशानं शीघ्रमुत्थाय सादरम्।\nववन्दे चरणं शम्भोः स्तुतवांस्तमहं द्विजाः॥ ३६.३८ ॥\nपुराणैः सामसङ्गीतैः ब्रह्म ध्येयं तदक्षरम्।\nअजस्त्वमजरो देवः स्रष्टा विभुः परापरम्॥ ३६.३९ ॥\nप्रधानं पुरुषो यस्त्वं ब्रह्म ध्येयं तदक्षरम्।\nअमृतं परमात्मा च ईश्वरः कारणं महत् ॥ ३६.४० ॥\nब्रह्मसृक् प्रकृतेः स्रष्टा सर्व्वकृत्‌प्रकृतेः परः।\nइयञ्च प्रकृतिर्देवी सदा ते सृष्टिकारणम्॥ ३६.४१ ॥\nपत्नीरूपं समास्ताय जगत्‌कारणमागता।\nनमस्तुभ्यं महादेव देव्या वै सहिताय च॥ ३६.४२ ॥\nप्रसादात्तव देवेश नियोगाच्च मया प्रजाः।\nदेवाद्यास्तु इमाः सृष्टा म्‌ढास्त्वद्योगमायया॥ ३६.४३ ॥\nकुरु प्रसादमेतेषां यथापूर्व्वं भवन्त्विमे।\nतत एवमहं विप्रा विज्ञाप्य परमेश्वरम्॥ ३६.४४ ॥\nस्तम्भितान् सर्व्वदेवांस्तानिदं चाहं तदोक्तवान्।\nमूढाश्च देवताः सर्व्वा नैनं बुध्यत शङ्करम्॥ ३६.४५ ॥\nगच्छध्वं शरणं शीघ्रमेनमेव महेश्वरम्।\nसार्धं मयैव देवेशं परमात्मानमव्ययम्॥ ३६.४६ ॥\nततस्ते स्तम्भिताः सर्व्वे तथैव त्रिदिवौकसः।\nप्रणेमुर्मनसा सर्व्वं भावशुद्धेन चेतसा॥ ३६.४७ ॥\nअथ तेषां प्रसन्नो।भूद्‌देवदेवो महेश्वरः।\nयथापूर्व्वं चकाराऽऽशु देवतानां तनुस्तदा॥ ३६.४८ ॥\nतत एवं प्रवृत्ते तु सर्व्वदेवनिवारणे।\nवपुश्चकार देवेशस्त्र्यक्षं परममद्‌भुतम्॥ ३६.४९ ॥\nतेजसा तस्य ते ध्वस्ताश्चक्षुः सर्व्वे न्यमीलयन्।\nतेभ्यः स परमं चक्षुः स्ववपुर्दृष्टिक्तिमत्॥ ३६.५० ॥\nप्रादात् परमदेवेशमपश्यंस्ते तदा विभुम्।\nते दृष्ट्वा परमेशानं तृतीयेक्षणधारिणम्॥ ३६.५१ ॥\nशक्राद्या मेनिरे देवाः सर्व्व एव सुरेश्वराः।\nतस्य देवी तदा हृष्टा समक्षं त्रिदिवौकसाम्॥ ३६.५२ ॥\nपादयोः स्थापयामास स्रङ्मालाममितद्युतिः।\nसाधु साध्विति ते होचुः सर्व्वे देवाः पुनर्विभुम्॥ ३६.५३ ॥\nसह देव्या नमश्चक्रुः शिरोभिर्भुतलाश्रितैः।\nअथास्मिन्नन्तरे विप्रास्तमहं दैवतैः सह॥ ३६.५४ ॥\nहिमवन्तं महाशैलमुक्तावांश्च महाद्युतिम्।\nश्लाध्यः पूज्यश्च वन्द्यश्च सर्व्वेषां त्वं महानसि॥ ३६.५५\nशर्व्वेण सह सम्बन्धो यस्य तेऽभ्युदयो महान्।\nक्रियतां चारुरुद्वाहः क्रिमर्थं स्तीयते परम्।\nततः प्रणम्य हिमवांस्तदा मां प्रत्यभाषत॥ ३६.५६ ॥\n<b>हिमवानुवाच\t</b>\nत्वमेव कारणे देव यस्य सर्व्वोदये मम।\nप्रसादः सहसोत्पन्नो हेतुश्चापि त्वमेव हि।\nउद्वाहस्तु यदा यादृक् तद्वि (क्तं विः) धत्स्व पितामह॥ ३६.५७ ॥\n<b>ब्रह्मोवाच\t</b>\nतत एवं वचः श्रुत्वा गिरिराजस्य भो द्विजाः।\nउद्वाहः क्रियतां देव इत्यहं चोक्तवान् विभुम्॥ ३६.५८ ॥\nमामाह शङ्करो देवो यथेष्टमिति लोकपः।\nतत्क्षणाच्च ततो विप्रा अस्माभिर्निर्म्मितं पुरम्॥ ३६.५९ ॥\nउद्वाहार्थं महेशस्य नानार्तनोपशोभितम्।\nरत्नानि मणयश्चित्रा हेममौक्तिकमेव च॥ ३६.६० ॥\nमूर्त्तिमन्त उपाशस्य नानारत्नोपसोभितम्।\nचित्रा मारकती भूमिः सुवर्णस्तम्भशोभिता॥ ३६.६१ ॥\nभास्वत्स्फटिकभित्तश्च मुक्ताहारप्रलम्बिता।\nतस्मिन् द्वारि पुरे रम्य उद्वाहार्थं विनिर्म्मिता॥ ३६.६२ ॥\nशुशुभे देवदेवस्य महेशस्य महात्मनः।\nसोमादित्यौ समं तत्र तापयन्तौ महामणी॥ ३६.६३ ॥\nसौरभेयं मनोरम्यं गन्धमादाय मारुतः।\nप्रववौ सुखसंस्पर्शो भवभक्तिं प्रदर्शयन्॥ ३६.६४ ॥\nसमुद्रास्तत्र चत्वारः शक्राद्याश्च सुरोत्तमाः।\nदेवनद्यो महानद्यः सिद्धा मुनय एव च॥ ३६.६५ ॥\nगन्धर्व्वाप्सरसः सर्व्वे नागा यक्षाः सराक्षसाः।\nऔदकाः खेचराश्चान्ये किन्नरा देवचारणाः॥ ३६.६६ ॥\nतुम्बुरुर्नारदो हाहाहूहूश्चैव तु सामागाः।\nरम्याण्यादाय वाद्यानि तत्राःऽऽजग्मुस्तदा पुरम्॥ ३६.६७ ॥\nऋषयस्तु कथास्तत्र वेदगीतास्तपोधनाः।\nपुण्यान् वैवाहिकान्मन्त्राञ्जेपुः संहृष्टमानसाः॥ ३६.६८ ॥\nजगतो मातरः सर्व्वा देवकन्याश्च कृत्स्नशः।\nगायन्ति हर्षिताः सर्व्वा उद्वाहे परमेष्ठिनः॥ ३६.६९ ॥\nऋतवः षट् समं तत्र नानागन्धसुखावहाः।\nउद्वाहः शङ्करस्येति मूर्त्तिमन्त उपस्थिताः॥ ३६.७० ॥\nनीलजीमूतसङ्गाशैर्मन्त्रध्वनिप्रहर्षिभिः।\nकेकायमानैः शिखिभिर्नृत्यमानैस्च सर्वशः॥ ३६.७१ ॥\nविलोलपिङ्गलस्पष्टविद्युल्लेखाविहासिता।\nकुमुदापीडशुक्लाभिर्बलाकाभिश्च शोभिता॥ ३६.७२ ॥\nप्रत्यग्रसञ्जातशिलीन्ध्रकन्दलीताद्रुमाद्युद्‌गतपल्लवा शुभा।\nशुबाम्बुधाराप्रणयप्रबोधितैर्महालसैर्भेकगणैश्च नादिता॥ ३६.७३ ॥\nप्रियेषु मानोद्धतमानसानां, मनस्विनीनामपि कामिनीनाम्।\nमयूरकेकाभिरुतैः क्षणेन, मनोहरैर्मानविभङ्गहेतुभिः॥ ३६.७४ ॥\nतथा विवर्णोज्ज्वलाचारुमूर्त्तिना, शशाङ्कलेखाकुटिलेन सर्वतः।\nपयोदसङ्घातसमीपवर्त्तिना, महेन्द्रचापेन भृशं विराजिता॥ ३६.७५ ॥\nविचित्रपुष्पाम्बुभवैः सुगन्धिभिर्घनाम्बुसम्पर्कतया सुशीतलैः।\nविकम्पयन्ती पवनैर्मनोहरैः, सुराङ्गनानामलकावलीः शुभाः॥ ३६.७६ ॥\nगर्जत्पयोदस्थगितेन्दुबिम्बा, नवाम्बुसिक्तोदकचारुदूर्वा।\nनिरीक्षिता सादरमुत्सुकाभिर्निश्वासधूम्रं पथिकाङ्गनाभिः॥ ३६.७७ ॥\nहंसनूपुरशब्दाढ्या समुन्नतपयोधरा।\nचलद्विद्युल्लताहारा स्पष्टपद्मविलोचना॥ ३६.७८ ॥\nअसितजलदधीरध्वानपित्रस्तहंसा, विमलसलिलधारोत्पातनम्रोत्पलाग्रा।\nसुरभिकुसुमरेणुक्लृप्तसर्वाङ्गशोभा, गिरितुहितृविवाहे प्रावृडाविर्बभूव॥ ३६.७९ ॥\nमेघकञ्चुकनिर्म्मुक्ता पद्मकोशोद्‌भवस्तनी।\nहंसनूपुरनिह्रादा सर्वशस्यदिगन्तरा॥ ३६.८० ॥\nविस्तीर्णपुलिनश्रोणी कूजत्सारसमेखला।\nप्रफुल्लेन्दीवरश्यामविलोचनमनोहरा॥ ३६.८१\nपक्वबिम्बाधरपुटा कुन्ददन्तप्रहासिनी।\nनवस्यामलताश्यामसोमराजिपुरस्कृता॥ ३६.८२ ॥\nचन्द्रांशुहारवर्गेण कण्ठोरस्थलगामिना।\nप्रह्लादयन्ती चेतांसि सर्वेषां त्रिसिवौकसाम्॥ ३६.८३ ॥\nसमदालिकुलोद्‌गीतमधुरस्वरभाषिणी।\nचलत्कुमुदसंघातचारुकुण्डलशोभिनी॥ ३६.८४ ॥\nरक्ताशोकप्रशाखोत्थपल्लवाङ्गलिधारिणी।\nतत्पुष्पसञ्चयमयैवर्वासोभिः समलङ्कृता ॥ ३६.८५ ॥\nरक्तोत्पलाग्रचरणा जातीपुष्पनखावली।\nकदलीस्तम्भवामोरूः शशाङ्कवदना तथा॥ ३६.८६ ॥\nसर्वलक्षणसम्पन्ना सर्वालङ्कारभूषिता।\nप्रेम्णा स्पृशति कान्तेव सानुरागा मनोरमा॥ ३६.८७ ॥\nनिर्ममुक्तासितमेघकञ्चुकपटा पूर्णेन्दुबिम्बानना, नीलाम्बोजविलोचना रविकरप्रोद्‌भिन्नपद्मस्तनी।\nनानापुष्परजः सुगन्धिपषनप्रह्रादनी चेतसां, तत्राऽऽसीत् कलहंसनूपुररवादेव्या विवाहे शरत्॥ ३६.८८ ॥\nअत्यर्थशीतलाम्भोभिः प्लावयन्तौ दिशः सदा।\nऋतू हेमन्तशिशिरौ आजग्मतुरतिद्युती॥ ३६.८९ ॥\nताभ्यामृतुभ्यां संप्राप्तो हिमवान् स नगोत्तमः।\nप्रालेयचूर्मवर्षिभ्यां क्षिप्रं रौप्यहरो बभौ॥ ३६.९० ॥\nतेन प्रालेयवर्षेण घनेनैव हिमालयः।\nअगाधेन तदा रेजे क्षीरोद इव सागरः॥ ३६.९१ ॥\nऋतुपर्य्यासम्प्राप्तो बभूव स महागिरिः।\nसाधूपचारात् सहसा कृतार्थ इव दुर्जनः॥ ३६.९२ ॥\nप्रालेयपटलच्छन्नैः श्रृङ्गैस्तु शुशुभे नगः।\nछत्रैरिव महाभागैः पाण्डरैः पृथिवीपतिः॥ ३६.९३ ॥\nमनोभवोद्रेककराः सुराणां सुराङ्गनानाञ्च मुहुः समीराः।\nस्वच्छाम्बुपूर्णाश्च तथा नलिन्यः पद्मोत्पलानां कुसुमैरुपेताः॥ ३६.९४ ॥\nविवाहे गुरुकन्याया वसन्तः समागादृतुः॥ ३६.९५ ॥\nइषत्समुद्‌भिन्नपयोधराग्रा नार्य्यो यथा रम्यतरा बभूवुः।\nनात्युष्णशीतानि पयःसरांसि किञ्जल्कचूर्णैः कपिलीकृतानि॥\nचक्राह्वयुग्मैरुपनादितानि ययुः प्रहृष्टाः सुरदन्तिमुख्याः॥ ३६.९६ ॥\nप्रियङ्गूं श्चूततरवश्चूतांश्चापि प्रियङ्गवः।\nतर्ज्जयन्त इवान्योन्यं मञ्जरीभिश्चकाशिरे॥ ३६.९७ ॥\nहिमश्रृङ्गेषु शुक्लेषु तिलकाः कुसुमोत्कराः।\nशुशुभुः कार्य्यमुदिदश्य वृद्धा इव समागताः॥ ३६.९८ ॥\nफुल्लाशोकलतास्तत्र रेजिरे सालसंश्रिताः।\nकामिन्य इव कान्तानां कण्ठालम्बितबाहवः॥ ३६.९९ ॥\nतस्मिन्नृतौ शुभ्रकटम्बनीपास्तालास्तमालाः सरलाः कपित्थाः॥ ३६.१०० ॥\nअशोकसर्ज्जार्ज्जुनकोविदारा पुन्नागनागेश्वरकर्णिकाराः।\nलवङ्गतलागुरुसप्तपर्णा न्यग्रोधशोभाञ्जननारिकेलाः॥ ३६.१०१ ॥\nवृक्षास्तथाऽन्ये फलपुष्पवन्तो दृश्या बभूवुः सुमनोहराङ्गाः।\nजलाशयाश्चैव सुवर्णतोयाश्चक्राङ्गकारण्डवहंसजुष्टाः॥ ३६.१०२ ॥\nकोयष्टिदात्यूहबलाकयुक्ता दृश्यास्तु पद्मोत्पलमीनपूर्णाः।\nखगाश्च नानाविधभूषिताङ्गा दृस्यास्तु वृक्षेषु सुचित्रपक्षाः॥ ३६.१०३ ॥\nक्रीड़ासु युक्तानथ तर्ज्जयन्तः कुर्वन्ति शब्दं मदनरिताङ्गाः।\nतस्मिन् गिरावद्रिसुताविवाहे ववुश्च वाताः सुखशीतलाङ्गाः॥ ३६.१०४ ॥\nपुष्पाणि शुभ्राण्यपि पातयन्तः शनैर्नगेभ्यो मलयाद्रिजाताः।\nतथैव सर्वे ऋतवश्च पुण्याश्चकाशिरेऽन्योन्यविमिश्रिताङ्गाः॥ ३६.१०५ ॥\nयेषां सुलिङ्गानि च कीर्त्तितानि, ते तत्र आसन् सुमनोज्ञरूपाः॥ ३६.१०६ ॥\nसमदालिकुलोद्‌गीतशिलाकुसुमसञ्चयैः।\nपरस्परं हि मालत्यो भावयन्त्यो विरेजिरे॥ ३६.१०७ ॥\nनीलानि नीलाम्बुरुहैः पयांसि, गौराणि गौरेश्च मृणालदण्डैः।\nरक्तैश्च रक्तानि भृशं कृतानि , मत्तद्विरेफावलिजुष्टपत्रैः॥ ३६.१०८ ॥\nहैमानि विस्तीर्मजलेषु केषुचिन्निरन्तरं चारुतराणि केषुचित्।\nवैदूर्य्यनालानि सरःसु केषुचित्‌प्रजज्ञिरे पद्मवनानि सर्वतः॥ ३६.१०९ ॥\nवाप्यस्तत्राभवन्‌रम्याः कमलोत्पलपुष्पिताः।\nनानाविहङ्गसंजुष्टा हैमसोपानपङ्क्तयः॥ ३६.११० ॥\nश्रृङ्गाणि तस्य तु गिरेः कर्णिकारैः सुपुष्पितैः।\nसमुच्छ्रितान्यवरलैर्हेमानीव बभुर्द्विजाः॥ ३६.१११ ॥\nईषद्विभिन्नकुसुमैः पाटलैश्चापि पाटलाः।\nसंबभूबुर्दिशः सर्वाः पवनाकम्पिमूर्त्तिभिः॥ ३६.११२ ॥\nकृष्णार्ज्जुना दसगुणा नीलाशोकमहीरुहाः।\nगिरौ ववृधिरे फुल्लाः स्पर्धयन्तः परस्परम्॥ ३६.११३ ॥\nवारुवविजुष्टानि किंशुकानां वनानि च।\nपर्वतस्य नितम्बेषु सर्वेषु च विरेजिरे॥ ३६.११४ ॥\nतमालगुल्मैस्तस्यासीऽऽच्छोभा हिमवतस्तदा।\nनीलजीमूतसङ्घातैर्निलीनैरिव सन्धिषु॥ ३६.११५ ॥\nनिकामपुष्पैः सुविशालशाखैः, समुच्छ्रितैश्चन्दनचम्पकैस्च।\nप्रमत्तपुंस्कोकिलसम्प्रलापैर्हिमाचलोऽतीव तदा रराज॥ ३६.११६ ॥\nश्रुत्वा शब्दं मृदुमदकलं सर्व्वतः कोकिलानां,चञ्चत्पक्षाः सुमधुरतरं नीलकण्ठा विनेदुः।\nतेषां शब्दैरुपचितबलः पुष्पचापेषु हस्तः, सज्जीभूतस्त्रिदशवनिता वेद्धुमङ्गेष्वनङ्गः॥ ३६.११७ ॥\nपटुः सूर्यायतपस्चापि प्रायशोऽल्प (ल्पो) जलाशयः।\nदेवीविवाहसमये ग्रीष्म आगाद्धिमाचलम्॥ ३६.११८ ॥\nस चापि तरुभिस्तत्र बहुभिः सुकुमोत्करैः।\nशोभयामास श्रृङ्गणि प्रालेयाद्रेः समन्ततः॥ ३६.११९ ॥\nतथाऽपि च गिरौ तत्र वायवः सुमनोहराः।\nववुः पाटलविस्तीर्णकदम्बार्ज्जुनगन्धिनः॥ ३६.१२० ॥\nवाप्यः प्रफुल्लपद्‌मौघकेसरारुणडुमूर्त्तयः।\nअभवंस्तटसंघु (जु) ष्टकलहंसकदम्बकाः॥ ३६.१२१ ॥\nतथा कुरबकाश्वापि कुसुमापाण्डुमूर्त्तयः।\nसर्वेषु नगश्रृङ्गेषु भ्रमरावलिसेविताः॥ ३६.१२२ ॥\nबकुलाश्च नितम्बेषु विशालेषु महीभृतः।\nउत्ससर्ज मनोज्ञानि कुसुमानि समन्ततः॥ ३६.१२३ ॥\nइति कुसुमविचित्रसर्ववृक्षा विविधविहङ्गमनादरम्यदेशाः।\nहिमगिरितनयाविवाहभूभूत्यै षडुपययुर्ऋतवो मुनिप्रवीराः ॥ ३६.१२४ ॥\nतत एवं प्रवृत्ते तु सर्व्वभूतसमागमे।\nनानावाद्यसमाकीर्णे अहं तत्र द्विजातयः॥ ३६.१२५ ॥\nशैलपुत्रीमलंकृत्य योग्याभरणसम्पदा।\nपुरं प्रवेशितवांस्तां स्वयमादाय भो द्विजाः॥ ३६.१२६ ॥\nततस्तु पुनरेवेशमहं चैवोक्तवान् विभुम्।\nहविर्जुहोमि वह्नौ ते उपाध्यायपदे स्थितः॥ ३६.१२७ ॥\nददासि मह्यं यद्याज्ञां कर्त्तव्योऽयं क्रियाविधिः।\nमामाह शङ्करश्चैवं देवदेवो जगत्‌पतिः॥ ३६.१२८ ॥\n<b>शिव उवाच\t</b>\nयदुद्दिष्टं सुरेशान तत्‌कुरुष्व यथेप्सितम्।\nकर्त्ताऽस्मि वचनं सर्व ब्रह्मंस्तव जगद्विभो॥ ३६.१२९ ॥\nततश्चाहं प्रहृष्टात्मा कुशानादाय सत्वरम्।\nदेवस्य देव्याश्च योगबन्धेन युक्तवान्॥ ३६.१३० ॥\nज्वलनश्च स्वयं तत्र कृताञ्जलिपुटः स्थितः।\nश्रुतिगीतैर्महामन्त्रैर्मूर्त्तिमद्भिरुपस्थितैः॥ ३६.१३१ ॥\nयथोक्तविधिना हुत्वा सर्पिस्तदमृतं हविः।\nततस्तं ज्वलनं सर्वं कारयित्वा प्रदक्षिणम्॥ ३६.१३२ ॥\nमुवत्वा हस्तसमायोगं सहितः सर्वदैवतैः।\nपुत्रैश्च मानसैः सिद्धैः प्रकृष्टेनान्तरात्मना॥ ३६.१३३ ॥\nवृत्त उद्वाहकाले तु प्रणम्य च वृषध्वजम्।\nयोगेनैव तयोर्विप्रास्तदुमापरमेशयोः॥ ३६.१३४ ॥\nउद्वाहः स परो वृत्तो यं देवा न वुदुः क्वचित्।\nइति वः सर्वमाख्यातं स्वयंवरमिदं शुभम्।\nउद्वाहश्चैव देवस्य श्रृणुघ्वं परमाद्भुतम्॥ ३६.१३५ ॥\nइति श्रीआदिब्राह्मे महापुराणे स्वयंभु-ऋषिसंवादे उमाहेश्वरयोर्विवाहनिरूपणं नाम षट्‌त्रिंशोऽध्यायः॥ ३६.३६ ॥"
  }
]
[
  {
    "text": "<b>कृष्णमानुषोत्सर्गकथनम्\n</b>\n<b>व्यास उवाच\n</b>\nइत्युक्तो दारुकः कृष्णं प्रणिपत्य पुनः पुनः।\nप्रदक्षिणं च बहुशः कृत्वा प्रायाद्यथोदितम्।। २११.१ ।।"
  },
  {
    "text": "स च गत्वा तथा चक्रे द्वारकायां तथाऽऽर्जुनम्।\nआनिनाय महाबुद्धिं वज्रं चक्रे तथा नृपम्।। २११.२ ।।"
  },
  {
    "text": "भगवानापि गोविन्दो वासुदेवात्मकं परम्।\nब्रह्मात्मनि समारोप्य सर्वभूतेष्वधारयत्।। २११.३ ।।"
  },
  {
    "text": "स मानयन्द्विजवचो दुर्वासा यदुवाच ह।\nयोगयुक्तोऽभत्पादं कृत्वा जानुनि सत्तमाः।। २११.४ ।।"
  },
  {
    "text": "संप्राप्तो वै जरा नाम तदा तत्र स लुब्धकः।\nमुशलशेषलोहस्य सायकं धारयन्परम्।। २११.५ ।।"
  },
  {
    "text": "स तत्पादं मृगाकारं समवेक्ष्य व्यवस्थितः।\nततो विव्याध तेनैव तोमरेण द्विजोत्तमाः।। २११.६ ।।"
  },
  {
    "text": "गतश्च ददृशे तत्र चतुर्बाहुधरं नरम्।\nप्रणिपत्याऽऽह चैवैनं प्रसीदेति पुनः पुनः।। २११.७ ।।"
  },
  {
    "text": "अजानता कृतमिदं मया हरिणशङ्कया।\nक्षम्यतामात्मपापेन दग्धं मा दग्धुमर्हसि।। २११.८ ।।"
  },
  {
    "text": "<b>व्यास उवाच\n</b>\nततस्तं भगवानाह नास्ति ते भयमण्वपि।\nगच्छ त्वं मत्प्रसादेन लुब्ध स्वर्गेश्वरास्पदम्।। २११.९ ।।"
  },
  {
    "text": "<b>व्यास उवाच\n</b>\nविमानमागतं सद्यस्तद्वाक्यसमनन्तरम्।\nआरुह्य प्रययौ स्वर्गं लुब्धकस्तत्प्रसादतः।। २११.१० ।।"
  },
  {
    "text": "गते तस्मिन्स भगवान्संयोज्याऽऽत्मानमात्मनि।\nब्रह्मभूतेऽव्ययेऽचिन्त्ये वासुदेवमयेऽमले।। २११.११ ।।"
  },
  {
    "text": "अजन्मन्यजरेऽनाशिन्यप्रमेयेऽखिलात्मनि।\nत्यक्त्वा स मानुषं देहमवाप त्रिविधां गतिम्।। २११.१२ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे श्रीकृष्णचरिते कृष्णमानुषोत्सर्गकथनं नामैकादशाधिकद्विशततमोऽध्यायः।। २११ ।।"
  }
]
[
  {
    "text": "<b>व्यास उवाच\n</b>\nएवं दैत्यवधं कृष्णो बलदेवसहायवान्।\nचक्रे दुष्टक्षितिशानां तथैव जगतः कृते।। २१०.१ ।।\nक्षितेश्च भारं भगवान्फाल्गुनेन समं विभुः।\nअवतारयामास हरिः समस्ताक्षौहिणीवधात्।। २१०.२ ।।\nकृत्वा भारावतरणं भुवो हत्वाऽखिलान्नृपान्।\nशापव्यजेन विप्राणामुपसंहृतवान्कुलम्।। २१०.३ ।।\nउत्सृज्य द्वारकां कृष्णस्त्यक्त्वा मानुष्यमात्मभूः।\nस्वांशो विष्णुमयं स्थानं प्रविवेश पुनर्निजम्।। २१०.४ ।।\n<b>मुनय ऊचुः\n</b>\nस विप्रशापव्याजेन संजह्ने स्वकुलं कथम्।\nकथं च मानुषं देहमुत्ससर्ज जनार्दनः।। २१०.५ ।।\n<b>व्यास उवाच\n</b>\nविश्वामित्रस्तथा कण्वो नारदश्च महामुनिः।\nपिण्डारके महातीर्थे दृष्टा यदुकुमारकैः।। २१०.६ ।।\nततस्ते यौवनोन्मत्ता भाविकार्यप्रचोदिताः।\nसाम्बं जाम्बवतीपुत्रं भूषयित्वा स्त्रियं यथा।।\nप्रसृतास्तान्मुनीनूचुः प्रणिपातपुरः सरम्।। २१०.७ ।।\nकुमारा ऊचुः\nइयं स्त्री पुत्रकामा तु प्रभो किं जनयिष्यति।। २१०.८ ।।\n<b>व्यास उवाच\n</b>\nदिव्यज्ञानोपपन्नास्ते विप्रलब्धा कुमारकैः।\nशापं ददुस्तदा विप्रास्तेषां नाशाय सुव्रताः।। २१०.९ ।।\nमुनयः कुपिताः प्रोचुर्मुशलं जनयिष्यति।\nयेनाखिलकुलोत्सादो यादवानां भविष्यति।। २१०.१० ।।\nइत्युक्तास्तैः कुमारास्त आचचक्षुर्यथातथम्।\nउग्रसेनाय मुशलं जज्ञे साम्बस्य चोदरात्।। २१०.११ ।।\nतदुग्रसेनो मुशलमयश्चूर्णमकारयत्।\nजज्ञे तच्चैरका चूर्णं प्रक्षिप्तं वै महोदधौ।। २१०.१२ ।।\nमुसलस्याथ लौहस्य चूर्णितस्यान्धकैर्द्विजाः।\nखण्डं चूर्णयितुं शेकुर्नैव ते तोमराकृति।। २१०.१३ ।।\nतदप्यम्बुनिधौ क्षिप्तं मत्स्यो जग्राह जालिभिः।\nघातितस्योदरात्तस्य लुब्धो जग्राह तज्जरा।। २१०.१४ ।।\nविज्ञातपरमार्थोऽपि भगवान्मधुसूदनः।\nनैच्छत्तदन्यथा कर्तुं विधिना यत्समाहृतम्।। २१०.१५ ।।\nदेवैश्च प्रहितो दूतः प्रणिपत्याऽऽह केशवम्।\nरहस्येवमहं दूतः प्रहितो भगवन्सुरैः।। २१०.१६ ।।\nवस्वश्विमरूदादित्यरुद्रसाध्यादिभिः सह।\nविज्ञापयति वः शक्रस्तदिदं श्रूयतां प्रभो।। २१०.१७ ।।\n<b>देवा ऊचुः\n</b>\nभारावतरणार्थाय वर्षाणामधिकं शतम्।\nभगवानवतीर्णोऽत्र त्रिदशैः संप्रसादितः।। २१०.१८ ।।\nदुर्वृत्ता निहता दैत्या भुवो भारोऽवतारितः।\nत्वया सनाथास्त्रिदशा व्रजन्तु त्रिदिवेशताम्।। २१०.१९ ।।\nतदतीतं जगन्नाथ वर्षाणामधिकं शतम्।\nइदानीं गम्यतां स्वर्गो भवते यदि रोचते।। २१०.२० ।।\nदेवैर्विज्ञापितो देवोऽप्यथात्रैव रतिस्तव।\nतत्स्थीयतां यथाकालमाख्येयमनुजीविभिः।। २१०.२१ ।।\n<b>श्रीभगवानुवाच\n</b>\nयत्त्वमात्थाखिलं दूत वेद्‌मि चैतदहं पुनः।\nप्रारब्ध एव हि मया यादवानामपि क्षयः।। २१०.२२ ।।\nभुवो नामातिभारोऽयं यादवैरबर्हितैः।\nअवतारं करोम्यस्य सप्तरात्रेण सत्वरः।। २१०.२३ ।।\nयथागृहीतं चाम्भोधौ हृत्वाऽहं द्वारकां पुनः।\nयादवानुपसंहृत्य यास्यामि त्रिदशालयम्।। २१०.२४ ।।\nमनुष्यदेहमुत्सृज्य संकर्षणसहायवान्।\nप्राप्त एवास्मि मन्तव्यो देवेन्द्रेण तथा सुरैः।। २१०.२५ ।।\nजरासंधादयो येऽन्ये निहता भारहेतवः।\nक्षितेस्तेंभ्यः स भारो हि यदूनां समधीयत।। २१०.२६ ।।\nतदेतत्सुमहाभारमवतार्य क्षितेरहम्।\nयास्याम्यमरलोकस्य पालनाय ब्रवीहि तान्।। २१०.२७ ।।\n<b>व्यास उवाच\n</b>\nइत्युक्तो वासुदेवेन देवदूतः प्रणम्य तम्।\nद्विजाः स दिव्यया गत्या देवराजान्तिकं ययौ।। २१०.२८ ।।\nभगवानप्यथोत्पातान्दिव्यान्भौमान्तरिक्षगान्।\nददर्श द्वारकापुर्यां विनाशाय दिवानिशम्।। २१०.२९ ।।\nतान्दृष्ट्वा यादवानाह पश्यध्वमतिदारुणान्।\nमहोत्पाताञ्शमयैषां प्रभासं याम मा चिरम्।। २१०.३० ।।\n<b>व्यास उवाच\n</b>\nमहाभागवतः प्राह प्रणिपत्योद्धवो हरिम्।। २१०.३१ ।।\n<b>उद्धव उवाच\n</b>\nभगवन्यन्मया कार्यं तदाज्ञापय सांप्रतम्।\nमन्ये कुलमिदं सर्वं भगवान्संहरिष्यति।।\nनाशायास्य निमित्तनि कुलस्याच्युत लक्षये।। २१०.३२ ।।\n<b>श्रीभगवानुवाच\n</b>\nगच्छ त्वं दिव्यया गत्या मत्प्रसादसमुत्थया।\nबदरीमाश्रमं पुण्यं गन्धमादनपर्वते।। २१०.३३ ।।\nनरनारायणस्थाने पवित्रितमहीतले।\nमन्मना मत्प्रसादेन तत्र सिद्धिमवाप्स्यसि।। २१०.३४ ।।\nअहं स्वर्गं गमिष्यामि उपसंहृत्य वै कुलम्।\nद्वारकां च मया त्यक्तां समुद्रः प्लावयिष्यति।। २१०.३५ ।।\n<b>व्यास उवाच\n</b>\nइत्युक्तः प्रणिपत्यैनं जगाम स तदोद्धवः।\nनरनारायणस्थानं केशवेनानुमोदितः।। २१०.३६ ।।\nततस्ते यादवाः सर्वे रथनारुह्य शीघ्रगान्।\nप्रभासं प्रययुः सार्धं कृष्णरामादिभिर्द्विजाः।। २१०.३७ ।।\nप्राप्य प्रभासं प्रयता प्रीतास्ते कुक्कुरान्धकाः।\nचक्रुस्तत्र सुरापानं वासुदेवानुमोदिताः।। २१०.३८ ।।\nपिबतां तत्र वै तेषां संघर्षेण परस्परम्।\nयादवानां ततो जज्ञे कलहाग्निः क्षयावहः।। २१०.३९ ।।\nजघ्नुः परस्परं ते तु शस्त्रैर्दैवबलात्कृताः।\nक्षीणशस्त्रास्तु जगृहुः प्रत्यासन्नामथैरकाम्।। २१०.४० ।।\nएरका तु गृहीता तैर्वज्रभूतेव लक्ष्यते।\nतया परस्परं जघ्नुः संप्रहारैः सुदारुणैः।। २१०.४१ ।।\nप्रद्युम्नसाम्बप्रमुखाः कृतवर्माऽथ सात्यकिः।\nअनिरुद्धादयश्चन्ये पृथुर्विपृथुरेव च।। २१०.४२ ।।\nचारुवर्मा सुचारुश्च तथाऽक्रूरादयो द्विजाः।\nएरकारूपिभिर्वज्रैस्ते निजघ्नुः परस्परम्।। २१०.४३ ।।\nनिवारयामास हरिर्यादवास्ते च केशवम्।\nसहायं मेनिरे प्राप्तं ते निजध्नुः परस्परम्।। २१०.४४ ।।\nकृष्णोऽपि कुपितस्तेषामेरकामुष्टिमाददे।\nवधाय तेषां मुशलं मुष्टिलोहमभूत्तदा।। २१०.४५ ।।\nजघान तेन निःशेषानातततायी स यादवान्।\nजघ्नुश्च सहसाऽभ्येत्य तथाऽन्ये तु परस्परम्।। २१०.४६ ।।\nततश्चार्णवमध्येन जैत्रोऽसौ चक्रिणो रथः।\nपश्यतो दारुकस्याऽऽसु हृतोऽश्वैर्द्विजसत्तमाः।। २१०.४७ ।।\nचक्रं गदा तथा शार्ङ्गं तूणौ शङ्खोऽसिरेव च।\nपश्यतो दारुकस्याऽऽशु हृतोऽश्वैर्द्विजसत्तमाः।। २१०.४८ ।।\nक्षणमात्रेण वै तत्र यादवानामभूत्क्षयः।\nऋते कृष्णं महाबाहुं दारुकं च द्विजोत्तमाः।। २१०.४९ ।।\nचङ्क्रम्यमाणौ तौ रामं वृक्षमूलकृतासनम्।\nददृशाते मुखाच्चास्य निष्क्रामन्तं महोरगम्।। २१०.५० ।।\nनिष्क्रम्य स मुखात्तस्य महाभोगो भुजंगमः।\nप्रयातश्चार्णवं सिद्धैः पूज्यमानस्तथोरगैः।। २१०.५१ ।।\nतमर्घ्यमादाय तदा जलधिः संमुखं ययौ।\nप्रविवेश च तत्तोयं पूजितः पन्नगोत्तमैः।।\nदृष्ट्वा बलस्य निर्याणं दारुकं प्राह केशवः।। २१०.५२ ।।\n<b>श्रीभगवानुवाच\n</b>\nइदं सर्वं त्वमाचक्ष्व वसुदेवोग्रसेनयोः।\nनिर्याणं बलदेवस्य यादवानां तथा क्षयम्।। २१०.५३ ।।\nयोगे स्थित्वाऽहमप्येतत्परित्यज्य कलेवरम्।\nवाच्यश्च द्वारकावासी जनः सर्वस्तथाऽऽहुकः।। २१०.५४ ।।\nयथेमां नगरीं सर्वां समुद्रः प्लावयिष्यति।\nतस्माद्रतैः सुसज्जैस्तु प्रतीक्ष्यो ह्यर्जुनागमः।। २१०.५५ ।।\nन स्थेयं द्वारकामध्ये निष्क्रान्ते तत्र पाण्डवे।\nतेनैव सह गन्तव्यं यत्र याति स कौरवः।। २१०.५६ ।।\nगत्वा च ब्रूहि कौन्तेयमर्जुनं वचनं मम।\nपालनीयस्त्वया शक्त्या जनोऽयं मत्परिग्रहः।। २१०.५७ ।।\nइत्यर्जुनेन सहितो द्वारवत्यां भवाञ्जनम्।\nगृहीत्वा यातु वज्रश्च यदुराजो भविष्यति।। २१०.५८ ।।\nइति श्रीमहापुराणे आदिब्राह्मे श्रीकृष्णचरिते श्रीकृष्णनिजधामगमननिरूपणं नाम दशाधिकद्विशततमोऽध्यायः।। २१० ।।"
  }
]
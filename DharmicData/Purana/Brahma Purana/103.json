[
  {
    "text": "<b>अथ त्रयधिकशततमोऽध्यायः</b>\n<b>शम्यादितीर्थवर्णनम्</b>\n<b>ब्रह्मोवाच</b>\nशमीतीर्थमिति ख्यातं सर्वपापोपशान्तिदम्।\nतस्याऽऽख्यानं प्रवक्ष्यामि श्रृणु यत्नेन नारद।। १०३.१ ।।"
  },
  {
    "text": "आसीत्प्रियव्रतो नाम क्षत्रियो जयतां वरः।\nगौतम्या दक्षिणे तीरे दीक्षां चक्रे पुरोधसा।। १०३.२ ।।"
  },
  {
    "text": "हयमेध उपक्रान्ते ऋत्विग्भिर्ऋषिभिर्वृते।\nतस्य राज्ञो महाबाहोर्वसिष्ठस्तु पुरोहितः।। १०३.३ ।।"
  },
  {
    "text": "तद्यज्ञवाटमगमद्दानवोऽथ हिरण्यकः।\nतं दानवमभिप्रेक्ष्य देवास्त्विन्द्रपुरोगमाः।। १०.३.४ ।।"
  },
  {
    "text": "भीताः केचिद्दिवं जग्मुर्हव्यवाट्शमिमाविशत्।\nअश्वत्थं विष्णुरगमद्भानुरर्कं वटं शिवः।। १०३.५ ।।"
  },
  {
    "text": "सोमः पलाशमगमद्गङ्गाम्भो हव्यवाहनः।\nअश्विनौ तु हयं गृह्य वायसोऽभूद्यमः स्वयम्।। १०३.६ ।।"
  },
  {
    "text": "एतस्मिन्नन्तरे तत्र वसिष्ठो भगवानृषिः।\nयष्टिमादाय दैतेयान्न्यवारयदथाऽज्ञया।। १०३.७ ।।"
  },
  {
    "text": "ततः प्रवृत्तः पुनरेव यज्ञो, दैत्यो गतः स्वेन बलेन युक्तः।\nइमानि तीर्थानि ततः शुभानि, दशाश्वमेधस्य फलानि दद्युः।। १०३.८ ।।"
  },
  {
    "text": "प्रथमं तु शमीतीर्थं द्वितीयं वैष्णवं विदुः।\nआर्कं शैवं च सौम्यं च वासिष्ठं सर्वकामदम्।। १०३.९ ।।"
  },
  {
    "text": "देवाश्च ऋषयः सर्वे निवृत्ते मखविस्तरे।\nतुष्टाः प्रोचुर्वसिष्ठं तं यजमानं प्रियव्रतम्।। १०३.१० ।।"
  },
  {
    "text": "तांश्च वृक्षांस्तां च गङ्गां मुदा युक्ताः पुनः पुनाः।\nहयमेधस्य निष्पत्त्यै एते याता इतस्ततः।। १०३.११ ।।"
  },
  {
    "text": "हयमेधफलं दद्युस्तीर्थानीत्यवदन्सुराः।\nतस्मात्स्नानेन दानेन तेषु तीर्थेषु नारद।।\nहयमेधफलं पुण्यं प्राप्नोति न मृषा वचः।। १०३.१२ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये शम्यादितीर्थवर्णनं नाम त्र्यधिकशाततमोऽध्यायः।। १०३ ।।"
  },
  {
    "text": "गौतमीमाहात्म्ये चतुस्त्रिंशोऽध्यायः।। ३४ ।।"
  }
]
[
  {
    "text": "<b>कपिलातीर्थवर्णनम्\n</b>\n<b>ब्रह्मोवाच\n</b>\nकपिलातीर्थमाख्यातं तदेवाऽऽङ्गिरसं स्मृतम्।\nतदेवाऽऽदित्यमाख्यातं सैंहिकेयं तदुच्यते।। १५५.१ ।।\nगौतम्या दक्षिणे पारे आदित्यान्मुनिसत्तम।\nअयाजयन्नङ्गिरसो दक्षिणां ते भुवं ददुः।। १५५.२ ।।\nअङ्गिरोभ्यस्तदाऽऽदित्यास्तपसेऽङ्गिरसो ययुः।\nसा भूमिः सैंहिका भूत्वा जनान्सर्वानभक्षयत्।। १५५.३ ।।\nतत्रसुस्ते जनाः सर्वे अङ्गिरोभ्यो न्यवेदयन्।\nविभीता ज्ञानतो ज्ञात्वा भुवं तां सैहिकीमिति।। १५५.४ ।।\nआदित्याननुगत्वाऽथ वाचमङ्गिरसोऽब्रुवन्।\nभुवं गृह्णन्तु या दत्ता नेत्यादित्यास्तदाऽब्रुवन्।। १५५.५ ।।\nनिवृत्तां दक्षिणां नैव प्रतिगृह्णन्ति सूरयः।\nस्वदत्तां परदत्तां वा यो हरेत वसुंधराम्।। १५५.६ ।।\nषष्टिर्वर्षसहस्राणि विष्ठायां जायते कृमिः।\nभूमेः स्वपरदत्ताया हरणान्नाधिकं क्वचित्।। १५५.७ ।।\nपापमस्ति महारौद्रं न स्वीकुर्मः पुनस्तु ताम्।\nएवं यदा स्वदत्ताया हरणे किं तदा भवेत्।। १५५.८ ।।\nतथाऽपि क्रयरूपेण गृह्णीमो दक्षिणां भुवम्।\nतथेत्युक्ते तु ते देवाः कपिलां शुभलक्षणाम्।। १५५.९ ।।\nगङ्गाया दक्षिणे पारे भुवः स्थाने तु तां ददुः।\nभुक्तिमुक्तिप्रदः साक्षाद्विष्णुस्तिष्ठति मूर्तिमान्।। १५५.१० ।।\nकपिलासंगमं तच्च सर्वाघौघविनाशनम्।\nतत्राभवद्दानतोयादापगा कपिलाभिधा।। १५५.११ ।।\nसस्यवत्या अपि भुवो दानाद्‌गोदानमुत्तमम्।\nलोकरक्षां चकारासौ कृत्वा विनिमयं मुनिः।। १५५.१२ ।।\nयत्र तीर्थे च तद्‌वृत्तं गोतीर्थं तदुदाहृतम्।\nपुण्यदं तत्र तीर्थानां शतमुक्तं मनीषिभिः।। १५५.१३ ।।\nतत्र स्नानेन दानेन भूमिदानफलं लभेत्।\nसंगता गङ्गया तच्च कपिलासंगमं विदुः।। १५५.१४ ।।\nइति श्रीमहापुराणे आदिब्राह्मे तीर्थमाहात्म्ये कपिलासंगमादिशततीर्थवर्णनं नाम पञ्चपञ्चाशदधिकशततमोऽध्यायः।। १५५ ।।\nगौतमीमाहात्म्ये षडशीतितमोऽध्यायः।। ८६ ।।"
  }
]
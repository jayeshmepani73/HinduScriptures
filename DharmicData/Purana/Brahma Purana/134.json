[
  {
    "text": "<b>चक्रतीर्थवर्णनम्\n</b>\n<b>ब्रह्मोवाच\n</b>\nचक्रतीर्थमिति ख्यातं स्मरणात्पापनाशनम्।\nतस्य प्रभावं वक्ष्यामि श्रृणु यत्नेन नारद।। १३४.१ ।।"
  },
  {
    "text": "ऋषयः सप्त विख्याता वसिष्ठप्रमुखा मुने।\nगौतम्यास्तीरमाश्रित्य सत्रयज्ञमुपासते।। १३४.२ ।।"
  },
  {
    "text": "तत्र विघ्न उपक्रान्ते रक्षोभिरतिभीषणे।\nमामभ्येत्यथ मुनयो रक्षःकृत्यं न्यवेदयन्।। १३४.३ ।।"
  },
  {
    "text": "तदाऽहं प्रमदारूपं माययाऽऽसृज्य नारद।\nयस्याश्च दर्शनादेव नाशं यान्त्यथ राक्षसाः।। १३४.४ ।।"
  },
  {
    "text": "एवमुक्त्वा तु तां प्रादामृषिभ्यः प्रमदां मुने।\nमद्वाक्यादृषयो मायामादाय पुनरागमन्।। १३४.५ ।।"
  },
  {
    "text": "अजैका या समाख्याता कृष्णलोहितरूपिणी।\nमुक्तकेशीत्यभिधया साऽऽस्तेऽद्यपि स्वरूपिणी।। १३४.६ ।।"
  },
  {
    "text": "लोकत्रितयसंमोहदायिनी कामरूपिणी।\nतद्‌बलात्स्वस्थमनसः सर्वे च मुनिपुंगवाः।। १३४.७ ।।"
  },
  {
    "text": "गौतमीं सरितां श्रेष्ठां पुनर्यज्ञाय दीक्षिताः।\nपुनस्तन्मखनाशाय राक्षसाः समुपागमन्।। १३४.८ ।।"
  },
  {
    "text": "यज्ञवाटान्तिके मायां दृष्ट्वा राक्षसपुंगवाः।\nततो नृत्यन्ति गायन्ति हसन्ति च रुदन्ति च।। १३४.९ ।।"
  },
  {
    "text": "माहेश्वरी महामाया प्रभावेणातिदर्पिता।\nतेषां मध्ये दैत्यपतिः शम्बरो नाम वीर्यवान्।। १३४.१० ।।"
  },
  {
    "text": "मायारूपां तु प्रमदां भक्षयामास नारद।\nतदद्‌भुतमतीवाऽऽसीत्तन्मायाबलदर्शिनाम्।। १३४.११ ।।"
  },
  {
    "text": "मखे विध्वंस्यमाने तु ते विष्णुं शरणं ययुः।\nप्रादाद्विष्णुश्चक्रमथो मुनीनां रक्षणाय तु।। १३४.१२ ।।"
  },
  {
    "text": "चक्रं तद्राक्षसानाजौ दैत्यांश्च दनुजांस्तथा।\nचिच्छेद तद्भयादेव मृता राक्षसपुंगवाः।। १३४.१३ ।।"
  },
  {
    "text": "ऋषिभिस्तन्महासत्रं संपूर्णमभवत्तदा।\nविष्णोः प्रक्षालितं चक्रं गङ्गाम्भोभिः सुदर्शनम्।। १३४.१४ ।।"
  },
  {
    "text": "ततः प्रभृति तत्तीर्थं चक्रतीर्थमुदाहृतम्।\nतत्र स्नानेन दानेन सत्रयागफलं लभेत्।। १३४.१५ ।।"
  },
  {
    "text": "तत्र पञ्च शतान्यासंस्तीर्थानां पापहारिणाम्।\nतेषु स्नानं तथा दानां प्रत्येकं मुक्तिदायकम्।। १३४.१६ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये चक्रतीर्थादिपञ्चशततीर्थवर्णनं नाम चतुस्त्रिंशदधिकशततमोऽध्यायः।। १३४ ।।"
  },
  {
    "text": "गौतमीमाहात्म्ये पञ्चषष्टितमोऽध्यायः।। ६५ ।।"
  }
]
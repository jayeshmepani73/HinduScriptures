[
  {
    "text": "<b>संकरजातिलक्षणवर्णनम्\n</b>\n<b>मुनय ऊचुः\n</b>\nसर्वज्ञस्त्वं महाभाग सर्वभूतहिते रतः।\nभुतं भव्यं भविष्यं च न तेऽस्त्यविदितं मुने।। २२३.१ ।।"
  },
  {
    "text": "कर्मणा केन वर्णानामधमा जायते गतिः।\nउत्तमा च भवेत्केन ब्रूहि तेषां महामते।। २२३.२ ।।"
  },
  {
    "text": "शूद्रस्तु कर्मणा केन ब्राह्मणत्वं च गच्छति।\nश्रोतुमिच्छामहे केन ब्राह्मणः शूद्रतामियात्।। २२३.३ ।।"
  },
  {
    "text": "<b>व्यास उवाच\n</b>\nहिमवच्छिखरे रम्ये नानाधातुविभूषिते।\nनानाद्रुमलताकीर्णे नानाश्चर्यसमन्विते।। २२३.४ ।।"
  },
  {
    "text": "तत्र स्थितं महादेवं त्रिपुरघ्नं त्रिलोचनम्।\nशैलराजसुता देवी प्रणिपत्य सुरेश्वरम्।। २२३.५ ।।"
  },
  {
    "text": "इमं प्रश्नं पुरा विप्रा अपृच्छच्चारुलोचना।\nतदहं संप्रवक्ष्यामि श्रृणुध्वं मम सत्तमाः।। २२३.६ ।।"
  },
  {
    "text": "<b>उमोवाच\n</b>\nभगवन्भगनेत्रघ्न पूष्णो दन्तविनाशन।\nदक्षक्रतुहर त्र्यक्ष संशयो मे महानयम्।। २२३.७ ।।"
  },
  {
    "text": "चातुर्वर्ण्यं भगवता पूर्वं सृष्टं स्वयंभुवा।\nकेन कर्मविपाकेन वैश्यो गच्छति शूद्रताम्।। २२३.८ ।।"
  },
  {
    "text": "वैश्यो वा क्षत्रियः केन द्विजो वा क्षत्रियो भवेत्।\nप्रतिलोमे कथं देव शक्यो धर्मो निवर्तितुम्।। २२३.९ ।।"
  },
  {
    "text": "केन वा कर्मणा विप्रः शुद्रयोनौ प्रजायते।\nक्षत्रियः शुद्रतामेति केन वा कर्मणा विभो।। २२३.१० ।।"
  },
  {
    "text": "एतं मे संशयं देव वद भूतपतेऽनघ।\nत्रयो वर्णाः प्रकृत्येह कथं ब्राह्मण्यमाप्नुयुः।। २२३.११ ।।"
  },
  {
    "text": "<b>शिव उवाच\n</b>\nब्राह्मण्यं देवि दुष्प्रापं निसर्गाद्‌ब्राह्मणः शुभे।\nक्षत्रियो वैश्यशूद्रो वा निसर्गादिति मे मतिः। २२३.१२ ।।"
  },
  {
    "text": "कर्मणा दुष्कृतेनेह स्थानाद्‌भ्रश्यति स द्विजः।\nश्रेष्ठं वर्णमनुप्राप्य तस्मादाक्षिप्यते पुनः।। २२३.१३ ।।"
  },
  {
    "text": "स्थितो ब्राह्मणधर्मेण ब्राह्मण्यमुपजीवति।\nक्षत्रियो वाऽथ वैश्यो वा ब्रह्मभूयं स गच्छति।। २२३.१४ ।।"
  },
  {
    "text": "यश्च विप्रत्वमुत्सृज्य क्षत्रधर्मान्निषेवते।\nब्राह्मण्यात्स परिभ्रष्टः क्षत्त्रयोनौ प्रजायते।। २२३.१५ ।।"
  },
  {
    "text": "वैश्यकर्म च यो विप्रो लोभमोहव्यपाश्रयः।\nब्राह्मण्यं दुर्लभं प्राप्य करोत्यल्पमतिः सदा।। २२३.१६ ।।"
  },
  {
    "text": "स द्विजो वैश्यतामेति वैश्यो वा शूद्रतामियात्।\nस्वधर्मात्प्रच्युतो विप्रस्ततः शुद्रत्वमाप्नुयात्।। २२३.१७ ।।"
  },
  {
    "text": "तत्रासौ निरयं प्राप्तो वर्णभ्रष्टो बहिष्कृतः।\nब्रह्मलोकात्परिभ्रष्टः शुद्रयोनौ प्रजायते।। २२३.१८ ।।"
  },
  {
    "text": "क्षत्रियो वा महाभागे वैश्यो वा धर्मचारिणि।\nस्वानि कर्माण्यपाकृत्य शुद्रकर्म निषेवते।। २२३.१९ ।।"
  },
  {
    "text": "स्वस्थानात्स पिरभ्रष्टो वर्णसंकरतां गतः।\nब्राह्मणः क्षत्रियो वैश्यः शूद्रत्वं याति तादृशः।। २२३.२० ।।"
  },
  {
    "text": "यस्तु शुद्रः स्वधर्मेण ज्ञानविज्ञानवाञ्शुचिः।\nधर्मज्ञो धर्मनिरतः स धर्मफलमश्नुते।। २२३.२१ ।।"
  },
  {
    "text": "इदं चैवापरं देवि ब्रह्मणा समुदाहृतम्।\nअध्यात्मं नैष्ठिको सिद्धिर्धर्मकामैर्निषेव्यते।। २२३.२२ ।।"
  },
  {
    "text": "उग्रान्नं गर्हितं देवि गणान्नं श्राद्धसूतकम्।\nघुष्टान्नं नैव भोक्तव्यं शुद्रान्नं नैव वा क्वचित्।। २२३.२३ ।।"
  },
  {
    "text": "शुद्रान्नं गर्हितं देवि सदा देवैर्महात्मभिः।\nपितामहामुखोत्सृष्टं प्रमाणमिति मे मतिः।। २२३.२४ ।।"
  },
  {
    "text": "शुद्रान्नेनावशेषेण जठरे म्रियते द्विजः।\nआहिताग्निस्तथा यज्वा स शुद्रगतिभाग्भवेत्।। २२३.२५ ।।"
  },
  {
    "text": "तेन शुद्रान्नशेषेण ब्रह्मस्थानादपाकृतः।\nब्राह्मणः शूद्रतामेति नास्ति तत्र विचारणा।। २२३.२६ ।।"
  },
  {
    "text": "यस्यान्नेनावशेषेण जठरे म्रियते द्विजः।\nतां तां योनिं व्रजेद्विप्रो यस्यान्नमुपजीवति।। २२३.२७ ।।"
  },
  {
    "text": "ब्राह्मणत्वं सुखं प्राप्य दुर्लभं योऽवमन्यते।\nअभोज्यान्नानि वाऽश्नाति स द्विजत्वात्पतेत वै।। २२३.२८ ।।"
  },
  {
    "text": "सुरापो ब्रह्महा स्तेयी चौरो भग्नव्रतोऽशुचिः।\nस्वाध्यायवर्जितः पापो लुब्धो नैकृतिकः शठः।। २२३.२९ ।।"
  },
  {
    "text": "अव्रती वृषलीभर्ता कुण्डाशी सोमविक्रयी।\nविहीनसेवी विप्रो हि पतते ब्रह्मयोनितः।। २२३.३० ।।"
  },
  {
    "text": "गुरुतल्पी गुरुद्वेषी सुरुकुत्सारतिश्च यः।\nब्रह्मद्विड्वाऽपि पतति ब्राह्मणो ब्रह्मयोनितः।। २२३.३१ ।।"
  },
  {
    "text": "एभिस्तु कर्मभिर्देवि शुभैराचरितैस्तथा।\nशूद्रो ब्राह्मणतां गच्छेद्वैश्यः क्षत्रियतां व्रजेत्।। २२३.३२ ।।"
  },
  {
    "text": "शुद्रः कर्माणि सर्वाणि यथान्यायं यथाविधि।\nसर्वातिथ्यमुपातिष्ठञ्शेषान्नकृतभोजनः।। २२३.३३ ।।"
  },
  {
    "text": "शुश्रुषां परिचर्यां यो ज्येष्ठवर्णे प्रयत्नतः।\nकुर्यादविमनाः श्रेष्ठ सततं सत्पथे स्थितः।। २२३.३४ ।।"
  },
  {
    "text": "देवद्विजातिसत्कर्ता सर्वातिथ्यकृतव्रतः।\nऋतुकालाभिगामी च नियतो नियताशनः।। २२३.३५ ।।"
  },
  {
    "text": "दक्षः शिष्टजनान्वेषी शेषान्नकृतभोजनः।\nवृथा मांसं न भुञ्जीत शूद्रो वैश्यत्वमृच्छति।। २२३.३६ ।।"
  },
  {
    "text": "ऋतवागनहंवादी निर्द्वद्वः सामकोविदः।\nयजते नित्ययज्ञैश्च स्वाध्यायपरमः शुचिः।। २२३.३७ ।।"
  },
  {
    "text": "दान्तो ब्राह्मसत्कर्ता सर्ववर्णानसूयकः।\nगृहस्थव्रतमातिष्ठन्द्विकालकृतभोजनः।। २२३.३८ ।।"
  },
  {
    "text": "शेषाशी विजिताहारो निष्कामो निरहंवदः।\nअग्निहोत्रमुपासीनो जुह्वानश्च यथाविधि।। २२३.३९ ।।"
  },
  {
    "text": "सर्वातिथ्यमुपातिष्ठञ्शेषान्नकृतभोजनः।\nत्रेताग्निमात्रविहितं वैश्यो भवति च द्विजः।। २२३.४० ।।"
  },
  {
    "text": "स वैश्यः क्षत्रियकुले शुचिर्महति जायते।\nस वैश्यः क्षत्रियो जातो जन्मप्रभृति संस्कृतः।। २२३.४१ ।।"
  },
  {
    "text": "उपनीतो व्रतपरो द्विजो भवति संस्कृतः।\nददाति यजते यज्ञैः समृद्धैराप्तदक्षिणैः।। २२३.४२ ।।"
  },
  {
    "text": "अधीत्य स्वर्गमन्विच्छंस्त्रेताग्निशरणः सदा।\nआर्द्रहस्तप्रदो नित्यं प्रजा धर्मेण पालयन्।। २२३.४३ ।।"
  },
  {
    "text": "सत्यः सत्यानि कुरुते नित्यं यः शुद्धिदर्शनः।\nधर्मदण्डेन निर्दग्धो धर्मकामार्थसाधकः।। २२३.४४ ।।"
  },
  {
    "text": "यन्त्रितः कार्यकरणैः षड्भागाकृतलक्षणः।\nग्राम्यधर्मान्न सेवेत स्वच्छन्देनार्थकोविदः।। २२३.४५ ।।"
  },
  {
    "text": "ऋतुकाले तु धर्मात्मा पत्नीमुपाश्रयेत्सदा।\nसदोपवासी नियतः स्वाध्यायनिरतः शुचिः।। २२३.४६ ।।"
  },
  {
    "text": "वहिस्कान्तरिते(?)नित्यं शयानोऽस्ति सदा गृहे।\nसर्वातिथ्यं त्रिवर्गस्य कुर्वाणः सुमनाः साद।। २२३.४७ ।।"
  },
  {
    "text": "शूद्राणां चान्नकामानां नित्यं सिद्धमिति ब्रुवन्।\nस्वार्थाद्वा यदि वा कामान्न किंचिदुपलक्षयेत्।। २२३.४८ ।।"
  },
  {
    "text": "पितृदेवातिथिकृते साधनं कुरुते च यत्।\nस्ववेश्मनि यथान्यायमुपास्ते भैक्ष्यमेव च।। २२३.४९ ।।"
  },
  {
    "text": "द्विकालमग्निहोत्रं च जुह्वानो वै यथाविधि।\nगोब्राह्मणहितार्थाय रणे चाभिमुखो हतः।। २२३.५० ।।"
  },
  {
    "text": "त्रेताग्निमन्त्रपूतेन समाविश्य द्विजो भवेत्।\nज्ञानविज्ञानसंपन्नः संस्कृतो वेदपारगः।। २२३.५१ ।।"
  },
  {
    "text": "वैश्यो भवति धर्मात्मा क्षत्रियः स्वेन कर्मणा।\nएतैः कर्मफलैर्देवि न्युनजातिकुलोद्‌भवः।। २२३.५२ ।।"
  },
  {
    "text": "शूद्रोऽप्यागमसंपन्नो द्विजो भवति संस्कृतः।\nब्राह्मणो वाऽप्यसद्वृत्तः सर्वसंकरभोजनः।। २२३.५३ ।।"
  },
  {
    "text": "स ब्राह्मण्यं समुत्सृज्य शूद्रो भवति तादृशः।\nकर्मभिः शुचिभिर्देवी शुद्धात्मा विजितेन्द्रियः।। २२३.५४ ।।"
  },
  {
    "text": "शूद्रोऽपि द्विजवत्सेव्य इति ब्रह्माऽब्रवीत्स्वयम्।\nस्वभावकर्मणा चैव यत्र(श्च)शुद्रोऽधितिष्ठति।। २२३.५५ ।।"
  },
  {
    "text": "विशुद्धः स द्विजातिभ्यो विज्ञेय इति मे मतिः।\nन योनिर्नापि संस्कारो न श्रुतिर्न च संतति।। २२३.५६ ।।"
  },
  {
    "text": "कारणानि द्विजत्वस्य वृत्तमेव तु कारणम्।\nसर्वोऽयं ब्राह्मणो लोके वृत्तेन तु विधीयते।। २२३.५७ ।।"
  },
  {
    "text": "वृत्ते स्थितश्च शुद्रोऽपि ब्राह्मणत्वं च गच्छति।\nब्रह्मस्वभावः सुश्रोणि समः सर्वत्र मे मतः।। २२३.५८ ।।"
  },
  {
    "text": "निर्गुणं निर्मलं ब्रह्म यत्र तिष्ठति स द्विजः।\nएते ये विमला देवि स्थानाभावनिदर्शकाः।। २२३.५९ ।।"
  },
  {
    "text": "स्वयं च वरदेनोक्ता ब्रह्मणा सृजता प्रजाः।\nब्रह्मणो हि महत्क्षेत्रं लोके चरति पादवत्।। २२३.६० ।।"
  },
  {
    "text": "यत्तत्र बीजं पतति सा कृषिः प्रेत्य भाविनी।\nसंतुष्टेन सदा भाव्यं सत्पथालम्बिना सदा।। २२३.६१ ।।"
  },
  {
    "text": "ब्राह्मं हि मार्गमाक्रम्य वर्तितव्यं बुभूषता।\nसंहिताध्यायिना भाव्यं गृहं वै गृहमेधिना।। २२३.६२ ।।"
  },
  {
    "text": "नित्यं स्वाध्याययुक्तेन न चाध्ययनजीविना।\nएवं भूतो हि यो विप्रः सततं सत्पथे स्थितः।। २२३.६३ ।।"
  },
  {
    "text": "आहिताग्निरधीयानो ब्रह्मभूयाय कल्पते।\nब्राह्मण्यं देवि संप्राप्य रक्षितव्यं यतात्मना।। २२३.६४ ।।"
  },
  {
    "text": "योनिप्रतिग्रहादानैः कर्मभिश्च शुचिस्मिते।\nएतत्ते गुह्यमाख्यातं यथा शुद्रो भवेद्‌द्विजः।।\nब्राह्मणो वा च्युतो धर्माद्यथा शुद्रत्वमाप्नुयात्।। २२३.६५ ।।"
  },
  {
    "text": "इति श्रीमहापुराणे आदिब्राह्मे उमामहेश्वरसंवादे संकरजातिलक्षणवर्णनं नाम त्रयोविंशत्यधिकद्विशततमोऽध्यायः।। २२३ ।।"
  }
]
[
  {
    "text": "<b>रुद्राख्यानवर्णनम्\t</b>\n<b>ब्रह्मोवाच\t</b>\nयोऽसौ सर्व्वगतो देवस्त्रिपुरारिस्त्रिलोचनः।\nउमाप्रियकरो रुद्रश्चन्द्रार्द्धकृतशेखरः॥ ३४.१ ॥"
  },
  {
    "text": "विद्राव्य विबुधान् सर्व्वान् सिद्धविद्याधरानृषीन्।\nगन्धर्व्वयक्षनागांश्च तथान्यांश्च समागतान्॥ ३४.२ ॥"
  },
  {
    "text": "जघान पूर्व्वं दक्षस्य यजतो धरणीतले।\nयज्ञं समृद्धं रत्नाढ्यं सर्व्वसम्भारसंभृतम्॥ ३४.३ ॥"
  },
  {
    "text": "यस्य प्रतापसन्त्रस्ताः शक्राद्यास्त्रिदिवौकसः।\nशान्तिं न लेभिरे विप्राः कैलासं शरणं गतः॥ ३४.४ ॥"
  },
  {
    "text": "स आस्ते तत्र वरदः शूलपाणिर्वृषध्वजः।\nपिनाकपाणिर्भगवान् दक्षयज्ञविनाशनः॥ ३४.५ ॥"
  },
  {
    "text": "महादेवोऽकले देशे कृत्तिवासा वृषध्वजः।\nएकाम्रके मुनिश्रेष्ठाः सर्व्वकामप्रदो हरः॥ ३४.६ ॥"
  },
  {
    "text": "<b>मुनय ऊचुः\t</b>\nकिमर्थ स भवो देवः सर्वभूतहिते रतः।\nजघान यज्ञं दक्षस्य देवैः सर्वै रलङकृतम्॥ ३४.७ ॥"
  },
  {
    "text": "न ह्यल्पं कारणं तत्र प्रभो मन्यामहे वयम्।\nश्रोतुमिच्छामहे ब्रूहि परं कौतूहलं हि नः॥ ३४.८ ॥"
  },
  {
    "text": "दक्षस्याऽऽसन्नष्ट कन्या याश्चैवं पतिसङ्गताः।\nस्वेभ्यो गृहेभ्यश्चाऽऽनीयताः पिताऽभ्यर्च्चद्‌गृहे॥ ३४.९ ॥"
  },
  {
    "text": "ततस्त्वभ्यर्च्चिता विप्रान्यवसंस्ताः पितुर्गृहे।\nतासां ज्येष्ठा सती नाम पत्नी या त्र्यम्बकस्य वै॥ ३४.१० ॥"
  },
  {
    "text": "नाऽऽजुहावात्मजां तां वै दक्षो रुद्रमभिद्विषन्।\nअकरोत्सन्नतिं दक्षे न च काञ्चिन्महेश्वरः॥ ३४.११ ॥"
  },
  {
    "text": "जामाता श्वशुरे तस्मिन् स्वभावात्तेजसि स्थितः।\nततो ज्ञात्वा सती सर्वास्तास्तु प्राप्ताः पितुर्गृहम्॥ ३४.१२ ॥"
  },
  {
    "text": "जगाम साऽप्यनाहूता सती तु स्वपितुर्गृहम्।\nताभ्यो हीनां पिता चक्रे सत्याः पूजामसम्मताम्।\nततोऽब्रवीत्सा पितरं देवी क्रोधसमाकुला॥ ३४.१३ ॥"
  },
  {
    "text": "<b>सत्युवाच\t</b>\nयवीयसीभ्यः श्रेष्ठाऽहं किं न पूजसि मां प्रभो।\nअसत्कृतामवस्थां यः कुतवानसि गर्हिताम्।\nअहं ज्येष्ठा वरिष्ठा च मां त्वं सत्कर्त्तुमर्हसि॥ ३४.१४ ॥"
  },
  {
    "text": "<b>ब्रह्मोवाच\t</b>\nएवमुक्ताऽब्रवादनां दक्षः संरक्तलोचनः॥ ३४.१५ ॥"
  },
  {
    "text": "<b>दक्ष उवाच\t</b>\nत्वत्तः श्रेष्ठा वरिष्ठाश्च पूज्या बालाः सुता मम।\nतासां ये चैव भर्त्तारस्ते मे बहुमताः सति॥ ३४.१६ ॥"
  },
  {
    "text": "ब्रह्मिष्ठाश्च व्रतस्थाश्च महायोगाः सुधार्म्मिकाः।\nगुणैश्चैवाधिकाः श्लाघ्याः सर्व्वे ते त्र्यम्बकात् सति॥ ३४.१७ ॥"
  },
  {
    "text": "वसिष्ठोऽत्रिः पुलस्त्यश्च अङ्गिराः पुलहः क्रतुः।\nभृगुर्मरीचिश्च तथा श्रेष्ठा जामातरो मम॥ ३४.१८ ॥"
  },
  {
    "text": "तैश्चापि स्पर्द्धते शर्व्वः सर्व्वे ते चैव तं प्रति।\nतेन त्वां न बुभूषामि प्रतिकूलो हि मे भवः॥ ३४.१९ ॥"
  },
  {
    "text": "इत्युक्तवांस्तदा दक्षः सम्प्रमूढेन चेतसा।\nशापार्थमात्मनश्चैव येनोक्ता वै महर्षयः।\nतथोक्ता पितरं सा वै क्रुद्धा देवी तमब्रवीत॥ ३४.२० ॥"
  },
  {
    "text": "<b>सत्युवाच\t</b>\nवाङमनः कर्म्मभिर्यस्माददुष्टां मां विगर्हसि।\nतस्मात्त्यजाम्यहं दहामम तात तवाऽऽमजम्॥ ३४.२१ ॥"
  },
  {
    "text": "<b>ब्रह्मोवाच\t</b>\nततस्तेनापमानेन सती दुःखादमर्षिता।\nअब्रवीद्वचनं देवी नास्कृत्य स्वयम्भव॥ ३४.२२ ॥"
  },
  {
    "text": "<b>सत्युवाच\t</b>\nयेनाहमपदेहा वे पुनर्देहेन भास्वता।\nतत्राप्यहमसम्मूढा सम्भूता धार्म्मिकी पुनः।\nगच्छेयं धर्म्मपत्नीत्वं त्र्यम्बकस्यैव धीमतः॥ ३४.२३ ॥"
  },
  {
    "text": "<b>ब्रह्मोवाच\t</b>\nतत्रैवाथ समासीना रुष्टाऽऽत्मानं समादधे।\nधारयामास चाऽऽग्नेयीं धारणामात्मनाऽऽत्मनि॥ ३४.२४ ॥"
  },
  {
    "text": "ततः स्वात्मानमुत्थाप्य वायुना समुदीरितः।\nसर्व्वाङ्गेभ्यो विनिःसृत्य वह्निर्भस्म चकार ताम्॥ ३४.२५ ॥"
  },
  {
    "text": "तदुपश्रुत्य निधनं देव्याः स शूलधृक्।\nसंवादञ्च तयोर्बृद्‌ध्वा याथातथ्येन शङ्करः।\nदक्षस्य च विनाशाय चुकोप भगवान् प्रभुः॥ ३४.२६ ॥"
  },
  {
    "text": "<b>श्रीशङ्कर उवाच\t</b>\nयस्मादवमता दक्ष सहसैवाऽऽगता सती।\nप्रशस्ताश्चेतराः सर्व्वास्त्वित्सुता भर्त्तृभिः सह॥ ३४.२७ ॥"
  },
  {
    "text": "तस्माद्वैवस्वते प्राप्ते पुनरेते महर्षयः।\nउत्पत्स्यन्ति द्वितीये वै तव यज्ञे ह्ययोनिजाः॥ ३४.२८ ॥"
  },
  {
    "text": "हुते वै ब्रह्मणः सत्रे चाक्षुषस्यान्तरे मनोः।\nअभिव्याहृत्य सप्तर्षोन् दक्षं सोऽभ्यशपत् पुनः॥ ३४.२९ ॥"
  },
  {
    "text": "भविता मानुषो राजा चाक्षुषस्यान्तरे मनोः।\nप्राचीनबर्हिषः पौत्रः पत्रश्चापि प्रचेतसः॥ ३४.३० ॥"
  },
  {
    "text": "दक्ष इत्येव नाम्ना त्वं मारिषायां जनिष्यसि।\nकन्यायां शाखिनाञ्चैव प्राप्ते वै चाक्षुषान्तरे॥ ३४.३१ ॥"
  },
  {
    "text": "अहं इत्येव नाम्ना त्वं मारिषायां जनिष्यसि।\nकन्यायां शाखिनाञ्चैव प्राप्ते वै चाक्षुषान्तरे।\nततो वै व्याहृतो दक्षो रुद्रं सोऽभ्यशपत् पुनः॥ ३४.३३ ॥"
  },
  {
    "text": "<b>दक्ष उवाच\t</b>\nयस्मात्त्वं मत्कृते क्रूर ऋषीन् व्याहृतवानसि।\nतस्मात् सार्द्ध सुरैर्यज्ञे न त्वां यक्ष्यन्ति वै द्विजाः॥ ३४.३४ ॥"
  },
  {
    "text": "कृत्वाऽऽहुतिं तव क्रूर स्पृशन्ति कर्म्मसु।\nइहैव वत्स्यसे लोके दिवं हित्वाऽऽयुगक्षयात्।\nततो देवैस्तु ते सार्द्धं न तु पूजा भविष्यति॥ ३४.३५ ॥"
  },
  {
    "text": "चातुर्व्वर्ण्यन्तु देवानां ते चाप्येकत्र भुञ्जते।\nन भोक्ष्ये सहितस्तैस्तु ततो भोक्ष्याम्यहं पृथक्॥ ३४.३६ ॥"
  },
  {
    "text": "सर्वेषाञ्चैव लोकानामादिर्भूर्लोंक उच्यते।\nतमहं धारयाम्येकः स्वेच्छया न तवाऽऽ५याः॥ ३४.३७ ॥"
  },
  {
    "text": "तस्मिन् धृते सर्व्व (स्वर्ग) लोकाः सर्व्वे तिष्ठन्ति शास्वताः।\nतस्मादहं वसामीह सततं न तवाज्ञया॥ ३४.३८ ॥"
  },
  {
    "text": "<b>ब्रह्मोवाच\t</b>\nततोऽभिव्याहृतो दक्षो रुद्रेणामिततेजसा।\nस्वायम्भुवीं तनुं त्वक्त्वा उत्पन्नो मानुषेष्विह॥ ३४.३९ ॥"
  },
  {
    "text": "यदागृहपतिर्दक्षो यज्ञानामीश्वरः प्रभुः।\nसमस्तेनेह यज्ञेन सोऽयजद्‌दैवतैः सह॥ ३४.४० ॥"
  },
  {
    "text": "अथ देवी सती (यत्ते) जज्ञे प्राप्ते वैवस्वतेऽन्तरे।\nमेनायां तामुमां देवीं जनयामास सैलराट्॥ ३४.४१ ॥"
  },
  {
    "text": "सा तु देवी सती पूर्व्वमासीत् पस्चादुमाऽभवत्।\nसहव्रता भवस्यैषा नेतया मुच्यते भवः॥ ३४.४२ ॥"
  },
  {
    "text": "यावदिच्छति संस्थानं प्रभुर्मन्वन्तरेष्विह।\nमारीचं कस्यपं देवी यथाऽदितिरनुव्रताः॥ ३४.४३ ॥"
  },
  {
    "text": "साऽद्धै नारायणं श्रीस्तु मघवन्तं शची यथा।\nविष्णुं कीर्त्तिरुषा सूर्य्यं वसिष्ठं चाप्यरुन्धती॥ ३४.४४ ॥"
  },
  {
    "text": "नैतांस्तु विजहत्येता भर्त्तृन् देव्यः कथञ्चन।\nएवं प्राचेतसो दक्षो जज्ञे वै चाक्षुषेऽन्तरे॥ ३४.४५ ॥"
  },
  {
    "text": "प्राचीनबर्हिषः पौत्रः पुत्रश्चापि प्रचेतसाम्।\nदशभ्यस्तु प्रचेतोभ्यो मारिषायां पुनर्ननृप॥ ३४.४६ ॥"
  },
  {
    "text": "जज्ञे रुद्राभिशापेन द्वितीयमिति नः श्रुतम्।\nभृग्वादयस्तु ते सर्व्वे जज्ञिरे वै महर्षयः॥ ३४.४७ ॥"
  },
  {
    "text": "आद्ये त्रेतायुगे पूर्व्वै मनोर्वैवस्वतस्य ह।\nदेवस्य महतो यज्ञे वारुणीं बिभ्रतस्तनुम्॥ ३४.४८ ॥"
  },
  {
    "text": "इत्येषोऽनुशयो ह्यासीत्तयोर्जात्यन्तरं गतः।\nप्रजापतेश्च दक्षस्य त्र्यम्बकस्य च धीमतः॥ ३४.४९ ॥"
  },
  {
    "text": "तस्मान्नानुशयः कार्य्यों वरेष्विह कदाचन।\nजात्यन्तरगतस्यापि भावितस्य शुभाशुभैः।\nजन्तोर्न भूतये ख्यातिस्तन्न कार्य्यं विजानता॥ ३४.५० ॥"
  },
  {
    "text": "<b>मुनय ऊचुः\t</b>\nकथं रोषेण स पूर्व्वं दक्षस्य दुहिता सती।\nत्यक्त्वा देहं पुनर्जाता गिरिराजगृहे प्रभो॥ ३४.५१ ॥"
  },
  {
    "text": "देहान्तरे कथं तस्याः पूर्व्वदेहो भभूव ह।\nभवेन सह संयोगः संवादश्च तयोः कथम्॥ ३४.५२ ॥"
  },
  {
    "text": "स्वयंवरः कथं वृत्तस्तस्मिन् महति जन्मनि।\nविवाहश्च जगन्नाथ सर्व्वाश्चर्य्यसमन्वितः॥ ३४.५३ ॥"
  },
  {
    "text": "तत्सर्व्वं विस्तराद्‌ब्रह्मन् वक्तुमर्हसि साम्प्रतम्।\nश्रोतुमिच्छामहे पुण्यां कथां चातिमनोहराम्॥ ३४.५४ ॥"
  },
  {
    "text": "<b>ब्रह्मोवाच\t</b>\nश्रृषुध्वं मुनिशाद्‌र्दूलाः कथां पापप्रणाशिनीम्।\nउमाशङ्करयोः पुण्यां सर्व्वकामफलप्रदाम्॥ ३४.५५ ॥"
  },
  {
    "text": "कदाचित् स्वगृहात् प्राप्तं कश्यपं द्विपदां वरम्।\nअपृच्छद्धिमवान् वृत्तं लोके ख्यातिकरं हितम्॥ ३४.५६ ॥"
  },
  {
    "text": "केनाक्षयाश्च लोकाः स्युः ख्यातिश्च परमा मुने।\nतथैव चार्च्चनीयत्वं सत्सु तत्कथयस्वस मे॥ ३४.५७ ॥"
  },
  {
    "text": "<b>कश्यप उवाच\t</b>\nअपत्येन महाबाहो स्व्वमेतदवाप्यते।\nममाऽऽख्यातिरपत्येन ब्रह्मणा ऋषिभिः सह॥ ३४.५८ ॥"
  },
  {
    "text": "किं न पश्यसि शैलेन्द्र यतो मां परिपृच्छसि।\nवर्त्तयिष्यामि यच्चापि यथादृष्टं पुराऽचल॥ ३४.५९ ॥"
  },
  {
    "text": "वाराणसीमहं गच्छन्नपश्यं संस्थितं दिवि।\nविमानं सुनवं दिव्यमनौपम्यं महर्द्धिमत्॥ ३४.६० ॥"
  },
  {
    "text": "तस्याधस्तादार्त्तनादं गर्त्तस्थाने श्रृणोम्यहम्।\nतमहं तपसा ज्ञात्वा तत्रैवान्तर्हितः स्थितः॥ ३४.६१ ॥"
  },
  {
    "text": "अथागात्तत्र शैलेन्द्र विप्रो नियमवान् शुचिः।\nदीर्थाभिषेकपूतात्मा परे तपसि संस्थितः॥ ३४.६२ ॥"
  },
  {
    "text": "अथ स प्रजमानस्तु व्याघ्रेणाऽऽभीषितो द्विजः।\nविवेश तं तदा देशं स गर्तो यत्र भूधर॥ ३४.६३ ॥"
  },
  {
    "text": "गर्त्तायां वीरणस्तम्बे लम्बमानांस्तदा मुनीन्।\nअपश्यदार्त्तोदुःखार्त्तांस्तानपृच्छच्च स द्विजः॥ ३४.६४ ॥"
  },
  {
    "text": "<b>द्विज उवाच\t</b>\nके यूयं वीरणस्तम्बे लम्बमाना ह्यधोमुखाः।\nदुःखिताः केन मोक्षश्च युष्माकं भविताऽनघाः॥ ३४.६५ ॥"
  },
  {
    "text": "<b>पितर ऊचुः\t</b>\nवयं ते कृतपुण्यस्य पितरः सपितामहाः।\nप्रपितामहाश्च क्लिश्यामस्तव दुष्टेन कर्म्मणा॥ ३४.६६ ॥"
  },
  {
    "text": "नरकोऽयं महाभाग गर्त्तरूपेण संस्थितः।\nत्वं चापि वीरणस्तम्बस्त्वयि लम्बामहे वयम्॥ ३४.६७ ॥"
  },
  {
    "text": "यावत्त्वं जीवसे विप्र तावदेव वयं स्थिताः।\nमृते त्वयि गमिष्यामो नरकं पापचेतसः॥ ३४.६८ ॥"
  },
  {
    "text": "यदि त्वं दारसंयोगं कृत्वापत्यं गुणोत्तरम्।\nउत्पादयसि तेनास्मान् मुच्येम वयमेनसः॥ ३४.६९ ॥"
  },
  {
    "text": "नान्येन तपसा पुत्र तीर्थानाञ्च फलेन च।\nएतत् कुरु महाबुद्धे तारयस्व पितृन् भयात् ॥ ३४.७० ॥"
  },
  {
    "text": "<b>कश्यप उवाच\t</b>\nस तथेति प्रतिज्ञाय आराध्य वृषभध्वजम्।\nपितृन् गर्त्तात्समुद्धृत्य गणपान् प्रचाकार ह॥ ३४.७१ ॥"
  },
  {
    "text": "स्वयं रुद्रस्य दयितः सुवेशो नाम नामतः।\nसम्मतो बलवांश्चैव रुद्रस्य गणपोऽभवत्॥ ३४.७२ ॥"
  },
  {
    "text": "तस्मात् कृत्वा तपो घोरमपत्यं गुणवद्‌भृशम्।\nउत्पादयस्व शैलेन्द्र सुतां त्वं वरवर्णिनीम्॥ ३४.७३ ॥"
  },
  {
    "text": "<b>ब्रह्मोवाच\t</b>\nस एवमुक्त्वा ऋषिणा शैलेन्द्रो नियमस्थितः।\nतपश्चकाराप्यतुलं येन तुष्टिरभून्मम॥ ३४.७४ ॥"
  },
  {
    "text": "तदा तमुत्पपाताहं वरदोऽस्मीति चाब्रवम्।\nब्रूहि तुष्टोऽस्मि शैलेन्द्र तपसानेन सुव्रत॥ ३४.७५ ॥"
  },
  {
    "text": "हिमवानुवाच\nभगवन् पुत्रमिच्छामि गुणैः सर्व्वैरलङ्कृतम्।\nएवं वरं प्रयच्छस्व यदि तुष्टोऽसि मे प्रभो॥ ३४.७६ ॥"
  },
  {
    "text": "<b>ब्रह्मोवाच\t</b>\nतस्य तद्वचनं श्रुत्वा गिरिराजस्य भो द्विजाः।\nतदा तस्मै वरं चाहं दत्तवान्मनसेप्सितम्॥ ३४.७७ ॥"
  },
  {
    "text": "कन्या भवित्री शैलेन्द्र तपसाऽनेन सुव्रत।\nयस्याः प्रभावात्सर्व्वत्र कीर्त्तिमाप्स्यसि शोभनाम्॥ ३४.७८ ॥"
  },
  {
    "text": "अर्च्चितः सर्व्वदेवानां तीर्थकोटिसमावृतः।\nपावनश्चैव पुण्येन देवानामपि सर्व्वतः॥ ३४.७९ ॥"
  },
  {
    "text": "ज्येष्ठा च सा भवित्री ते अन्ये चात्र ततः शुभे॥ ३४.८० ॥"
  },
  {
    "text": "सोऽपि कालेन शैलेन्द्रो मेनायामुदपादयत्।\nअपर्णामेकपर्णाञ्च तथा चैवैकपाटलाम्॥ ३४.८१ ॥"
  },
  {
    "text": "न्यग्रोधमेकपर्णन्तु पाटलञ्चैकपाटलाम्।\nअशित्वा त्वेकपर्णान्तु अनिकेतस्तपोऽचरत्॥ ३४.८२ ॥"
  },
  {
    "text": "शतं वर्षसहस्राणां दुश्चरं देवदानवैः।\nआहारमेकपर्णं तु एकपर्णा समाचरत्॥ ३४.८३ ॥"
  },
  {
    "text": "पाटलेन तथैकेन विदधे चैकपाटला।\nपूर्णे वर्षसहस्रे तु आहारं ताः प्रचक्रतुः॥ ३४.८४ ॥"
  },
  {
    "text": "अपर्णा तु निराहारा तां माता प्रत्यभाषत।\nनिषेधयन्ती चोमेति मातृस्नेहेन दुःखिता॥ ३४.८५ ॥"
  },
  {
    "text": "सा तथोक्ता तया मात्रा देवी दुश्चरचारिणी।\nतेनैव नाम्ना लोकेषु विख्याता सुरपूजिता॥ ३४.८६ ॥"
  },
  {
    "text": "एतत्तु त्रिकुमारीकं जगत्स्थावरजङ्गमम्।\nएतासां तपसां वृत्तं यावद्‌भूमिर्धरिष्यति॥ ३४.८७ ॥"
  },
  {
    "text": "तपःशरीरास्ताः सर्व्वास्तिस्रो योगं समाश्रिताः।\nसर्व्वाश्चैव महाभागास्तता च स्थिरयौवना॥ ३४.८८ ॥"
  },
  {
    "text": "ता लोकमातरश्चैव ब्रह्मचारिण्य एव च।\nअनुगृह्णन्ति लोकांश्च तपसा स्वेन सर्व्वदा॥ ३४.८९ ॥"
  },
  {
    "text": "उमा तासां वरिष्ठा च ज्येष्ठा च वरवर्णिनी।\nमहायोगबलोपेता महादेवमुपस्थिता॥ ३४.९० ॥"
  },
  {
    "text": "दत्तकश्चोशना तस्य पुत्रः स भृगुनन्दनः।\nआसीत्तस्यैकपर्णा तु देवलं सुषुवे सुतम्॥ ३४.९१ ॥"
  },
  {
    "text": "या तु तासां कुमारीणां तृतीया ह्येकपाटला।\nपुत्रं सा तमलर्कस्य जैगीषव्यमुपस्थिता॥ ३४.९२ ॥"
  },
  {
    "text": "तस्याश्च शङ्खलिखितौ स्मृतौ पुत्रावयोनिजौ।\nउमा तु या मया तुभ्यं कीर्त्तिता वरवर्णिनो॥ ३४.९३ ॥"
  },
  {
    "text": "अथ तस्यास्तपोयोगात्त्रैलोक्यमखिलं तदा।\nप्रधूपितमिहाऽऽलक्ष्य वचस्तामहमब्रवम्॥ ३४.९४ ॥"
  },
  {
    "text": "देवि किं तपसा लोकांस्तापयिष्यसि शोभने।\nत्वया सृष्टमिदं सर्व्वं मा कृत्वा तद्विनाशय॥ ३४.९५ ॥"
  },
  {
    "text": "त्वं हि धारयसे लोकानिमान् सर्व्वान् स्वतेजसा।\nब्रूहि किं ते जगन्मातः प्रार्थितं सम्प्रतोह नः॥ ३४.९६ ॥"
  },
  {
    "text": "<b>देव्युवाच\t</b>\nयदर्थं तपसो ह्यस्य चरणं मे पितामह।\nत्वमेव तद्विजानीषे ततः पृच्छसि किं पुनः॥ ३४.९७ ॥"
  },
  {
    "text": "<b>ब्रह्मोवाच\t</b>\nततस्तामब्रवं चाहं यदर्थं तप्यसे शुभे।\nस त्वां स्वयमुपागम्य इहैव वरयिष्यति॥ ३४.९८ ॥"
  },
  {
    "text": "शर्व्वं एव पतिः श्रेष्ठः सर्व्वलोकेश्वरेश्वरः।\nवयं सदैव यस्येमे वश्या वै किङ्कराः शुभे॥ ३४.९९ ॥"
  },
  {
    "text": "स देवदेवः परमेश्वरः स्वयं, स्वयम्बुरायास्यति देवि तेऽन्तिकम्।\nउदाररूपो विकृतादिरूपः, समानरूपोऽपि न यस्य कस्यचित्॥ ३४.१०० ॥"
  },
  {
    "text": "महेश्वरः पर्व्वतलोकवासी, चराचरेशः प्रथमोऽप्रमेयः।\nविनेन्दुना हीन्द्रसमानवर्च्चसा, विभीषणं रूपमिवास्तितो यः॥ ३४.१०१ ॥"
  },
  {
    "text": "इति श्री आदिब्राह्मे महापुरामे स्वयम्भु-ऋषि-संवादे चतुस्त्रिंशोऽध्यायः॥ ३४ ॥"
  }
]
[
  {
    "text": "<b>जरासंधेन सह रामजनार्दनयुद्धवर्णनम्\n</b>\n<b>व्यास उवाच\n</b>\nजरासन्धसुते कंस उपयेमे महाबलः।\nअस्तिः प्राप्तिश्च भो विप्रास्तयोर्भर्तृहणं हरिम्।। १९५.१ ।।"
  },
  {
    "text": "महाबलपरीवारो मागधाधिपतिर्बली।\nहन्तुमभ्याययौ कोपाज्जरासंधः सयादवम्।। १९५.२ ।।"
  },
  {
    "text": "उपेत्य मथुरां सोऽथ रुरोध मगधेश्वरः।\nअक्षौहिणीभिः सैन्यस्य त्रयोविंशतिभिर्वृतः।। १९५.३ ।।"
  },
  {
    "text": "निष्क्रम्याल्पपरीवारावभौ रामजनार्दनौ।\nयुयुधाते समं तस्य बलिनौ बलिसैनिकैः।। १९५.४ ।।"
  },
  {
    "text": "ततो बलश्च कृष्णश्च मतिं चक्रे महाबलः।\nआयुधानां पुराणानामादाने मुनिसत्तमाः।। १९५.५ ।।"
  },
  {
    "text": "अनन्तरं चक्रशार्ङ्गे तूणौ चाप्यक्षयो शरैः।\nआकाशादागतौ वीरौ तदा कौमोदकी गदा।। १९५.६ ।।"
  },
  {
    "text": "हलं च बलभद्रस्य गगनादागमत्करम्।\nबलस्याभिमतं विप्राः सुनन्दं मुशलं तथा।। १९५.७ ।।"
  },
  {
    "text": "ततो युद्धे पराजित्य स्वसैन्यं मगधाधिपम्।\nपुरीं विवशतुर्वीरावुभौ रामजनार्दनौ।। १९५.८ ।।"
  },
  {
    "text": "जिते तस्मिन्सुदुर्वृत्ते जरासंधे द्विजोत्तमाः।\nजीवमाने गते तत्र कृष्णो मेने न तं जितम्।। १९५.९ ।।"
  },
  {
    "text": "पुनरप्याजगामात जरासंधो बलान्वितः।\nजितश्च रामकृष्णाभ्यमापकृत्य द्विजोत्तमा।। १९५.१० ।।"
  },
  {
    "text": "दश चाष्टौ च संग्रामानेवमत्यन्तदुर्मदः।\nयदुभिर्मागधो राजा चक्रे कृष्णपुरोगमैः।। १९५.११ ।।"
  },
  {
    "text": "सर्वेष्वेव च युद्धेषु यदुभिः स पराजितः।\nअपक्रान्तो जरासंधः स्वल्पसैन्यैर्बलाधिकः।। १९५.१२ ।।"
  },
  {
    "text": "तद्‌बलं यादवानां वै रक्षितं यदनेकशः।\nतत्तु संनिधिमाहात्म्यं विष्णोरंशस्य चक्रिणः।। १९५.१३ ।।"
  },
  {
    "text": "मनुष्यधर्मशीलस्य लीला सा जगतः पते।\nअस्त्राण्यनेकरूपाणि यदरातिषु मुञ्चति।। १९५.१४ ।।"
  },
  {
    "text": "मनसैव जगत्सृष्टिसंहारं तु करोति यः।\nतस्यारिपक्षक्षपणे कियानुद्यमविस्तरः।। १९५.१५ ।।"
  },
  {
    "text": "तथाऽपि च मनुष्याणां धर्मस्तदनुवर्तनम्।\nकुर्वन्बलवता संधिं हीनैर्युद्धं करोत्यसौ।। १९५.१६ ।।"
  },
  {
    "text": "साम चोपप्रादानं च तथा भेदं च दर्शयन्।\nकरोति दण्डपातं च क्वचिदेव पलायनम्।। १९५.१७ ।।"
  },
  {
    "text": "मनुष्यदेहिनां चेष्टामित्येवमनुवर्तते।\nलीला जगत्पतेस्तस्य च्छन्दतः संप्रवर्तते।। १९५.१८ ।।"
  },
  {
    "text": "इति श्रीमहापुराणे आदिब्राह्मे श्रीकृष्णचरिते पञ्चवत्यधिकशततमोऽध्यायः।। १९५ ।।"
  }
]
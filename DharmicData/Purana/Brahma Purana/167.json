[
  {
    "text": "<b>विप्रतीर्थवर्णनम्\n</b>\n<b>ब्रह्मोवाच\n</b>\nविप्रतीर्थमिति ख्यातं तथा नारायणं विदुः।\nतस्याऽऽख्यानं प्रवक्ष्यामि श्रृणु विस्मयकारकम्।। १६७.१ ।।"
  },
  {
    "text": "अन्तर्वेद्यां द्विजः कश्चिद्‌ब्राह्मणो वेदपारगः।\nतस्य पुत्रा महाप्राज्ञा गुणरूपदयान्विताः।। १६७.२ ।।"
  },
  {
    "text": "तेषां कनीयान्यो भ्राता शान्तो गुणगणैर्वृतः।\nआसन्दिव इति ख्यातः सर्वज्ञानो महामतिः।। १६७.३ ।।"
  },
  {
    "text": "विवाहाय पिता तस्मा आसन्दिवाय यत्नवान्।\nएतस्मिन्नन्तरे रात्रौ सुप्तं तं द्विजपुत्रकम्।। १६७.४ ।।"
  },
  {
    "text": "अविष्णुस्मरणं सौम्यशिरस्कमसमाहितम्।\nआसन्दिवं क्रूररूपा राक्षसी कामरूपिणी।। १६७.५ ।।"
  },
  {
    "text": "तमादायागमच्छीघ्रं गौतम्या दक्षिणे तटे।\nश्रीगिरेरुत्तरे पारे बहुब्राह्मणसेवितम्।। १६७.६ ।।"
  },
  {
    "text": "नगरं धर्मनिलयं लक्ष्म्या निलयमेव च।\nतत्र राजा बृहत्कीर्तिः सर्वक्षत्रगुणान्वितः।। १६७.७ ।।"
  },
  {
    "text": "तस्यामितक्षेमसुभिक्षयुक्तं, निशावसाने द्विजपुत्रयुक्ता।\nसा राक्षसी तत्पुरमाससाद, मनोज्ञरूपाणि बिभर्ति नित्यम्।। १६७.८ ।।"
  },
  {
    "text": "सा कामरूपेण चरत्यशेषां, महीमिमां तेन समं द्विजेन।\nगोदावरीदक्षिणतीर्भागे, वृद्धाकृतिस्तं द्विजमाह भीमा।। १६७.९ ।।"
  },
  {
    "text": "<b>राक्षस्युवाच\n</b>\nएषा तु गङ्गा द्विजमुख्य संध्या, उपास्यतां विप्रवरैः समेत्य।\nयथोचितं विप्रवरास्तु काले, नोपासते यत्नत एव संध्याम्।। १६७.१० ।।"
  },
  {
    "text": "नीचास्त एवाभिहिताः सुरेशैरन्त्यावसायिप्रवरास्त एते।\nअहं जनित्री तव चेति वाच्यं, नो चेदिदानीं त्वमुपैषि नाशम्।। १६७.११ ।।"
  },
  {
    "text": "मद्वाक्यकर्ताऽसि यदि द्विजेन्द्र, सुखं करिष्ये तव यत्प्रियं च।\nपुनश्च देशं निलयं गुरूंश्च, संप्रापयिष्ये ननु सत्यमेतत्।। १६७.१२ ।।"
  },
  {
    "text": "<b>ब्रह्मोवाच\n</b>\nस प्राह का त्वं द्विजपुंगवोऽपि, सोवाच तं राक्षसी कामरूपा।\nविश्वासयन्ती शपथैरनेकैस्तं भ्रान्तचित्तं मुनिराजपुत्रम्।। १६७.१३ ।।"
  },
  {
    "text": "कङ्कालिनी नाम जगत्प्रसिद्धा, विप्रोऽसि तामाह निवेदितं यत्।\nतदेव कर्ताऽस्मि न संशयोऽत्र, यत्तत्प्रियं वच्मि करोमि चैव।। १६७.१४ ।।"
  },
  {
    "text": "<b>ब्रह्मोवाच\n</b>\nतद्विप्रवचनं श्रुत्वा राक्षसी कामरूपिणी।\nवृद्धा तथाऽपि चार्वङ्गी दिव्यालंकारभूषणा।। १६७.१५ ।।"
  },
  {
    "text": "द्विजमादाय सर्वत्र मत्सुतोऽयं गुणाकरः।\nएवं वदन्ती सर्वत्र याति वक्ति करोति च।। १६७.१६ ।।"
  },
  {
    "text": "तं विप्रं रूपसौभाग्यवयोविद्याविभूषितम्।\nतां च वृद्धां गुणोपेतामस्य मातेति मेनिरे।। १६७.१७ ।।"
  },
  {
    "text": "तत्र द्विजवरः कश्चित्स्वां कन्यां भूषणान्विताम्।\nराक्षसीं तां पुरस्कृत्य प्रादात्तस्मै द्विजातये।। १६७.१८ ।।"
  },
  {
    "text": "सा कन्या तं पतिं प्राप्य कृतार्थाऽस्मीत्यचिन्तयत्।\nस द्विजोऽपि गुणैर्युक्तां पत्नीं दृष्ट्वा सुदुःखितः।। १६७.१९ ।।"
  },
  {
    "text": "<b>द्विज उवाच\n</b>\nमामियं भक्षयेदेव राक्षसी पापरूपिणी।\nकिं करोमि क्व गच्छामि कस्यैतत्कथयामि वा।। १६७.२० ।।"
  },
  {
    "text": "महत्संकटमापन्नं रक्षयिष्यति कोऽत्र माम्।\nभार्या ममेयं कल्याणी गुणरूपवयोयुता।।\nएनामप्यशुभाऽकस्माद्भक्षयिष्यति राक्षसी।। १६७.२१ ।।"
  },
  {
    "text": "एतस्मिन्नन्तरे तत्र भार्या सा गुणशलिनी।\nवृद्धाऽप्यतिदुराधर्षा सा गता कुत्रचित्तदा।। १६७.२२ ।।"
  },
  {
    "text": "प्रश्रयावनता भूत्वा बाला चापि पतिव्रता।\nभर्तारं दुःखितं ज्ञात्वा पतिं प्राह रहः शनैः।। १६७.२३ ।।"
  },
  {
    "text": "<b>भार्योवाच\n</b>\nकस्मात्ते दुःखमापन्नं स्वमिंस्तत्त्वं वदस्व मे।। १६७.२४ ।।"
  },
  {
    "text": "<b>ब्रह्मोवाच\n</b>\nशनैः प्रोवाच तां भार्यां यथावत्पूर्वविस्तरम्।\nकिमकथ्यं प्रिये मित्रे कुलीनायां च योषिति।। १६७.२५ ।।"
  },
  {
    "text": "भर्तृवाक्यं निशम्येदं प्रोवाच वदतां वरा।। १६७.२६ ।।"
  },
  {
    "text": "<b>भार्योवाच\n</b>\nअनात्मनः सर्वतोऽपि भयमस्ति गृहेष्वपि।\nकुतो भयं ह्यात्मवतां किं पुनर्गौतमीतटे।। १६७.२७ ।।"
  },
  {
    "text": "वसतां विष्णुभक्तानां विरक्तानां विवेकिनाम्।\nअत्रस्नात्वा शुचिर्भूत्वा स्तुहि देवमनामयम्।। १६७.२८ ।।"
  },
  {
    "text": "<b>ब्रह्मोवाच\n</b>\nएतदाकर्ण्य गङ्गायां स्नात्वा विगतकल्मषः।\nतुष्टाव गौतमीतीरे द्विजो नारायणं तथा।। १६७.२९ ।।"
  },
  {
    "text": "<b>द्विज उवाच\n</b>\nत्वमन्तरात्मा जगतोऽस्य नाथ, त्वमेव कर्ताऽस्य मुकुन्द हर्ता।\nत्वं पालकः पालयसे न दीनमनाथबन्धो नरसिंह कस्मात्।। १६७.३० ।।"
  },
  {
    "text": "श्रुत्वैतत्प्रार्थनं तस्य जगच्छोकनिवारणः।\nनारायणोऽपि तां पापां निजघान स राक्षसीम्।। १६७.३१ ।।"
  },
  {
    "text": "सुदर्शनेन चक्रेण सहस्रारेण भास्वता।\nतस्मै प्रादाद्वरानिष्टान्प्रापयच्च गुरुं प्रभुः।। १६७.३२ ।।"
  },
  {
    "text": "ततः प्रभृति तत्तीर्थं विप्रं नारायणं विदुः।\nस्नानदानेन पूजाद्यैर्यत्र सिध्यति वाञ्छितम्।। १६७.३३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये विप्रानारायणतीर्थवर्णनं नाम सप्तषष्ट्यधिकशततमोऽध्यायः।। १६७ ।।"
  },
  {
    "text": "गौतमीमाहात्म्येऽष्टनवतितमोऽध्यायः।। ९८ ।।"
  }
]
[
  {
    "text": "<b>भानुतीर्थवर्णनम्\n</b>\n<b>ब्रह्मोवाच\n</b>\nभानुतीर्थमिति ख्यातं त्वाष्ट्रं माहेश्वरं तथा।\nऐन्द्रं याम्यं तथाऽऽग्नेयं सर्वपापप्रणाशनम्।। १६८.१ ।।"
  },
  {
    "text": "अभिष्टुत इति ख्यातो राजाऽऽसीत्प्रियदर्शनः।\nहयमेधेन पुण्येन यष्टुमारब्धवान्सुरान्।। १६८.२ ।।"
  },
  {
    "text": "तत्रर्त्विजः षोडश स्युर्वसिष्ठात्रिपुरोगमाः।\nक्षत्रिये यजमाने तु यज्ञभूमिः कथं भवेत्।। १६८.३ ।।"
  },
  {
    "text": "ब्राह्मणे दीक्षिते राजा भुवं दास्यति यज्ञियाम्।\nभूपतौ दीक्षिते दाता को भवेत्को नु याचते।। १६८.४ ।।"
  },
  {
    "text": "याच्ञेयमखिलाशर्मजननी पापरूपिणी।\nकेनाप्यतो न कार्यैव क्षत्रियेण विशेषतः।। १६८.५ ।।"
  },
  {
    "text": "एवं मीमांसमानेषु ब्राह्मणेषु परस्परम्।\nतत्र प्राह महाप्राज्ञो वसिष्ठो धर्मवित्तमः।। १६८.६ ।।"
  },
  {
    "text": "<b>वसिष्ठ उवाच\n</b>\nराज्ञि दीक्षायमाणे तु सूर्यो याच्यो भुवं प्रति।\nदेहि मे देव सवितर्यजनं देवतोचितम्।। १६८.७ ।।"
  },
  {
    "text": "दैवं क्षत्रमसि ब्रह्मन्भूतनाथ नमोऽस्तु ते।\nयाचितः सविता राज्ञा देवानां यजनं शुभम्।। १६८.८ ।।"
  },
  {
    "text": "ददात्येव ततो राजन्प्रार्थयेशं दिवाकरम्।। १६८.९ ।।"
  },
  {
    "text": "<b>ब्रह्मोवाच\n</b>\nतथेत्युक्त्वाऽभिष्टुतोऽपि देवदेवं दिवाकरम्।\nश्रद्धया प्रार्थयामास हरीशाजात्मकं रविम्।। १६८.१० ।।"
  },
  {
    "text": "<b>राजोवाच\n</b>\nदेवानां यजनं सवितस्ते नमोऽस्तु ते।। १६८.११ ।।"
  },
  {
    "text": "<b>ब्रह्मोवाच\n</b>\nक्षत्रं दैवं यतः सूर्यो दत्ता भूर्भूपतेस्ततः।\nसविता देवदेवेशो ददामीत्यभ्यभाषत।। १६८.१२ ।।"
  },
  {
    "text": "एवं करोति यो यज्ञं तस्य रिष्टिर्न काचन।\nतथा वाजिमखे सत्रे व्राह्मणैर्वेदपारगैः।। १६८.१३ ।।"
  },
  {
    "text": "प्रारब्धेऽभिष्टुता राज्ञा यत्रागाद्‌भूपतिं रविः।\nदेवानां यजनं दातुं भानुतीर्थं तदुच्यते।। १६८.१४ ।।"
  },
  {
    "text": "तं देवक्रतुमुत्कुष्टं हयमेधं सुरैर्युतम्।\nदैत्याश्च दनुजाश्चैव तथाऽन्ये यज्ञघातकाः।। १६८.१५ ।।"
  },
  {
    "text": "ब्रह्मवेषधराः सर्वे गायन्तः सामगा इव।\nतेऽपि तत्र महाप्राज्ञाः प्राविश्न्ननिवारिताः।। १६८.१६ ।।"
  },
  {
    "text": "चमसानि च पात्राणि सोमं चषालमेव च।\nसोमपानं हविस्त्यगमृत्विजो भूपतिं तथा।। १६८.१७ ।।"
  },
  {
    "text": "निन्दन्ति निक्षिपन्त्यन्ये हसन्त्यन्ये तथाऽसुराः।\nतेषां चेष्टां न जानन्ति विश्वरूपं विना मुने।। १६८.१८ ।।"
  },
  {
    "text": "विश्वरूपोऽपि पितरं प्राह दैत्या इमे इति।\nतत्पुत्रवचनं श्रुत्वा त्वष्टा प्राह सुरानिदम्।। १६८.१९ ।।"
  },
  {
    "text": "<b>त्वष्टोवाच\n</b>\nगृहीत्वा वारिदर्भांश्च प्रोक्षयध्वं समन्ततः।\nये निन्दन्ति मखं पुण्यं चमसं सोममेव च।। १६८.२० ।।"
  },
  {
    "text": "मया त्वपहताः सर्व इत्युक्त्वा परिषिञ्चत।। १६८.२१ ।।"
  },
  {
    "text": "<b>ब्रह्मोवाच\n</b>\nतथा चक्रुः सुरगणास्त्वष्टा चापि तथाऽकरोत्।\nभस्मीभूतास्ततः सर्वे कांदिशीकास्ततोऽभवन्।। १६८.२२ ।।"
  },
  {
    "text": "हता मया महापापा इत्युक्त्वा वार्यवाक्षिपत्।\nततः क्षीणायुषो दैत्याः प्रातिष्ठन्कुपितास्ततः।। १६८.२३ ।।"
  },
  {
    "text": "यत्रैतत्प्राक्षिपद्वारि त्वष्टा लोकप्रजापतिः।\nत्वाष्ट्रं तीर्थं तदाख्यातं सर्वपापप्रणाशनम्।। १६८.२४ ।।"
  },
  {
    "text": "त्वष्टुर्वाक्याच्चयुतान्दैत्यान्निजघान यमस्तदा।\nकालदण्डेन चक्रेण कालपाशेन मन्युना।। १६८.२५ ।।"
  },
  {
    "text": "यत्र ते निहता दैत्यास्तत्तीर्थं याम्यमुच्यते।\nयत्राभवत्क्रतुः पूर्णो हुत्वाऽग्नौचामृतं बहु।। १६८.२६ ।।"
  },
  {
    "text": "धाराभिः शरमानाभिरखण्डाभिर्महाध्यरे।\nयत्राभवद्धव्यवाहस्तृप्तस्तस्य ह्‌यभिष्टुतः।। १६८.२७ ।।"
  },
  {
    "text": "अग्नितीर्थं तदाख्यातमश्वमेधफलप्रदम्।\nइन्द्रो मरुद्भिर्नृपतिं प्राहेदं वचनं शुभम्।। १६८.२८ ।।"
  },
  {
    "text": "त्वं सम्राड्भविता राजन्नुभयोरपि लोकयोः।\nसखा मम प्रियो नित्यं भविता नात्र संशयः।। १६८.२९ ।।"
  },
  {
    "text": "स कृतार्थो मर्त्यलोक इन्द्रतीर्थे च तर्पणम्।\nकुर्यात्पितॄणां प्रीत्यर्थं यमतीर्थे विशेषतः।। १६८.३० ।।"
  },
  {
    "text": "माहेश्वरं तु तत्तीर्थं पूजितोऽभिष्टुतः शिवः।\nभक्तियुक्तेन विप्रैश्च सर्वकर्मविशारदैः।। १६८.३१ ।।"
  },
  {
    "text": "वैदिकैर्लौकिकैश्चैव मन्त्रैः पूज्यं महेश्वरम्।\nनृत्यैर्गीतैस्तथा वाद्यैरमृतैः पञ्चसंभवैः।। १६८.३२ ।।"
  },
  {
    "text": "उपचारैश्च बहुभिर्दण्डपातप्रदक्षिणैः।\nधूपैर्दीपैश्च नैवेद्यैः पुष्पैर्गन्धैः सुगन्धिभिः।। १६८.३३ ।।"
  },
  {
    "text": "पूजयामास देवेशं विष्णुं शंभुं धियैकया।\nततः प्रसन्नौ देवेशौ वरान्ददतुरोजसा।। १६८.३४ ।।"
  },
  {
    "text": "अभिष्टुते नरेन्द्राय भुक्तिमुक्ती उभे अपि।\nमाहात्म्यमस्य तीर्थस्य तथा ददतुरुत्तमम्।। १६८.३५ ।।"
  },
  {
    "text": "ततः प्रभृति तत्तीर्थं शैवं वैष्णमुच्यते।\nतत्र स्नानं च दानं च सर्वकामप्रदं विदुः।। १६८.३६ ।।"
  },
  {
    "text": "इमानि सर्वतीर्थानि स्मरेदपि पठेत वा।\nविमुक्तः सर्वपापेभ्यः शिवविष्णुपुरं व्रजेत्।। १६८.३७ ।।"
  },
  {
    "text": "भानुतीर्थे विशेषेण स्नानं सर्वार्थसिद्धिदम्।\nतत्र तीर्थे महापुण्यं तीर्थानां शतमत्र हि।। १६८.३८ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये भान्वादिशततीर्थवर्णनं नामाष्टषष्ट्यधिकशततमोऽध्यायः।। १६८ ।।"
  },
  {
    "text": "गौतमीमाहात्म्ये नवनवतितमोऽध्यायः।। ९९ ।।"
  }
]
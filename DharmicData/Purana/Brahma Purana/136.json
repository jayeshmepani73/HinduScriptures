[
  {
    "text": "<b>विष्णुतीर्थवर्णनम्\n</b>\n<b>ब्रह्मोवाच\n</b>\nविष्णुतीर्थमिति ख्यातं तत्र वृत्तमिदं श्रृणु।\nमौद्‌गल्य इति विख्यातो मुद्‌गलस्य सुतो ऋषिः।। १३६.१ ।।"
  },
  {
    "text": "तस्य भार्या तु जाबाला नाम्ना ख्याता सुपुत्रिणी।\nपिता ऋषिस्तथा वृद्धो मुद्‌गलो लोकविश्रुतः।। १३६.२ ।।"
  },
  {
    "text": "तस्य भार्या तथा ख्याता नाम्ना भागीरथी शुभा।\nस मौद्‌गल्यः प्रातरेव गङ्गां स्नाति यतव्रतः।। १३६.३ ।।"
  },
  {
    "text": "नित्यमेव त्विदं कर्म तस्याऽऽसीन्मुनिसत्तम।\nगङ्गातीरे कुशैर्मृद्भिः शमीपुष्पैरहर्निशम्।। १३६.४ ।।"
  },
  {
    "text": "गुरूदितेन मार्गेण स्वमानससरोरुहे।\nआवाहनं नित्यमेव विष्मोश्चक्रे स मौद्‌गलिः।। १३६.५ ।।"
  },
  {
    "text": "तेनाऽऽहूतस्त्त्वरन्नेति लक्ष्मीभर्ता जगत्पतिः।\nवैनतेयमथाऽऽरूह्य शङ्खचक्रगदाधरः।। १३६.६ ।।"
  },
  {
    "text": "पूजितस्तेन ऋषिणा स मौद्‌गल्येन यत्नतः।\nप्रब्रूते च कथाश्चित्रा मौद्‌गल्याय जगत्प्रभुः।। १३६.७ ।।"
  },
  {
    "text": "ततोऽपराह्‌मसमये विष्णुः प्राह स मौद्‌गलिम्।\nयाहि वत्स स्वभवनं श्रान्तोऽसीति पुनः पुनः।। १३६.८ ।।"
  },
  {
    "text": "एवमुक्तः स देवेन विष्णुना याति स द्विजः।\nजगत्प्रभुस्ततो याति देवैर्युक्तः स्वमन्दिरम्।। १३६.९ ।।"
  },
  {
    "text": "मौद्‌गल्योऽपि तथाऽभ्येत्य किंचिदादाय नित्यशः।\nस्वमेव भवनं विद्वान्भार्यायै स्वार्जितं धनम्।। १३६.१० ।।"
  },
  {
    "text": "ददाति स महाविष्णुचरणाब्जपरायणः।\nमौद्‌गल्यस्य प्रिया साऽपि पतिव्रतपरायणा।। १३६.११ ।।"
  },
  {
    "text": "शाकं मूलं फलं वाऽपि भर्त्राऽऽनीतं तु यत्नतः।\nसुसंस्कृत्याप्यतिथीनां बालानां भर्तुरेव च।। १३६.१२ ।।"
  },
  {
    "text": "दत्त्वा तु भोजनं तेभ्यः पश्चाद्‌भुङ्क्ते यतव्रता।\nभुक्तवत्स्वथ सर्वेषु रात्रौ नित्यं स मौद्‌गलिः।। १३६.१३ ।।"
  },
  {
    "text": "विष्णोः श्रुताः कथाश्चित्रास्तेभ्यो वक्त्यथ हर्षितः।\nएवं बहुतिथे काले व्यतीते चातिविस्मिता।।\nमौद्‌गल्यस्य रहो भार्या भर्तारं वाक्यमब्रवीत्।। १३६.१४ ।।"
  },
  {
    "text": "<b>जाबालोवाच\n</b>\nयदि ते विष्णुरभ्येति समीपं त्रिदशार्चितं।\nतथाऽपि कष्टमस्माकं कस्मादिति जगत्प्रभुम्।। १३६.१५ ।।"
  },
  {
    "text": "तत्पृच्छ त्वं महाप्राज्ञ यदाऽसौ विष्णुरेति च।\nयस्मिश्च स्मृतमात्रे तु जराजन्मरूजो मृतिः।।\nनाशं यान्ति कुतो दृष्टे तस्मात्पृच्छ जगत्पतिम्।। १३६.१६ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा प्रियावाक्यान्मौद्‌गल्यो नित्यवद्धरिम्।\nपूजयित्वा विनीतश्च पप्रच्छ स कृताञ्जलिः।। १३६.१७ ।।"
  },
  {
    "text": "<b>मौद्‌गल्य उवाच\n</b>\nत्वयि स्मृते जगन्नाथ शोकदारिद्र्‌यदुष्कृतम्।\nनाशं याति विपत्तिर्मे त्वयि दृष्टे कथं स्थिता।। १३६.१८ ।।"
  },
  {
    "text": "<b>श्रीविष्णुरुवाच\n</b>\nस्वकृतं भुज्यते भूतैः सर्वैः सर्वत्र सर्वदा।\nन कोऽथि कस्याचित्किंचित्करोत्यत्र हिताहिते।। १३६.१९ ।।"
  },
  {
    "text": "यादृशं चोप्यते बीजं फलं भवति तादृशम्।\nरसालः स्यान्न निम्बस्य बीजाज्जात्वपि कुत्रचित्।। १३६.२० ।।"
  },
  {
    "text": "न कृता गौतमीसेवा नार्चितौ हरिशंकरौ।\nन दत्तं यैश्च विप्रेभ्यस्ते कथं भाजनं श्रियः।। १३६.२१ ।।"
  },
  {
    "text": "त्वया न दत्तं किंचिच्च ब्राह्मणेभ्यो ममापि च।\nयद्दीयते तदेवेह परस्मिंश्चोपतिष्ठति।। १३६.२२ ।।"
  },
  {
    "text": "मृद्भिर्वार्भिः कुशैर्मन्त्रैः शुचिकर्म सदैव यत्।\nकरोति तस्मात्पूतात्मा शरीरस्य च शोषणात्।। १३६.२३ ।।"
  },
  {
    "text": "विना दानेन न क्वापि भोगावाप्तिर्नृणां भवेत्।\nसत्कर्माचरणाच्छुद्धो विरक्तः स्यात्ततो नरः।। १३६.२४ ।।"
  },
  {
    "text": "ततोऽप्रतिहतज्ञानो जीवन्मुक्तस्ततो भवेत्।\nसर्वेषां सुलभा मुक्तिर्मद्भक्त्या चेह पूर्ततः।। १३६.२५ ।।"
  },
  {
    "text": "भुक्तिर्दानादिना सर्वभूतदुःखनिबर्हणात्।\nअथवा लप्स्यसे मुक्तिं भक्त्या भुक्तिं न लप्स्यसे।। १३६.२६ ।।"
  },
  {
    "text": "<b>मौद्‌गल्य उवाच\n</b>\nभक्त्या मुक्तिः कथं भूयाद्‌भुक्तेर्मुक्तिः सुदुर्लभा।\nजाता चेद्देहिनां मुक्तिः किमन्येन प्रयोजनम्।। १३६.२७ ।।"
  },
  {
    "text": "भक्त्या मुक्तिः सर्वपूज्या तामिच्छेयं जगन्मय।। १३६.२८ ।।"
  },
  {
    "text": "<b>विष्णुरुवाच\n</b>\nएतदेवान्तरं ब्रह्मन्दीयते मामनुस्मरन्।\nब्राह्मणायाथवाऽर्थिभ्यस्तदेवाक्षयतां व्रजेत्।। १३६.२९ ।।"
  },
  {
    "text": "मामध्यात्वाऽथ यद्दद्यात्तत्तन्मात्रफलप्रदम्।\nतत्पुनर्दत्तमेवेह न भोगायात्र कल्पते।। १३६.३० ।।"
  },
  {
    "text": "तस्माद्दही महाबुद्धे भोज्यं किंचिन्मम ध्रुवम्।\nअथवा विप्रमुख्याय गौतमीतीरमाश्रितः।। १३६.३१ ।।"
  },
  {
    "text": "<b>ब्रह्मोवाच\n</b>\nमौद्‌गल्यः प्राह तं विष्णुं देयं मम न विद्यते।\nनान्यत्किंचन देहादि यत्तत्त्वयि समर्पितम्।। १३६.३२ ।।"
  },
  {
    "text": "ततो विष्णुर्गरुत्मन्तं प्राह शीघ्रं जगत्पतिः।\nइहाऽऽनयस्व कणिशं ममायं चार्पयिष्यति।। १३६.३३ ।।"
  },
  {
    "text": "ततो योग्यानयं भोगान्प्राप्स्यते मनसः प्रियान्।\nआकर्ण्य स्वामिनाऽऽदिष्टं तथा चक्रे स पक्षिराट्।। १३६.३४ ।।"
  },
  {
    "text": "विष्णुहस्ते कणान्प्रादात्स मौद्‌गल्यो यतव्रतः।\nएतस्मिन्नन्तरे विष्णुर्विश्वकर्माण्मब्रवीत्।। १३६.३५ ।।"
  },
  {
    "text": "यावच्चास्य कुले सप्त पुरुषास्तावदेव तु।\nभवितारो महाबुद्धे तावत्कामा मनीषिताः।।\nगावो हिरण्यं धान्यानि वस्त्राण्याभरणानि च।। १३६.३६ ।।"
  },
  {
    "text": "<b>ब्रह्मोवाच\n</b>\nयच्च किंचिन्मनःप्रीत्यै लोके भवति भूषणम्।\nतत्सर्वमाप मौद्‌गल्यो विष्णुगङ्गाप्रभावतः।। १३६.३७ ।।"
  },
  {
    "text": "गृहं गच्छेति मौद्‌गल्यो विष्णुनोक्तस्ततो ययौ।\nआश्रमे स्वस्य सर्वर्धिं दृष्ट्वा ऋषिरभाषत।। १३६.३८ ।।"
  },
  {
    "text": "<b>ऋषिरुवाच\n</b>\nअहो दानप्रभावोऽयमहो विष्णोरनुस्मृतिः।\nअहो गङ्गाप्रभावश्च कौर्विचार्यो महानयम्।। १३६.३९ ।।"
  },
  {
    "text": "<b>ब्रह्मोवाच\n</b>\nमौद्‌गल्यो भार्यया सार्धं पुत्रैः पौत्रैश्च बन्धुभिः।\nपितृभ्यां बुभुजे भोगान्भुक्तिं मुक्तिमवाप च।। १३६.४० ।।"
  },
  {
    "text": "ततः प्रभृति तत्तीर्थं मौद्‌गल्यं वैष्णवं तथा।\nतत्र स्नानं च दानं च भुक्तिमुक्तिफलप्रदम्।। १३६.४१ ।।"
  },
  {
    "text": "तत्र श्रुतिः स्मृतिर्वाऽपि तीर्थस्य स्यात्कथंचन।\nतस्य विष्णुर्भवेत्प्रीतः पापैर्मुक्तः सुखी भवेत्।। १३६.४२ ।।"
  },
  {
    "text": "एकादश सहस्राणि तीर्थानां तीरयोर्द्वयोः।\nसर्वार्थदायिनां तत्र स्नानदानजपादिभिः।। १३६.४३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये मौद्‌गल्यविष्णुतीर्थाद्येकादशसहस्रतीर्थवर्णनं नाम षट्‌त्रिंशदधिकशततमोऽध्यायः।। १३६ ।।"
  },
  {
    "text": "गौतमीमाहात्म्ये सप्तषष्टितमोऽध्यायः।। ६७ ।।"
  }
]
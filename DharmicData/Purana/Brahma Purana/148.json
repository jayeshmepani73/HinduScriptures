[
  {
    "text": "<b>कोटितीर्थवर्णनम्\n</b>\n<b>ब्रह्मोवाच\n</b>\nकोटितीर्थमिति ख्यातं गङ्गाया दक्षिणे तटे।\nयस्यानुस्मरणादेव सर्वपापैः प्रमुच्यते।। १४८.१ ।।\nयत्र कोटीश्वरो देवः सर्वं कोटिगुणं भवेत्।\nकोटिद्वयं तत्र पूर्णं तीर्थानां शुभदायिनाम्।। १४८.२ ।।\nतत्र व्युष्टिं प्रवक्ष्यामि श्रृणु नारद तन्मनाः।\nकण्वस्य तु सुतो ज्येष्ठो बाह्‌लीक इति विश्रुतः।। १४८.३ ।।\nकाण्वश्चेति जनैः ख्यातो वेदवेदाङ्गपारगः।\nइष्टीः पार्वायणानीर्याः सभार्यो वेदपारगः।। १४८.४ ।।\nकुर्वन्नास्ते स गौतम्यास्तीरस्थो लोकपूजितः।\nप्रातःकाले सभार्योऽसौ जुह्वदग्नौ समाहितः।। १४८.५ ।।\nसर्वदाऽऽस्ते कदाचित्तु हवनाय समुद्यतः।\nएकाहुतिं स हुत्वा तु समिद्धे हव्यवाहने।। १४८.६ ।।\nआहुत्यन्तरदानाय हविर्द्रव्यं करेऽहीत्।\nएतस्मिन्नन्तरे वह्निरुपशान्तोऽभवत्तदा।। १४८.७ ।।\nततश्चिन्तापरः काण्वः कर्तव्यं किं भवेदिति।\nअन्तर्विचारयामास विषादं परमं गतः।। १४८.८ ।।\nआहुत्योश्च द्वयोर्मध्य उपशान्तो हुताशनः।\nअग्न्यन्तरमुपादेयं वैदिकं लौकिकं तथा।। १४८.९ ।।\nक्व होष्यं स्याद्‌द्वितीयं तु आहुत्यन्तरमेव च।\nएवं मीमांसमाने तु दैवी वागब्रवीत्तदा।। १४८.१० ।।\nअग्न्यन्तरं नैव तेऽत्र उपादेयं भविष्यति।\nयानि तत्र भविष्यन्ति शकलानि समीपतः।। १४८.११ ।।\nअर्धदग्धेषु काष्ठेषु विप्रराज प्रहूयताम्।\nनेत्युवाच तदा काण्वः सैव वागब्रवीत्पुनः।। १४८.१२ ।।\nअग्नेः पुत्रो हिरण्यस्तु पिता पुत्रः स एव तु।\nपुत्रे दत्तं प्रियायैव पितुः प्रीत्यै भविष्यति।। १४८.१३ ।।\nपित्रे देयं सुते दद्यात्कोटिप्रीतिगुणं भवेत्।\nदैवी वागब्रवीदेवं ततः सर्वे महर्षयः।। १४८.१४ ।।\nनिश्चित्य धर्मसर्वस्वं तथा चक्रुर्यथोदितम्।\nएतज्ज्ञात्वा जगत्यत्र पुत्रे दत्तं पितुर्भवेत्।। १४८.१५ ।।\nअपत्याद्युपकारेण पित्रोः प्रीतिर्यथा भवेत्।\nतथा नान्येन केनापि जगत्येतद्वि विश्रुतम्।। १४८.१६ ।।\nसुप्रसिद्धं जगत्येतत्सर्वलोकेषु पूजितम्।\nतस्मिन्दत्ते भवेत्पुण्यं सर्वं कोटिसुणं सुत।। १४८.१७ ।।\nमनोग्लानिनिवृत्तिश्च जायते च महत्सुखम्।\nपुनरप्याह सा वाणी काण्वेऽस्मिंस्तीर्थ उत्तमे।। १४८.१८ ।।\nअभवत्तन्महत्तीर्थं काण्वपुण्यप्रभावतः।\nलोकत्रयाश्रयाशेषतीर्थेभ्योऽपि महाफलम्।। १४८.१९ ।।\nस्नानदानादिकं किंचिद्भक्त्या कुर्वन्समाहितः।\nफलं प्राप्स्यस्यशेषेण सर्वं कोटिगुणं मुने।। १४८.२० ।।\nयत्किंचित्क्रियते चात्र स्नानदानादिकं नरैः।\nसर्वं कोटिगुणं विद्यात्कोटितीर्थं ततो विदुः।। १४८.२१ ।।\nयत्रैतद्‌वृत्तमाग्नेयं काण्वं पौत्रं हिरण्यकम्।\nवाणीसंज्ञं कोटितीर्थं कोटितीर्थफलं यतः।। १४८.२२ ।।\nकोटितीर्थस्य माहात्म्यमत्र वक्तुं न शक्यते।\nवाचस्पतिप्रभृतिभिरथ वाऽन्यैः सुरैरपि।। १४८.२३ ।।\nयात्रानुष्ठीयमानं हि सर्वं कर्म यथा तथा।\nगोदावर्याः प्रसादेन सर्वं कोटिगुणं भवेत्।। १४८.२४ ।।\nकोटितीर्थे द्विजाग्य्राय गामेकां यः प्रयच्छति।\nतस्य तीर्थस्य माहात्म्याद्‌गोकोटिफलमश्नुते।। १४८.२५ ।।\nतस्मिंस्तीर्थे शुचिर्भूतम्वा भूमिदानं करोति यः।\nश्रद्धायुक्तेन मनसा स्यात्तत्कोटिगुणोत्तरम्।। १४८.२६ ।।\nसर्वत्र गौतमीतीरे पितृणां दानमुत्तमम्।\nविशेषतः कोटितीर्थे तदनन्तफलप्रदम्।।\nअत्रैकन्यूनपञ्चाशत्तीर्थानि मुनयो विदुः।। १४८.२७ ।।\nइति श्रीमहापुराणे आदिब्रह्मे तीर्थमाहात्म्ये काण्वाद्येकोनपञ्चाशत्तीर्थवर्णनं नामाष्टचत्वारिंशदधिकशततमोऽध्यायः।। १४८ ।।\nगौतमीमाहात्म्य ऊनाशीतितमोऽध्यायः।। ७९ ।।"
  }
]
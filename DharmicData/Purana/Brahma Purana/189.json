[
  {
    "text": "<font size=\"4.8\">\n<b>अरिष्टवधनिरूपणम्\n</b>\n<b>व्यास उवाच\n</b>\nगते शक्रे तु गोपालाः कृष्णमक्लिष्टकारिणम्।\nऊचुः प्रीत्या धृतं दृष्ट्वा तेन गोवर्धनाचलम्।। १८९.१ ।।"
  },
  {
    "text": "<b>गोपार ऊचुः\n</b>\nवयमस्मान्महाभागा भवता महतो भयात्।\nगावश्च भवता त्राता गिरिधारणकर्मणा।। १८९.२ ।।"
  },
  {
    "text": "बालक्रीडेयमतुला गोपालत्वं जुगुप्सितम्।\nदिव्यं च कर्म भवतः किमेतत्तात कथ्यताम्।। १८९.३ ।।"
  },
  {
    "text": "कालियो दमितस्तोये प्रलम्बो विनिपातितः।\nधृतो गोवर्धनश्चायं शङ्कितानि मनांसि नः।। १८९.४ ।।"
  },
  {
    "text": "सत्यं सत्यं हरेः पादौ श्रयामोऽमितविक्रम।\nयथा त्वद्वीर्यमालोक्य न त्वां मन्यामहे नरम्।। १८९.५ ।।"
  },
  {
    "text": "देवो वा दानवो वा त्वं यक्षो गन्धर्व एव वा।\nकिं चास्माकं विचारेण बान्धवोऽस्ति नमोऽस्तु ते।। १८९.६ ।।"
  },
  {
    "text": "प्रीतिः सस्त्रीकुमारस्य व्रजस्य तव केशव।\nकर्म चेदमशक्यं यत्समस्तैस्त्रिदशैरपि।। १८९.७ ।।"
  },
  {
    "text": "बालत्वं चातिवीर्यं च जन्म चास्मास्वशोभनम्।\nचिन्त्यमानममेयात्मञ्शङ्कां कृष्ण प्रयच्छति।। १८९.८ ।।"
  },
  {
    "text": "<b>व्यास उवाच\n</b>\nक्षणं भूत्वा त्वसौ तूष्णीं किंचित्प्रणयकोपवान्।\nइत्येवमुक्तस्तैर्गोपैराह कृष्णो द्विजोत्तमाः।। १८९.९ ।।"
  },
  {
    "text": "<b>श्रीकृष्ण उवाच\n</b>\nमत्संबन्धेन वो गोपा यदि लज्जा न जायते।\nश्लाघ्यो वाऽहं ततः किं वो विचारेण प्रयोजनम्।। १८९.१० ।।"
  },
  {
    "text": "यदि वोऽस्ति मयि प्रीतिः श्लाघ्योऽहं भवतां यदि।\nतदर्घा बन्धुसदृशी बान्धवाः क्रियतां मयि।। १८९.११ ।।"
  },
  {
    "text": "नाहं देवो न गन्धर्वो न यक्षो न च दानवः।\nअहं वो बान्धवो जातो नातश्चिन्त्यमतोऽन्यथा।। १८९.१२ ।।"
  },
  {
    "text": "<b>व्यास उवाच\n</b>\nइति श्रुत्वा हरेर्वाक्यं बद्धमोनास्ततो बलम्।\nययुर्गोपा महाभागास्तस्मिन्प्रणयकोपिनि।। १८९.१३ ।।"
  },
  {
    "text": "कृष्णऽस्तु विमलव्योमशरच्चन्द्रस्य चन्द्रिकाम्।\nतथा कुमुदिनीं फुल्लामामोदितदिगन्तराम्।। १८९.१४ ।।"
  },
  {
    "text": "वनराजीं तथा कूजद्‌भृङ्गमालामनोरमाम्।\nविलोक्य सह गोपीभिर्मनश्चक्रे रतिं प्रति।। १८९.१५ ।।"
  },
  {
    "text": "सह रामेण मधुरमतीव वनिताप्रियम्।\nजगौ कमलपादोऽसौ नाम तत्र कृतव्रतः।। १८९.१६ ।।"
  },
  {
    "text": "रम्यं गीतध्वनिं श्रुत्वा संत्यज्यावसथांस्तदा।\nआजग्मुस्त्वरिता गोप्यो यत्राऽऽस्ते मधुसूदनः।। १८९.१७ ।।"
  },
  {
    "text": "शनैः शनैर्जगौ गोपी काचित्तस्य पदानुगा।\nदत्तावधाना काचिच्च तमेव मनसाऽस्मरत्।। १८९.१८ ।।"
  },
  {
    "text": "काचित्कृष्णेति कृष्णेति चोक्त्वा लज्जामुपाययौ।\nययौ च काचित्प्रेमान्धा तत्पार्श्वमविलज्जिता।। १८९.१९ ।।"
  },
  {
    "text": "काचिदावसथस्यान्तझ स्थित्वा दृष्ट्वा बहिर्गुरुम्।\nतन्मयत्वेन गोविन्दं दध्यौ मीलितलोचना।। १८९.२० ।।"
  },
  {
    "text": "गोपीपरिवृतो रात्रिं शरच्छन्द्रमनोरमाम्।\nमानयामास गोविन्दो रासारम्भरसोत्सुकः।। १८९.२१ ।।"
  },
  {
    "text": "गोप्यश्च वृन्दशः कृष्णचेष्टाभ्यायत्तमूर्तयः।\nअन्यदेशगते कृष्णे चेरुर्वृन्दावनान्तरम्।। १८९.२२ ।।"
  },
  {
    "text": "बभ्रमुस्तास्ततो गोप्यः कृष्णदर्शलालसाः।\nकृष्णस्य चरणं रात्रौ दृष्ट्वा वृन्दावने द्विजाः।। १८९.२३ ।।"
  },
  {
    "text": "एवं नानाप्रकारासु कृष्णचेष्टासु तासु च।\nगोप्यो व्यग्राः समं चेरू रम्यं वृन्दावनं वनम्।। १८९.२४ ।।"
  },
  {
    "text": "निवृत्तास्तास्ततो गोप्यो निराशाः कृष्णदर्शने।\nयमुनातीरमागम्य जगुस्तच्चरितं द्विजाः।। १८९.२५ ।।"
  },
  {
    "text": "ततो ददृशुरायान्तं विकाशि मुखपङ्कजम्।\nगोप्यस्त्रैलोक्यगोप्तारं कृष्णमक्लिष्टकारिणम्।। १८९.२६ ।।"
  },
  {
    "text": "काचिदालोक्य गोवन्दमायान्तमतिहर्षिता।\nकृष्ण कृष्णेति कृष्णेति प्राहोत्फुल्लविलोचना।। १८९.२७ ।।"
  },
  {
    "text": "काचिद्‌भ्रूभङ्गुरं कृत्वा ललाटफलकं हरिम्।\nविलोक्य नेत्रभृङ्गाभ्यां पपौ तनमुखपङ्कजम्।। १८९.२८ ।।"
  },
  {
    "text": "काचिदालोक्य गोविन्दं निमीलितविलोचना।\nतस्यैव रूपं ध्यायन्ती योगारूढेव सा बभौ।। १८९.२९ ।।"
  },
  {
    "text": "ततः कांचिदालोक्य गोविन्दं निमीलितविलोचना।\nतस्यैव रूपं ध्यायन्ती योगारूढेव सा बभौ।। १८९.३० ।।"
  },
  {
    "text": "ताभिः प्रसन्नचित्ताभिर्गोपीभिः सह सादरम्।\nरराम रासगोष्ठीभिरुदारचरितो हरिः।। १८९.३१ ।।"
  },
  {
    "text": "रासमण्डलबद्धोऽपि कृष्णपार्श्वमनूद्‌गता।\nगोपीजनो न चैवाभूदेकस्थानस्थिरात्मना।। १८९.३२ ।।"
  },
  {
    "text": "हस्ते प्रगृहस्य चैकैकां गोपिकां रासमण्डमनूद्‌गता।\nगोपीजनो न चैवाभूदेकस्थानस्थिरात्मना।। १८९.३३ ।।"
  },
  {
    "text": "ततः प्रगृह्य रम्या चलद्वलयनिस्वनैः।\nअनुयातशरत्काव्यगेयगीतिरनुक्रमाम्।। १८९.३४ ।।"
  },
  {
    "text": "कृष्णः शरच्छन्द्रमसं कौमुदीकुमुदाकरम्।\nजगौ गोपीजनस्त्वेकं कृष्णनाम पुनः पुनः।। १८९.३५ ।।"
  },
  {
    "text": "परिवृत्ता श्रमेणैका चलद्वालयतापिनी।\nददौ बाहुलतां स्कन्धे गोपी मधुविधातिनः।। १८९.३६ ।।"
  },
  {
    "text": "काचित्प्रविलसद्‌बाहुः परिरभ्य चुचुम्ब तम्।\nगोपी गीतस्तुतिव्याजनिपुणा मधुसूदनम्।। १८९.३७ ।।"
  },
  {
    "text": "गोपीकपोलसंश्लेषमभिपद्य हरेर्भुजौ।\nपुलकोद्‌गमशस्याय स्वेदाम्बुघनतां गतौ।। १८९.३८ ।।"
  },
  {
    "text": "रासगेयं जगौ कृष्णो यावत्तारतरध्वनिः।\nसाधु कृष्णेति कृष्णेति तावत्ता द्विगुणं जगुः।। १८९.३९ ।।"
  },
  {
    "text": "गतेऽनुगमनं चक्रुर्वलने संमुखं ययुः।\nप्रतिलोमानुलोमेन भेजुर्गोपाङ्गना हरिम्।। १८९.४० ।।"
  },
  {
    "text": "स तदा सह  गोपीभी रराम मधुसूदनः।\nस वर्षकोटिप्रतिमः क्षणस्तेन विनाऽभवत्।। १८९.४१ ।।"
  },
  {
    "text": "ता वार्यमाणाः पितृभिः पतिभिर्भातृभिस्तथा।\nकृष्णं गोपाङ्गना रात्रौ रमयन्ति रतिप्रियाः।। १८९.४२ ।।"
  },
  {
    "text": "सोऽपि कैशोरकवया मानयन्मधुसूदनः।\nरेमे ताभिरमेयात्मा क्षपासु क्षपिताहितः।। १८९.४३ ।।"
  },
  {
    "text": "तद्‌भर्तृषु तथा तासु सर्वभूतेषु चेश्वरः।\nआत्मस्वरूपरूपोऽसौ व्याप्य सर्वमवस्थितः।। १८९.४४ ।।"
  },
  {
    "text": "यथा समस्तभूतेषु नभोऽग्निः पृथिवी जलम्।\nवायुश्चाऽऽत्मा तथैवासौ व्याप्य सर्वमवस्थितः।। १८९.४५ ।।"
  },
  {
    "text": "<b>व्यास उवाच\n</b>\nप्रदोषार्धे कदाचित्तु रासासक्ते जनार्दने।\nत्रासयन्समदो गोष्ठानरिष्टः समुपागतः।। १८९.४६ ।।"
  },
  {
    "text": "सतोयतोयदाकारस्तीक्ष्णशृङ्गोऽर्कलोचनः।\nखुराग्रपातैरत्यर्थं दारयन्धरणीतलम्।। १८९.४७ ।।"
  },
  {
    "text": "लेलिहानः सनिष्पेषं जिह्‌वयोष्ठौ पुनः पुनः।\nसंरम्भाक्षिप्तलाङ्गूलः कठिनस्कन्धबन्धनः।। १८९.४८ ।।"
  },
  {
    "text": "उदग्रककुदाभोगः प्रमाणाद्‌दुरतिक्रमः।\nविण्मूत्रालिप्तपृष्ठाङ्गो गवामुद्वेगकारकः।। १८९.४९ ।।"
  },
  {
    "text": "प्रलम्बकण्ठोऽभिमुखस्तरुघाताङ्किताननः।\nपातयन्स गवां गर्भान्दैत्यो वृषभरूपृधृक्।। १८९.५० ।।"
  },
  {
    "text": "सूदयंस्तरसा सर्वान्वनान्यटति यः सदा।\nततस्तमतिघोराक्षमवेक्ष्यातिभयातुराः।। १८९.५१ ।।"
  },
  {
    "text": "गोपा गोपस्त्रियश्चैव कृष्णकृष्णेति चुक्रुशुः।\nसिंहनादं ततश्चक्रे तलशब्दं च केशवः।। १८९.५२ ।।"
  },
  {
    "text": "तच्छब्दश्रवणाच्चसौ दामोदरमुखं ययौ।\nअग्रन्यस्तविषाणाग्रः कृष्णकुक्षिकृतेक्षणः।। १८९.५३ ।।"
  },
  {
    "text": "अभ्यधावत दुष्टात्मा दैत्यो वृषभरूपधृक्।\nआयान्तं दैत्यवृषभं दृष्ट्वा कृष्णो महाबलम्।। १८९.५४ ।।"
  },
  {
    "text": "न चचाल ततः स्थानादवज्ञास्मितलीलया।\nआसन्नं चैव जग्राह ग्राहवन्मधुसूदनः।। १८९.५५ ।।"
  },
  {
    "text": "जघान जानुना कुक्षौ विषाणग्रहणाचलम्।\nतस्य दर्पबलं हत्वा गृहीतस्य विषाणयोः।। १८९.५६ ।।"
  },
  {
    "text": "आपीडयदरिष्टस्य कण्ठं क्लिन्नमिवाम्बरम्।\nउत्पाट्य शृङ्गमेकं च तेनैवाताडयत्ततः।। १८९.५७ ।।"
  },
  {
    "text": "ममार स महादैत्यो मुखाच्छोणितमुद्वमन्।\nतुष्टुर्निहते तस्मिन्गोपा दैत्ये जनार्दनम्।।\nजम्भे हते सहस्राक्षं पुरा देवगणा यथा।। १८९.५८ ।।"
  },
  {
    "text": "इति श्रीमहापुराणे आदिब्राह्मे बालचरितेऽरिष्टवधनिरूपणं नामोननवत्यधिकशततमोऽध्यायः।। १८९ ।।\n</font>"
  }
]
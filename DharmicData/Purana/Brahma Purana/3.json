[
  {
    "text": "<b>देवदानवोत्पत्ति-वर्णनम्</b>\n<b>मुनय ऊचुः</b>\nदेवानां दानवानां च गन्धर्वोंरगरक्षसाम्।\nउत्पत्तिं विस्तरेणैव लोमहर्षण कीर्त्तय।। ३.१ ।।"
  },
  {
    "text": "लोमहर्षण उवाच\nप्रजाः सृजति व्यादिष्टः पूर्वं दक्षः स्वयम्भुवा\nयथा ससर्ज भूतानि तथा श्रृणुत भो द्विजाः।। ३.२ ।।"
  },
  {
    "text": "मानसान्यव भूतानि पूर्व्वमेवासृजत् प्रभु।\nऋषीन्देवान् सगन्धर्व्वनसुरान्यक्षराक्षसान्।। ३.३ ।।"
  },
  {
    "text": "यदास्य मानसी विप्रा न व्यवर्द्धत वै प्रजा।\nतदा सञ्चित्य धर्म्मात्मा प्रजाहेतोः प्रजापति।। ३.४ ।"
  },
  {
    "text": "स मैथुनेन धर्म्मेण सिसृक्षुर्विविधाः प्रजाः।\nअसिक्नीमावहत् पत्नीं वीरणस्य प्रजापतेः।। ३.५ ।।"
  },
  {
    "text": "सुतां सुतपसा युक्तां महतीं लोकधारिणीम्।\nअथ पुत्रसहस्राणि वैरण्यां पञ्च वीर्य्यवान्।। ३.६ ।।"
  },
  {
    "text": "असिक्न्यां जनयामास दक्ष एव प्रजापतिः।\nतांस्तु दृष्ट्वा महाभागान्संविवर्द्धयिषून् प्रजाः। ३.७ ।।"
  },
  {
    "text": "देवर्षिः प्रियसंवादो नारदः प्राब्रवीदिदम्।\nनाशाय वचनं तेषां शापायैवात्मनस्तथा।। ३.८ ।।"
  },
  {
    "text": "यं कश्यपः सुतवरं परमेष्ठी व्यजीजनत्।\nदक्षस्य वै दुहितरि दक्षशापभयान्मुनिः।। ३.९ ।।"
  },
  {
    "text": "पूर्वं स हि समुत्पन्नो नारदः परमेष्ठिनः।\nअसिक्न्यामथ वैरण्यां भूयो देवर्षिसत्तमः।। ३.१० ।।"
  },
  {
    "text": "तं भूयो जनयामास पितेव मुनिपुङ्गवम्।\nतेन दक्षस्य वै पुत्रा हर्यश्वा इति विक्षुताः।। ३.११ ।।"
  },
  {
    "text": "निर्म्मथ्य नाशिताः सर्व्वे विधिना च न संशयः।\nतस्योद्यतस्तदा दक्षो नाशायामितविक्रमः।। ३.१२ ।।"
  },
  {
    "text": "ब्रह्मर्षोन् पुरतः कृत्वा याचितः परमेष्ठिना।\nततोऽभिसन्धिश्चक्रे वै दक्षस्य परमेष्ठिना ।। ३.१३ ।।"
  },
  {
    "text": "कन्यायां नारदो मह्यं तव पुत्रो भवेदिति।\nततो दक्षः सुतां प्रादात् प्रियां वै परमेष्ठिने।। ३.१४ ।।"
  },
  {
    "text": "स तस्यां नारदो जज्ञे भूयः शापभयादृषिः\nमुनय ऊचुः\nकथं प्रणाशिताः पुत्रा नारदेन महर्षिणा।\nप्रजापते सूतवर्य्य श्रोतुमिच्छाम तत्त्वतः।। ३.१५ ।।"
  },
  {
    "text": "लोमहर्षण उवाच\nदक्षस्य पुत्रा हर्य्यश्वा विवर्द्धयिषवः प्रजाः।\nसमागता महावीर्य्या नारदस्तानुवाच ह।। ३.१६ ।।"
  },
  {
    "text": "नारद उवाच\nबालिशा बत यूयं वै नास्या जानीत वै भुवः।\nप्रमाणं स्रष्टुकामा वै प्रजाः प्राचेतसात्मजाः।। ३.१७ ।।"
  },
  {
    "text": "अन्तरूद्र्ध्वमधश्चैव कथं सृजथ वै प्रजा।\nते तु तद्वचनं श्रुत्वा प्रयाताः सर्व्वतो दिशः।। ३.१८ ।।"
  },
  {
    "text": "अद्यापि न निवर्त्तन्ते समुद्रेभ्य इवापगाः।\nहर्यश्वेष्वथ नष्टेषु दक्षः प्राचेतसः पुनः।। ३.१९ ।।"
  },
  {
    "text": "वैरण्यामथ पुत्राणां सहस्रमसृजत्प्रभुः।\nविवर्द्धयिषवस्ते तु शवलाश्वास्तथा प्रजा।। ३.२० ।।"
  },
  {
    "text": "पूर्व्वांक्तं वचनं ते तु नारदेन प्रचोदिताः।\nअन्योन्यमूचुस्ते सर्व्वे सम्यगाह महानृषिः।। ३.२१ ।।"
  },
  {
    "text": "भ्रातृणां पदवीं ज्ञातुं गन्तव्यं नात्र संशयः।\nज्ञात्वा प्रमाणँ पृथ्व्याश्च सुखं स्रक्ष्यामहे प्रजाः।। ३.२२ ।।"
  },
  {
    "text": "तेऽपि तेनैव मार्गेण प्रयाताः सर्व्वतो दिशम्।\nअद्यापि न निवर्त्तन्ते समुद्रेभ्य इवापगाः।। ३.२३ ।।"
  },
  {
    "text": "तदा प्रभृति वै भ्राता भ्रातुरन्वेषणे द्विजाः।\nप्रयातो नश्यति क्षिप्रं तन्न कार्य्यं विपश्चिता।। ३.२४ ।।"
  },
  {
    "text": "तांश्चैव नष्टान् विज्ञाय पुत्रान् दक्षः प्रजापतिः।\nषष्टिं ततोऽसृजत् कन्या वैरण्यामिति नः श्रुतम्।। ३.२५ ।।"
  },
  {
    "text": "तास्तदा प्रतिजग्राह भार्य्यार्थं कश्यपः प्रभुः।\nसोमो धर्म्मश्च भो विप्रास्तथैवान्ये महर्षयः।। ३.२६ ।।"
  },
  {
    "text": "ददौ स दश धर्म्माय कश्यपाय त्रयोदश।\nसप्तविंशति सोमाय चतस्रोऽरिष्टनेमिने।। ३.२७ ।।"
  },
  {
    "text": "द्वै चैव बहुपुत्राय चेवाङ्गिरसे तथा।\nद्वे कृशाश्वाय विदुषे तासां नामानि मे श्रुणु। ३.२८ ।।"
  },
  {
    "text": "अरुन्धती वसुर्यामी लम्बा भानुर्मरुत्वती।\nसङ्गल्पा च मुहूर्त्ता च साध्या विश्वा च भो द्विजाः।। ३.२९ ।।"
  },
  {
    "text": "धर्म्मपत्न्यो दश त्वेतास्तास्वपत्यानि बोधत।\nविश्वेदेवास्तु विश्वायाः साध्या साध्यान् व्यजयात।। ३.३० ।।"
  },
  {
    "text": "मरुत्वत्यां मरुत्वन्तो वसोस्तु वसवः सुताः।\nभानोस्तु भानवः पुत्रा मुहूर्त्तास्तु मुहूर्त्तजाः।। ३.३१ ।।"
  },
  {
    "text": "लम्बायाश्चैव घोषोऽथ नागवीथी च यामिजा।\nपृथिवोविषयं सर्व्वमरुन्धत्यां व्यजायत।। ३.३२ ।।"
  },
  {
    "text": "सङ्कल्पायास्तु विश्वातमा जज्ञे सङ्कल्प एव हि।\nनागवीथ्याढञ्च यामिन्यां वृषलश्च व्यजायत।। ३.३३ ।।"
  },
  {
    "text": "परा याः सोमपत्नीश्च दक्षः प्राचेतसो ददौ।\nसर्व्वा नक्षत्रनाम्न्यस्ता ज्योतिषे परिकीर्त्तिता।। ३.३४ ।।"
  },
  {
    "text": "ये त्वन्ये ख्यातिमन्तो वै देवा ज्योतिष्पुरोगमाः।\nवसवोऽष्टौ समाख्यातास्तेषां वक्ष्यामि विस्तरम्।। ३.३५ ।।"
  },
  {
    "text": "आपो ध्रुवश्च सोमश्च धवश्चैवानिलोऽनलः।\nप्रत्यूषश्च प्रभासश्च वसवो नामभिः स्मृताः।। ३.३६ ।।"
  },
  {
    "text": "आपस्य पुत्रो वैतयण्ड्यः श्रमः श्रान्तो मुनिस्तथा।\nध्रुवस्य पुत्रो भगवान् कालो लोकप्रकालनः।। ३.३७ ।।"
  },
  {
    "text": "सोमस्य भगवान् वर्च्चा वर्च्चस्वी येन जायते।\nधवस्य पुत्रो द्रवीणो हुतहव्यवहस्तथा।। ३.३८ ।।"
  },
  {
    "text": "मनोहरायाः शिशिरः प्राणोऽथ रमणस्तस्था।\nअनिलस्य शिवा भार्य्या तस्याः पुत्रो मनोजवः।। ३.३९ ।।"
  },
  {
    "text": "अविज्ञातगतिश्चै द्वौ पुत्रावनिलस्य च अग्निपुत्रः कुमारस्तु शरस्तम्बे श्रिया वृतः।\nतस्य शाखो विशाखश्च नैगमेयश्च पृष्ठजः।। ३.४० ।।"
  },
  {
    "text": "अपत्यं कृत्तिकानां तु कार्त्तिकेय इति स्मृतः।\nप्रत्यूषस्य विदुः पुत्रमृषिं नाम्नाथ देवलम्।। ३.४१ ।।"
  },
  {
    "text": "द्वौ पुत्रौ देवलस्यापि क्षमावन्तौ मनीषिणी।\nबृहस्पतेस्तु भगिनी वरस्त्री ब्रह्मवादिनी।। ३.४२ ।।"
  },
  {
    "text": "योगसिद्धा जगत् कृत्स्नामसक्ता विचचार ह।\nप्रभासस्य तु सा भार्य्या वसूनामष्टमस्य तु।। ३.४३ ।।"
  },
  {
    "text": "विश्वकर्म्मा महाभागो यस्यां जज्ञे प्रजापतिः।\nकर्त्ता शिल्पसहस्राणां त्रिदशानाञ्च वार्द्धकिः।। ३.४४ ।।"
  },
  {
    "text": "भूषणानाञ्च सर्व्वेषां कर्त्ता शिल्पवतां वरः।\nयः सर्व्वेषां विमानानि देवतानां चकार ह ।। ३.४५ ।।"
  },
  {
    "text": "मानुषाश्चोपजीवन्ति यस्य शिल्पं महात्मनः।\nसुरभी कश्यपाद्रुद्रानेकादश विनिर्म्ममे।। ३.४६ ।।"
  },
  {
    "text": "महादेवप्रसदेन तपसा भाविता सती।\nअजैकपादहिर्बुध्न्यस्त्वष्टा रुद्रश्च वीर्य्यवान्।। ३.४७ ।।"
  },
  {
    "text": "हरश्च बहुरूपश्च त्र्यम्बकश्चापराजितः।\nवृषाकपिश्ट शम्भुश्च कपर्दी रैवतस्तथा।। ३.४८ ।।"
  },
  {
    "text": "मृगव्याधश्च शर्व्वश्च कपाली च द्विजोत्तमाः।\nएकादशैते विख्याता रुद्रास्त्रिभुवनेश्वराः।। ३.४९ ।।"
  },
  {
    "text": "शतं त्वेवं समाख्यातं रुद्राणाममितौजसाम्।\nपुराणे मुनिशाद्र्दूला यैव्यप्तिं सचराचरम्।। ३.५० ।।"
  },
  {
    "text": "दारान् श्रृणुध्वं विप्रेन्द्राः कश्यपस्य प्रजापतेः।\nअदितिर्दितिर्दनुश्चैव अरिष्टा सुरसा खसा।। ३.५१ ।।"
  },
  {
    "text": "सूरभिर्विनता चैव ताम्रा क्रोधवशा इरा।\nकद्रुर्मुनिश्च भो विप्रास्तास्वपत्यानि बोधत।। ३.५२ ।।"
  },
  {
    "text": "पूर्व्वमन्वन्तरे श्रेष्ठा द्वादशासत् सुरोत्तमाः।\nतुषिता नाम तेऽन्योन्यमूचुर्वैवस्वतेऽन्तरे।। ३.५३ ।।"
  },
  {
    "text": "उपस्थितेऽतियशसश्चाक्षुषस्यान्तरे मनोः।\nहितार्थ सर्व्वलोकानां समागम्य परस्परम्।। ३.५४ ।।"
  },
  {
    "text": "आगच्छत द्रुतं देवा अदितिं सम्प्रविश्य वै।\nमन्वन्तरे प्रसूयामस्तन्नः श्रेयो भविष्यति ।। ३.५५ ।।"
  },
  {
    "text": "लोमहर्षण उवाच\nएवमुक्ता तु ते सर्व्वे चाक्षुषस्यान्तरे मनोः।\nमारीचात् कश्यपाज्जातास्त्वदित्या दक्षकन्यया।। ३.५६ ।।"
  },
  {
    "text": "तत्र विष्णुश्च शक्रश्च जज्ञोते पुनरेव हि।\nअर्य्यमा चैव धाता च त्वष्टा पूषा तथैव च।। ३.५७ ।।"
  },
  {
    "text": "विवस्वान् सविता चैव मित्रो वरुणा एव च।।\nअंशो भगश्चातितेजा आदित्या द्वादश स्मृताः।। ३.५८ ।।"
  },
  {
    "text": "सप्तविंशति याः प्रोक्ताः सोमपत्न्यो महाव्रताः।\nतासामपत्यान्यभवन् दीप्तान्यमिततेजसः।। ३.५९ ।।"
  },
  {
    "text": "अरिष्टनेमिपत्नीनामपत्यानीह षोडश।\nबहुपुत्रस्य विदुषश्चतस्रो विद्युतः स्मृताः।। ३.६० ।।"
  },
  {
    "text": "चाक्षुषस्यान्तरे पूर्व्वे ऋचो ब्रह्मर्षिसत्कृताः।\nकुशाश्वस्य च देवर्षेदैवप्रहरणाः स्मृताः।। ३.६१ ।।"
  },
  {
    "text": "एते युगसहस्रान्ते जायन्ते पुनरेव हि।\nसर्व्वे देवगणाश्चात्र त्रयस्त्रिंशत्तु कामजाः।। ३.६२ ।।"
  },
  {
    "text": "तेषामपि च भो विप्रा निरोधोत्पत्तिरुच्यते।\nयथा सर्य्यस्य गगन उदयास्तमयाविह।। ३.६३ ।।"
  },
  {
    "text": "एवं देवनिकायास्ते सम्भवन्ति युगे युगे।\nदित्याः पुत्रद्वयं जज्ञे कश्यपादिति नः श्रुतम्।। ३.६४ ।।"
  },
  {
    "text": "हिरण्यकशिपुश्चैव हिरण्याक्षश्च वीर्य्यवान्।\nसिंहिका चाभवत् कन्या विप्रचित्तेः परिग्रहः।। ३.६५ ।।"
  },
  {
    "text": "सैहिकेया इति ख्याता यस्याः पुत्रा महाबलाः।\nहिण्यकशिपोः पुत्राश्चत्वारः प्रथितौजसः।। ३.६६ ।।"
  },
  {
    "text": "ह्रादश्च अनुह्रादश्च प्रह्रादश्चैव वनीर्य्यवान्।\nसंह्रादश्च चतुर्थोऽभूद्ह्रादपुत्रो ह्रदस्तथा।। ३.६७ ।।"
  },
  {
    "text": "ह्रदस्य पुत्रौ द्वौ वीरौ शिवः कालस्तथैव च।\nविरोचनस्तु प्राह्रादिर्बलिर्जज्ञे विरोचनात्।। ३.६८ ।।"
  },
  {
    "text": "बलेः पुत्रशतं त्वासीद्बाणज्योष्ठं तपोधनाः।\nधृतराष्ट्रश्च सूर्यश्च चन्द्रमाश्चन्द्रतापनः।। ३.६९ ।।"
  },
  {
    "text": "कुम्भनाभो गद्र्दभाक्षः कुक्षिरित्येवमादयः।\nबाणस्तेषामतिबलो ज्येष्ठः पशुपतेः प्रियः।। ३.७०"
  },
  {
    "text": "पुरा कल्पे तु बाणेन प्रसाद्योमापतिं प्रभुम्।\nपार्श्वतो विहरिष्यामि इत्येवं याचितो वरः।। ३.७१ ।।"
  },
  {
    "text": "हिरण्याक्षसुताश्चैव विद्वांसश्च महाबलाः।\nभर्भरः शकुनिश्चैव भूतसन्तापनस्तथा।। ३.७२ ।।"
  },
  {
    "text": "महानाभश्च विक्रान्तः कालनाभस्तथैव च।\nअभवन् दनुपुत्राश्च शतं तीव्रवराक्रमाः।। ३.७३ ।।"
  },
  {
    "text": "तपस्विनो महावीर्य्याः प्राधान्येन ब्रवीमि तान्।\nद्विमूर्द्वाशंकुकर्णश्च तथा हयशिरा विभुः।। ३.७४ ।।"
  },
  {
    "text": "अयोमुखः शम्बरश्च कपिलो वामनस्तथा।\nमारीचिर्मघवांश्चैव इल्वलः स्वसृमस्तथा। ३.७५ ।।"
  },
  {
    "text": "विक्षोभणश्च केतुश्च केतुवीर्य्यशतह्रदौ।\nइन्द्रजित्सर्व्वजिच्चैव वज्रनाभस्तथैव च।। ३.७६ ।।"
  },
  {
    "text": "एकचक्रो महाबाहुस्तारकश्च महाबलः।\nवैश्वानरः पुलोमा च विद्रावणमहाशिराः।। ३.७७ ।।"
  },
  {
    "text": "स्वर्भानुर्वृषपर्वा च विप्रचित्तिश्च वीर्य्यवान्।\nसर्व्व एते दनोः पुत्राः कश्यपादभिजज्ञिरे ।। ३.७८ ।।"
  },
  {
    "text": "विप्रचित्तिप्रधानास्ते दानवाः सुमहाबलाः।\nएतेषां पुत्रपौत्रन्तु न तच्छक्यं द्विजोत्तमाः।। ३.७९ ।।"
  },
  {
    "text": "प्रसंख्यातुं बहुत्वाच्च पुत्रपौत्रमनन्तकम्।\nस्वर्भानोस्तु प्रभा कन्या पुलोम्नस्तु शचीसुता ।। ३.८० ।।"
  },
  {
    "text": "उपदोप्तिर्हयशिराः शर्मिष्ठा वार्षपर्व्वणी।\nपुलोमा कालिका चैव वैश्वानरसुते उभे।। ३.८१ ।।"
  },
  {
    "text": "बह्वपत्ये महापत्ये मरीचेस्तु परिग्रहः।\nतयोः पुत्रसहस्राणि षष्टिर्दानवनन्दनाः।। ३.८२ ।।"
  },
  {
    "text": "चतुर्दशशतानन्यान् हिरण्यपुरवासिनः।\nमीरीचिर्जनयामास महता तपसन्वितः।। ३.८३ ।।"
  },
  {
    "text": "पौलोमाः कालकेयाश्च दानवास्ते महाबलाः।\nआवध्या देवतानां हि हिरण्यपुरवासिनः।। ३.८४ ।।"
  },
  {
    "text": "पितामहप्रसादेन ये हताः सव्यसाचिना।\nततोऽपरे महावीर्य्या दानवास्त्वतिदारुणाः।। ३.८५ ।।"
  },
  {
    "text": "सिंहिकायामथोत्पन्ना विप्रचित्तेः सुतास्तथा।\nदैत्यदानवसंयोगाज्जातास्तीव्प्रपराक्रमाः।। ३.८६ ।।"
  },
  {
    "text": "सैहिकेया इति ख्यातास्त्रयोदश महाबलाः।\nवंशः शल्यश्च बलिनौ नलश्चैव तथाबलः।। ३.८७ ।।"
  },
  {
    "text": "वातापिर्नमुचिश्चैव इलवलः स्वसृमस्तथा।\nअञ्जिको नरकश्चैव कालनाभस्ततैव च।। ३.८८ ।।"
  },
  {
    "text": "सरमानस्तथा चैव स्वरकल्पश्च वीर्य्यवान्।\nएते वै दानवाः श्रेष्ठा दनोवशविवर्धनाः।। ३.८९ ।।"
  },
  {
    "text": "तेषां पुत्राश्च पौत्राश्च शतशोऽथ सहस्रशः।\nसंह्रादस्य तु दैत्यस्य निवातकवचाः कुले।। ३.९० ।।"
  },
  {
    "text": "समुत्पन्नाः सुमहता तपसा भावितात्मनः।\nतिस्रः कोट्यः सुतास्तेषां मणिवत्यां निवासिनः।। ३.९१ ।।"
  },
  {
    "text": "अवध्यास्तेऽपि देवानामर्ज्जुनेन निपातिताः।\nषट्सुताः सुमहाभागास्ताम्रायाः परिकीर्त्तिताः।। ३.९२ ।।"
  },
  {
    "text": "क्रौञ्ची श्येनी च भासी च सुग्रीवी शुचिगृध्रिका।\nक्रौञ्ची तु जनयामास उलूकप्रत्यलूककान्।। ३.९३ ।।"
  },
  {
    "text": "श्येनी श्येनांस्तथा भासी भासान्गृधांश्च गृध्य्रपि।\nशुचिरौदकान्पक्षिणान्सुग्रीवी तु द्विजोत्तमाः।। ३.९४ ।।"
  },
  {
    "text": "अश्वानुष्ट्रान् गद्र्दभांश्च ताम्रावंशः प्रकीर्त्तितः।\nविनतायास्तु द्वौ पुत्रौ विख्यातौ गरुङारुणौ।। ३.९५ ।।"
  },
  {
    "text": "गरुडः पततां श्रेष्ठो दारुणः स्वेन कर्म्मणा।\nसुरसायाः सहस्रन्तु सर्पाणाममितौजसाम्।। ३.९६ ।।"
  },
  {
    "text": "अनेकशिरसां विप्राः खचराणां महात्मनाम्।\nकाद्रवेयास्तु बलिनः सहस्रममितौजसः।। ३.९७ ।।"
  },
  {
    "text": "सुपर्णवशगा नागा जज्ञिरे नैकमस्तकाः।\nयेषां प्रधानाः सततं शेषवासुकितक्षकाः।। ३.९८ ।।"
  },
  {
    "text": "ऐरावतो महापद्मः कम्बलाश्वतरावुभौ।\nएलापत्रश्च शङ्खश्च कर्कोटकधनञ्जयौ।। ३.९९ ।।"
  },
  {
    "text": "महानीलमहाकर्णै धृतराष्ट्रबलाहकौ।\nकुहरः पुष्पदंष्ट्रश्च दुर्म्मुखः सुमुखस्तथा।। ३.१०० ।।"
  },
  {
    "text": "शङ्खश्च शङ्खपालश्च कपिलो वामनस्तथा।\nनहुषः शङ्खरोमा च मणिरित्येवमादयः।। ३.१०१ ।।"
  },
  {
    "text": "तेषां पुत्राश्च पौत्राश्च शतशोऽथ सहस्रशः।\nचतुर्दशसहस्राणि क्रूराणामनिलाशिनाम्।। ३.१०२ ।।"
  },
  {
    "text": "गणं क्रोधवशं विप्रास्तस्य सर्व्वे च दंष्ट्रिणः।\nस्थलजाः पक्षिणोऽब्जाश्च धरायाः प्रसवाः स्मृताः।। ३.१०३ ।।"
  },
  {
    "text": "गास्तु वै जनयामास सुरभिर्महिषीस्तथा\nइरा वृक्षलतावल्लीस्तृणजातीश्च सर्व्वशः।। ३.१०४ ।।"
  },
  {
    "text": "खसा तु यक्षरक्षांसि मुनिरप्सरसस्तथा।\nअरिष्टा तु महासिद्धा गंधर्वानमितौजसः।। ३.१०५ ।।"
  },
  {
    "text": "एते कश्यपदायादाः कीर्त्तिताः स्थाणुजङ्गमाः।\nयेषां पुत्राश्च पौत्राश्च शतशोऽथ सहस्रशः।। ३.१०६ ।।"
  },
  {
    "text": "एष मन्वन्तरे विप्राः सर्गः स्वारोचिषे स्मृतः।\nवैवस्वतेऽतिमहति वारुणे वितते क्रतौ।। ३.१०७ ।।"
  },
  {
    "text": "जुह्वानस्य ब्रह्मणो वै प्रजासर्ग इहोच्यते।\nपूर्व्वं यत्र समुत्पन्नान्ब्रह्मर्षीन्सप्त मानसान्।। ३.१०८"
  },
  {
    "text": "पुत्रत्वे कल्पयामास स्वयमेव पितामहः।\nततो विरोधे देवानां दानवानां च भो द्विजाः।। ३.१०९ ।।"
  },
  {
    "text": "दितिर्विनष्टपुत्रा वै तोषयामास कस्यपम्।\nकश्यपस्तु प्रसन्नात्मा सम्यगाराधितस्तया।। ३.११० ।।"
  },
  {
    "text": "वरेण च्छन्दयामास सा च वव्रे वरं तदा।\nपुत्रमिन्द्रवधार्थाय समर्थममितौजसम्।। ३.१११ ।।"
  },
  {
    "text": "स च तस्मै वरं प्रादात् प्रार्थितः सुमहातपाः।\nदत्त्वा च वरमत्युग्रो मारीचः समभाषत ।। ३.११२ ।।"
  },
  {
    "text": "इन्द्रं पुत्रो निहन्ता ते गर्भं वै शरदां शतम्।\nयदि धारयसे शौचतत्परा ब्रतमास्थिता।। ३.११३ ।।"
  },
  {
    "text": "तथेत्यभिहितो भर्त्ता तया देव्या महातपाः।\nधारयामास गर्भं तु शुचिः सा मुनिसत्तमाः।। ३.११४ ।।"
  },
  {
    "text": "ततोऽभ्युपागमद्दित्यां गर्भमाधाय कश्यपः।\nरोधयन् वै गणं श्रेष्ठं देवानाममितौजसम्।। ३.११५ ।।"
  },
  {
    "text": "तेजः संहृद्य दुर्धर्षमवध्यममरैरपि।\nजगाम पर्व्वतायैव तपसे संशितब्रता ।। ३.११६ ।।"
  },
  {
    "text": "तस्याश्चैवान्तरप्रेप्सुरभवत् पाकशासनः।\nजाते वर्षशते चास्या ददर्शान्तरमच्युतः।। ३.११७ ।"
  },
  {
    "text": "अकृत्वा पादयोः शौचं दितिः शयनमाविशत्।\nनिद्रां चाहारयामास तस्यां कुक्षिं प्रविश्य सः।। ३.११८ ।।"
  },
  {
    "text": "वज्रपाणिस्ततो गर्भं सप्तधा तं न्यकृन्तयत्।\nस पाट्यमानो गर्भोऽथ वज्रेण प्ररुरोदह ।। ३.११९ ।।"
  },
  {
    "text": "मा रोदीरिति तं शक्रः पुनः पुनरथाब्रवीत्।\nसोऽभवत् सप्तधा गर्भस्तमिन्द्रो रुषितः पुनः।। ३.१२० ।।"
  },
  {
    "text": "एकैकं सप्तधा चक्रेः वज्रेणैवारिकर्षणः।\nमरुतो नाम ते देवा बभूवुर्द्विजसत्तमाः।। ३.१२१ ।।"
  },
  {
    "text": "यथोक्तं वै मघवता तथैव मरुतोऽभवन्।\nदेवाश्चैकोनपञ्चाशत्सहाया वज्रपाणिनः।। ३.१२२ ।।"
  },
  {
    "text": "तेषामेवं प्रवृत्तानां भूतानां द्विजसत्तमाः।\nरोचयन् वै गणश्रेष्ठान् देवानाममितौजसाम्।। ३.१२३ ।।"
  },
  {
    "text": "निकायेषु निकायेषु हरिः प्रादात् प्रजापतीन्।\nक्रमशस्तानि राज्यानि पृथुपूर्वाणि भो द्विजाः।। ३.१२४ ।।"
  },
  {
    "text": "स हरिः पुरुषो वीरः कृष्णो जिष्णुः प्रजापतिः।\nपर्जन्यस्तपनोऽनन्तस्तस्य सर्व्वमिदं जगत्।। ३.१२५ ।।"
  },
  {
    "text": "भूतसर्गमिमं सम्यग्जानतो द्विजसत्तमाः।\nनावृत्तिभयमस्तीह परलोकभयं कुतः।। ३.१२६ ।।"
  },
  {
    "text": "इति श्रीब्राह्मे महापुराणे देवसुराणामुत्पत्तिकथनं नाम तृतीयोऽध्यायः ।। ३ ।।"
  }
]
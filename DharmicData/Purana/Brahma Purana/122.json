[
  {
    "text": "<b>अथ द्वाविंशत्यधिकशततमोऽध्यायः</b>\n<b>पूर्णादितीर्थवर्णनम्</b>\n<b>ब्रह्मोवाच</b>\nपूर्णतीर्थमिति ख्यातं गङ्गाया उत्तरे तटे।\nतत्र स्नात्वा नरोऽज्ञानात्तथाऽपि शुभमाप्नुयात्।। १२२.१ ।।"
  },
  {
    "text": "पूर्णतीर्थस्य माहात्म्यं वर्ण्यते केन जन्तुना।\nस्वंय संस्थीयते यत्र चक्रिणा च पिनाकिना।। १२२.२ ।।"
  },
  {
    "text": "पुरा धन्वन्तरिर्नाम कल्पादावायुषः सुतः।\nइष्ट्वा बहुविधैर्यज्ञैरश्वमेधपुरः सरैः।। १२२.३ ।।"
  },
  {
    "text": "दत्त्वा दानान्यनेकानि भुक्त्वा भोगांश्च पुष्कलान्।\nविज्ञाय भोगवैषम्यं परं वैराग्यमाश्रितः।। १२२.४ ।।"
  },
  {
    "text": "गिरिश्रृङ्गेऽम्बुधेः पारे तथा गङ्गानदीतटे।\nशिवविष्ण्वोर्गृहे वापि विशेषात्पुण्यसंगमे।। १२२.५ ।।"
  },
  {
    "text": "तप्तं हुतं च जप्तं च सर्वमक्षयतां व्रजेत्।\nधन्वन्तरिरिति ज्ञात्वा तत्र तेपे तपो महत्।। १२२.६ ।।"
  },
  {
    "text": "ज्ञानवैराग्यसंपन्नो भीमेशचरणाश्रयः।\nतपश्चकार विपुलं गङ्गासागरसंगमे।। १२२.७ ।।"
  },
  {
    "text": "पुरा च निकृतो राज्ञा रणं हित्वा महासुरः।\nसहस्त्रमेकं वर्षाणां समुद्रं प्राविशद्भयात्।। १२२.८ ।।"
  },
  {
    "text": "धन्वन्तरौ वनं प्राप्ते राज्यं प्राप्ते तु तत्सुते।\nविरागं च गते राज्ञि ततः प्रायादथार्णवात्।। १२०.९ ।।"
  },
  {
    "text": "तपस्यन्तं तमो नाम बलवानसुरो मुने।\nगङ्गातीरं समाश्रित्य राजा धन्वन्तरिर्यतः।। १२२.१०"
  },
  {
    "text": "जपहोमरतो नित्यं ब्रह्मज्ञानपरायणः।\nतं रिपुं नाशयामीति तमः प्रायादथार्णवात्।। १२२.११ ।।"
  },
  {
    "text": "नाशितो बहुशोऽनेन राज्ञा बलवता त्वहम्।\nतं रिपुं नाशयामीति तमः प्रायादथार्णवात्।। १२२.१२ ।।"
  },
  {
    "text": "मायया प्रमदारूपं कृत्वा राजानमभ्यगात्।\nनृत्यगीतवती सुभ्रर्हसन्ती चारुदर्शना।। १२२.१३ ।।"
  },
  {
    "text": "तां दृष्ट्वा चारुसर्वाङ्गीं बहुकालं नयान्विताम्।\nशान्तामनुव्रतां भक्तां कृपया चाब्रवीन्नृपः।। १२२.१४ ।।"
  },
  {
    "text": "नृप उवाच\nकाऽसि त्वं कस्य हेतोर्वा वर्तसे वने।\nकं दृष्ट्वा हर्षसीव त्वं वद कल्याणि पृच्छते।। १२२.१५ ।।"
  },
  {
    "text": "ब्रह्मोवाच\nप्रमदा चापि तद्वाक्यं श्रुत्वा राजानमब्रवीत्।। १२२.१६ ।।"
  },
  {
    "text": "प्रमदोवाच\nत्वयि तिष्ठति को लोके हेतुर्हर्षस्य मे भवेत्।\nअहमिन्द्रस्य या लक्षणीस्त्वां दृष्ट्वा कामसंभृतम्।। १२२.१७ ।।"
  },
  {
    "text": "हर्षाच्चरामि पुरतो राजंस्तव पुनः पुनः।\nअगण्यपुण्यविरहादहं सर्वस्य दुर्लभा।। १२२.१८ ।।"
  },
  {
    "text": "ब्रह्मोवाच\nएतद्वचो निशम्याऽऽशु तपस्त्यक्त्वा सुदुष्करम्।\nतामेव मनसा ध्यायंस्तन्निष्ठस्ततपरायणः।। १२२.१९ ।।"
  },
  {
    "text": "तदेकाशरणो राजा बभुव स यदा तमः।\nअन्तर्धानं गतो ब्रह्मन्नाशयित्वा तपो बृहत्।। १२२.२० ।।"
  },
  {
    "text": "एतस्मिन्नन्तरेऽहं वै वरान्दातुं समभ्यगाम्।\nतं दृष्ट्वा विह्वलीभूतं तपोभ्रष्टं यथामृतम्।। १२२.२१ ।।"
  },
  {
    "text": "तमाश्वास्याथ विविधैर्हेतुभिर्नृपसत्तमम्।\nतव शत्रुस्तमो नाम कृत्वा तां तपसश्च्युतिम्।। १२२.२२ ।।"
  },
  {
    "text": "चरितार्थे गतो राजन्न त्वं शोचितुर्महसि।\nआनन्दयन्ति प्रमदास्तापयन्ति च मानवम्।। १२२.२३ ।।"
  },
  {
    "text": "सर्वा एव विशेषेण किमु मायामयी तु सा।\nततः कृताञ्जली राजा मामाह विगतभ्रमः।। १२२.२४ ।।"
  },
  {
    "text": "राजोवाच\nकिं करोमि कथं ब्रह्मंस्तपसः पारमाप्नुयाम्।। १२२.२५ ।।"
  },
  {
    "text": "ब्रह्मोवाच\nततस्तस्योत्तरं प्रादां देवदेवं जनार्दनम्।\nस्तुहि सर्वप्रयत्नेन ततः सिद्धिमवाप्स्यसि।। १२२.२६ ।।"
  },
  {
    "text": "स ह्यशेषजगत्स्रष्टा वेदवेद्यः पुरातनः।\nसर्वार्थसिद्धिदः पुंसां नान्योऽस्ति भुवनत्रये।। १२२.२७ ।।"
  },
  {
    "text": "स जगाम नगश्रेष्ठं हिमवन्तं नृपोत्तमः।\nकृताञ्जलिपुटो भूत्वा विष्णुं तुष्टाव भक्तितः।। १२२.२८ ।।"
  },
  {
    "text": "धन्वन्तरिरुवाच\nजय विष्णो जयाचिन्त्य जय जिष्णो जयाच्युत।\nजय गोपाल लक्ष्मीश जय कृष्ण जगन्मय।। १२२.२९ ।।"
  },
  {
    "text": "जय भूतपते नाथ जय पन्नगशायिने।\nजय गोविन्द जय विश्वकृते नमः।। १२२.३० ।।"
  },
  {
    "text": "जय विश्वभुजे देव जय विश्वधृते नमः।\nजयेश सदसत्त्वं वै जय माधव धर्मिणे।। १२२.३१ ।।"
  },
  {
    "text": "जय कामद काम त्वं जय राम गुणार्णव।\nजय पुष्टिद पुष्टीश जय कल्याणदायिने।। १२२.३२ ।।"
  },
  {
    "text": "जय भूतप भूतेश जय मानविधायिने।\nजय कर्मद कर्म त्वं जय पीताम्बरच्छद।। १२२.३३ ।।"
  },
  {
    "text": "जय सर्वेश सर्वस्त्वं जय मङ्गलरूपिणे।\nजय सत्त्वाधिनाथाय जय वेदविदे नमः।। १२२.३४ ।"
  },
  {
    "text": "जय जन्मद जन्मिस्थ परमात्मन्नमऽस्तु ते।\nजय मुक्तिद मुक्तिस्त्वं जय भुवितद केशव।। १२२.३५ ।।"
  },
  {
    "text": "जय लोकद लोकेश जय पापाविनाशन।\nजय वत्सल भक्तानां जय चक्रधृते नमः।। १२२.३६ ।।"
  },
  {
    "text": "जय मानद मानस्त्वं जय लोकनमस्कृत।\nजय धर्मद धर्मस्त्वं जय संसारपारग।। १२२.३७ ।।"
  },
  {
    "text": "जय अन्नद अन्नं त्वं जय वाचस्पते नमः।\nजय शक्तिद शक्तिस्त्वं जय जैत्रवरप्रद।। १२२.३८ ।।"
  },
  {
    "text": "जय यज्ञद यज्ञस्त्वं जय पद्मदलेक्षण।\nजय दानद दानं त्वं जय कैटभसूदन।। १२२.३९ ।।"
  },
  {
    "text": "जय कीर्तिद कीर्तिस्त्वं जय मूर्तिद मूर्तिधृक्।\nजय सौख्यद सौख्यात्मञ्जय पावनपावन।। १२२.४० ।।"
  },
  {
    "text": "जय शान्तिद शान्तिस्त्वं जय शंकरसंभव।\nजय पानद पानस्त्वं जय ज्योतिःस्वरूपिणे।। १२२.४१ ।।"
  },
  {
    "text": "जय वामन वित्तेश जय धूमपताकिने।\nजय सर्वस्य जगतो दातृमूर्ते नमोऽस्तु ते।। १२२.४२ ।।"
  },
  {
    "text": "त्वमेव लोकत्रयवर्तिजीवनिकायसंक्लेशविनाशदक्ष।\nश्रीपुण्डरीकाक्ष कृपानिधे त्वं, निधेहि पाणिं मम मूर्ध्नि विष्णो।। १२२.४३ ।।"
  },
  {
    "text": "ब्रह्मोवाच\nएवं स्तुवन्तं भगवाञ्शङ्खचक्रगदाधरः।\nवरेण च्छन्दयामास सर्वकामसमृद्धिदः।। १२२.४४ ।।"
  },
  {
    "text": "धन्वन्तरिः प्रीतमना वरदानेन चक्रिणः।\nवरदानाय देवेशं गोविन्दं संस्थितं पुरः।। १२२.४५ ।।"
  },
  {
    "text": "तमाह नृपतिः प्रह्वः सुरराज्यं ममेप्सितम्।\nतच्च दत्तं त्वया विष्णो प्राप्तोऽस्मि कृतकृत्यताम्।। १२२.४६ ।।"
  },
  {
    "text": "स्तुतः संपूजितो विष्णुस्तत्रैवान्तरधीयत।\nतथैव त्रिदशेशत्वमवाप नृपतिः क्रमात्।। १२२.४७ ।।"
  },
  {
    "text": "प्रागर्जितानेककर्मपरिपाकवशात्ततः।\nत्रिःकृत्वो नाशमागमत्सहस्राक्षः स्वकात्पदात्।। १२२.४८ ।।"
  },
  {
    "text": "नहुषद्वृत्रहत्यायाः सिन्धुसेनवधात्ततः।\nअहल्यायां च गमनाद्ये न केन च हेतुना।। १२२.४९ ।।"
  },
  {
    "text": "स्मारं स्मारं तत्तदिन्द्रश्चिन्तासंतापदुर्मनाः।\nततः सुरपतिः प्राह वाचस्पतिमिदं वचः।। १२२.५० ।।"
  },
  {
    "text": "इन्द्र उवाच\nहेतुना केन वागीश भ्रष्टराज्यो भवाम्यहम्।\nमध्ये मध्ये पदभ्रंशाद्वरं निःश्रीकता नृणाम्।। १२२.५१ ।।"
  },
  {
    "text": "गहनां कर्मणां जीवगतिं को वेत्ति तत्त्वतः।\nरहस्यं सर्वभावानां ज्ञातुं नान्यः प्रगल्भते।। १२२.५२ ।।"
  },
  {
    "text": "ब्रह्मोवाच\nबृहस्पतिर्हरिं प्राह ब्रह्माणं पृच्छ गच्छ तम्।\nस तु जानाति यद्भूतं भविष्यच्चापि वर्तनम्।। १२२.५३ ।।"
  },
  {
    "text": "स तु वक्ष्यति येनेदं जातं तच्च महामते।\nतावागत्य महाप्राज्ञौ नमस्कृत्य ममान्तिकम्।।\nकृताञ्जलिपुटौ भूत्वा मामूचतुरिदं वचः।। १२२.५४ ।।"
  },
  {
    "text": "इन्द्रबृहस्पती ऊचतुः\nभगवन्केन दोषेण शचीभर्ता उदारधीः।\nराज्यात्प्रभ्रश्यते नाथ संशयं छेत्तुमर्हसि।। १२२.५५ ।।"
  },
  {
    "text": "ब्रह्मोवाच\nतदाऽहमब्रवं ब्रह्मंश्चिरं ध्यायत्वा बृहस्पतिम्।\nखण्डधर्माख्यदोषेण तेन राज्यपदाच्च्युतः।। १२२.५६ ।।"
  },
  {
    "text": "देशकालादिदोषेण श्रद्धामन्त्रविपर्ययात्।\nयथावद्दक्षिमादानादसद्द्रव्यप्रदानतः।। १२२.५७ ।।"
  },
  {
    "text": "देवभूदेवतावज्ञापातकाच्च विशेषतः।\nयत्खण्डत्वं स्वधर्मस्य देहिनामुपजायते।। १२२.५८ ।।"
  },
  {
    "text": "तेनातिमानसस्तापः पदहानिश्च दुस्त्यजा।\nकृतोऽपि धर्मोऽनिष्टाय जायते क्षुब्धचेतसा।। १२२.५९ ।।"
  },
  {
    "text": "कार्यस्य न भवेत्सिद्ध्यै तस्मादव्याकुलाय च।\nअसंपूर्णे स्वधर्मे हि किमनिष्टं न जायते।। १२२.६० ।।"
  },
  {
    "text": "ताभ्यां यत्पूर्ववृत्तान्तं तदप्युक्तं मयाऽनघ।\nआयुषस्तु सुतः श्रीमान्धन्वन्तरिरुदारधीः।। १२२.६१ ।।"
  },
  {
    "text": "तमसा च कृतं विघ्नं विष्णुना तच्च नासितम्।\nपूर्वजन्मसु वृत्तान्तमित्यादि परिकीर्तितम्।। १२२.६२ ।।"
  },
  {
    "text": "तच्छ्रुत्वा वस्मितौ चोभौ मामेव पुनरूचतुः।। १२२.६३ ।।"
  },
  {
    "text": "इन्द्रबृहस्पती ऊचतुः\nतद्दोषप्रतिबन्धस्तु केन स्यात्सुरसत्तम।। १२२.६४ ।।"
  },
  {
    "text": "ब्रह्मोवाच\nपुनर्ध्यात्वा ताववदं श्रूयतां दोषका (हा)रकम्।\nकारणं सर्वसिद्धीनां दुःखसंसारतारणम्।। १२२.६५ ।।"
  },
  {
    "text": "शरणं तप्तचित्तानां निर्वाणं जीवतामपि।\nगत्वा गौतमीं देवीं स्तूयेतां हरिशंकरौ।। १२२.६६ ।।"
  },
  {
    "text": "नोपायोऽन्योऽस्ति संशुद्ध्यै तौ तां हित्वा जगत्त्रये।\nतदैव जग्मतुरुभौ गौतमीं मुनिसत्तम।।\nस्नातौ कृतक्षणौ चोभौ देवौ तुष्टुवतुर्मुदा।। १२२.६७ ।।"
  },
  {
    "text": "इन्द्र उवाच\nनमो मत्स्याय कूर्माय वराहाय नमो नमः।\nनरसिंहाय दवाय वामनाय नमो नमः।। १२२.६८ ।।"
  },
  {
    "text": "नमोऽस्तु हयरूपाय त्रिविक्रम नमोऽस्तु ते।\nनमोऽस्तु बुद्धरूपाय रामरूपाय कल्किने।। १२२.६९ ।।"
  },
  {
    "text": "अनन्तायाच्युतायेश जामदग्न्याय ते नमः।\nवरुणेन्द्रस्वरूपाय यमरूपाय ते नमः।। १२२.७० ।।"
  },
  {
    "text": "परमेशाय देवाय नमस्त्रैलोक्यरूपिणे।\nबिभ्रत्सरस्वतीं वक्त्रे सर्वज्ञोऽसि नमोऽस्तु ते।। १२२.७१ ।।"
  },
  {
    "text": "लक्ष्मीवानस्यतो लक्ष्मीं बिभ्रद्वक्षसि चानघ।\nबहूबाहू रुपादस्त्वं बहुकर्णाक्षिशिर्षकः।।\nत्वामेव सुखिनं प्राप्य बहवः सुखिनोऽभवन्।। १२२.७२ ।।"
  },
  {
    "text": "तावन्निःश्रीकता पुंसां मालिन्यं दैन्यमेव वा।\nयावन्न यान्ति शरणं हरे त्वां करुणार्णवम्।। १२२.७३ ।।"
  },
  {
    "text": "बृहस्पतिरुवाच\nसूक्ष्मं परं जो(ज्यो)तिरनन्तरूपमोंकारमात्रं प्रकृतेः परं यत्।\nचिद्रुपमानन्दमयं समस्तमेवं वदन्तीश मुमुक्षवस्त्वाम्।। १२२.७४ ।।"
  },
  {
    "text": "आराधयन्त्यत्र भवन्तमीशं, महामखैः पञ्चभिरप्यकामाः।\nसंसारसिन्दोः परमाप्तकामा, विशन्ति दिव्यं भुवनं वपुस्ते।। १२२.७५ ।।"
  },
  {
    "text": "सर्वेषु सत्त्वेषु समत्वबुद्ध्या, संवीक्ष्य षट्सूर्मिषु शान्तभावाः।\nज्ञानेन ते कर्मफलानि हित्वा, ध्यानेन ते त्वां प्रविशन्ति शंभो।। १२२.७६ ।।"
  },
  {
    "text": "न जाति धर्माणि न वेदाशास्त्रं, न ध्यानयोगो न समाधिधर्मः।\nरुद्रं शिवं शंकरं शान्तचित्तं भक्त्या देवं सोममहं नमस्ये।। १२२.७७ ।।"
  },
  {
    "text": "मूर्खोऽपि शंभो तव पादभक्त्या, समाप्नुयान्मुक्तिमयीं तनुं ते।\nज्ञानेषु यज्ञेषु तपःसु चैव, ध्यानेषु होमेषु महाफलेषु।। १२२.७८ ।।"
  },
  {
    "text": "संपन्नमेतत्फलमुत्तमं यत्सोमेश्वरे भक्तिरहर्निशं यत्।\nस्वर्गस्य जीवस्य सदा प्रियस्य, फलस्य दृष्टस्य तथा श्रुतस्य।। १२२.७९ ।।"
  },
  {
    "text": "स्वर्गस्य मोक्षस्य जगन्निवास, सोपानपङ्क्तिस्तव भक्तिरेषा।\nत्वत्पादसंप्राप्तिफलाप्तये तु, सोपानपङ्क्तिं न वदन्ति धीराः।। १२२.८० ।।"
  },
  {
    "text": "तस्माद्दयालो मम भक्तिरस्तु, नैवास्त्युपायस्तव रूपसेवा।\nआत्मीयमालोक्य महात्त्वमीश, पापेषु चास्मासु कुरु प्रसादम्।। १२२.८१ ।।"
  },
  {
    "text": "स्थूलं च सूक्ष्मं त्वमनादि नित्यं, पिता च माता यदसच्च सच्च।\nएवं स्तुतो यः श्रुतिभिः पुराणैर्नमामि सोमेश्वरमीशितारम्।। १२२.८२ ।।"
  },
  {
    "text": "ब्रह्मोवाच\nततः प्रीतौ हरिहरावूचतुस्त्रिदशेश्वरौ।। १२२.८३ ।।"
  },
  {
    "text": "हरिहरावूचतुः\nव्रियतां यन्मनोभीष्टं यद्वरं चातिदुर्लभम्।। १२२.८४ ।।"
  },
  {
    "text": "ब्रह्मोवाच\nइन्द्रः प्राह सुरेशानं मद्राज्यं तु पुनः पुनः।\nजायते भ्रश्यते चैव तत्पापमुपशाम्यताम्।। १२२.८५ ।।"
  },
  {
    "text": "यता स्थिरोऽहं राज्ये स्यां सर्वं स्यान्निश्चलं मम।\nसुप्रीतौ यदि देवेशौ सर्वं स्यान्निश्चलं सदा।। १२२.८६ ।।"
  },
  {
    "text": "तथेति हरिवाक्यं तावभिनन्द्येदमूचतुः।\nपरं प्रसादमापन्नौ तावालोक्य स्मिताननौ।। १२२.८७ ।।"
  },
  {
    "text": "निरपायनिराधारिनिर्विकारस्वरूपिणौ।\nशरण्यौ सर्वलोकानां भुक्तिमुक्तिप्रदावुभौ।। १२२.८८ ।।"
  },
  {
    "text": "हरिहरावूचतुः\nत्रिदैवत्यं महातीर्थं गौतमी वाञ्छितप्रदा।\nतस्यामनेन मन्त्रेण कुरुतां स्नानमादरात्।। १२२.८९ ।।"
  },
  {
    "text": "अभिषेकं महेन्द्रस्य मङ्गलाय बृहस्पतिः।\nकरोतु संस्मरन्नावां संपदां स्थैर्यसिद्धये।। १२२.९० ।।"
  },
  {
    "text": "इह जन्मनि पूर्वस्मिन्यत्किंचित्सुकृतं कृतम्।\nतत्सर्वं पूर्णतामेतु गोदावरि नमोऽस्तु ते।। १२२.९१ ।।"
  },
  {
    "text": "एवं स्मृत्वा तु यः कश्चिद्गौतम्यां स्नानमाचरेत्।\nआवाभ्यां तु प्रसादेन धर्मः सर्वपूण्मतामियात्।।\nपूर्वजन्मकृताद्दोषात्स मुक्तः पुण्यवान्भवेत्।। १२२.९२ ।।"
  },
  {
    "text": "ब्रह्मोवाच\nतथेति चक्रतुः प्रीतौ सुरेन्द्रधिषणौ ततः।\nमहाभिषेकमिन्द्रस्य चकार द्युसदां गुरुः।। १२२.९३ ।।"
  },
  {
    "text": "तेनाभूद्या नदी पुण्या मङ्गलेत्युदिता तु सा।\nतया च संगमः पुण्यो गङ्गायाः शुभदस्त्वसौ।। १२२.९४ ।।"
  },
  {
    "text": "इन्द्रेण संस्तुतो विष्णुः प्रत्यक्षोऽभूज्जगन्मयः।\nत्रिलोकसंमितां शक्रो भूमिं लेभे जगत्पतेः।। १२२.९५ ।।"
  },
  {
    "text": "तन्नाम्ना चापि विख्यातो गोविन्द इति तत्र च।\nत्रिलोकसंमिता लब्धा तेन गौर्वज्रधारिणा।। १२२.९६ ।।"
  },
  {
    "text": "दत्ता च हरिणा तत्र गोविन्दस्तदभूद्धरिः।\nत्रौलोक्यराज्यं यत्प्राप्तं हरिणा च हरेर्मुने।। १२२.९७ ।।"
  },
  {
    "text": "निश्चलं येन(तच्च)संजातं देवदेवान्महेश्वरात्।\nबृहस्पतिर्देवकुरुर्त्रास्तीषीन्महेश्वरम्।। १२२.९८ ।।"
  },
  {
    "text": "राज्यस्य स्थिरभावाय देवेन्द्रस्य महात्मनः।\nसिद्धेश्वरस्तत्र देवो लिङ्गं तु त्रिदशार्चितम्।। १२२.९९ ।।"
  },
  {
    "text": "ततः प्रभृति तत्तीर्थं गोविन्दमिति विश्रुतम्।\nमङ्गलासंगमं चैव पूर्णतीर्थं ततः परम्।। १२२.१०० ।।"
  },
  {
    "text": "इन्द्रतीर्थमिति ख्यातं बार्हस्पत्यं च विश्रुतम्।\nयत्र सिद्धेश्वरो देवो विष्णुर्गोविन्द एव च।। १२२.१०१ ।।"
  },
  {
    "text": "तेषु स्नानं च दानं च यत्किंचित्सुकृतार्जनम्।\nसर्वं तदक्षयं विद्यात्पितॄणामतिवल्लभम्।। १२२.१०२ ।।"
  },
  {
    "text": "शृणोति यश्चापि पठेद्यश्च स्मरति नित्यशः।\nतस्य तीर्थस्य माहात्म्यं भ्रष्टराज्यप्रदायकम्।। १२२.१०३ ।।"
  },
  {
    "text": "सप्तत्रिंशत्सहस्राणि तीर्थानां तीरयोर्द्वयोः।\nउभयोर्मुनिशार्दूल सर्वसिद्धिप्रदायिनाम्।। १२२.१०४ ।।"
  },
  {
    "text": "न पूर्णतीर्थसदृशं तीर्थमस्ति महाफलम्।\nनिष्फलं तस्य जन्मादि यो न सेवेत तन्नरः।। १२२.१०५ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्य उभयोस्तीरयोः पूर्णतीर्थमङ्गलासंगमगोविन्दसिद्धेश्वरादिसप्तत्रिंशत्सहस्रतीर्थवर्णनं नाम द्वाविंशत्यधिकशततमोऽध्यायः।। १२२ ।।"
  },
  {
    "text": "गौतमीमाहात्म्ये त्रिपञ्चाशत्तमोऽध्यायः।। ५३ ।।"
  }
]
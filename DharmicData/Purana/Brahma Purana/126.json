[
  {
    "text": "<b>तपस्तीर्थवर्णनम्\n</b>\nतपस्तीर्थमिति ख्यातं तपोवृद्धिकरं महत्।\nसर्वकामप्रदं पुण्यां पितॄणां प्रीतिवर्धनम्।। १२६.१ ।।"
  },
  {
    "text": "तस्मिंस्तीर्थे तु यद्धृत्तं श्रृणु पापप्रणाशनम्।\nअपामग्नेश्च संवादमृषीणां च परस्परम्।। १२६.२ ।।"
  },
  {
    "text": "अपो ज्येष्ठतमाः केचिन्मेनिरेऽग्नं तथाऽपरे।\nएवं ब्रुवन्तो मुनयः संवादं चाग्निवारिणोः।। १२६.३ ।।"
  },
  {
    "text": "विनाऽग्निं जीवनं क्व स्याज्जीवभूतो यतोऽनलः।\nआत्मभूतो हव्यभूतश्चाग्निना जायतेऽखिलम्।। १२६.४ ।।"
  },
  {
    "text": "अग्निना ध्रियते लोको ह्यग्निर्ज्योतिर्मयं जगत्।\nतस्मादग्नेः परं नास्ति पावनं दैवतं महत्।। १२६.५ ।।"
  },
  {
    "text": "अन्तर्ज्योर्तिः स एवोक्तः परं ज्योतिः स एव हि।\nविनाऽग्निना किंचिदस्ति यस्य धाम जगत्त्रयम्।। १२६.६ ।।"
  },
  {
    "text": "तस्मादग्नेः परं नास्ति भूतानां ज्यैष्ठ्यभाजनम्।\nयोषित्क्षेत्रेऽर्पितं बीजं पुरुषेण यथा तथा।। १२६.७ ।।"
  },
  {
    "text": "तस्य देहादिका शक्तिः कृशानोरेव नान्यथा।\nदेवानां हि मुखं वहिनस्तस्मान्नतः परं विदुः।। १२६.८ ।\nअपरे तु ह्यपां ज्यैष्ठयं मेनिरे वेदवादिनः।\nअद्भिः संपत्स्यते ह्यन्नं शुचिरद्भिः प्रजायते।। १२६.९ ।।"
  },
  {
    "text": "अद्भिरेव धृतं सर्वमापो वै मातरः स्मृताः।\nत्रैलोक्यजीवनं वारि वदन्तीति पुराविदः।। १२६.१० ।।"
  },
  {
    "text": "उत्पन्नममृतं ह्यद्‌भयस्ताभ्यश्चौषधिसंभवः।\nअग्निर्ज्येष्ठ इति प्राहुरापो ज्येष्ठतमाः परे।। १२६.११ ।।"
  },
  {
    "text": "एवं मीमांसमानस्ते ऋषयो वेदवादिनः।\nविरुद्धवादिनो मां च समभ्येत्येदमब्रुवन्।। १२६.१२ ।।"
  },
  {
    "text": "<b>ऋषय ऊचुः\n</b>\nअग्नेरपां वद ज्यैष्ठ्यं त्रैलोक्यस्य भवान्प्रभुः।। १२६.१३ ।।"
  },
  {
    "text": "<b>ब्रह्मोवाच\n</b>\nअहमप्यब्रवं प्राप्तानृषीन्सर्वान्यतव्रतान्।\nउभौ पूज्यतमौ लोक उभाभ्यां जायते जगत्।। १२६.१४ ।।"
  },
  {
    "text": "उभाभ्यां जायते हव्यं कव्यं चामृतमेव च।\nउभाभ्यां जीवनं लोकं शरीरस्य च धारणम्।। १२६.१५ ।।"
  },
  {
    "text": "नानयोश्च विशेषोऽस्ति ततो ज्यैष्ठ्यं समं मतम्।\nततो मद्वचनाज्ज्यैष्ठ्यमुभयोर्नैव कस्यचित्।। १२६.१६ ।।"
  },
  {
    "text": "ज्यैष्ठ्यमन्यतरस्येति मेनिरे ऋषिंसत्तमाः।\nन तृप्ता मम वाक्येन जग्मुर्वायुं तपर्स्विनः।। १२६.१७ ।।"
  },
  {
    "text": "<b>मुनय ऊचुः\n</b>\nकस्य ज्यैष्ठ्यं भवान्प्राणो वायो सत्यं त्वयि स्थितम्।। १२६.१८ ।।"
  },
  {
    "text": "<b>ब्रह्मोवाच\n</b>\nवायुराहानलो ज्येष्ठः सर्वमग्नौ प्रतिष्ठितम्।\nनेत्युक्त्वाऽन्योन्यमृषयो जग्मुस्तेऽपि वसुंधराम्।। १२६.१९ ।।"
  },
  {
    "text": "<b>मुनय ऊचुः\n</b>\nसत्यं भूमे वद ज्यैष्ठ्यमाधाराऽसि चराचरे।। १२६.२० ।।"
  },
  {
    "text": "<b>ब्रह्मोवाच\n</b>\nभूमिरप्यराह विनयादागतांस्तानृषीनिदम्।। १२६.२१ ।।\n<b>भूमिरुवाच\n</b>\nममाप्याधारभूताः स्युरापो देव्यः सनातनाः।\nअद्‌भ्यस्तु जायते सर्वं ज्यैष्ठ्यमप्सु प्रतिष्ठितम्।। १२६.२२ ।।"
  },
  {
    "text": "<b>ब्रह्मोवाच\n</b>\nनेत्युक्त्वाऽन्योन्यमृषयो जग्मुः क्षीरोदशायिनम्।\nतुष्टुवुर्विविधैः स्तोत्रैः शङ्खचकगदाधरम्।। १२६.२३ ।।"
  },
  {
    "text": "<b>ऋषय ऊचुः\n</b>\nयो वेद सर्वं भुवनं भविष्यद्यज्जायमानं च गुहानिविष्टम्।\nलोकत्रयं चित्रविचित्ररूपमन्ते समस्ते च यमाविवेश।। १२६.२४ ।।"
  },
  {
    "text": "यदक्षरं शाश्वतमप्रमेयं, यं वेदवेद्यमृषयो वदन्ति।\nयमाश्रिताः स्वेप्सितमाप्नुवन्ति, तद्वस्तु सत्यं शरणं व्रजामः।। १२६.२५ ।।"
  },
  {
    "text": "भूतं महाभूतजगत्प्रधानं, न विन्दते योगिनो विष्णुरूपम्।\nतद्वक्तुमेते ऋषयोऽत्र याताः, सत्यं वदस्वेह जगन्निवास।। १२६.२६ ।।"
  },
  {
    "text": "त्वमन्तरात्माऽखिलदेहभाजां, त्वमेव सर्वं त्वयि सर्वमीश।\nतथाऽपि जानन्ति न केऽपि कुत्राप्यहो भवन्तं प्रकृतिप्रभावात्।।\nअन्तर्बहिः सर्वत एव सन्तं, विश्वात्मना संपरिवर्तमानम्।। १२६.२७ ।।"
  },
  {
    "text": "<b>ब्रह्मोवाच\n</b>\nततः प्राह जगद्धात्री दैवी वागशरीरिणी।। १२६.२८ ।।"
  },
  {
    "text": "<b>दैवी वागुवाच\n</b>\nउभावाराध्य तपसा भक्त्या च नियमेन च।\nयस्य स्यात्प्रथमं सिद्धिस्तद्‌भूतं ज्येष्ठमुच्यते।। १२६.२९ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा ययुः सर्वे ऋषयो लोकपूजिताः।।\nश्रान्ताः खिन्नान्तरात्मानः परं वैराग्यमाश्रिताः।। १२६.३० ।।"
  },
  {
    "text": "सर्वलोककैजननीं भुवनत्रयपावनम्।\nगौतमीमगमन्सर्वे तपस्तप्तुं यतव्रताः।। १२६.३१ ।।"
  },
  {
    "text": "अब्दैवतं तथाऽग्निं च पूजनायोद्यतास्तदा।\nअग्नेश्च पूजका ये च अपां वै पूजने स्थिताः।।\nतत्र वागब्रवीद्दैवी वेदमाता सरस्वती।। १२६.३२ ।।"
  },
  {
    "text": "अग्नेरापस्तथा योनिरद्भिः शौचमवाप्यते।\nअग्नेश्च पूजका ये च विनाऽद्भिः पूजनं कथम्।। १२६.३३ ।।"
  },
  {
    "text": "अप्सु जातासु सर्वत्र कर्मण्यधिकृतो भवेत्।\nतावत्कर्मण्यनर्होऽयमशुचिर्मलिनो नरः।। १२६.३४ ।।"
  },
  {
    "text": "न मग्नः श्रद्धया यावदप्सु शीतासु वेदवित्।\nतस्मादापो वरिष्ठा स्युर्मातृभूता यतः स्मृताः।।\nतस्माज्ज्यैष्ठ्यमपामेव जनन्योऽग्नेर्विशेषतः।। १२६.३५ ।।"
  },
  {
    "text": "<i>ब्रह्मोवाच\n</i>\nएतद्वचः शुश्रृवुस्ते ऋषयो वेदवादिनः।\nनिश्चयं च ततश्चक्रुर्भवेज्ज्यैष्ठ्यमपामिति।। १२६.३६ ।।"
  },
  {
    "text": "यत्र तीर्थे वृत्तमिदमृषिसत्रे च नारद।\nतपस्तीर्थं तु तत्प्रोक्तं सत्रतीर्थं तदुच्यते।। १२६.३७ ।।"
  },
  {
    "text": "अग्नितीर्थं च तत्प्रोक्तं तथा सारस्वतं विदुः।\nतेषु स्नानं च दानं च सर्वकामप्रदं शुभम्।। १२६.३८ ।।"
  },
  {
    "text": "चतुर्दश शतन्यत्र तीर्थानां पुण्यदायिनाम्।\nतेषु स्नानं च दानं च स्वर्गमोक्षप्रदायकम्।। १२६.३९ ।।"
  },
  {
    "text": "कृतं संदेहहरणमृषीणां यत्र भाषया।\nसरस्वत्यभवत्तत्र गङ्गया संगता नदी।।\nमाहात्म्यं तस्य को वक्तुं संगमस्य क्षमो नरः।। १२६.४० ।।"
  },
  {
    "text": "इति श्रीमहापुराणे आदिब्राह्मो तीर्थमाहात्म्ये तपस्तीर्थादिचतुर्दशशततीर्थवर्णनं नाम ष़ड्विंशाधिकशततमोऽध्यायः।। १२६ ।।"
  },
  {
    "text": "गौतमीमाहात्म्ये सप्तपञ्चाशत्तमोऽध्यायः।। ५७ ।।"
  }
]
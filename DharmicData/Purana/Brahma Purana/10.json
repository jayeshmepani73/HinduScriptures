[
  {
    "text": "{लोमहर्षण उवाच॒ }\nबुधस्य तु मुनिश्रेष्ठा विद्वान् पुत्रः पुरूरवाः।\nतेजस्वी दानशीलश्च यज्वा विपुलदक्षिणः॥ १०.१॥\nब्रह्मवादी पराक्रान्तः शत्रुभिर्युधि दुर्दमः।\nआहर्ता चाग्निहोत्रस्य यज्ञानां च महीपतिः॥ १०.२॥(1.8.2)\nसत्यवादी पुण्यमतिः सम्यक्संवृतमैथुनः।\nअतीव त्रिषु लोकेषु यशसाप्रतिमः सदा॥ १०.३॥\nतं ब्रह्मवादिनं शान्तं धर्मज्ञं सत्यवादिनम्।\nउर्वशी वरयामास हित्वा मानं यशस्विनी॥ १०.४॥\nतया सहावसद्राजा दश वर्षाणि पञ्च च।\nषट्पञ्च सप्त चाष्टौ च दश चाष्टौ च भो द्विजाः॥ १०.५॥\nवने चैत्ररथे रम्ये तथा मन्दाकिनीतटे।\nअलकायां विशालायां नन्दने च वनोत्तमे॥ १०.६॥\nउत्तरान् स कुरून् प्राप्य मनोरमफलद्रुमान्।\nगन्धमादनपादेषु मेरुशृङ्गे तथोत्तरे॥ १०.७॥\nएतेषु वनमुख्येषु सुरैराचरितेषु च।\nउर्वश्या सहितो राजा रेमे परमया मुदा॥ १०.८॥\nदेशे पुण्यतमे चैव महर्षिभिरभिष्टुते।\nराज्यं स कारयामास प्रयागे पृथिवीपतिः॥ १०.९॥\nएवंप्रभावो राजासीदैलस्तु नरसत्तमः।\nउत्तरे जाह्नवीतीरे प्रतिष्ठाने महायशाः॥ १०.१०॥\n{लोमहर्षण उवाच॒ }\nऐलपुत्रा बभूवुस्ते सप्त देवसुतोपमाः।\nगन्धर्वलोके विदिता आयुर्धीमानमावसुः॥ १०.११॥\nविश्वायुश्चैव धर्मात्मा श्रुतायुश्च तथापरः।\nदृढायुश्च वनायुश्च बह्वायुश्चोर्वशीसुताः॥ १०.१२॥\nअमावसोस्तु दायादो भीमो राजाथ राजराट्।\nश्रीमान् भीमस्य दायादो राजासीत्काञ्चनप्रभः॥ १०.१३॥\nविद्वांस्तु काञ्चनस्यापि सुहोत्रोऽभून्महाबलः।\nसुहोत्रस्याभवज्जह्नुः केशिन्या गर्भसंभवः॥ १०.१४॥\nआजह्रे यो महत्सत्त्रं सर्पमेधं महामखम्।\nपतिलोभेन यं गङ्गा पतित्वेन ससार ह॥ १०.१५॥\nनेच्छतः प्लावयामास तस्य गङ्गा तदा सदः।\nस तया प्लावितं दृष्ट्वा यज्ञवाटं समन्ततः॥ १०.१६॥\nसौहोत्रिरशपद्गङ्गां क्रुद्धो राजा द्विजोत्तमाः।\nएष ते विफलं यत्नं पिबन्नम्भः करोम्यहम्॥ १०.१७॥\nअस्य गङ्गेऽवलेपस्य सद्यः फलमवाप्नुहि।\nजह्नुराजर्षिणा पीतां गङ्गां दृष्ट्वा महर्षयः॥ १०.१८॥\nउपनिन्युर्महाभागां दुहितृत्वेन जाह्नवीम्।\nयुवनाश्वस्य पुत्रीं तु कावेरीं जह्नुरावहत्॥ १०.१९॥\nयुवनाश्वस्य शापेन गङ्गार्धेन विनिर्गता।\nकावेरीं सरितां श्रेष्ठां जह्नोर्भार्यामनिन्दिताम्॥ १०.२०॥\nजह्नुस्तु दयितं पुत्रं सुनद्यं नाम धार्मिकम्।\nकावेर्यां जनयामास अजकस्तस्य चात्मजः॥ १०.२१॥\nअजकस्य तु दायादो बलाकाश्वो महीपतिः।\nबभूव मृगयाशीलः कुशस्तस्यात्मजोऽभवत्॥ १०.२२॥\nकुशपुत्रा बभूवुर्हि चत्वारो देववर्चसः।\nकुशिकः कुशनाभश्च कुशाम्बो मूर्तिमांस्तथा॥ १०.२३॥\nबल्लवैः सह संवृद्धो राजा वनचरः सदा।\nकुशिकस्तु तपस्तेपे पुत्रमिन्द्रसमं प्रभुः॥ १०.२४॥\nलभेयमिति तं शक्रस्त्रासादभ्येत्य जज्ञिवान्।\nपूर्णे वर्षसहस्रे वै ततः शक्रो ह्यपश्यत॥ १०.२५॥\nअत्युग्रतपसं दृष्ट्वा सहस्राक्षः पुरंदरः।\nसमर्थः पुत्रजनने स्वयमेवास्य शाश्वतः॥ १०.२६॥\nपुत्रार्थं कल्पयामास देवेन्द्रः सुरसत्तमः।\nस गाधिरभवद्राजा मघवान् कौशिकः स्वयम्॥ १०.२७॥\nपौरा यस्याभवद्भार्या गाधिस्तस्यामजायत।\nगाधेः कन्या महाभागा नाम्ना सत्यवती शुभा॥ १०.२८॥\nतां गाधिः काव्यपुत्राय ऋचीकाय ददौ प्रभुः।\nतस्याः प्रीतः स वै भर्ता भार्गवो भृगुनन्दनः॥ १०.२९॥\nपुत्रार्थं साधयामास चरुं गाधेस्तथैव च।\nउवाचाहूय तां भार्यामृचीको भार्गवस्तदा॥ १०.३०॥\nउपयोज्यश्चरुरयं त्वया मात्रा स्वयं शुभे।\nतस्यां जनिष्यते पुत्रो दीप्तिमान् क्षत्रियर्षभः॥ १०.३१॥\nअजेयः क्षत्रियैर्लोके क्षत्रियर्षभसूदनः।\nतवापि पुत्रं कल्याणि धृतिमन्तं तपोधनम्॥ १०.३२॥\nशमात्मकं द्विजश्रेष्ठं चरुरेष विधास्यति।\nएवमुक्त्वा तु तां भार्यामृचीको भृगुनन्दनः॥ १०.३३॥\nतपस्यभिरतो नित्यमरण्यं प्रविवेश ह।\nगाधिः सदारस्तु तदा ऋचीकाश्रममभ्यगात्॥ १०.३४॥\nतीर्थयात्राप्रसङ्गेन सुतां द्रष्टुं नरेश्वरः।\nचरुद्वयं गृहीत्वा सा ऋषेः सत्यवती तदा॥ १०.३५॥\nचरुमादाय यत्नेन सा तु मात्रे न्यवेदयत्।\nमाता तु तस्या दैवेन दुहित्रे स्वं चरुं ददौ॥ १०.३६॥\nतस्याश्चरुमथाज्ञानादात्मसंस्थं चकार ह।\nअथ सत्यवती सर्वं क्षत्रियान्तकरं तदा॥ १०.३७॥\nधारयामास दीप्तेन वपुषा घोरदर्शना।\nतामृचीकस्ततो दृष्ट्वा योगेनाभ्युपसृत्य च॥ १०.३८॥\nततोऽब्रवीद्द्विजश्रेष्ठः स्वां भार्यां वरवर्णिनीम्।\nमात्रासि वञ्चिता भद्रे चरुव्यत्यासहेतुना॥ १०.३९॥\nजनयिष्यति हि पुत्रस्ते क्रूरकर्मातिदारुणः।\nभ्राता जनिष्यते चापि ब्रह्मभूतस्तपोधनः॥ १०.४०॥\nविश्वं हि ब्रह्म तपसा मया तस्मिन् समर्पितम्।\nएवमुक्ता महाभागा भर्त्रा सत्यवती तदा॥ १०.४१॥\nप्रसादयामास पतिं पुत्रो मे नेदृशो भवेत्।\nब्राह्मणापसदस्त्वत्त इत्युक्तो मुनिरब्रवीत्॥ १०.४२॥\n{ऋचीक उवाच॒ }\nनैष संकल्पितः कामो मया भद्रे तथास्त्विति।\nउग्रकर्मा भवेत्पुत्रः पितुर्मातुश्च कारणात्॥ १०.४३॥\nपुनः सत्यवती वाक्यमेवमुक्त्वाब्रवीदिदम्।\nइच्छंल्लोकानपि मुने सृजेथाः किं पुनः सुतम्॥ १०.४४॥\nशमात्मकमृजुं त्वं मे पुत्रं दातुमिहार्हसि।\nकाममेवंविधः पौत्रो मम स्यात्तव च प्रभो॥ १०.४५॥\nयद्यन्यथा न शक्यं वै कर्तुमेतद्द्विजोत्तम।\nततः प्रसादमकरोत्स तस्यास्तपसो बलात्॥ १०.४६॥\nपुत्रे नास्ति विशेषो मे पौत्रे वा वरवर्णिनि।\nत्वया यथोक्तं वचनं तथा भद्रे भविष्यति॥ १०.४७॥\nततः सत्यवती पुत्रं जनयामास भार्गवम्।\nतपस्यभिरतं दान्तं जमदग्निं समात्मकम्॥ १०.४८॥\nभृगोर्जगत्यां वंशेऽस्मिञ्जमदग्निरजायत।\nसा हि सत्यवती पुण्या सत्यधर्मपरायणा॥ १०.४९॥\nकौशिकीति समाख्याता प्रवृत्तेयं महानदी।\nइक्ष्वाकुवंशप्रभवो रेणुर्नाम नराधिपः॥ १०.५०॥\nतस्य कन्या महाभागा कामली नाम रेणुका।\nरेणुकायां तु कामल्यां तपोविद्यासमन्वितः॥ १०.५१॥\nआर्चीको जनयामास जामदग्न्यं सुदारुणम्।\nसर्वविद्यान्तगं श्रेष्ठं धनुर्वेदस्य पारगम्॥ १०.५२॥\nरामं क्षत्रियहन्तारं प्रदीप्तमिव पावकम्।\nऔर्वस्यैवमृचीकस्य सत्यवत्यां महायशाः॥ १०.५३॥\nजमदग्निस्तपोवीर्याज्जज्ञे ब्रह्मविदां वरः।\nमध्यमश्च शुनःशेफः शुनःपुच्छः कनिष्ठकः॥ १०.५४॥\nविश्वामित्रं तु दायादं गाधिः कुशिकनन्दनः।\nजनयामास पुत्रं तु तपोविद्याशमात्मकम्॥ १०.५५॥\nप्राप्य ब्रह्मर्षिसमतां योऽयं ब्रह्मर्षितां गतः।\nविश्वामित्रस्तु धर्मात्मा नाम्ना विश्वरथः स्मृतः॥ १०.५६॥\nजज्ञे भृगुप्रसादेन कौशिकाद्वंशवर्धनः।\nविश्वामित्रस्य च सुता देवरातादयः स्मृताः॥ १०.५७॥\nप्रख्यातास्त्रिषु लोकेषु तेषां नामान्यतःपरम्।\nदेवरातः कतिश्चैव यस्मात्कात्यायनाः स्मृताः॥ १०.५८॥\nशालावत्यां हिरण्याक्षो रेणुर्जज्ञेऽथ रेणुकः।\nसांकृतिर्गालवश्चैव मुद्गलश्चैव विश्रुतः॥ १०.५९॥\nमधुच्छन्दो जयश्चैव देवलश्च तथाष्टकः।\nकच्छपो हारितश्चैव विश्वामित्रस्य ते सुताः॥ १०.६०॥\nतेषां ख्यातानि गोत्राणि कौशिकानां महात्मनाम्।\nपाणिनो बभ्रवश्चैव ध्यानजप्यास्तथैव च॥ १०.६१॥\nपार्थिवा देवराताश्च शालङ्कायनबाष्कलाः।\nलोहिता यमदूताश्च तथा कारूषकाः स्मृताः॥ १०.६२॥\nपौरवस्य मुनिश्रेष्ठा ब्रह्मर्षेः कौशिकस्य च।\nसंबन्धोऽप्यस्य वंशेऽस्मिन् ब्रह्मक्षत्रस्य विश्रुतः॥ १०.६३॥\nविश्वामित्रात्मजानां तु शुनःशेफोऽग्रजः स्मृतः।\nभार्गवः कौशिकत्वं हि प्राप्तः स मुनिसत्तमः॥ १०.६४॥\nविश्वामित्रस्य पुत्रस्तु शुनःशेफोऽभवत्किल।\nहरिदश्वस्य यज्ञे तु पशुत्वे विनियोजितः॥ १०.६५॥\nदेवैर्दत्तः शुनःशेफो विश्वामित्राय वै पुनः।\nदेवैर्दत्तः स वै यस्माद्देवरातस्ततोऽभवत्॥ १०.६६॥\nदेवरातादयः सप्त विश्वामित्रस्य वै सुताः।\nदृषद्वतीसुतश्चापि वैश्वामित्रस्तथाष्टकः॥ १०.६७॥\nअष्टकस्य सुतो लौहिः प्रोक्तो जह्नुगणो मया।\nअत ऊर्ध्वं प्रवक्ष्यामि वंशमायोर्महात्मनः॥ १०.६८॥"
  }
]
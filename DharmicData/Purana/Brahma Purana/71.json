[
  {
    "text": "<b>अथैकसप्ततितमोऽध्यायः</b>\n<b>गङ्गोत्पत्तिकथोपक्रमः</b>\n<b>नारद उवाच</b>\nत्रिदैवत्यं तु यत्तीर्थं सर्वेभ्यो ह्यक्तमुत्तमम्।\nतस्य स्वरूपभेदं च विस्तरेण ब्रवीतु मे।। ७१.१ ।।"
  },
  {
    "text": "ब्रह्मोवाच\nतावदन्यानि तीर्थानि तावत्ताः पुण्यभूमयः।\nतावद्यज्ञादयो यावत्त्रिदैवत्यं न दृश्यते।। ७१.२ ।।"
  },
  {
    "text": "गङ्गेयं सरितां श्रेष्ठा सर्वकामप्रदायिनी।\nत्रिदैवत्या मुनिश्रेष्ठ तदुत्पत्तिमतः श्रुणु।। ७१.३ ।।"
  },
  {
    "text": "वर्षाणामयुतात्पूर्वं देवकार्य उपस्थिते।\nतारको बालवानासीन्मद्वरादतिगर्वितः।। ७१.४ ।।"
  },
  {
    "text": "देवानां परमैश्वर्यं हृतं तेन बलीयसा।\nततस्ते शरणं जग्मुर्देवाः सेन्द्रपुरोगमाः।। ७१.५ ।।"
  },
  {
    "text": "क्षीरोदशायिनं देवं जगतां प्रपितामहम्।\nकृताञ्जलिपुटा देवा विष्णुमूचुरनन्यगाः।। ७१.६ ।।"
  },
  {
    "text": "देवा ऊचुः\nत्वं त्राता जगतां नाथ देवानां कीर्तिवर्धन।\nसर्वेश्वर जगद्योने त्रयीमूर्ते नमोऽस्तु ते।। ७१.७ ।।"
  },
  {
    "text": "लोकस्रष्टाऽसुरान्हन्ता त्वमेव जगतां पतिः।\nस्थित्युत्पत्तिविनाशानां कारणं त्वं जगन्मय।। ७१.८ ।।"
  },
  {
    "text": "त्राता न कोऽप्यस्ति जगत्त्रयेऽपि, शरीरिणां सर्वविपद्गतानाम्।\nत्वया विना वारिजपत्रनेत्र, तापत्रयाणां शरणं न चान्यत्।। ७१.९ ।।"
  },
  {
    "text": "पिता च माता जगतोऽखिलस्य, त्वमेव सेवासुलभोऽसि विष्णो।\nप्रसीद पाहीश महाभयेभ्योऽस्मदार्तिहन्ता वद कस्त्वदन्यः।। ७१.१० ।।"
  },
  {
    "text": "आदिकर्ता वराहस्त्वं मत्स्यः कूर्मस्तथैव च।\nइत्यादिरूपभेदैर्नो रक्षसे भय आगते।। ७१.११ ।।"
  },
  {
    "text": "हृतस्वाम्यान्सुरगणान्हृतदारान्गतापदः।\nकस्मान्न रक्षसे देव अनन्यशरणान्हरे।। ७१.१२ ।।"
  },
  {
    "text": "ब्रह्मोवाच\nततः प्रोवाच भगवाञ्शेषशायी जगत्पतिः।\nकस्माच्च भयमापन्नं तद्ब्रुवन्तु गतज्वराः।।\nततः श्रियःपतिं प्राहुस्तं तारकवधं प्रति।। ७१.१३ ।।"
  },
  {
    "text": "देवा ऊचुः\nतारकाद्भयमापन्नं भीषणं रोमहर्षणम्।\nन युद्धैस्तपसा शापैर्हन्तुं नैव क्षमा वयम्।। ७१.१४ ।।"
  },
  {
    "text": "अर्वाग्दशाहाद्यो बालस्तस्मान्मृत्युमवाप्स्यति।\nतस्माद्देव न चान्येभ्यस्तत्र नीतिर्विधीयताम्।। ७१.१५ ।।"
  },
  {
    "text": "ब्रह्मोवाच\nपुनर्नारायणः प्राह नाहं बलोत्कटः सुराः।\nन मत्तो मदपत्याच्च न देवेभ्यो वधो भवेत्।। ७१.१६ ।।"
  },
  {
    "text": "ईश्वराध्यदि जायेत अपत्यं बहुशक्तिमत्।\nतस्माद्वधमवाप्नोति तारको लोकदारुणः।। ७१.१७ ।।"
  },
  {
    "text": "तद्गच्छामः सुराः सर्वे यतितुमृषिभिः सह।\nभार्यार्थं प्रथमो यत्नः कर्तव्यः प्रभविष्णुभिः।। ७१.१८ ।।"
  },
  {
    "text": "तथेत्युक्त्वा सुरगणा जग्मुस्ते च नगोत्तमम्।\nहिमवन्तं रत्नमयं मेनां च हिमवत्प्रियाम्।। ७१.१९ ।।"
  },
  {
    "text": "इदमूचुः सर्वं एवं सभार्यं तुहिनं गिरिम्।। ७१.२० ।।"
  },
  {
    "text": "देवा ऊचुः\nदाक्षायणी लोकमाता या शक्तिः संस्थिता गिरौ।\nबुद्धिः प्रज्ञा धृतिर्मेघा लज्जा पुष्टिः सरस्वती।। ७१.२१ ।।"
  },
  {
    "text": "एवं त्वनेकधा लोके या स्थिता लोकपावनी।\nदेवानां कार्यसिद्धर्थं युवयोर्गर्भमाविशत्।। ७१.२२ ।।"
  },
  {
    "text": "समुत्पन्ना जगन्माता शंभोः पत्नी भविष्यति ।\nअस्माकं भवतां चापि पालनी च भविष्यति।। ७१.२३ ।।"
  },
  {
    "text": "ब्रह्मोवाच\nहिमवानपि तद्वाक्यं सुराणामभिनंद्य च।\nमेना चापि महोत्साहा अस्त्वित्येवं वचोऽब्रवीत्।। ७१.२४ ।।"
  },
  {
    "text": "तदोत्पन्ना जगद्धात्री गौरी हिमवतो गृहे।\nशिवध्यानरता नित्यं तन्निष्ठा तन्मनोगता।। ७१.२५ ।।"
  },
  {
    "text": "तां वै प्रोचुः सुरगणा ईशार्थे तप आविश।\nतथा हिमवतः पृष्ठे गौरी तेपे तपो महत्।। ७१.२६ ।।"
  },
  {
    "text": "पुनः समन्त्रयामासुरीशो ध्यायति तां शिवाम्।\nआत्मानं वा तथाऽन्यद्वा न जानीमः कथं भवः।। ७१.२७ ।।"
  },
  {
    "text": "मेनकायाः सुतायां तु चित्तं दध्यात्सुरेश्वरः।\nतत्र नीतिर्विधातव्या ततः श्रैष्ठ्यमवाप्स्यथ।।\nततः प्राह महाबुद्धिर्वाचस्पतिरुदारधीः।। ७१.२८ ।।"
  },
  {
    "text": "बृहस्पतिरुवाच\nयस्त्वयं मदनो धीमान्कन्दर्पः पुष्पचापधृक्।\nस विध्यतु शिवं शान्तं बाणैः पुष्पमयैः शुभैः।। ७१.२९ ।।"
  },
  {
    "text": "तेन विद्धस्त्रिनेत्रोऽपि ईशायां बुद्धिमादधेत्।\nपरिणेष्यत्यसौ नूनं तदा तां गिरिजां हरः।। ७१.३० ।।"
  },
  {
    "text": "जयिनः पञ्चबाणस्य न बाणाः क्वापि कुण्ठिताः।\nतथोढायां जगद्धात्र्यां शंभोः पुत्रो भविष्यति।। ७१.३१ ।।"
  },
  {
    "text": "जातः पुत्रस्त्रिनेत्रस्य तारकं हनिष्यति।\nवसन्तं च सहायार्थं शोभिष्ठं कुसुमाकरम्।। ७१.३२ ।।"
  },
  {
    "text": "आह्लादनं च मनसा कामायैनं प्रयच्छथ।। ७१.३३ ।।"
  },
  {
    "text": "ब्रह्मोवाच\nतथेत्युक्त्वा सुरगणा मदनं कुसुमाकरम्।\nप्रेषयामासुरव्यग्राः शिवन्तिकमरिंदमाः।। ७१.३४ ।।"
  },
  {
    "text": "स जगाम त्वरा कामो धृतचापो समाधवः।\nरत्या च सहितः कामः कर्तुः कर्म सुदुष्करम्।। ७१.३५ ।।"
  },
  {
    "text": "गृहीत्वा सशरं चापमिदं तस्य मनोऽभवत्।\nमया वेध्यस्त्ववेध्यो वै शंभुर्लोकगुरुः प्रभुः।। ७१.३६ ।।"
  },
  {
    "text": "त्रैलोक्यजयिनो बाणाः शंभौ मे किं दृढा न वा।\nतेनासौ चाग्निनेत्रेण भस्मशेषस्तदा कृतः।। ७१.३७ ।।"
  },
  {
    "text": "तदेव कर्म सुदृढमीक्षितुं सुरसत्तमाः।\nआजग्मुस्तत्र यद्वृत्तं श्रृणु विस्मयकारकम्।। ७१.३८ ।।"
  },
  {
    "text": "शंभुं दृष्ट्वा सुरगणा यावत्पश्यन्ति मन्मथम्।\nतावच्च भस्मासाद्भूतं कामं दृष्ट्वा भयातुराः।।\nतुष्टुवुस्त्रिशेशानं कृताञ्जलिपुटाः सुराः।। ७१.३९ ।।"
  },
  {
    "text": "देवा ऊचुः\nतारकाद्भयमापन्नं कुरु पत्नीं गिरेः सुताम्।। ७१.४० ।।"
  },
  {
    "text": "ब्रह्मोवाच\nविद्धचित्तो हरोऽप्याशु मेने वाक्यं सुरोदितम्।\nअरुन्धतीं वसिष्ठं च मां तु चक्रधरं तथा।। ७१.४१ ।।"
  },
  {
    "text": "प्रेषयामासुरमरा विवाहाय परस्परम्।\nसंबन्धोऽपि तथाऽप्यासीद्धिमवल्लोकनाथयोः।। ७१.४२ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे गङ्गोत्पत्तौ शंभुविवाहसंभवो नामैकसप्ततितमोऽध्यायः।। ७१ ।।"
  },
  {
    "text": "गौतमीमाहात्म्ये द्वितीयोऽध्यायः।। २ ।।"
  }
]
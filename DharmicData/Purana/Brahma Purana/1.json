[
  {
    "text": "<b>।। श्रीगणेशाय नमः ।।</b>\n<b>तत्रादौ नैमिषारण्य-वर्णनम्</b>\nयस्मात् सर्व्वमिदं प्रपञ्चरचितं मायाजगज्जायते, यस्मिंस्तिष्ठति याति चान्तसमये कल्पानुकल्पे पुनः।\nयं ध्यात्वा मुनयः प्रपञ्चरहितं विन्दन्ति मोक्षं ध्रुवं, तं वन्दे पुरुषोत्तमाख्यममलं नित्यं विभुं निश्चलम्।। १.१ ।।"
  },
  {
    "text": "यं ध्यायन्ति बुधाः समाधिसमये शुद्धं वियत्सन्निभं, नित्यानन्दमयं प्रसन्नममलं सर्व्वेश्वरं निर्गुणम्।\nव्यक्ताव्यक्तपरं प्रपञ्चरहितं ध्यानैकागम्यं विभुं, तं संसारविनाशहेतुमजरं वन्दे हरिं मुक्तिदम्।। १.२ ।।"
  },
  {
    "text": "सुपण्ये नैमिषारण्ये पवित्रे सुमनोहरे।\nनानामुनिजनाकीर्णे नानापुष्पोपशोभिते।। १.३ ।।"
  },
  {
    "text": "सरलैः कर्णिकारैश्च पनसैर्धवखादिरैः।\nआम्रजम्बूकपित्थैश्च न्यग्रोधैर्देवदारुभिः।। १.४ ।।"
  },
  {
    "text": "अश्वत्थैः पारिजातैश्च चन्दनागुरुपाटलैः।\nबकुलैः सप्तपर्णैश्च पुन्नागैर्नागकेशरैः।। १.५ ।।"
  },
  {
    "text": "शालैस्तालैस्तमालैश्च नारिकेलैस्तथार्ज्जुनैः।\nअन्यैश्च बहुभिर्वृक्षैश्चम्पकाद्यैश्च शोभिते।। १.६ ।।"
  },
  {
    "text": "नानापक्षिगणकीर्णे नानामृगगणैर्युते।\nनानाजलाशयैः पुण्यैर्दोर्घिकाद्यैरलङ्कृते।। १.७ ।।"
  },
  {
    "text": "ब्राह्मणैः क्षत्रियैर्वैश्यैः शुद्रैश्चान्यैश्च जातिभिः।\nवानप्रस्थैर्गृहस्थैश्छ यतिभिर्ब्रह्मचारिभिः।। १.८ ।।"
  },
  {
    "text": "सम्पन्नैर्गौकुलैश्चैव सर्व्वत्र समलङ्कृते।\nयवगोधूमचणकैमषिमुद्गतिलेक्षुभिः।। १.९ ।।"
  },
  {
    "text": "चीनकाद्यैस्तथा मेध्यैः शस्यैश्चान्यैश्च शोभिते।\nतत्र दीप्ते हुतवहे हूयमाने महामखे।। १.१० ।।"
  },
  {
    "text": "यजतां नैमिषेयाणां सत्रे द्वादशवार्षिके।\nआजग्मुस्तत्र मुनयस्तथाऽन्येपि द्विजातयः।। १.११ ।।"
  },
  {
    "text": "तानागतान् द्विजांस्ते तु पूजां चक्रुर्यथोचिताम्।\nतेषु तत्रोपविष्टेषु ऋत्विग्भिः सहितेषु च।। १.१२ ।।"
  },
  {
    "text": "तत्राजगाम सूतस्तु मतिमाँल्लोमहर्षणः।\nतं दृष्ट्वा ते मुनिवराः पूजां चक्रुर्मुदान्विताः।। १.१३ ।।"
  },
  {
    "text": "सोऽपि तान् प्रतिपूज्यैव संविवेश वरासने।\nकथां चक्रुस्तदान्योन्यं सूतेन सहिता द्विजाः।। १.१४ ।।"
  },
  {
    "text": "कथान्ते व्याशिष्यं ते पप्रच्छु संशयं मुदा।\nऋत्विग्भिः सहिताः सर्व्वे सदस्यैः सह दीक्षिताः।। १.१५ ।।"
  },
  {
    "text": "मुनय ऊचुः।।\nपुराणागमशास्त्राणि सेतिहासानि सत्तम।\nदेवदैत्यानां चरितं जन्म कर्म्म च।। १.१६ ।।"
  },
  {
    "text": "न तेऽस्त्यविदितं किञ्चिचद्वेदे शास्त्रे च भारते।\nपुराणे मोक्षशास्त्रे च सर्व्वज्ञोऽसि महामते।। १.१७ ।।"
  },
  {
    "text": "यथापूर्व्वमिदं सर्व्वमुत्पन्नं सचराचरम्।\nससुरासुरगन्धर्वं सयक्षोरगराक्षसम्।। १.१८ ।।"
  },
  {
    "text": "श्रोतुमिच्छामहे सूत ब्रूहि सर्वं यथा जगत्।\nबभूव भूयश्च यथा महाभागा भविष्यति।। १.१९ ।।"
  },
  {
    "text": "यतश्चैव जगत् सूत यतश्चैव चराचरम्।\nलीनमासीत्तथा यत्र लयमेष्यति यत्र च ।। १.२० ।।"
  },
  {
    "text": "लोमहर्षण उवाच।।\nअविकाराय शुद्धाय नित्याय परमात्मने।\nसदैकरूपरूपाय विष्णवे सर्व्वजिष्णवे।। १.२१ ।।"
  },
  {
    "text": "नमो हिण्यगर्भाय हरये शङ्कराय च।\nवासुदेवाय ताराय सर्गस्थित्यन्तकर्म्मणे।। १.२२ ।।"
  },
  {
    "text": "एकानेकस्वरूपाय स्थूलसूक्ष्मात्मने नमः।\nअव्यक्ताव्यक्तभूताय विष्णवे मुक्तिहेतवे।। १.२३ ।।"
  },
  {
    "text": "सर्गस्थितिविनाशाय जगतो योऽजरामरः।\nमूलभूतो नमस्तस्मै विष्णवे परमात्मने।। १.२४ ।।"
  },
  {
    "text": "आधारभूतं विश्वस्याप्यणीयांसमणीयसाम्।\nप्रणम्य सर्व्वभूतस्थमच्युतं पुरुषोत्तमम्।। १.२५ ।।।"
  },
  {
    "text": "ज्ञानस्वरूपमत्यन्तं निर्म्मलं परमार्थतः।\nतमोवार्थस्वरूपेण भ्रान्तिदर्शनतः स्थितम्।। १.२६ ।।"
  },
  {
    "text": "विष्णुं ग्रसिष्णुं विश्वस्य स्थितौ सर्गे तथा प्रभुम्।\nसर्व्वज्ञं जगतामौशमजमक्षयमव्ययम्।। १.२७ ।।"
  },
  {
    "text": "आद्यं सुसूक्ष्मं विश्वेशं ब्रह्मादीन् प्रणिपत्य च ।।\nइतिहासपुराणज्ञं वेदवेदाङ्गपारगम्।। १.२८ ।।"
  },
  {
    "text": "सर्व्वशास्त्रार्थतत्त्वज्ञं पराशरसुतं प्रभुम्।\nगुरुं प्रणम्य वक्ष्यामि पुराणं वेदसम्मितम्।। १.२९ ।।"
  },
  {
    "text": "कथयामि यथापूर्व्वं दक्षाद्यैनिसत्तमैः।\nपृष्टः प्रोवाच भगवानब्जयोनिः पितामहः।। १.३० ।।"
  },
  {
    "text": "श्रृणुध्वं सम्प्रवक्ष्यामि कथां पापप्रणाशिनीम्।\nकथ्यमानां मया चित्रां बह्वर्थां श्रुतिविस्तराम्।। १.३१ ।।"
  },
  {
    "text": "यस्त्विमां धारयेन्नित्यं श्रृणुयाद्वाप्यभीक्ष्णशः।\nस्ववंशधारणं कृत्वा स्वर्गलोके महीयते।। १.३२ ।।"
  },
  {
    "text": "अव्यक्तं कारणं यत्तन्नित्यं सदसदात्मकम्।\nप्रधानं पुरुषस्तस्मान्निर्म्ममे विश्वमीश्वरः।। १.३३ ।।"
  },
  {
    "text": "तं बुध्यध्वं मुनिश्रेष्ठा ब्रह्मणममितौजसम्।\nप्रधानं पुरुषस्तस्मान्निर्म्ममे विश्वमीश्वरः।। १.३४ ।।"
  },
  {
    "text": "अहङ्कारस्तु महतस्तस्माद्भूतानि जज्ञिरे।\nभूरभेदाश्च भूतेभ्य इति सर्गः सनातनः।। १.३५ ।।"
  },
  {
    "text": "विस्तरावयवं चैव यथाप्रज्ञं यथाश्रुति।\nकीर्त्त्यमानं श्रुणुध्वं वः सर्व्वेषां कीर्त्तिवर्द्धनम्।। १.३६ ।।"
  },
  {
    "text": "कीर्त्तितं स्थिरकीर्त्तोनां सर्व्वेषां पुण्यवर्द्धतम्।\nततः स्वयम्भूर्भगवान् सिसृक्षुर्विविधाः प्रजाः।। १.३७ ।।"
  },
  {
    "text": "अप एव ससर्ज्जादौ तासु वीर्य्यमथासृजत्।\nआपो नारा इति प्रोक्ता आपो वै नरसूनवः।। १.३८ ।।"
  },
  {
    "text": "अयनं तस्य ताः पूर्वं तेन नारायणः स्मृतः।\nहिरण्यवर्णमभवत्तदण्डमुदकेशयम्।। १.३९ ।।"
  },
  {
    "text": "तत्र जज्ञे ब्रह्मा स्वयम्भूरिति नः श्रुतम्।\nहिरण्यवर्णौ भगवानषित्वा परिवत्सरम्।। १.४० ।।"
  },
  {
    "text": "तदण्डमकरोद्द्द्वैधं दिवं भुवमथापि च।\nतयोः शकलयोर्म्मध्य आकाशमकरोत्प्रभुः।। १.४१ ।।"
  },
  {
    "text": "अप्सु पारिण्लवां पृथ्वीं दिशश्च दशाधा दधे।\nतत्र कालं मनो वाचं कामं क्रोधमथो रतिम्।। १.४२ ।।"
  },
  {
    "text": "ससर्ज सृष्टिं तद्रूपां स्रष्टुमिच्छन् प्रजापतीन्।\nमरीचिमत्र्यङ्गिरसौ पुलस्त्यं पुलहं क्रतुम्।। १.४३ ।।"
  },
  {
    "text": "वसिष्ठं च महातेजाः सोऽसृजत्सप्त मानसान्।\nसप्त ब्रह्माण इत्येते पुराणे निश्चयं गताः।। १.४४ ।।"
  },
  {
    "text": "नारायणात्मकानां तु सप्तानां ब्रह्मजन्मनाम्।\nततोऽसृजत् पुरा ब्रह्मा रुद्रं रोषात्मसम्भवम्।। १.४५ ।।"
  },
  {
    "text": "सनत्कुमारं च विभुं पूर्व्वेषामपि पूर्व्वजम्।\nसप्तस्वेता अजायन्त प्रजा रुद्राश्च भो द्विजाः।। १.४६ ।।"
  },
  {
    "text": "स्कन्दः सनत्कुमारश्च तेजः संक्षिप्य तिष्ठतः।\nतेषां सप्त महावंशा दिव्या देवगणान्विताः।। १.४७ ।।"
  },
  {
    "text": "क्रियावन्तः प्रजावन्तो महर्षिभिरलङ्कृताः।\nविद्युतोऽसनिमघाश्च रोहितेन्द्रधनूंषि च।। १.४८ ।।"
  },
  {
    "text": "वयांसि च ससर्जादौ पर्जन्यञ्च ससर्ज ह।\nऋचो यजूंषि सामानि निर्म्ममे यज्ञसिद्धये।। १.४९ ।।"
  },
  {
    "text": "साध्यानजनयद् देवानित्येवमनुसञ्जगुः।\nउच्चावचानि भूतानि गात्रेभ्यस्तस्य जज्ञिरे। १.५० ।।"
  },
  {
    "text": "आपवस्य प्रजासग सृजतो हि प्रजापतेः।\nसृज्यमानाः प्रजा नैव विवर्द्धन्ते यदा तदा।। १.५१ ।।"
  },
  {
    "text": "द्विधा कृत्वात्मनो देहमर्द्धेन पुरुषोऽभवत्।\nअर्द्धेन नारी तस्यां तु सोऽसृजद्विविधाः प्रजाः।। १.५२ ।।"
  },
  {
    "text": "दिवञ्च पृथिवीं चैव महिम्ना व्याप्य तिष्ठति।\nविराजमसृजद्विष्णुः सोऽसृजत् पुरुषं विराट्।। १.५३ ।।"
  },
  {
    "text": "पुरुषं तं मनुं विद्यात्तस्य मन्वन्तरं स्मृतम्।\nद्वितीयं मानसस्यैतन्मनरन्तरमुच्यते।। १.५४ ।।"
  },
  {
    "text": "स वैराजः प्रजासर्गं पुरुषः प्रभुः।\nनारायणविसर्गस्य प्रजास्तस्याप्ययोनिजाः।। १.५५ ।।"
  },
  {
    "text": "आयुष्मान् कीर्त्तिमान् पुण्यप्रजापांश्च भवेन्नरः।\nविदित्वेमं यथेष्टां चाप्नुयाद् गतिम्।। १.५६ ।।"
  },
  {
    "text": "इति श्रीब्राह्मे महापुराणे आदिसर्गवर्णनं नाम प्रथमोऽध्यायः।। १ ।।"
  }
]
[
  {
    "text": "<b>मुनय ऊचुः\n</b>\nयद्येवं वेदवचनं कुरु कर्म त्यजेति च।\nकां दिशं विद्यया यान्ति कां च गच्छन्ति कर्मणा।। २३७.१ ।।\nएतद्वै श्रोतुमिच्छमस्तद्‌भवान्प्रब्रवीतु नः।\nएतदन्योन्यवैरूप्यं वर्तते प्रतिकूलतः।। २३७.२ ।।\n<b>व्यास उवाच\n</b>\nश्रृणुध्वं मुनिशार्दूला यत्पृच्छध्वं समासतः।\nकर्मविद्यामयौ चौभौ व्याख्यास्यामि क्षराक्षरौ।। २३७.३ ।।\nयां दिशं विद्यया यान्ति यां गच्छन्ति च कर्मणा।\nश्रृणुध्वं सांप्रतं विप्रा गहनं ह्येतदुत्तरम्।। २३७.४ ।।\nअस्ति धर्म इति युक्तं नास्ति तत्रैव यो वदेत्।\nयक्षस्य सादृश्यमिदं यक्षस्येदं भवेदथ।। २३७.५ ।।\nद्वाविमावथ पन्थानौ यत्र वेदाः प्रतिष्ठिताः।\nप्रवृत्तिलक्षणो धर्मो निवृत्तो वा विभाषितः।। २३७.६ ।।\nकर्मणा बध्यते जन्तुर्विद्यया च विमुच्यते।\nतस्मात्कर्म न कुर्वन्ति यतयः पारदर्शिनः।। २३७.७ ।।\nकर्मणा जायते प्रेत्य मूर्तिमान्षोडशात्मकः।\nविद्यया जायते नित्यमव्यक्तं ह्यक्षरात्मकम्।। २३७.८ ।।\nकर्म त्वेके प्रशंसन्ति स्वल्पबुद्धिरता नराः।\nतेन ते देहजालेन रमयन्त उपासते।। २३७.९ ।।\nये तु बुद्धिं परां प्राप्ता धर्मनैपुण्यदर्शिनः।\nन ते कर्म प्रशंसन्ति कूपं नद्यां पिबन्निवः।। २३७.१० ।।\nकर्मणां फलमाप्नोति सुखदुःखे भवाभवौ।\nविद्यया तदवाप्नोति यत्र गत्वा न शोचति।। २३७.११ ।।\nन म्रियते यत्र गत्वा यत्र गत्वा न जायते।\nन जीर्यते यत्र गत्वा यत्र गत्वा न वर्धते।। २३७.१२ ।।\nयत्र तद्‌ब्रह्म परममव्यक्तमचलं ध्रुवम्।\nअव्याकृतमनायामममृतं चाधियोगवित्।। २३७.१३ ।।\nद्वंद्वैर्न यत्र बाध्यन्ते मानसेन च कर्मणा।\nसमाः सर्वत्र मैत्राश्च सर्वभूतहिते रताः।। २३७.१४ ।।\nविद्यामयोऽन्यः पुरुषो द्विजाः कर्ममयोऽपरः।\nविप्राश्चन्द्रसमस्पर्शः सूक्ष्मया कलया स्थितः।। २३७.१५ ।।\nतदेतदृषिणा प्रोक्तं विस्तरेणानुगीयते।\nन वक्तुं शक्यते द्रष्टुं चक्रतन्तुमिवाम्बरे।। २३७.१६ ।।\nएकादशविकारात्मा कलासंभारसंभृतः।\nमूर्तिमानिति तं विद्याद्विप्राः कर्मगुणात्मकम्।। २३७.१७ ।।\nदेवो यः संश्रितस्तस्मिन्बुद्धीन्दुरिव पुष्करे।\nक्षेत्रज्ञं तं विजानीयान्नित्यं योगजितात्मकम्।। २३७.१८ ।।\nतमो रजश्च सत्त्वं च ज्ञेयं जीवगुणात्मकम्।\nजीवमात्मगुणं विद्यादात्मानं परमात्मनः।। २३७.१९ ।।\nसचेतनं जीवगुणं वदन्ति, स चेष्टते जीवगुणं च सर्वम्।\nततः परं क्षेत्रविदो वदन्ति, प्रकल्पयन्तो भुवनानि सप्त।। २३७.२० ।।\n<b>व्यास उवाच\n</b>\nप्रकृत्यास्तु विकारा ये क्षेत्रज्ञास्ते परिश्रुताः।\nते चैनं न प्रजानन्ति न जानाति स तानपि।। २३७.२१ ।।\nतैश्चैव कुरुते कार्यं मनः षष्ठैरिहेन्द्रियैः।\nसुदान्तैरिव संयन्ता दृढः परमवाजिभिः।। २३७.२२ ।।\nइन्द्रियेभ्यः परा ह्यर्था अर्थेभ्यः परमं मनः।\nमनसस्तु परा बुद्धिर्बुद्धेरात्मा महान्परः।। २३७.२३ ।।\nमहतः परमव्यक्तमव्यक्तात्परतोऽमृतम्।\nअमृतान्न परं किंचित्सा काष्ठा परमा गतिः।। २३७.२४ ।।\nएवं सर्वेषु भूतेषु गूढात्मा न प्रकाशते।\nदृश्यते त्वगय्रया बुद्ध्या सूक्ष्मया सूक्ष्मदर्शिभिः।। २३७.२५ ।।\nअन्तरात्मनि संलीय मनःषष्ठानि मेधया।\nइन्द्रियैरिन्द्रियार्थांश्च बहुचित्तमचिन्तयन्।। २३७.२६ ।।\nध्यानेऽपि परमं कृत्वा विद्यासंपादितं मनः।\nअनीश्वरः प्रशान्तात्मा ततो गच्छेत्परं पदम्।। २३७.२७ ।।\nइन्द्रियाणां तु सर्वेषां वश्यात्मा चलितस्मृतिः।\nआत्मनः संप्रदानेन मर्त्यो मृत्युमुपाश्नुते।। २३७.२८ ।।\nविहत्य सर्वसंकल्पान्सत्त्वे चित्तं निवेशयेत्।\nसत्त्वे चित्तं समावेश्य ततः कालंजरो भवेत्।। २३७.२९ ।।\nचित्तप्रसादेन यतिर्जहातीह शुभाशुभम्।\nप्रसन्नात्माऽऽत्मनि स्थित्वा सुखमत्यन्तमश्नुते।। २३७.३० ।।\nलक्षणं तु प्रसादस्य यथा स्वप्ने सुखं भवेत्।\nनिर्वाते वा यथा दीपो दीप्यमानो न कम्पते।। २३७.३१ ।।\nएवं पूर्वापरे रात्रे युञ्जन्नात्मानमात्मना।\nलघ्वाहारो विशुद्धात्मा पश्यत्यात्मानमात्मनि।। २३७.३२ ।।\nरहस्यं सर्ववेदानामनैतिह्यमनागमम्।\nआत्मप्रत्यायकं शास्त्रमिदं पुत्रानुशासनम्।। २३७.३३ ।।\nधर्माख्यानेषु सर्वेषु सत्याख्यानेषु यद्वसु।\nदशवर्षसहस्राणि निर्मथ्यामृतमुद्धृतम्।। २३७.३४ ।।\nनवनीतं यथा दध्नः काष्ठादग्निर्यथैव च।\nतथैव विदुषां ज्ञानं मुक्तिहेतोः समुद्धृतम्।। २३७.३५ ।।\nस्नातकानामिदं शास्त्रं वाच्यं पुत्रानुशासनम्।\nतदिदं नाप्रशान्ताय नादान्ताय तपस्विने।। २३७.३६ ।।\nनावेदविदुषे वाच्यं तथा नानुगताय च।\nनासूयकायानृजवे न चानिर्दिष्टकारिणे।। २३७.३७ ।।\nन तर्कशास्त्रदग्धाय तथैव पिशुनाय च।\nश्लाघिने श्लाघनीयाय प्रशान्ताय तपस्विने।। २३७.३८ ।।\nइदं प्रियाय पुत्राय शिष्यायानुगताय तु।\nरहस्यधर्मं वक्तव्यं नान्यस्मै तु कथंचन।। २३७.३९ ।।\nयदप्यस्य महीं दद्याद्रत्नपूर्णामिमां नरः।\nइतमेव ततः श्रेय इति मन्येत तत्त्ववित्।। २३७.४० ।।\nअतो गुह्यतरार्थं तदध्यात्ममतिमानुषम्।\nयत्तन्महर्षिभिर्दुष्टं वेदान्तेषु च गीयते।। २३७.४१ ।।\nतद्युष्मभ्यं प्रयच्छामि यन्मां पृच्छत सत्तमाः।\nयन्मे मनसि वर्तेत यस्तु वो हृदि संशयः।।\nश्रुतं भवद्भिस्तत्सर्वं किमन्यत्कथयामि वः।। २३७.४२ ।।\n<b>मुनय ऊचुः\n</b>\nअध्यात्मं विस्तरेणेह पुनरेव वदस्व नः।\nयदध्यात्मं यथा विद्‌मो भगवन्नृषिसत्तम।। २३७.४३ ।।\n<b>व्यास उवाच\n</b>\nअध्यात्मं यदिदं विप्राः पुरुषस्येह पठ्यते।\nयुष्मभ्यं कथयिष्यामि तस्य व्याख्याऽवधार्यताम्।। २३७.४४ ।।"
  }
]
[
  {
    "text": "<b>रुक्मिणीविवाहवर्णनम्\n</b>\n<b>व्यास उवाच\n</b>\nभीष्मकः कुण्डिने राजा विदर्भविषयेऽभवत्।\nरुक्मिणी तस्य दुहिता रुक्मी चैव सुतो द्विजाः।। १९९.१ ।।"
  },
  {
    "text": "रुक्मिणीं चकमे कृष्णः सा च तं चारुहासिनी।\nन ददौ याचते चैनां रुक्मी द्वेषेण चक्रिणे।। १९९.२ ।।"
  },
  {
    "text": "ददौ स शिशुपालाय जरासंधप्रचोचितः।\nभीष्मको रुक्मिणा सार्धं रूक्मिणीमुरुविक्रमः।। १९९.३ ।।"
  },
  {
    "text": "विवाहार्यं ततः सर्वे जरासंधमुखा नृपाः।\nभीष्मकस्य पुरं जग्मुः शिशुपालश्च कुण्डिनम्।। १९९.४ ।।"
  },
  {
    "text": "कृष्णोऽपि बलभद्राद्यैर्यदुभिः परिवारितः।\nप्रययौ कुण्डिनं द्रष्टुं विवाहं चैद्यभूपतेः।। १९९.५ ।।"
  },
  {
    "text": "श्वोभाविनि विवाहे तु तां कन्यां हृतवान्हरिः।\nविपक्षभावमासाद्य रामाद्येष्वेव बन्धुषु।। १९९.६ ।।"
  },
  {
    "text": "ततश्च पौण्ड्रकः श्रीमान्दन्तवत्रो विदूरथः।\nशिशुपालो जरासंधः शाल्वाद्याश्च महीभृतः।। १९९.७ ।।"
  },
  {
    "text": "कुपितास्ते हरिं हन्तुं चक्रुरुद्योगमुत्तमम्।\nनिर्जिताश्च समागम्य रामाद्यैर्यदुपुंगवैः।। १९९.८ ।।"
  },
  {
    "text": "कुण्डिनं न प्रवेक्ष्यामि अहत्वा युधि केशवम्।\nकृत्वा प्रतिज्ञां रुक्मी च हन्तुं कृष्णमभिद्रुतः।। १९९.९ ।।"
  },
  {
    "text": "हत्वा बलं स नागाश्वपत्तिस्यन्दसंकुलम्।\nनिर्जितः पातितश्चोर्व्यां लीलयैव स चक्रिणा।। १९९.१० ।।"
  },
  {
    "text": "निर्जित्य रुक्मिणं सम्यगुपयेमे स रुक्मिणीम्।\nराक्षसेने विधानेन संप्राप्तो मधुसूदनः।। १९९.११ ।।"
  },
  {
    "text": "तस्यां जज्ञे च प्रद्युम्नो मदनांशः स वीर्यवान्।\nजहार शम्बरो यं वै यो जघान च शम्बरम्।। १९९.१२ ।।"
  },
  {
    "text": "इति श्रीमहापुराणे आदिब्राह्मे श्रीकृष्णचरिते नवनवत्यधिकशततमोऽध्यायः।। १९९ ।।"
  }
]
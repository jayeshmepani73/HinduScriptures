[
  {
    "text": "<b>अपसरोयुगसंगमतीर्थवर्णनम्\n</b>\n<b>ब्रह्मोवाच\n</b>\nअप्सरोयुगमाख्यातमप्सरासंगमं ततः।\nतीरे च दक्षिणे पुण्यं स्मरणात्सुभगो भवेत्।। १४७.१ ।।"
  },
  {
    "text": "मुक्तो भवत्यसंदेहं तत्र स्नानादिना नरः।\nस्त्री सती संगमे तस्मिन्नृतुस्नाता च नारद।। १४७.२ ।।"
  },
  {
    "text": "वन्ध्याऽपि जनयेत्पुत्रं त्रिमासात्पतिना सह।\nस्नानदानेन वर्तन्ती नान्यथा मद्वचो भवेत्।। १४७.३ ।।"
  },
  {
    "text": "अप्सरोयुगमाख्यातं तीर्थं येन च हेतुना।\nतत्रेदं कारणं वक्ष्ये शृणु नारद यत्नतः।। १४७.४ ।।"
  },
  {
    "text": "स्पर्धाऽऽसीन्महती ब्रह्मन्विश्वामित्रवसिष्ठयोः।\nतपस्यन्तं गाधिसुतं ब्राह्मण्यार्थे यतव्रतम्।। १४७.५ ।।"
  },
  {
    "text": "गङ्गाद्वारे समासीनं प्रेरितेन्द्रेण मेनका।\nतं गत्वा तपसो भ्रष्टं कुरु भद्रे ममाऽऽज्ञया।। १४७.६ ।।"
  },
  {
    "text": "तदोक्तेन्द्रेण सा मेन विश्वमित्रं तपश्च्युतम्।\nकृत्वा कन्यां तथा दत्त्वा जगामेन्द्रपुरं पुनः।। १४७.७ ।।"
  },
  {
    "text": "तस्यां गतायां सस्मार गाधिपुत्रोऽखिलं कृतम्।\nतं तु देशं परित्यज्य तीर्थं तु सुरवल्लभम्।। १४७.८ ।।"
  },
  {
    "text": "जगाम दक्षिणां गङ्गां यत्र कालंजरो हरः।\nतपस्यन्तं तदोवाच पुनरिन्द्रः सहस्रदृक्।। १४७.९ ।।"
  },
  {
    "text": "उर्वशीं च ततो मेनां रम्भां चापि तिलोत्तमाम्।\nनैवेत्यूचुर्भयत्रस्ताः पुनराह शचीपतिः।। १४७.१० ।।"
  },
  {
    "text": "गम्भीरां चातिगम्भीरामुभे ये गर्विते तदा।\nते ऊचतुरुभे देवं सहस्राक्षं पुरंदरम्।। १४७.११ ।।"
  },
  {
    "text": "<b>गम्भीरातिगम्भीरे ऊचतुः\n</b>\nआवां गत्वा तपस्यन्त गाधिपुत्रं महाद्युतिम्।\nच्यावयावो नृत्यगति रूपयौवनसंपदा।। १४७.१२ ।।"
  },
  {
    "text": "यासामपाङ्गे हसिते वाचि विभ्रमसंपदि।\nनित्यं वसति पञ्चेषुस्ताभिः कोऽत्र न जीयते।। १४७.१३ ।।"
  },
  {
    "text": "<b>ब्रह्मोवाच\n</b>\nतथात्युक्ते सहस्राक्षे त आगत्य महानदीम्।\nददृशाते तपस्यन्तं विश्वामित्रं महामुनिम्।। १४७.१४ ।।"
  },
  {
    "text": "मृत्योरपि दुराधर्षं भूमिस्थमिव धूर्जटिम्।\nसहस्रमेकं वर्षाणामीक्षितुं न च शक्नुतः।। १४७.१५ ।।"
  },
  {
    "text": "दूरे स्थिते नृत्यगीतचाटुकाररते तदा।\nविलोक्य मुनिशार्दूलस्ततः कोपाकुलोऽभवत्।। १४७.१६ ।।"
  },
  {
    "text": "प्रतीपाचरणं दृष्ट्वा क्रोधः कस्य न जायते।\nनिस्पृहोऽपि महाबाहुस्तमिन्द्रं प्रसहन्निव।। १४७.१७ ।।"
  },
  {
    "text": "आभ्यां मुक्तः सहस्राक्षो ह्यप्सरोभ्यां ब्रवन्निव।\nशशाप ते स गाधेयो द्रवरूपे भविष्यथः।। १४७.१८ ।।"
  },
  {
    "text": "द्रवितुं मां समायाते यतस्त्विह ततो लघु।\nततः प्रसादितस्ताभ्यां सापमोक्षं चकार सः।। १४७.१९ ।।"
  },
  {
    "text": "भवेतां दिव्यरूपे वां गङ्गया संगते यदा।\nतच्छापात्ते नदीरूपे तत्क्षणात्संबभूवतुः।। १४७.२० ।।"
  },
  {
    "text": "अप्सरोयुगमाख्यातं नदीद्वयमतोऽभवत्।\nताभ्यां परस्परं चापि ताभ्यां गङ्गासु संगमः।। १४७.२१ ।।"
  },
  {
    "text": "सर्वलोकेषु विख्यातो भुक्तिमुक्तिप्रदः शिवः।\nतत्राऽऽस्ते दृष्ट एवासौ सर्वसिद्धिप्रदायकः।। १४७.२२ ।।"
  },
  {
    "text": "तत्र स्नात्वा तु तं दृष्ट्वा मुच्यते सर्वबन्धनात्।। १४७.२३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्येऽप्सरोयुगसंगमतीर्थवर्णनं नाम सप्तचत्वारिंशदधिकशततमोऽध्यायः।। १४७ ।।"
  },
  {
    "text": "गौतमीमाहात्म्येऽष्टसप्ततितमोऽध्यायः।। ७८ ।।"
  }
]
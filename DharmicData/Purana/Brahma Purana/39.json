[
  {
    "text": "<b>दक्षयज्ञविध्वंसनम्\n</b>\n<b>ऋषय ऊचुः\t</b>\nप्राचेतस्य दक्षस्य कथं वैवस्वतेऽन्तरे।\nविनाशमगमद् ब्रह्मन् हयमेधः प्रजापतेः॥ ३९.१ ॥\nदेव्या मन्युकृतं बुद्‌ध्वा क्रुद्धः सर्वात्मकः प्रभुः।\nकथं विनाशितो यज्ञो दक्षस्यामिततेजसः।\nमहादेवेन रोषाद्धै तन्नः प्रब्रूहि विस्तरात्॥ ३९.२ ॥\nवर्णयिष्यामि वो विप्रा महादेवेन वै यथा।\nक्रोधाद्विध्वंसितो यज्ञो देव्याः प्रियचिकीर्षया॥ ३९.३ ॥\nपुरा मेरोर्द्विजश्रेष्ठाः श्रृङ्गं त्रैलोक्यपूजितम्।\nज्योतिः स्थलं नाम चित्रं सर्वरत्नविभूषितम्॥ ३९.४ ॥\nअप्रमेयमनाधृष्यं सर्वलोकनमस्कृतम्।\nतत्र देवो गिरितटे सर्वधातुविचित्रिते॥ ३९.५ ॥\nपर्य्यङ्क इव विस्तीर्ण उपवुष्टो बभूव ह।\nशैलराजसुता चास्य नित्यं पार्श्वस्थिताऽभवत्॥ ३९.६ ॥\nआदित्याश्च महात्मानो वसवश्च महौजसः।\nतथैव च महात्मानावश्विनौ भिषजां वरौ॥ ३९.७ ॥\nनथा वैश्रवणो राजा गुह्यकैः परिवारितः।\nयक्षाणामीश्वरः श्रीमान् कैलासनिलयः प्रभुः॥ ३९.८ ॥\nउपासते महात्मानमुशना च महामुनिः।\nसनत्कुमारप्रमुखास्तथैव परमर्षयः॥ ३९.९ ॥\nअङ्गिरःप्रमुखाश्चैव तथा देवर्षयोऽपि च।\nविश्वावसुस्च गन्धर्वस्तथा नारदपर्वतौ॥ ३९.१० ॥\nअप्सरोगणसङ्घाश्च समाजग्मुरनेकशः।\nववौ सुखाशवो वायुर्नानागन्धवहः शुचिः॥ ३९.११ ॥\nसर्वर्त्तुकुसुमोपेतः पुष्पवन्तोऽभवन्द्रुमाः।\nतथा विद्याधराः साध्याः सिद्धाश्चैव तपोधनाः॥ ३९.१२ ॥\nमहादेवं पशुपतिं पर्य्युपासत तत्र वै।\nभूतानि च तथाऽन्यानि नानारूपधराण्यथ॥ ३९.१३ ॥\nराक्षसास्व महारौद्राः पिशाचाश्च महाबलाः।\nबहुरूपधरा धृष्टा नानाप्रहरणायुधाः॥ ३९.१४ ॥\nदेवस्यानु चरास्तत्र तस्थुर्वैश्वानरोपमाः।\nनन्दीश्वरश्च भगवान् देवस्यानुमते स्थितः॥ ३९.१५ ॥\nमगृह्य ज्वलितं दीप्यमानं स्वतेजसा।\nगङ्गा च सरितां श्रेष्ठा सर्वतीर्थजलोद्भवा॥ ३९.१६ ॥\nपर्युपासत तं देवं रूपिणी द्विजसत्तमाः।\nएवं स भगवांस्तत्र पूज्यमानः सुरर्षिभिः॥ ३९.१७ ॥\nदेवैस्च सुमहाभागैर्महादेवो व्यतिष्ठत।\nकस्यचित्त्वय कालस्य दक्षो नाम प्रजापतिः॥ ३९.१८ ॥\nपूर्व्वोक्तेन विधानेन यक्ष्यमाणोऽभ्यपद्यत।\nततस्तस्य मखे देवाः सर्वै शक्रपुरागमाः॥ ३९.१९ ॥\nस्वर्गस्थानादथाऽऽगम्य दक्षमापेदिरे सथा।\nते विमानैर्महास्मानो ज्वलद्भिर्ज्वलनप्रभा॥ ३९.२० ॥\nदेवस्यानुमतेऽगच्छन् गह्गाद्वारमिति श्रुतिः।\nगन्धर्वाप्सरसाकीर्ण नानाद्रुमलतावृतम्॥ ३९.२१ ॥\nऋषिसिद्धैः परिवृतं दक्षं धर्म्मभृतां वरम्।\nपुथिव्यामन्तरिक्षे च ये च स्वर्लोकवासिनः॥ ३९.२२ ॥\nसर्वे प्राञ्जलयो भूत्वा उपतस्थुः प्रजापतिम्।\nआदित्या वसवो रुद्राः साध्याः सर्वेमरुद्‌गणाः॥ ३९.२३ ॥\nविष्णुना सहिताः सर्व आगता यज्ञभागिनः।\nऊष्मपा धूमपाश्चैव आज्यपाः सोमपास्तथा॥ ३९.२४ ॥\nअश्विनौ मरुतश्चैव नानादेवगणैः सह।\nएते चान्ये च बहवो भूतग्रामास्तथैव च॥ ३९.२५ ॥\nजरायुजाण्डजाश्चैव तथव स्वेदजोजिद्भदः।\nआगताः सत्रिमः सर्वेदेवाः स्त्रीभिः सहर्षिभिः॥ ३९.२६ ॥\nविराजन्ते विमानस्था दीप्यमानाइवाग्नयः।\nतान् दृष्ट्वा मन्युनाऽऽविष्टो दधीचिर्वाक्यमब्रवीत्॥ ३९.२७ ॥\nअपूज्यपूजने चैव पूज्यानां चाप्यपूजने।\nनरः पापमवाप्नोति महद्वै नात्र संशयः॥ ३९.२८ ॥\n<b>ब्रह्मोवाच\t</b>\nएवमुक्त्वा तु विप्रर्षिः पुनर्दक्षमभाषत॥ ३९.२९ ॥\n<b>दधीचिरुवाच\t</b>\nपुज्यञ्च पशुभर्त्तारं कस्मान्नार्च्चयसे प्रभुम्॥ ३९.३० ॥\n<b>दक्ष उवाच\t</b>\nसन्ति मे बहवो रुद्राः शूलहस्ताः कपर्द्दिनः।\nएकादशस्थानगता नान्यं विद्‌मो महेश्वरम्॥ ३९.३१ ॥\n<b>दधीचिरुवाच\t</b>\nसर्वेषामन्त्रोऽयं ममेशो न निमन्त्रितः।\nयथाऽहं शङ्करादूर्ध्वं नान्यं पश्यामि दैवतम्।\nतथा दक्षस्य विपुलो यज्ञोऽयं न भविष्यति॥ ३९.३२ ॥\n<b>दक्ष उवाच\t</b>\nविष्णोश्च भागा विविधाः प्रदत्तास्तथा च रुद्रेभ्य उत प्रदत्ताः।\nअन्येऽपि देवानिजभागयुक्ता, ददामि भागं न तु शङ्कराय॥ ३९.३३ ॥\nगतास्तु देवता ज्ञात्वा शेलराजसुता तदा।\nउवाच वचनं शर्वं देवं पशुपतिं पतिम्॥ ३९.३४ ॥\n<b>उमोवाच\t</b>\nभगवन् कुत्र यान्त्येते देवाः शक्रपुरोगमाः।\nब्रूहि तत्त्वेन तत्त्वज्ञ संशयो मे महानयम्॥ ३९.३५ ॥\n<b>महेश्वर उवाच\t</b>\nदक्षो नाम महाभागे प्रजानां पतिरुत्तमः।\nहयमेधेन यजते तत्र यान्ति दिवौकसः॥ ३९.३६ ॥\n<b>देव्युवाच\t</b>\nयज्ञमेतं महाभाग किमिर्थं नानुगच्छसि।\nकेन वा प्रतिषेधेन गमनं ते न विद्यते॥ ३९.३७ ॥\n<b>महेश्वर उवाच\t</b>\nसुरैरेव महाभागे सर्वमेतदनुष्ठितम्।\nयज्ञेषु मम सर्वेषु न भाग उपकल्पितः॥ ३९.३८ ॥\nपूर्वागतेन गन्तव्यं मार्गेण वरवर्णिनि।\nन मे सुराः प्रयच्छन्ति भागं यज्ञस्य धर्म्मतः॥ ३९.३९ ॥\n<b>उमोवाच\t</b>\nभगवन् सर्वदेवेषु प्रभावाभ्यधिको गुणैः।\nअजेयश्चाप्यधृष्यश्च तेजसा यशसा श्रिया॥ ३९.४० ॥\nअनेन तु महाभाग प्रतिषेधेन भागतः।\nअतीव दुःखमापन्ना वेपथुश्च महानयम्॥ ३९.४१ ॥\nकिं नाम दानं नियमं तपो वा, कुर्यामहं येन पतिर्ममाद्य।\nलभेत भागं भगवानचिन्त्यो, यज्ञस्य चेन्द्राद्यमरैर्विचित्र(भक्त)म्॥ ३९.४२ ॥\n<b>ब्रह्मोवाच\t</b>\nएवं ब्रुवाणां भगवान् विचिन्त्य, पत्नीं प्रहृष्टः क्षुभितामुवाच।\n<b>महेश्वर उवाच\t</b>\nन वेत्सि मां देवि कृशोदराङ्गि, किं नाम युक्तं वचनं तवेदम्॥ ३९.४३ ॥\nअहं विजानामि विशालनेत्रे, ध्यानेन सर्वे च विदन्ति सन्तः।\nतवाद्य मोहेन सहेन्द्रदेवा, लोकत्रयं सर्वमतो विनष्टम्॥ ३९.४४ ॥\nमामध्वरेशं नितरां स्तुवन्ति, रथन्तरं साम गायन्ति महय्म्।\nमां ब्राह्मणा ब्रह्ममन्त्रैर्यजन्ति, ममाध्वर्य्यवः कल्पयन्ते च भागम्॥ ३९.४५ ॥\n<b>देव्युवाच\t</b>\nविकत्थसे प्राकृतवत् सर्वस्त्रीजनसंसदि।\nस्तौषि गर्वायसे चापि स्वमात्मानं न संशयः॥ ३९.४६ ॥\n<b>भगवानुवाच\t</b>\nनाऽऽत्मानं स्तौमि देवेशि यथा त्वमनुगच्छसि।\nसंस्रक्ष्यामि वरारोहे भागार्थे वरवर्णिनि॥ ३९.४७ ॥\n<b>ब्रह्मोवाच\t</b>\nइत्युक्त्वा भगत्वान् पत्नीमुमां प्राणैरपि प्रियाम्।\nसोऽसृजद्भगवान् वक्त्राद्‌भूतं क्रोधाग्निसम्भवम्॥ ३९.४८ ॥\nतमुवाच मखं गच्छ दक्षस्य त्वं महेश्वर।\nनाशयाऽऽशु क्रतुं तस्य दक्षस्य मदनुज्ञया॥ ३९.४९ ॥\n<b>ब्रह्मोवाच\t</b>\nततो रुद्रप्रयुक्तेन सिंहवेषेम लीलया।\nदेव्या मन्युकृतं ज्ञात्वा हतो दक्षस्य स क्रतुः॥ ३९.५० ॥\nमन्युना च महाभीमा भद्रकाली महेश्वरी।\nआत्मनः कर्म्मसाक्षित्वे तेन सार्द्धं सहानुगा॥ ३९.५१ ॥\nस एष भगवान् क्रोधः प्रेतावासकृतालयः।\nवीरभद्रेति विख्यातो देव्या मन्युप्रमार्जकः॥ ३९.५२ ॥\nसोऽसृजद्रोमकूपेभ्य आत्मनैव गणेश्वरान्।\nरुद्रानुगान्‌गणान्‌रौद्रान्‌वीर्यपराक्रमान्॥ ३९.५३ ॥\nरुद्रस्यानुचराः सर्वे सर्वे रुद्रपराक्रमाः।\nते निपेतुस्ततस्तूर्णं शतशोऽथ सहस्त्रशः॥ ३९.५४ ॥\nततः किलकिलाशब्द आकाशं पूरयन्निव।\nसमभूत् सुमहान् विप्राः सर्वरुद्रगणैः कृतः॥ ३९.५५ ॥\nतेन शब्देन महता त्रस्ताः सर्वे दिवौकसः।\nपर्व्वताश्च व्यशीर्य्यन्त चकम्पे च वसुन्धरा। ३९.५६ ॥\nमरुतश्च ववुः क्रूराश्चुक्षुभे वरुणालयः।\nअग्नयो वै न दीप्यन्ते न देवा न च दानवाः॥ ३९.५७ ॥\nग्रहा नैव प्रकाशन्ते नक्षत्राणि न तारकाः।\nऋषयो न प्रभासन्ते न देवा न च दानवाः॥ ३९.५८ ॥\nएवं चहि तिमिरीभूते निर्हन्ति गणेश्वराः।\nप्रभञ्जन्त्यपरे यूपान् घोरानुत्पाटयन्ति च॥ ३९.५९ ॥\nप्रणदन्ति तथा चानये विकुर्वन्ति तथा परे।\nत्वरितं वै प्रधावन्ति वायुवेगा मनोजवाः॥ ३९.६० ॥\nचूर्ण्यन्ते यज्ञपात्राणि यज्ञस्यायतनानि।\nशीर्यमाणान्यदृस्यन्त तारा इव नभस्तलात्॥ ३९.६१ ॥\nदिवय्यान्नपानभक्ष्याणां राशयः पर्व्वतोपमाः।\nक्षीरनद्यस्तथा चान्या घृतपायसकद्‌र्दमाः॥ ३९.६२ ॥\nमधुमण्डोदका दिव्याः खण्डशर्करबालुकाः।\nषड्‌रसान्निवहन्त्यन्या गुडकुल्या मनोरमाः॥ ३९.६३ ॥\nउच्चावचानि मांसानि भक्ष्यानि विविधानि च।\nयानि कानि च दिव्यानि लेह्यचोष्वाणि यानि च॥ ३९.६४ ॥\nभुञ्जन्ति विविधैर्वक्त्रैर्विलुम्पन्ति क्षिपन्ति च।\nरुद्रकोपा महाकोपाः कालाग्निसदृशोपमाः॥ ३९.६५ ॥\nभक्षयन्तोऽथ शैलाभा भीषयन्तश्च सर्वतः।\nक्रीडन्ति विविधकाराश्चिक्षिपुः सुरयोषितः॥ ३९.६६ ॥\nएवं गणाश्च तैर्युक्तो वीरभद्रः प्रतापवान्।\nरुद्रकोपप्रयुक्तश्च सर्वदेवैः सुरक्षितम्॥ ३९.६७ ॥\nतं यज्ञमदहच्छीघ्रं भद्रकाल्याः समीपतः।\nचक्रुरन्ये तथा नादान् सर्वबूतभयङ्करान्॥ ३९.६८ ॥\nछित्त्वा शिरोऽन्ये यज्ञस्य व्यनदन्त भयङ्करम्।\nततः शक्रादयो देवा दक्षश्चैव प्रजापतिः॥\nऊचुः प्राञ्जलयो भूत्वा कथ्यतां को भवानिति॥ ३९.६९ ॥\n<b>वीरभद्र उवाच\t</b>\nनाहं न दैत्यो वा न च भोक्तुमिहागतः।\nनैव द्रष्टुञ्च देवेन्द्रा न च कौतूहलान्वितः॥ ३९.७० ॥\nदक्षयज्ञविनाशार्थं सम्प्राप्तोऽहं सुरोत्तमाः।\nवीरभद्रेति विख्यातो रुद्रकोपाद्‌विनिःसुतः॥ ३९.७१ ॥\nभद्रकाली च विख्याता देव्याः क्रोधाद्विनिर्गता।\nप्रेषिता देवदेवेन यज्ञान्तिकमुपागता॥ ३९.७२ ॥\nशरणं गच्छ राजेन्द्र देवदेवमुमापतिम्।\nवरं क्रोधोऽपि देवस्य न वरः परिचारकैः॥ ३९.७३ ॥\n<b>ब्रह्मोवाच\t</b>\nनिखातोत्पाटितैर्यूंपैरपविद्धैस्ततस्ततः।\nउत्पतद्भिः पतद्भिश्च गृध्रैरामिषगृध्नुभिः॥ ३९.७४ ॥\nपक्षवातविनिर्धूतैः शिवारुतविनादितैः।\nस तस्य यज्ञो नृपतेबध्यिमानस्तदा गणैः॥ ३९.७५ ॥\nआस्थाय मृगरूपं वै खमेवाभ्यपतत्तदा।\nतन्तु यज्ञं तथारूपं गच्छन्तमुपलभ्य सः॥ ३९.७६ ॥\nधनुरादाय बाणञ्च तदर्थमगमत् प्रभुः।\nततस्तस्य गणेशस्य क्रोधादमिततैजसः॥ ३९.७७ ॥\nललाटात्प्रसृतो घोरः स्वेदविन्दुर्बभूव ह।\nतस्मिन्पतितमात्रे च स्वेदविन्दौ तदा भुवि॥ ३९.७८ ॥\nप्रादुर्भुंतो महानग्निर्ज्वलत्कालानलोपमः।\nतत्रोदपद्यत तदा पुरुषो द्विजसत्तमाः॥ ३९.७९ ॥\nह्रस्वोऽतिमात्रो रक्ताक्षो हरिच्छ्‌मश्रुर्विभीषणः।\nऊर्ध्वकेशोऽतिरोमाङ्गः शोण्कर्णस्तथैव च॥ ३९.८० ॥\nकरालकृष्णवर्णश्च रक्तवासास्तथैव च।\nतं यज्ञं स महासत्त्वोऽदहत्कक्षमिवानलः॥ ३९.८१ ॥\nदेवाश्च प्रद्रुताः सर्वे गता भीता दिशो दश।\nतेन तस्मिन्विचरता विक्रमेम तदा तु वै। ३९.८२ ॥\nपृथिवी व्यचलत्सर्वा सप्तद्वीपा समन्ततः।\nमहाभूते प्रवृत्ते तु देवलोकभयंकरे॥ ३९.८३ ॥\nतदा चाहं महादेवमब्रवं प्रतिपूजयन्।\nभवतेऽपि सुराः सर्वे भागं दारवन्ति वै प्रभो॥ ३९.८४ ॥\nक्रियतां प्रतिसंहारः सर्वदेवेश्वर त्वया।\nइमाश्च देवताः सर्वा ऋषयश्च सहस्रशः॥ ३९.८५ ॥\nतव क्रोधान्महादेव न शान्तिमुपलेभिरे।\nयश्चैष पुरुषो जातः स्वेदजस्ते सुरर्षभः॥ ३९.८६ ॥\nज्वरो नामैष धर्मज्ञ लोकेषु प्रचरिष्यति।\nएकीभूतस्य न ह्यस्य धारणे तेनसः प्रभोः॥ ३९.८७ ॥\nसमर्था सकला पृथ्वी बहुधा सृज्यतामयम्।\nइत्युक्तः स मया देवो भागे चापि प्रकल्पिते॥ ३९.८८ ॥\nभगवान्मां तथेत्याह देवदेवः पिनाकधृक्।\nपरां च प्रीतिमगमत्स स्वयं भागे चापि प्रकल्पिते॥ ३९.८९ ॥\nदक्षिऽपि मनसा देवं भवं शरणमन्वगात्।\nप्राणापानौ समारुध्य चक्षुःस्थाने प्रयचत्नतः॥ ३९.९० ॥\nवाधार्य सर्वते दृष्टिं बहुदृष्टिरमत्रजित्।\nस्मितं कृत्वाऽब्रवीद्वाक्यं ब्रहिं किं करवाणि ते॥ ३९.९१ ॥\nश्राविते च महाख्याने देवानां पितृभिः सह।\nतमुवाचाञ्जलिं कृत्वा दक्षो देवं प्रजापति॥\nभीतः शङ्किर्ताचत्तस्तु सबाष्पवदनेक्षणः॥ ३९.९२ ॥\n<b>दक्ष उवाच\t</b>\nयदि प्रसन्नो भगवान्यदि वाऽहं तव प्रियः।\nयदि चाहमनुग्राह्ये यदि देयो वरो मम॥ ३९.९३ ॥\nयद्भक्ष्यं भक्षितं पीतं त्रासितं यच्च नाशितम्।\nचूर्णीतापविद्धं च यज्ञसंभारमीदृशम्॥ ३९.९४ ॥\nदीर्घकालेन महताः प्रयत्नेन च संचितम्।\nन च मिथ्या भवेन्मह्यं त्वत्प्रसादान्महेश्वर॥ ३९.९५ ॥\nतथाऽस्त्वित्याह भगवान्भगनेत्रहरो हरः।\nधर्माध्यक्षं महादेवं ञ्यम्बकं च प्रजापतिः॥ ३९.९६ ॥\nजानुभ्यामवनीं गत्वा दक्षो लब्ध्वा भवाद्वरम्।\nनाम्नां चाष्टसहस्रेण स्तुतवान्वृषभध्वजम्॥ ३९.९७ ॥\nइति श्रीमहापुराणे आदिब्राह्मे स्वयंभुऋषिसंवादे दक्षयज्ञविध्वंसनं नामैकोनचत्वारिंशो शोऽध्यायः॥ ३९ ॥"
  }
]
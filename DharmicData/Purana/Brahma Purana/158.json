[
  {
    "text": "<b>व्यासतीर्थवर्णनम्\n</b>\n<b>ब्रह्मोवाच\n</b>\nव्यासतीर्थमिति ख्यातं प्राचेतसमतः परम्।\nनातः परतरं किंचित्पावनं सर्वसिद्धिदम्।। १५८.१ ।।"
  },
  {
    "text": "दश मे मानसाः पुत्राः स्रष्टारो जगतामपि।\nअन्तं जिज्ञासवस्ते वै पृथिव्या जग्मुरोजसा।। १५८.२ ।।"
  },
  {
    "text": "पुनः सृष्टाः पुनस्तेऽपि यातास्तान्समवेक्षितुम्।\nनैव तेऽपि समायाता ये गतास्ते गता गताः।। १५८.३ ।।"
  },
  {
    "text": "तदोत्पन्ना महाप्राज्ञा दिव्या आङ्गिरसो(सा)मुने।\nवेदवेदाङ्गतत्त्वज्ञाः सर्वशास्त्रविशारदाः।। १५८.४ ।।"
  },
  {
    "text": "तेऽनुज्ञाता अङ्गिरसा गुरुं नत्वा तपोधनाः।\nतपसे निश्चिताः सर्वे नैव पृष्ट्वा तु मातरम्।। १५८.५ ।।"
  },
  {
    "text": "सर्वेभ्यो ह्यधिका माता गुरुभ्यो गौरवेण हि।\nतदा नारद कोपेन सा शशाप तदाऽऽत्मजान्।। १५८.६ ।।"
  },
  {
    "text": "<b>मातोवाच\n</b>\nमामनादृत्य ये पुत्राः प्रवृत्ताश्चरितुं तपः।\nसर्वैरपि प्रकारैस्तन्न तेषां सिद्धिमेष्यति।। १५८.७ ।।"
  },
  {
    "text": "<b>ब्रह्मोवाच\n</b>\nनानादेशांश्च चिन्वानास्तपः सिद्धिं न यान्ति च।\nविध्नमन्वेति तान्सर्वानितश्चेतश्च धावतः।। १५८.८ ।।"
  },
  {
    "text": "क्वापि तद्राक्षसैर्विघ्नं क्वापि तन्मानुषैरभूत्।\nप्रमदाभिः क्वचिच्चापि क्वापि तद्देदोषतः।। १५८.९ ।।"
  },
  {
    "text": "एवं तु भ्रममाणास्ते ययुः सर्वे तपोनिधिम्।\nआगस्त्यं तपतां श्रेष्ठं कुम्भयोनिं जगद्‌गुरुम्।। १५८.१० ।।"
  },
  {
    "text": "नमस्कृत्वा ह्याङ्गिरसा ह्यग्निवंशसमुद्‌भवाः।\nदक्षिणाशपतिं शान्तं विनीताः प्रष्टुमुद्यताः।। १५८.११ ।।"
  },
  {
    "text": "<b>आङ्गिरसा ऊचुः\n</b>\nभगवन्केन दोषेण तपोऽस्माकं न सिध्यति।\nनानाविधैरप्युपायैः कुर्वतां च पुनः पुनः।। १५८.१२ ।।"
  },
  {
    "text": "किं कुर्मः कः प्रकारोऽत्र तपस्येव भवाम किम्।\nउवायं ब्रूहि विप्रेन्द्र ज्येष्ठोऽसि तपसा घ्रुवम्।। १५८.१३ ।।"
  },
  {
    "text": "ज्ञाताऽसि ज्ञानिनां ब्रह्मन्वक्ताऽसि वदतां वरः।\nशान्तोऽसि यमिनां नित्यं दयावान्प्रियकृत्तथा।। १५८.१४ ।।"
  },
  {
    "text": "अक्रोनश्च न द्वेष्टा तस्माद्म्ब्रूहि विवक्षितम्।\nसाहंकारा दयाहीना गुरुसेवाविवर्जिताः।।\nअसत्यवादिनः क्रूरा न ते तत्त्वं विजानते।। १५८.१५ ।।"
  },
  {
    "text": "<b>ब्रह्मोवाच\n</b>\nआगस्त्यः प्राह तान्सर्वान्क्षणं ध्यात्वा शनैः शनैः।। १५८.१६ ।।"
  },
  {
    "text": "<b>अगस्त्य उवाच\n</b>\nशान्तात्मानो भवन्तो वै स्रष्टारो ब्रह्मणा कृताः।\nन पर्याप्तं तपश्चाभूत्स्मरध्वं स्मयकारणम्।। १५८.१७ ।।"
  },
  {
    "text": "ब्रह्मण निर्मिताः पूर्वं ये गताः सुखमेधते।\nये गताः पुनरन्वेष्टुं च त्वाङ्गिरसोऽभवन्।। १५८.१८ ।।"
  },
  {
    "text": "ते युयं च पुनः काले याता याताः शनैः शनैः।\nप्रजापतेरप्यधिका भवितारो न संशयः।। १५८.१९ ।।"
  },
  {
    "text": "इतो यान्तु तपस्तप्तुं गङ्गां त्रैलोक्यपावनीम्।\nनोपायोऽन्योऽस्ति संसारे विना गङ्गां शिवप्रियाम्।। १५८.२० ।।"
  },
  {
    "text": "तत्राऽऽश्रमे पुण्यदेशे ज्ञानदं पूजयिष्यथ।\nस च्छेदयिष्यत्यखिलं संशयं वो महामतिः।।\nन सिद्धिः क्वापि केषांचिद्विना सद्‌गुरुणा यतः।। १५८.२१ ।।"
  },
  {
    "text": "<b>ब्रह्मोवाच\n</b>\nते तमूचुर्मुनिवरं ज्ञानदः कोऽभिधीयते।\nब्रह्मा विष्णुर्महेशो वा आदित्यो वाऽपि चन्द्रमाः।। १५८.२२ ।।"
  },
  {
    "text": "अग्निश्च वरुणः कः स्याज्ज्ञानदो मुनिसत्तम।\nअगस्त्यः पुनरप्याह ज्ञानदः श्रुयतामयम्।। १५८.२३ ।।"
  },
  {
    "text": "या आपः सोऽग्निरित्युक्तो योऽग्निः सूर्यः स उच्यते।\nयश्च सूर्यः स वै विष्णुर्यश्च विष्णुः स भास्करः।। १५८.२४ ।।"
  },
  {
    "text": "यश्च ब्रह्मा स वै रुद्रो यो रुद्रः सर्वंमेव तत्।\nयस्य सर्वं तु तज्ज्ञानं ज्ञानदः सोऽत्र कीर्त्यते।। १५८.२५ ।।"
  },
  {
    "text": "देशिकप्रेरकव्याख्याकृदुपाध्यायदेहदाः।\nगुरवः सन्ति बहवस्तेषां ज्ञानप्रदो महान्।। १५८.२६ ।।"
  },
  {
    "text": "तदेव ज्ञानमत्रोक्तं येन भेदो विहन्यते।\nएक एवाद्वयः शंभुरिन्द्रमित्राग्निनामभिः।।\nवदन्ति बहुधा विप्रा भ्रान्तोपकृतिहेतवे।। १५८.२७ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा मुनेर्वाक्यं गाथा गायन्त एव ते।\nजग्मुः पञ्चोत्तरां गङ्गां पञ्च जग्मुश्च दक्षिणाम्।। १५८.२८ ।।"
  },
  {
    "text": "अगस्त्येनोदितान्देवान्पूजयन्तो यथाविधि।\nआसनेषु विशेषेण ह्यासीनास्तत्त्वचिन्तकाः।। १५८.२९ ।।"
  },
  {
    "text": "तेषां सर्वे सुरगणाः प्रीतिमन्तोऽभवन्मुने।\nस्रष्टृत्वं तु युगादौ यत्कल्पितं विश्वयोनिना।। १५८.३० ।।"
  },
  {
    "text": "अधर्माणां निवृत्त्यर्थं वेदानां स्थापनाय च।\nलोकानामुपकारार्थं धर्मकामार्थसिद्धये।। १५८.३१ ।।"
  },
  {
    "text": "पुराणस्मृतिवेदार्थधर्मशास्त्रार्थनिश्चये।\nस्रष्टृत्वं जगतामिष्टं तादृग्रूपा भविष्यथ।। १५८.३२ ।।"
  },
  {
    "text": "प्रजापतित्वं तेषां वै भविष्यति शनैः क्रमात्।\nयदा ह्यधर्मो भविता वेदानां च पराभवः।। १५८.३३ ।।"
  },
  {
    "text": "वेदानां व्यसनं तेभ्यो भाविव्यासास्ततस्तु ते।\nयदा यदा तु धर्मस्य ग्लानिर्वेदस्य दृश्यते।। १५८.३४ ।।"
  },
  {
    "text": "तदा तदा तु ते व्यासा भविष्यन्त्युपकारिणः।\nतेषां यत्तपसः स्थानं गङ्गायास्तीरमुत्तमम्।। १५८.३५ ।।"
  },
  {
    "text": "तत्र तत्र शिवो विष्णुरहमादित्य एव च।\nअग्निरापः सर्वमिति तत्र संनिहितं सदा।। १५८.३६ ।।"
  },
  {
    "text": "नैतेभ्यः पावनं किंचिन्नैतेभ्यस्त्वधिकं क्वचित्।\nतत्तदाकारतां प्राप्तं परं ब्रह्मैव केवलम्।। १५८.३७ ।।"
  },
  {
    "text": "सर्वात्मकः शिवो व्यापि सर्वभावस्वरूपधृक्।\nविशेषतस्तत्र तीर्थे सर्वप्राण्यनुकम्पया।। १५८.३८ ।।"
  },
  {
    "text": "सर्वैर्देवैरनुवृतस्तदनुग्रहकारकः।\nधर्मव्यासास्तु ते ज्ञेया वेदव्यासास्तथैव च।। १५८.३९ ।।"
  },
  {
    "text": "तेषां तीर्थं तेन नाम्ना व्यपदिष्टं जगत्त्रये।\nपापपङ्कक्षालनाम्भो मोहध्वन्तमदापहम्।।\nसर्वसिद्धिप्रदं पुंसां व्यासतीर्थमनुत्तमम्।। १५८.४० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये व्यासतीर्थवर्णनं नामाष्टपञ्चाशदधिकशततमोऽध्यायः।। १५८ ।।"
  },
  {
    "text": "गौतमीमाहात्म्य एकोननवतितमोऽध्यायः।। ८९ ।।"
  }
]
[
  {
    "text": "<b>कपिलासंगमाख्यानवर्णनम्\n</b>\n<b>ब्रह्मोवाच\n</b>\nकपिलासंगमं नाम तीर्थं त्रैलोक्यविश्रुतम्।\nतत्र नारद वक्ष्यामि कथां पुण्यामनुत्तमाम्।। १४१.१ ।।"
  },
  {
    "text": "कपिलो नाम तत्त्वज्ञो मुनिरासीन्महायशाः।\nक्रूरश्चापि प्रसन्नश्च तपोव्रतपरायणः।। १४१.२ ।।"
  },
  {
    "text": "तपस्यन्तं मुनिश्रेष्ठं गौतमीतीरमाश्रितम्।\nतमागत्य महात्मानं वामदेवादयोऽब्रुवन्।। १४१.३ ।।"
  },
  {
    "text": "हत्वा वेनं ब्रह्मशापैर्नष्टधर्मे त्वराजके।\nकपिलं सिद्धमाचार्यमूचुर्मुनिगणास्तदा।। १४१.४ ।।"
  },
  {
    "text": "<b>मुनिगणा ऊचुः\n</b>\nगते वेदे गते धर्मे किं कर्तव्यं मुनीश्वर।। १४१.५ ।।"
  },
  {
    "text": "<b>ब्रह्मोवाच\n</b>\nततोऽब्रवीन्मुनिर्ध्यात्वा कपिलस्त्वागतान्मुनीन्।। १४१.६ ।।"
  },
  {
    "text": "<b>कपिल उवाच\n</b>\nवेनस्योरुर्विमथ्योऽभूत्ततः कश्चिद्भविष्यति।। १४१.७ ।।"
  },
  {
    "text": "<b>ब्रह्मोवाच\n</b>\nतथैव चक्रुर्मुनयो वेनस्योरुं विमथ्य वै।\nतत्रोत्पन्नो महापाप कृष्णो रौद्रपराक्रमः।। १४१.८ ।।"
  },
  {
    "text": "तं दृष्ट्वा मुनयो भीता निषीदस्वेति चाब्रुवन्।\nनिषादः सोऽभवत्तस्मान्निषादश्चाभवंस्ततः।। १४१.९ ।।"
  },
  {
    "text": "वेनबाहुं ममन्थुस्ते दक्षिणं धर्मसंहितम्।\nततः पृथुस्वरश्चैव सर्वलक्षमलक्षितः।। १४१.१० ।।"
  },
  {
    "text": "राजाऽभवत्पृथुः श्रीमान्ब्रह्मसामर्थ्यसंयुतः।\nतमागत्य सुराः सर्वे अभिनन्द्य वराञ्शुभान्।। १४१.११ ।।"
  },
  {
    "text": "तस्मै ददुस्तथाऽस्त्राणि मन्त्राणि गुणवन्ति च।\nततोऽब्रुवन्मुनिगणास्तं पृथुं कपिलेन च।। १४१.१२ ।।"
  },
  {
    "text": "<b>मुनय ऊचुः\n</b>\nआहारं देहि जीवेभ्यो भुवा ग्रस्तौषधीरपि।। १४१.१३ ।।"
  },
  {
    "text": "<b>ब्रह्मोवाच\n</b>\nततः स धनुरादाय भुवमाह नृपोत्तमः।। १४१.१४ ।।"
  },
  {
    "text": "<b>पृथुरुवाच\n</b>\nओषधीर्देहि या ग्रस्ताः प्रजानां हितकाम्यया।। १४१.१५ ।।"
  },
  {
    "text": "<b>ब्रह्मोवाच\n</b>\nतमुवाच मही भीता पृथुं तं पृथुलोचनम्।। १४१.१६ ।।"
  },
  {
    "text": "<b>मह्‌युवाच\n</b>\nमयि जीर्णा महौषध्यः कथं दातुमहं क्षमा।। १४१.१७ ।।"
  },
  {
    "text": "<b>ब्रह्मोवाच\n</b>\nततः सकोपो नृपतिस्तामाह पृथिवीं पुनः।। १४१.१८ ।।"
  },
  {
    "text": "<b>पृथुरुवाच\n</b>\nनो चेद्ददास्यद्य त्वां वै हत्वा दास्ये महौषधीः।। १४१.१९ ।।"
  },
  {
    "text": "<b>भूमिरुवाच\n</b>\nकथं हंसि स्त्रियं राजञ्ज्ञानी भूत्वा नृपोत्तम।\nविना मया कथं चेमाः प्रजाः संधारयिष्यसि।। १४१.२० ।।"
  },
  {
    "text": "<b>पृथुरुवाच\n</b>\nयत्रोपकारोऽनेकानामेकनासे भविष्यति।\nन दोषस्तत्र पृथिवी तपसा धारये प्रजाः।। १४१.२१ ।।"
  },
  {
    "text": "न दोषमत्र पश्यामि नाऽऽचक्षेऽनर्थकं वचः।\nयस्मिन्निपातिते सौख्यं बहूनामुपजायते।।\nमुनयस्तद्वधं प्राहुरश्वमेधशताधिकम्।। १४१.२२ ।।"
  },
  {
    "text": "<b>देवा ऊचुः\n</b>\nततो देवाश्च ऋषयः सान्त्वयित्वा नृपोत्तमम्।\nमहीं च मातरं देवीमूचुः सुरगणास्तदा।। १४१.२३ ।।"
  },
  {
    "text": "<b>ब्रह्मोवाच\n</b>\nभूमे गोरूपिणी भूत्वा पयोरूपा महौषधीः।\nदेही त्वं पृथवे राज्ञे ततः प्रीतो भवेन्नृपः।।\nप्रजासंरक्षणं च स्यात्ततः क्षेमं भविष्यति।। १४१.२४ ।।"
  },
  {
    "text": "<b>देवा ऊचुः\n</b>\nततो गोरूपमास्थाय भूम्यासीत्कपिलान्तिके।\nदुदोह च महौषध्यो(धी)राजा वेनकरोद्भवः।। १४१.२५ ।।"
  },
  {
    "text": "यत्र देवाः सगन्धर्वा ऋषयः कपिलो मुनिः।\nमहीं गोरूपमापन्नां नर्मदायां महामुनेः।। १४१.२६ ।।"
  },
  {
    "text": "सरस्वत्यां भागीरथ्यां गोदावर्यां विशेषतः।\nमहानदीषु सर्वासु दुदुहेऽसौ पयो महत्।। १४१.२७ ।।"
  },
  {
    "text": "सा दुह्‌यमाना पृथुना पुण्यतोयाऽभवन्नदी।\nगौतम्या संगता चाभूत्तदद्‌भुतमिवाभवत्।। १४१.२८ ।।"
  },
  {
    "text": "ततः प्रभृति तत्तीर्थं कपिलासंगमं विदुः।\nतत्राष्टाशीतिः पूज्यानि सहस्राणि महामते।। १४१.२९ ।।"
  },
  {
    "text": "तीर्थान्याहुर्मुनिगणाः स्मरणादपि नारद।\nपावनानि जगत्यस्मिंस्तानि सर्वाण्यनुक्रमात्।। १४१.३० ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये कपिलासंगमाद्यष्टाशीतिसहस्रतीर्थवर्णनं नामैकचत्वारिंशदधिकशततमोऽध्यायः।। १४१ ।।"
  },
  {
    "text": "गौतमीमाहात्म्ये द्विसप्ततितमोऽध्यायः।। ७२ ।।"
  }
]
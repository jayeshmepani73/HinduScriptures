[
  {
    "text": "<b>धर्मश्रैष्ठ्यवर्णनम्\n</b>\n<b>लोमहर्षण उवाच\n</b>\nश्रुत्वैवं यममार्गं ते नरकेषु च यातनाम्।\nपप्रच्छुश्च पुनर्व्यासं संशयं मुनिसत्तमाः।। २१७.१ ।।"
  },
  {
    "text": "<b>मुनय ऊचुः\n</b>\nभगवन्सर्वधर्मज्ञ सर्वशास्त्रविशारद।\nमर्त्यस्य कः सहायो वै पिता माता सुतो गुरुः।। २१७.२ ।।"
  },
  {
    "text": "ज्ञातिसंबन्धिवर्गश्च मित्रवर्गस्तथैव च।\nगृहं शरीरमुत्सृज्य काष्ठलोष्टसमं जनः।।\nगच्छन्त्यमुत्र लोके वै कश्च ताननुगच्छति।। २१७.३ ।।"
  },
  {
    "text": "<b>व्यास उवाच\n</b>\nएकः प्रसूयते विप्रा एक एव हि नश्यति।\nएकस्तरति दुर्गाणि गच्छत्येकस्तु दुर्गतिम्।। २१७.४ ।।"
  },
  {
    "text": "असहायः पिता माता तथा भ्राता सुतो गुरुः।\nज्ञातिसंबन्धिवर्गश्च मित्रवर्गस्तथैव च।। २१७.५ ।।"
  },
  {
    "text": "मृतं शरीरमुत्सृज्य काष्ठलोष्टसमं जनाः।\nमुहूर्तमिव रोदित्वा ततो यान्ति पराङ्मुखाः।। २१७.६ ।।"
  },
  {
    "text": "तैस्तच्छरीरमुत्सृष्टं धर्म एकोऽनुगच्छति।\nतस्माद्धर्मः सहायश्च सेवितव्यः सदा नृभिः।। २१७.७ ।।"
  },
  {
    "text": "प्राणी धर्मसमायुक्तो गच्छेत्स्वर्गगतिं पराम्।\nतथैवाधर्मसंयुक्तो नरकं चोपपद्यते।। २१७.८ ।।"
  },
  {
    "text": "तस्मात्पापगतैरर्थै र्नानुरज्येत पण्डितः।\nधर्म एको मनुष्याणां सहायः परिकीर्तितः।। २१७.९ ।।"
  },
  {
    "text": "लोभान्मोहादनुक्रोशाद्‌भयाद्वाऽथ बहुश्रुतः।\nनरः करोत्यकार्याणि पार्थे लोभमोहितः।। २१७.१० ।।"
  },
  {
    "text": "धर्मश्चार्थश्च कामश्च त्रितयं जीवतः फलम्।\nएतत्त्रयमवाप्तव्यमधर्मपरिवर्जितम्।। २१७.११ ।।"
  },
  {
    "text": "<b>मुनय ऊचुः\n</b>\nश्रुतं भगवतो वाक्यं धर्मयुक्तं परं हितम्।\nशरीरनिचयं ज्ञातुं बुद्धिर्नोऽत्र प्रजायते।। २१७.१२ ।।"
  },
  {
    "text": "मृतं शरीरं हि नृणां सूक्ष्ममव्यक्ततां गतम्।\nअचक्षुर्विषयं प्राप्तं कथं धर्मोऽनुगच्छति।। २१७.१३ ।।"
  },
  {
    "text": "<b>व्यास उवाच\n</b>\nपृथिवी वायुराकाशमापो ज्योतिर्मनोन्तरम्।\nबुद्धिरात्मा च सहिता धर्मं पश्यन्ति नित्यदा।। २१७.१४ ।।"
  },
  {
    "text": "प्राणिनामिह सर्वेषां साक्षिभूता दिवानिशम्।\nएतैश्च सह धर्मो हि तं जीवमनुगच्छति।। २१७.१५ ।।"
  },
  {
    "text": "त्वगस्थि मांसं शुक्रं च शोणितं च द्विजोत्तमाः।\nशरीरं वर्जयन्त्येते जीवितेन विवर्जितम्।। २१७.१६ ।।"
  },
  {
    "text": "ततो धर्मसमायुक्तः स जीवः सुखमेधते।\nइह लोके परे चैव किं भूयः कथयामि वः।। २१७.१७ ।।"
  },
  {
    "text": "<b>मुनय ऊचुः\n</b>\nतद्‌दर्शितं भगवता यथा धर्मोऽनुगच्छति।\nएतत्तु ज्ञातुमिच्छामः कथं रेतः प्रवर्तते।। २१७.१८ ।।"
  },
  {
    "text": "<b>व्यास उवाच\n</b>\nअन्नमश्नन्ति ये देवाः शरीरस्था द्विजोत्तमाः।\nपृथिवी वायुराकाशमापो ज्योतिर्मनस्तथा।। २१७.१९ ।।"
  },
  {
    "text": "ततस्तृप्तेषु भो विप्रास्तेषु भूतेषु पञ्चसु।\nमनः षष्ठेषु शुद्धात्मा रेतः संपद्यते महत्।। २१७.२० ।।"
  },
  {
    "text": "ततो गर्भः संभवति श्लेष्मा स्त्रीपुंसयोर्द्विजाः।\nएतद्वः सर्वमाख्यातं किं भूयः श्रोतुमिच्छथ।। २१७.२१ ।।"
  },
  {
    "text": "<b>मुनय ऊचुः\n</b>\nआख्यातं नो भगवता गर्भः संजायते यथा।\nयथा जातस्तु पुरुषः प्रपद्येत तदुच्यताम्।। २१७.२२ ।।"
  },
  {
    "text": "<b>व्यास उवाच\n</b>\nआसन्नमात्रपुरुषस्तैर्भूतैरभिभूयते।\nविप्रयुक्तस्तु तैभूतैः पुनर्यात्यपरां गतिम्।। २१७.२३ ।।"
  },
  {
    "text": "स च भूतसमायुक्तः प्राप्नोति जीवमेव हि।\nततोऽस्य कर्म पश्यनति शुभं वा यदि वाऽशुभम्।।\nदेवताः पञ्चभूतस्थाः किं भूयः श्रोतुमिच्छथ।। २१७.२४ ।।"
  },
  {
    "text": "<b>मुनय ऊचुः\n</b>\nत्वगस्थि मांसमुत्सृज्य तैस्तु भूतैर्विवर्जितः।\nजीवः स भगवन्क्वस्थः सुखदुःखे समश्नुते।। २१७.२५ ।।"
  },
  {
    "text": "<b>व्यास उवाच\n</b>\nजीवः कर्मसमायुक्तः शीघ्रं रेतः समागतः।\nस्त्रीणां पुष्पं समासाद्य ततः कालेन भो द्विजाः।। २१७.२६ ।।"
  },
  {
    "text": "यमस्य पुरुषैः क्लेशो यमस्य पुरुषैर्वधः।\nदुःखं संसारचक्रं च नरः क्लेशं तच विन्दति।। २१७.२७ ।।"
  },
  {
    "text": "इह लोके स तु प्राणी जन्मप्रभृति भो द्विजाः।\nसुकृतं कर्म वै भुङ्क्ते धर्मस्य फलमाश्रितः।। २१७.२८ ।।"
  },
  {
    "text": "यदि धर्मं समायुज्य जन्मप्रभृति सेवते।\nततः स पुरुषो भूत्वा सेवते नित्यदा सुखम्।। २१७.२९ ।।"
  },
  {
    "text": "अथान्तरान्तरं धर्ममधर्ममुपसेवते।\nसुखस्यानन्तरं दुःखं स जीवोऽप्यधिगच्छति।। २१७.३० ।।"
  },
  {
    "text": "अधर्मेण समायुक्तो यमस्य विषयं गतः।\nमहादुःखं समासाद्य तिर्यग्योनौ प्रजायते।। २१७.३१ ।।"
  },
  {
    "text": "कर्मणा येन येनेह यस्यां योनौ प्रजायते।\nजीवो मोहसमायुक्तस्तन्मे श्रृणुत सांप्रतम्।। २१७.३२ ।।"
  },
  {
    "text": "यदेतदुच्यते शास्त्रैः सेतिहासैश्च छन्दसि।\nयमस्य विषयं घोरं मर्त्यलोकं प्रवर्तते।। २१७.३३ ।।"
  },
  {
    "text": "इह स्थानानि पुण्यानि देवतुल्यानि भो द्विजाः।\nतिर्यग्योन्यतिरिक्तानि गतिमन्ति च सर्वशः।। २१७.३४ ।।"
  },
  {
    "text": "यमस्य भवने दिव्ये ब्रह्मलोकसमे गुणैः।\nकर्मभिर्नियतैर्बद्धो जन्तुर्दुःखान्युपाश्नुते।। २१७.३५ ।।"
  },
  {
    "text": "येन येन हि भावेन येन वै कर्मणां गतिम्।\nप्रयाति पुरुषो घोरां तथा वक्ष्याम्यतः परम्।। २१७.३६ ।।"
  },
  {
    "text": "अधीत्य चतुरो वेदान्द्विजो मोहसमन्वितः।\nपतितात्प्रतिगृह्याथ खरयोनौ प्रजायते।। २१७.३७ ।।"
  },
  {
    "text": "खरो जीवति वर्षाणि दश पञ्च च भो द्विजाः।\nखरो मृतो बलीवर्दः सप्त वर्षाणि जीवति।। २१७.३८ ।।"
  },
  {
    "text": "बलीवर्दो मृतश्चापि जायते ब्रह्मराक्षसः।\nब्रह्मरक्षस्तु मासांस्त्रींस्ततो जायेत ब्राह्मणः।। २१७.३९ ।।"
  },
  {
    "text": "पतितं याजयित्वा तु कृमियोनौ प्रजायते।\nतत्र जीवति वर्षाणि दश पञ्च च भो द्विजाः।। २१७.४० ।।"
  },
  {
    "text": "क्रिमिभावाद्विनिर्मुक्तस्ततो जायेत गर्दभः।\nगर्दभः पञ्च वर्षाणि पञ्च वर्षाणि शूकरः।। २१७.४१ ।।"
  },
  {
    "text": "कुक्कुटः पञ्च वर्षाणि पञ्च वर्षाणि जम्बुकः।\nश्वा वर्षमेकं भवति ततो जायेन मानवः।। २१७.४२ ।।"
  },
  {
    "text": "उपाध्यायस्य यः पापं शिष्यः कुर्यादबुद्धिमान्।\nस जन्मानीह संसारे त्रीनाप्नोति न संशयः।। २१७.४३ ।।"
  },
  {
    "text": "प्रक्श्वा भवति भो विप्रास्ततः क्रव्यात्ततः खरः।\nप्रेत्य च परिक्लिष्टेषु पश्चाज्जायेत ब्राह्मणः।। २१७.४४ ।।"
  },
  {
    "text": "मनसाऽपि गुरोर्भार्यां यः शिष्यो याति पापकृत्।\nउदग्रान्प्रैति संसारानधर्मेणेह चेतसा।। २१७.४५ ।।"
  },
  {
    "text": "श्वयोनौ तु स संभूतस्त्रीणि वर्षाणि जीवति।\nतत्रापि निधनं प्राप्तः क्रिमियोनौ प्रजायते।। २१७.४६ ।।"
  },
  {
    "text": "कृमिभावमनुप्राप्तो वर्षमेकं तु जीवति।\nततस्तु निधनं पाप्यः ब्रह्मयोनौ प्रजायते।। २१७.४७ ।।"
  },
  {
    "text": "यदि पुत्रसमं शिष्यं गुरुर्हन्यादकारणम्।\nआत्मनः कामकारेण सोऽपि हिंस्रः प्रजायते।। २१७.४८ ।।"
  },
  {
    "text": "पितरं मातरं चैव यस्तु पुत्रोऽवमन्यते।\nसोऽपि विप्रा मृतो जन्तुः पूर्वं जायेत गर्दभः।। २१७.४९ ।।"
  },
  {
    "text": "गर्दभत्वं तु संप्राप्य दश वर्षाणि जीवति।\nसंवत्सरं तु कुम्भीरस्ततो जायेत मानवः।। २१७.५० ।।"
  },
  {
    "text": "पुत्रस्य मातापितरौ यस्य रुष्टावुभावपि।\nगुर्वपध्यानतः सोऽपि मृतो जयेत गर्दभः।। २१७.५१ ।।"
  },
  {
    "text": "खरो जीवति मासांश्च दश चापि चतुर्दश।\nबिडालः सप्त मासांस्तु ततो जायेत मानवः।। २१७.५२ ।।"
  },
  {
    "text": "मातापितारावाक्रुस्य सारीकः संप्राजयते।\nताडयित्वा तु तावेव जायते कच्छपो द्विजाः।। २१७.५३ ।।"
  },
  {
    "text": "कच्छपो दश वर्षाणि त्रीणि वर्षाणि शल्यकः।\nव्यालो भुत्वा तु षण्मासांस्ततो जायेत मानुषः।। २१७.५४ ।।"
  },
  {
    "text": "भर्तृपिण्डमुपाश्नीनो(दत्ते)राजद्विष्टानि सेवते।\nसोऽपि मोहसमापन्नो मृतो जायेत वानरः।। २१७.५५।।\nवानरो दश वर्षाणि सप्त वर्षाणि मूषकः।\nश्वा च भूत्वा तु षण्मासंस्ततो जायेत मानवः।। २१७.५६ ।।"
  },
  {
    "text": "न्यासापहर्ता तु नरो यमस्य विषयं गतः।\nसंसाराणां शतं गत्वा कृमियोनौ प्रजायते।। २१७.५७ ।।"
  },
  {
    "text": "तत्र जीवति वर्षाणि दश पञ्च च भो द्विजाः।\nदुष्कृतस्य क्षयं कृत्वा ततो जायेत मानुषः।। २१७.५८ ।।"
  },
  {
    "text": "असूयको नरश्चापि मृतो जायेत शार्ङ्गकः।\nविश्वासहर्ता च नरो मीनो जायेत दुर्मतिः।। २१७.५९ ।।"
  },
  {
    "text": "भूत्वा मीनोऽष्टवर्षाणि मृगो जायेत भो द्विजाः।\nमृगस्तु चतुरो मासांस्ततश्छागः प्रजायते।। २१७.६० ।।"
  },
  {
    "text": "छागस्तु निधनं प्राप्य पूर्णे संवत्सरे ततः।\nकीटः संजायते जन्तुस्ततो जायेत मानुषः।। २१७.६१ ।।"
  },
  {
    "text": "धान्यान्यवांस्तिलान्माषान्कुलित्थान्सर्षपांश्चणान्।\nकलायानथ मुद्‌गांश्च गोधूमानतसीस्तथा।। २१७.६२ ।।"
  },
  {
    "text": "सस्यान्यन्यानि हर्ता च मर्त्यो मोहादचेतनः।\nसंजायते मुनिश्रेष्ठा मूषिको निरपत्रपः।। २१७.६३ ।।"
  },
  {
    "text": "ततः प्रेत्य मुनिश्रेष्ठा मृतो जायेत शूकरः।\nशूकरो जातमात्रस्तु रोगेण म्रियते पुनः।। २१७.६४ ।।"
  },
  {
    "text": "श्वा ततो जायते मूकः कर्मणा तेन मानवः।\nभूत्वा श्वा पञ्च वर्षाणि ततो जायेत मानवः।। २१७.६५ ।।"
  },
  {
    "text": "परदाराभिमर्शं तु कृत्वा जायेत वै वृकः।\nश्वा श्रृगालस्ततो गृध्रो व्यालः कङ्को बकस्तथा।। २१७.६६ ।।"
  },
  {
    "text": "भ्रातुर्भार्यां तु पापात्मा यो धर्षयति मोदितः।\nपुंस्कोकिलत्वमाप्नोति सोऽपि संवत्सरं द्विजाः।। २१७.६७ ।।"
  },
  {
    "text": "सखिभार्यां गुरोर्भार्यां राजभार्यां तथैव च।\nप्रधर्षयित्वा कामात्मा मृतो जायेत शूकरः।। २१७.६८ ।।"
  },
  {
    "text": "शुकरः पञ्च वर्षाणि दशा वर्षाणि बकः।\nपिपीलिकस्तु मासांस्त्रीन्कीटः स्यान्मासमेव च।। २१७.६९ ।।"
  },
  {
    "text": "एतानासाद्य संसारान्कृमियोनौ प्रजायते।\nतत्र जीवति मासांस्तु कृमियोनौ चतुर्दश।। २१७.७० ।।"
  },
  {
    "text": "नरोऽधर्मक्षयं कृत्वा ततो जायेत मानुषः।\nपूर्वं दत्त्वा तु यः कन्यां द्वितीये दातुमिच्छति।। २१७.७१ ।।"
  },
  {
    "text": "सोऽपि विप्रा मृतो जन्तुः क्रिमियोनौ प्रजायते।\nतत्र जीवति वर्षाणि त्रयोदश द्विजोत्तमाः।। २१७.७२ ।।"
  },
  {
    "text": "अधर्मसंक्षये मुक्तस्ततो जायेत मानुषः\nदेवकार्यमकृत्वा तु पिताकार्यमथापि वा।। २१७.७३ ।।"
  },
  {
    "text": "अनिर्वाप्य पितॄन्देवान्मृतो जायेत वायसः।\nवायसः शतवर्षाणि ततो जायेत कुक्कुटः।। २१७.७४ ।।"
  },
  {
    "text": "जायते व्यालकश्चापि मासं तस्मात्तु मानुषः।\nज्येष्ठं पितृसमं चापि भ्रातरं योऽवमन्यते।। २१७.७५ ।।"
  },
  {
    "text": "सोऽपि मृत्युमुपागम्य क्रौञ्चयोनौ प्रजायते।\nक्रौञ्चो जीवति वर्षाणि दश जायेत जीवकः।। २१७.७६ ।।"
  },
  {
    "text": "ततो निधनमाप्नोति मानुषत्वमवाप्नुयात्।\nवृषलो ब्राह्मणीं गत्वा कृमियोनौ प्रजायते।। २१७.७७ ।।"
  },
  {
    "text": "ततः संप्राप्य निधनं जायते शूकरः पुनः।\nशूकरो जातमात्रस्तु रोगेण म्रियते द्विजाः।। २१७.७८ ।।"
  },
  {
    "text": "श्वा च वै जायते मूढः कर्मणा तेन भो द्विजाः।\nश्वा भूत्वा कृतकर्माऽसौ जायते मानुषस्ततः।। २१७.७९ ।।"
  },
  {
    "text": "तत्रापत्यं समुत्पाद्य मृतो जायेत मूषिकः।\nकृतघ्नस्तु मृतो विप्रा यमस्य विषयं गतः।। २१७.८० ।।"
  },
  {
    "text": "यमस्य विषये क्रूरैर्बद्धः प्राप्नोति वेदनाम्।\nदण्डकं मुद्‌गरं शूलमग्निदण्डं च दारुणम्।। २१७.८१ ।।"
  },
  {
    "text": "असिपत्रवनं घोरं वालुकां कूटशाल्मलीम्।\nएताश्चान्याश्च बहवो यमस्य विषयं गताः।। २१७.८२ ।।"
  },
  {
    "text": "यातनाः प्राप्य घोरास्तु ततो याति च भो द्विजाः।\nसंसारचक्रमासाद्य क्रिमियोनौ प्रजायते।। २१७.८३ ।।"
  },
  {
    "text": "क्रिमिर्भवति वर्षाणि दश पञ्च च भो द्विजाः।\nततो गर्भं समासाद्य तत्रैव म्रियते नरः।। २१७.८४ ।।"
  },
  {
    "text": "ततो गर्भशतैर्जन्तुर्बहुशः संप्रपद्यते।\nसंसारान्सुबहून्गत्वा ततस्तिर्यक्प्रजायते।। २१७.८५ ।।"
  },
  {
    "text": "ततो दुःखमनुप्राप्य बहुर्वषगणानि वै।\nस पुनर्भवसंयुक्तस्ततः कूर्मः प्रजायते।। २१७.८६ ।।"
  },
  {
    "text": "दधि हृत्वा बकश्चापि प्लवो मत्स्यानसंस्कृतान्।\nचोरयित्वा तु दुर्बुद्धिर्मधुदंशः प्रजायते।। २१७.८७ ।।"
  },
  {
    "text": "फलं वा मूलकं हृत्वा पूपं वाऽपि पिपीलिकः।\nचोरयित्वा तु निष्पावं जायते फलमूषकः।। २१७.८८ ।।"
  },
  {
    "text": "पायसं चोरयित्वा तु तित्तिरत्वमावाप्नुयात्।\nहृत्वा पिष्टमयं पूपं कुम्भोलूकः प्रजायते।। २१७.८९ ।।"
  },
  {
    "text": "अपो हृत्वा तु दुर्बुद्धिर्वायसो जायते नरः।\nकांस्यं हृत्वा तु दुर्बुद्धिर्हारीतो जायते नरः।। २१७.९० ।।"
  },
  {
    "text": "राजतं भाजनं हृत्वा कपोतः संप्रजायते।\nहृत्वा तु काञ्चनं भाण्डं कृमियोनौ प्रजायते।। २१७.९१ ।।"
  },
  {
    "text": "पत्रोर्णं चोरयित्वा तु कुररत्वं नियच्छति।\nकोशकारं ततो हृत्वा नरो जायेत नर्तकः।। २१७.९२ ।।"
  },
  {
    "text": "अंशुकं चोरयित्वा तु शुको जायेत मानवः।\nचोरयित्वा दुकूलं तु मृतो हंसः प्रजायते।। २१७.९३ ।।"
  },
  {
    "text": "क्रौञ्चः कार्पासिकं हृत्वा मृतो जायेत मानवः।\nचोरयित्वा नरः पट्टं त्वाविकं चैव भो द्विजाः।। २१७.९४ ।।"
  },
  {
    "text": "क्षौमं च वस्त्रमाहृत्य शशो जन्तुः प्रजायते।\nचूर्णं तु हृत्वा पुरुषो मृतो जायेत बर्हिणः।। २१७.९५ ।।"
  },
  {
    "text": "हृत्वा रक्तानि वस्त्राणि जायते जीवजीवकः।\nवर्णकादींस्तथा गन्धांश्चोरयित्वेह मानवः।। २१७.९६ ।।"
  },
  {
    "text": "चुच्छुन्दरित्वमाप्नोति विप्रो लोभपरायणः।\nतत्र जीवति वर्षाणि ततो दश च पञ्च च।। २१७.९७ ।।"
  },
  {
    "text": "अधर्मस्य क्षयं कृत्वा ततो जायेत मानवः।\nचोरयित्वा पयश्चापि बलाका संप्रजायते।। २१७.९८ ।।"
  },
  {
    "text": "यस्तु चोरयते तैलं नरो मोहसमन्वितः।\nसोऽपि विप्रा मृतो जन्तुस्तैलपायी प्रजायते।। २१७.९९ ।।"
  },
  {
    "text": "अशस्त्रं पुरुषं हत्वा सशस्त्रः पुरुषाधमः।\nअर्थार्थं यदि वा वैरी मृतो जायेत वै खरः।। २१७.१०० ।।"
  },
  {
    "text": "खरो जीवति वर्षे द्वे ततः शस्त्रेण वध्यते।\nस मृतो मृगयोनौ तु नित्योद्धिग्नोऽभिजायते।। २१७.१०१ ।।"
  },
  {
    "text": "मृगो विध्येत शस्त्रेण गते संवत्सरे ततः।\nहतो मृगस्ततो मीनः सोऽपि जालेन बध्यते।। २१७.१०२ ।।"
  },
  {
    "text": "मासे चतुर्थे संप्राप्ते श्वापदः संप्रजायते।\nश्वापदो दश वर्षाणि द्वीपी वर्षाणि पञ्च च।। २१७.१०३ ।।"
  },
  {
    "text": "ततस्तु निधनं प्राप्तः कालपर्यायचोदितः।\nअधर्मस्य क्षयं कृत्वा मानुषत्वमवाप्नुयात्।। २१७.१०४ ।।"
  },
  {
    "text": "वाद्यं हृत्वा तु पुरुषो लोमशः संप्रजायते।\nतथा पिण्याकसंमिश्रमन्नं यश्चोरयेन्नरः।। २१७.१०५ ।।"
  },
  {
    "text": "स जायते बभ्रुसटो दारुणो मूषिको नरः।\nदशन्वै मानुषान्नित्यं पापात्मा स द्विजोत्तमाः।। २१७.१०६ ।।"
  },
  {
    "text": "घृतं हृत्वा तु दुर्बुद्धिः काको मद्‌गुः प्रजायते।\nमत्स्यमांसमथो हृत्वा काको जायेत मानवः।। २१७.१०७ ।।"
  },
  {
    "text": "लवणं चोरयित्वा तु चिरिकाकः प्रजायते।\nविश्वासेन तु निक्षिप्तं योऽपनिह्नोति मानवः।। २१७.१०८ ।।"
  },
  {
    "text": "स गतायुर्नरस्तेन मत्स्ययोनौ प्रजायते।\nमत्स्ययोनिमनुप्राप्य मृतो जायेत मानुषः।। २१७.१०९ ।।"
  },
  {
    "text": "मानुषत्वमनुप्राप्य क्षीणायुरुपजायते।\nपापानि तु नरः कृत्वा तिर्यग्जायेत भो द्विजाः।। २१७.११० ।।"
  },
  {
    "text": "न चाऽऽत्मनः प्रमाणं तु धर्मं जानाति किंचन।\nये पापानि नराः कृत्वा निरस्यन्ति व्रतैः सदा।। २१७.१११ ।।"
  },
  {
    "text": "सुखदुःखसमायुक्ता व्याधिमन्तो भवन्त्युत।\nअसंवीताः प्रजायन्ते श्मलेच्छाश्चापि न संशयः।। २१७.११२ ।।"
  },
  {
    "text": "नराः पापसमाचारा लोभमोहसमन्विताः।\nवर्जयन्ति हि पापानि जन्मप्रभृति ये नराः।। २१७.११३ ।।"
  },
  {
    "text": "अरोगा रूपवन्तश्च धनिनस्ते भवन्त्युत।\nस्त्रियोऽप्येतेन कल्पेन कृत्वा पापमवाप्नुयुः।। २१७.११४ ।।"
  },
  {
    "text": "एतेषामेव पापानां भार्यात्वमुपयान्ति ताः।\nप्रायेण हरणे दोषाः सर्वं एव प्रकीर्तिताः।। २१७.११५ ।।"
  },
  {
    "text": "एतद्वै लेशमात्रेण कथितं वो द्विजर्षभाः।\nअपरस्मिन्कथायोगे भूयः श्रोष्यथ भो द्विजाः।। २१७.११६ ।।"
  },
  {
    "text": "एतन्मया महाभागा ब्रह्मणो वदतः पुरा।\nसुरर्षीणां श्रुतं मध्ये पृष्टं चापि यथा तथा।। २१७.११७ ।।"
  },
  {
    "text": "मयाऽपि तुभ्यं कार्त्स्येन यथावदनुवर्णितम्।\nएतच्छ्रुत्वा मुनिश्रेष्ठा धर्मे कुरुत मानसम्।। २१७.११८ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे संसारचक्रनिरूपणं नाम सप्तदशाधिकद्विशततमोऽध्यायः।। २१७ ।।"
  }
]
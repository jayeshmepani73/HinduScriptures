[
  {
    "text": "<b>देवस्थानाख्यातीर्थवर्णनम्\n</b>\n<b>ब्रह्मोवाच\n</b>\nदेवस्थानमिति ख्यातं तीर्थं त्रैलोक्यविश्रुतम्।\nतस्य प्रभावं वक्ष्यामि श्रृणु यत्नेन नारद।। १४२.१ ।।"
  },
  {
    "text": "पुरा कृतयुगस्याऽऽदौ देवदानवसंगरे।\nप्रवृत्ते वा सिंहिकेति विख्याता दैत्यसुन्दरी।। १४२.२ ।।"
  },
  {
    "text": "तस्याः पुत्रो महादैत्यो राहुर्नाम महाबलः।\nअमृते तु समुत्पन्ने सैहिकेये च भेदिते।। १४२.३ ।।"
  },
  {
    "text": "तस्य पुत्रो महादैत्यो मेघहास इति श्रुतः।\nपितरं घातितं श्रुत्वा तपस्तेपेऽतिदुःखितः।। १४२.४ ।।"
  },
  {
    "text": "तपस्यन्तं राहुसुतं गौतमीतीरमाश्रितम्।\nदेवाश्च ऋषयः सर्वे तमूचुरतिभीतवत्।। १४२.५ ।।"
  },
  {
    "text": "<b>देवर्षय ऊचुः\n</b>\nतपो जहि महाबाहो यत्ते मनसि संस्थितम्।\nसर्वं भवतु नामेदं शिवगङ्गाप्रसादतः।।\nशिवगङ्गाप्रसादेन किं नामास्त्यत्र दुर्लभम्। १४२.६ ।।"
  },
  {
    "text": "<b>ब्रह्मोवाच\n</b>\nपरिभूतः पिता पूज्यो युष्माभिर्मम दैवतम्।\nतस्यापि मम चात्यन्तं प्रीतिश्च क्रियते यदि।। १४२.७ ।।"
  },
  {
    "text": "भवद्‌भिस्तपसोऽस्माच्च अहं वैरान्निवर्तये।\nवैरनिर्यातनं कार्यं पुत्रेण पितुरादरात्।।\nप्रार्थयन्ते भवन्तश्चेत्पूर्णास्तन्मे मनोरथाः।। १४२.८ ।।"
  },
  {
    "text": "<b>ब्रह्मोवाच\n</b>\nततः सुरगणाः सर्वे राहुं चक्रुर्ग्रहानुगम्।\nतं चापि मेघहासं ते चक्रू राक्षसपुंगवम्।। १४२.९ ।।"
  },
  {
    "text": "ततोऽभवद्राहुसुतो नैर्ऋताधिपतिः प्रभुः।\nपिनश्चाऽऽह सुरान्दैत्यो मम ख्यातिर्यथा भवेत्।। १४२.१० ।।"
  },
  {
    "text": "तीर्थस्यास्य प्रभावश्च दातव्य इति मे मतिः।\nतथेत्युक्त्वा ददुर्देवाः सर्वमेव मनोगतम्।। १४२.११ ।।"
  },
  {
    "text": "दैत्येश्वरस्य देवर्ष तन्नाम्ना तीर्थमुच्यते।\nदेवा यतोऽभवन्सर्वे तत्र स्थाने महामते।। १४२.१२ ।।"
  },
  {
    "text": "देवास्तानं तु तत्तीर्थं देवानामपि दुर्लभम्।\nयत्र देवेश्वरो देवो देवतीर्थं ततः स्मृतम्।। १४२.१३ ।।"
  },
  {
    "text": "तत्राष्टदश तीर्थानि दैत्यपूज्यानि नारद।।\nतेषु स्नानं च दानं च महापातकनाशनम्।। १४२.१४ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये देवस्थानाद्यष्टादशतीर्थवर्णनं नाम द्विचत्वारिंशदधिकशततमोऽध्यायः।। १४२ ।।"
  },
  {
    "text": "गौतमीमाहात्म्ये त्रिसप्ततितमोऽध्यायः।। ७३ ।।"
  }
]
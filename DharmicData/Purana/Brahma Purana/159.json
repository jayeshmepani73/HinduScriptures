[
  {
    "text": "<b>वंजरासंगमतीर्थवर्णनम्\n</b>\n<b>ब्रह्मोवाच\n</b>\nवंजरासंगमं नाम तीर्थं त्रैलोक्यविश्रुतम्।\nऋषिभिः सेवितं नित्यं सिद्धै राजर्षिभिस्तथा।। १५९.१ ।।"
  },
  {
    "text": "दासत्वमगमत्पूर्वं नागानां गरुडः खगः।\nमातृदास्यात्तदा दुःखपरिसंतप्तमानसः।।"
  },
  {
    "text": "कदाचिच्चिन्तयामास रहः स्थित्वा विनिश्वसन्।। १५९.२ ।।"
  },
  {
    "text": "<b>गरुड उवाच\n</b>\nत एव धन्या लोकेऽस्मिन्कृतपुण्यास्त एव हि।\nनान्यसेवा कृता यैस्तु न येषां व्यसनागमः।। १५९.३ ।।"
  },
  {
    "text": "सुखं तिष्ठन्ति गायन्ति स्वपन्ति च हसन्ति च।\nस्वदेहप्रभवो धन्या धिग्धिगन्यवशे स्थितान्।। १५९.४ ।।"
  },
  {
    "text": "<b>ब्रह्मोवाच\n</b>\nइति चिन्तासमाविष्टो जननीमेत्य दुःखितः।\nपर्यपृच्छदमेयात्मा वैनतेयोऽथ मातरम्।। १५९.५ ।।"
  },
  {
    "text": "<b>गरुड उवाच\n</b>\nक   स्यापराधान्मातस्त्वं पितुर्वा मम वाऽन्यतः।\nदासीत्वमाप्ता वद तत्कारणं मम पृच्छतः।। १५९.६ ।।"
  },
  {
    "text": "<b>ब्रह्मोवाच\n</b>\nसाऽब्रवीत्पुत्रमात्मीयमरुणस्यानुजं प्रियम्।। १५९.७ ।।"
  },
  {
    "text": "<b>विनतोवाच\n</b>\nनैव कस्यापराधोऽस्ति स्वापराधो मयोदितः।\nयस्या वाक्यं विपर्येति सा दासी स्यान्मयोदितम्।। १५९.८ ।।"
  },
  {
    "text": "कद्रूश्चापि तथैवाहं सा मया संयुता ययौ।\nकद्र्वा ममाभवद्वादश्छद्‌मनाऽहं तया जिता।। १५९.९ ।।"
  },
  {
    "text": "विधिर्हि बलवांस्तात कां कां चेष्टां न चेष्टते।\nएवं दासीत्वमगमं कद्र्‌वाः कश्यपनन्दन।।"
  },
  {
    "text": "यदा दासी तु जाताऽहं दासोऽभूस्त्वं द्विजन्मज।। १५९.१० ।।"
  },
  {
    "text": "<b>ब्रह्मोवाच\n</b>\nतूष्णीं तदा बभूवासौ गरुडोऽतीव दुःखितः।\nन किंचिदूचे जननीं चिन्तयन्भवितव्यताम्।। १५९.११ ।।"
  },
  {
    "text": "कद्रुः कदाचित्सा प्राह पुत्राणां हितमिच्छती।\nआत्मनो भूतिमिच्छन्ती विनतां खगमातरम्।। १५९.१२ ।।"
  },
  {
    "text": "<b>कद्रूरुवाच\n</b>\nपुत्रः सूर्यं नमस्कर्तुं तव यात्यनिवारितः।\nअहो लोकत्रयेऽप्यस्मिन्धन्याऽसि बत दास्यपि।। १५९.१३ ।।"
  },
  {
    "text": "<b>ब्रह्मोवाच\n</b>\nस्वदुःखं गूहमाना सा कद्रुं प्राह सुविस्मिता।। १५९.१४ ।।"
  },
  {
    "text": "<b>विनतोवाच\n</b>\nतव पुत्रास्तु किमिति रविं द्रष्टुं न यान्ति च।। १५९.१५ ।।"
  },
  {
    "text": "<b>कद्रुरुवाच\n</b>\nपुत्रान्मदीयान्सुभगे नय नागालयं प्रति।\nसमुद्रस्य समीपे तु तदाऽस्ते शीतलं सरः।। १५९.१६ ।।"
  },
  {
    "text": "<b>रह्मोवाच\n</b>\nसुपर्णस्त्ववहन्नागान्कद्रुं च विनता तथा।\nततः प्रोवाच मुदिता वैनतेयस्य मातरम्।। १५९.१७ ।।"
  },
  {
    "text": "सुराणां नेतु निलयं गरुडो मत्सुतानिति।\nपुनः प्राह सर्पमाता गरुडं विनयान्वितम्।। १५९.१८ ।।"
  },
  {
    "text": "<b>सर्पमातोवाच\n</b>\nपुत्रा मे द्रष्टुमिच्छन्ति हंसं त्रिजगतां गुरुम्।\nनमस्कृत्वा ततः सूर्यमेष्यन्ति निलयं मम।।"
  },
  {
    "text": "हण्डे त्वं नय पुत्रान्मे सूर्यमडण्लमन्वहम्।। १५९.१९ ।।"
  },
  {
    "text": "<b>ब्रह्मोवाच\n</b>\nसा वेपमाना विनता दीना कद्रुमभाषत।। १५९.२० ।।"
  },
  {
    "text": "विनतोवाच\nनाहं क्षमा सर्पमातः पुत्रो मे नेष्यते सुतान्।\nदृष्ट्वा दिनकरं देवं पुनरेव प्रयान्तु ते।। १५९.२१ ।।"
  },
  {
    "text": "<b>ब्रह्मोवाच\n</b>\nविनता स्वसुतं प्राह विहगानामधीश्वरम्।\nतमस्कर्तुमथेच्छन्ति नागाः स्वामित्वमागताः।। १५९.२२ ।।"
  },
  {
    "text": "भास्वन्तमित्युवाचेयं मां सर्पजननी हठात्।\nतथेत्युक्त्वा स गरुडो मामारोहन्तु पन्नगाः।। १५९.२३ ।।"
  },
  {
    "text": "तदाऽऽरूढं सर्पसैन्यं गरुडं विहगाधिपम्।\nशनैः शनैरुपगमद्यत्र देवो दिवाकरः।।"
  },
  {
    "text": "ते दह्यमानास्तीक्ष्णेन भानुतापेन विव्यथुः।। १५९.२४ ।।"
  },
  {
    "text": "<b>सर्पा ऊचुः\n</b>\nनिवर्तस्व महाप्राज्ञ पतङ्गाय नमो नमः।\nअलं सूर्यस्य सदनं दग्धाः सूर्यस्य तेजसा।।"
  },
  {
    "text": "यामस्त्वया वा गरुड विहाय त्वामथापि वा।। १५९.२५ ।।"
  },
  {
    "text": "<b>ब्रह्मोवाच\n</b>\nएवं नागैरुच्यमान आदित्यं दर्शयामि वः।\nइत्युक्त्वा गगनं शीघ्रं जगामाऽऽदित्यससंमुखः।। १५९.२६ ।।"
  },
  {
    "text": "दग्धभोगा निपेतुस्ते द्वीपं तं वीरणं प्रति।\nबहवः शतसाहस्राः पीडिता दग्धविग्रहाः।। १५९.२७ ।।"
  },
  {
    "text": "पुत्राणामार्तसंनादं पतितानां महीतले(?)।\nआश्वासितुं समायाता तान्सा कद्रुः सविह्वला।। १५९.२८ ।।"
  },
  {
    "text": "उवाच विनतां कद्रुस्तव पुत्रोऽतिदुष्कृतम्।\nकृतावानतिदुर्मेधा येषां शान्तिर्न विद्यते।। १५९.२९ ।।"
  },
  {
    "text": "नान्यथा कर्तुमायाति स्वामिवाक्यं फणीश्वरः।\nस काश्यपो बृहत्तेजा यद्यत्र स्यादनामयम्।। १५९.३० ।।"
  },
  {
    "text": "भवेच्चैवं कथं शान्तिः पुत्राणां मम भामिनि।\nकद्र्वास्तद्वचनं श्रुत्वा विनता ह्यतिभीतवत्।। १५९.३१ ।।"
  },
  {
    "text": "पुत्रमाह महात्मानं गरुडं विहगाधिपम्।। १५९.३२ ।।"
  },
  {
    "text": "<b>विनतोवाच\n</b>\nनेदं युक्ततरं पुत्र भूषणं विनयेन हि।\nवर्तितुं युक्तमित्युक्तं वैपरीत्यं न युज्यते।। १५९.३३ ।।"
  },
  {
    "text": "नामित्रेष्वपि कर्तव्यं सद्भिर्जिह्यं कदाचन।\nश्रोत्रिये चान्त्यजे वाऽपि समं चन्द्रः प्रकाशते।। १५९.३४ ।।"
  },
  {
    "text": "कुर्वन्त्यनिष्टं कपटैस्त एव मम पुत्रक।\nप्रसह्य कर्तुं ये साक्षादशक्ताः पुरुषाधमाः।। १५९.३५ ।।"
  },
  {
    "text": "<b>ब्रह्मोवाच\n</b>\nविनता च ततः प्राह कद्रुं तां सर्पमातरम्।। १५९.३६ ।।"
  },
  {
    "text": "<b>विनतोवाच\n</b>\nकिं कृत्वा शान्तिरभ्येति पुत्राणां ते करोमि तत्।\nजरया तु गृहीतास्ते वद शान्तिं करोमि तत्।। १५९.३७ ।।"
  },
  {
    "text": "<i>बह्मोवाच\n</i>\nकद्रुरप्याह विनतां रसातलगतं पयः।\nतेनाभिषेचितानां मे पुत्राणां शान्तिरेष्यति।। १५९.३८ ।।"
  },
  {
    "text": "कद्रुवास्तद्वचनं श्रुत्वा रसातलगतं पयः।\nक्षणेनैव समानीय नागांस्तानभ्यषेचयत्।।"
  },
  {
    "text": "ततः प्रोवाच गरुडो मघवानं शतक्रतुम्।। १५९.३९ ।।"
  },
  {
    "text": "<b>गरुड उवाच\n</b>\nमेघाश्चाप्यत्र वर्षन्तु त्रैलोक्यस्योपकारिणः।। १५९.४० ।।"
  },
  {
    "text": "<b>ब्रह्मोवाच\n</b>\nतथा ववर्ष पर्जन्यो नागानामभवच्छिवम्।\nरसातलभवं गाङ्गं नागसंजीवनं पयः।। १५९.४१ ।।"
  },
  {
    "text": "जराशोकविनाशार्थमानीतं गरुडेन यत्।\nयत्राभिषेचिता नागास्तन्नागालयमुच्यते।। १५९.४२ ।।"
  },
  {
    "text": "गरुडेन यतो वारि आनीतं तद्रसातलात्।\nतद्‌गाङ्गं वारि सर्वेषं सर्वपापप्रणाशनम्।। १५९.४३ ।।"
  },
  {
    "text": "जराया वारणं यस्मान्नागानामभवच्छिवम्।\nरसातलभवं गाङ्गं नागसंजीवनं यतः।। १५९.४४ ।।"
  },
  {
    "text": "जराशोकविनाशार्थं गङ्गाया दक्षिणे तटे।\nसाक्षादमृतसंवाहा वंजरा साऽभवन्नदी।। १५९.४५ ।।"
  },
  {
    "text": "जरादारिद्‌यसंतापहारिणी क्लेशवारिणी।\nरसातलभवा गङ्गा मर्त्यलोकभवा तु या।। १५९.४६ ।।"
  },
  {
    "text": "तयोश्च संगमो यः स्यात्किं पुनस्तत्र वर्ण्यते।\nयस्यानुस्मणादेव नाशं यान्त्यघसंचयाः।। १५९.४७ ।।"
  },
  {
    "text": "तत्र च स्नानदानानां फलं को वक्तुमीश्वरः।\nसपादं तत्र तीर्थानां लक्षमाहुर्मनीषिणः।। १५९.४८ ।।"
  },
  {
    "text": "सर्वसंपत्तिदातॄणां सर्वपापौघहारिणाम्।\nवंजरासंगमसमं तीर्थं क्वापि न विद्यते।।"
  },
  {
    "text": "यदनुस्मरणेनापि विपद्यन्ते विपत्तयः।। १५९.४९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये वंजरासंगमादिसपादलक्षतीर्थवर्णनं नामैकोनषष्ट्यधिकशततमोऽध्यायः।। १५९ ।।"
  },
  {
    "text": "गौतमीमाहात्म्ये नवतितमोऽध्यायः।। ९० ।।"
  }
]
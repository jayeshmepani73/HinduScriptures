[
  {
    "text": "<b>अथ द्व्यशीतितमोऽध्यायः</b>\n<b>कृत्तिकातीर्थवर्णनम्</b>\n<b>ब्रह्मोवाच</b>\nयत्ख्यातं कृत्तिकातीर्थं कार्तिकेयादनन्तरम्।\nतस्य श्रवणमात्रेण सोमपानफलं लभेत्।। ८२.१ ।।"
  },
  {
    "text": "पुरा तारकनाशाय भवरेतोऽपिबत्कविः।\nरेतोगर्भं कविं दृष्ट्वा ऋषिपत्न्योऽस्पृहन्मुने।। ८२.२ ।।"
  },
  {
    "text": "सप्तर्षीणामृतुस्नातां वर्जयित्वा त्वरुन्धतीम्।\nतासु गर्भः समभवत्षट्सु स्त्रीषु तदाऽग्नितः।। ८२.३ ।।"
  },
  {
    "text": "तप्यमानास्तु शोभिष्ठा(?)ऋतुस्नातास्तु ता मुने।\nकिं कुर्मः क्व नु गच्छामः किं कृत्वा सुकृतं भवेत्।। ८२.४ ।।"
  },
  {
    "text": "इत्युक्त्वा ता मिथो गङ्गां व्यग्रां गत्वा व्यपीडयन्।\nताभ्यस्ते निःसृता गर्भाः फेनरूपास्तदाऽभ्भसि।। ८२.५ ।।"
  },
  {
    "text": "अम्भसा त्वेकतां प्राप्ता वायुना सर्व एव हि।\nएकरूपस्तदा ताभ्यः षण्मुखः समजायत।। ८२.६ ।।"
  },
  {
    "text": "स्रावयित्वा तु तान्गर्भानृषिपत्न्यो गृहान्ययुः।\nतासां विकृतरूपाणि दृष्ट्वा ते ऋषयोऽब्रुवन्।। ८२.७ ।।"
  },
  {
    "text": "गम्यतां गम्यतां शीघ्रं स्वैरी वृत्तिर्न युज्यते।\nस्त्रीणामिति ततो वत्स निरस्ताः परिभिस्तु ताः।। ८२.८ ।।"
  },
  {
    "text": "ततो दुःखं समाविष्टास्त्यक्ताः स्वपतिभिश्च षट्।\nता दृष्ट्वा नारदः प्राह कार्तिकेयो हरोद्भवः।। ८२.९ ।।"
  },
  {
    "text": "गङ्गेयोऽग्निभवश्चेति विख्यातस्तारकान्तकः।\nतं यान्तु चिरादेव प्रीतो भोगं प्रदास्यति।। ८२.१० ।।"
  },
  {
    "text": "देवर्षेर्वचनादेव समभ्येत्य च षण्मुखम्।\nकृत्तिकाः स्वयमेवैतद्यथावृत्तं न्यवेदयन्।। ८२.११ ।।"
  },
  {
    "text": "ताभ्यो वाक्यं कृत्तिकाभ्यः कार्तिकेयोऽनुमन्य च।\nगौतमीं यान्तु सर्वाश्च स्नात्वाऽऽपूज्य महेश्वरम्।। ८२.१२ ।।"
  },
  {
    "text": "एष्यामि चाहं तत्रैव यास्यामि सुरमन्दिरम्।\nतथेत्युक्त्वा कृत्तिकाश्च स्नात्वा गङ्गां च गौतमीम्।। ८२.१३ ।।"
  },
  {
    "text": "देवेश्वरं च संपूज्य कार्तिकेयानुशासनात्।\nदेवेश्वरप्रसादेन प्रययुः सुरमन्दिरम्।। ८२.१४ ।।"
  },
  {
    "text": "ततः प्रभृति तत्तीर्थं कृत्तिकातीर्थमुच्यते।\nकार्तिक्यां कृत्तिकायोगे तत्र यः स्नानमाचरेत्।। ८२.१५ ।।"
  },
  {
    "text": "सर्वक्रतुफलं प्राप्य राजा भवति धार्मिकः।\nतत्तीर्थस्मरणं वाऽपि यः करोति श्रृणोति च।।"
  },
  {
    "text": "सर्वपापविनिर्मुक्तो दीर्घमायुरवाप्नुयात्।। ८२.१६ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये कृत्तिकातीर्थवर्णनं नाम द्वयशीतितमोऽध्यायः।। ८२ ।।"
  },
  {
    "text": "गौतमीमाहात्म्ये त्रयोदशोध्यायः।। १३ ।।"
  }
]
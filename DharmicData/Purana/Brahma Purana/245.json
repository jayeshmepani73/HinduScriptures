[
  {
    "text": "<b>अजस्यापि विक्रियया नानाभवनम्\n</b>\n<b>वसिष्ठ उवाच\n</b>\nअप्रबुद्धमथाव्यक्तमिमं गुणनिधिं सदा।\nगुणानां धार्यतां तत्त्वं सृजत्याक्षिपते तथा।। २४५.१ ।।"
  },
  {
    "text": "अजो हि क्रीडया भूप विक्रियां प्राप्त इत्युत।\nआत्मानं बहुधा कृत्वा नानेन प्रतिचक्षते।। २४५.२ ।।"
  },
  {
    "text": "एतदेवं विकुर्वाणो बुध्यमानो न बुध्यते।\nगुणानाचरते ह्येष सृजत्याक्षिपते तथा।। २४५.३ ।।"
  },
  {
    "text": "अव्यक्तबोधनाच्चैव बुध्यमानं वदन्त्यपि।\nन त्वेवं बुध्यतेऽव्यक्तं सगुणं तात निर्गुणम्।। २४५.४ ।।"
  },
  {
    "text": "कदाचित्त्वेव खल्वेतत्तदाहुः प्रतिबुद्धकम्।\nबुध्यते यदि चाव्यक्तमेतद्वै पञ्चविंशकम्।। २४५.५ ।।"
  },
  {
    "text": "बुध्यमानो भवत्येष ममात्मक इति क्षुतः।\nअन्योन्यप्रतिबुद्धेन वदन्त्यव्यक्तमच्युतम्।। २४५.६ ।।"
  },
  {
    "text": "अव्यक्तबोधनाच्चैव बुध्यमानं वदन्त्युत।\nपञ्चविंशं महात्मनां न चासावपि बुध्यते।। २४५.७ ।।"
  },
  {
    "text": "षड्विंशं विमलं बुद्धमप्रमेयं महाद्युते।\nसततं पञ्चविंशं तु चतुर्विंशं विबुध्यते।। २४५.८ ।।"
  },
  {
    "text": "दृश्यादृश्ये ह्यनुगततत्स्वभावे महाद्युते।\nअव्यक्तं चैव तद्‌ब्रह्म बुध्यते तात केवलम्।। २४५.९ ।।"
  },
  {
    "text": "पञ्चविंशं चतुर्विंशमात्मानमनुपश्यति।\nबुध्यमानो यदाऽऽत्मानमन्याऽहमिति मन्यते।। २४५.१० ।।"
  },
  {
    "text": "तदा प्रकृतिमानेष भवत्यव्यक्तलोचनः।\nबुध्यते च परां बुद्धिं विशुद्धाममलां यथा(दा)।। २४५.११ ।।"
  },
  {
    "text": "षड्‌विंशं राजशार्दूल तदा बुद्धः कृतो व्रजेत्।\nततस्त्यजति सोऽव्यक्तसर्गप्रलयधर्मिणम्।। २४५.१२ ।।"
  },
  {
    "text": "निर्गुणां प्रकृतिं वेद गुणयुक्तामचेतनाम्।\nततः केवलधर्माऽसौ भवत्यव्यक्तदर्शनात्।। २४५.१३ ।।"
  },
  {
    "text": "केवलेन समागम्य विमुक्तात्मानमाप्नुयात्।\nएतत्तु तत्त्वमित्याहुर्निस्तत्त्वमजरामरम्।। २४५.१४ ।।"
  },
  {
    "text": "तत्त्वसंश्रवणादेव तत्त्वज्ञो जायते नृप।\nपञ्चविंशतितत्त्वानि प्रवदन्ति मनीषिणः।। २४५.१५ ।।"
  },
  {
    "text": "न चैव तत्त्ववांस्तात संसारेषु निमज्जति।\nएषामुपैति तत्त्वं हि क्षिप्रं बुध्यस्व लक्षणम्।। २४५.१६ ।।"
  },
  {
    "text": "षड्‌विंशोऽयमिति प्राज्ञो गृह्यमाणोऽजरामरः।\nकेवलेन बलेनैव समतां यात्यसंशयम्।। २४५.१७ ।।"
  },
  {
    "text": "षड्‌विंशेन प्रबुद्धेन बुध्यमानोऽप्यबुद्धिमान्।\nएतन्नानात्वमित्युक्तं सांख्यश्रुतिनिदर्शनात्।। २४५.१८ ।।"
  },
  {
    "text": "चेतनेन समेतस्य पञ्चविंशतिकस्य ह।\nएकत्वं वै भवेत्तस्य यदा बुद्‌ध्याऽनुबुध्यते।। २४५.१९ ।।"
  },
  {
    "text": "बुध्यमानेन बुद्धेन समतां याति मैतिल।\nसङ्गधर्मा भवत्येष निःसङ्गात्मा नराधिप।। २४५.२० ।।"
  },
  {
    "text": "निःसङ्गात्मानमासाद्य षड्‌विंशं कर्मज विदुः।\nविभुस्त्यजति चाव्यक्तं यदा त्वेतद्विबुध्यते।। २४५.२१ ।।"
  },
  {
    "text": "चतुर्विंशमगाधं च षड्‌विंशस्य प्रबोधनात्।\nएष ह्यप्रतिबुद्धश्च बुध्यमानस्तु तेऽनघ।। २४५.२२ ।।"
  },
  {
    "text": "उक्तो बुद्धश्च तत्त्वेन यथाश्रुतिनिदर्शनात्।\nमशकोदुम्बरे यद्वदन्यत्वं तद्वदेतयोः(कता)।। २४५.२३ ।।"
  },
  {
    "text": "मत्स्योदकं यथा तद्वदन्यत्पमुपलभ्यते।\nएवमेव च गन्तव्यं नानात्वैकत्वमेतयोः।। २४५.२४ ।।"
  },
  {
    "text": "एतावन्मोक्ष इत्युक्तो ज्ञानविज्ञानसंज्ञितः।\nपञ्चविंशतिकस्याऽऽशु योऽयं देहे प्रवर्तते।। २४५.२५ ।।"
  },
  {
    "text": "एष मोक्षयितव्येति प्राहुरव्यक्तगोचरात्।\nसोऽयमेवं विमुच्येत नान्यथेति विनिश्चयः।। २४५.२६ ।।"
  },
  {
    "text": "परश्च परधर्मा च भवत्येव समेत्य वै।\nविशुद्धधर्माशुद्धेन नाशुद्धेन च बुद्धिमान्।। २४५.२७ ।।"
  },
  {
    "text": "विमुक्तधर्मा बुद्धेन समेत्य पुरुषर्षभ।\nवियोगधर्मिणा चैव विमुक्तात्मा भवत्यथ।। २४५.२८ ।।"
  },
  {
    "text": "विमोक्षिणा विमोक्षश्च समेत्येह तथा भवेत्।\nशुचिकर्मा शुचिश्चैव भवत्यमितबुद्धिमान्।। २४५.२९ ।।"
  },
  {
    "text": "विमलात्मा च भवति समेत्य विमलात्मना।\nकेवलात्मा तथा चैव केवलेन समेत्य वै।।\nस्वतन्त्रश्च स्वतन्त्रेण स्वतन्त्रत्वमवाप्यते।। २४५.३० ।।"
  },
  {
    "text": "एतावदेतत्कथितं मया ते तथ्यं महाराज यथार्थतत्त्वम्।\nअमत्सरस्त्वं प्रतिगृह्य बुद्ध्या, सनातनं ब्रह्म विशुद्धमाद्यम्।। २४५.३१ ।।"
  },
  {
    "text": "तद्वेदनिष्ठस्य जनस्य राजन्, प्रदेयमेतत्परमं त्वया भवेत्।\nविधित्सामानाय निबोधकारकं, प्रबोधहेतोः प्रणतस्य शासनम्।। २४५.३२ ।।"
  },
  {
    "text": "न देयमेतच्च यथाऽनृतात्मने, शठाय क्लीबाय न जिह्मबुद्धये।\nन पण्डितज्ञानपरोपतापिने, देयं तथा शिष्यविबोधनाय।। २४५.३३ ।।"
  },
  {
    "text": "श्रद्धान्वितायाथ गुणान्विताय, परापवादाद्विरताय नित्यम्।\nविशुद्धयोगाय बुधाय चैव, कृपावतेऽथ क्षमिणे हिताय।। २४५.३४ ।।"
  },
  {
    "text": "विविक्तशीलाय विधिप्रिययाय, विवादहीनाय बहुश्रुताय।\nविनीतवेशाय नहैतुकात्मने, सदैव गृह्यं त्विदमेव देयम्।। २४५.३५ ।।"
  },
  {
    "text": "एतैर्गुणैर्हीनतमे न देयमेतत्परं ब्रह्म विशुद्धमाहुः।\nन श्रेयसे योक्ष्यति तादृशे कृतं, धर्मप्रवक्तारमपात्रदानात्।। २४५.३६ ।।"
  },
  {
    "text": "पृथ्वीमिमां वा यदि रत्नपूर्णां,दद्याददेयं त्विदमव्रताय।\nजितेन्द्रियाय प्रयताय देयं, देयं परं तत्त्वविदे नरेन्द्र।। २४५.३७ ।।"
  },
  {
    "text": "कराल मा ते भयमस्ति किंचिदेतच्च्रुतं ब्रह्म परं त्वयाऽद्य।\nयथावदुक्तं परमं वपित्रं, विशोकमत्यन्तमनादिमध्यम्।। २४५.३८ ।।"
  },
  {
    "text": "अगाधमेतदजरामरं च, निरामयं वीतभयं शिवं च।\nसमीक्ष्य मोहं परवादसंज्ञमेतस्य तत्त्वार्थमिमं विदित्वा।। २४५.३९ ।।"
  },
  {
    "text": "अवाप्तमेतद्धि पुरा सनातनाद्धिरण्यगर्भाद्धि ततो नराधिप।\nप्रसाद्य यत्नेन तमुग्रतेजसं, सनातनं ब्रह्म यथा त्वयैतत्।। २४५.४० ।।"
  },
  {
    "text": "पृष्टस्त्वया चाऽस्मि यथा नरेन्द्र, तथा मयेदं त्वयि नोक्तमन्यत्।\nयथाऽवाप्नं ब्रह्मणो मे नरेन्द्र, महाज्ञानं मोक्षविदां परायणम्।। २४५.४१ ।।"
  },
  {
    "text": "एतदुक्तं परं ब्रह्म यस्मान्नाऽवर्तते पुनः।\nपञ्चविशं मुनिश्रेष्ठा वसिष्ठेन यथा पुरा।। २४५.४२ ।।"
  },
  {
    "text": "पुनरावृत्तिमाप्नोति परमं ज्ञानमव्ययम्।\nनाति बुध्यति तत्त्वेन बुध्यमानोऽजरामरम्।। २४५.४३ ।।"
  },
  {
    "text": "एतन्निःश्रेयसकरं ज्ञानं परमं मया।\nकथितं तत्त्वतो विप्राः श्रुत्वा देवर्षितो द्विजाः।। २४५.४४ ।।"
  },
  {
    "text": "हिरण्यगर्भादृषिणा वसिष्ठेन समाहृतम्।\nवसिष्ठादृषिसार्दूलो नारदोऽवाप्तवानिदम्।। २४५.४५ ।।"
  },
  {
    "text": "नारदाद्विदितं मह्यमेतदुक्तं सनातनम्।\nमा शुचध्वं मुनिश्रेष्ठाः श्रुत्वैतत्परमं पदम्।। २४५.४६ ।।"
  },
  {
    "text": "येन क्षराक्षरे भिन्ने न भयं तस्य विद्यते।\nविद्यते तु भयं यस्य यो नैनं वेत्ति तत्त्वतः।। २४५.४७ ।।"
  },
  {
    "text": "अविज्ञानाच्च मूढात्मा पुनः पुनरुपद्रवान्।\nप्रेत्य जातिसहस्राणि मरणान्तान्युपाश्नुते।। २४५.४८ ।।"
  },
  {
    "text": "देवलोकं तथा तिर्यङ्मानुष्यमपि चाश्नुते।\nयदि वा मुच्यते वाऽपि तस्मादज्ञानसागरात्।। २४५.४९ ।।"
  },
  {
    "text": "अज्ञानसागरे घोरे ह्यव्यक्तागाध उच्यते।\nअहन्यहनि मज्जन्ति यत्र भूतानि भो द्विजाः।। २४५.५० ।।"
  },
  {
    "text": "तस्मादगाधादव्यक्तादुपक्षीणात्सनातनात्।\nतस्माद्युयं विरजसका वितमस्काश्च भो द्विजाः।। २४५.५१ ।।"
  },
  {
    "text": "एवं मया मुनिश्रेष्ठाः सारात्सारतरं परम्।\nकथितं परमं मोक्षं यं ज्ञात्वा न निवर्तते।। २४५.५२ ।।"
  },
  {
    "text": "न नास्तिकाय दातव्य नाभक्ताय कदाचन।\nन दुष्टमतये विप्रा न श्रद्धाविमुखाय च।। २४५.५३ ।।"
  },
  {
    "text": "इति श्रीमहापुराणे आदिब्राह्मे वसिष्ठकरालजनकसंवादसमाप्तिनिरूपणं नाम पञ्चत्वारिंशदधिकद्विशततमोऽध्यायः।। २४५ ।।"
  }
]
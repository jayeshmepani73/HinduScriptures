[
  {
    "text": "<b>अथ सप्तदशाधिकशततमोऽध्यायः।।</b>\n<b>आत्मतीर्थवर्णनम्</b>\n<b>ब्रह्मोवाच</b>\nआत्मतीर्थमिति ख्यातं भुक्तिमुक्तिप्रदं नृणाम्।\nतस्य प्रभावं वक्ष्यामि यत्र ज्ञानेश्वरः शिवः।। ११७.१ ।।"
  },
  {
    "text": "दत्त इत्यपि विख्यातः सोऽत्रिपुत्रो हरप्रियः।\nदुर्वाससः प्रियो भ्राता सर्वज्ञानविशारदः।।\nस गत्वा पितरं प्राह विनयेन प्रणम्य च।। ११७.२ ।।"
  },
  {
    "text": "दत्त उवाच\nब्रह्मत्रानं कथं मे स्यात्कं पृच्छामि क्व यामि च।। ११७.३ ।।"
  },
  {
    "text": "ब्रह्मोवाच\nतच्छ्रुत्वाऽत्रिः पुत्रवाक्यं ध्यात्वा वचनमब्रवीत्।। ११७.४ ।।"
  },
  {
    "text": "अत्रिरुवाच\nगौतमीं पुत्र गच्छ त्वं तत्र स्तुहि महेश्वरम्।\nस तु प्रीतो यदैव स्यात्तदा ज्ञानमवाप्स्यसि।। ११७.५ ।।"
  },
  {
    "text": "ब्रह्मोवाच\nतथेत्युक्त्वा तदाऽऽत्रेयो गङगां गत्वा शुचिर्यतः।\nकृताञ्जलिपुटो भूत्वा भक्त्वा तुष्टाव शंकरम्।। ११७.६ ।।"
  },
  {
    "text": "दत्त उवाच\nसंसारकूपे पतितोऽस्मि दैवान्मोहेन गुप्तो भवदुःखपङके।\nअज्ञाननाम्ना तमसाऽऽवृतोऽहं, परं न विन्दामि सुराधिनाथ।। ११७.७ ।।"
  },
  {
    "text": "भिन्नस्त्रिशूलेन बलीयसाऽहं, पापेन चिन्ताक्षुरपाटितश्च।\nतप्तोऽस्मि पञ्चेन्द्रियतीव्रतापैः, श्रान्तोऽस्मि संतारय सोमनाथ।। ११७.८ ।।"
  },
  {
    "text": "बद्धोऽस्मि दारिद्र्यमयैश्च बन्धैर्हतोऽस्मि रोगानलतीव्रतापैः।\nक्रन्तोऽस्म्यहं मृत्युभुजंगमेन, भीतो भृशं किं करवाणि शंभो।। ११७.९ ।।"
  },
  {
    "text": "भवाभवाभ्यामतिपीडितोऽहं, तृष्णाक्षुधाभ्यां च रजस्तमोभ्याम्।\nईदृक्षया जरया चाभिभूतः, पश्यावस्थां कृपया मेऽद्य नाथ।। ११७.१० ।।"
  },
  {
    "text": "कामेन कोपेन च मत्सरेण, दम्भेन दर्पादिभिरप्यनेकैः।\nएकैकशः कष्टगतोऽस्मि विद्धस्त्वं नाथवद्वारय नाथ शत्रून्।। ११७.११ ।।"
  },
  {
    "text": "कस्यापि कश्चित्पतितस्य पुंसो, दुःखप्रणोदी भवतीति सत्यम्।\nविना भवन्तं मम सोमनाथ, कुत्रापि कारुण्यवचोऽपि नास्ति।। ११७.१२ ।।"
  },
  {
    "text": "तावत्स कोपो भयमोहदुःखान्यज्ञानदारिद्र्यरुजस्तथैव।\nकामादयो मृत्युरपीह यावन्नमः शिवायेति न वच्मि वाक्यम्।। ११७.१३ ।।"
  },
  {
    "text": "न मेऽस्ति धर्मो न च मेऽस्ति भक्तिर्नाहं विवेकी करुणा कुतो मे।\nदाताऽसि तेनाऽऽशु शरण्य चित्ते, निधेहि सोमेति पदं मदीये।। ११७.१४ ।।"
  },
  {
    "text": "याचे न चाहं सुरभूपतित्वं, हृत्पद्ममध्ये मम सोमनाथ।\nश्रीसोमपादाम्बुजसंनिधानं, याचे विचार्यैंव च तत्कुरुष्व।। ११७.१५ ।।"
  },
  {
    "text": "यथा तवाहं विदितोऽस्मि पापस्तथाऽपि विज्ञापनम्श्रृणुष्व।\nसंश्रूयते यत्र वचः शिवेति, तत्र स्थितिः स्यान्मम सोमनाथ।। ११७.१६ ।।"
  },
  {
    "text": "गौरीपते शंकर सोमनाथ, विश्वेश कारुण्यनिधेऽखिलात्मन्।\nसंस्तूयते यत्र सदेति तत्र, केषामपि स्यात्कृतिनां निवासः।। ११७.१७ ।।"
  },
  {
    "text": "ब्रह्मोवाच\nइत्यात्रेयस्तुतिं श्रुत्वा तुतोष भगवान्हरः।\nवरदोऽस्मीति तं प्राह योगिनं विश्वकृद्भवः।। ११७.१८ ।।"
  },
  {
    "text": "आत्रेय उवाच\nआत्मज्ञानं च मक्तिं च भुक्तिं च विपुलां त्वयि।\nतीर्थस्यापि च माहात्म्यं वरोऽयं त्रिदशार्चित।। ११७.१९ ।।"
  },
  {
    "text": "ब्रह्मोवाच\nएवमस्त्विति तं शंभुरुक्त्वा चान्तरधीयत।\nततः प्रभृति तत्तीर्थमात्मतीर्थं विदुर्बुधाः।।\nतत्र स्नानेन दानेन मुक्तिः स्यादिह नारद।। ११७.२० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्य आत्मतीर्थवर्णनं नाम सप्तशाधिकशततमोऽध्यायः।। ११७ ।।"
  },
  {
    "text": "गौतमीमाहात्म्येऽष्टचत्वारिंशत्तमोऽघ्यायः।। ४८ ।।"
  }
]
[
  {
    "text": "<b>कालयवनोपाख्यानम्\n</b>\n<b>व्यास उवाच\n</b>\nगार्ग्यं गोष्ठे दिजो(जं)श्यालः षण्ढ(ण्ड)इत्युक्तवान्द्विजाः।\nयदूनां संनिधौ सर्वे जहसुर्यादवास्तदा।। १९६.१ ।।"
  },
  {
    "text": "ततः कोपसमाविष्टो दक्षिणापथमेत्य सः।\nसुतमिच्छंस्तपस्तेपे यदुचक्रभयावहम्।। १९६.२ ।।"
  },
  {
    "text": "आराधयन्महादेवं सोऽयश्चूर्णमभक्षयत्।\nददौ वरं च तुष्टोऽसौ वर्षे द्वादशके हरः।। १९६.३ ।।"
  },
  {
    "text": "संभावयामास स तं यवनेसो ह्यनात्मजम्।\nतद्योषित्संगमाच्चास्य पुत्रोऽभूदलिसप्रभः।। १९६.४ ।।"
  },
  {
    "text": "तं कालयवनं नाम राज्ये स्वे यवनेश्वरः।\nअभिषिच्य वनं यातो वज्राग्रकठिनोरसम्।। १९६.५ ।।"
  },
  {
    "text": "स तु वीर्यमदोन्मत्तः पृथिव्यां बलिनो नृपान्।\nपप्रच्छ नारदश्चास्मै कथयामास यादवान्।। १९६.६ ।।"
  },
  {
    "text": "म्लेच्छकोटिसहस्राणां सहस्रैः सोऽपि संवृतः।\nगजाश्वरथसंपन्नैश्चकार परमोद्यमम्।। १९६.७ ।।"
  },
  {
    "text": "प्रययौ चाऽऽतव(प)च्छिन्नैः प्रयामणैः स दिने दिने।\nयादवान्प्रति समार्षो मुनयो मथुरां पुरीम्।। १९६.८ ।।"
  },
  {
    "text": "कृष्णोऽपि चिन्तयामास क्षपितं यादवं बलम्।\nयवनेन समालोक्य मागधः संप्रयास्यति।। १९६.९ ।।"
  },
  {
    "text": "मागधस्य बलं क्षीणं स कालयवनो बली।\nहन्ता तदिदमायातं यदूनां व्यसनं द्विधा।। १९६.१० ।।"
  },
  {
    "text": "तस्माद्‌दुर्गं करिष्यामि यदूनामतिदुर्जयम्।\nस्त्रियोऽपि यत्र युध्येयुः किं पुनर्वृष्णियादवाः।। १९६.११ ।।"
  },
  {
    "text": "मयि मत्ते प्रमत्ते वा सुप्ते प्रवसितेऽपि वा।\nयादवाभिभवं दुष्टा मा कुर्वन्वै(र्युवै)रिणोऽधिकम्।। १९६.१२ ।।"
  },
  {
    "text": "इति संचिन्त्य गोविन्दो योजनानि महोदधिम्।\nययाचे द्वादश पुरीं द्वारकां तत्र निर्ममे।। १९६.१३ ।।"
  },
  {
    "text": "महोद्यानां महावप्रां तडागशतशोभिताम्।\nप्रकारशतसंबाधामिन्द्रसयेवामरावतीम्।। १९६.१४ ।।"
  },
  {
    "text": "मथुरावासिनं लोकं तत्राऽऽनीय जनार्दनः।\nआसन्ने कालयवने मथुरां च स्वयं ययौ।। १९६.१५ ।।"
  },
  {
    "text": "वहिरावासिते सैन्ये मथुराया निरायुधः।\nनिर्जगाम स गोविन्दो ददर्श यवनश्च तम्।। १९६.१६ ।।"
  },
  {
    "text": "स ज्ञत्वा वासुदेवं तं बाहुप्रहरणो नृपः।\nअनुयातो महायोगिचेतोभिः प्राप्यते न यः।। १९६.१७ ।।"
  },
  {
    "text": "तेनानुयातः कृष्णोऽपि प्रविवेश महागुहाम्।\nयत्र शेते महावीर्यो मुचुकुन्दो नरेश्वरः।। १९६.१८ ।।"
  },
  {
    "text": "सोऽपि प्रविष्टो यवनो दृष्ट्वा शय्यागतं नरम्।\nपादेन ताडयामास कृष्णं मत्वा स दुर्मति।। १९६.१९ ।।"
  },
  {
    "text": "दृष्ट्मात्रश्च तेनासौ जज्वाल यवनोऽग्निना।\nतत्क्रोधजेन मुनयो भस्मीभूतश्च तत्क्षणात्।। १९६.२० ।।"
  },
  {
    "text": "स हि देवासुरे युद्धे गत्वा जित्वा महासुरान्।\nनिद्रार्तः सुमहाकालं निद्रां वव्रे वरं सुरान्।। १९६.२१ ।।"
  },
  {
    "text": "प्रोक्तश्च दैवैः संसुप्तं यस्त्वामुत्थापयिष्यति।\nदेहजेनाग्निना सद्यः स तु भस्मीभविष्यति।। १९६.२२ ।।"
  },
  {
    "text": "एवं दग्ध्वा स तं पापं दृष्ट्वा च मधुसुदनम्।\nकस्त्वमित्याह सोऽप्याह जातोऽहं शशिनः कुले।। १९६.२३ ।।"
  },
  {
    "text": "वसुदेवस्य तनयो यदुवंशसमुद्भवः।\nमुचुकुन्दोऽपि तच्छ्रुत्वा वृद्धगार्ग्यवचः स्मरन्।। १९६.२४ ।।"
  },
  {
    "text": "संस्मृत्य प्रणिपत्यैनं सर्वं सर्वेश्वरं हरिम्।\nप्राह ज्ञातो भवान्विष्णोरंशस्त्वं परमेश्वरः।। १९६.२५ ।।"
  },
  {
    "text": "पुरा गार्ग्येण कथितमष्टाविंशतिमे युगे।\nद्वापरान्ते हरेर्जन्म यदुवंशे भविष्यति।। १९६.२६ ।।"
  },
  {
    "text": "स त्वं प्राप्तो न संदेहो मर्त्यानामुपकारकृत्।\nतथा हि सुमहत्तेजो नालं सोढुमहं तव।। १९६.२७ ।।"
  },
  {
    "text": "तथा हि सुमहाम्भोदध्वनिधीरतरं ततः।\nवाक्यं तमिति होवाच युष्मत्पादसुलालितम्।। १९६.२८ ।।"
  },
  {
    "text": "देवासुरे महायुद्धे दैत्याश्च सुमहाभटाः।\nन शेकुस्ते महत्तेजस्तत्तेजो न सहाम्यहम्।। १९६.२९ ।।"
  },
  {
    "text": "संसारपतितस्यैको जन्तोस्त्वं शरणं परम्।\nसंप्रसीद प्रपन्नार्तिहर्ता हर ममाशुभम्।। १९६.३० ।।"
  },
  {
    "text": "त्वं पयोनिधयः शैलाः सतिरश्च वनानि च।\nमोदिनी गगनं वायुरापोऽग्निस्त्वं तथा पुमान्।। १९६.३१ ।।"
  },
  {
    "text": "पुंसः परतरं सर्वं व्याप्य जन्म विकल्पवत्।\nशब्दादिहीनमजरं वृद्धिक्षयविवर्जितम्।। १९६.३२ ।।"
  },
  {
    "text": "त्वत्तोऽमरास्तु पितरो यक्षगन्धर्वराक्षसाः।\nसिद्धाश्चाप्सरससत्वत्तो मनुष्याः पशवः खगाः।। १९६.३३ ।।"
  },
  {
    "text": "सरीसृपा मृगाः सर्वे त्वत्तश्चैव महीरुहाः।\nयच्च भूतं भविष्यद्वा किंचिदत्र चराचरे।। १९६.३४ ।।"
  },
  {
    "text": "अमूर्तं मूर्तमथवा स्थूलं सूक्ष्मतरं तथा।\nतत्सर्वं त्वं जगत्कर्तर्नास्ति किंचित्त्वया विना।। १९६.३५ ।।"
  },
  {
    "text": "मया संसारचक्रेऽस्मन्भ्रमता भगवन्सदा।\nतापत्रयाभिभुतेन न प्राप्ता निर्वृतिः क्वचित्।। १९६.३६ ।।"
  },
  {
    "text": "दुःखान्येव सुकानीति मृगतृष्णा जलाशयः।\nमया नाथ गृहीतानि तानि तापाय मेऽभवन्।। १९६.३७ ।।"
  },
  {
    "text": "राज्यमुर्वी बलं कोशो मित्रपक्षस्तथाऽऽत्मजाः।\nभार्या भृत्यजना ये च शब्दाद्य विषयाः प्रभो।। १९६.३८ ।।"
  },
  {
    "text": "सुखबुद्‌ध्या मया सर्वं गृहीतमिदमव्यय।\nपरिणामे च देवेश तापात्मकमभून्मम।। १९६.३९ ।।"
  },
  {
    "text": "देवलोकगतिं प्राप्तो नाथ देवगणोऽपि हि।\nमत्तः साहाय्यकामोभूच्चछाश्वती कुत्र निर्वृतिः।। १९६.४० ।।"
  },
  {
    "text": "त्वामनाराध्य जगतां सर्वेषां प्रभवास्पदम्।\nशाश्वती प्राप्यते केन परमेश्वर निर्वृतिः।। १९६.४१ ।।"
  },
  {
    "text": "त्वन्मायामूढमनसो जन्ममृत्युजरादिकान्।\nअवाप्य पापान्पस्यन्ति प्रेतराजानमन्तरा।। १९६.४२ ।।"
  },
  {
    "text": "ततः पाशशतैर्बद्धा नरकेष्वतिदारुणम्।\nप्राप्नुवन्ति महद्‌दुःख विश्वरूपमिदं तव।। १९६.४३ ।।"
  },
  {
    "text": "अहमत्यन्तविषयी मोहितस्तव मायया।\nममत्वागाधगर्तान्ते भ्रमामि परमेश्वर।। १९६.४४ ।।"
  },
  {
    "text": "सोऽहं त्वां शरणमपारमीसमीड्यं, संप्राप्तः परमपदं यतो न किंचित्।\nसंसारश्रमपरितापतप्तचेता निर्विण्णे परिणतधाम्नि साभिलाषः।। १९६.४५ ।।"
  },
  {
    "text": "इति श्रीमहापुराणे आदिब्राह्मे कालयवनवधे मुचुकुन्दस्तुतिनिरूपणं नाम षण्णवत्यधिकशततमोऽध्यायः।। १९६ ।।"
  }
]
[
  {
    "text": "<b>वसिष्ठकरालजनकसंवादे क्षराक्षरविचारनिरूपणम्\n</b>\n<b>मुनय ऊचुः\n</b>\nकिं तदक्षरमित्युक्तं यस्मान्नाऽऽवर्तते पुनः।\nकिंस्वित्तत्क्षरमित्युक्तं यस्मादावर्तते पुनः।। २४१.१ ।।"
  },
  {
    "text": "अक्षराक्षरयोर्व्यक्तिं पृच्छामस्त्वां महामुने।\nउपलब्धुं मुनिश्रेष्ठ तत्त्वेन मुनिपुंगव।। २४१.२ ।।"
  },
  {
    "text": "त्वं हि ज्ञानविदां श्रेष्ठः प्रोच्यसे वेदपारगैः।\nऋषिभिश्च महाभागैर्यतिभिश्च महात्मभिः।। २४१.३ ।।"
  },
  {
    "text": "तदेतच्छ्रोतुमिच्छास्त्वत्तः सर्वं महामते।\nन तृप्तिमधिगच्छामः श्रृण्वन्तोऽमृतमुत्तमम्।। २४१.४ ।।"
  },
  {
    "text": "<b>व्यास उवाच\n</b>\nअत्र वो वर्णयिष्यामि इतिहासं पुरातनम्।\nवसिष्ठस्य च संवादं करालजनकस्य च।। २४१.५ ।।"
  },
  {
    "text": "वसिष्ठं श्रेष्ठमासीनमृषीणां भास्करद्युतिम्।\nपप्रच्छ जनको राजा ज्ञानं नैःश्रेयसं परम्।। २४१.६ ।।"
  },
  {
    "text": "परमात्मनि कुशलमध्यात्मगतिनिश्चयम्।\nमैत्रावरुणमिमासीनमभिवाद्य कृताञ्जलिः।। २४१.७ ।।"
  },
  {
    "text": "स्वच्छन्दं सुकृतं चैव मधुरं चाप्यनुल्बणम्।\nपप्रच्छर्षिवरं राजा करालजनकः पुरा।। २४१.८ ।।"
  },
  {
    "text": "करालजनक उवाच\nभगवञ्श्रोतुमिच्छामि परं ब्रह्म सनातनम्।\nयस्मिन्न पुनरावृत्तिं प्राप्नुवन्ति मनीषिणः।। २४१.९ ।।"
  },
  {
    "text": "यच्च तत्क्षरमित्युक्तं यत्रेदं क्षरते जगत्।\nयच्चाक्षरमिति प्रोक्तं शिवं क्षेममनामयम्।। २४१.१० ।।"
  },
  {
    "text": "<b>वसिष्ठ उवाच\n</b>\nश्रूयतां पृथिवीपाल क्षरतीदं यथा जगत्।\nयत्र क्षरति पूर्वेण यावत्कालेन चाप्यथ।। २४१.११ ।।"
  },
  {
    "text": "युगं द्वादशसाहस्रं कल्पं विद्धि चतुर्युगम्।\nदशकल्पशतावर्तंमहस्तद्‌ब्राह्मुच्यते।। २४१.१२ ।।"
  },
  {
    "text": "रात्रिश्चैतावती राजन्यस्यन्ते प्रतिबुध्यते।\nसृजत्यनन्तकर्माणि महान्तं भूतमग्रजम्।। २४१.१३ ।।"
  },
  {
    "text": "मूर्तिमन्तममूर्तात्मा विश्वं शंभुः स्वयंभुवः।\nयत्रोत्पत्तिं प्रवक्ष्यामि मूलतो नृपसत्तम।। २४१.१४ ।।"
  },
  {
    "text": "अणिमा लघिमा प्राप्तिरीशानं ज्योतिरव्ययम्।\nसर्वतःपाणिपादान्तं सर्वतोऽक्षिशिरोमुखम्।। २४१.१५ ।।"
  },
  {
    "text": "सर्वतःश्रुतिमल्लोके सर्वमावृत्य तिष्ठति।\nहिरण्यगर्भो भगवानेष बुद्धिरिति स्मृतिः।। २४१.१६ ।।"
  },
  {
    "text": "महानिति च योगेषु विरिञ्चिरिति चाप्यथ।\nसांख्ये च पठ्यते शास्त्रे नामभिर्बहुधात्मकः।। २४१.१७ ।।"
  },
  {
    "text": "विचित्ररूपो विश्वात्मा एकाक्षर इति श्रुतः।\nधृतमेकात्मकं येन कृत्स्नं त्रैलोक्यमात्मना।। २४१.१८ ।।"
  },
  {
    "text": "तथैव बहुरूपत्वाद्विश्वरूप इति श्रुतः।\nएष वै विक्रियापन्नः सृजत्यात्मानमात्मना।। २४१.१९ ।।"
  },
  {
    "text": "प्रधानं तस्य संयोगादुत्पन्नं सुमहत्पुरम्।\nअहंकारं महातेजाः प्रजापतिनमस्कृतम्।। २४१.२० ।।"
  },
  {
    "text": "अव्यक्ताद्‌व्यक्तिमापन्नं विद्यासर्गं वदन्ति तम्।\nमहान्तं चाप्यहंकारमविद्यासर्ग एव च।। २४१.२१ ।।"
  },
  {
    "text": "अचरश्च चरश्चैव समुत्पन्नौ तथैकतः।\nविद्याऽविद्योति विख्याते श्रुतिशास्त्रानुचिन्तकैः।। २४१.२२ ।।"
  },
  {
    "text": "भूतसर्गमहंकारत्तृतीयं विद्धि पार्थिव।\nअहंकारेषु नृपते चतुर्थं विद्धि वैकृतम्।। २४१.२३ ।।"
  },
  {
    "text": "वायुर्ज्योतिरथाऽऽकाशमापोऽथ पृथिवी तथा।\nशब्दस्पर्शौ च रूपं च रसो गन्धस्तथैव च।। २४१.२४ ।।"
  },
  {
    "text": "एवं युगपदुत्पन्नं दशवर्गमसंशयम्।\nपञ्चमं विद्धि राजेन्द्र भौतिकं सर्गमर्थकृत्।। २४१.२५ ।।"
  },
  {
    "text": "श्रोत्रं त्वक्चक्षुषी जिह्वा घ्राणमेव च पञ्चमम्।\nवाग्हस्तौ चैव पादौ च पायुर्मेढ्रं तथैव च।। २४१.२६ ।।"
  },
  {
    "text": "बुद्धीन्द्रियाणि चैतानि तथा कर्मेन्द्रियाणि च।\nसंभूतानीह युगपन्मनसा सह पार्थिव।। २४१.२७ ।।"
  },
  {
    "text": "एषा तत्त्वचतुर्विंशा सर्वाऽऽकृतिः प्रवर्तते।\nयां ज्ञात्वा नाभिशोचन्ति ब्राह्मणास्तत्त्वदर्शिनः।। २४१.२८ ।।"
  },
  {
    "text": "एवमेतत्समुत्पन्नं त्रैलोक्यमिदमुत्तमम्।\nवेदितव्यं नरश्रेष्ठ सदैव नरकार्णवे।। २४१.२९ ।।"
  },
  {
    "text": "सयक्षभूतगन्धर्वे सकिंनरमहोरगे।\nसचारणपिशाचे वै सदेवर्षिनिशाचरे।। २४१.३० ।।"
  },
  {
    "text": "सदंशकीटमशके सपूतिकृमिमूषके।\nशुनि श्वपाके चैणेये सचाण्डाले सपुल्कसे।। २४१.३१ ।।"
  },
  {
    "text": "हस्त्यश्वखरशार्दूले सवृके गवि चैव ह।\nया च मूर्तिश्च यत्किंचित्सर्वत्रैतन्निदर्शनम्।। २४१.३२ ।।"
  },
  {
    "text": "जले भुवि तथाऽऽकाशे नान्यत्रेति विनिश्चयः।\nस्थानं देहवतामासीदित्येवनुशुश्रुम।। २४१.३३ ।।"
  },
  {
    "text": "कृत्स्नमेतावतस्तात क्षरते व्यक्तसंज्ञकः।\nअहन्यहनि भूतात्मा यच्चाक्षर इति स्मृतम्।। २४१.३४ ।।"
  },
  {
    "text": "ततस्तत्क्षरमित्युक्तं क्षरतीदं यथा जगत्।\nजगन्मोहात्मकं चाऽऽहुरव्यक्ताद्‌व्यक्तसंज्ञकम्।। २४१.३५ ।।"
  },
  {
    "text": "महांश्चैवाक्षरो नित्यमेतत्क्षरविवर्जनम्।\nकथितं ते महाराज यस्मान्नाऽऽवर्तते पुनः।। २४१.३६ ।।"
  },
  {
    "text": "पञ्चविंशतिकोऽमूर्तः स नित्यस्तत्त्वसंज्ञकः।\nसत्त्वसंश्रयणात्तत्वं सत्त्वमाहुर्मनीषिणः।। २४१.३७ ।।"
  },
  {
    "text": "यदमूर्तिः सृजद्‌व्यक्तं तन्मूर्तिमधितिष्ठति।\nचतुर्विंशतिमो व्यक्तो ह्यमूर्तिः पञ्चविंशकः।। २४१.३८ ।।"
  },
  {
    "text": "स एव हृदि सर्वासु मूर्तिष्वातिष्ठताऽऽत्मवान्।\nचेतयंश्चेतनीं नित्यं सर्वमूर्तिरमूर्तिमान्।। २४१.३९ ।।"
  },
  {
    "text": "सर्गप्रलयधर्मेण स सर्गप्रलयात्मकः।\nगोचरे वर्तते नित्यं निर्गुणो गुणसंज्ञितः।। २४१.४० ।।"
  },
  {
    "text": "एवमेष महात्मा च सर्गप्रलयकोटिशः।\nविकुर्वाणः प्रकृतिमान्नाभिमन्येत बुद्धिमान्।। २४१.४१ ।।"
  },
  {
    "text": "तमःसत्त्वरजोयुक्तस्तासु तास्विह योनिषु।\nलीयते प्रतिबुद्धत्वादबुद्धजनसेवनात्।। २४१.४२ ।।"
  },
  {
    "text": "सहवासनिवासत्वाद्‌बालोऽहमिति मन्यते।\nयोऽहं न सोऽहमित्युक्ते गुणानेवानुवर्तते।। २४१.४३ ।।"
  },
  {
    "text": "तमसा तामसान्भावन्विविधान्प्रतिपद्यते।\nरजसा राजसांश्चैव सात्त्विकान्सत्त्वसंक्षयात्।। २४१.४४ ।।"
  },
  {
    "text": "शुक्ललोहितकृष्णानि रूपाण्येतानि त्रीणि तु।\nसर्वाण्येतानि रूपाणि जानीहि प्राकृतानि तु।। २४१.४५ ।\nतामसा निरयं यान्ति राजसा मानुषानथ।\nसात्त्विका देवलोकाय गच्छन्ति सुखभागिनः।। २४१.४६ ।।"
  },
  {
    "text": "निष्केवलेन पापेन तिर्यग्योनिमवाप्नुयात्।\nपुण्यपापेषु मानुष्यं पुण्यमात्रेण देवताः।। २४१.४७ ।।"
  },
  {
    "text": "एवमव्यक्तविषयं मोक्षमाहुर्मनीषिणः।\nपञ्चविंशतिमो योऽयं ज्ञानादेव प्रवर्तते।। २४१.४८ ।।"
  },
  {
    "text": "इति श्रीमहापुराणे आदिब्राह्मे वसिष्ठकरालजनकसंवादे क्षराक्षरविचारनिरूपणं नाम एकचत्वारिंशदधिकद्विशततमोऽध्यायः।। २४१ ।।"
  }
]
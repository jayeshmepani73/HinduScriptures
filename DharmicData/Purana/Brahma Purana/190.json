[
  {
    "text": "<b>केशिवधनिरूपणम्\n</b>\n<b>व्यास उवाच\n</b>\nककुद्‌मिनि हतेऽरिष्टे धेनुके च निपातिते।\nप्रलम्बे निधनं नीते धृते गोवर्धनाचले।। १९०.१ ।।"
  },
  {
    "text": "दमिते कालिये नागे भग्ने तुङ्गद्रुमद्वये।\nहतायां पूतनायां च शकटे परिवर्तिते।। १९०.२ ।।"
  },
  {
    "text": "कंसाय नारदः प्राह यथावृत्तमनुक्रमात्।\nयशोदादेवकीगर्भपरिवर्ताद्यशेषतः।। १९०.३ ।।"
  },
  {
    "text": "श्रुत्वा तत्सकलं कंसो नारदाद्देवदर्शनात्।\nवसुदेवं प्रति तदा कोपं चक्रे स दुर्मतिः।। १९०.४ ।।"
  },
  {
    "text": "सोऽतिकोपादुपालभ्य सर्वयादवसंसदि।\nजगर्हे यादवांश्चापि कार्यं चैतदचिन्तयत्।। १९०.५ ।।"
  },
  {
    "text": "यावन्न बालमारूढौ बलकृष्णौ सुबालकौ।\nतावदेव मया वध्यावसाध्यौ रुढयौवनौ।। १९०.६ ।।"
  },
  {
    "text": "चाणूरोऽत्र महावीर्यो मुष्टिकश्च महाबलः।\nएताभ्यां मल्लयुद्धे तौ घातयिष्यामि दुर्मदौ।। १९०.७ ।।"
  },
  {
    "text": "धनुर्महमहायागव्याजेनाऽऽनीय तौ व्रजात्।\nतथा तथा करिष्यामि यास्यतः संक्षयं यथा।। १९०.८ ।।"
  },
  {
    "text": "<b>व्यास उवाच\n</b>\nइत्यलोच्य स दुष्टात्मा कंसो रामजनार्दनौ।\nहन्तुं कृतमतिर्वीरमक्रूरं वाक्यमब्रवीत्।। १९०.९ ।।"
  },
  {
    "text": "<b>कंस उवाच\n</b>\nभो भो दानपते वाक्यं क्रियतां प्रीतये मम।\nइतः स्यन्दनमारुह्य गम्यतां नन्दगोकुलम्।। १९०.१० ।।"
  },
  {
    "text": "वसुदेवसुतौ तत्र विष्णोरंशसमुद्‌भवौ।\nनाशाय संभूतौ मम दुष्टौ प्रवर्धतः।। १९०.११ ।।"
  },
  {
    "text": "धनुर्महमहायागश्चतुर्दश्यां भविष्यति।\nआनेयौ भवता तौ तु मल्लयुन्नद्वाय तत्र वै।। १९०.१२ ।।"
  },
  {
    "text": "चाणूरमुष्टिकौ मल्लौ नियुद्धकुशलौ मम।\nताभ्यां सहानयोर्युद्धं सर्वलोकोऽत्र पश्यतु।। १९०.१३ ।।"
  },
  {
    "text": "नागः कुवलयापीडो महामात्रप्रचोदितः।\nस तौ निहंस्यते पापौ वसुदेवात्मजौ शिशू।। १९०.१४ ।।"
  },
  {
    "text": "तौ हत्वा वसुदेवं च नन्दगोपं च दुर्मतिम्।\nहनिष्ये पितरं चैव उग्रसेनं च दुर्मतिम्।। १९०.१५ ।।"
  },
  {
    "text": "ततः समस्तगोपानां गोधनान्यखिलान्यहम्।\nवित्तं चापहरिष्यामि दुष्टानां मद्वधैषिणाम्।। १९०.१६ ।।"
  },
  {
    "text": "त्वामृते यादवाश्चेमे दुष्टा दानपते मम।\nएतेषां च वधायाहं प्रयतिष्याम्यनुक्रमात्।। १९०.१७ ।।"
  },
  {
    "text": "ततो निष्कण्टकं सर्वं राज्यमेतदयादवम्।\nप्रसाधिष्ये त्वया तस्मान्मत्प्रीत्या वीर गम्यताम्।। १९०.१८ ।।"
  },
  {
    "text": "यथा च महिषं सर्पिर्दधि चाप्युपहार्य वै।\nगोपाः समानयन्त्याशु त्वया वाच्यास्तथा तथा।। १९०.१९ ।।"
  },
  {
    "text": "<b>व्यास उवाच\n</b>\nइत्याज्ञप्तस्तदाऽक्रूरो महाभागवतो द्विजाः।\nप्रीतिमानभवत्कृष्णं श्वो द्रक्ष्यामीति सत्वरः।। १९०.२० ।।"
  },
  {
    "text": "तथेत्युक्त्वा तु राजानं रथमारुह्य सत्वरः।\nनिश्चक्राम तदा पूर्या मथुराया मधुप्रियः।। १९०.२१ ।।"
  },
  {
    "text": "<b>व्यास उवाच\n</b>\nकेशी चापि बलोदग्रः कंसदूतः प्रचोदितः।\nकृष्णस्य निधनाकाङ्क्षी वृन्दावनमुपागमत्।। १९०.२२ ।।"
  },
  {
    "text": "सखुरक्षतभूपृष्ठः सटाक्षेपधुताम्बुदः।\nपुनर्विक्रान्तचन्द्रार्कमार्गो गोपान्तमागमत्।। १९०.२३ ।।"
  },
  {
    "text": "तस्य ह्रेषितशब्देन गोपाला दैत्यवाजिनः।\nगोप्यश्च भयसंविग्ना गोविन्दं शरणं ययुः।। १९०.२४ ।।"
  },
  {
    "text": "त्राहि त्राहीति गोविन्दस्तेषां श्रुत्वा तु तद्वचः।\nसतोयजलदध्वानागम्भीरमिदमुक्तवान्।। १९०.२५ ।।"
  },
  {
    "text": "<b>गोविन्द उवाच\n</b>\nअलं त्रासेन गोपालाः केशिनः किं भयातुरैः।\nभवद्‌भिर्गोपजातीयैर्वोरवीर्यं विलोप्यते।। १९०.२६ ।।"
  },
  {
    "text": "किमनेनाल्पसारेण ह्रेषितारोपकारिणा।\nदैतेयबलवाह्येन वल्गता दुष्टवाजिना।। १९०.२७ ।।"
  },
  {
    "text": "एह्येहि दुष्ट कृष्णोऽहं पूष्णस्त्विव पिनाकधृक्।\nपातयिष्यामि दशनान्वदनादखिलांस्तव।। १९०.२८ ।।"
  },
  {
    "text": "<b>व्यास उवाच\n</b>\nइत्युक्त्वा स तु गोविन्दः केशिनः संमुखं ययौ।\nविवृतास्यश्च सोऽप्येनं दैतेयश्च उपाद्रवत्।। १९०.२९ ।।"
  },
  {
    "text": "बाहुमाभोगिनं कृत्वा मुखे तस्य जनार्दनः।\nप्रवेशयामास तदा केशिनो दुष्टवाजिनः।। १९०.३० ।।"
  },
  {
    "text": "केशिनो वदनं तेन विशता कृष्णबाहुना।\nशातिता दशनास्तस्य सिताभ्रावयवा इव।। १९०.३१ ।।"
  },
  {
    "text": "कृष्णस्य ववृधे बाहुः केशिदेहगतो द्विजाः।\nविनाशाय यथा व्याधिराप्तभूतैरुपेक्षितः।। १९०.३२ ।।"
  },
  {
    "text": "विपाटितौष्ठो बहुलं सफेनं रुधिरं वमन्।\nसृक्कणी विवृते चक्रे विश्लिष्टे मुक्तबन्धने।। १९०.३३ ।।"
  },
  {
    "text": "जगाम धरणीं पादैः शकृन्मूत्रं समुत्सृजन्।\nस्वेदार्द्रगात्रः श्रान्तश्च निर्यत्नः सोऽभवत्ततः।। १९०.३४ ।।"
  },
  {
    "text": "व्यादितास्यो महारौद्रः सोऽसुरः कृष्णबाहुना।\nनिपपात द्विधाभूतो वैद्युतेन यथा द्रुमः।। १९०.३५ ।।"
  },
  {
    "text": "द्विपादपृष्ठपुच्छार्धश्रवणैकाक्षनासिके।\nकेशिनस्ते द्विधा भूते शकले च विरेजतुः।। १९०.३६ ।।"
  },
  {
    "text": "हत्वा तु केशिनं कृष्णो मुदितैर्गोपकैर्वृतः।\nअनायस्ततनुः पुण्डरीकाक्षमनुरागमनोरमम्।। १९०.३७ ।।"
  },
  {
    "text": "ततो गोपाश्च गोप्यश्च हते केशिनि विस्मिताः।\nतुष्टुवुः पुण्डरीकाक्षमनुरागमनोरमम्।। १९०.३८ ।।"
  },
  {
    "text": "आययौ त्वरितो विप्रो नारदो जलदस्थितः।\nकेशिनं निहतं दृष्ट्वा हर्षनिर्भरमानसः।। १९०.३९ ।।"
  },
  {
    "text": "<b>नारद उवाच\n</b>\nसाधु साधु जगन्नाथ लीलयैव यदच्युत।\nनिहतोऽयं त्वया केशी क्लेशदस्त्रिदिवौकसाम्।। १९०.४० ।।"
  },
  {
    "text": "सुकर्माण्यवतारे तु कृतानि मधुसूदन।\nयानि वै विस्मितं चेतस्तोषमेतेन मे गतम्।। १९०.४१ ।।"
  },
  {
    "text": "तुरगस्यास्य शक्रोऽपि कृष्ण देवाश्च बिभ्यति।\nधनुकेसरजालस्य ह्रेषतोऽभ्रावलोकिनः।। १९०.४२ ।।"
  },
  {
    "text": "यस्मात्त्वयैष दुष्टात्मा हतः केशी जनार्दन।\nतस्मात्केशवनाम्ना त्वं लोके गेयो भविष्यसि।। १९०.४३ ।।"
  },
  {
    "text": "स्वस्त्यस्तु ते गमिष्यामि कंसयुद्धेऽधुना पुनः।\nपरश्वोऽहं समेष्यामि त्वया केशिनिषूदन।। १९०.४४ ।।"
  },
  {
    "text": "उग्रसेनसुते कंसे सानुगे विनिपातिते।\nभारावतारकर्ता त्वं पृथिव्या धरणीधर।। १९०.४५ ।।"
  },
  {
    "text": "तत्रानेकप्रकारेण युद्धानि पृथिवीक्षिताम्।\nद्रष्टव्यानि मया युष्मत्प्रणीतानि जनार्दन।। १९०.४६ ।।"
  },
  {
    "text": "सोऽहं यास्यामि गोविन्द देवकार्यं महत्कृतम्।\nत्वया सभाजितश्चाहं स्वस्ति तेऽस्तु व्रजाम्यहम्।। १९०.४७ ।।"
  },
  {
    "text": "<b>व्यास उवाच\n</b>\nनारदे तु गते कृष्णः सह गोपैरविस्मितः।\nविवेश गोकुलं गोपीनेत्रपानैकभाजनम्।। १९०.४८ ।।"
  },
  {
    "text": "इति श्रीमहापुराणे आदिब्राह्मे कृष्णबालचरिते केशिवधनिरूपणं नाम नवत्यधिकशततमोऽध्यायः।। १९० ।।"
  }
]
[
  {
    "text": "<b>तत्रादौ पातालप्रमाणवर्णनम्\t</b>\n<b>लोमहर्षण उवाच\t</b>\nविस्तार एष कथितः पृतिव्या मुनिसत्तमाः।\nसप्ततिस्तु सहस्राणि तदुच्छ्रयोऽपि क्थ्यते॥ २१.१ ॥"
  },
  {
    "text": "दशसाहस्रमेकैकं पातालं मुनिसत्तमाः।\nअतलं वितलञ्चैव नितलं सुतलं तथा॥ २१.२ ॥"
  },
  {
    "text": "तलातलं रसातलं पातालञ्चापि सप्तमम्।\nकृष्णा शुक्लारुणा पीता शर्करा शैलकाञ्चनो॥ २१.३ ॥"
  },
  {
    "text": "भूमयो यत्र विप्रेन्द्रा वरप्रासादशोभिताः।\nतेषु दानवदैतेयजातयः शतशः स्थिताः॥ २१.४ ॥"
  },
  {
    "text": "नागानाञ्च महाङ्गानां ज्ञातयश्च द्विजोत्तमाः।\nस्वर्लोकादपि रम्याणि पातालानीति नारद॥ २१.५ ॥"
  },
  {
    "text": "प्राह स्वर्गसदोमध्ये पातालेभ्यो गतो दिवम्।\nआह्लादकारिणः शुभ्रा मणयो यत्र सुप्रभाः॥ २१.६ ॥"
  },
  {
    "text": "नागाभरणभूषाश्च पातालं केन तत्समम्।\nदैत्यदानवकन्याभिरितश्चेतश्च शोभिते॥ २१.७ ॥"
  },
  {
    "text": "पाताले कस्य न प्रीतिर्विमुक्तस्यापि जायते।\nदिवार्करश्मयो यत्र प्रभास्तन्वन्ति नातपम्॥ २१.८ ॥"
  },
  {
    "text": "शशिनश्च न शीताय निशि द्योताय केवलम्।\nभक्ष्यभोज्यमहापानमदमत्तैश्च भोगिभिः॥ २१.९ ॥"
  },
  {
    "text": "यत्र न ज्ञायते कालो गतोऽपि दनुजादिभिः।\nवनानि नद्यो रम्याणि सरांसि कमलाकराः॥ २१.१० ॥"
  },
  {
    "text": "पुंस्कोकिलादिलापाश्च मनोज्ञान्यम्बरामि च ।\nभूषणान्यतिरम्याणि गन्धाद्यञ्चानुलेपनम्॥ २१.११ ॥"
  },
  {
    "text": "वीणावेणुमृदङ्गानां निःस्वनाश्च सदा द्विजाः।\nएतान्यन्यानिरम्याणि गन्धाद्यञ्चानुलेपनम्॥ २१.१२ ॥"
  },
  {
    "text": "दैत्योरगैश्च भुज्यन्ते पातालान्तरगोचरैः।\nपातालानामधश्चास्ते विष्णोर्या तामसी तनुः॥ २१.१३ ॥"
  },
  {
    "text": "शेषाख्या यद्गुणान् वक्तुं न शक्ता दैत्यदानवाः।\nयोऽनन्तः पठ्यते सिद्धैर्देवदेवर्षिपूजितः॥ २१.१४ ॥"
  },
  {
    "text": "सहस्रशिरसा व्यक्तः स्वस्तिकामलभूषणः।\nफणामणिसहस्रेण यः स विद्योतयन् दिशः॥ २१.१५ ॥"
  },
  {
    "text": "सर्व्वान् करोति निर्वोर्य्यातन् हिताय जगतोऽसुरान्।\nमदाघूर्णितनेत्रोऽसौ यः सदैवैककुण्डलः॥ २१.१६ ॥"
  },
  {
    "text": "किरीटो स्रग्धरो भाति साग्निश्वेत इवाचलः।\nनीलवासा मदोत्सिक्तः श्वेतहारोपसोभितः॥ २१.१७ ॥"
  },
  {
    "text": "साभ्रगङ्गाप्रपातोऽसौ कैलासाद्रिरिवोत्तमः।\nलांगलासक्तहस्ताग्रो बिभ्रन्मुशलमुत्तमम्॥ २१.१८ ॥"
  },
  {
    "text": "उपास्यते स्वयं कान्त्या यो वारुण्या च मूर्त्तया।\nकल्पान्ते यस्य वक्‌त्रेभ्यो विषानलशिखोज्ज्वलः॥ २१.१९ ॥"
  },
  {
    "text": "संकर्षणात्मको रुद्रो निष्क्रम्यात्ति जगत्त्रयम्।\nस विभ्रच्छिखरीभूतमशेषं क्षितिमण्डलम्॥ २१.२० ॥"
  },
  {
    "text": "आस्ते पातालमूलस्थः शेषोऽशेषसुरार्च्चितः।\nतस्य वीर्य्यं प्रभावश्च स्वरूपं रूपमेव च॥ २१.२१ ॥"
  },
  {
    "text": "न हि वर्णयितुं शक्यं ज्ञातुं वा त्रिदशैरपि।\nयस्यैषा सकला पृथ्वी फणामणिशिखारुणा॥ २१.२२ ॥"
  },
  {
    "text": "आस्ते कुसुममालेव कस्तद्वीर्यं वदिष्यति।\nयदा विजृम्भतेऽनन्तो मदाधूर्णितलोचनः॥ २१.२३ ॥"
  },
  {
    "text": "तदा चलति भूरेषा साद्रितोयाधिकानना।\nगन्धर्व्वप्सिरसः। सिद्धाः किन्नरोरगवारणाः॥ २१.२४ ॥"
  },
  {
    "text": "नान्तं गुणानां गच्छन्ति ततोऽनन्तोऽयमव्ययः।\nयस्य नागवधूहस्तैर्लापितं हरिचन्दनम्॥ २१.२५ ॥"
  },
  {
    "text": "मुहुः श्वासानिलायस्तं याति दिक्‌पटवासताम्।\nयमाराध्य पुराणर्षिर्गर्गौ ज्योतींषि तत्त्वतः॥ २१.२६ ॥"
  },
  {
    "text": "ज्ञातवान् सकलं चैव निमित्तपठितं पलम्।\nतेनेयं नागवर्य्येण शिरसा विधृता महो।\nबिभर्ति सकलाल्लो कान् स देवासुरमानुषान्॥ २१.२७ ॥"
  },
  {
    "text": "इति श्रीब्राह्मे महापुराणे पातालप्रमाणकीर्त्तनं नामैकविंशोऽध्यायः॥ २१ ॥"
  }
]
[
  {
    "text": "<b>खड्गतीर्थवर्णनम्\n</b>\n<b>ब्रह्मोवाच\n</b>\nखड्गतीर्थमिति ख्यातं गौतम्या उत्तरे तटे।\nतत्र स्नानेन दानेन मुक्तिभागी भवेन्नरः।। १३९.१ ।।"
  },
  {
    "text": "तत्र वृत्तं प्रवक्ष्यामि श्रृणु नारद यत्नतः।\nपैलूष इति विख्यातः कवषस्य सुतो द्विजः।। १३९.२ ।।"
  },
  {
    "text": "कुटुम्बभारात्परितो ह्यर्थार्थी परिधावति।\nन किमप्याससादासौ ततो वैराग्यमास्थितः।। १३९.३ ।।"
  },
  {
    "text": "अत्यन्तविमुखे दैवे व्यर्थीभूते तु पौरुषे।\nन वैराग्यादन्यदस्ति पण्डितस्यावलम्बनम्।। १३९.४ ।।"
  },
  {
    "text": "इति संचिन्तयामास तदाऽसौ निःश्वसन्मुहुः।\nक्रमागतं धनं नास्ति पोष्याश्च बहवो मम।। १३९.५ ।।"
  },
  {
    "text": "मानी चाऽऽत्मा न कष्टार्हो हा धिग्दुर्दैवचेष्टितम्।\nस कटाचिद्वृत्तियुतो वृत्तिभिः परिवर्तयन्।। १३९.६ ।।"
  },
  {
    "text": "न लेभे तद्धनं वृत्तेर्विरागमगमत्तदा।\nसेवा निषिद्धा या काचिद्‌गहना दुष्करं तपः।। १३९.७ ।।"
  },
  {
    "text": "बलादाकर्षतीयं मां तृष्णा सर्वत्र दुष्कृते।\nत्वयाऽपकृतमज्ञानात्तस्मात्तृष्णे नमोऽस्तु ते।। १३९.८ ।।"
  },
  {
    "text": "एवं विचिन्त्य मेधावी तृष्णाछेदाय किं भवेत्।\nइत्यालोच्य स पैलूषः पितरं वाक्यमब्रवीत्।। १३९.९ ।।"
  },
  {
    "text": "<b>पैलूष उवाच\n</b>\nज्ञानासिना क्रोधलोभौ संसृतिं चातिदुस्तराम्।\nछेद्‌मीमां केन हे तात तमुपायं वद प्रभो।। १३९.१० ।।"
  },
  {
    "text": "<b><sup class=\"reference\" id=\"cite_ref-1\"><a href=\"#cite_note-1\">[१]</a></sup>कवष उवाच\n</b>\nईश्वराज्ज्ञानमन्विच्छेदित्येषा वैदिकी श्रुतिः।\nतस्मादाराधयेशानं ततो ज्ञानमवाप्स्यसि।। १३९.११ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा स पैलूषो ज्ञानायेश्वरमार्चयत्।\nततस्तुष्टो महेशानो ज्ञानं प्रादाद्‌द्विजातये।।\nप्राप्तज्ञानो महाबुद्धिर्गाथाः प्रोवाच मुक्तिदाः।। १३९.१२ ।।"
  },
  {
    "text": "<b>पैलूष उवाच\n</b>\nक्रोधस्तु प्रथमं शत्रुर्निष्फलो देहनाशनः।\nज्ञानखड्गेन तं छित्त्वा परमं सुखमाप्नुयात्।। १३९.१३ ।।"
  },
  {
    "text": "तृष्णा बहुविधा माया बन्धनी पापकारिणी।\nछित्त्वैतां ज्ञानखड्गेन सुखं तिष्ठति मानवः।। १३९.१४ ।।"
  },
  {
    "text": "सङ्गस्तु परमोऽधर्मो देवादीनामिति श्रुतिः।\nअसङ्गस्याऽऽत्मनोऽप्यस्य सङ्गोऽयं परमो रिपुः।। १३९.१५ ।।"
  },
  {
    "text": "छित्त्वैनं ज्ञानखड्गेन शिवैकत्वमवाप्नुयात्।\nसंशयः परमो नाशो धर्मार्थानां विनाशकृत्।। १३९.१६ ।।"
  },
  {
    "text": "छित्त्वैनं संशयं जन्तुः परमेप्सितमाप्नुयात्।\nपिशाचीव विशत्याशा निर्दहत्यखिलं सुखम्।।\nपूर्णाहन्तासिना छित्त्वा जीवन्मुक्तिमवाप्नुयात्।। १३९.१७ ।।"
  },
  {
    "text": "<b>ब्रह्मोवाच\n</b>\nततो ज्ञानमवाप्यासौ गङ्गीतीरं समाश्रितः।\nज्ञानखड्गेन निर्मोहस्ततो मुक्तिमवाप सः।। १३९.१८ ।।"
  },
  {
    "text": "ततः प्रभृति तत्तीर्थं खड्गतीर्थमिति स्मृतम्।\nज्ञानतीर्थं तच कवषं पैलूषं सर्वकामदम्।। १३९.१९ ।।"
  },
  {
    "text": "इत्यादिषट्‌सहस्राणि तीर्थान्याहुमहर्षयः।\nअशेषपापतापौघहराणीष्टप्रदानि च।। १३९.२० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये खड्गतीर्थवर्णनं नामैकोनचत्वारिंशदधिकशततमोऽध्यायः।। १३९ ।।"
  },
  {
    "text": "गौतमीमाहात्म्ये सप्ततितमोऽध्यायः"
  }
]
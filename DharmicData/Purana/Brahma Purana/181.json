[
  {
    "text": "<b>अवतारप्रयोजनवर्णनम्\n</b>\n<b>व्यास उवाच\n</b>\nश्रृणुध्वं मुनिशार्दूलाः प्रवक्ष्यामि समासतः।\nअवतारं हरेश्चात्र भारावतरणेच्छया।। १८१.१ ।।"
  },
  {
    "text": "यदा यदा त्वधर्मस्य वृद्धिर्भवति भो द्विजाः।\nधर्मश्च ह्रासमभ्योति तदा देवो जनार्दनः।। १८१.२ ।।"
  },
  {
    "text": "अवतारं करोत्यत्र द्विधा कृत्वाऽऽत्मनस्तनुम्।\nसाधूनां रक्षणार्थाय धर्मसंस्थापनाय च।। १८१.३ ।।"
  },
  {
    "text": "दुष्टानां निग्रहार्थाय अन्येषां च सुरद्विषाम्।\nप्रजानां रक्षणार्थाय जायतेऽसौ युगे युगे।। १८१.४ ।।"
  },
  {
    "text": "पुरा किल मही विप्रा भूरिभारावपीडिता।\nजगाम धरणी मेरौ समाजे त्रिदिवौकसाम्।। १८१.५ ।\nसब्रह्मकान्सुरान्सर्वान्प्रणित्याथ मेदिनी।\nकथयामास तत्सर्वं खेदात्करुणभाषिणी।। १८१.६ ।।"
  },
  {
    "text": "<b>धरण्युवाच\n</b>\nअग्निः सुवर्णस्य गुरुर्गवां सूर्योऽपरो गुरुः।\nममाप्यखिललोकानां वन्द्यो नारायणो गुरुः।। १८१.७ ।।"
  },
  {
    "text": "तत्सांप्रतमिमे दैत्याः कालनेमिपुरोगमाः।\nमर्त्यलोकं समागम्य बाधन्तेऽहर्निशं प्रजाः।। १८१.८ ।।"
  },
  {
    "text": "कालनेमिर्हतो योऽसौ विष्णुना प्रभविष्णुना।\nउग्रसेनसुतः कंसः संभूतः सुमहासुरः।। १८१.९ ।।"
  },
  {
    "text": "अरिष्टो धेनुकः केशी प्रलम्बो नरकस्तथा।\nसुन्दोऽसुरस्तथाऽत्युग्रो वाणश्चापि बलेः सुतः।। १८१.१० ।।"
  },
  {
    "text": "तथाऽन्ये च महावीर्या नृपाणां भवनेषु ये।\nसमुत्पन्ना दुरात्मानस्तान्न संख्यातुमुत्सहे।। १८१.११ ।।"
  },
  {
    "text": "अक्षौहिण्यो हि बहुला दिव्यमूर्तिधृताः सुराः।\nमहाबलानां दृप्तानां दैत्येन्द्राणां ममोपरि।। १८१.१२ ।।"
  },
  {
    "text": "तद्भूरिभारपीडार्ता न शक्नोम्यमरेश्वराः।\nविभर्तुमात्मानमहमिति विज्ञापयामि वः।। १८१.१३ ।।"
  },
  {
    "text": "क्रियतां तन्महाभागा मम भारावतारणम्।\nयथा रसातलं नाहं गच्छेयमतिविह्वला।। १८१.१४ ।।"
  },
  {
    "text": "<b>व्यास उवाच\n</b>\nइत्याकर्ण्य धरावाक्यमशेषैस्त्रिदशैस्ततः।\nभुवो भारावतारार्थं ब्रह्मा प्राह च चोदितः।। १८१.१५ ।।"
  },
  {
    "text": "<b>ब्रह्मोवाच\n</b>\nयदाह वसुधा सर्वं सत्यमेतद्दिवौकसः।\nअहं भवो भवन्तश्च सर्वं नारायणात्मकम्।। १८१.१६ ।।"
  },
  {
    "text": "विभूतयस्यु यास्तस्य तासामेव परस्परम्।\nआधिक्यं न्यूनता बाध्यबाधकत्वेन वर्तते।। १८१.१७ ।।"
  },
  {
    "text": "तदागच्छत गच्छामः क्षीराब्धेस्तटमुत्तमम्।\nतत्राऽऽराध्य हरिं तस्मै सर्वं विज्ञापयाम वै।। १८१.१८ ।।"
  },
  {
    "text": "सर्वदैव जगत्यर्थे स सर्वात्मा जगन्मयः।\nस्वल्पांशेनावतीर्योर्व्यां धर्मस्य कुरुते स्थितिम्।। १८१.१९ ।।"
  },
  {
    "text": "<b>व्यास उवाच\n</b>\nइत्युक्त्वा प्रययौ तत्र सह देवैः पितामहः।\nसमाहितमना भूत्वा तुष्टा गरुडध्वजम्।। १८१.२० ।।"
  },
  {
    "text": "<b>ब्रह्मोवाच\n</b>\nनमो नमस्तेऽस्तु सहस्रमूर्ते, सहस्रबाहो बहुवक्त्रपाद।\nनमो नमस्ते जगतः प्रवृत्तिविनाशसंस्थानपराप्रमेय।। १८१.२१ ।।"
  },
  {
    "text": "सूक्ष्मातिसूक्ष्मं च बृहत्प्रमाणं गरीयसामप्यतिगौरवात्मन्।\nप्रधानबुद्धीन्द्रियवाक्प्रधानमूलापरात्मन्भगवन्प्रसीद।। १८१.२२ ।।"
  },
  {
    "text": "एषा मही देव महीप्रसूतैर्महासुरैः पीडितशैलबन्धा।\nपरायणं त्वां जगतामुपैति, भारावतारार्थमपारपारम्।। १८१.२३ ।।"
  },
  {
    "text": "एते वयं वृत्ररिपुस्तथाऽयं, नासत्यदस्रौ वरुणस्तथैषः।\nइमे च रुद्रा वसवः ससूर्याः, समीरणाग्निप्रमुखास्तथाऽन्ये।। १८१.२४ ।।"
  },
  {
    "text": "सुराः समस्ताः सुरनाथ कार्यमेभिर्मया यच्च तदीश सर्वम्।\nआज्ञापयाऽऽज्ञां प्रतिपालयन्तस्तवैव तिष्ठाम सदाऽस्तदोषाः।। १८१.२५ ।।"
  },
  {
    "text": "<b>व्यास उवाच\n</b>\nएवं संस्तूयमानस्तु भगवान्परमेश्वरः।\nउज्जहाराऽऽत्मनः केशौ सितकृष्णौ द्विजोत्तमाः।। १८१.२६ ।।"
  },
  {
    "text": "उवाच च सुरानेतै मत्केशौ वसुधातले।\nअवतीर्य भुवो भारक्लेशहानिं करिष्यतः।। १८१.२७ ।।"
  },
  {
    "text": "सुराश्च सकलाः स्वांशैरवतीर्य महीतले।\nकुर्वन्तु युद्धमुन्मत्तैः पूर्वोत्पन्नैर्महासुरैः।। १८१.२८ ।।"
  },
  {
    "text": "ततः क्षयमशेषास्ते दैतेया धरणीतले।\nप्रयास्यन्ति न संदेहो नानायुधविचूर्णिताः।। १८१.२९ ।।"
  },
  {
    "text": "वसुदेवस्य या पत्नी देवकी देवतोपमा।\nतस्या गर्भोऽष्टमोऽयं तु मत्केशो भविता सुराः।। १८१.३० ।।"
  },
  {
    "text": "अवतीर्य च तत्रायं कंसं घातयिता भुवि।\nकालनेमिसमुद्‌भूतमित्युक्त्वाऽन्तर्दधे हरिः।। १८१.३१ ।।"
  },
  {
    "text": "अदृश्याय ततस्तेऽपि प्रणिपत्य महात्मने।\nमेरुपृष्ठं सुरा जग्मुरवतेरुश्च भूतले।। १८१.३२ ।।"
  },
  {
    "text": "कंसाय चाष्टमो गर्भो देवक्या धरणीतले।\nभविष्यतीत्याचचक्षे भगवान्नारदो मुनिः।। १८१.३३ ।।"
  },
  {
    "text": "कंसोऽपि तदुपश्रुत्य नारदात्कुपितस्ततः।\nदेवकीं वसुदेवं च गृहे गुप्तावधारयत्।। १८१.३४ ।\nजातं जातं च कंसाय तेनैवोक्तं यथा पुरा।\nतथैव वसुदेवोऽपि पुत्रमर्पितवान्द्विजाः।। १८१.३५ ।।"
  },
  {
    "text": "हिरण्यकशिपोः पुत्राः ष़ड्गर्भा इति विश्रुताः।\nविष्णुप्रयुक्ता तान्निद्रा क्रमाद्गर्भे न्ययोजयत्।। १८१.३६ ।।"
  },
  {
    "text": "योगनिद्रा महामाया वैष्णवी मोहितं यया।\nअविद्यया जगत्सर्वं तामाह भगवन्हरिः।। १८१.३७ ।।"
  },
  {
    "text": "<b>विष्णुरुवाच\n</b>\nगच्छ निद्रे ममाऽऽदेशात्पातालतलसंश्रयान्।\nएकैकश्येन षड्गर्भन्देवकीजठरे नय।। १८१.३८ ।।"
  },
  {
    "text": "हतेषु तेषु कंसेन शेषाख्योऽशस्ततोऽनघः।\nअंशांसेनोदरे तस्याः सप्तमं संभविष्यति।। १८१.३९ ।।"
  },
  {
    "text": "गोकुले वसुदेवस्य भाराया वै रोहिणी स्थिता।\nतस्याः प्रसूतिसमये गर्भो नेयस्त्वयोदरम्।। १८१.४० ।।"
  },
  {
    "text": "सप्तमो भोजराजस्य भयाद्रोधोपरोधतः।\nदेवक्याः पतितो गर्भ इति लोको वदिष्यति।। १८१.४१ ।।"
  },
  {
    "text": "गर्भसंकर्षणात्सोऽथ लोके संकर्षणेति वै।\nसंज्ञामवाप्स्यते वरीः श्वेताद्रिशिखरोपमः।। १८१.४२ ।।"
  },
  {
    "text": "ततोऽहं संभविष्यामि देवकीजठरे शुभे।\nगर्भे त्वया यशोदाया गन्तव्यमविलम्बितम्।। १८१.४३ ।।"
  },
  {
    "text": "प्रावृट्काले च नभसि कृष्णाष्टम्यामहं निशि।\nउत्पत्स्यामि नवम्यां च प्रसूतिं त्वमवाप्स्यसि।। १८१.४४ ।।"
  },
  {
    "text": "यशोदाशयने मां तु देवक्यास्त्वामनिन्दिते।\nमच्छक्तिप्रेरितमतिर्वसुदेवो नयिष्यति।। १८१.४५ ।।"
  },
  {
    "text": "कंसश्च त्वामुपादाय देवि शैलशिलातले।\nप्रक्षेप्स्यत्यन्तरिक्षे च त्वं स्थानं समवाप्स्यसि।। १८१.४६ ।।"
  },
  {
    "text": "ततस्त्वां शतधा शक्रः प्रणम्य मम गौरवात्।\nप्रणिपातानतशिरा भगिनीत्वे ग्रहीष्यति।। १८१.४७ ।।"
  },
  {
    "text": "ततः शुम्भनिशुम्भादीन्हत्वा दैत्यान्सहस्रशः।\nस्थानैरनेकैः पृथिवीमसेषां मण्डयिष्यसि।। १८१.४८ ।।"
  },
  {
    "text": "त्वं भूतिः संनतिः कीर्तिः कान्तिर्वै पृथिवी धृतिः।\nलज्जापुष्टिरुषा च काचिदन्या त्वमेव सा।। १८१.४९ ।।"
  },
  {
    "text": "ये त्वामार्येति दुर्गेति वेदगर्भेऽम्बिकेति च।\nभद्रेति भद्रकालीति क्षेम्या क्षेमंकरीति च।। १८१.५० ।।"
  },
  {
    "text": "प्रातश्चैवापराह्णे च स्तोष्यन्त्यानम्रमूर्तयः।\nतेषां हि वाञ्छितं सर्वं मत्प्रसादाद्भविष्यति।। १८१.५१ ।।"
  },
  {
    "text": "सुरामांसोपहारैस्तु भक्ष्यभोज्यैश्च पूजिता।\nनृणामशेषकामांस्त्वं प्रसन्नायां प्रदास्यसि।। १८१.५२ ।।"
  },
  {
    "text": "ते सर्वे सर्वदा भद्रा मत्प्रसादादसंशयम्।\nअसंदिग्धं भविष्यन्ति गच्छ देवि यथोदितम्।। १८१.५३ ।।"
  },
  {
    "text": "इति श्रीमहापुराणे आदिब्राह्मे हरेरंशावतारनिरूपणं नामैकाशीत्यधिकशततमोऽध्यायः।। १८१ ।।"
  }
]
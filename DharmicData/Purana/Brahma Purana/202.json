[
  {
    "text": "<b>नरकवधवर्णनम्\n</b>\n<b>व्यास उवाच\n</b>\nद्वारवत्यां ततः शौरिं शक्रस्त्रिभुवनेश्वरः।\nआजगामाथ मुनयो मर्त्तरावतवृष्ठगः।। २०२.१ ।।"
  },
  {
    "text": "प्रविश्य द्वारकां सोऽथ समीपे च हरेस्तदा।\nकथयामास दैत्यस्य नरकस्य विचेष्टितम्।। २०२.२ ।।"
  },
  {
    "text": "त्वया नाथेन देवानां मनुष्यत्वेऽपि तिष्ठता।\nप्रशमं सर्वदुःखानि नीतानि मधुसूदन।। २०२.३ ।।"
  },
  {
    "text": "तपस्विजनरक्षायै सोऽपिष्टो धेनुकस्तथा।\nप्रलम्बाद्यास्तथा केशी ते सर्वे निहतास्त्वया।। २०२.४ ।।"
  },
  {
    "text": "कंसः कुवलयापीडः पूतना बालघातिनी।\nनाशं नीतास्त्वया सर्वे येऽन्ये जगदुपद्रवाः।। २०२.५ ।।"
  },
  {
    "text": "युष्मद्देर्दण्डसंबुद्धिपरित्राते जगत्त्रये।\nयज्ञे यज्ञहविः प्राश्य तृप्तिं यान्ति दिवौकसः।। २०२.६ ।।"
  },
  {
    "text": "सोऽहं सांप्रतमायातो यन्नमित्तां जनार्दन।\nतच्छ्रुत्वा तत्प्रतीकारप्रयत्नं कर्तुमर्हसि।। २०२.७ ।।"
  },
  {
    "text": "भौमोऽयं नरको नाम प्राग्ज्योतिषपुरेश्वरः।\nकरोति सर्वभूतानामपघातमरिंदम।। २०२.८ ।।"
  },
  {
    "text": "देवसिद्धसूरादीनां नृपाणां च जनार्दन।\nहत्वा तु सोऽसुरः कन्या रुरोध निजमन्दिरे।। २०२.९ ।।"
  },
  {
    "text": "छत्रं यत्सलिलस्रावि तज्जहार प्रचेतसः।\nमन्दरस्य तथा श्रृङ्गं हृतवान्मणिपर्वतम्।। २०२.१० ।।"
  },
  {
    "text": "अमृतस्राविणी दिव्ये मातुर्मेऽमृतकुण्डले।\nजहार सोऽसुरोऽदित्या वाञ्छत्यैरावतं द्विपम्।। २०२.११ ।।"
  },
  {
    "text": "दुर्नीतमेतद्‌गोविन्द मया तस्य तवोदितम्।\nयदत्र प्रतिकर्तव्यं तत्स्वयं परिमृश्यताम्।। २०२.१२ ।।"
  },
  {
    "text": "<b>व्यास उवाच\n</b>\nइति श्रुत्वा स्मितं कृत्वा भगवान्देवकीसुतः।\nगृहीत्वा वासवं हस्ते समुत्तस्थौ वरासनात्।। २०२.१३ ।।"
  },
  {
    "text": "संचिन्तितमुपारुह्य गरुडं गगनेचरम्।\nसत्यभामां समारोप्य ययौ प्राग्ज्योतिषं पुरम्।। २०२.१४ ।।"
  },
  {
    "text": "आरुह्यैरावतं नागं शक्रोऽपि त्रिदशालयम्।\nततो जगाम सुमनाः पश्यतां द्वारकौकसाम्।। २०२.१५ ।।"
  },
  {
    "text": "प्राग्ज्योतिषपुरस्यास्य समन्ताच्छतयोजनम्।\nआचितं भैरवैः परसैन्यनिवारणे।। २०२.१६ ।।"
  },
  {
    "text": "तांश्चिच्छेद हरिः पाशान्क्षिप्त्वा चक्रं सुदर्शनम्।\nततो मुरः समुत्तस्थौ तं जघान च केशवः।। २०२.१७ ।।"
  },
  {
    "text": "मुरोस्तु(रस्य)तनयान्सप्त सहस्रास्तां(सा तां)स्ततो हरिः।\nचक्रधाराग्निनिर्दग्धांश्चाकार शलभानिव।। २०२.१८ ।।"
  },
  {
    "text": "हत्वा मुरं हयग्रीवं तथा पञ्चजनं द्विजाः।\nप्राग्ज्योतिषपुरं धीमांस्त्वरावान्समुपाद्रवत्।। २०२.१९ ।।"
  },
  {
    "text": "नरकेनास्य तत्राभून्महासौन्येन संयुगः\nकृष्णस्य यत्र गोविन्दो जघ्ने दैत्यान्सहस्रशः।। २०२.२० ।।"
  },
  {
    "text": "शस्रास्त्रवर्षं मुञ्चन्तं स भौमं नरकं बली।\nक्षिप्त्वा चक्रं द्विधा चक्रे चक्री दैतेयचक्रहा।। २०२.२१ ।।"
  },
  {
    "text": "हते तु नरके भूमिर्गृहीत्वाऽदितिकुण्डले।\nउपतस्थे जगन्नाथं वाक्यं चेदमथाब्रवीत्।। २०२.२२ ।।"
  },
  {
    "text": "<b>धरण्युवाच\n</b>\nयदाऽहमुद्धुता नाथ त्वया शूकरमूर्तिना।\nत्वत्संस्पर्शभवः पुत्रस्तदाऽयं मय्यजायत।। २०२.२३ ।।"
  },
  {
    "text": "सोऽयं त्वयैव दत्तो मे त्वयैव विनिपातितः।\nगृहाण कुण्डले चेमे पालयास्य च संततिम्।। २०२.२४ ।।"
  },
  {
    "text": "भारावतरणार्थाय ममैव भगवानिमम्।\nअंशेन लोकमायातः प्रसादसुमुख प्रभो।। २०२.२५ ।।"
  },
  {
    "text": "त्वं कर्ता च विकर्ता च संहर्ता प्रभवोऽव्ययः।\nजगत्स्वरूपो यश्च त्वं स्तूयसेऽच्युत किं मया।। २०२.२६ ।।"
  },
  {
    "text": "व्यापी व्याप्यः क्रिया कर्ता कार्यं च भगवान्सदा।\nसर्वभूतात्मभूतात्मा स्तूयसेऽच्युत किं मया।। २०२.२७ ।।"
  },
  {
    "text": "परमात्मा त्वमात्मा च भूतात्मा चाव्ययो भवान्।\nयदा तदा स्तुतिर्नास्ति किमर्थं ते प्रवर्तताम्।। २०२.२८ ।।"
  },
  {
    "text": "प्रसीद सर्वभूतात्मन्नरकेन कृतं च यत्।\nतत्क्षम्यतामदोषाय मत्सुतः स निपातितः।। २०२.२९ ।।"
  },
  {
    "text": "<b>व्यास उवाच\n</b>\nतथेति चोक्त्वा धरणीं भगवान्भूतभावनः।\nरत्नानि नरकावासाज्जग्राह मुनिसत्तमाः।। २०२.३० ।।"
  },
  {
    "text": "कन्यापुरे स कन्यानां षोडशातुलविक्रमः।\nशताधिकानि ददृशे सहस्राणि द्विजोत्तमाः।। २०२.३१ ।।"
  },
  {
    "text": "चतुर्दंष्ट्रान्गजांश्चोग्रान्षट्‌सहस्राणि दृष्टवान्।\nकाम्बोजानां तथाऽश्वानां नियुतान्येकविंशतिम्।। २०२.३२ ।।"
  },
  {
    "text": "कन्यास्ताश्च तथा नागांस्तानश्वान्द्वारकां पुरीम्।\nप्रापयामास गोविन्दः सद्यो नरककिंकरैः।। २०२.३३ ।।"
  },
  {
    "text": "ददृशे वारुणं छत्रं तथैव मणिपर्वतम्।\nआरोपयामास हरिर्गरुडे पतगेश्वरे।। २०२.३४ ।।"
  },
  {
    "text": "आरुह्य च स्वयं कृष्णः सत्यभामासहायवान्।\nअदित्याः कुण्डले दातुं जगाम त्रिदशालयम्।। २०२.३५ ।।"
  },
  {
    "text": "इति श्रीमहापुराणे आदिब्राह्मे कृष्णचरिते नरकवधो नाम द्व्यधिकद्विशततमोऽध्यायः।। २०२ ।।"
  }
]
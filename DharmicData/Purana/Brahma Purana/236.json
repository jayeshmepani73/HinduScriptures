[
  {
    "text": "<b>सांख्ययोगनिरूपणम्\n</b>\n<b>मुनय ऊचुः\n</b>\nतव वक्त्राब्धिसंभूतममृतं वाङ्‌मयं मुने।\nपिबतां नो द्विजश्रेष्ठ न नृप्तिरिह दृश्यते।। २३६.१ ।।"
  },
  {
    "text": "तस्माद्योगं मुने ब्रूहि विस्तरेण विमुक्तिदम्।\nसांख्यं च द्विपदां श्रेष्ठ श्रोतुमिच्छामहे वयम्।। २३६.२ ।।"
  },
  {
    "text": "प्रज्ञावाञ्श्रोत्रियो यज्वा ख्यातः प्राज्ञोऽनसूयकः।\nसत्यधर्ममतिर्ब्रह्मन्कथं ब्रह्माधिगच्छति।। २३६.३ ।।"
  },
  {
    "text": "तपसा ब्रह्मचर्येण सर्वत्यागेन मेधया।\nसांख्ये वा यदि वा योग एतत्पृष्टो वदस्व नः।। २३६.४ ।।"
  },
  {
    "text": "मनसश्चेन्द्रियाणां च यथैकागय्रमवाप्यते।\nयेनोपायेन पुरुषस्तत्त्वं व्याख्यातुमर्हसि।। २३६.५ ।।"
  },
  {
    "text": "<b>व्यास उवाच\n</b>\nनान्यत्र ज्ञानतपसोर्नान्यत्रेन्द्रियनिग्रहात्।\nनान्यत्र सर्वसंत्यागात्सिद्धिं विन्दति कश्चन।। २३६.६ ।।"
  },
  {
    "text": "महाभूतानि सर्वाणि पूर्वसृष्टिः स्वयंभुवः।\nभूयिष्ठं प्राणभृद्‌ग्रामे निविष्टानि शरीरिषु।। २३६.७ ।।"
  },
  {
    "text": "भूमेर्देहो जलात्स्नेहो ज्योतिषश्चक्षुषी स्मृते।\nप्राणापानाश्रयो वायुःकोष्ठाकाशं शरीरिणाम्।। २३६.८ ।।"
  },
  {
    "text": "क्रान्तौ विष्णुर्बले शक्रः कोष्ठेऽग्निर्भोक्तुमिच्छति।\nकर्णयोः प्रदिशः श्रोत्रे जिह्वायां वाक्सरस्वती।। २३६.९ ।।"
  },
  {
    "text": "कर्णौ त्वक्चक्षुषी जिह्वा नासिका चैव पञ्चमी।\nदश तानीन्द्रियोक्तानि द्वाराण्याहारसिद्धये।। २३६.१० ।।"
  },
  {
    "text": "शब्दस्पर्शौ तथा रूपं रसं गन्धं च पञ्चमम्।\nइन्द्रियार्थान्पृथग्विद्यादिन्द्रियेभ्यस्तु नित्यदा।। २३६.११ ।।"
  },
  {
    "text": "इन्द्रियाणि मनो युङ्‌क्ते अवश्या(शा)निव राजिनः(लः)।\nमनश्चापि सदा युङ्‌क्ते भूतात्मा हृदयाश्रितः।। २३६.१२ ।।"
  },
  {
    "text": "इन्द्रियाणां तथैवैषां सर्वेषामीश्वरं मनः।\nनियमे च विसर्गे च भूतात्मा मनसस्तथा।। २३६.१३ ।।"
  },
  {
    "text": "इन्द्रियाणीन्द्रियार्थश्च स्वभावश्चेतना मनः।\nप्राणापानौ च जीवश्च नित्यं देहेषु देहिनाम्।। २३६.१४ ।।"
  },
  {
    "text": "आश्रयो नास्ति सत्त्वस्य गुणशब्दो न चेतनाः।\nसत्त्वं हि तेजः सृजति न गुणान्वै कथंचन।। २३६.१५ ।।"
  },
  {
    "text": "एवं सप्तदशं देहं वृतं षोडशभिर्गुणैः।\nमनीषी मनसा विप्राः पश्यत्यात्मानमात्मनि।। २३६.१६ ।।"
  },
  {
    "text": "न ह्यं चक्षुषा दुश्यो न च सर्वैरपीन्द्रियैः।\nमनसा तु प्रदीप्तेन महानात्मा प्रकशते।। २३६.१७ ।।"
  },
  {
    "text": "अशब्दस्पर्शरूपं तच्च(च्चा)रसागन्धमव्ययम्।\nअशरीरं शरीरे स्वे निरीक्षेत निरिन्द्रियम्।। २३६.१८ ।।"
  },
  {
    "text": "अव्यक्तं सर्वदेहेषु मर्त्येषु परमार्चितम्।\nयोऽनुपश्यति स प्रेत्य कल्पते ब्रह्मभूयतः।। २३६.१९ ।।"
  },
  {
    "text": "विद्याविनयसंपन्नब्राह्मणे गवि हस्तिनि।\nशुनि चैव श्वपाके च पण्डिताः समदर्शिनः।। २३६.२० ।।"
  },
  {
    "text": "स हि सर्वेषु भूतेषु जङ्गमेषु ध्रुवेषु च।\nवसत्येको महानात्मा येन सर्वमिदं ततम्।। २३६.२१ ।।"
  },
  {
    "text": "सर्वभूतेषु चाऽऽत्मानं सर्वभूतानि चाऽऽत्मनि।\nयदा पश्यति भूतात्मा ब्रह्म संपद्यते तदा।। २३६.२२ ।।"
  },
  {
    "text": "यावानात्मनि वेदाऽऽत्मा तावानात्मा परात्मनि।\nय एवं सततं वेद सोऽमृतत्वाय कल्पते।। २३६.२३ ।।"
  },
  {
    "text": "सर्वभूतात्मभूतस्य सर्वभूतहितस्य च।\nदेवापि मार्गे मुह्यन्ति अपदस्य पदैषिणः।। २३६.२४ ।।"
  },
  {
    "text": "शकुन्तानामिवाऽऽकाशे मत्स्यानामिव चोदके।\nयथा गतिर्न दृश्येन तथा ज्ञानविदां गतिः।। २३६.२५ ।।"
  },
  {
    "text": "कालः पचति भूतानि सर्वाण्येवाऽऽत्मनाऽऽत्मनि।\nयस्मिस्तु पच्यते कालस्तन्न वेदेह कश्चन।। २३६.२६ ।।"
  },
  {
    "text": "न तदुर्ध्वं न तिर्यक्च नाधो न च पुनः पुनः।\nन मध्ये प्रतिगृह्‌णीते नैव किंचिन्न कश्चन।। २३६.२७ ।।"
  },
  {
    "text": "सर्वे तत्स्था इमे लोका बाह्यमेषां न किंचन।\nयद्यप्यग्रे समागच्छेद्यता बाणो गुणच्युतः।। २३६.२८ ।।"
  },
  {
    "text": "नैवान्तं कारणस्येयाद्यद्यपि स्यान्मनोजवः।\nतस्मात्सूक्ष्मतरं नास्ति नास्ति स्थूलतरं तथा।। २३६.२९ ।।"
  },
  {
    "text": "सर्वतः पाणिपादं तत्सर्वतोऽक्षिशिरोमुखम्।\nसर्वतःश्रुतिमल्लोके सर्वमावृत्य तिष्ठति।। २३६.३० ।।"
  },
  {
    "text": "तदेवाणोरणुतरं तन्महद्‌भ्यो महत्तरम्।\nतदन्तः सर्वभूतानां ध्रुवं तिष्ठन्न दृश्यते।। २३६.३१ ।।"
  },
  {
    "text": "अक्षरं च क्षरं चैव द्वेधा भावोऽयमात्मनः।\nक्षकः सर्वेषु भूतेषु दिव्यं त्वमृतमक्षरम्।। २३६.३२ ।।"
  },
  {
    "text": "नवद्वारं पुरं कृत्वा हंसो हि नियतो वशी।\nईदृशः सर्वभूतस्य स्थावरस्य चरस्य च।। २३६.३३ ।।"
  },
  {
    "text": "हानेनाभिविकल्पानां नराणां संचयेन च।\nशरीराणामजस्याऽऽहुर्हंसत्वं पारदर्शिनः।। २३६.३४ ।।"
  },
  {
    "text": "हंसोक्तं च क्षरं चैव कूटस्थं यत्तदक्षरम्।\nतद्विद्वानक्षरं प्राप्य जहाति प्राणजन्मनी।। २३६.३५ ।।"
  },
  {
    "text": "<b>व्यास उवाच\n</b>\nभवतां पृच्छतां विप्रा यथावदिह तत्त्वतः।\nसांख्यं ज्ञानेन संयुक्तं तदेतत्कीर्तितं मया।। २३६.३६ ।।"
  },
  {
    "text": "योगकृत्यं तु भो विप्राः कीर्तयिष्याम्यतः परम्।\nएकत्वं बुद्धिमनसोरिन्द्रियाणां च सर्वशः।। २३६.३७ ।।"
  },
  {
    "text": "आत्मनो व्यापिनो ज्ञानं ज्ञानमेतदत्तुमम्।\nतदेतदुपशान्तेन दान्तेनाध्यात्मशीलिना।। २३६.३८ ।।"
  },
  {
    "text": "आत्मारामेण बुद्धेन बोद्धव्यं शुचिकर्मणा।\nयोगदोषान्समुच्छिद्य पञ्च यान्कवयो विदुः।। २३६.३९ ।।"
  },
  {
    "text": "कामं क्रोदं च लोभं च भयं स्वप्नं पञ्चमम्।\nक्रोधं शमेन जयति कामं संकल्पवर्जनात्।। २३६.४० ।।"
  },
  {
    "text": "सत्त्वसंसेवनाद्धीरो निद्रामुच्छेत्तुमर्हति।\nधृत्या शिश्नोदरं रक्षेत्पाणिपादं च चक्षुषा।। २३६.४१ ।।"
  },
  {
    "text": "चक्षुः श्रोत्रं च मनसा मनो वाचं च कर्मणा।\nअप्रमादाद्भयं जह्यद्दम्भं प्राज्ञोपसेवनात्।। २३६.४२ ।।"
  },
  {
    "text": "एवमेतान्योगदोषाञ्जयेन्नित्यमतन्द्रितः।\nअग्नींश्च ब्राह्मणांश्चाथ देवताः प्रणमेत्सदा।। २३६.४३ ।।"
  },
  {
    "text": "वर्जयेदुद्धतां वाचं हिंसायुक्तां मनोनुगाम्।\nब्रह्मतेजोमयं शुक्रं यस्य सर्वमिदं जगत्।। २३६.४४ ।।"
  },
  {
    "text": "एतस्य भूतभूतस्य दृष्टं स्थावरजङ्गमम्।\nध्यायनमध्ययनं दानं सत्यं ह्रीरार्जवं क्षमा।। २३६.४५ ।।"
  },
  {
    "text": "शौचं चैवाऽऽत्मनः शुद्धिरिन्द्रयाणां च निग्रहः।\nएतैर्विवर्घते तेजः पाप्मानं चापकर्षति।। २३६.४६ ।।"
  },
  {
    "text": "समः सर्वेषु भूतेषु लभ्यालभ्येन वर्तयन्\nधूतपाप्मा तु तेजस्वी लघ्वाहारो जितेन्द्रियः।। २३६.४७ ।।"
  },
  {
    "text": "तामत्रधौ वशे कृत्वा निषेवेद्‌ब्रह्मणः पदम्।\nमनसश्चेन्द्रियाणां च कृत्वैकाग्रयं समाहितः।। २३६.४८ ।।"
  },
  {
    "text": "पूर्वरात्रे परार्धे च धारयेन्मन आत्मनः।\nजन्तोः पञ्चेन्द्रियस्यास्य यद्येकं क्लिन्नमिन्द्रियम्।। २३६.४९ ।।"
  },
  {
    "text": "ततोऽस्य स्रवति प्रज्ञा गिरेः पादादिवोदकम्।\nमनसः पूर्वमादद्यात्कूर्माणामिव मत्स्यहा।। २३६.५० ।।"
  },
  {
    "text": "ततः श्रोत्रं ततश्चक्षुर्जिह्‌वा घ्राणं च योगवित्।\nतत एतानि संयम्य मनसि स्थापयेद्यदि।। २३६.५१ ।।"
  },
  {
    "text": "तथैवापोह्य संकल्पान्मनो ह्यात्मनि धारयेत्।\nपञ्चेन्द्रियाणि मनसि हृदि संस्थापयेद्यदि।। २३६.५२ ।।"
  },
  {
    "text": "यदैतान्यवतिष्ठन्ते मनः षष्ठानि चाऽऽत्मनि।\nप्रसीदन्ति च संस्थायां तदा ब्रह्म प्रकाशते।। २३६.५३ ।।"
  },
  {
    "text": "विधूम इव दीप्तार्चिरागत्य इव दीप्तिमान्।\nवैद्युतोऽग्निरिवाऽऽकाशे पश्यन्त्यात्मानमात्मनि।। २३६.५४ ।।"
  },
  {
    "text": "सर्व तत्र तु सर्वत्र व्यापकत्वाच्च दृश्यते।\nतं पश्यन्ति महात्मानो ब्राह्मणा ये मनीषिणः।। २३६.५५ ।।"
  },
  {
    "text": "धृतिमन्तो महाप्राज्ञाः सर्वभूतहिते रताः।\nएवं परिमितं कालमाचरन्संशितव्रतः।। २३६.५६ ।।"
  },
  {
    "text": "आसीनो हि रहस्येको गच्छेदक्षरसाम्यताम्।\nप्रमोहो भ्रम आवर्तो घ्राणं श्रवणदर्शने।। २३६.५७ ।।"
  },
  {
    "text": "अद्‌भुतानि रसः स्पर्शः शीतोष्णमारुताकृतिः।\nप्रतिभानुपसर्गाश्च प्रतिसंगृह्य योगतः।। २३६.५८ ।।"
  },
  {
    "text": "तांस्तत्त्वविदनादृत्य साम्येनैव निवर्तयेत्।\nकुर्यात्परिचयं योगे त्रैलोक्ये नियतो मुनिः।। २३६.५९ ।।"
  },
  {
    "text": "गिरिश्रृङ्गे तथा चैत्ये वृक्षमूलेषु योजयेत्।\nसंनियम्येन्द्रियग्रामं कोष्ठे भाण्डमना इव।। २३६.६० ।।"
  },
  {
    "text": "एकाग्रं चिन्तयेन्नित्यं योगान्नोद्विजते मनः।\nयेनोपयेन शक्येत नियन्तुं चञ्चलं मनः।। २३६.६१ ।।"
  },
  {
    "text": "तत्र युक्तो निषेवेत न चैव विचलेत्ततः।\nशून्यागाराणि चैकाग्रो निवासार्थमुपक्रमेत्।। २३६.६२ ।।"
  },
  {
    "text": "नातिव्रजेत्परं वाचा कर्मणा मनसाऽपि वा।\nउपेक्षको यथाहारो लब्धालब्धसमो भवेत्।। २३६.६३ ।।"
  },
  {
    "text": "यश्चैनमभिनन्देत यश्चैनमभिवादयेत्।\nसमस्तयोश्चाप्युभयोर्नाभिध्यायेच्छुभाशुभम्।। २३६.६४ ।।"
  },
  {
    "text": "न प्रहृष्येन लाभेषु नालाभेषु च चिन्तयेत्।\nसमः सर्वेषु भूतेषु सधर्मा मातरिश्वनः।। २३६.६५ ।।"
  },
  {
    "text": "एवं स्वस्थात्मनः साधोः सर्वत्र समदर्शिनः।\nषण्मासान्नित्ययुक्तस्य शब्दब्रह्मभिवर्तते।। २३६.६६ ।।"
  },
  {
    "text": "वेदनार्तान्परान्दृष्ट्वा समलष्टाश्मकाञ्चनः।\nएवं तु निरतो मार्गं विरमेन्न विमीहितः।। २३६.६७ ।।"
  },
  {
    "text": "अपि वर्णावकृष्टस्तु नारी वा धर्मकाङ्‌क्षिणी।\nतावप्येतेन मार्गेण गच्छेतां परमां गतिम्।। २३६.६८ ।।"
  },
  {
    "text": "अजं पुराणमजरं सनातनं, यमिन्द्रियातिगमगोचरं द्विजाः।\nअवेक्ष्य चेमां परमेष्ठिसाम्यतां, प्रयान्त्यनावृत्तिगतिं मनीषिणः।। २३६.६९ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे सांख्ययोगनिरूपणं नाम पञ्चत्रिंशदधिकद्विशततमोध्यायः।। २३६ ।।"
  }
]
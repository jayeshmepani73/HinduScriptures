[
  {
    "text": "<font size=\"4.9\">\n<b>व्यास-मुनिसंवादे प्राकृतप्रतिसंचरकथनम्\n</b>\n<b>व्यास उवाच\n</b>\nसर्वेषामेव भूतानां त्रिविधः प्रतिसंचरः।\nनैमित्तिकः प्राकृतिकस्तथैवाऽऽत्यन्तिको मतः।। २३२.१ ।।"
  },
  {
    "text": "ब्राह्मो नैमित्तिकस्तेषां कल्पान्ते प्रतिसंचरः।\nआत्यन्तिको वै मोक्षश्च प्राकृतो द्विपरार्धिकः।। २३२.२ ।।"
  },
  {
    "text": "<b>मुनय ऊचुः\n</b>\nपरार्धसंख्यां भगवंस्त्वमाचक्ष्व यथोदिताम्।\nद्विगुणीकृतयज्ज्ञेयः प्रकृतः प्रतिसंचरः।। २३२.३ ।।"
  },
  {
    "text": "<b>व्यास उवाच\n</b>\nस्थानत्स्थानं दशगुणमेकैकं गण्यते द्विजाः।\nततोष्टादशमे भागे परार्धमभिधियते।। २३२.४ ।।"
  },
  {
    "text": "परार्धं द्विगुणं यत्तु प्राकृतः स लयो द्विजाः।\nतदाऽव्यक्तेऽखिलं व्यक्तं सहेतौ लयमेति वै।। २३२.५ ।।"
  },
  {
    "text": "निमेषो मानुषो योऽयं मात्रामात्रप्रमाणतः।\nतैः पञ्चदशभिः काष्ठा त्रिंशत्काष्ठास्तथा कला।। २३२.६ ।।"
  },
  {
    "text": "नाडिका तु प्रमाणेन कला च(श्च)दश प़ञ्च च।\nउन्मानेनाम्भसः सा तु पलान्यर्धत्रयोदश।। २३२.७ ।।"
  },
  {
    "text": "हेममाषै कृतच्छिद्रा चतुर्भिचतुरङ्गुलैः।\nमागधेन प्रमाणेन जलप्रस्थस्तु स स्मृतः।। २३२.८ ।।"
  },
  {
    "text": "नाडिकाभ्यामथ द्वाभ्यां मुहूर्तो द्विजसत्तमाः।\nअहोरात्रं मुहूर्तास्तु त्रिंशन्मासो दिनैस्तथा।। २३२.९ ।।"
  },
  {
    "text": "मासैर्द्वादशभिर्वर्षमहोरात्रं तु तद्दिवि।\nत्रिभिर्वर्षशतैर्वर्षं षष्ट्या चैवासुरद्विषाम्।। २३२.१० ।।"
  },
  {
    "text": "तैस्तु द्वादशसाहस्रैश्चतुर्युगमुदाहृतम्।\nचतुर्युगसहस्रं तु कथ्यते ब्रह्मणो दिनम्।। २३२.११ ।।"
  },
  {
    "text": "स कल्पस्तत्र मनवश्चतुर्दश द्विजोत्तमाः।\nतदन्ते चैव भो विप्रा ब्रह्मनैमित्तिको लयः।। २३२.१२ ।।"
  },
  {
    "text": "तस्य स्वरूपमत्युग्रं द्विजेन्द्रा गदतो मम।\nश्रृणुध्वं प्राकृतं भूयस्ततो वक्ष्याम्यहं लयम्।। २३२.१३ ।।"
  },
  {
    "text": "चतुर्युगसहस्रान्ते क्षीणप्राये महीतले।\nअनावृष्टिरतीवोग्रा जायते शतवार्षिकी।। २३२.१४ ।।"
  },
  {
    "text": "ततो यान्यल्पसाराणि तानि सत्त्वान्यनेकशः।\nक्षयं यान्ति मुनिश्रेष्ठाः पार्थिवान्यतिपीडनात्।। २३२.१५ ।।"
  },
  {
    "text": "ततः स भगवान्कृष्णो रुद्ररूपी तथाऽव्ययः।\nक्षयाय यतते कर्तुमात्मस्थाः सकलाः प्रजाः।। २३२.१६ ।।"
  },
  {
    "text": "ततःस भगवान्विष्णुर्भानोः सप्तसु रश्मिषु।\nस्थितः पिबत्यशेषाणि जलानि मुनिसत्तमाः।। २३२.१७ ।।"
  },
  {
    "text": "पीत्वाऽम्भांसि समस्तानि प्राणिभूतगतानि वै।\nशोषं नयति भो विप्राः समस्तं पृथिवीतलम्।। २३२.१८ ।।"
  },
  {
    "text": "समुद्रान्सरितः शैलाञ्शैलप्रस्रवणानि च।\nपातालेषु च यत्तोयं तत्सर्वं नयति क्षयम्।। २३२.१९ ।।"
  },
  {
    "text": "ततस्तस्याप्यभावेन तोयाहारोवबृंहितः।\nसहस्ररश्मयः सप्त जायन्ते तत्र भास्कराः।। २३२.२० ।।"
  },
  {
    "text": "अधश्चोर्ध्वं च ते दीप्तास्ततः सप्त दिवाकराः।\nदहन्त्यशेषं त्रैलोक्यं सपातालतलं द्विजाः।। २३२.२१ ।।"
  },
  {
    "text": "दह्यमानं तु तैर्दीप्तैस्त्रैलोक्यं दीप्तभास्करैः।\nसाद्रिनगार्णवाभोगं निः स्नेहमभिजायते।। २३२.२२ ।।"
  },
  {
    "text": "ततो निर्दग्धवृक्षाम्बु त्रैलोक्यमखिलं द्विजाः।\nभवत्येषा च वसुधा कूर्मपृष्ठोपमाकृतिः।। २३२.२३ ।।"
  },
  {
    "text": "ततः कालाग्निरुद्रोऽसौ भूतसर्गहरो हरः।\nशेषाहिश्वाससंतापात्पातालानि दहत्यधः।। २३२.२४ ।।"
  },
  {
    "text": "पातालानि समस्तानि स दग्ध्वा ज्वलतो महान्।\nभूमिमभ्येत्य सकलं दग्ध्वा तु वसुधातलम्।। २३२.२५ ।।"
  },
  {
    "text": "भुवो लोकं ततः सर्वं स्वर्गलोकं च दारुणः।\nज्वालामालामहावर्तस्तत्रैव परिवर्तते।। २३२.२६ ।।"
  },
  {
    "text": "अम्बीरीषमिवाऽऽभाति त्रैलोक्यमखिलं तदा।\nज्वालावर्तपरीवारमुपक्षीणबलास्ततः।। २३२.२७ ।।"
  },
  {
    "text": "ततस्तापपरीतासु लोकद्वयनिवासिनः।\nहृतावकाशा गच्छन्ति महर्लोकं द्विजास्तदा।। २३२.२८ ।।"
  },
  {
    "text": "तस्मादपि महातापतप्ता लोकास्ततः परम्।\nगच्छन्ति जनलोकं ते दशावृत्या परैषिणः।। २३२.२९ ।।"
  },
  {
    "text": "ततो दग्ध्वा जगत्सर्वं रुद्ररूपी जनार्दनः।\nमुखनिःश्वासजान्मेघान्करो ति मुनिसत्तमाः।। २३२.३० ।।"
  },
  {
    "text": "ततो गजकुलप्रख्यास्तडिद्वन्तो निनादिनः।\nउत्तिष्ठन्ति तदा व्योम्नि घोराः संवर्तका घनाः।। २३२.३१ ।।"
  },
  {
    "text": "केचिदञ्जनसंकासाः केचित्कुमुदसंनिभाः।\nधर्मवर्णा घनाः केचित्केचित्पीताः पयोधराः।। २३२.३२ ।।"
  },
  {
    "text": "केचिद्धरिद्रावर्णाभा लाक्षारसनिभास्तथा।\nकेचिद्वैदूर्यसंकाशा इन्द्रनीलनिभास्तथा।। २३२.३३ ।।"
  },
  {
    "text": "शङ्खकुन्दनिभाश्चान्ये जातीकुन्दनिभास्तथा।\nइन्द्रगोपनिभाः केचिन्मनः शिलनिभास्तथा।। २३२.३४ ।।"
  },
  {
    "text": "पद्मपत्रनिभाः केचिदुत्तिष्ठन्ति घना घनाः।\nकेचित्पुरवराकाराः केचित्पर्वतसंनिभाः।। २३२.३५ ।।"
  },
  {
    "text": "कूटागारनिभाश्चान्ये केचित्स्थलनिभा घनाः।\nमहाकाया महारावा पूरयन्ति नभस्थलम्।। २३२.३६ ।।"
  },
  {
    "text": "वर्षन्तस्ते महासारास्तमग्निमतिभैरवम्।\nसमयन्त्यखिलं विप्रास्त्रैलोक्यान्तरविस्तृतम्।। २३२.३७ ।।"
  },
  {
    "text": "नष्टे चाग्नौ शतं तेऽपि वर्षाणामधिकं घनाः।\nप्लावयन्तो जगत्सर्वं वर्षन्ति मुनिसत्तमाः।। २३२.३८ ।।"
  },
  {
    "text": "धाराभिरक्षमात्राभिः प्लावयित्वाऽखिलां भुवम्।\nभुवो लोकं तथैवोर्ध्वं प्लावयन्ति दिवं द्विजाः।। २३२.३९ ।।"
  },
  {
    "text": "अन्धकारीकृते लोके नष्टे स्थावरजङ्गमे।\nवर्षन्ति ते महामेघा वर्षाणामधिकं शतम्।। २३२.४० ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे संहारलक्षणकथनं नाम द्वात्रिंशदधिकद्विशततमोऽध्यायः।। २३२ ।।"
  },
  {
    "text": "</font>"
  }
]
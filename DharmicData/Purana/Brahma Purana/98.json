[
  {
    "text": "<b>अथाष्टनवतितमोऽध्यायः</b>\n<b>अग्नितीर्थवर्णनम्</b>\n<b>ब्रह्मोवाच</b>\nअग्नितीर्थमिति ख्यातं सर्वक्रतुफलप्रदम्।\nसर्वविघ्नोपशमनं तत्तीर्थस्य फलं शृणु।। ९८.१ ।।"
  },
  {
    "text": "जातवेदा इति ख्यातो अग्नेर्भ्राता स हव्यवाट्।\nहव्यं वहन्तं देवानां गौतम्यास्तीर एव तु।। ९८.२ ।।"
  },
  {
    "text": "ऋषीणां सत्रसदने अग्नेर्भ्रातरमुत्तमम्।\nभ्रातुः प्रियं तथा दक्षं मधुर्दितिसुतो बली।। ९८.३ ।।"
  },
  {
    "text": "जघान ऋषिमुख्येषु पश्यत्सु च सुरेष्वपि।\nहव्यं देवा नैव चाऽऽपुर्मृते वै जातवेसि।। ९८.४ ।।"
  },
  {
    "text": "मृते भ्रातरि स त्वग्निः प्रिये वै जातवेदसि।\nकोपेन महताऽविष्टो गाङ्गमम्भः समाविशत्।। ९८.५ ।।"
  },
  {
    "text": "गङ्गाम्भसि समाविष्टे ह्यग्नौ देवाश्च मानुषाः।\nजीवमुत्सर्जयामासुराग्निजीवा यतो मताः।। ९८.६"
  },
  {
    "text": "यत्राग्निर्जलमाविष्टस्तं देशं सर्व एव ते।\nआजग्मुर्विबुधाः सर्व ऋषः पितरस्तथा।। ९८.७ ।।"
  },
  {
    "text": "विनाऽग्निना न जीवामः स्तुवन्तोऽग्निं विशेषतः।\nअग्निं जलगतं दृष्ट्वा प्रियं चोचुर्दिवोकसः।। ९८.८ ।।"
  },
  {
    "text": "देवा ऊचुः\nदेवाञ्जीवय हव्येन कव्येन च पितॄंस्तथा।\nमानुषानन्नपाकेन बीजानां क्लेदनेन च।। ९८.९ ।।"
  },
  {
    "text": "अग्निरप्याह तान्देवाञ्शक्तो यो मे गतोऽनुजः।\nक्रियमाणे भवत्कार्ये या गतिर्जातवेदसः।। ९८.१० ।।"
  },
  {
    "text": "सा वाऽपि स्यान्मम सुरा नोत्सह कार्यसाधने।\nकार्यं तु सर्वतस्तस्य भवतां जातवेदसः।। ९८.११ ।।"
  },
  {
    "text": "इमां स्थितिमनुप्राप्तो न जाने मे कथं भवेत्।\nइह चामुत्र च व्याप्तौ शक्तिरप्यत्र नो भवेत्।। ९८.१२ ।।"
  },
  {
    "text": "अथापि क्रियमाणे वा कार्ये सैव गतिर्मम।\nदेवास्तमूचुर्भावेन सर्वेण ऋषयस्तथा।। ९८.१३ ।।"
  },
  {
    "text": "आयुः कर्मणि च प्रीतिर्वायप्तौ शक्तिश्च दीयते।\nप्रयाजाननुयाजांश्च दास्यामो हव्यवाहन।। ९८.१४ ।।"
  },
  {
    "text": "देवानां त्वं मुखं श्रेष्ठमाहुत्यः प्रथमास्तवा।\nत्वया दत्तं तु यद्द्रव्यं भोक्ष्यामः सुरसत्तम।। ९८.१५ ।।"
  },
  {
    "text": "ब्रह्मोवाच\nततस्तुष्टोऽभवद्वह्निर्देववाक्याद्यथाक्रमम्।\nइह चामुत्र च व्याप्तौ हव्ये वा लौकिके तथा।। ९८.१६ ।।"
  },
  {
    "text": "सर्वत्र वह्निरभयः समर्थोऽभूत्सुराज्ञया।\nजातवेदा बृहद्भानुः सप्तार्चिर्नीललोहितः।। ९८.१७ ।।"
  },
  {
    "text": "जलगर्भः शमीगर्भो यज्ञगर्भः स उच्यते।\nजलादाकृष्य विबुधा आभि(भ्य)षिच्य वि(ञ्चन्वि)भावसुम्।। ९८.१८ ।।"
  },
  {
    "text": "उभयत्र पदे वासः सर्वगोऽग्निस्ततोऽभवत्।\nयथागतं सुरा जग्मुर्वह्नितीर्थं जदुच्यते।। ९८.१९ ।।"
  },
  {
    "text": "तत्र सप्त शतान्यासंस्तीर्थानि गुणवन्ति च।\nतेषु स्नानं च दानं च यः करोति जितात्मवान्।। ९८.२० ।।"
  },
  {
    "text": "अश्वमेधफलं साग्रं प्राप्नोत्यविकलं शुभम्।\nदेवतीर्थं च तत्रैव आग्नेयं जातवेदसम्।। ९८.२१ ।।"
  },
  {
    "text": "अग्निप्रतिष्ठितं लिङ्गं तत्राऽऽस्तेऽनेकवर्णवत्।\nतद्देवदर्शनादेव सर्वक्रतुफलं लभेत्।। ९८.२२ ।।"
  },
  {
    "text": "इति श्रीमहापुराणे आदिब्राह्मो तीर्थमाहात्म्येऽग्नितीर्थवर्णनं नामाष्टनवतितमोऽध्यायः।। ९८ ।।"
  },
  {
    "text": "गौतमीमाहात्म्ये एकोनत्रिंशत्तमोऽध्यायः।। २९ ।।"
  }
]
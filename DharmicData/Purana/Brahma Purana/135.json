[
  {
    "text": "<b>वाणीसंगमतीर्थवर्णनम्\n</b>\n<b>ब्रह्मोवाच\n</b>\nवाणीसंगममाख्यातं यत्र वागीश्वरो हरः।\nतत्तीर्थं सर्वपापानां मोचनं सर्वकामदम्।। १३५.१ ।।"
  },
  {
    "text": "तत्र स्नानेन दानेन ब्रह्महत्यादिनाशनम्।\nब्रह्मविष्ण्वोश्च संवादे महत्त्वे च परस्परम्।। १३५.२ ।।"
  },
  {
    "text": "तयोर्मध्ये महादेवो ज्योतिर्मूर्तिरभूत्किल।\nतत्रैव वागुवाचेदं दैवी पुत्र तयोः शुभा।। १३५.३ ।।"
  },
  {
    "text": "अहमस्मि महांस्तत्र अहमस्मीति वै मिथः।\nदैवी वाक्तावुभौ प्राह यस्त्वस्यान्तं तु पश्यति।। १३५.४ ।।"
  },
  {
    "text": "स तु ज्येष्ठो भवेत्तस्मान्मा वादं कर्तुमर्हथः।\nतद्वाक्याद्विष्णुरगमदधोऽहं चोर्ध्वमेव च।। १३५.५ ।।"
  },
  {
    "text": "ततो विष्णुः शीघ्रमेत्य ज्योतिःपार्श्व उपाविशत्।\nअप्राप्यान्तमहं प्रायां दूराद्‌दूरतरं मुने।। १३५.६ ।।"
  },
  {
    "text": "ततः श्रान्तो निवृत्तोऽहं द्रष्टुमीशं तु तं प्रभुम्।\nतदैवं मम धीरासीद्‌दृष्टश्चान्तो मया भृशम्।। १३५.७ ।।"
  },
  {
    "text": "अस्य देवस्य तद्विष्णोर्मम ज्यैष्ठ्यं स्फुटं भवेत्।\nपुनश्चापि मम त्वेवं मतिरासीन्महामते।। १३५.८ ।।"
  },
  {
    "text": "सत्यैर्वक्त्रैः कथं वक्ष्ये पीडितोऽप्यनृतं वचः।\nनानाविधेषु पापेषु नानृतात्पातकं परम्।। १३५.९ ।।"
  },
  {
    "text": "सत्यैर्वक्त्रैरसत्यां वा वाचं वक्ष्ये कथं त्विति।\nततोऽहं पञ्चमं वक्त्रं गर्दभाकृतिभीषणम्।। १३५.१० ।।"
  },
  {
    "text": "कृत्वा तेनानृतं वक्ष्य इति ध्यात्वा चिरं तदा।\nअब्रवं तं हिरं तत्र आसीनं जगतां प्रभुम्।। १३५.११ ।।"
  },
  {
    "text": "अस्य चान्तो मया दृष्टस्तेन ज्यैष्ठ्यं जनार्दन।\nममेति वदतः पारश्वे उभौ तौ हरिशंकरौ।। १३५.१२ ।।"
  },
  {
    "text": "एकरूपत्वमापन्नौ सूर्याचन्द्रमसाविव।\nतौ दृष्ट्वा विस्मितो भीतश्चास्तवं तावुभावपि।।\nततः क्रुद्धौ जगन्नाथौ वाचं तामिदमूचतुः ?।। १३५.१३ ।।"
  },
  {
    "text": "<b>हरिहरावूचतुः\n</b>\nदुष्टे त्वं निम्नगा भूया नानृतादिस्ति पातकम्। १३५.१४ ।।"
  },
  {
    "text": "<b>ब्रह्मोवाच\n</b>\nततः सा विह्‌वला भूत्वा नदीभावमुपागता।\nतद्‌दृष्ट्वा विस्मितो भीतस्तामब्रवमहं तदा।। १३५.१५ ।।"
  },
  {
    "text": "यस्मादसत्यमुक्ताऽसि ब्रह्मवाचि स्थिता सती।\nतस्माददृश्या त्वं भूयाः पापरूपाऽस्यसंशयम्।। १३५.१६ ।।"
  },
  {
    "text": "एतच्छापं विदित्वा तु तौ देवौ प्रणता तदा।\nविशापत्वं प्रार्थयन्ती तुष्टाव च पुनः पुनः।। १३५.१७ ।।"
  },
  {
    "text": "ततस्तुष्टौ देवदेवौ प्रार्थितौ त्रिदशार्चितौ।\nप्रीत्या हरिहरावेवं वाचं वाचमथोचतुः।। १३५.१८ ।।"
  },
  {
    "text": "<b>हरिहरावूचतुः\n</b>\nगङ्गया संगता भद्रे यदा त्वं लोकपावनी।\nतदा पुनर्वपुस्ते स्यात्पवित्रं हि सुशोभने।। १३५.१९ ।।"
  },
  {
    "text": "<b>ब्रह्मोवाच\n</b>\nतथेत्युक्ताव साऽपि देवी गङ्गया संगताऽभवत्।\nभागीरथी गौतमी च ततश्चापि स्वकं वपुः।। १३५.२० ।।"
  },
  {
    "text": "देवी सा व्यागमद्‌भ्रह्मन्देवानामपि दुर्लभम्।\nगौतम्यां सैव विख्याता नाम्ना वाणीति पुण्यदा।। १३५.२१ ।।"
  },
  {
    "text": "भागीरथ्यां सैव देवी सरस्वत्यभिधीयते।\nउभयत्रापि विख्यातः संगमो लोकपूजितः।। १३५.२२ ।।"
  },
  {
    "text": "सरस्वतीसंगमश्च वीणीसंगम एव च।\nगौतम्या संगता देवी वाणी वाचा सरस्वती।। १३५.२३ ।।"
  },
  {
    "text": "सर्वत्र पूजितं तीर्थं तत्र वाचा शिवं प्रभुम्।\nदेवेश्वरं पूजयित्वा विशापमगमद्यतः।। १३५.२४ ।।"
  },
  {
    "text": "ब्रह्म विधूव वाग्दौष्ट्यं स्वं च धामागमत्पुनः।\nतस्मात्तत्र शुचिर्भूत्वा स्नात्वा तत्र च संगमे।। १३५.२५ ।।"
  },
  {
    "text": "वागीश्वरं ततो दृष्ट्वा तावता मुक्तिमाप्नुयात्।\nदानहोमादिकं किंचितुपवासादिकां क्रियाम्।। १३५.२६ ।।"
  },
  {
    "text": "यः कुर्यात्संगमे पुण्ये संसारे न भवेत्पुनः।\nएकोनविंशतिशतं तीर्थानां तीरयोर्द्वयोः।।\nनानाजन्मार्जिताशेषपापक्षयविधायिनाम्।। १३५.२७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये वाणीसंगमवागीश्वराद्युभयतटस्थैकोनविंशतिशततीर्थवर्णनं नाम\nपञ्चत्रिंशदधिकशततमोऽध्यायः।। १३५ ।।"
  },
  {
    "text": "गौतमीमाहात्म्ये षट्षष्टिमोऽध्यायः।। ६६ ।।"
  }
]
[
  {
    "text": "<b>अथ त्र्यशीतितमोऽध्यायः</b>\n<b>दशाश्वमेधतीर्थवर्णनम्</b>\n<b>ब्रह्मोवाच</b>\nदशाश्वमेधिकं तीर्थं तच्छृणुष्व महामुने।\nयस्य श्रवणमात्रेण हयमेधफलं लभेत्।। ८३.१ ।।"
  },
  {
    "text": "विश्वकर्मसुतः श्रीमान्विश्वरूपो महाबलः।\nतस्यापि प्रथमः पुत्रस्तत्पुत्रो भौवनो विभुः।। ८३.२ ।।"
  },
  {
    "text": "पुरोधाः कश्यपस्तस्य सर्वज्ञानविशारदः।\nतमपृच्छन्महाबाहुर्भौवनः सार्वभौवनः।। ८३.३ ।।"
  },
  {
    "text": "यक्ष्येऽहं हयमेधैश्च युगपद्दशभिर्मुने।\nइत्यपृच्छद्गृरुं विप्रं क्व यक्ष्यामि सुरानिति।। ८३.४ ।।"
  },
  {
    "text": "सोऽवदद्देवयजनं तत्र तत्र नृपोत्तम।\nयत्र यत्र द्विजश्रेष्ठाः प्रावर्तन्त महाक्रतून्।। ८३.५ ।।"
  },
  {
    "text": "तत्राभवन्नृषिगणा आर्त्विज्ये मखमण्डले।\nयुगपद्दशमेधानि प्रवृत्तानि पुरोधसा।। ८३.६ ।।"
  },
  {
    "text": "पूर्णतां नाऽऽययुस्तानि दुष्ट्वा चिन्तापरो नृपः।\nविहाय देवयजनं पुनरन्यत्र तान्क्रतून्।। ८३.७ ।।"
  },
  {
    "text": "उपाक्रमत्तथा तत्र विघ्नदोषास्तमाययुः।\nदृष्ट्वाऽपूर्णंस्ततो यज्ञान्राजा गुरुभाषत।। ८३.८ ।।"
  },
  {
    "text": "राजोवाच\nदेशदोषात्कालदोषान्मम दोषात्तवापि वा।\nपूर्णतां नाऽऽप्नुवन्ति स्म दशमेधानि वाजिनः।। ८३.९ ।।"
  },
  {
    "text": "ब्रह्मोवाच\nततश्च दुःखितो राजा कश्यपेन पुरोधसा।\nगीष्पतेर्भ्रातरं ज्येष्ठं गत्वा संवर्तमूचतुः।। ८३.१० ।।"
  },
  {
    "text": "कश्यपभौवनावूचतुः\nभगवन्युगपत्कार्याण्यश्वमेधानि मानद।\nदश संपूर्णतां यान्ति तं देशं तं गुरुं वद।। ८३.११ ।।"
  },
  {
    "text": "ततो ध्यात्वा ऋषिश्रेष्ठः संवर्तो तदा।\nअब्रवीद्गच्छ ब्रह्माणं गुरुं वदिष्यति।। ८३.१२ ।।"
  },
  {
    "text": "भौवनोऽपि महाप्राज्ञः कश्यपेन महात्मना।\nआगत्य मामब्रवीच्च गुरुं देशादिकं च यत्।। ८३.१३ ।।"
  },
  {
    "text": "ततोऽहमब्रवं पुत्र भौवनं कश्यपं तथा।\nगौतमीं गच्छ राजेन्द्र स देशः क्रतुपुण्यवान्।। ८३.१४ ।।"
  },
  {
    "text": "अयमेव गुरुः श्रेष्ठः कश्यपो वेदपारगः।\nगुरोरस्य प्रसादेन गौतम्याश्च प्रसादतः।। ८३.१५ ।।"
  },
  {
    "text": "एकेन हयमेधेन तत्र स्नानेन वा पुनः।\nसेत्स्यन्ति तत्र यज्ञाश्च दशमेधानि वाजिनः।। ८३.१६ ।।"
  },
  {
    "text": "तच्छ्रुत्वा भौवनो राजा गौतमीतीरमभ्यगात्।\nकश्यपेन सहायेन हयमेधाय दीक्षितः।। ८३.१७ ।।"
  },
  {
    "text": "ततः प्रवृत्ते यज्ञेशे हयमेधे महाक्रतौ।\nसंपूर्णे तु तदा राजा पृथिवीं दातुमुद्यतः।। ८३.१८ ।।"
  },
  {
    "text": "ततोऽन्तरिक्षे वागुच्चैरुवाच नृपसत्तमम्।\nपूजयित्वा स्थितं विप्रानृत्विजोऽथ सदस्पतीन्।। ८३.१९ ।।"
  },
  {
    "text": "आकाशवगुवाच\nपुरोधसे कश्यपाय सशैलवनकाननाम्।\nपृथिवीं दातुकामेन दत्तं सर्वं त्वया नृपः।। ८३.२० ।।"
  },
  {
    "text": "भूमिदानस्पृहां त्यक्त्वा अन्नं देहि महाफलम्।\nनान्नदानसमं पुण्यं त्रिषु लोकेषु विद्यते।। ८३.२१ ।।"
  },
  {
    "text": "विशेषतस्तु गङ्गायाः श्रद्धया पुलिने मुने।\nत्वया तु हयमेधोऽयं कृतः सबहुदक्षिणः।।\nकृतकृत्योऽसि भद्रं ते नात्र कार्या विचारणा।। ८३.२२ ।।"
  },
  {
    "text": "ब्रह्मोवाच\nतथाऽपि दातुकामं तं मही प्रोवाच भौवनम्।। ८३.२३ ।।"
  },
  {
    "text": "पृथिव्युवाच\nविश्वकर्मज सार्वभौम मा मां देहि पुनः पुनः।\nनिमज्जेऽहं सलिलस्य मध्ये तस्मान्न दीयताम्।। ८३.२४ ।।"
  },
  {
    "text": "ब्रह्मोवाच\nततश्च भौवनो भीतः किं देयमिति चाब्रवीत्।\nपुनश्चोवाच सा पृथ्वी भौवनं ब्राह्मणैर्वृतम्।। ८३.२५ ।।"
  },
  {
    "text": "भूम्युवाच\nतिला गावो धनं धान्यं यत्किंचिद्गौतमीतटे।\nसर्वं तदक्षयं दानं किं मां भौवन दास्यसि।। ८३.२६ ।।"
  },
  {
    "text": "गङ्गातीरं समाश्रित्य ग्रासमेकं ददाति यः।\nतेनाहं सकला दत्ता किं मां भौवन दास्यसि।। ८३.२७ ।।"
  },
  {
    "text": "ब्रह्मोवाच\nतद्भुवो वचनं श्रुत्वा भौवनः सार्वभौवनः।\nतथेति मत्वा विप्रेभ्यो ह्यन्नं प्रादात्सुविस्तरम्।। ८३.२८ ।।"
  },
  {
    "text": "ततः प्रभृति तत्तीर्थं दशाश्वमेधिकं विदुः।\nदशानामश्वमेधानां फलं स्नानागदवाप्यते।। ८३.२९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये दशाश्वमेधतीर्थवर्णनं नाम त्र्यशीतितमोऽध्यायः।। ८३ ।।"
  },
  {
    "text": "गौतमीमाहात्म्ये चतुर्दशोऽध्यायः।। १४ ।।"
  }
]
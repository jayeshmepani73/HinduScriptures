[
  {
    "text": "<b>अथैकाधिकशततमोऽध्यायः</b>\n<b>सरस्वतीसंगमपुरूरवसब्रह्मतीर्थसिद्धेश्वरवर्णनम्</b>\n<b>ब्रह्मोवाच</b>\nपुरूरवसमाख्यातं तीर्थं वेदविदो विदुः।\nस्मरणादेव पापानां नाशनं किंतु दर्शनात्।। १०१.१ ।।"
  },
  {
    "text": "पुरूरवा ब्रह्मसदः प्राप्य तत्र सरस्वतीम्।\nयदृच्छया देवनदीं हसन्तीं ब्रह्मणोऽन्तिके।।\nतां दृष्ट्वा रूपसंपन्नामुर्वशीं प्राह भूपतिः।। १०१.२ ।।"
  },
  {
    "text": "राजोवाच\nकेयं रूपवती साध्वी स्थितेयं ब्रह्मणोऽन्तिके।\nसर्वासामुत्तमा योषिद्दीपयन्ती सभामिमाम्।। १०१.३ ।।"
  },
  {
    "text": "ब्रह्मोवाच\nउर्वशी प्राह राजानमियं देवनदी शुभा।\nसरस्वती ब्रह्मसुता नित्यमेति च याति च।।\nतच्छ्रुत्वा विस्मितो राजा आनयेमां ममान्तिकम्।। १०१.४ ।।"
  },
  {
    "text": "ब्रह्मोवाच\nउर्वशी पुनरप्याह राजानं भूरिदक्षिणम्।। १०१.५ ।।"
  },
  {
    "text": "उर्वस्युवाच\nआनीयते महाराज तस्याः सर्वं निवेद्य च।। १०१.६ ।।"
  },
  {
    "text": "ब्रह्मोवाच\nततस्तां प्राहिणोत्तत्र राजा प्रीत्या तदोर्वशीम्।\nसा गत्वा राजवचनं न्यवेदयदथोर्वशी।। १०१.७ ।।"
  },
  {
    "text": "सरस्वत्यपि तन्मेने उर्वश्या यन्निवेदितम्।\nसा तथेति प्रतिज्ञाय प्रायाद्यत्र पुरूरवाः।। १०१.८ ।।"
  },
  {
    "text": "सरस्वत्यास्ततस्तीरे स रेमे बहुलाः समाः।\nसरस्वानभवत्पुत्रो यस्य पुत्रो बृहद्रथः।। १०१.९ ।।"
  },
  {
    "text": "तां गच्छन्तीं नृपगृहं नित्यमेव सरस्वतीम्।\nसरस्वन्तं ततो लक्ष्म ज्ञात्वाऽन्येषु तथा कृतम्।। १०१.१० ।।"
  },
  {
    "text": "तस्यै ददावहं शापं भूया इति महानदी।\nमच्छापभीता वागीशा प्रागाद्देवीं च गौतमीम्।। १०१.११ ।।"
  },
  {
    "text": "कमण्डलुभवां पूतां मातरं लोकपावनीम्।\nतापत्रयोपशमनीमैहिकामुष्मिकप्रदाम्।। १०१.१२ ।।"
  },
  {
    "text": "सा गत्वा गौतमीं देवीं प्राह मच्छापमादितः।\nगङ्गाऽपि मामुवाचेदं विशापां कर्तुमर्हसि।। १०१.१३ ।।"
  },
  {
    "text": "न युक्तं यत्सरस्वत्याः शापं त्वं दत्तवानसि।\nस्त्रीणामेष स्वभावो वै पुंस्कामा योषितो यतः।। १०१.१४ ।।"
  },
  {
    "text": "स्वभावाचपला ब्रह्मन्योषितः सकला अपि।\nत्वं कथं तु न जानीषे जगत्स्रष्टाऽम्बुजासन।। १०१.१५ ।।"
  },
  {
    "text": "विडम्बयति कं वा न कामो वाऽपि स्वभावतः।\nततो विशापमवदं द़ृश्याऽपि स्यात्सरस्वती।। १०१.१६ ।।"
  },
  {
    "text": "तस्माच्छापान्नदी मर्त्ये दृश्याऽदृश्या सरस्वती।\nयत्रैषा संगता देवी गङ्गायां शापविह्वला।। १०१.१७ ।।"
  },
  {
    "text": "तत्र प्रायान्नृपवरो धार्मिकः स पुरूरवाः।\nतपस्तप्त्वा समाराध्य देवं सिद्धेश्वरं हरम्।। १०१.१८ ।।"
  },
  {
    "text": "सर्वान्कामानथावाप गङ्गायाश्च प्रसादतः।\nतत प्रभृति तत्तीर्थं पुरूरवसमुच्यते।। १०१.१९ ।।"
  },
  {
    "text": "सरस्वतीसंगमं च ब्रह्मतीर्थं तदुच्यते।\nसिद्धेश्वरो यत्र देवः सर्वकामप्रदं तु तत्।। १०१.२० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये सरस्वतीसंगमपुरूरवसब्रतीर्थसिद्धेश्वरवर्णनं नामैकाधिकशततमोऽध्यायः।। १०१ ।।"
  },
  {
    "text": "गौतमीमाहात्म्ये द्वात्रिंशोऽध्यायः।। ३२ ।।"
  }
]
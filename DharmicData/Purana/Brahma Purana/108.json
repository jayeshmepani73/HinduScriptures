[
  {
    "text": "<b>अथाष्टाधिकशततमोऽध्यायः</b>\n<b>इलातीर्थवर्णनम्</b>"
  },
  {
    "text": "इलातीर्थमिति ख्यातं सर्वसिद्धिकरं नृणाम्।\nब्रह्महत्यादिपापानां पावनं सर्वकामदम्।। १०८.१ ।।"
  },
  {
    "text": "वैवस्वतान्वये जात इलो नाम जनेश्वरः।\nमहत्या सेनया सार्धं जगाम मृगयावनम्।। १०८.२ ।।"
  },
  {
    "text": "परिब्रभ्राम गहनं बहुव्यालसमाकुलम्।\nनानाकारद्विजयुतं विटपैः परिशोभितम्।। १०८.३ ।।"
  },
  {
    "text": "वनेचरं नृपक्षेष्ठो मृगयागतमानसः।\nतत्रैव मतिमाधत्त इलोऽमात्यानथाब्रवीत्।। १०८.४ ।।"
  },
  {
    "text": "इल उवाच\nगच्छन्तु नगरं सर्वे मम पुत्रेण पालितम्।\nदेशं कोशं बलं राज्यं पालयन्तु पुनश्च तम्।। १०८.५ ।।"
  },
  {
    "text": "वसिष्ठोऽपि तथा यातु आदायाग्नीन्पितेव नः।\nपत्नीभिः सहितो धीमनरण्येऽहं वसाम्यथ।। १०८.६ ।।"
  },
  {
    "text": "अरण्यभोगभुग्भिश्च वाजिवारणमानुषैः।\nमृगयाशीलिभिः कैश्चिद्यान्तु सर्व इतः पुरीम्।। १०८.७ ।।"
  },
  {
    "text": "ब्रह्मोवाच\nतथेत्यक्त्वा ययुस्तेऽपि स्वयं प्रायाच्छनैर्गिरिम्।\nहिमवन्तं रत्नमयं वसंस्तत्र इलो नृपः।। १०८.८ ।।"
  },
  {
    "text": "ददर्श कन्दरं तत्र नानारत्नविचित्रितम्।\nतत्र यक्षेश्वरः कश्चित्समन्युरिति विश्रुतः।। १०८.९ ।।"
  },
  {
    "text": "तस्य भार्या समानाम्नी भर्तृव्रतपरायणा।\nतस्मिन्वसत्यसौ यक्षो रमणीये नगोत्तमे।। १०८.१० ।।"
  },
  {
    "text": "मृगरूपेण व्यचरद्भार्यया स महामतिः।\nस्वेच्छया स्ववने यक्षः क्रीडते नृत्यगीतकैः।। १०८.११ ।।"
  },
  {
    "text": "इत्थं स यक्षो जानाति मृगरूपधरोऽपि च।\nइलस्तु तं न जानाति कन्दरं यक्षपालितम्।। १०८.१२ ।।"
  },
  {
    "text": "यक्षस्य गेहं विपुलं नानारत्नविचित्रितम्।\nतत्रोपविष्टो नृपतिर्महत्या सेनया वृतः।। १०८.१३ ।।"
  },
  {
    "text": "वासं चक्रे स तत्रैव गेहे यक्षस्य धीमतः।\nस यक्षोऽधर्मकोपेन भार्यया मृगरूपधृक्।। १०८.१४ ।।"
  },
  {
    "text": "इलं जेतुं न शक्नोमि याचितो न ददाति च।\nहृतं गेहं ममानेन किं करोमीत्यचिन्तयत्।। १०८.१५ ।।"
  },
  {
    "text": "युधि मत्तं कथं हन्यां चेति स्थित्वा स यक्षराट्।\nआत्मीयान्प्रेषयामास यक्षाञ्शुरान्धनुर्धरान्।। १०८.१६ ।।"
  },
  {
    "text": "यक्ष उवाच\nयुद्धे जित्वा च राजानमिलमुद्धतदन्तिनम्।\nगृहाद्यथाऽन्यतो याति मम तत्कर्तुमर्हथ।। १०८.१७ ।।"
  },
  {
    "text": "ब्रह्मोवाच\nयक्षेश्वरस्य तद्वाक्याद्यक्षास्ते युद्धदुर्मदाः।\nइलं गत्वाऽब्रुवन्सर्वे निर्गच्छास्माद्गुहालयात्।। १०८.१८ ।।"
  },
  {
    "text": "न चेद्युद्धात्परिभ्रष्टः पलाय्य क्व गमिष्यसि।\nतद्यक्षवचनात्कोपाद्युद्धं चक्रे स राजराट्।। १०८.१९ ।।"
  },
  {
    "text": "जित्वा यक्षान्बहुविधानुवास दश शर्वरीः।\nयक्षेश्वरो मृगो भूत्वा भार्ययाऽपि वने वसन्।। १०८.२० ।।"
  },
  {
    "text": "हृतगेहो वनं प्राप्तो हृतभृत्यः स यक्षिणीम्।\nप्राह चिन्तापरो भूत्वा मृगीरूपधरां प्रियाम्।। १०८.२१ ।।"
  },
  {
    "text": "यक्ष उवाच\nराजाऽयं दुर्मनाः कान्ते व्यसनासक्तमानसः।\nकथमायाति विपदं तत्रोपायो विचिन्त्यताम्।। १०८.२२ ।।"
  },
  {
    "text": "पापर्धिव्यसनान्तानि राज्यन्यखिलभूभुजाम्।\nप्रापयोमावनं सुभ्रूर्मूगी भूत्वा मनोहरा।। १०८.२३ ।।"
  },
  {
    "text": "प्रविशेत्तत्र राजाऽयं स्त्री भविष्यत्यसंशयम्।\nकरणीयं त्वया भद्रे न चैतद्युज्यते मम।।\nअहं तु पुरुषो येन त्वं पुनः स्त्री च यक्षिणी।। १०८.२४ ।।"
  },
  {
    "text": "यक्षिण्युवाच\nकथं त्वया न गन्तव्यमुमावनमनुत्तमम्।\nगतेऽपि त्वयि को दोषस्तन्मे कथय तत्त्वतः।। १०८.२५ ।।"
  },
  {
    "text": "यक्ष उवाच\nहिमवत्पर्वतश्रेष्ठ उमया सहितः शिवः।\nदेवैर्गणैरनुवृतो विचचार यथासुखम्।।\nपार्वती शंकरं प्राह कदाचिद्रहसि स्थितम्।। १०८.२६ ।।"
  },
  {
    "text": "पार्वत्युवाच\nस्त्रीणामेष स्वभावोऽस्ति रतं गोपायितं भवेत्।\nतस्मान्मे नियतं देशमाज्ञया रक्षितं तव।। १०८.२७ ।।"
  },
  {
    "text": "देहि मे त्रिदशेशान उमावनमिति श्रुतम्।\nविना त्वया गणेशेन कार्तिकेयेन नन्दिना।। १०८.२८ ।।"
  },
  {
    "text": "यस्त्वत्र प्रविशेन्नाथ स्त्रीत्वं तस्य भवेदिति।। १०८.२९ ।।"
  },
  {
    "text": "यक्ष उवाच\nइत्याज्ञोमावने दत्ता प्रसन्नेनेन्दुमौलिना।\nकिं करोमि पुमान्कान्ते त्वया प्रणयनार्दितः।।\nतस्मान्मया न गन्तव्यमुमाया वनमुत्तमम्।। १०८.३० ।।"
  },
  {
    "text": "ब्रह्मोवाच\nतद्भर्तृवचनं श्रुत्वा यक्षिणी कामरूपिणी।\nमृगी भूत्वा विशालाक्षी इलस्य पुरतोऽभवत्।। १०८.३१ ।।"
  },
  {
    "text": "यक्षस्तु संस्थितस्तत्र ददर्शेलो मृगीं तदा।\nमृगयासक्तचित्तो वै मृगीं दृष्ट्वा विशेषतः।। १०८.३२ ।।"
  },
  {
    "text": "एक एव हयारूढो निर्ययौ तां मृगीमनु।\nसाऽऽकर्षत शनैस्तं तु राजानं मृगयाकुलम्।। १०८.३३ ।।"
  },
  {
    "text": "शनैर्जगाम सा तत्र यदुमावनमुच्यते।\nअदृश्या तु मृगी तस्मै दर्शयन्ती क्वचित्क्वचित्।। १०८.३४ ।।"
  },
  {
    "text": "तिष्ठन्ती चैव गच्छन्ती धावन्ती च विभीतवत्।\nहरिणा चपलाक्षी सा तमाकर्षदुमावनम्।। १०८.३५ ।।"
  },
  {
    "text": "अनुप्राप्तो हयारूढस्तत्प्राप स उमावनम्।\nउमावनं प्रविष्टं तं ज्ञात्वा सा यक्षिणी तदा।। १०८.३६ ।।"
  },
  {
    "text": "मृगीरूपं परित्यज्य यक्षिणी कामरूपिणी।\nदिव्यरूपं समास्थाय चाशोकतरुसंनिधौ।। १०८.३७ ।।"
  },
  {
    "text": "तच्छाखालम्बितकरा दिव्यगन्धानुलेपना।\nदिव्यरूपधरा तन्वी कृतकार्या समा तदा।। १०८.३८ ।।"
  },
  {
    "text": "हसन्ति नृपतिं प्रेक्ष्य श्रान्तं हयगतं तदा।\nमृगीमालोकयन्तं तं चपलाक्षमिलं तदा।। १०८.३९ ।।"
  },
  {
    "text": "भर्तृवाक्यमशेषेण स्मरन्ती प्राह भूमिपम्।। १०८.४० ।।"
  },
  {
    "text": "समोवाच\nहयारूढाऽबला तन्वि क्व एकैव तु गच्छसि।\nपुरुषस्य च वेषेम इले कमनुयास्यसि।। १०८.४१ ।।"
  },
  {
    "text": "ब्रह्मोवाच\nइलेति वचनं श्रुत्वा राजाऽसौ क्रोधमूर्च्छितः।\nयक्षिणीं भर्त्सयित्वाऽसौ तामपृच्छन्मृगीं पुनः।। १०८.४२ ।।"
  },
  {
    "text": "तथापि यक्षिणी प्राह इले किमनुवीक्षसे।\nइलेति वचनं श्रुत्वा धृतचापो हयस्थितः।। १०८.४३ ।।"
  },
  {
    "text": "कुपितो दर्शयामास त्रैलोक्यविजयी धनुः।\nपुनः सा प्राह नृपतिं महात्मानमिले स्वयम्।। १०८.४४ ।।"
  },
  {
    "text": "प्रेक्षस्व पश्चान्मां ब्रूहि आसत्यां सत्यवादिनीम्।\nतदा चाऽऽलोकयद्राजा स्तनौ तुङ्गौ भुजान्तरे ।। १०८.४५ ।।"
  },
  {
    "text": "किमिदं मम संजातमित्येवं चकितोऽभवत्।। १०८.४६ ।।"
  },
  {
    "text": "इलोवाच\nकिमिदं मम संजातं जानीते भवती स्फुटम्।\nवद सर्वं यथातथ्यं त्वं का वा वद सुव्रते।। १०८.४७ ।।"
  },
  {
    "text": "यक्षिण्युवाच\nहिमवत्कंदरश्रेष्ठे समन्युर्वसते पतिः।\nयक्षाणामधिपः श्रीमांस्तद्भार्याऽहं तु यक्षिणी।। १०८.४८ ।।"
  },
  {
    "text": "यत्कंदरे भवान्राजा तूविष्टः सुशीलते।\nयस्य यक्षा हता मोहात्त्वया हि संगरं विना।। १०८.४९ ।।"
  },
  {
    "text": "ततोऽहं निर्गमार्थं ते मृगी भूत्वा उमावनम्।\nप्रविष्टा त्वं प्रविष्टोऽपि पुरा प्राह महेश्वरः।। १०८.५० ।।"
  },
  {
    "text": "यस्त्वत्र प्रविशेन्मन्दः पुमान्स्त्रीत्वमवाप्स्यति।\nतस्मात्स्त्रीत्वमवाप्तोऽसि न त्वं दुःखितुमर्हसि।।\nप्रौढोऽपि कोऽत्र जानाति विचित्रवितव्यताम्।। १०८.५१ ।।"
  },
  {
    "text": "ब्रह्मोवाच\nयक्षिणीवचनं श्रुत्वा हयारूढस्तदाऽपतत्।\nतमाश्वास्य पुनः सैव यक्षिणी वाक्यमब्रवीत्।। १०८.५२ ।।"
  },
  {
    "text": "यक्षिण्युवाच\nस्त्रीत्वं जातं जातमेव न पुंस्त्वं कर्तुमर्हसि।\nगृहाण विद्यां स्त्रीयोग्यां नृत्यं गीतमलंकृतिम्।।\nस्त्रीललित्यं स्त्रीविलासं स्त्रीकृत्यं सर्वमेव तत्। १०८.५३ ।।"
  },
  {
    "text": "ब्रह्मोवाच\nइला सर्वमथावाप्य यक्षिणीं वाक्यमब्रवीत्।। १०८.५४ ।।"
  },
  {
    "text": "इलोवाच\nको वा भर्ता किं तु कृत्यं पुनः पुंस्त्वं कथं भवेत्।\nएवद्वदस्व कल्याणी दुःखार्ताया विशषेतः।।\nआर्तानामार्तिशमनाच्छ्रेयो नाभ्यधिकं क्वचित्।। १०८.५५ ।।"
  },
  {
    "text": "यक्षिण्युवाच\nबुधः सोमसुतो नाम वनादस्माच्च पूर्वतः।\nआश्रमस्तस्य सुभगे पितरं नित्यमेष्यति।। १०८.५६ ।।"
  },
  {
    "text": "अनेनैव पथा सोमं पितरं स बुधो ग्रहः।\nद्रष्टुं याति ततो नित्यं नमस्कर्तुः तथैव च।। १०८.५७ ।।"
  },
  {
    "text": "यदा याति बुधः शान्तस्तदाऽऽत्मानं च दर्शय।\nतं दृष्ट्वा त्वं तु सुभगे सर्वकामानवाप्स्यसि।। १०८.५८ ।।"
  },
  {
    "text": "ब्रह्मोवाच\nतामश्वास्य ततः सुभ्रूर्यक्षिण्यन्तरधीयत।\nयक्षिणी सा तमाचष्ट यक्षोऽपि सुखमाप्तवान्।। १०८.५९ ।।"
  },
  {
    "text": "इलसैन्यं च तत्राऽऽसीत्तद्गतं च यथासुखम्।\nउमावनस्थिता चेला गायन्ती नृत्यती पुनः।। १०८.६० ।।"
  },
  {
    "text": "स्त्रीभावमनुचेष्टन्ती स्मरन्ती कर्मणो गतिम्।\nकदाचित्क्रियमाणे तु इलया नृत्यकर्मणिः।। १०८.६१ ।।"
  },
  {
    "text": "तामपश्यद्बुधो धीमान्पितरं गन्तुमुद्यतः।\nइलां दृष्ट्वा गतिं त्यक्त्वा तामागत्याब्रवीद्बुधः।। १०८.६२ ।।"
  },
  {
    "text": "बुध उवाच\nभार्या भव मम स्वस्था सर्वाभ्यस्त्वं प्रिया भव।। १०८.६३ ।।"
  },
  {
    "text": "ब्रह्मोवाच\nबुधवाक्यमिला भक्त्या त्वभिनन्द्य तथाऽकरोत्।\nस्मृत्वा च यक्षिणीवाक्यं ततस्तुष्टाऽऽभवन्मुने।। १०८.६४ ।।"
  },
  {
    "text": "बुधो रेमे तया प्रीत्वा स्वस्थानमुत्तमम्।\nसा चापि सर्वभावेन तोषयामास तं पतिम्।।\nततो बहुतिथे काले बुधस्तुष्टोऽवदत्प्रियाम्।। १०८.६५ ।।"
  },
  {
    "text": "बुध उवाच\nकिं ते देयं मया भद्रे प्रियं यन्मनसि स्थितम्।। १०८.६६ ।।"
  },
  {
    "text": "ब्रह्मोवाच\nतद्वाक्यमकालं तु पुत्रं देहीत्यभाषत।\nइला बुधं सोमसुतं प्रीतिमन्तं प्रियं तथा।। १०८.६७ ।।"
  },
  {
    "text": "बुध उवाच\nअमोघमेतन्मद्वीर्यं तथा प्रीतिसमुद्भवम्।\nपुत्रस्ते भविता तस्मात्क्षत्रियो लोकविश्रुतः।। १०८.६८ ।।"
  },
  {
    "text": "सोमवंशकरः श्रीमानादित्य इव तेजसा।\nबुद्ध्या बृहस्पतिसमः क्षमया पृथिवीसमः।। १०८.६९ ।।"
  },
  {
    "text": "वीर्येणाऽऽजौ हरिरिव कोपेन हुतभुग्यथा।। १०८.७० ।।"
  },
  {
    "text": "ब्रह्मोवाच\nतस्मिन्नुत्पद्यमाने तु बुधपुत्रे महात्मनि।\nजयशब्दश्च सर्वत्र त्वासीच्च सुरवेश्मनि।। १०८.७१ ।।"
  },
  {
    "text": "बुधपुत्रे समुत्पन्ने तत्राऽऽजग्मुः सुरेश्वराः।\nअहमप्यागमं तत्र मुदा युक्तो महामते।। १०८.७२ ।।"
  },
  {
    "text": "जातमात्रः सुतो रावमरोत्स पृथुस्वरम्।\nतेन सर्वेऽप्यवोचन्वै संगता ऋषयः सुराः।। १०८.७३ ।।"
  },
  {
    "text": "यस्मात्पुरूरवोऽस्येति तस्मादेष पुरूरवाः।\nस्यादित्येवं नाम चक्रुः सर्वे संतुष्टमानसाः।। १०८.७४ ।।"
  },
  {
    "text": "वृधोऽप्यध्यापयामास क्षात्रविद्यां सुतं शुभाम्।\nधनुर्वेदं सप्रयोगं बुधः प्रादात्तदाऽऽत्मजे।। १०८.७५ ।।"
  },
  {
    "text": "स शीघ्रं वृद्धिमगमच्छुक्लपक्षे यथा शशी।।\nस मातरं दुःखयुतां समीक्ष्येलां महामतिः।।\nतमस्याथ विनीतात्मा इलामैलोऽब्रवीदिदम्।। १०८.७६ ।।"
  },
  {
    "text": "ऐल उवाच\nबुधो मातर्मम पिता तव भर्ता प्रियस्तथा।\nअहं च पुत्रः कर्मण्यः कस्मात्ते मानसो ज्वरः।। १०८.७७ ।।"
  },
  {
    "text": "इलोवाच\nसत्यं पुत्र बुधो भर्ता त्वं च पुत्रो गुणाकरः।\nभर्तृपुत्रकृता चिन्ता न ममास्ति कदाचनः।। १०८.७८ ।।"
  },
  {
    "text": "तथाऽपि पूर्वजं किंचिद्दुःखं स्मृत्वा पुनः पुनः।\nचिन्तयेयं महाबुद्धे ततो मातरमब्रवीत्।। १०८.७९ ।।"
  },
  {
    "text": "ऐल उवाच\nनिवेदयस्व मे मातस्तदेव प्रथमं मम।। १०८.८० ।।"
  },
  {
    "text": "ब्रह्मोवाच\nइला चैनमुवाचेदं रहोवाचं कथं वदे।\nतथाऽपि पुत्र ते वच्मि पित्रोः पुत्रो यतो गतिः।।\nमग्नानां दुःखपाथोऽब्धौ पुत्रः प्रवहणं परम्।। १०८.८१ ।।"
  },
  {
    "text": "ब्रह्मोवाच\nतन्मातृवचनं श्रुत्वा विनीतः प्राह मातरम्।\nपादयोः पतितश्चापि वद मातर्यथा तथा।। १०८.८२ ।।"
  },
  {
    "text": "ब्रह्मोवाच\nसा पुरुरवसं प्राह इक्ष्वाकूणां तथा कुलम्।\nतत्रोऽपत्तिं स्वस्य नाम राज्यप्राप्तिं प्रियान्सुतान्।। १०८.८३ ।।"
  },
  {
    "text": "पुरोधसं वसिष्ठं च प्रियां भार्यां स्वकं पदम्।\nवननिर्याणमेवाथ अमात्यानां पुरोधसः।। १०८.८४ ।।"
  },
  {
    "text": "प्रेषणं च नगर्यां तां मृगयासक्तिमेव च।\nहिमवत्कंदरगतिं यक्षेश्वरगृहे गतिम्।। १०८.८५ ।।"
  },
  {
    "text": "उमावनप्रवेशं च स्त्रीत्वप्राप्तिमशेषतः।\nमहेश्वराज्ञया तत्र चाप्रवेशं नरस्य तु।। १०८.८६ ।।"
  },
  {
    "text": "यक्षिणीवाक्यमप्यस्य वरदानं तथैव च।\nबुधप्राप्तिं तथा प्रीतं पुत्रोत्पत्त्याद्यशेषतः।। १०८.८७ ।।"
  },
  {
    "text": "कथयामास तत्सर्वं श्रुत्वा मातरमब्रवीत्।\nपुरूरवाः किं करोमि किं कृत्वा सुकृतं भवेत्।। १०८.८८ ।।"
  },
  {
    "text": "एतावता ते तृप्तिश्चेदलमेतेन चाम्बिके।\nयदप्यन्यन्मनोवर्ति तदप्याज्ञापयस्व मे।। १०८.८९ ।।"
  },
  {
    "text": "इलोवाच\nइच्छेयं पुंस्त्वमुत्कृष्टमिच्छेयं राज्यमुत्तमम्।\nअभिषेकं च पुत्राणां तव चापि विशेषतः।। १०८.९० ।।"
  },
  {
    "text": "दानं दातुं च यष्टुं च मुक्तिमार्गस्य वीक्षणम्।\nसर्वं च कर्तुमिच्छामि तव पुत्र प्रसादतः।। १०८.९१ ।।"
  },
  {
    "text": "पुत्र उवाच\nउपायं त्व तु पृच्छामि येन पुंस्त्वमवाप्स्यसि।\nतपसो वाऽन्यतो वाऽपि वदस्व मम तत्त्वतः।। १०८.९२ ।।"
  },
  {
    "text": "इलोवाच\nबुधं त्वं पितरं पृच्छ गत्वा पुत्र यथार्थवत्।\nस तु सर्वं तु जानाति उपदेक्ष्यति ते हितम्।। १०८.९३ ।।?"
  },
  {
    "text": "ब्रह्मोवाच\nतन्मातृवचनादैलो गत्वा पितरमञ्जसा।\nउवाच प्रणतो भूत्वा मातुः कृत्यं तथाऽऽमनः।। १०८.९४ ।।"
  },
  {
    "text": "बुध उवाच\nइलं जाने महाप्राज्ञ इलां जातां पुनस्तथा।\nउमावनप्रवेशं च शंभोराज्ञां तथैव च।। १०८.९५ ।।"
  },
  {
    "text": "तस्माच्छंभुप्रसादेन उमायाश्च प्रसादतः।\nविशापो भविता पुत्र तावाराध्य न चान्यथा।। १०८.९६ ।।"
  },
  {
    "text": "पुरूरवा उवाच\nपश्येयं तं कथं देवं कथं वा मातरं शिवाम्।\nतीर्थाद्वा तपसो वाऽपि तत्पितः प्रथमं वद।। १०८.९७ ।।"
  },
  {
    "text": "बुध उवाच\nगौतमीं गच्छ पुत्र त्वं तत्राऽस्ते सर्वदा शिवः।\nउमया सहितः श्रीमाञ्शापहन्ता वरप्रदः।। १०८.९८ ।।"
  },
  {
    "text": "ब्रह्मोवाच\nपुरूरवाः पितुर्वाक्यं श्रुत्वा मुदितोऽभवत्।\nगौतमीं तपसे धीमान्गङ्गां त्रैलोक्यपावनीम्।। १०८.९९ ।।"
  },
  {
    "text": "पुंस्त्वमिच्छंस्तथा मातुर्जगामं तपसे त्वरन्।\nहिमवन्तं गिरिं नत्वा मातरं पितरं गुरुम्।। १०८.१०० ।।"
  },
  {
    "text": "गच्छन्तमन्वगात्पुत्रमिला सोमसुतस्तथा।\nते सर्वे गौतमीं प्राप्ता हिमवत्पर्वतोत्तमात्।। १०८.१०१ ।।"
  },
  {
    "text": "तत्र स्नात्वा तपः किंचित्कृत्वा चक्रुः स्तुतिं पराम्।\nभवस्य देवदेवस्य स्तुतिक्रममिमं श्रृणु। १०८.१०२ ।।"
  },
  {
    "text": "बुधस्तुष्टाव प्रथममिला च तदनन्तरम्।\nततः पुरूरवाः पुत्रो गौरीं देवीं च शंकरम्।। १०८.१०३ ।।"
  },
  {
    "text": "बुध उवाच\nयौ कुङ्कुमेन स्वशरीरजेन, स्वभावहेमप्रतिमौ सरूपौ।\nयावर्चितौ स्कन्दगणेश्वराभ्यां, तौ मे शरण्यौ शरणं भवेताम्।। १०८.१०४ ।।"
  },
  {
    "text": "इलोवाच\nसंसारतापत्रयदावदग्धाः, शरीरिणो यौ परिचिन्तयन्तः।\nसद्यः परां निर्वृतिमाप्नुवन्ति, तौ शंकरौ मे शरणं भवेताम्।। १०८.१०५ ।।"
  },
  {
    "text": "आर्ता ह्यहं पीडितमानसा ते, क्लेशादिगोप्ता न परोऽस्ति कश्चित्।\nदेव त्वदीयौ चरणौ सुपुण्यौ,तौ मे शरण्यौ शरणं भवेताम्।। १०८.१०६ ।।"
  },
  {
    "text": "पुरूरवा उवाच\nययोः सकाशादिदमभ्युदैति, प्रयाति चानते लयमेव सर्वम्।\nजगच्छरण्यौ जगदात्मकौ तु, गौरीहरौ शरणं भवेताम्।। १०८.१०७ ।।"
  },
  {
    "text": "यौ दववृन्देषु महोत्सवे तु, पादौ गृहाणेश(ति)गिरीशपुत्र्याः।\nप्रोक्तं धृतौ प्रीतिवशाच्छिवेन, तौ मे शरण्यौ शरणं भवेताम्।। १०८.१०८ ।।"
  },
  {
    "text": "श्रीदेव्युवाच\nकिमभीष्टं प्रदास्यामि युष्मभ्यं तद्वदन्तु मे।\nकृतकृत्यः स्थ भद्रं वो देवनामपि दुष्करम्।। १०८.१०९ ।।"
  },
  {
    "text": "पुरूरवा उवाच\nइलो राजा तवाज्ञात्वा वनं प्रविशदम्बिके।\nतत्क्षमस्व सुरेशानि पुंस्त्वं दातुं त्वमर्हसि।। १०८.११० ।।"
  },
  {
    "text": "ब्रह्मोवाच\nतथेत्युवाच तान्सर्वान्भवस्य तु मते स्थिता।\nततः स भगवानाह देवीवाक्यरतः सदा।। १०८.१११ ।।"
  },
  {
    "text": "शिव उवाच\nअत्राभिषेकमात्रेण पुंस्त्वं प्राप्नोत्वयं नृपः।। १०८.११२ ।।"
  },
  {
    "text": "ब्रह्मोवाच\nस्नाताया बुधभार्यायाः शरीराद्वारि सुस्रुवे।\nनृत्यं गीतं च लावण्यं यक्षिण्या यदुपार्जितम्।। १०८.११३ ।।"
  },
  {
    "text": "तत्सर्वं वारिधाराभिर्गङ्गाम्भसि समाविशत्।\nनृत्या गीता चसौभाग्या इमा नद्यो बभूविरे।। १०८.११४ ।।"
  },
  {
    "text": "ताश्चापि संगता गङ्गां ते पुण्याः संगमास्त्रयः।\nतेषु स्नानं च दानं च सुरराज्यफलप्रलदम्।। १०८.११५ ।।"
  },
  {
    "text": "इला पुंस्त्वमवाप्याथ गौरीशंभोः प्रसादतः।\nमहाभ्युदयसिद्ध्यर्थं वाजिमेधमथाकरोत्।। १०८.११६ ।।"
  },
  {
    "text": "पुरोधसं वसिष्ठं च भार्यां पुत्रांस्तथैव च।\nअमात्यांश्च बलं कोशमानीय स नृपोत्तमः।। १०८.११७ ।।"
  },
  {
    "text": "चतुरङ्गं बलं राज्यं दण्डकेऽस्थापयत्तदा।\nइलस्य नाम्ना विख्यातं तत्र तत्पुरमुच्यते।। १०८.११८ ।।"
  },
  {
    "text": "पूर्वजातानतो पुत्रान्सूर्यवंशक्रमागते।\nराज्येऽभिषिच्य पश्चात्तमैलं स्नेहादसिञ्चयत्।। १०८.११९ ।।"
  },
  {
    "text": "सोमवंशकरः श्रीमानयं राजा भवेदिति।\nसर्वेभ्यो मतिमानेभ्यो जयेष्ठः श्रेष्ठोऽभवन्मुने।। १०८.१२० ।।"
  },
  {
    "text": "यत्र च क्रतवो वृत्ता इलस्य नृपतेः शुभाः।\nयत्र पुंस्तमवाप्याथ यत्र पुत्राः समागताः।। १०८.१२१ ।।"
  },
  {
    "text": "यक्षिणीदत्तनृत्यादिगीतसौभाग्यमङ्गलाः।\nनद्यो भूत्वा यत्र गङ्गां संगतास्तानि नारद।। १०८.१२२ ।।"
  },
  {
    "text": "तीर्थानि शुभदान्यासन्सहस्राण्यथ षोडश।\nउभयोस्तीरयोस्तात तत्र शंभुरिलेश्वरः।।\nतेषु स्नानं च दानं च सर्वक्रतुफलप्रदम्।। १०८.१२३ ।।"
  },
  {
    "text": "इति श्रीमहापुराणे आदिब्राह्मे स्वयंभवृषिसंवादे तीर्थमाहात्म्ये बुधेलापुरूरवोवसिष्ठनृत्यगीतसौभाग्येलेश्वरादिषोडशसहस्रतीर्थवर्णनं नामाष्टाधिकशततमोऽधायायः।। १०८.१२४ ।।"
  },
  {
    "text": "गौतमीमाहात्म्ये एकोनचत्वारिंशत्तमोऽध्यायः।। ३९ ।।"
  }
]
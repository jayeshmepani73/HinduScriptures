[
  {
    "text": "<b>नरकवर्णनम्\n</b>\n<b>मुनय ऊचुः\n</b>\nन तृप्तिमधिगच्छामः पुण्यधर्मामृतस्य च।\nमुने त्वन्मुखगीतस्य तथा कौतूहलं हि नः।। २१४.१ ।।"
  },
  {
    "text": "उत्पत्तिं प्रलयं चैव भूतानां कर्मणो गतिम्।\nवेत्सि सर्वं मुने तेन पृच्छामस्त्वां महामतिम्।। २१४.२ ।।"
  },
  {
    "text": "श्रूयते यमलोकस्य मार्गः परमदुर्गमः।\nदुःखक्लेशकरः शश्वत्सर्वभूतभयावहः।। २१४.३ ।।"
  },
  {
    "text": "कथं तेन नरा यान्ति मार्गेण यमसादनम्।\nप्रमाणं चैव मार्गस्य ब्रूहि नो वदनां वर।। २१४.४ ।।"
  },
  {
    "text": "मुने पृच्छाम सर्वज्ञ ब्रूहि सर्वमशेषतः।\nकथं नरकदुःखानि नाऽऽप्नुवन्ति नरान्मुने।। २१४.५ ।।"
  },
  {
    "text": "केनोपायेन दानेन धर्मेण नियमेन च।\nमानुषस्य च याम्यस्य लोकस्य कियदन्तरम्।। २१४.६ ।।"
  },
  {
    "text": "कथं च स्वर्गतिं यान्ति नरकं केन कर्मणा।\nस्वर्गस्थानानि कियन्ति कियन्ति नरकाणि च।। २१४.७ ।।"
  },
  {
    "text": "कथं सुकृतिनो यान्ति कथं दुष्कृतकारिणः।\nकिं रूपं किं प्रमाणं वा को वर्णस्तूभयोरपि।।\nजीवस्य नीयमानस्य यमलोकं ब्रवीहि नः।। २१४.८ ।।"
  },
  {
    "text": "<b>व्यास उवाच\n</b>\nशृणुध्वं मुनिशार्दूला वदतो मम सुव्रताः।\nसंसारचक्रमजरं स्थितिर्यस्य न विद्यते।। २१४.९ ।।"
  },
  {
    "text": "सोऽहं वदामि वः सर्वं यममार्गस्य निर्णयम्।\nउत्क्रान्तिकालादारभ्य यथा नान्यो वदिष्यति।। २१४.१० ।।"
  },
  {
    "text": "स्वरूपं चैव मार्गस्य यन्मां पृच्छथ सत्तमाः।\nयमलोकस्य चाध्वानमन्तरं मानुषस्य च।। २१४.११ ।।"
  },
  {
    "text": "योजनानां सहस्राणि षडशीतिस्तदन्तरम्।\nतप्तताम्रमिवाऽऽतप्तं तदध्वानमुदाहृतम्।। २१४.१२ ।।"
  },
  {
    "text": "तदवश्यं हि गन्तव्यं प्रामिभिर्जीवसंज्ञकैः।\nपुण्यान्पुण्यकृतो यान्ति पापान्पापकृतोऽधमाः।। २१४.१३ ।।"
  },
  {
    "text": "द्वाविंशतिश्च नरका यमस्य विषये स्थिताः।\nयेषु दुष्कृतकर्माणो विपच्यन्ते पृथक्पृथक्।। २१४.१४ ।।"
  },
  {
    "text": "नरको रौरवो रौद्रः शूकरस्ताल एव च।\nकुम्भीपाको महाघोरः शाल्मलोऽथ विमाहनः।। २१४.१५ ।।"
  },
  {
    "text": "कीटादः कृमिभक्षश्च ना(ला)लाभक्षो भ्रमस्तथा।\nनद्यः पूयवहाश्चान्या रुधिराम्भस्तथैव च।। २१४.१६ ।।"
  },
  {
    "text": "अग्निज्वाला महाघोरः संदंशः शुनभोजनः।\nघोरा वैतरणी चैव असिपत्रवनं तथा।। २१४.१७ ।।"
  },
  {
    "text": "न तत्र वृक्षच्छाया वा न तडागाः सरांसि च।\nन वाप्यो दीर्घिका वाऽपि न कूपो न प्रपा सभा।। २१४.१८ ।।"
  },
  {
    "text": "न मण्डपो नाऽऽयतनं न नद्यो न च पर्वताः।\nन किंचिदाश्रमस्थानं विद्यते तत्र वर्त्मनि।। २१४.१९ ।।"
  },
  {
    "text": "यत्र विश्रमते श्रान्तः पुरुषोऽतीवकर्षितः।\nअवश्यमेव गन्तव्यः स सर्वैस्तु महापथः।। २१४.२० ।।"
  },
  {
    "text": "प्राप्ते काले तु संत्यज्य सुहृद्‌बन्धुधनादिकम्।\nजरायुजाण्डजाश्चैव स्वेदजाश्चोद्‌भिजास्तथा।। २१४.२१ ।।"
  },
  {
    "text": "जङ्गमाजङ्गमाश्चैव गमिष्यन्ति महापथम्।\nदेवासुरमनुष्यैश्च वैवस्वतवशानुगैः।। २१४.२२ ।।\nस्त्रीपुंनपुंसकैश्चैव पृथिव्यां जीवसंज्ञितैः।\nपूर्वाह्‌णे चापराह्‌णे वा मध्याह्ने वा तथा पुनः।। २१४.२३ ।।"
  },
  {
    "text": "संध्याकालेऽर्धरात्रे वा प्रत्यूषे वाऽप्युपस्तिते।\nवृद्धैर्वा मध्यमैर्वाऽपि यौवनस्थैस्तथैव च।। २१४.२४ ।।"
  },
  {
    "text": "गर्भवासेऽथ बाल्ये वा गन्तव्यः स महापथः।\nप्रवासस्थैगृर्हस्थैर्वा पर्वतस्थैः स्थलेऽपि वा।। २१४.२५ ।।"
  },
  {
    "text": "क्षेत्रस्तैर्वा जलस्थैर्वा गृहमध्यगतैस्तथा।\nआसीनैश्चास्थितैर्वापि शयनीयगतैस्तथा।। २१४.२६ ।।"
  },
  {
    "text": "जाग्रद्‌भिर्वा प्रसुप्तैर्वा गन्तव्यः स महापथः।\nइहानुभूय निर्दिष्टमायुर्जन्तुः स्वयं तदा।। २१४.२७ ।।"
  },
  {
    "text": "तस्यान्ते च स्वयं प्राणैरनिच्छन्नपि मुच्यते।\nजलमग्निर्विषं शस्त्रं क्षुद्‌व्याधिः पतनं गिरेः।। २१४.२८ ।।"
  },
  {
    "text": "निमित्तं किंचिदासाद्य देही प्राणैर्विमुच्यते।\nविहाय सुमहत्कृत्स्नं शरीरं पाञ्चभौतिकम्।। २१४.२९ ।।"
  },
  {
    "text": "अन्यच्छरीरमादत्ते यातनीयं स्वकर्मजम्।\nदृढं शरीरमाप्नोति सुखदुःखोपभुक्तये।। २१४.३० ।।"
  },
  {
    "text": "तेन भुङ्क्ते स कृच्छ्राणि पापकर्ता नरो भृशम्।\nसुखानि धार्मिको हृष्ट इह नीतो यमक्षये।। २१४.३१ ।।"
  },
  {
    "text": "ऊष्मा प्रकुपितः काये तीव्रवायुसमीरितः।\nभीनत्ति मर्मस्थानानि दीप्यमानो निरन्धनः।। २१४.३२ ।।"
  },
  {
    "text": "उदानो नाम पवनस्ततश्चोर्ध्वं प्रवर्तते।\nभुज्यता(क्ताना)मम्बुभक्ष्याणामधोगतिनिरोधकृत्।। २१४.३३ ।।"
  },
  {
    "text": "ततो येनाम्बुदानानि कृतान्यन्नरसास्तथा।\nदत्ताः स तस्यामाह्लादमापदि प्रतिपद्यते।। २१४.३४ ।।"
  },
  {
    "text": "अन्नानि येन दत्तानि श्रद्धापूतेन चेतसा।\nसोऽपि तृप्तिमवाप्नोति विनाऽप्यन्नेन वै तदा।। २१४.३५ ।।"
  },
  {
    "text": "येनानृतानि नोक्तानि प्रीतिभेदः कृतो न च।\nआस्तिकः श्रद्दधानश्च सुखमृत्युं स गच्छति।। २१४.३६ ।।"
  },
  {
    "text": "देवब्राह्मणपूजायां निरताश्चानसूयकाः।\nशुक्ला वदान्या ह्रीमन्तस्ते नराः सुखमृत्यवः।। २१४.३७ ।।"
  },
  {
    "text": "यः कामान्नापि संरम्भान्न द्वेषाद्धर्ममुत्सृजेत्।\nयथोक्तकारी सौम्यश्च स सुखं मृत्युमृच्छति।। २१४.३८ ।।"
  },
  {
    "text": "वारिदास्तृषितानां ये क्षुधितान्नप्रदायिनः।\nप्राप्नुवन्ति नराः काले मृत्युं सुखसमन्वितम्।। २१४.३९ ।।"
  },
  {
    "text": "शीतं जयन्ति धनदास्तापं चन्दनदायिनः।\nप्राणघ्नीं वेदनां कष्टां ये चान्योद्वेगधारिणः।। २१४.४० ।।"
  },
  {
    "text": "मोहं ज्ञानप्रदातारस्तथा दीपप्रदास्तमः।\nकूटसाक्षी मृषावादी यो गुरुर्नानुशास्ति वै।। २१४.४१ ।।"
  },
  {
    "text": "ते मोहमृत्यवः सर्वे तथा ये वेदनिन्दकाः।\nविभिषीणाः पूतिगन्धाः कूटमुद्‌गरपाणयः।। २१४.४२ ।।"
  },
  {
    "text": "आगच्छन्ति दुरात्मानो यमस्य पुरुषास्तथा।\nप्राप्तेषु दृक्पथं तेषु जायते तस्य वेपथुः।। २१४.४३ ।।"
  },
  {
    "text": "क्रन्दत्यविरतः सोऽथ भ्रातृमातपितॄस्तथा।\nसा तु वागस्फुटा विप्रा एकवर्णा विभाव्यते।। २१४.४४ ।।"
  },
  {
    "text": "दृष्टिर्विभ्राम्यते त्रासात्कासावृष्ट्यत्य(विष्टम)थाऽऽननम्।\nततः स वेदनाविष्टं तच्छरीरं विमुञ्चति।। २१४.४५ ।।"
  },
  {
    "text": "वाय्वग्रसारी तद्रूपदेहमन्यत्प्रपद्यते।\nतत्कर्मयानतार्थे च न मातृपितृसंभवम्।। २१४.४६ ।।"
  },
  {
    "text": "तत्प्रमाणवयोवस्थासंस्थानैः प्राप्यते व्यथा।\nततो दूतो यमस्याथ पाशैर्बध्नाति दारुणैः।। २१४.४७ ।।"
  },
  {
    "text": "जन्तोः संप्राप्तकालस्य वेदनार्तस्य वै भृशम्।\nभूतैः संत्यक्तदेहस्य कण्ठप्राप्तानिलस्य च।। २१४.४८ ।।"
  },
  {
    "text": "शरीराच्चयावितो जीवो रोरवीति तथोल्बणम्।\nनिर्गतो वायुभूतस्तु षाट्कौशिककलेवरे।। २१४.४९ ।।"
  },
  {
    "text": "मातृभिः पितृभिश्चैव भ्रातृभिर्मातुलैस्तथा।\nदारैः पुत्रर्वयस्यैश्च गुरुभिस्त्यज्यते भुवि।। २१४.५० ।।"
  },
  {
    "text": "दृश्यमानश्च तैर्दीनैरश्रुपूर्णेक्षणैर्भृशम्।\nस्वशरीतं समुत्सृज्य वायुभूतस्तु गच्छति।। २१४.५१ ।।"
  },
  {
    "text": "अन्धकारमपारं च महाघोरं तमोवृतम्।\nसुखदुःप्रदातारं दुर्गमं पापकर्मणाम्।। २१४.५२ ।।"
  },
  {
    "text": "दुःसहं च दुरन्तं च दुर्निरीक्षं दुरासदम्।\nदुरापमतिदुर्गं च पापिष्ठानां सदाऽहितम्।। २१४.५३ ।।"
  },
  {
    "text": "कृष्यमाणाश्च तैर्भूतैर्याम्यैः पाशैस्तु संयताः।\nमुद्‌गरैस्ताड्यमानाश्च नीयन्ते तं महापथम्।। २१४.५४ ।।"
  },
  {
    "text": "क्षीणायुषं समालोक्य प्राणिनं चाऽऽयुषक्षये।\nनिनीषवः समायान्ति यमदूता भयङ्कराः।। २१४.५५ ।।"
  },
  {
    "text": "आरुढा यानकाले तु ऋक्षव्याघ्रखरेषु च।\nउष्ट्रेषु वानरेष्वन्ये वृश्चिकेषु वृकेषु च।। २१४.५६ ।।"
  },
  {
    "text": "उलूकसर्पमार्जारं तथाऽन्ये गृध्रवाहनाः।\nश्येनशृगालमारूढाः सरघाकङ्कवाहनाः।। २१४.५७ ।।"
  },
  {
    "text": "वराहपशुवेतालमहिषास्यास्तथा परे।\nनानारूपधरा घोराः सर्पप्राणिभयंकराः।। २१४.५८ ।।"
  },
  {
    "text": "दीर्घमुष्काः करालास्या वक्रनासास्त्रिलोचनाः।\nमहाहनुकपोलास्याः प्रलम्बदशनच्छदाः।। २१४.५९ ।।"
  },
  {
    "text": "निर्गतैर्विकृताकारैर्दशनैरङ्कुरोपमैः।\nमांसशोणितदिग्धाङ्गा दंष्ट्राभिर्भृशमुलबणैः।। २१४.६० ।।"
  },
  {
    "text": "मुखैः पातालसदृशैर्ज्वलज्जिह्‌वैर्भयंकरैः।\nनेत्रैः सुविकृताकारैर्ज्वलत्पिङ्गलचञ्चलैः।। २१४.६१ ।।"
  },
  {
    "text": "मार्जारोलूकखद्योतशक्रगोपवदुद्धतैः।\nकेकरैः संकुलैस्तब्धैर्लोचनैः पावकोपमैः।। २१४.६२ ।।"
  },
  {
    "text": "भृशमाभरणैर्भीमैराबद्धैर्भुजगोपमैः।\nशोणासरलगात्रैश्च मुण्डमालाविभूषितैः।। २१४.६३ ।।"
  },
  {
    "text": "कण्ठस्थकृष्णसपैश्च फूत्काररवभीषणैः।\nवह्निज्वालोपमैः केशैस्तब्धरूक्षैर्भयंकरैः।। २१४.६४ ।।"
  },
  {
    "text": "बभ्रुपिङ्गललोलैश्च कद्रुश्मश्रुभिरावृताः।\nभुजदण्डैर्महाघोरैः प्रलम्बैः परिघोपमैः।। २१४.६५ ।।"
  },
  {
    "text": "केचिद् द्विबाहवस्तत्र तथाऽन्ये च चतुर्भुजाः।\nद्विरष्टबाहवश्चान्ये दशविंशभुजास्तथा।। २१४.६६ ।।"
  },
  {
    "text": "असंख्यातभुजाश्चानये केचिद्‌बाहुमसहस्रिणः।\nआयुधैर्विकृताकारैः प्रज्वलद्‌भिर्भयानकैः।। २१४.६७ ।।"
  },
  {
    "text": "शक्तितोमरचक्राद्यैः सुदीप्तैर्विविधायुधैः।\nपाशश्रृंखलदण्डैश्च भीषयन्तो महाबलाः।। २१४.६८ ।।"
  },
  {
    "text": "आगच्छन्ति महारौद्रा मर्त्यानामायुषः क्षये।\nग्रहीतुं प्राणिनः सर्वं यमस्याऽऽज्ञाकरास्तथा।। २१४.६९ ।।"
  },
  {
    "text": "यत्तच्छरीरमादत्ते यातनीयं स्वकर्मजम्।\nतदस्य नीयते जन्तोर्यमस्य सदनं प्रति।। २१४.७० ।।"
  },
  {
    "text": "बद्‌ध्वा तत्कालपाशैश्च निगडैर्वज्रश्रृङ्खलैः।\nताडयित्वा भृशं क्रुद्धैर्नीयते यमकिंकरैः।। २१४.७१ ।।"
  },
  {
    "text": "प्रस्खलन्तं रुदन्तं च आक्रोशन्तं मुहुर्मुहुः।\nहा तात पुत्रेति वदन्तं कर्मदूषितम्।। २१४.७२ ।।"
  },
  {
    "text": "आहत्य निशितैः शूलैर्मुद्‌गरैर्निशितैर्घनैः।\nखड्गाशक्तिप्रहारैश्च वज्रदण्डैः सुदारुणैः।। २१४.७३ ।।"
  },
  {
    "text": "भर्त्स्यमानो महारावैर्वज्रशक्तिसमन्वितैः।\nएकैकशो भृशं क्रुद्धैस्ताडयद्‌भिः समन्ततः।। २१४.७४ ।।"
  },
  {
    "text": "स मुह्यमानो दुःखार्तः प्रतपंश्च इतस्ततः।\nआकृष्य नीयते जन्तुरध्वानं सुभयंकरैः।। २१४.७५ ।।"
  },
  {
    "text": "कुशकण्टकवल्मीकशङ्कुपाषाणशर्करे।\nतथा प्रदीप्तज्वलने क्षारवज्रशतोऽकटे।। २१४.७६ ।।"
  },
  {
    "text": "प्रदीप्तादित्यतप्तेन दह्यमानस्तदंशुभिः।\nकृष्यते यमदूतैश्च शिवासंनादभीषणैः।। २१४.७७ ।।"
  },
  {
    "text": "विकृष्यमाणस्तैर्घोरैर्भक्ष्यमाणः शिवशतैः।\nप्रयाति दारुणे मार्गे पापकर्मा यमालयम्।। २१४.७८ ।।"
  },
  {
    "text": "क्वचिद्भीतैः क्वचित्त्रस्तैः प्रस्खलद्‌भिः क्वचित्क्वचित्।\nदुःखेनाऽक्रनाऽक्रन्दमानैश्च गन्तव्यः स महापथः।। २१४.७९ ।।"
  },
  {
    "text": "निर्भर्त्स्यमानैरुद्विग्नैर्विद्रुतैर्भयविह्‌वलैः।\nकम्पमानशरीरैस्तु गन्तव्यं जीवसंज्ञकैः।। २१४.८० ।।"
  },
  {
    "text": "कष्टकाकीर्णमार्गेण संतप्तसिकतेन च।\nदह्यमानैस्तु गन्तव्यं जीवसंज्ञकैः।। २१४.८१ ।।"
  },
  {
    "text": "मेदःशोणितदुर्गन्धैर्बस्तगात्रैश्च पुगशः।\nदग्धस्फुटत्वचाऽऽकीर्णैर्गन्तव्यं जीवघातकैः।। २१४.८२ ।।"
  },
  {
    "text": "कूजद्‌भिः क्रन्दमानैश्च विक्रोशद्‌भिश्च विस्वरम्।\nवेदनार्तैश्च सद्‌भिश्च गन्तव्यं जीवघातकैः।। २१४.८३ ।।"
  },
  {
    "text": "शक्तिभिर्भिन्दिपालैश्च खड्गतोमरसायकैः।\nभिद्यद्भिस्तीक्ष्णशूलाग्रैर्गन्तव्यं जीवघातकैः।। २१४.८४ ।।"
  },
  {
    "text": "श्वानैर्व्याघ्रैर्वृकैः कङ्कैर्भक्ष्यमाणैश्च पापिभिः।। २१४.८५ ।।"
  },
  {
    "text": "कृन्तद्‌भिः क्रकचाघतैर्गन्तव्यं मांसखादिभिः।\nमहिषर्षभशृङ्गाग्रैर्भिद्यमानैः समन्ततः।। २१४.८६ ।।"
  },
  {
    "text": "उल्लिखद्भिः शूकरैश्च गन्तव्यं मांसखादकैः।\nसूचीभ्रमरकाकोलमक्षिकाभिश्च संघशः।। २१४.८७ ।।"
  },
  {
    "text": "भुज्यमानैस्च गन्तव्यं पापिष्ठैर्मधुघातकैः।\nविश्वस्तं स्वामिनं मित्रं स्त्रियं वा यस्तु घातयेत्।। २१४.८८ ।।"
  },
  {
    "text": "शस्त्रैर्निकृत्यमानैश्च गन्तव्यं चातुरैर्नरैः।\nघातयन्ति च ये जन्तूंस्ताडयन्ति निरागसः।। २१४.८९ ।।"
  },
  {
    "text": "राक्षसैर्भक्ष्यमाणास्ते यान्ति याम्यपथं नराः।\nये हरन्ति परस्त्रीणां वरप्रावरणानि च।। २१४.९० ।।"
  },
  {
    "text": "ते यान्ति विद्रुता नग्नाः प्रेतीभूता यमालयम्।\nवासो धान्यं हिरण्यं वा गृहक्षेत्रमथापि वा।। २१४.९१ ।।"
  },
  {
    "text": "ये हरन्ति दुरात्मानः पापिष्ठाः पापकर्मिणः।\nपाषाणैर्लगुडैर्दण्डैस्ताड्यमानैस्तु जर्जरैः।। २१४.९२ ।।"
  },
  {
    "text": "हद्भिः शोणिनं भूरि गन्तव्यं तु यमालयम्।\nब्रह्मास्वं ये हरन्तीह नरा नरकनिर्भयाः।। २१४.९३ ।।"
  },
  {
    "text": "ताडान्ति तथा विप्रानाक्रोशन्ति नराधमाः।\nशुष्ककाष्ठनिबद्धास्ते धिन्नकर्णाक्षिनासिकाः।। २१४.९४ ।।"
  },
  {
    "text": "पूयशोणितदिग्धास्ते कालगृधैश्च जम्बुकैः।\nकिंकरैर्भीषणैश्चण्डैस्ताड्यमानाश्च दारुणैः।। २१४.९५ ।।"
  },
  {
    "text": "विक्रोशमाना गच्छन्ति पापिनस्ते यमालयम्।\nएवं परमदुर्धर्षमध्वानं ज्वलनप्रभम्।। २१४.९६ ।।"
  },
  {
    "text": "रौरवं दुर्गविषमं निर्दिष्टं मानुषस्य च।\nप्रतप्तताम्रवर्णाभं वह्निज्वालास्फुलिङ्गवत्।। २१४.९७ ।।"
  },
  {
    "text": "कुरण्टकण्टकाकीर्णं पृथुविकटताडनैः।\nशक्तिवज्रैश्च संकीर्णमुज्ज्वलं तीव्रकण्टकम्।। २१४.९८ ।।"
  },
  {
    "text": "अङ्गारवालुकामिश्रं वहिनकीटकदुर्गमम्।\nज्वालामालाकुलं रौद्रं सूर्यरश्मिप्रतापितम्।। २१४.९९ ।।"
  },
  {
    "text": "अध्वानं नीयते देही कृष्यमाणः सुनिष्ठुरैः।\nयदैव क्रन्दते जन्तुर्दुःखार्तः पतितः क्वचित्।। २१४.१०० ।।"
  },
  {
    "text": "तदैवाऽऽहन्यते सर्वैरायुधैर्यमकिंकरैः।\nएवं संताड्यमानश्च लुब्धः पापेषु योऽनयः।। २१४.१०१ ।।"
  },
  {
    "text": "अवशो नीयते जन्तुर्दुर्धरैर्यमकिंकरैः।\nसवैरेव हि गन्तव्यमध्वानं तत्सुदुर्गमम्।। २१४.१०२ ।।"
  },
  {
    "text": "नीयते विविधैर्घोरैर्यमदूतैरवज्ञया।\nनीत्वा सुदारुणं मार्गं प्राणिनं यमकिंकरैः।। २१४.१०३ ।।"
  },
  {
    "text": "प्रवेश्यते पुरीं घोरं ताम्रायसमयीं द्विजाः।\nसा पुरी विपुलाकारा लक्षयोजनमायता।। २१४.१०४ ।।"
  },
  {
    "text": "चतुर्स्रा विनिर्दिष्टा चतुर्द्वारवती शुभा।\nप्राकाराः काञ्चनास्तस्या योजनायुतमुच्छ्रिताः।। २१४.१०५ ।।"
  },
  {
    "text": "इन्द्रनीलमहानीलपद्‌मरागोपशोभिता।\nसा पुरी विविधैः संघैर्घोरा घोरैः समाकुला।। २१४.१०६ ।।"
  },
  {
    "text": "देवदानगन्धर्वैर्यक्षराक्षसपन्नगैः।\nपूर्वर्द्वारं शुभं तस्याः पताकाशतशोभितम्।। २१४.१०७ ।।"
  },
  {
    "text": "वज्रेन्द्रनीलवैदूर्यमुक्ताफलविभूषितम्।\nगीतनृत्यैः समाकीर्णं गन्धर्वाप्सरसां गणैः।। २१४.१०८ ।।"
  },
  {
    "text": "प्रवेशस्तेन देवानामृषीणां योगिनां तथा।\nगन्धर्वसिद्धयक्षाणां विद्याधरविसर्पिणाम्।। २१४.१०९ ।।"
  },
  {
    "text": "उत्तरं नगरद्वारं घण्टाचामरभूषितम्।\nछत्रचामरविन्यासं नानारत्नैरलंकृतम्।। २१४.११० ।।"
  },
  {
    "text": "वीणारेणुरवै रम्यैर्गीतमङ्गलनादितैः।\nऋग्जुःसामनिर्घोषैर्मुनिवृन्दसमाकुलम्।। २१४.१११ ।।"
  },
  {
    "text": "विशन्ति येन धर्मज्ञाः सत्यव्रतपरायणाः।\nग्रीष्मे वारिप्रदा ये च शीते चाग्निप्रदा नराः।। २१४.११२ ।।"
  },
  {
    "text": "श्रान्तसंवाहका ये च प्रियवादरताश्च ये।\nये च दानरताः शूरा मातापितृपराश्च ये।। २१४.११३ ।।"
  },
  {
    "text": "द्विजशुश्रूषणे युक्ता नित्यं येऽतिथिपूजकाः।\nपश्चिमं तु महाद्वारं पुर्या रत्नैर्विभूषितम्।। २१४.११४ ।।"
  },
  {
    "text": "विचित्रमणिसोपानं तोमरैः समलंकृतम्।\nभेरीमृदङ्गसमनादैः शङ्खकाहलनादितम्।। २१४.११५ ।।"
  },
  {
    "text": "सिद्धवृन्दैः सदा हृष्टैर्मङ्गलैः प्रणिनादितम्।\nप्रवेशस्तेन हृष्टानां शिवभक्तिमतांनृणाम्।। २१४.११६ ।।"
  },
  {
    "text": "सर्वतीर्थप्लुता ये च पञ्चाग्नेर्ये च सेवकाः।\nप्रस्थाने ये मृता वीरा मृताः कालंजरे गिरौ।। २१४.११७ ।।"
  },
  {
    "text": "अग्नौ विपन्ना ये वीराः साधितं वैरनाशकम्।\nये स्वामिमित्रलोकार्थे गोग्रहे संकुले हता।। २१४.११८ ।।"
  },
  {
    "text": "ते विशन्ति नराः शूराः पश्चिमेन तपोधनाः।\nपूर्यां तस्या महाघोरं सर्वमत्त्वभयंकरम्।। २१४.११९ ।।"
  },
  {
    "text": "हाहाकारसमाक्रुष्टं दक्षिणं द्वारमीदृशम्।\nअन्धकारसमायुक्तं तीक्ष्णश्ङ्गैः समन्वितम्।। २१४.१२० ।।"
  },
  {
    "text": "कण्टकैर्वृश्चिकैः सर्पैर्वज्रकीटैः सुदुर्गमैः।\nविलुम्पद्भिर्वृकैर्व्याध्रैर्ऋर्क्षैः सिंहैः सजम्बुकैः।।१२१।।\nश्वानमार्जारगृध्रैश्च सज्वालकवलैर्मुखैः।\nप्रवेशस्तेन वै नित्यं सर्वेषामपकारिणाम्।। २१४.१२२ ।।"
  },
  {
    "text": "ये घातयन्ति विप्रान्गा बालं वृद्धं तथाऽऽतुरम्।\nशरणागतं विश्वस्तं स्त्रियं मित्रं निरायुधम्।। २१४.१२२ ।।"
  },
  {
    "text": "येऽगम्यागामिनो मूढाः परद्रव्यापहारिणः।\nनिक्षेपस्यापहर्तारो विषवहिनप्रदाश्च ये।। २१४.१२३ ।।"
  },
  {
    "text": "परभूमिं गृहं शय्यां वस्त्रालंकारहारिणः।\nपररन्ध्रेषु ये क्रूरा ये सदाऽनृतवादिनः।। २१४.१२४ ।।"
  },
  {
    "text": "ग्रामराष्ट्रपुरस्थाने महादुःखप्रदा हि ये।\nकूटसाक्षिप्रदादातारः कन्याविक्रयमकारकाः।। २१४.१२६ ।।"
  },
  {
    "text": "अभक्ष्यभक्षणरता ये गच्छन्ति सुतां स्नुषाम्।\nमातरं पितरं चैवये वदन्ति च पौरुषम्।। २१४.१२७ ।।"
  },
  {
    "text": "अन्ये ये चैव निर्दिष्टा महापातककारिणः।\nदक्षिणेन तु ते सर्वे द्वारेण प्रविशन्ति वै।। २१४.१२८ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे यमलोकस्य मार्गस्वरूपाख्याननिरूपणं नाम चतुर्दशाधिकद्विशततमोऽध्यायः।। २१४ ।।"
  }
]
[
  {
    "text": "<b>द्विविदवानरवधवर्णनम्\n</b>\n<b>व्यास उवाच\n</b>\nशृणुध्वं मुनयः सर्वे बलस्य बलशालिनः।\nकृतं यदन्यदेवाभूत्तदपि श्रूयतां द्विजाः।। २०९.१ ।।"
  },
  {
    "text": "नरकस्यासुरेन्द्रस्य देवपक्षविरोधिनः।\nसखाऽभवन्महावीर्यो द्विविदो नाम वानरः।। २०९.२ ।।"
  },
  {
    "text": "वैरानुबन्धं बलवान्स चकार सुरान्प्रति।। २०९.३ ।।"
  },
  {
    "text": "<b>द्विविद उवाच\n</b>\nनरकं हतवान्कृष्णो बलदर्पसमन्वितम्।\nकरिष्ये सर्वदेवानां तस्मादेष प्रतिक्रियाम्।। २०९.४ ।।"
  },
  {
    "text": "यज्ञविध्वंसनं कुर्वन्मर्त्यलोकक्षयं तथा।\nततो विध्वंसयामास यज्ञानज्ञानमोहितः।। २०९.५ ।।"
  },
  {
    "text": "बिभेद साधुमर्यादां क्षयं चक्रे च देहिनाम्।\nददाह चपलो देशं पुरग्रामान्तराणि च।। २०९.६ ।।"
  },
  {
    "text": "क्वचिच्च पर्वतक्षेपाद्‌ग्रामादीन्समचूर्णयत्।\nशैलानुत्पाट्य तोयेषु मुमोचाम्बुनिधौ तथा।। २०९.७ ।।"
  },
  {
    "text": "पुनश्वार्णवमध्यस्थः क्षोभयामास सागरम्।\nतेनातिक्षोभितश्चाब्धिरुद्वेलो जायते द्विजाः।। २०९.८ ।।"
  },
  {
    "text": "प्लावयंस्तीरजन्ग्रामान्पुरादीनतिवेगवान्।\nकामरूपं महारूपं कृत्वा सस्यान्यनेकशः।। २०९.१० ।।"
  },
  {
    "text": "लुठन्भ३मणसंमर्दः संचूर्णयति वानरः।\nतेन विप्रकृतं सर्वं जगदेतद्‌दुरात्मना।। २०९.११ ।।"
  },
  {
    "text": "निःस्वाध्यायवषट्‌कारं द्विजाश्चाऽऽसीत्सुदुःखितम्।\nकदाचिद्रैवतोद्याने पपौ पानं हलायुधः।। २०९.१२ ।।"
  },
  {
    "text": "रेवती च महाभागा तथैवान्या वरस्त्रियः।\nउद्‌गीयमानो विलसल्ललनामौलिमध्यगः।। २०९.१३ ।।"
  },
  {
    "text": "मुशलं च चकारास्य संमुखः स विडम्बनाम्।\nतथैव योषितां तासां जहासाभिमुखं कपिः।। २०९.१४ ।।"
  },
  {
    "text": "पानपूर्णांश्च करकांश्चिक्षेपाऽऽहत्य वै तदा।\nततः कोपपरीतात्मा भर्त्सयामास तं बलम्।। २०९.१५ ।।"
  },
  {
    "text": "तथाऽपि तमवज्ञाय चक्रे किलकिलाध्वनिम्।\nततः समुत्थाय बलो जगृहे मुशलं रुषा।। २०९.१६ ।।"
  },
  {
    "text": "सोऽपि शैलशिलां भीमां जग्राह प्लवगोत्तमः।\nचिक्षेप च स तां क्षिप्तां मुशलेन सहस्रधा।। २०९.१७ ।।"
  },
  {
    "text": "बिभेद यादवश्रेष्ठः सा पपात महीतले।\nअपतनमुशलं चासौ समुल्लङ्घ्य प्लवंघमः।। २०९.१८ ।।"
  },
  {
    "text": "वेगेनाऽऽयम्य रोषेण बलेनोरस्यताडयत्।\nततो बलेन कोपेन मुष्टिना मूर्ध्नि ताडितः।। २०९.१९ ।।"
  },
  {
    "text": "पपात रुधिरोद्‌गारी द्विविदः क्षीणजीवितः।\nपतता तच्छरीरेण गिरेः श्रृङ्गमशीर्यत।। २०९.२० ।।"
  },
  {
    "text": "मुनयः शतधा वज्रिवज्रेणेव हि ताडितम्।\nपुष्पवृष्टिं ततो देवा रामस्योपरि चिक्षिपुः।। २०९.२१ ।।"
  },
  {
    "text": "प्रशशंसुस्तदाऽभ्येत्य साध्वेतत्ते महत्कृतम्।\nअनेन दुष्टकपिना दैत्यपक्षोपकारिणा।।\nजगन्निराकृतं वीर दिष्ट्या स क्षयमागतः।। २०९.१२ ।।"
  },
  {
    "text": "<b>व्यास उवाच\n</b>\nएवंविधान्यनेकानि बलदेवस्य धीमतः।\nकर्माण्यपरिमेयानि शेषस्य धरणीभृतः।। २०९.१३ ।।"
  },
  {
    "text": "इति श्रीमहापुराणे आदिब्राह्मे बलदेवामाहात्म्ये द्विविदवानरवधवर्णनं नाम नवाधिकद्विशततमोऽध्यायः।। २०९ ।।"
  }
]
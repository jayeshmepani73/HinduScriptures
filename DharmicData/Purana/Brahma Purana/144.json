[
  {
    "text": "<b>परुष्णीसंगमतीर्थवर्णनम्\n</b>\n<b>ब्रह्मोवाच\n</b>\nपरुष्णीसंगमं चेति तीर्थं त्रैलोक्यविश्रुतम्।\nतस्य स्वरूपं वक्ष्यामि श्रृणु पापविनाशनम्।। १४४.१ ।।"
  },
  {
    "text": "अत्रिराराधयामास ब्रह्मविष्णुमहेश्वरान्।\nतेषु दुष्टेषु स प्राह पुत्रा यूयं भविष्यथ।। १४४.२ ।।"
  },
  {
    "text": "तथा चैका रूपवती कन्या मम भवेत्सुराः।\nतथा पुत्रत्वमापुस्ते ब्रह्मविष्णुमहेश्वराः।। १४४.३ ।।"
  },
  {
    "text": "कन्यां च जनयामास शुभाऽऽत्रेयीति नामतः।\nदत्तः सोमोऽथ दुर्वासाः पुत्रास्तस्य महात्मनः।। १४४.४ ।।"
  },
  {
    "text": "अग्नेरङ्गिरसो जातो ह्यङ्गारैरङ्गिरा यतः।\nतस्मादङ्गिरसे प्रादादात्रेयीमातरोचिषम्।। १४४.५ ।।"
  },
  {
    "text": "अग्नेः प्रभावात्परुषमात्रेयीं सर्वदाऽवदत्।\nआत्रेय्यापि च शुश्रूषां कुर्वती सर्वदाऽभवत्।। १४४.६ ।।"
  },
  {
    "text": "तस्यामाङ्गिरसा जाता महाबलपराक्रमाः।\nअङ्गिराः परुषं वादीदात्रेयीं नित्यमेव च।। १४४.७ ।।"
  },
  {
    "text": "पुत्रास्त्वाऽङ्गिरसा नित्यं पितरं शमयन्ति ते।\nसा कदाचिद्भर्तृवाक्यादुद्विग्ना परुषाक्षरात्।।\nकृताञ्जलिपुटा दीना प्राब्रवीच्छ्वशुरं गुरुम्।। १४४.८ ।।"
  },
  {
    "text": "<b>आत्रेय्युवाच\n</b>\nअत्रिजाऽहं हव्यवाह भार्या तव सुतस्य वै।\nशुश्रुषणपरा नित्यं पुत्राणां भर्तुरेव च।। १४४.९ ।।"
  },
  {
    "text": "पतिर्मां परुषं वक्ति वृथैवोद्वीक्षते रुषा।\nप्रशाधि मां सुरज्येष्ठ भर्तारं मम दैवतम्।। १४४.१० ।।"
  },
  {
    "text": "<b>ज्वलन उवाच\n</b>\nअङ्गारेभ्यः समुद्‌भूतो भर्ता ते ह्यङ्गिरा ऋषिः।\nयथा शान्तो भवेद्‌भद्रे तथा नीतिर्विधीयताम्।। १४४.११ ।।"
  },
  {
    "text": "आग्नेयोऽग्निं समायातो तव भर्ता वरानने।\nतदा त्वं जलरूपेण प्लावयेथा मदाज्ञया।। १४४.१२ ।।"
  },
  {
    "text": "<b>आत्रेय्युवाच\n</b>\nसहेयं परुषं वाक्यं मा भर्ताऽग्निं समाविशेत्।\nभर्तरि प्रतिकूलानां योषितां जीवनेन किम्।। १४४.१३ ।।"
  },
  {
    "text": "<b>ज्वलन उवाच\n</b>\nइच्छेयं शान्तिवाक्यानि भर्तारं लभते तथा।। १४४.१४ ।।"
  },
  {
    "text": "अग्निस्त्वप्सु शरीरेषु स्थावरे जङ्गमे तथा।\nतव भर्तुरहं धाम नित्यं च जनको मतः।। १४४.१५ ।।"
  },
  {
    "text": "योऽहं सोऽहमिति ज्ञात्वा न चिन्तां कर्तुमर्हसि।\nकिंचाऽऽपो मातरो देव्यो ह्यग्निः श्वशुर इत्यपि।।\nइति बुद्ध्या विनिश्चित्य मा विषण्णा भव स्नुषे।। १४४.१६ ।।"
  },
  {
    "text": "<b>स्नुषोवाच\n</b>\nआपो जनन्य इति यद्‌बाभाषे, अग्नेरहं तव पुत्रस्य भार्या।\nकथं भूत्वा जननी चापि भार्या, विरुद्धमेतज्जलरूपेण नाथ।। १४४.१७ ।।"
  },
  {
    "text": "<b>ज्वलन उवाच\n</b>\nआदौ तु पत्नीं भरणात्तु भार्या, जनेस्तु जाया स्वगुणैः कलत्रम्।\nइत्यादिरूपाणि बिभर्षि भद्रे, कुरुष्व वाक्यं मदुदीरितं यत्।। १४४.१८ ।।"
  },
  {
    "text": "योऽस्यां प्रजातः स तु पुत्र एव, सा तस्य मातैव न संशयोऽत्र\nतस्माद्वदन्ति श्रुतितत्त्वविज्ञाः,सा नैव योषित्तनयेऽभिजाते।। १४४.१९ ।।"
  },
  {
    "text": "<b>ब्रह्मोवाच\n</b>\nश्वशुरस्य तु तद्वाक्यं श्रुत्वाऽऽत्रेयी तदैव तत्।\nआग्नेयं रूपमापन्नमम्भसाऽप्लावयत्पतिम्।। १४४.२० ।।"
  },
  {
    "text": "उभौ तौ दंपती ब्रह्मन्संगतौ गाङ्गवारिणा।\nशान्तरूपधरौ चोभौ दंपती संबभूवतुः।। १४४.२१ ।।\nलक्ष्म्या युक्तो यथा विष्णुरुमया शंकरो यथा।।\nरोहिण्या च यथा चन्द्रस्तथाऽभून्मिथुनं तदा।। १४४.२२ ।।"
  },
  {
    "text": "भर्तारं प्लावयन्ती सा दधाराम्बुमयं वपुः।\nपरुष्णी चेति विख्याता गङ्गया संगता नदी।। १४४.२३ ।।"
  },
  {
    "text": "गोशतार्पणजं पुण्यं परुष्णीस्नानतो भवेत्।\nतत्र चाऽऽङ्गिरसाश्चक्रुर्यज्ञांश्च बहुदक्षिणान्।। १४४.२४ ।।"
  },
  {
    "text": "तत्र त्रीणि सहस्राणि तीर्थन्याहुः पुराणगाः।\nउभयोस्तीरयोस्तात पृथग्यागफलं विदुः।। १४४.२५ ।।"
  },
  {
    "text": "तेषु स्नानं च दानं च वाजपेयाधिकं मतम्।\nविशेषतस्तु गङ्गायाः परुष्ण्या सह संगमे।। १४४.२६ ।।"
  },
  {
    "text": "स्नानदानादिभिः पुण्यं यत्तद्वक्तुं न शक्यते।। १४४.२७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये परुष्णीसंगमादित्रिसहस्रतीर्थवर्णनं नाम चतुश्चत्वारिंशदधिकशततमोऽध्यायः।। १४४ ।।"
  },
  {
    "text": "गौतमीमाहात्म्ये पञ्चसप्ततितमोऽध्यायः।। ७५ ।।"
  }
]
[
  {
    "text": "<b>अथ त्रिषष्टितमोऽध्यायः</b>\n<b>पञ्चतीर्थोमाहात्म्यनिरूपणम्</b>\n<b>ब्रह्मोवाच</b>\nततो गच्छेद्द्विजश्रेष्ठास्तीर्थं यज्ञाङ्गसंभवम्।\nइन्द्रद्युम्नसरो नाम यत्राऽऽस्ते पावनं शुभम्।। ६३.१ ।।"
  },
  {
    "text": "गत्वा तत्र शुचिर्धीमानाचम्य मनसा हरिम्।\nध्यात्वोपस्थाय च जलमिमं मन्त्रमुदीरयेत्।। ६३.२ ।।"
  },
  {
    "text": "अश्वमेधाङ्गसंभूत तीर्थं सर्वाघनाशन।\nस्नानं त्वयि करोम्यद्य पापं हर नमोऽस्तु ते।। ६३.३ ।।"
  },
  {
    "text": "एवमुच्चार्य विधिवत्स्नात्वा देवानृषीन्पितॄन्।\nतिलोदकेन चान्यांश्च संतर्प्याऽऽचम्य वाग्यतः।। ६३.४ ।।"
  },
  {
    "text": "दत्त्वा पितॄणां पिण्डांश्च संपूज्य पुरुषोत्तमम्।\nदशाश्वमेधिकं सम्यक्फलं प्राप्नोति मानवः।। ६३.५ ।।"
  },
  {
    "text": "सप्तावरान्सप्त परान्वंशानुद्धृत्य देववत्।\nकामगेन विमानेन विष्णुलोकं स गच्छति।। ६३.६ ।।"
  },
  {
    "text": "भुक्त्वा तत्र सुखान्भोगान्यावच्चन्द्रार्कतारकम्।\nच्युतस्तस्मादिहाऽऽयातो मोक्षं च लभते ध्रुवम्।। ६३.७ ।।"
  },
  {
    "text": "एवं कृत्वा पञ्चतीर्थोमेकादश्यामुपोषितः।\nज्येष्ठशुक्लपञ्चदश्यां यः पश्येत्पुरुषोत्तम्।। ६३.८ ।।"
  },
  {
    "text": "स पूर्वोक्तं फलं प्राप्य क्रीडित्वा वाऽच्युतालये।\nप्रयाति परमं स्थानं यस्मान्नाऽऽवर्तते पुनः।। ६३.९ ।।"
  },
  {
    "text": "मुनय ऊचुः\nमासानन्यान्परित्यज्य माघादीन्प्रपितामह।\nप्रशंससि कथं ज्येष्ठं ब्रूहि तत्कारणं प्रभो।। ६३.१० ।।"
  },
  {
    "text": "ब्रह्मोवाच\nश्रृणुध्वं मुनिशार्दूलाः प्रवक्ष्यामि समासतः।\nज्येष्ठं मासं तथा तेभ्यः प्रशंसामि पुनः पुनः।। ६३.११ ।।"
  },
  {
    "text": "पृथिव्यां यानि तीर्थानि सरितश्च सरांसि च।\nपुष्करिण्यस्तडागानि वाप्यः कूपास्तथा ह्रदाः।। ६३.१२ ।।"
  },
  {
    "text": "नानानद्यः समुद्राश्च सप्ताहं पुरुषोत्तमे।\nज्येष्ठशुक्लदशम्यादि प्रत्यक्षं यान्ति सर्वदा।। ६३.१३ ।।"
  },
  {
    "text": "स्नानदानादिकं तस्माद्देवताप्रेक्षणं द्विजाः।\nयत्किंचित्क्रियते तत्र तस्मिन्कालेऽक्षयं भवेत्।। ६३.१४ ।।"
  },
  {
    "text": "शुक्लपक्षस्य दशमी ज्येष्ठे मासि द्विजोत्तमाः।\nहरते दश पापानि तस्माद्दशहरा स्मृता।। ६३.१५ ।।"
  },
  {
    "text": "यस्तस्यां हलिनं कृष्णं पश्येद्भद्रां सुसंयतः।\nसर्वपापाविनिर्मुक्तो विष्णुलोकं व्रजेन्नरः।। ६३.१६ ।।"
  },
  {
    "text": "उत्तरे दक्षिणे विप्रास्त्वयने पुरुषोत्तमम्।\nदृष्ट्वा रामं सुभद्रां च विष्णुलोकं व्रजेन्नरः।। ६३.१७ ।।"
  },
  {
    "text": "नरो दोलागतं दृष्ट्वा गोविन्दं पुरुषोत्तमम्।\nफाल्गुन्यां प्रयतो भूत्वा गोविन्दस्य पुरं व्रजेत्।। ६३.१८ ।।"
  },
  {
    "text": "विषुवद्दिवसे प्राप्ते पञ्चतीर्थोविधानतः।\nकृत्वा संकर्षणं कृष्णं दृष्ट्वा भद्रां च भो द्विजाः।। ६३.१९ ।।"
  },
  {
    "text": "नरः समस्तयज्ञानां फलं प्राप्नोति दुर्लभम्।\nविमुक्तः सर्वपापेभ्यो विष्णुलोकं स गच्छति।। ६३.२० ।।"
  },
  {
    "text": "यः पश्यति तृतीयायां कृष्णं चन्दनरूषितम्।\nवैशाखस्यासिते पक्षे स यात्यच्युतमन्दिरम्।। ६३.२१ ।।"
  },
  {
    "text": "ज्यैष्ठ्यां ज्येष्ठर्क्षयुक्तायां यः पश्येत्पुरुषोत्तमम्।\nकुलैकविंशमुद्धृत्य विष्णुलोकं स गच्छति।। ६३.२२ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे पञ्चतीर्थोमाहात्म्निरूपणं नाम त्रिषष्टितमोऽध्यायः।। ६३ ।।"
  }
]
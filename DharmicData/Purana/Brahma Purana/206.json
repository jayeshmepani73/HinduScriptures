[
  {
    "text": "<b>बाणयुद्धवर्णनम्\n</b>\n<b>व्यास उवाच\n</b>\nबाणोऽपि प्रणिपत्याग्रे ततश्चाऽऽह त्रिलोचनम्।। २०६.१ ।।"
  },
  {
    "text": "<b>बाण उवाच\n</b>\nदेव बाहुसहस्रेण निर्विण्णोऽहं विनाऽऽहवम्।\nकच्चिन्ममैषां बाहूनां साफल्यकरणो रणः।।\nभविष्यति विना युद्धं भाराय मम किं भुजैः।। २०६.२ ।।"
  },
  {
    "text": "<b>शंकर उवाच\n</b>\nमयूरध्वजभङ्गस्ते यदा बाण भविष्यति।\nपिशिताशिजनानन्दं प्राप्स्यसि त्वं तदा रणम्।। २०६.३ ।।"
  },
  {
    "text": "ततः प्रणम्य मुदितः शंभुमभ्यागतो गृहात्।\nभग्नं ध्वजमथाऽऽलोक्य हृष्टो हर्षं परं ययौ।। २०६.४ ।।"
  },
  {
    "text": "एतस्मिन्नेव काले तु योगविद्याबलेन तम्।\nअनिरुद्धमथाऽऽनित्ये चित्रलेखा वरा सखी।। २०६.५ ।।"
  },
  {
    "text": "कन्यान्तःपुरमध्ये तं रममाणं सहोषया।\nविज्ञाय रक्षिणो गत्वा शशंसुर्दैत्यभूपतेः।। २०६.६ ।।"
  },
  {
    "text": "व्यादिष्टं किंकराणां तु सैन्यं तेन महात्मना।\nजघान परिघं लौहमादाय परवीरहा।। २०६.७ ।।"
  },
  {
    "text": "हतेषु तेषु बाणोऽपि रथस्थस्तद्वधोद्यतः।\nयुध्यमानो यथाशक्ति यदा वीरेण निर्जितः।। २०६.८ ।।"
  },
  {
    "text": "मायया युयुधे तेन स तदा मन्त्रचोदितः।\nततश्च पन्नगास्त्रेण बबन्ध यदुनन्दनम्।। २०६.९ ।।"
  },
  {
    "text": "द्वारवत्यां क्व यातोऽसावनिरुद्धेति जल्पताम्।\nयदूनामाच्चक्षे तं बद्धं बाणेन नारदः।। २०६.१० ।।"
  },
  {
    "text": "तं शोणितपुरे श्रुत्वा नीतं विद्याविदग्धया।\nयोषिता प्रत्ययं जग्मुर्यादवा नाम वैरिति(णि)।। २०६.११ ।।"
  },
  {
    "text": "ततो गरुडमारुह्य स्मृतमात्रा गतं हरिः।\nबलप्रद्युम्नसहितो बाणस्य प्रययौ पुरम्।। २०६.१२ ।।"
  },
  {
    "text": "पुरीप्रवेशे प्रमथैर्युद्धमासीन्महाबलैः।\nययौ बाणपुराभ्याशं नीत्वा तान्संक्षयं हरिः।। २०६.१३ ।।"
  },
  {
    "text": "ततस्त्रिपादस्त्रिशिरा ज्वरो माहेश्वरो महान्।\nबाणरक्षार्थमत्यर्थं युयुधे शार्ङ्गधन्वना।। २०६.१४ ।।"
  },
  {
    "text": "तद्‌भस्मस्पर्शसंभूततापं कृष्णाङ्गसंगमात्।\nअवाप बलदेवोऽपि समं संमीलितेक्षणः।। २०६.१५ ।।"
  },
  {
    "text": "ततः संयुध्यमानस्तु सह देवेन शार्ङ्गिणा।\nवैष्णवेन ज्वरेणाऽऽशु कृष्णदेहान्निराकृतः।। २०६.१६ ।।"
  },
  {
    "text": "नारायणभुजाघातपरिपीडनविह्वलम्।\nतं वीक्ष्य क्षम्यतामस्येत्याह देवः पितामहः।। २०६.१७ ।।"
  },
  {
    "text": "ततश्च क्षान्तमेवेति प्रोच्य तं वैष्णवं ज्वरम्।\nआत्मन्येव लयं नित्ये भगवान्मधुसूदनः।। २०६.१८ ।।"
  },
  {
    "text": "मम त्वया समं युद्धं ये स्मरिष्यन्ति मानवाः।\nविज्वरास्ते भविष्यन्तीत्युक्त्वा चैनं ययौ हरिः।। २०६.१९ ।।"
  },
  {
    "text": "ततोऽग्नीन्भगवान्पञ्च जित्वा नीत्वा क्षयं तथा।\nदानवानां बलं विष्णुश्चूर्णयामास लीलया।। २०६.२० ।।"
  },
  {
    "text": "ततः समस्तसैन्यैन दैतेयानां बलेः सुतः।\nयुयुधे शंकरश्चैव कार्तिकेश्च शौरिणा।। २०६.२१ ।।"
  },
  {
    "text": "हरिशंकरयोर्युद्धमतीवाऽऽसीत्सुदारुणम्।\nचुक्षुभुः सकला लोकाः शस्त्रास्त्रैर्बहुधाऽर्दिताः।। २०६.२२ ।।"
  },
  {
    "text": "प्रलयोऽयमशेषस्य जगतो नूनमागतः।\nमेनिरे त्रिदशा यत्र वर्तमाने महाहवे।। २०६.२३ ।।"
  },
  {
    "text": "जृम्भणास्त्रेण गोविन्दो जृम्भयामास शंकरम्।\nततः प्रणेएशुर्दैतेयाः प्रमथाश्च समन्ततः।। २०६.२४ ।।"
  },
  {
    "text": "जृम्भाभिभूतश्च हरो रथोपस्तामुपाविशत्।\nन शशाक तदा योद्धुं कृष्णेनाक्लिष्टकर्मणा।। २०६.२५ ।।"
  },
  {
    "text": "गरुडक्षतबाहुश्च प्रद्युम्नास्त्रेण पीडितः।\nकृष्णहुंकारनिर्धूतशक्तिश्चापययौ गुहः।। २०६.२६ ।।"
  },
  {
    "text": "जृम्भिते शंकरे नष्टे दैत्यसैन्ये गुहे जिते।\nनीते प्रमथसैन्यै च संक्षयं शार्ङ्गधन्वना।। २०६.२७ ।।"
  },
  {
    "text": "नन्दीशसंगृहीताश्वमधिरूढा महारथम्।\nबाणस्तत्राऽऽययौ योद्धुं कृष्णकार्ष्णिबलैः सह।। २०६.२८ ।।"
  },
  {
    "text": "बलभद्रो महावीर्यो बामसैन्यमनेकधा।\nविव्याध बाणैः प्रद्युम्नो धर्मतश्चापलायतः।। २०६.२९ ।।"
  },
  {
    "text": "आकृष्य लाङ्गलाग्रेण मुश्लेन च पोथितम्।\nबलं बालेन ददृशे बाणो बाणैश्च चक्रिणः।। २०६.३० ।।"
  },
  {
    "text": "ततः कृष्णस्य बाणेन युद्धमासीत्समासतः।\nपरस्परं तु संदीप्तान्कायत्राणविभेदिनः।। २०६.३१ ।।"
  },
  {
    "text": "कृष्णश्चिच्छेद बाणंस्तान्बाणेन प्रहिताञ्शरैः।\nबिभेद केशवं बाणो बाणं विव्याध चक्रधृक्।। २०६.३२ ।।"
  },
  {
    "text": "मुमुचाते तथाऽस्त्राणि बाणकृष्णौ जिगीषया।\nपरस्परक्षतिपरौ परिघांश्च ततो द्विजाः।। २०६.३३ ।।"
  },
  {
    "text": "छिद्यमानेष्वशेषेषु शस्त्रेष्वस्त्रे च सीदति।\nप्राचुर्येण हरिर्बाणं हन्तुं चक्रे ततो मनः।। २०६.३४ ।।"
  },
  {
    "text": "ततोऽर्कशतसंभूततेजसा सदृशद्युति।\nजग्राह दैत्यचक्रारिर्हरिश्चक्रं सुदर्शनम्।। २०६.३५ ।।"
  },
  {
    "text": "मुञ्चतो बाणनाशाय तच्चक्रं मधुविद्विषः।\nजग्राह दैत्यचक्ररिर्हरिश्चक्रं सुदर्शनम्।। २०६.३६ ।।"
  },
  {
    "text": "तामग्रतो हरिर्दृष्ट्वा मीलिताक्षः सुदर्शनम्।\nमुमोच बाणमुद्दिश्य छेत्तुं बाहुवनं रिपोः।। २०६.३७ ।।"
  },
  {
    "text": "क्रमेणास्य तु बाहूनां बाणस्याच्युतचोदितम्।\nछेदं चक्रेऽसुरस्याऽऽशु शस्त्रास्त्रक्षेपणाद्‌द्रुतम्।। २०६.३८ ।।"
  },
  {
    "text": "छिन्ने बाहुवने तत्तु करस्थं मधुसूदनः।\nमुमुक्षुर्बाणनाशाय विज्ञातस्त्रिपुरद्विषा।। २०६.३९ ।।"
  },
  {
    "text": "स उत्पत्याऽऽह गोविन्दं सामपूर्वमुमापतिः।\nविलोक्य बाणं दोर्दण्डच्छेदासृक्स्राववर्षिणम्।। २०६.४० ।।"
  },
  {
    "text": "<b>रुद्र उवाच\n</b>\nकृष्ण कृष्ण जगन्नाथ जाने त्वां पुरुषोत्तमम्।\nपरेशं परमात्मानमनादिनिधनं परम्।। २०६.४१ ।।"
  },
  {
    "text": "देवतिर्यङ्मनुष्येषु शरीरग्रहणात्मिका।\nलीलेयं तव चेष्टा हि दैत्यानां वधलक्षणा।। २०६.४२ ।।"
  },
  {
    "text": "तत्प्रसीदाभयं दत्तं बाणस्यास्य मया प्रभो।\nतत्त्वया नानृतं कार्यं यन्मया व्याहृतं वचः।। २०६.४३ ।।"
  },
  {
    "text": "अस्मत्संश्रयवृद्धोऽयं नापराधस्तवाव्यय।\nमया दत्तवरो दैत्यस्ततस्त्वां क्षमयाम्यहम्।। २०६.४४ ।।"
  },
  {
    "text": "<b>व्यास उवाच\n</b>\nइत्युक्तः प्राह गोविन्दः शूलपाणिमुमापतिम्।\nप्रसन्नवदनो भूत्वा गतामर्षोऽसुरं प्रति।। २०६.४५ ।।"
  },
  {
    "text": "<b>श्रीभगवानुवाच\n</b>\nयुष्मद्दत्तवरो बाणो जीवतादेष शंकर।\nत्वद्वाक्यगौरवादेतन्मया चक्रं निवर्तितम्।। २०६.४६ ।।"
  },
  {
    "text": "त्वया यदभयं दत्तं तद्दत्तमभयं मया।\nमत्तोऽविभिन्नमात्मानं द्रष्टुमर्हसि शंकर।। २०६.४७ ।।"
  },
  {
    "text": "योऽहं स त्वं जगच्चेदं सदेवासुरामानुषम्।\nअविद्यामोहितात्मानः पुरुषा भिन्नदर्शिनः।। २०६.४८ ।।"
  },
  {
    "text": "<b>व्यास उवाच\n</b>\nइत्युक्त्वा प्रययौ कृष्णः प्राद्युम्निर्यत्र तिष्ठति।\nतद्‌बन्धफणिनो नेशुर्गरुडानिलशोषिताः।। २०६.४९ ।।"
  },
  {
    "text": "गतोऽनिरुद्धमारोप्य सपत्नीकं गरुत्मति।\nआजग्मुर्द्वारकां रामकार्ष्णिदामोदराः पुरीम्।। २०६.५० ।।"
  },
  {
    "text": "इति श्रीमहापुराणे आदिब्राह्मे बाणयुद्धे षडधिकद्विशततमोऽध्यायः।। २०६ ।।"
  }
]
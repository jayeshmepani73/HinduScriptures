[
  {
    "text": "<b>अथ चतुर्विंशाधिकशततमोऽध्यायः</b>\n<b>पुत्रतीर्थवर्णनम्</b>\n<b>ब्रह्मोवाच</b>\nपुत्रतीर्थमिति ख्यातं पुण्यतीर्थं तदुच्यते।\nसर्वान्कामानवाप्नोति यन्महिम्नः श्रुतेरपि।। १२४.१ ।।"
  },
  {
    "text": "तस्य स्वरूपं वक्ष्यामि श्रृणु यत्नेन नारद।\nदितेः पुत्राश्च दनुजाः परिक्षीणा यदाऽभवन्।।\nअदितेस्तु सुना ज्येष्ठाः सर्वभावेन नारद ।। १२४.२ ।।"
  },
  {
    "text": "तदा दितिः पुत्रवियोगदुःखात्संस्पर्धमाना दनुमाजगाम।। १२४.३ ।।"
  },
  {
    "text": "दितिरुवाच\nक्षीणाः सुता आवयोरेव भद्रे, किं कुर्महे कर्म लोके गरीयः।\nपश्यादितेर्वंशमभिन्नमुत्तमं, सौराज्ययुक्तं यशसा जयश्रिया।। १२४.४ ।।"
  },
  {
    "text": "जितारिमभ्युन्नतकीर्तिधर्मं, मच्चित्तसंहर्षविनाशदक्षम्।\nसमानभर्तृत्वसमानधर्मे, समानगोत्रेऽपि समानरूपे।। १२४.५ ।।"
  },
  {
    "text": "न जीवयेयं श्रियमुन्नतिं च, जीर्णाऽस्मि दृष्ट्वा त्वदितिप्रसूतान्।\nकामप्यवस्थामनुयामि दुःस्थाऽदितेर्विलोक्याथ परां समृद्धिम्।।\nदावप्रवेशोऽपि सुखाय नूनं, स्वप्नेऽप्यवेक्ष्या न सपत्नलक्ष्मीः।। १२४.६ ।।"
  },
  {
    "text": "ब्रह्मोवाच\nएवं ब्रुवाणामतिदीनवक्त्रां विनिश्वसन्तीं परमेष्ठपुत्रः।\nकृताभिपूजो विगतश्रमस्तां, स सान्त्वयन्नाह मनोभिरामाम्।। १२४.७ ।।"
  },
  {
    "text": "परमेष्ठिपुत्र उवाच\nखेदो न कार्यः समभीप्सितं यत्तत्प्राप्यते पुण्यत एव भद्रे।\nतत्साधनं वेत्ति महानुभावः, प्रजापतिस्ते स तु वक्ष्यतीति।। १२४.८ ।।"
  },
  {
    "text": "साध्व्येतत्सर्वभावेन प्रश्रयावनता सती।। १२४.९ ।।"
  },
  {
    "text": "ब्रह्मोवाच\nएवं ब्रुवाणां च दितिं दनुः प्रोवाच नारद।। १२४.१० ।।"
  },
  {
    "text": "दनुरुवाच\nभर्तारं कश्यपं भद्रे तोषयस्व निजैर्गुणैः।\nदुष्टो यदि भवेद्भर्ता ततः कामानवाप्स्यसि।। १२४.११ ।।"
  },
  {
    "text": "ब्रह्मोवाच\nतथेत्युक्त्वा सर्वभावैस्तोषयामास कश्यपम्।\nदितिं प्रोवाच भगवान्कश्यपोऽथ प्रजापतिः।। १२४.१२ ।।"
  },
  {
    "text": "कश्यप उवाच\nकिं ददामि वदाभिष्टं दिते वरय सुव्रते।। १२४.१३ ।।"
  },
  {
    "text": "ब्रह्मोवाच\nदितिरप्याह भर्तारं पुत्रं बहुगुणान्वितम्।\nजेतारं सर्वलोकानां सर्वलोकनमस्कृतम्।। १२४.१४ ।।"
  },
  {
    "text": "येन जातेन लोकेऽस्मिन्भवेयं वीरपुत्रिणी।\nतं वरेयं सुरपितरित्याह विनायन्विता।। १२४.१५ ।।"
  },
  {
    "text": "कश्यप उवाच\nउपदेक्ष्ये व्रतं श्रेष्ठं द्वादशाब्दफलप्रदम्।\nतत आगत्य ते गर्भमाधास्ये यन्मनोगतम्।।\nनिष्पापतायां जातायां सिध्यन्ति हि मनोरथाः।। १२४.१६ ।।"
  },
  {
    "text": "ब्रह्मोवाच\nभर्तृवाक्याद्दितिः प्रीता तं नमस्याऽऽयतेक्षणा।\nउपदिष्टं व्रतं चक्रे भर्त्राऽऽदिष्टं यथाविधि।। १२४.१७ ।।"
  },
  {
    "text": "तीर्थसेवापात्रदानव्रतचर्यादिवर्जिताः।\nकथमासादयिष्यन्ति प्राणिनोऽत्र मनोरथान् ।। १२४.१८ ।।"
  },
  {
    "text": "ततश्चीर्णे व्रते तस्यां दित्यां गर्भमधारयत्।\nपुनः कान्तामथोवाच कश्यपस्तां दितिं रहः।। १२४.१९ ।।"
  },
  {
    "text": "कश्यप उवाच\nन प्राप्नुवन्ति यत्कामान्मुनयोऽपि तपस्थिताः।\nयथाविहितकर्माङ्गावज्ञया तच्छुचिस्मिते।। १२४.२० ।।"
  },
  {
    "text": "निन्दितं च न कर्तव्यं संध्ययोरुभयोरपि।\nन स्वप्तव्यं न गन्तव्यं मुक्तकेशी च नो भव।। १२४.२१ ।।"
  },
  {
    "text": "भोक्तव्यं सुभगे नैव क्षुतं जृम्भणं तथा।\nसंध्याकाले न कर्तव्यं भूतसंघसमाकुले।। १२४.२२ ।।"
  },
  {
    "text": "सान्तर्धानं सदा कार्यं हसितं तु विशेषतः।\nगृहान्तदेशे संध्यासु न स्थातव्यं कदाचन।। १२४.२३ ।।"
  },
  {
    "text": "मुशलोलूखलादीनि सूर्पपीठपिधानकम्।\nनैवातिक्रमणीयानि दिवा रात्रौ सदा प्रिये।। १२४.२४ ।।"
  },
  {
    "text": "उदक्शीर्षं तु शयनं न संध्यासु विशेषतः।\nवक्तव्यं नानृतं किंचिन्नान्यगेहाटनं तथा।। १२४.२५ ।।"
  },
  {
    "text": "कान्तादन्यो न वीक्ष्यस्तु प्रयत्नेन नरः क्वचित्।\nइत्यादिनियमैर्युक्ता यदि त्वमनुवर्तसे।।\nततस्ते भविता पुत्रस्त्रलोक्यैश्वर्यभाजनम्।। १२४.२६ ।।"
  },
  {
    "text": "ब्रह्मोवाच\nतथेति प्रतिजज्ञे सा भर्तारं लोकपूजितम्।\nगतश्च कश्यपो ब्रह्मन्नितश्चेतः सुरान्प्रति।। १२४.२७ ।।"
  },
  {
    "text": "दितेर्गर्भोऽपि ववृधे बलवान्पुण्यसंभवः।\nएतत्सर्वं मयो दैत्यो मायया वेत्ति तत्त्वतः।। १२४.२८ ।।"
  },
  {
    "text": "इन्द्रस्य सख्यमभवन्मयेन प्रीतिपूर्वकम्।\nमयो गत्वा रहः प्राह इन्द्रं स विनयान्वितः।। १२४.२९ ।।"
  },
  {
    "text": "दितेर्दनोरभिप्रायं व्रतं गर्भस्य वर्धनम्।\nतस्य वीर्यं च विविधं प्रीत्येन्द्राय न्यवेदयत्।। १२४.३० ।।"
  },
  {
    "text": "विश्वासैकगृहं मित्रमपायत्रासवर्जितम्।\nअर्जितं सुकृतं नानाविधं चेत्तदवाप्यते।। १२४.३१ ।।"
  },
  {
    "text": "नारद उवाच\nनमुचेश्च प्रियो भ्राता मयो दैत्यो महाबलः।\nभ्रातृहन्त्रा कथं मैत्र्यं मयस्याऽसीत्सुरेश्वर।। १२४.३२ ।।"
  },
  {
    "text": "ब्रह्मोवाच\nदैत्यानामधिपश्चाऽऽसीद्बलावान्नमुचिः पुरा।\nइन्द्रेण वैरमभवद्भीषणं लोमहर्षणम्।। १२४.३३ ।।"
  },
  {
    "text": "युद्धं हित्वा कदाचिद्भो गच्छन्तं तु शतक्रतुम्।\nदृष्ट्वा दैत्यपतिः शूरो नमुचिः पृष्ठतोऽन्वगात्।। १२४.३४ ।।"
  },
  {
    "text": "तमायान्तमभिप्रेक्ष्य शचीभर्ता भयातुरः।\nऐरावतं गजं त्यक्त्वा इन्द्रः फेनमथाऽऽविशत्।। १२४.३५ ।।"
  },
  {
    "text": "स वज्रपाणिस्तरसा फेनेनैवाहनद्रिपुम्।\nनमुचिर्नाशमगमत्तस्य भ्राता मयोऽनुजः।। १२४.३६ ।।"
  },
  {
    "text": "भ्रातृहन्तृविनाशाय तपस्तेपे मयो महत्।\nमायां च विविधामाप देवानामतिभषणाम्।। १२४.३७ ।।"
  },
  {
    "text": "वरांश्चावाप्य तपसा विष्णोर्लोकपरायणात्।\nदानशौण्डः प्रियालापी तदाऽभवदसौ मयः।। १२४.३८ ।।"
  },
  {
    "text": "अग्नींश्च ब्राह्मणान्पूज्य जेतुमिन्द्रे कृतक्षणः।\nदातारं च तदाऽर्थिभ्यः स्तूयमानं च बन्दिभिः।। १२४.३९ ।।"
  },
  {
    "text": "विदित्वा मघवा वायोर्मयं मायाविनं रिपुम्।\nउपक्रान्तं सुयुद्धाय विप्रो भूत्वा तमभ्यगात्।।\nशचीभर्ता मयं दैन्यं प्रोवाचेदं पुनः पुनः ।। १२४.४० ।।"
  },
  {
    "text": "इन्द्र उवाच\nदेहि दैत्यपे मह्यमर्थिनेऽपेक्षित वरम्।\nत्वां दातृतिलकमागतोऽहं द्विजोत्तमः।। १२४.४१ ।।"
  },
  {
    "text": "ब्रह्मोवाच\nमयोऽपि ब्राह्मणं मत्वाऽवद्दत्तं मया तव।\nविचारयन्ति कृतिनो बह्वल्पं वा पुरोऽर्थिनि।। १२४.४२ ।।"
  },
  {
    "text": "इत्युक्ते तु हरिः प्राह सख्यमिच्छे ह्यहं त्वया।\nइन्द्रं मयः पुनः प्राह किमनेन द्विजोत्तम।। १२४.४३ ।।"
  },
  {
    "text": "न त्वया मम वैरं भोः स्वस्तीत्याह हरिर्मयम्।\nतत्त्वं वदेति स हरिर्दैत्येनोक्तः स्वकं वपुः।। १२४.४४ ।।"
  },
  {
    "text": "दर्शयामास दैत्याय सहस्राक्षं यदुच्यते।\nततः सविस्मयो दैत्यो मयो हरिमुवाच ह।। १२४.४५ ।।"
  },
  {
    "text": "मय उवाच\nकिमिदं वज्रपाणिस्त्वं तवायोग्या कृतिः सखे।। १२४.४६ ।।"
  },
  {
    "text": "ब्रह्मोवाच\nपरिष्वज्य विहस्याथ वृत्तमित्यब्रवीद्धरिः।\nकेनापि साधयन्त्यत्र पण्डिताश्च समीहितम्।। १२४.४७ ।।"
  },
  {
    "text": "ततः प्रभृति शक्रस्य मयेन महती ह्यभूत्।\nसुप्रीतिर्मुनिशार्दूल मयो हरिहितः सदा।। १२४.४८ ।।"
  },
  {
    "text": "इन्द्रस्य भवनं गत्वा तस्मै सर्वं न्यवेदयत्।\nकिं मे कृत्यमिति प्राह मयं मायाविनं हिः।। १२४.४९ ।।"
  },
  {
    "text": "हरये च मयो मायां प्रादात्प्रीत्य तथा हरिः।\nप्राप्तः संप्रीतिमानाह किं कृत्यं मय तद्वद।। १२४.५० ।।"
  },
  {
    "text": "आगस्त्याऽऽश्रमं गच्छ तत्राऽऽस्ते गर्भिणी दितिः।\nतस्याः शुश्रूषणं कुर्वन्नास्स्व तत्र कियन्ति च।। १२४.५१ ।।"
  },
  {
    "text": "अहानि मघवंस्तस्या गर्भमाविश्य वज्रधृक्।\nवर्धमानं च तं छिन्धि यावद्वश्योऽथवा मृतिम्।।\nप्राप्नोति तावद्वज्रेण ततो न भविता रिपुः।। १२४.५२ ।।"
  },
  {
    "text": "ब्रह्मोवाच\nतथेत्युक्त्वा मयं पूज्य मघवानेक एव हि।\nविनीतवत्तदा प्रायाद्दितिं मातरमञ्जसा।। १२४.५३ ।।"
  },
  {
    "text": "शुश्रूषमाणस्तां देवीं शक्रो दैतेयमातरम्।\nसा न जानाति तच्चित्तं शक्रस्य द्विषतो दितिः।। १२४.५४ ।।"
  },
  {
    "text": "गर्भे स्थितं तु यद्भूतं देवेन्द्रस्य विचेष्टितम्।\nअमोघं तन्मुनेस्तेजः कश्यपस्य दुरासदम्।। १२४.५५ ।।"
  },
  {
    "text": "ततः प्रगृह्य कुलिशं सहस्राक्षः पुरंदरः।\nअन्तःप्रवेशकामोऽसौ बहुकालं समावसन्।। १२४.५६ ।।"
  },
  {
    "text": "संध्योदक्शीर्षनिद्रां तामवेक्ष्य कुलिशायुधः।\nइदमन्तरमित्युक्त्वा दित्याः कुक्षिं समाविशत्।। १२४.५७ ।।"
  },
  {
    "text": "अन्तर्वर्ति च यद्भूतमिन्द्रं दृष्ट्वा धृतायुधम्।\nहन्तुकामं तदोवाच पुनः पुनरभीतवत्।। १२४.५८ ।।"
  },
  {
    "text": "गर्भस्थ उवाच\nकिं मां न रक्षसे वज्रिन्भ्रातरं त्वं जिघांससि।\nनारणे मारणादन्यत्पातकं विद्यते महत्।। १२४.५९ ।।"
  },
  {
    "text": "ऋते युद्धान्महाबाहो शक्र युध्यस्व निर्गते।\nमयि तस्मान्नैतदेवं तव युक्तं भविष्यति।। १२४.६० ।।"
  },
  {
    "text": "शतक्रतुः सहस्राक्षः शचीभर्ता पुरंदरः।\nवज्रपाणिः सुरेन्द्रस्त्वं ते न युक्तं भवेत्प्रभो।। १२४.६१ ।।"
  },
  {
    "text": "अथवा युद्धकामस्त्वं मम निष्क्रमणं यथा।\nतथा कुरु महाबाहो मार्गादस्मादपासर।। १२४.६२ ।।"
  },
  {
    "text": "कुमार्गे न प्रवर्तन्ते महान्तोऽपि विपद्गताः।\nअविद्यश्चाप्यशस्त्रश्च नैव चाऽऽयुधसंग्रहः।। १२४.६३ ।।"
  },
  {
    "text": "त्वं विद्यावान्वज्रपाणे मां निघ्नन्किं न लज्जसे।\nकुर्वन्ति गर्हितं कर्म न कुलीनाः कदाचन।। १२४.६४ ।।"
  },
  {
    "text": "हत्वा वा किं तु जायेत यशो वा पुण्यमेव वा।\nवध्यन्ते भ्रातरः कामाद्गर्भस्थाः किं न पौरुषम्।। १२४.६५ ।।"
  },
  {
    "text": "यदि वा युद्धभक्तिस्ते मयि भ्रातरसंशयम्।\nततो मुष्टिं पुरस्कृत्य वज्रिणेऽसौ व्यवस्थितः।। १२४.६६ ।।"
  },
  {
    "text": "बालघाती ब्रह्मघाती तथा विश्वसघातकः।\nएवंभूतं फलं शक्र कस्मान्मां हन्तुमुद्यतः।। १२४.६७ ।।"
  },
  {
    "text": "यस्याऽऽज्ञया सर्वमिदं वर्तते सचराचरम्।\nस हन्ता बालकं मां वै किं यशः किन्तु पौरुषम्।। १२४.६८ ।।"
  },
  {
    "text": "ब्रह्मोवाच\nएवं ब्रुवन्तं तं गर्भं चिच्छेद कुलिशेन सः।\nक्रोधान्धानां लोभिनां च न घृणा क्वापि विद्यते।। १२४.६९ ।।"
  },
  {
    "text": "न ममार ततो दुःखादाहुस्ते भ्रातरो वयम्।\nपुनश्चिच्छेद तान्खण्डान्मा वधीरिति चाब्रुवन्।। १२४.७० ।।"
  },
  {
    "text": "विश्वस्तान्मातृगर्भस्थान्निजभ्रातृञ्शतक्रतो।।\nद्वेषविध्वस्तबुद्धीनां न चित्ते करुणाकणः।। १२४.७१ ।।"
  },
  {
    "text": "एवं तु खण्डितं खण्डं हस्तपादादिजीववत्।\nनिर्विकारं ततो दृष्ट्वा सप्तसप्त सुविस्मितः।। १२४.७२ ।।"
  },
  {
    "text": "एकवद्बहुरूपाणि गर्भस्थानि शुभानि च।\nरुदन्ति बहुरूपाणि मा रुतेत्यब्रवीद्धरिः।। १२४.७३ ।।"
  },
  {
    "text": "ततस्ते मरुतो जाता बलवन्तो महौजसः।\nगर्भस्था एव तेऽन्योन्यमूचुः शक्रं गतभ्रमाः।। १२४.७४ ।।"
  },
  {
    "text": "अगस्त्यं मुनिशार्दूलं माता यस्याऽऽश्रमे स्थिता।\nअस्मत्पिता तव भ्राता सख्यं ते बहु मन्यते।। १२४.७५ ।।"
  },
  {
    "text": "अस्मानुपरि सस्नेहं मनस्ते विद्महे मुने।\nन यत्करोति श्वपचः प्रवृत्तस्तत्र वज्रधृक्।। १२४.७६ ।।"
  },
  {
    "text": "इत्येतद्वचनं श्रुत्वा अगस्त्योऽगात्ससंभ्रमः।\nदितिं संबोधयामास व्यथितां गर्भवेदनात्।।\nतत्रागस्त्यः शचीकान्तमशपत्कुपितो भृशम् ।। १२४.७७ ।।"
  },
  {
    "text": "अगस्त्य उवाच\nसङ्ग्रामे रिपवः पृष्ठं पश्येयुस्ते सदा हरे।\nजीवतामेव मरणमेतदेव हि मानिनाम।।\nपृष्ठं पलायमानानां यत्पश्यन्त्यहिता रणे।। १२४.७८ ।।"
  },
  {
    "text": "ब्रह्मोवाच\nसाऽपि तं गर्भसंस्थं च शशापेन्द्रं रुषा दितिः।। १२४.७९ ।।"
  },
  {
    "text": "दितिरुवाच\nन पौरुषं कृतं तस्माच्छापोऽयं भविता तव।\nस्त्रीभिः परिभवं प्राप्य राज्यात्प्रभ्रश्यसे हरे।। १२४.८० ।।"
  },
  {
    "text": "ब्रह्मोवाच\nएतस्मिन्नन्तरे तत्र कश्यपो वै प्रजापतिः।\nप्रायाच्च व्यथितोऽगस्त्याच्छ्रुत्वा शक्रविचेष्टितम्।।\nगर्भान्तरगतः शक्रः पितरं प्राह भीतवत्।। १२४.८१ ।।"
  },
  {
    "text": "शक्र उवाच\nअगस्त्याच्च दितेश्चैव बिभेमि क्रमितुं बहिः।। १२४.८२ ।।"
  },
  {
    "text": "ब्रह्मोवाच\nएतस्मिन्नन्तरे प्राप्य कश्यपोऽपि प्रजापतिः।\nपुत्रकर्म च तद्दृष्ट्वा गर्भान्तः स्थितिमेव च।।\nदितिशापमगस्त्यस्य श्रुत्वाऽसौ दुःखितोऽभवत्।। १२४.८३ ।।"
  },
  {
    "text": "कश्यप उवाच\nनिर्गच्छ शक्र पुत्रैतत्पापं किं कृतवानसि।\nन निर्मलकुलोत्पन्ना मनः कुर्वन्ति पातके।। १२४.८४ ।।"
  },
  {
    "text": "ब्रह्मोवाच\nस निर्गतो वज्रपाणिः सव्रीडोऽधोमुखोऽब्रवीत्।\nतन्मूर्तिरेव वदति सदसच्चेष्टितं नृणाम्।। १२४.८५ ।।"
  },
  {
    "text": "शक्र उवाच\nयदुक्तमत्र श्रेयः स्यात्तत्कर्ताऽहमसंशयम्।। १२४.८६ ।।"
  },
  {
    "text": "ब्रह्मोवाच\nततो ममान्तिकं प्रायाल्लोकपालैः स कश्यपः।\nसर्वं वृत्तमथोवाच पुनः पप्रच्छ मां सुरैः।। १२४.८७ ।।"
  },
  {
    "text": "दितिगर्भस्य वै शान्ति सहस्राक्षविशापताम्।\nगर्भस्थानां च सर्वेषामिन्द्रेण सह मित्रताम्।। १२४.८८ ।।"
  },
  {
    "text": "तेषामारोग्यतां चापि शचीभर्तुरदोषताम्।\nअगस्त्यदत्तशापस्य विशापत्वमपि क्रमात्।। १२४.८९ ।।"
  },
  {
    "text": "ततोऽहमब्रवं वाक्यं कश्यपं विनयान्वितम्।\nप्रजापते कश्यप त्वं वसुभिर्लोकपालकैः।। १२४.९० ।।"
  },
  {
    "text": "इन्द्रेण सहितः शीघ्रं गौतमीं याहि मानद।\nतत्र स्नात्वा महेशानं स्तुहि सर्वैः समन्वितः।। १२४.९१ ।।"
  },
  {
    "text": "ततः शिवप्रसादेन सर्वं श्रेयो भवेदिति।\nतथेत्युक्त्वा जगामासौ कश्यपो गौतमीं तदा।। १२४.९२ ।।"
  },
  {
    "text": "स्नात्वा तुष्टाव देवेशमेभिरैव पदक्रमैः।\nसर्वदुःखापनोदाय द्वयमेव प्रकीर्तितम्।।\nगौतमी वा पुष्यनदी शिवो वा करुणाकरः।। १२४.९३ ।।"
  },
  {
    "text": "कश्यप उवाच\nपाहि शंकर देवेश पाहि लोकनमस्कृत।\nपाहि पावन वागीश पाहि पन्नगभूषण।। १२४.९४ ।।"
  },
  {
    "text": "पाहि धर्म वृषारूढ पाहि वेदत्रयेक्षण।\nपाहि गोधरलक्ष्मीश पाहि शर्व गजाम्बर।। १२४.९५ ।।"
  },
  {
    "text": "पाहि त्रिपुरहन्नाथ पाहि सोमार्धभूषण।\nपाहि यज्ञेश सोमेश पाह्यभीष्टप्रदायक।। १२४.९६ ।।"
  },
  {
    "text": "पाहि कारुण्यनिलय पाहि मङ्गलदायक।\nपाहि प्रभव सर्वस्य पाहि पालक वासव।। १२४.९७ ।।"
  },
  {
    "text": "पाहि भास्कर वित्तेश पाहि ब्रह्मनमस्कृत।\nपाहि विश्वेश सिद्धेश पाहि पूर्ण नमोऽस्तु ते।। १२४.९८ ।।"
  },
  {
    "text": "घोरसंसारकान्तारसंचारोद्विग्नचेतसाम्।\nशरीणां कृपासिन्धो त्वमेव शरणं शिव।। १२४.९९ ।।"
  },
  {
    "text": "एवं संस्तुवतस्तस्य पुरतोऽभूद्वृषध्वजः।\nवरेण च्छन्दयामास कश्यपं तं प्रजापतिम्।। १२४.१०० ।।"
  },
  {
    "text": "कश्यपोऽपि शिवं प्राह विनीतवदिदं वचः।\nस प्राह विस्तरेणाथ इन्द्रस्य तु विचेष्टितम्।। १२४.१०१ ।।"
  },
  {
    "text": "शापं नाशं च पुत्राणां परस्परममित्रताम्।\nपापप्राप्तिं तु शक्रस्य शापप्राप्तिं तथैव च।।\nततो वृषाकपिः प्राह दितिं चागस्त्यमेव च।। १२४.१०२ ।।"
  },
  {
    "text": "शिव उवाच\nमरुतो ये भवत्पुत्राः पञ्चाशच्चैकवर्जिताः।\nसर्वे भवेयुः सुभगा भवेयुर्जज्ञभागिनः।। १२४.१०३ ।।"
  },
  {
    "text": "इन्द्रेण सहिता नित्यं वर्तयेयुर्मुदाऽन्विताः।। १२४.१०४ ।।"
  },
  {
    "text": "इन्द्रस्य तु हविर्भागो यत्र यत्र मखे भवेत्।\nआहौ तु मरुतस्तत्र भवेतुर्नात्र संशयः।। १२४.१०५ ।।"
  },
  {
    "text": "मरुद्भिः सहितं शक्रं न जयेयुः कदाचन।\nजेता भवेत्सर्वदैव सुखं तिष्ठ प्रजापते।। १२४.१०६ ।।"
  },
  {
    "text": "अद्यप्रभृति ये कुर्युरनयाद्भ्रातृघाततन्।\nवंशच्छेदो विपत्तिश्च नित्यं तेषां भविष्यति।। १२४.१०७ ।।"
  },
  {
    "text": "ब्रह्मोवाच\nअगस्त्यमृषिशार्दूलं शंभुरप्याह यत्नतः।। १२४.१०८ ।।"
  },
  {
    "text": "शंभुरुवाच\nन कुर्यास्त्वं च कोपं च शचीभर्तरि वै मुने।\nशमं व्रज महाप्राज्ञ मरुतस्त्वमरा भवन्।। १२४.१०९ ।।"
  },
  {
    "text": "ब्रह्मोवाच\nदितिं चापि शिवः प्राह प्रसन्नो वृषभध्वजः।। १२४.११० ।।"
  },
  {
    "text": "शिव उवाच\nएको भूयान्मम सुतस्त्रैलोक्यैश्वर्यमण्डितः।\nइत्येवं चिन्तयन्ती त्वं तपसे नियताऽभवः।। १२४.१११ ।।"
  },
  {
    "text": "तदेतत्सफलं तेऽद्य पुत्रा बहुगुणाः शुभाः।\nअभवन्बलिनः शूरास्तस्माज्जहि मनोरुजम्।।\nअन्यापि वरान्सुभ्रूर्याचस्व गतसंभ्रमा।। १२४.११२ ।।"
  },
  {
    "text": "ब्रह्मोवाच\nतदेतद्वचनं श्रुत्वा देवदेवस्य सा दितिः।\nकृताञ्जलिपुटा नत्वा शंभुं वाक्यमथाब्रवीत्।। १२४.११३ ।।"
  },
  {
    "text": "दितिरुवाच\nलोके यदेतत्परमं यत्पित्रोः पुत्रदर्शनम्।\nविशेषेण तन्मातुः प्रियं स्यात्सुरपूजित।। १२४.११४ ।।"
  },
  {
    "text": "तत्रापि रूपसंपत्तिशौर्यविक्रमवान्भवेत्।\nएकोऽपि तनयः किंतु बहवश्चेत्किमुच्यते।। १२४.११५ ।।"
  },
  {
    "text": "मत्पुत्रास्ते प्रभावाच्च जेतारो बलिनो ध्रुवम्।\nइन्द्रस्य भ्रातरः सत्यं पुत्राश्चैव प्रजापते।। १२४.११६ ।।"
  },
  {
    "text": "अगस्त्यस्य प्रसादाच्च गङ्गायाश्च प्रसादतः।\nयत्र देव प्रसादस्ते तच्छुभं कोऽत्र संशयः।। १२४.११७ ।।"
  },
  {
    "text": "कृतार्थाऽहं तथाऽपि त्वां भक्त्या विज्ञापयाम्यहम्।\nश्रृणुष्व देव वचनं कुरुष्व च जगद्धितम्।। १२४.११८ ।।"
  },
  {
    "text": "ब्रह्मोवाच\nवदेत्युक्ता जगद्धात्रा दितिर्नम्राऽब्रवीदिदम्।। १२४.११९ ।।"
  },
  {
    "text": "दितिरुवाच\nसन्ततिप्रापणं लोके दुर्लभं सुरवन्दित।\nविशेषेण प्रियं मातुः पुत्रश्चैक्तिं नु वर्ण्यते।। १२४.१२० ।।"
  },
  {
    "text": "स चापि गुणवाञ्श्रीमानायुष्मान्यदि जायते।\nकिंतु स्वर्गेण देवेश पारमेष्ठ्यपदेन वा।। १२४.१२१ ।।"
  },
  {
    "text": "सर्वेषामपि भूतानामिहामुत्र फलैषिणाम्।\nगुणवत्पुत्रसंप्राप्तिरभीष्टा सर्वदैव हि।\nतस्मादाप्लवनादत्र क्रियतां समनुग्रहः।। १२४.१२२ ।।"
  },
  {
    "text": "शंकर उवाच\nमहापापफलं चेदं यदेतदनपत्यता।\nस्त्रिया वा पुरुषस्यापि वन्ध्यत्वं यदि जायते।। १२४.१२३ ।।"
  },
  {
    "text": "तदत्र स्नानमात्रेण तद्दोषो नाशमाप्नुयात्।\nस्नात्वा तत्र फलं दद्यात्स्तोत्रमैतच्च यः पठेत्।। १२४.१२४ ।।"
  },
  {
    "text": "स तु पुत्रमावाप्नोति त्रिमासस्नानदानतः।\nअपुत्रिणी त्वत्र स्नानं कृत्वा पुत्रमवाप्नुयात्।। १२४.१२५ ।।"
  },
  {
    "text": "ऋतुस्नाता तु या काचित्तत्र स्नाता सुताँल्लभेत्।\nत्रिमासाभ्यन्तरं या तु गुर्विणी भक्तितस्त्विह।। १२४.१२६ ।।"
  },
  {
    "text": "फलैः स्नात्वा तु मां पश्येत्स्तोत्रेण स्तौति मां तथा।\nतस्याः शक्रसमः पुत्रो जायते नात्र संशयः।। १२४.१२७ ।।"
  },
  {
    "text": "पितृदोषैश्च ये पुत्रं न लभन्ते दिते श्रृणु।\nधनापहारदोषैश्च तत्रैषा निष्कृतिः परा।। १२४.१२८ ।।"
  },
  {
    "text": "तत्रैषां पिण्डदानेन पितॄणां प्रीणनेन च।\nकिंचित्सुवर्णदानेन ततः पुत्रो भवेद्ध्रुवम्।। १२४.१२९ ।।"
  },
  {
    "text": "ये न्यासाद्यपहर्तारो रत्नापह्नवकारकाः।\nश्राद्धकर्मविहीनाश्च तेषां वंशो न वर्धते।। १२४.१३० ।।"
  },
  {
    "text": "दोषिणां तु परेतानां गतिरेषा भवेदिति।\nसंततिर्जायतां श्लाघ्या जीवतां तीर्थसेवनात्।। १२४.१३१ ।।"
  },
  {
    "text": "संगमे दितिगङ्गायाः स्नात्वा सिद्धेश्वरं प्रभुम्।\nअनाद्यपरामजरं चित्सदानन्दविग्रहम्।। १२४.१३२ ।।"
  },
  {
    "text": "देवर्षिसिद्धगन्धर्वयोगीश्वरनिषेवितम्।\nलिङ्गात्मकं महादेवं ज्योतिर्मयमनामनयम्।। १२४.१३३ ।।"
  },
  {
    "text": "पूजयित्वोपचारैश्च नित्यं भक्त्या यतव्रतः।\nस्तोत्रेणानेन यः स्तौति चतुर्दश्यष्टमीषु च।। १२४.१३४ ।।"
  },
  {
    "text": "यथाशक्त्या(क्ति)स्वर्णदानं ब्राह्मणानां च भोजनम्।\nयः करोत्यत्र गङ्गायां स पुत्रशतमाप्नुयात्।। १२४.१३५ ।।"
  },
  {
    "text": "संप्राप्य सकलान्कामानन्ते शिवपुरं व्रजेत्।\nस्तोत्रेमानेन यः कश्चिद्यत्र क्वापि स्तवीति माम्।।\nषण्मासात्पुत्रमाप्नोति अपि वन्ध्याऽप्यशङ्कितम्।। १२४.१३६ ।।"
  },
  {
    "text": "ब्रह्मोवाच\nततः प्रभृति तत्तीर्थं पुत्रतीर्थमुदाहृतम्।\nतत्र तु स्नानदानाद्यैः सर्वकामानवाप्नुयात्।। १२४.१३७ ।।"
  },
  {
    "text": "मरुद्भिः सह मैत्र्येण मित्रतीर्थं तदुच्यते।\nनिष्पापत्वेन चेन्द्रस्य शक्रतीर्थं तदुच्यते।। १२४.१३८ ।।"
  },
  {
    "text": "ऐन्द्रीं श्रियं यत्र लेभे तत्तीर्थं कमलाभिधम्।\nएतानि सर्वतीर्थानि सर्वाभीष्टप्रदानि हि।। १२४.१३९ ।।"
  },
  {
    "text": "सर्वं भविष्यतीत्युक्त्वा शिवश्चान्तरधीयत।\nकृतकृत्याश्च ते जग्मुः सर्व एव यथागतम्।।\nतीर्थानां पुण्यदं तत्र लक्षमेकं प्रकीर्तितम्।। १२४.१४० ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये पुत्रतीर्थादिलक्षतीर्थवर्णनं नाम चतुर्विंशाधिकशततमोऽध्यायः।। १२४ ।।"
  },
  {
    "text": "गौतमीमाहात्म्ये पञ्चपञ्चाशत्तमोऽध्यायः।। ५५ ।।"
  }
]
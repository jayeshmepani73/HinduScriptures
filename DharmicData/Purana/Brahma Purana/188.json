[
  {
    "text": "<b>गोवर्धनाख्यानवर्णनम्\n</b>\n<b>व्यास उवाच\n</b>\nमहे प्रतिहते शक्रो भृशं कोपसमन्वितः।\nसंवर्तकं नाम गणं तोयदानामथाब्रवीत्।। १८८.१ ।।"
  },
  {
    "text": "<b>इन्द्र उवाच\n</b>\nभो भो मेघा निशम्यैतद्वदतो वचनं मम।\nआज्ञानन्तरमेवाऽसु क्रियतामविचारितम्।। १८८.२ ।।"
  },
  {
    "text": "नन्दगोपः सुदुर्बुद्धिर्गोपैरन्यैः सहायवान्।\nकृष्णाश्रयबलाध्मातो महभङ्गमचीकरत्।। १८८.३ ।।"
  },
  {
    "text": "आजीवो यः परं तेषां गोपत्वस्य च कारणम्।\nता गावो वृष्टिपातेन पीड्यन्तां वचनान्मम।। १८८.४ ।।"
  },
  {
    "text": "अहमप्यद्रिश्रृङ्गाभं तुङ्गमारुह्य वारणम्।\nसाहाय्यं वः करिष्यामि वायूनां संगमेन च।। १८८.५ ।।"
  },
  {
    "text": "<b>व्यास उवाच\n</b>\nइत्याज्ञप्ताः सुरेन्द्रेण मुमुचुस्ते बलाहकाः।\nवार्तवर्षं महाभीममभावाय गवां द्विजाः।। १८८.६ ।।"
  },
  {
    "text": "ततः क्षणेन धरणी ककुभोऽम्बरमेव च।\nएकं धारामहासारपूरणेनाभवद्‌द्विजाः।। १८८.७ ।।"
  },
  {
    "text": "गावस्तु तेन पतता वर्षवातेन वेगिना।\nधुताः प्राणाञ्जहुः सर्वास्तिर्यङ्मुखशिरोधराः।। १८८.८ ।।"
  },
  {
    "text": "क्रोडेन वत्सानाक्रम्य तस्थुरन्या द्विजोत्तमाः।\nगावो विवत्साश्च कृता वारिपूरेण चापराः।। १८८.९ ।।"
  },
  {
    "text": "वत्साश्च दीनवदनाः पवनाकम्पिकंधराः।\nत्राहि त्राहीत्यल्पशब्दाः कृष्णमूचुरिवाऽऽर्तकाः।। १८८.१० ।।"
  },
  {
    "text": "ततस्तद्‌गोकुलं सर्वं गोगोपीगोपसंकुलम्।\nअतीवाऽऽर्तं हरिर्दृष्ट्वा त्राणायाचिन्तयत्तदा।। १८८.११ ।।"
  },
  {
    "text": "एतत्कृतं महेन्द्रेण महभङ्गविरोधिना।\nतदेतदखिलं गोष्ठं त्रातव्यमधुना मया।। १८८.१२ ।।"
  },
  {
    "text": "इममद्रिमहं वीर्यादुत्पाट्योरुशिलातलम्।\nधारयिष्यामि गोष्ठस्य पृथुच्छत्रमिवोपरि।। १८८.१३ ।।"
  },
  {
    "text": "<b>व्यास उवाच\n</b>\nइति कृत्वा मतिं कृष्णो गोवर्धनमहीधरम्।\nउत्पाट्यैककरेणैव धारयामास लीलया।। १८८.१४ ।।"
  },
  {
    "text": "गोपांश्चाऽऽह जगन्नाथः समुत्पाटितभूधरः।\nविशध्वमत्र सहिताः कृतं वर्षनिवारणम्।। १८८.१५ ।।"
  },
  {
    "text": "सुनिर्वातेषु देशेषु यथायोग्यमिहाऽऽस्यताम्।\nप्रविश्य नात्र भेतव्यं गिरिपातस्य निर्भयैः।। १८८.१६ ।।"
  },
  {
    "text": "इत्युक्तास्तेन ते गोपा विविशुर्गोधनैः सह।\nशकटारोपितैर्भण्डैर्गोप्यश्चाऽऽसारपीडिताः।। १८८.१७ ।।"
  },
  {
    "text": "कृष्णोऽपि तं दधारैवं शैलमत्यन्तनिश्चलम्।\nव्रजौकोवासिभिर्हर्षविस्मिताक्षैर्निरीक्षितः।। १८८.१८ ।।"
  },
  {
    "text": "गोपगोपीजनैर्हृष्टैः प्रीतिविस्तारितेक्षणैः।\nसंस्तूयमानचरितः कृष्णः शैलमधारयत्।। १८८.१९ ।।"
  },
  {
    "text": "सप्तरात्रं महामेघा ववर्षुर्नन्दगोकुले।\nइन्द्रेण चोदिता मेघा गोपानां नाशकारिणा।। १८८.२० ।।"
  },
  {
    "text": "ततो धृते महाशैले परित्राते च गोकुले।\nमिथ्याप्रतिज्ञो बलभिद्वारयामास तान्घनान्।। १८८.२१ ।।"
  },
  {
    "text": "व्यभ्रे नभसि देवन्द्रे वितथे शक्रमन्त्रिते।\nनिष्क्रम्य गोकुलं हृष्टः स्वस्थानं पुनरागमत्।। १८८.२२ ।।"
  },
  {
    "text": "मुमोच कृष्णोऽपि तदा गोवर्धनमहागिरिम्।\nस्वस्थाने विस्मितमुखैर्दुष्टस्तैर्व्रजवासिभिः।। १८८.२३ ।।"
  },
  {
    "text": "<b>व्यास उवाच\n</b>\nधृते गोवर्धने शैले परित्राते च गोकुले।\nरोचयामास कृष्णस्य दर्शनं पाकशासनः।। १८८.२४ ।।"
  },
  {
    "text": "सोऽधिरुह्य महानागमैरावतममित्रजित्।\nगोवर्धनगिरौ कृष्णं ददर्श त्रिदशाधिपः।। १८८.२५ ।।"
  },
  {
    "text": "चारयन्तं महावीर्यं गाश्च गोपवपुर्धरम्।\nकृत्स्नस्य जगतो गोपं वृतं गोपकुमारकैः।। १८८.२६ ।।"
  },
  {
    "text": "गरुडं च ददर्शोच्चैरन्तर्धानगतं द्विजाः।\nकृतच्छायं हरेर्मर्ध्नि पक्षाभ्यां पक्षिपुंगवम्।। १८८.२७ ।।"
  },
  {
    "text": "अवरुह्य स नागेन्द्रादेकान्ते मधुसूदनम्।\nशक्रः सस्मितमाहेदं प्रीतिविस्फारितेक्षणः।। १८८.२८ ।।"
  },
  {
    "text": "<b>इन्द्र उवाच\n</b>\nकृष्ण कृष्ण शृणुष्वेदं यदर्थमहामागतः।\nत्वत्सीमीपं महाबाहो नैतच्छिन्त्यं त्वयाऽन्यथा।। १८८.२९ ।।"
  },
  {
    "text": "भारावतरणार्थाय पृथिव्याः पृथिवीतलम्।\nअवतीर्णोऽखिलाधारस्त्वमेव परमेश्वर।। १८८.३० ।।"
  },
  {
    "text": "महभङ्गविरुद्धेन मया गोकुलनाशकाः।\nसमादिष्टा महामेघास्तैश्चैतत्कदनं कृतम्।। १८८.३१ ।।"
  },
  {
    "text": "त्रातास्तापात्त्वया गावः समुत्पाट्य महागिरिम्।\nतेनाहं तोषितो वीर कर्ममाऽत्यद्‌भुतेन ते।। १८८.३२ ।।"
  },
  {
    "text": "साधितं कृष्ण देवानामद्य मन्ये प्रयोजनम्।\nत्वयाऽयमद्रिप्रवरः करोणैकेन चोद्धृतः।। १८८.३३ ।।"
  },
  {
    "text": "गोभिश्च नोदितः कृष्ण त्वत्समीपमिहाऽऽगतः।\nत्वया त्राताभिरत्यर्थं युष्मत्कारणकारणात्।। १८८.३४ ।।"
  },
  {
    "text": "स त्वां कृष्णाभिषेक्ष्यामि गवां वाक्यप्रचोदितः।\nउपेन्द्रत्वे गवामिन्द्रो गोविन्दस्त्वं भविष्यसि।। १८८.३५ ।।"
  },
  {
    "text": "अथोपवाह्यादादाय घण्टामैरावताद्‌गजात्।\nअभिषेकं तया चक्रे पवित्रजलपूर्णया।। १८८.३६ ।।"
  },
  {
    "text": "क्रियमाणेऽभिषेके तु गावः कृष्णस्य तत्क्षणात्।\nप्रस्रवोद्‌भूतदुग्धार्द्रां सद्यश्चक्रुर्वसुंधराम्।। १८८.३७ ।।"
  },
  {
    "text": "अभिषिच्छ गवां वाक्याद्देवेन्द्रो वै जनार्दनम्।\nप्रीत्या सप्रश्रयं कृष्णं पुनराह शचीपतिः।। १८८.३८ ।।"
  },
  {
    "text": "<b>इन्द्र उवाच\n</b>\nगवामेतत्कृतं वाक्यात्तथाऽन्यदपि मे शृणु।\nयद्‌ब्रवीमि महाभाग भारावतरणेच्छया।। १८८.३९ ।।"
  },
  {
    "text": "ममांशः पुरुषव्याघ्रः पृथिव्यां पृथिवीधर।\nअवतीर्णोऽर्जुनो नाम स रक्ष्यो भवता सदा।। १८८.४० ।।"
  },
  {
    "text": "भारावपतरणे सख्यं स ते वीरः करिष्यति।\nस रक्षणीयो भवता यथाऽऽत्मा मधुसूदन।। १८८.४१ ।।"
  },
  {
    "text": "<b>श्रीभगवानुवाच\n</b>\nजानामि भारते वंशे जातं पार्थं तवांशतः।\nतमहं पालयिष्यामि यावदस्मि महीतले।। १८८.४२ ।।"
  },
  {
    "text": "यावन्महीतले शक्र स्थास्याम्यहमरिंदम।\nन तावदर्जुनं कश्चिद्देवेन्द्र युधि जेष्यति।। १८८.४३ ।।"
  },
  {
    "text": "कंसो नाम महाबाहुर्दैत्योऽपरिष्टस्तथा परः।\nकेशी कुवलयापीडो नरकाद्यास्तथाऽपरे।। १८८.४४ ।।"
  },
  {
    "text": "हतेषु तेषु देवेन्द्र भविष्यति महाहवः।\nतत्र विद्धि सहस्राक्ष भारावतरणं कृतम्।। १८८.४५ ।।"
  },
  {
    "text": "स त्वं गच्छ न संतापं पुत्रार्थे कर्तुमर्हसि।\nनार्जुनस्य रिपुः कश्चिन्ममाग्रे प्रभविष्यति।। १८८.४६ ।।"
  },
  {
    "text": "अर्जुनार्थे त्वहं सर्वान्युधिष्ठिरपुरोगमान्।\nनिवृत्ते भारते कुन्त्यै दास्यामि विक्षतान्।। १८८.४७ ।।"
  },
  {
    "text": "<b>व्यास उवाच\n</b>\nइत्युक्तः संपरिष्वज्य देवराजो जनार्दनम्।\nआरुह्यैरावतं नागं पुनरेव दिवं ययौ।। १८८.४८ ।।"
  },
  {
    "text": "कृष्णोऽपि सहितो गोभिर्गोपालैश्च पुनर्व्रजम्।\nआजगामाथ गोपीनां दृष्टपूतेन वर्त्मना।। १८८.४९ ।।"
  },
  {
    "text": "इति श्रीमहापुराणे आदिब्राह्मे बालचरिते गोविन्दाभिषेकवर्णनं नामाष्टाशीत्यधिकशततमोऽध्यायः।। १८८ ।।"
  }
]
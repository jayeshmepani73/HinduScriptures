[
  {
    "text": "<b>अथ चतुःषष्टितमोऽध्यायः</b>\n<b>महाज्यैष्ठीप्रशंसावर्णनम्</b>\n<b>ब्रह्मोवाच</b>\nयदा भवेन्महाज्यैष्ठी राशिनक्षत्रयोगतः।\nप्रयत्नेन तदा मर्त्यैर्गन्तव्यं पुरुषोत्तमम्।। ६४.१ ।।"
  },
  {
    "text": "कृष्णं दृष्ट्वा महाज्यैष्ठ्यां रामं भद्रां च भो द्विजाः।\nनरो द्वादशयायत्रायाः फलं प्राप्नोति चाधिकम्।। ६४.२ ।।"
  },
  {
    "text": "प्रयागे च कुरुक्षेत्रे नैमिषे पुष्करे गये।\nगङ्गाद्वारे कुशावर्ते गङ्गासागरसंगमे ।। ६४.३ ।।"
  },
  {
    "text": "कोकामुखे शूकरे च मथुरायां मरुस्थले।\nशालग्रामे वायुतीर्थे मन्दरे सिन्धुसागरे।। ६४.४ ।।"
  },
  {
    "text": "पिण्डारके चित्रकूटे प्रभासे कनखले द्विजाः।\nशङ्खोद्वारे द्वारकाया तथा बदरिकाश्रमे।। ६४.५ ।।"
  },
  {
    "text": "लोहकुण्डे चाश्वतीर्थे सर्वपापप्रमोचने।\nकामालये कोटितीर्थे तथा चामरकण्टके।। ६४.६ ।।"
  },
  {
    "text": "लोहर्गले जम्बुमार्गे सोमतीर्थे पृथूदके।\nउत्पलावर्तके चैव पृथुतुङ्गे सुकुब्जके।। ६४.७ ।।"
  },
  {
    "text": "एकाम्रके च केदारे काश्यां च विरजे द्विजाः।\nकालञ्जरे च गोकर्णे श्रीशैले गन्धमादने।। ६४.८ ।।"
  },
  {
    "text": "महेन्द्रे मलये विन्ध्ये पारियात्रे हिमालये।\nसह्ये च शुक्तिमन्ते च गोमन्ते चार्बुदे तथा।। ६४.९ ।।"
  },
  {
    "text": "गङ्गायां सर्वतीर्थेषु यामुनेषु च भो द्विजाः।\nसारस्वतेषु गोमत्यां ब्रह्मपुत्रेषु सप्तसु।। ६४.१० ।।"
  },
  {
    "text": "गोदावरी भीमरथी तुङ्गभद्रा च नर्मदा।\nतापी पयोष्णी कावेरी शिप्रा चर्मण्वती द्विजाः।। ६४.११ ।।"
  },
  {
    "text": "वितस्ता चन्द्रभागा च शतद्रुर्बाहुदा तथा।\nऋषिकुल्या कुमारी च विपाशाचदृषद्वती।। ६४.१२ ।।"
  },
  {
    "text": "सरयूर्नाकगङ्गा च गण्डकी च महानदी।\nकौशिकी करतोया च त्रिस्रोता मधुवाहिनी।। ६४.१३ ।।"
  },
  {
    "text": "महानदी वैतरणी याश्चान्या नानुकीर्तिताः।\nअथवा किं बहूक्तेन भाषितेन द्विजोत्तमाः।। ६४.१४ ।।"
  },
  {
    "text": "पृथिव्यां सर्वतीर्थेषु सर्वेष्वायतनेषु च।\nसागरेषु च शैलेषु नदीषु च सरःसु च।। ६४.१५ ।।"
  },
  {
    "text": "यत्फलं सर्वतीर्थेषु सर्वेष्वायतनेषु च।\nतत्फलं कृष्णमालोक्य महाज्यैष्ठ्यां लभेन्नरः।। ६४.१६ ।।"
  },
  {
    "text": "तस्मात्सर्वप्रयत्नेन गन्तव्यं पुरुषोत्तमे।\nमहाज्यैष्ठ्यां मुनिश्रेष्ठ सर्वकामफलेप्सुभिः।। ६४.१७ ।।"
  },
  {
    "text": "दृष्ट्वा रामं महाज्येष्ठं कृष्णं सुभद्रया सह।\nविष्णुलोकं नरो याति समुद्धृत्य समं कुलम्।। ६४.१८ ।।"
  },
  {
    "text": "भुक्त्वा तत्र वरान्भोगान्यावदाभूतसंप्लवम्।\nपुण्यादिहाऽऽगत्य चतुर्वेदी द्विजो भवेत्।। ६४.१९ ।।"
  },
  {
    "text": "स्वधर्मनिरतः शान्तः कृष्णभक्तो जितेन्द्रियः।\nवैष्णवं योगमास्थाय ततो मोक्षमवाप्नुयात्।। ६४.२० ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे महाज्येष्ठीप्रशंसावर्णनं नाम चतुःषष्टितमोऽध्यायः।। ६४ ।।"
  }
]
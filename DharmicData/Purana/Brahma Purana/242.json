[
  {
    "text": "<b>वशिष्ठकरालजनकसंवादवर्णनम्\n</b>\n<b>वसिष्ठ उवाच\n</b>\nएवमप्रतिबुद्धत्वादबुद्धमनुवर्तते।\nदेहाद्देहसहस्राणि तथा च न स भिद्यते।। २४२.१ ।।"
  },
  {
    "text": "?Bतिर्यग्योनिसहस्रेषु कदाचिद्देवतास्वपि।\nउत्पद्यति तपोयोगाद्‌गुणैः सह गुणक्षयात्।। २४२.२ ।।"
  },
  {
    "text": "मनुष्यत्वाद्दिवं याति देवो मानुष्यमेति च।\nमानुष्यान्निरयस्थानमालयं प्रतिपद्यते।। २४२.३ ।।"
  },
  {
    "text": "कोषकारो यथाऽऽत्मानं कीटः समभिरुन्धति।\nसूत्रतन्तुगुणैर्नित्यं तथाऽयमगुणो गुणैः।। २४२.४ ।।"
  },
  {
    "text": "द्वंद्वंमेति च निर्द्वंद्वस्तासु तास्विह योनिषु।\nशीर्षरोगेऽक्षिरोगे च दन्तशूले गलग्रहे।। २४२.५ ।।"
  },
  {
    "text": "जलोदरेऽतिसारे च गण्डमालविचर्चिके।\nश्वत्रकुष्ठेऽग्निदग्धे च सिध्मापस्मारयोरपि।। २४२.६ ।।"
  },
  {
    "text": "यानि चान्यानि द्वंद्वानि प्राकृतानि शरीरिणाम्।\nउत्पद्यन्ते विचित्राणि तान्येवाऽऽत्माऽभिमन्यते।। २४२.७ ।।"
  },
  {
    "text": "अभिमानातिमानानां तथैव सुकृतान्यपि।\nएकवासाश्चतुर्वासाः शायी नित्यमधस्तथा।। २४२.८ ।।"
  },
  {
    "text": "मण्डूकशायी च तथा वीरासनगतस्तथा।\nवीरमासनमाकाशे तथा शयनमेव च।। २४२.९ ।।"
  },
  {
    "text": "इष्टकाप्रस्तरे चैव चक्रकप्रस्तरे तथा।\nभस्माप्रस्तरशायी च भूमिशय्यानुलेपनः।। २४२.१० ।।"
  },
  {
    "text": "वीरस्थानाम्बुपाके च शयनं फलकेषु च।\nविविधासु च शय्यासु फलगृह्यान्वितासु च।। २४२.११ ।।"
  },
  {
    "text": "उद्याने खललाग्ने तु क्षौमकृष्णाजिनान्वितः।\nमणिवालपरीधानो व्याघ्रचर्मपरिच्छदः।। २४२.१२ ।।"
  },
  {
    "text": "सिंहचर्मपरीधानः पट्टवासास्तथैव च।\nफलकं(?)परिधानश्च तथा कटकवस्त्रधृक्।। २४२.१३ ।।"
  },
  {
    "text": "कटैकवसनश्चैव चीरवासास्तथैव च।\nवस्त्राणि चान्यानि बहून्यभिमत्य य बुद्धिमान्।। २४२.१४ ।।"
  },
  {
    "text": "भोजनानि विचित्राणि रत्नानि विविधानि च।\nएकरात्रान्तराशित्वमेककालिभोजनम्।। २४२.१५ ।।"
  },
  {
    "text": "चतुर्थाष्टमकालं च षष्ठकालिकमेव च।\nषड्रात्रभोजनश्चैव तथा चाष्टाहभोजनः।। २४२.१६ ।।"
  },
  {
    "text": "मासोपवासी मूलाशी फलाहारस्तथैव च।\nवायुभक्षश्च पिण्याकदधिगोमयभोजनः।। २४२.१७ ।।"
  },
  {
    "text": "गोमूत्रभोजनश्चैव काशपुष्पाशनस्तथा।\nशैवालभोजनश्चैव तथा चान्येन वर्तयन्।। २४२.१८ ।।"
  },
  {
    "text": "वर्तयञ्शीर्मपर्णैश्च प्रकीर्णफलभोजनः।\nविविधानि च कृच्छ्राणि सेवते सिद्धिकाङ्क्षया।। २४२.१९ ।।"
  },
  {
    "text": "चान्द्रायणानि विधिवल्लिङ्गानि विविधानि च।\nचातुराश्रम्ययुक्तानि धर्माधर्माश्रयाण्यपि।। २४२.२० ।।"
  },
  {
    "text": "उपाश्रयानप्यपरान्पाखण्डान्विविधानपि।\nविविक्ताश्च शिलाछायास्तथा प्रस्रवणानि च।। २४२.२१ ।।"
  },
  {
    "text": "पुलिनानि विविक्तानि विविधानि तपांसि च।\nयज्ञांश्च विविधाकारान्विद्याश्च विविधास्तथा।। २४२.२२ ।।"
  },
  {
    "text": "नियमान्विविधांश्चापि विविधानि तपांसि च।\nयज्ञांश्च विविधाकारान्विद्याश्च विविधास्तथा।। २४२.२३ ।।"
  },
  {
    "text": "वणिक्पथं द्विजक्षत्रवैश्यशूद्रांस्तथैव च।\nदानां च विविधाकारं दीनान्धकृपणादिषु।। २४२.२४ ।।"
  },
  {
    "text": "अभिमन्येत संधातुं तथैव विविधान्गुणान्।\nसत्त्वं रजस्तमश्चैव धर्मार्थै काम एव च।। २४२.२५ ।।"
  },
  {
    "text": "यजनाध्ययने दानं तथैवाऽऽहुः प्रतिग्रहम्।\nयाजनाध्यापने चैव तथाऽन्यदपि किंचन।। २४२.२६ ।।"
  },
  {
    "text": "यजनाध्ययने दानं तथैवाऽऽहुः प्रतिग्रहम्।\nयाजनाध्यापने चैव तथाऽन्यदपि किंचन।। २४२.२७ ।।"
  },
  {
    "text": "जन्ममृत्युविधानेन तथा विशसनेन च।\nशुभाशुभमयं सर्वमेतदाहुः सनातनम्।। २४२.२८ ।।"
  },
  {
    "text": "प्रकृतिः कुरुते देवी भयं प्रलयमेव च।\nदिवसान्ते गुणानेतानतीत्यैकोऽवतिष्ठते।। २४२.२९ ।।"
  },
  {
    "text": "रश्मिजालमिवाऽऽदित्यस्तत्कालं संनियच्छति।\nएवमेवैष तत्सर्वं क्रीडार्थमभिमन्यते।। २४२.३० ।।"
  },
  {
    "text": "आत्मरूपगुणानेतान्विविधान्हृदयप्रियान्।\nएवमेतां प्रकुर्वाणः सर्गप्रलयधर्मिणीम्।। २४२.३१ ।।"
  },
  {
    "text": "क्रियां क्रियापथे रक्तस्त्रिगुणस्त्रिगुणाधिपः।\nक्रियाक्रियापतोपेतस्तथा तदिति मन्यते।। २४२.३२ ।।"
  },
  {
    "text": "प्रकृत्या सर्वमेवेदं जगदन्धीकृतं विभो।\nरजसा तमसा चैव व्याप्तं सर्वमनेकधा।। २४२.३३ ।।"
  },
  {
    "text": "एवं द्वंद्वान्यतीतानि मम वर्तन्ति नित्यशः।\nमत्त एतानि जायन्ते प्रलये यान्ति मामपि।। २४२.३४ ।।"
  },
  {
    "text": "निस्तर्तव्याण्थैतानि सर्वाणीति नराधिप।\nमन्यते पक्षबुद्धत्वात्तथैव सुकृतान्यपि।। २४२.३५ ।।"
  },
  {
    "text": "भोक्तव्यानि ममैतानि वेवलोकगतेन वै।\nइहैव चैनं भोक्ष्यामि शुभासुभफलोदयम्।। २४२.३६ ।।"
  },
  {
    "text": "सुखमेवं तु कर्तव्यं सकृत्कृत्वा सुखं मम।।\nयावदेव तु मे सौख्यं जात्यां जात्यां भविष्यति।। २४२.३७ ।।"
  },
  {
    "text": "भविष्यति न मे दुःखं कृतेनेहाप्यनन्तकम्।\nसुखदुःखं हि मानुष्यं निरये चापि मज्जनम्।। २४२.३८ ।।"
  },
  {
    "text": "निरयाच्चापि मानुष्यं कालेनैष्याम्यहं पुनः।\nमनुष्यत्वाच्च देवत्वं देवत्वात्पौरुषं पुनः।। २४२.३९ ।।"
  },
  {
    "text": "मनुष्यत्वाच्च निरयं पर्यायेणोपगच्छति।\nएष एवं द्विजातीनामात्मा वै स गुणैर्वृतः।। २४२.४० ।।"
  },
  {
    "text": "तेन देवमनुष्येषु निरयं चोपपद्यते।\nममत्वेनाऽऽवृतो नित्यं तत्रैव परिवर्तते।। २४२.४१ ।।"
  },
  {
    "text": "सर्गकोटिसहस्राणि मरणान्तासु मूर्तिषु।\nय एवं कुरुते कर्म शूभाशुभफलात्मकम्।। २४२.४२ ।।"
  },
  {
    "text": "स एव फलमाप्नोति त्रिषु लोकेषु मूर्तिमान्।\nप्रकृतिः कुरुते कर्मशुभशुभफलात्मकम्।। २४२.४३ ।।\nप्रकृतिश्व तथाऽऽनोति त्रिषु लोकेषु कामणा।\nतिर्यग्योनिमनुष्यत्वले देवलोके तथैव च।। २४२.४४ ।।"
  },
  {
    "text": "त्रीणि स्थानानि चैतानि जानीयात्प्राकृतानि ह।\nअलिङ्गप्रकृतित्वाच्च लिङ्गैरप्यनुमीयते।। २४२.४५ ।।"
  },
  {
    "text": "तथैव पौरुषं लिङ्गमनुमानाद्धि मन्यते।\nस लिङ्गान्तरमासाद्य प्राकृतं लिङ्गमव्रणम्।। २४२.४६ ।।"
  },
  {
    "text": "व्रणद्वाराण्यधिष्ठाय कर्माण्यात्मनि मन्यते।\nश्रोत्रादीनि तु सर्वाणि पञ्च कर्मेन्द्रियाण्यथ।। २४२.४७ ।।"
  },
  {
    "text": "रागादीनि प्रवर्तन्ते गुणेष्विह गुणैः सह।\nअहमेतानि वै कुर्वन्ममैतानीन्द्रियाणिह।। २४२.४८ ।।"
  },
  {
    "text": "निरिन्द्रियो हि मन्येत व्रणवानस्मि निर्व्रणः।\nअलिङ्गो लिङ्गमात्मानमकालं कालमात्मनः।। २४२.४९ ।।"
  },
  {
    "text": "असत्त्वं सत्त्वमात्मानममृतं मृतमात्मनः।\nअमृत्युं मृत्युमात्मात्मानमभवं भवमात्मनः।। २४२.५० ।।"
  },
  {
    "text": "अक्षेत्रं क्षेत्रमात्मानमसङ्गं सङ्गमात्मनः।\nअतत्त्वं तत्त्वमात्मानमभवं भवमात्मनः।। २४२.५१ ।।"
  },
  {
    "text": "अक्षरं क्षरमात्मानमबुद्धत्वाद्धि मन्यते।\nएवमप्रतिबुद्धत्वादबुद्धजनसेवनात्।। २४२.५२ ।।"
  },
  {
    "text": "सर्गकोटिसहस्राणि पतनान्तानि गच्छति।\nजन्मान्तरसहस्राणि मरणान्तानि गच्छति।। २४२.५३ ।।"
  },
  {
    "text": "तिर्यग्योनिमनुष्यत्वे देवलोके तथैव च।\nचन्द्रमा इव कोशानां पुनस्तत्र सहस्रशः।। २४२.५४ ।।"
  },
  {
    "text": "नीयतेऽप्रतिबुद्धत्वादेवमेव कुबुद्धिमान्।\nकला पञ्चदशी योनिस्तद्धाम इति पठ्यते।। २४२.५५ ।।"
  },
  {
    "text": "नित्यमेव विजानीहि सोमं वै षोडशांशकैः।\nकलया जायतेऽजस्रं पुनः पुनरबुद्धिमान्।। २४२.५६ ।।"
  },
  {
    "text": "धीमांश्चायं न भवति नृप एवं हि जायते।\nषोडशी तु कला सूक्ष्मा स सोम उपधार्यताम्।। २४२.५७ ।।"
  },
  {
    "text": "न तूपयूज्यते देवैर्दैवानपि युनक्ति सः।\nममत्वं क्षपयित्वा तु जायते नृपसत्तम।।\nप्रकृतेस्त्रिगुणायास्तु स एव त्रिगुणो भवेत्।। २४२.५८ ।।"
  },
  {
    "text": "इति श्रीमहापुराणे आदिब्राह्मे वसिष्ठकरालजनकसंवादे द्विचत्वारिंशदधिकद्विशततमोऽध्यायः।। २४२ ।।"
  }
]
[
  {
    "text": "<b>स्यमन्तकोपाख्यानवर्मनम्\t</b>\n<b>लोमहर्षण उवाच</b>\nयत्तु सत्राजिते कृष्णो मणिरत्नं स्यमन्तकम्।\nददावहारयद्‌बभ्रुर्भोजेन शतधन्वना॥ १७.१ ॥"
  },
  {
    "text": "सदा हि प्रार्थयामास सत्यभामामनिन्दिताम्।\nअक्रूरोऽन्तरमन्विषयन्मणिं चैव स्यमन्तकम्॥ १७.२ ॥"
  },
  {
    "text": "सत्राजितं ततो हत्वा शतधन्वा महाबलः।\nरात्रौ तं मणिमादाय ततोऽक्रूराय दत्तवान्॥ १७.३ ॥"
  },
  {
    "text": "अक्रूरस्तु तदा विप्रा रत्नमादाय चोत्तमम्।\nसमयं कारयाञ्चक्रे नावेद्योऽहं त्वयेत्युत॥ १७.४ ॥"
  },
  {
    "text": "वयमभ्युत्‌प्रपत्‌स्यामः कृष्णेन त्वां प्रधर्षितम्।\nममाद्य द्वारका सर्व्व वसे तिष्ठत्यसंशयम्॥ १७.५ ॥"
  },
  {
    "text": "हते पितरि दुःखार्त्ता सत्यभामा मनस्विनी।\nप्रययौ रथमारुह्य नगरं वारणावतम्॥ १७.६ ॥"
  },
  {
    "text": "सत्यभामा तु तद्‌वृत्तं भोजस्य शतधन्वनः।\nभर्त्तुर्निवेद्य दुःखार्त्ता पार्श्वस्थाश्रूण्यवर्त्तयत्॥ १७.७ ॥"
  },
  {
    "text": "पाण्डवानां च दग्धानां हरिः कृत्वोदकक्रियाम्।\nकुल्यार्थे चापि पाण्डूनां न्ययोजयत सात्यकिम्॥ १७.८ ॥"
  },
  {
    "text": "ततस्त्वरितमागम्य द्वारकां मधुसूदनः।\nपूर्व्वजं हलिनं श्रीमानिदं वचनमब्रवीत्॥ १७.९ ॥"
  },
  {
    "text": "<b>श्रीकृष्ण उवाच</b>\nहतः प्रसेनः सिंहेन सत्राजिच्छतधन्वना।\nस्यमन्तकस्तु मद्गामी तस्य प्रभुरहं विभो॥ १७.१० ॥"
  },
  {
    "text": "तदारोह रथं शीघ्रं भोजं हत्वा महारथम्।\nस्यमन्तको महाबाहो अस्माकं स भविष्यति॥ १७.११ ॥"
  },
  {
    "text": "<b>लोमहर्षण उवाच॥</b>\nततः प्रववृते युद्धं तुमुलं भोजकृष्णयोः।\nशतधन्वा ततोऽक्रूरं सर्व्वतोदिशमैक्षत॥ १७.१२ ॥"
  },
  {
    "text": "संरब्धौ तावुभौ तत्र दृष्ट्वा भोजजनार्दनौ।\nशक्तोऽपि सापाद्धार्दिक्यमक्रूरो नान्वपद्यत॥ १७.१३ ॥"
  },
  {
    "text": "अपयाने ततो बुद्धिं भोजश्चक्रे भयार्दितः।\nयोजनानां शतं साग्रं हृदया प्रत्यपद्यत॥ १७.१४ ॥"
  },
  {
    "text": "विख्याता हृदया नाम शतयोजनगामिनी।\nभोजस्य वडवा विप्रा यया शतधन्वानमद्‌र्दयत् ॥ १७.१५ ॥"
  },
  {
    "text": "क्षीणां जवेन हृदयामध्वनः शतयोजने।\nदृष्ट्वा रथस्य स्वां वृद्धिं शतधन्वानमद्‌र्दयत्॥ १७.१६ ॥"
  },
  {
    "text": "ततस्तस्या हतायास्तु श्रमात् खेदाच्च भो द्विजाः।\nखमुत्पेतुरथ प्राणाः कुष्णो राममथाब्रवीत्॥ १७.१७ ॥"
  },
  {
    "text": "<b>श्रीकृष्ण उवाच॥</b>\nतिष्ठेह त्वं महाबाहो दृष्टदोषा हया मया।\nपद्‌भ्यां गत्वा हरिष्यामि मणिरत्नं स्यमन्तकम्॥ १७.१८ ॥"
  },
  {
    "text": "पद्‌भ्यामेव ततो गत्वा शतधन्वानमच्युतः।\nमिथिलामभितो विप्रा जघान परमास्त्रवित्॥ १७.१९ ॥"
  },
  {
    "text": "स्यमन्तकं च नापश्यद्धत्वा भोजं महाबलम्।\nनिवृत्तं चाब्रवीत् कृष्णं मणिं चदेहीति लाङ्गली॥ १७.२० ॥"
  },
  {
    "text": "नास्तीति कृष्णश्चोवाच ततो रामो रुषान्वितः।\nधिक्‌शब्दपूर्व्वमसकृत् प्रत्युवाच जनाद्‌र्दनम्॥ १७.२१ ॥"
  },
  {
    "text": "<b>बलराम उवाच</b>\nभ्रातृत्वान्मर्षयाम्येष स्वस्ति तेऽस्तु व्रजाम्यहम्।\nकृत्यं न मे द्वारकया नत्वया न च वृष्णिभिः॥ १७.२२ ॥"
  },
  {
    "text": "प्रविवेश ततो रामो मिथिलामरिमद्‌र्दनः।\nसर्व्वकामैरुपहृतैर्मिथिलेनाभिपूजितः॥ १७.२३ ॥"
  },
  {
    "text": "एतस्मिन्नेव काले तु बभ्रुर्मतिमतां वरः।\nनानारूपान् क्रतून् सर्व्वानाजहार निरर्गलान्॥ १७.२४ ॥"
  },
  {
    "text": "दीक्षामयं स कवचं रक्षार्थं प्रविवेश ह।\nस्यमन्तककृते प्राज्ञो गान्दीपुत्रो महायशा॥ १७.२५ ॥"
  },
  {
    "text": "अथ रत्नानि चान्यानि धनानि विविधानि च।\nषष्टिं वर्षाणि धर्म्मात्मा यज्ञेष्वेव न्ययोजयत्॥ १७.२६ ॥"
  },
  {
    "text": "अक्रूरयज्ञा इति ते ख्यातास्तस्य महात्मनः।\nबह्वन्नदक्षिणाः सर्व्वे सर्व्वकामप्रदायिन॥ १७.२७ ॥"
  },
  {
    "text": "अथ दुर्य्योधनो राजा गत्वा स मिथिलां प्रभुः।\nगदाशिक्षां ततो दिव्यां बलदेवादवाप्तवान्॥ १७.२८ ॥"
  },
  {
    "text": "सप्प्रसाद्य ततो रामो वृष्णयन्धकमहार्थैः।\nआनीतो द्वारकामेव कृष्णेन च महात्मना॥ १७.२९ ॥"
  },
  {
    "text": "अक्रूरश्चान्धकैः सार्द्धमायातः पुरुषर्षभः।\nहत्वा सत्राजितं सुप्तं सहबन्धुं महाबलः॥ १७.३० ॥"
  },
  {
    "text": "ज्ञातिभेदभयात्कृषणस्तमुपेक्षितवांस्तदा।\nअपयाते तदाक्रूरे नावर्षत्पाकशासनः॥ १७.३१ ॥"
  },
  {
    "text": "अनावृष्ट्या तदा राष्ट्रमभवद्बहुधा कृशम्।\nततः प्रसादयामासुरक्रूरं कुकुरान्धकाः॥ १७.३२ ॥"
  },
  {
    "text": "पुनर्द्वारवतीं प्राप्ते तस्मिन् दानपतौ ततः।\nप्रववर्ष सहस्राक्षः कक्षे जलनिधेस्तदा॥ १७.३३ ॥"
  },
  {
    "text": "कन्यां च वासुदेवाय स्वसारं शीलसम्मताम्।\nअक्रूरः प्रददौ धीमान् प्रीत्यर्थ मुनिसत्तमाः॥ १७.३४ ॥"
  },
  {
    "text": "अथ विज्ञाय योगेन कृष्णो बभ्रुगतं मणिम्।\nसभामध्यगतः प्राह तमक्रूरं जनद्‌र्दनः॥ १७.३५ ॥"
  },
  {
    "text": "<b>श्रीकृष्ण उवाच</b>\nयत्तद्रत्नं मणिवरं तव हस्तगतं विभो।\nतत्प्रयच्छ च मानार्ह मयि मानार्य्यकं कृथाः॥ १७.३६ ॥"
  },
  {
    "text": "षष्टिवर्षगते काले यो रोषोऽभून्ममानघ।\nस संरुढोऽसकृत् प्राप्तस्ततः कालात्ययो महान्॥ १७.३७ ॥"
  },
  {
    "text": "स ततः कृष्णवचनात् सर्व्वसात्तवतसंसदि।\nप्रददौ तं मणिं बभ्रुरक्लेशेन महामतिः॥ १७.३८ ॥"
  },
  {
    "text": "ततस्तमार्जवात् प्राप्तं बभ्रोर्हस्तादरिन्दमः।\nददौ हृष्टमनाः कृष्णस्तं मणिं बभ्रवे पुनः॥ १७.३९ ॥"
  },
  {
    "text": "स कृष्णहस्तान् सम्प्राप्तं मणिरत्नं स्यमन्तकम्।\nआबध्य गान्दिनीपुत्रो विरराजशुंमानिव॥ १७.४० ॥"
  },
  {
    "text": "इति श्रब्राह्मे महापुराणे सोमवंशकथनं नाम सप्तदशोऽध्यायः॥ १७ ॥"
  }
]
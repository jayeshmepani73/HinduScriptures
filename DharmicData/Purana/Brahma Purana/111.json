[
  {
    "text": "<b>अथैकादशाधिकशततमोऽध्यायः</b>\n<b>नागतीर्थवर्णनम्</b>\n<b>ब्रह्मोवाच</b>\nनागतीर्थमिति ख्यातं सर्वकामप्रदं शुभम्।\nयत्र नागेश्वरो देवः श्रृणु तस्यापि विस्तरम्।। १११.१ ।।"
  },
  {
    "text": "प्रतिष्ठानुपुरे राजा शुरसेन इति श्रुतः।\nसोमवंशभवः श्रीमान्मतिमान्गुणसागरः।। १११.२ ।।"
  },
  {
    "text": "पुत्रार्थं स महायत्नमकरोत्प्रियया सह।\nतस्य पुत्रश्चिरादासीत्सर्पो वै भीषणाकृतिः।। १११.३ ।।"
  },
  {
    "text": "पुत्रं तं गोपयामास शूरसेनो महीपतिः।\nराज्ञः पुत्रः सर्प इति न कश्चिद्विन्दते जनः।। १११.४ ।।"
  },
  {
    "text": "अन्तर्वर्ती परो वापि मातरं पितरं विना।\nधात्रेय्यपि न जानाति नामात्यो न पुरोहितः।। १११.५ ।।"
  },
  {
    "text": "तं दृष्ट्वा भीषणं सर्पं सभार्यो नृपसत्तमः।\nसंतापं नित्यमाप्नोति सर्पाद्वरमपुत्रता।। १११.६ ।।"
  },
  {
    "text": "एतदस्ति महासर्पो वक्ति नित्यं मनुष्यवत्।\nस सर्पः पितरं प्राह कुरु चूड़ामपि क्रियाम्।। १११.७ ।।"
  },
  {
    "text": "तथोपनयनं चापि वेदाध्यनमेव च।\nयावद्वेदं न चाधीते तावच्छूद्रसमो द्विजः।। १११.८ ।।"
  },
  {
    "text": "ब्रह्मोवाच\nएतच्छ्रुत्वा पुत्रवचः शूरसेनोऽतिदुःखितः।\nब्राह्मणं कंचनाऽऽनीय संस्कारादि तदाऽकरोत्।।\nअधीतवेदः सर्पोऽपि पितरं चाब्रवीदिदम्।। १११.९ ।।"
  },
  {
    "text": "सर्प उवाच\nविवाहं कुरु मे राजन्स्त्रीकामोऽहं नृपोत्तम।\nअन्यथाऽपि च कृत्यं ते न सिध्येदिति मे मतिः।। १११.१० ।।"
  },
  {
    "text": "जनयित्वाऽऽत्मजान्वेदविधिनाऽखिलसंस्कृतीः।\nन कुर्याद्यः पिता तस्य नरकान्नास्ति निष्कृतिः।। १११.११ ।।"
  },
  {
    "text": "ब्रह्मोवाच\nविस्मितः स पिता प्राह सुतं तमुरगाकृतिम्।। १११.१२ ।।"
  },
  {
    "text": "शूरसेन उवाच\nयस्य शब्दादपि त्रासं यान्ति शूराश्च पूरुषाः।\nतस्मै कन्यां तु को दद्याद्वद पुत्र करोमि किम्।। १११.१३ ।।"
  },
  {
    "text": "ब्रह्मोवाच\nतत्पितुर्वचनं क्षुत्वा सर्पः प्राह विचक्षणः।। १११.१४ ।।"
  },
  {
    "text": "सर्प उवाच\nविवाहा बहवो राजन्राज्ञां सन्ति जनेश्वर।\nप्रसह्याऽऽहरणं चापि शस्त्रैर्वैवाह एव च।। १११.१५ ।।"
  },
  {
    "text": "जाते विवाहे पुत्रस्य पिताऽसौ कृतकृद्भवेत्।\nनो चेदत्रैव गङ्गायां मरिष्ये नात्र संशयः।। १११.१६ ।।"
  },
  {
    "text": "ब्रह्मोवाच\nतत्पुत्रनिश्चयं ज्ञात्वा अपुत्रो नृपसत्तमः।\nविवाहार्थममात्यास्तानाहूयेदं वचोऽब्रवीत्।। १११.१७ ।।"
  },
  {
    "text": "शूरसेन उवाच\nनागेश्वरो मम सुतो युवराजो सुणाकरः।\nगुणवान्मतिमाञ्शूरो दुर्जयः शत्रुतापनः।। १११.१८ ।।"
  },
  {
    "text": "रथे नागे स धनुषि पृथिव्यां नोपमीयते।\nविवाहस्तस्य कर्तव्यो ह्यहं वुद्धस्तथैव च।। १११.१९ ।।"
  },
  {
    "text": "राज्यभारं सुते न्यस्य निश्चिन्तोऽहं भवाम्यतः।\nन दारसंग्रहो यावतावत्पुत्रो मम प्रियः।। १११.२० ।।"
  },
  {
    "text": "बालभावं नो जहाति तस्मात्सर्वेऽनुमन्य च।\nविवाहायाथ कुर्वन्तु यत्नं मम हिते रताः।। १११.२१ ।।"
  },
  {
    "text": "न मे काचित्तदा चिन्ता कृतोद्वाहो यदाऽऽत्मजः।\nसुते न्यस्तभरा यान्ति कृतिनस्तपसे वनम्।। १११.२२ ।।"
  },
  {
    "text": "ब्रह्मोवाच\nअमात्या राजवचनं श्रुत्वा विनितवत्।\nऊचुः प्राञ्जलयो हर्षाद्राजानं भूरितेजसम्।। १११.२३ ।।"
  },
  {
    "text": "अमात्या ऊचुः\nतद पुत्रो गुणज्येष्ठस्त्वं च सर्वत्र विश्रुतः।\nविवाहे तव पुत्रस्य किं मन्त्र्यं किंतु चिन्त्यते।। १११.२४ ।।"
  },
  {
    "text": "ब्रह्मोवाच\nअमात्येषु तथोक्तेषु गम्भीरो नृपसत्तमः।\nपुत्रं सर्वं त्वमात्यानां न चाऽऽख्याति न ते विदुः।। १११.२५ ।।"
  },
  {
    "text": "राजा पुनस्तानुवाच का स्यात्कन्या गुणाधिका।\nमहावंशभवः श्रीमान्को राजा स्याद्गुणाश्रयः।। १११.२६ ।।"
  },
  {
    "text": "संबन्धयोग्यः शूरश्च यत्संबन्धः प्रशस्यते।\nतद्राजवचनं श्रुत्वा अमात्यानां महामतिः।। १११.२७ ।।"
  },
  {
    "text": "कुलीनः साधुरत्यन्तं राजकार्यहिते रतः।\nराज्ञो मतिं विदित्वा तु इङ्गितज्ञोऽब्रवीदिदम्।। १११.२८ ।।"
  },
  {
    "text": "अमात्य उवाच\nपूर्वदेशे महाराज विजयो नाम भूपतिः।\nवाजिवारणरत्नानां यस्य संख्या न विद्यते।। १११.२९ ।।"
  },
  {
    "text": "अष्टौ पुत्रा महेष्वासा महाराजस्य धीमतः।\nतेषां स्वसा भोगवती साक्षाल्लक्ष्मीरिवापरा।।\nतव पुत्रस्य योग्या सा भार्या राजन्मयोदिता।। १११.३० ।।"
  },
  {
    "text": "ब्रह्मोवाच\nवृद्धामात्यवचः श्रुत्वा राजा तं प्रत्यभाषत।। १११.३१ ।।"
  },
  {
    "text": "राजोवाच\nसुता तस्य कथं मेऽस्य सुतस्य स्याद्वदस्व तत्।। १११.३२ ।।"
  },
  {
    "text": "वृद्धामात्य उवाच\nलक्षितोऽसि महाराज यत्ते मनसि वर्तते।\nयच्छूरसेन कृत्यं स्यादनुजानीहि मां ततः।। १११.३३ ।।"
  },
  {
    "text": "ब्रह्मोवाच\nवृद्धामात्यवचः श्रुत्वा भूषणाच्छादनोक्तिभिः।\nसंपूज्य प्रेषयामास महत्या सेनया सह।। १११.३४ ।।"
  },
  {
    "text": "स पूर्वदेशमागत्य महाराजं समेत्य च।\nसंपूज्य विविधैर्वाक्यैरुपायैर्नीतिसंभवैः।। १११.३५ ।।"
  },
  {
    "text": "महाराजसुतायाश्च भोगवत्या महामतिः।\nशुरसेनस्य नृपतेः सुनोर्नागस्य धीमतः।। १११.३६ ।।"
  },
  {
    "text": "विवाहयाकरोत्संधिं मिथ्यामिथ्यावचोक्तिभिः।\nपूजयामास नृपतिं भूषणाच्छादनादिभिः।। १११.३७ ।।"
  },
  {
    "text": "अवाप्य पूजां नृपतिर्ददामीत्यवदत्तदा।\nतत आगत्य राज्ञेऽसौ वृद्धामात्यो महामतिः।। १११.३८ ।।"
  },
  {
    "text": "शूरसेनाय तद्वृत्तं वैवाहिकमवेदयत्।\nततो बहुतिथे काले वृद्धामात्यो महामतिः।। १११.३९ ।।"
  },
  {
    "text": "पुनर्बलेन महता वस्त्रालंकारभूषितः।\nजगाम तरसा सर्वैरन्यैश्च सचिवैर्वृतः।। १११.४० ।।"
  },
  {
    "text": "विवाहाय महामात्यो महाराजाय बुद्धिमान्।\nसर्वं प्रोवाच वृद्धोऽसावमात्यः सचिवैवृतः।। १११.४१ ।।"
  },
  {
    "text": "वृद्धामात्य उवाच\nअत्राऽऽगन्तुं न चाऽऽया(चेच्छ)ति शुरसेनस्य भूपतेः।\nपुत्रो नाग इति ख्यातो बुद्धिमान्गुणसागरः।। १११.४२ ।।"
  },
  {
    "text": "क्षत्रियाणां विवाहाश्च भवेयुर्बहुधा नृप।\nतस्माच्छस्त्रैरलंकारैर्विवाहः स्यान्महामते?१।। १११.४३ ।।"
  },
  {
    "text": "क्षत्रिया ब्राह्मणाश्चैव सत्यां वाचं वदनिति हि।\nतस्माच्छस्त्रैरलंकारैर्विवाहस्त्वनुमन्यताम्।। १११.४४ ।।"
  },
  {
    "text": "ब्रह्मोवाच\nवृद्धामात्यवचः श्रुत्वा विजयो राजसत्तमः।\nमेने वाक्यं तथा सत्यमात्यं भूपतिं तदा।। १११.४५ ।।"
  },
  {
    "text": "विवाहमरकेद्राजा भोगवत्याः सविस्तरम्।\nशस्त्रेण च यथाशास्त्रं प्रेषयामास तां पुनः।। १११.४६ ।।"
  },
  {
    "text": "स्वानमात्यांस्तथा गाश्च हिरण्यतुरगादिकम्।\nबहु दत्त्वाऽथ विजयो हर्षेण महता युतः।। १११.४७ ।।"
  },
  {
    "text": "तामादायाश्च सचिवा वृद्धामात्यपुरोगमाः।\nप्रतिष्ठानमथाभ्येत्य शुरसेनाय तां स्नुषाम्।। १११.४८ ।।"
  },
  {
    "text": "न्यवेदयंस्तथोचुस्ते विजयस्य वचो बहु।\nभूषणानि विचित्राणि दास्यो वस्त्रादिकं च यत्।। १११.४९ ।।"
  },
  {
    "text": "निवेद्य शुरसेनाय कृतकृत्या बभूविरे।\nविजयस्य तु येऽमात्या भोगवत्या सहाऽऽगताः।। १११.५० ।।"
  },
  {
    "text": "तान्पूजयित्वा राजाऽसौ बहुमानपुरःसरम्।\nविजयाया यथा प्रीतिस्तथा कृत्वा व्यसर्जयत्।। १११.५१ ।।"
  },
  {
    "text": "विजयस्य सुता बाला रूपयौवनशालिनी।\nश्वश्रूश्वशुरयोनित्यं शुश्रूषन्ती सुमध्यमा।। १११.५२ ।।"
  },
  {
    "text": "भोगवत्याश्च यो भर्ता महासर्पोऽतिभीषणः।\nएकान्तदेशे विजने गृहे रत्नसुशोभिते।। १११.५३ ।।"
  },
  {
    "text": "सुगन्धकुसुमाकीर्णे तत्राऽऽस्ते सुखशीतले।\nस सर्पो मातरं प्राह पितरं च पुनः पुनः।। १११.५४ ।।"
  },
  {
    "text": "मम भार्या राजपुत्री किं मां नैवोपसर्पति।\nतत्पुत्रवचनं श्रुत्वा सर्पमातेदमब्रीत्।। १११.५५ ।।"
  },
  {
    "text": "राजपत्न्युवाच\nधात्रिके गच्छ सुभगे शीघ्रं भोगवतीं वद।\nतव भर्ता सर्प इति ततः सा किं वदिष्यति।। १११.५६ ।।"
  },
  {
    "text": "ब्रह्मोवाच\nधात्रिका च तथेत्युक्त्वा गत्वा भोगवतीं तदा।\nरहोगता उपाचेदं विनीतवदपूर्ववत्।। १११.५७ ।।"
  },
  {
    "text": "धात्रिकोवाच\nजानेऽहं सुभगे भद्रे भर्तारं तव दैवतम्।\nन चाऽऽख्येयं त्वया क्वापि सर्पो न पुरुषो ध्रुवम्।। १११.५८ ।।"
  },
  {
    "text": "ब्रह्मोवाच\nतस्यास्तद्वचनं श्रुत्वा भोगवत्यब्रवीदिदम्।। १११.५९ ।।"
  },
  {
    "text": "भोगवत्युवाच\nमानुषीणां मनुष्यो हि भर्ता सामान्यतो भवेत्।\nकिं पुनर्देवजातिस्तु भर्ता पुण्येन लभ्यते।। १११.६० ।।"
  },
  {
    "text": "ब्रह्मोवाच\nभोगवत्यास्तु तद्वाक्यं सा च सर्वं न्यवेदयत्।\nसर्पाय सर्पमात्रे च राज्ञे चैव यथाक्रमम्।। १११.६१ ।।"
  },
  {
    "text": "रुरोद राजा तद्वाक्यात्स्मृत्वा तां कर्मणो गतिम्।\nभोगवत्यपि तां प्राह उक्तपूर्वां पुनः सखीम्।। १११.६२ ।।"
  },
  {
    "text": "भोगवत्युवाच\nकान्तं दर्शय भद्रं ते वृथा याति वयो मम।। १११.६३ ।।"
  },
  {
    "text": "ब्रह्मोवाच\nततः सा दर्शयामास सर्पं तमतिभीषणम्।\nसुगन्धकुसुमाकीर्णे शयने सा रहोगता।। १११.६४ ।।"
  },
  {
    "text": "तं दृष्ट्वा भीषणं सर्पं भर्तारं रत्नभूषितम्।\nकृताञ्जलिपुटा वाक्यमवदत्कान्तमञ्जसा।। १११.६५ ।।"
  },
  {
    "text": "भोगवत्युवाच\nधन्याऽस्मयनुगृहीताऽस्मि यस्या मे दैवतं पतिः।। १११.६६ ।।"
  },
  {
    "text": "ब्रह्मोवाच\nइत्युक्त्वा शयने स्थित्वा तं सर्पं सर्पंभावनैः।\nखेलयामास तन्वङ्गीं गीतैश्चैवाङ्गसंगमै।। १११.६७ ।।"
  },
  {
    "text": "सुगन्धकुसुमैः पानैस्तोषयामास तं पतिम्।\nतस्याश्चैव प्रसादेन सर्पस्याभूत्स्मृतिर्नुने।।\nस्मृत्वा सर्वं दैवकृतं रात्रौ सर्पोऽब्रवीत्प्रियाम्।। १११.६८ ।।"
  },
  {
    "text": "राजकन्याऽपि मां दृष्ट्वा न भीताऽसि कथं प्रिये।\nसोवाच दैवहितं कोऽतिक्रमितुमीश्वरः।।\nपतिरेव गतिः स्त्रीणां सर्वदैव विशेषतः।। १११.६९ ।।"
  },
  {
    "text": "ब्रह्मोवाच\nश्रुत्वेति हृष्टस्तामाह नागः प्रहसिताननः।। १११.७० ।।"
  },
  {
    "text": "सर्प उवाच\nतुष्टोऽस्मि तव भक्त्याऽहं किं ददामि तपेप्सितम्।\nतव प्रसादाच्चार्वङगिं सर्वस्मृतिरभूदियम्।। १११.७१ ।।"
  },
  {
    "text": "शप्तोऽहं देवदेवेन कुपितेन पिनाकिना।\nमहेश्वरकरे नागः शेषपुत्रो महाबलः।। १११.७२ ।।"
  },
  {
    "text": "सोऽहं पतिस्त्वं च भार्या नाम्ना भोगवती पुरा।\nउमावाक्याज्जहासोच्चैः शंभुः प्रीतो रहोगतः।। १११.७३ ।।"
  },
  {
    "text": "ममापि चाऽऽगतं भद्रे हास्यं तद्देवसंनिधौ।\nततस्तु कुपितः शंभुः प्रादाच्छापं ममेदृशम्।। १११.७४ ।।"
  },
  {
    "text": "शिव उवाच\nमनुष्ययोनौ त्वं सर्पो भविता ज्ञानवानिति।। १११.७५ ।।"
  },
  {
    "text": "सर्प उवाच\nततः प्रसादितः शंभुस्त्वया भद्रे मया सह।\nततश्चोक्तं तेन भद्रे गौतम्यां मम पूजनम्।। १११.७६ ।।"
  },
  {
    "text": "कुर्वतो ज्ञानमाधास्ये यदा सर्पाकृतेस्तव।\nतदा विशापो भविता भोगवत्याः प्रसादतः।। १११.७७ ।।"
  },
  {
    "text": "तस्मादिदं ममाऽऽपन्नं तव चापि शुभानने।\nतस्मान्नीत्वा गौतमीं मां पूजां कुरु मया सह।। १११.७८ ।।"
  },
  {
    "text": "ततो विशापो भविता आवां यावः शिवं पुनः।\nसर्वेषां सर्वदाऽऽर्तानां शिव एव परा गतिः।। १११.७९ ।।"
  },
  {
    "text": "ब्रह्मोवाच\nतच्छ्रुत्वा भर्तुवचनं सा भर्त्रा गौतमीं ययौ।\nततः स्नात्वा तु गौतम्यां पूजां चक्रे शिवस्य तु।। १११.८० ।।"
  },
  {
    "text": "ततः प्रसन्नो भगवान्दिव्यरूपं ददौ मुने।\nआपृच्छ्य पितरौ सर्पो भार्यया गन्तुमुद्यतः।।\nशिवलोकं ततो ज्ञात्वा पिता प्राह महामतिः।। १११.८१ ।।"
  },
  {
    "text": "पितोवाच\nयुवराज्यधरो ज्येष्ठः पुत्र एको भवानिति।\nतस्माद्राज्यमशेषेम कृत्वोत्पाद्य सुतान्बहून्।।\nयाते मयि परं धाम ततो यादि शिवं पुरम्।। १११.८२ ।।"
  },
  {
    "text": "ब्रह्मोवाच\nएतच्छ्रुत्वा पितृवचस्तथेत्याह स नागराट्।\nकामरूपमवाप्याथ भार्यया सह सुव्रतः।। १११.८३ ।।"
  },
  {
    "text": "पित्रा मात्रा तथा पुत्रै राज्यं कृत्वा सुविस्तरम्।\nयाते पितरि स्वर्लोकं पुत्रान्स्थाप्य स्वके पदे।। १११.८४ ।।"
  },
  {
    "text": "भार्यामात्यादिसहितस्ततः शिवपुरं ययौ।\nततः प्रभृति तत्तीर्थं नागतीर्थमिति श्रुतम्।। १११.८५ ।।"
  },
  {
    "text": "यत्र नागेश्वरो देवो भोगवत्या प्रतिष्ठितः।\nतत्र स्नानं च दानं च सर्वक्रतुफलप्रदम्।। १११.८६ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये नागतीर्थवर्णनं नामैकादशाधिकशततमोऽध्यायः।। १११ ।।"
  },
  {
    "text": "गौतमीमाहात्म्ये द्विचत्वारिंशत्तमोऽध्यायः।। ४२ ।।"
  }
]
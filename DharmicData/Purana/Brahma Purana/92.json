[
  {
    "text": "<b>अथ द्विनवतितमोऽध्यायः</b>\n<b>पापप्रणाशनतीर्थवर्णनम्</b>\n<b>ब्रह्मोवाच</b>\nपापप्रणाशनं नाम तीर्थं पापभयापहम्।\nनामधेयं प्रवक्ष्यामि श्रृणु नारद यत्नतः।। ९२.१ ।।"
  },
  {
    "text": "धृतव्रत इति ख्यातो ब्राह्मणो लोकविश्रुतः।\nतस्य भार्या मही नाम तरुणी लोकसुन्दरी।। ९२.२ ।।"
  },
  {
    "text": "तस्य पुत्रः सूर्यनिभः सनाज्जात इति श्रुतः।\nधृतव्रतं तथाऽकर्षन्मृत्युः कालेरितो मुने।। ९२.३ ।।"
  },
  {
    "text": "ततः सा बालविधवा बालपुत्रा सुरूपिणी।\nत्रातारं नैव पश्यन्ती गालवाश्रममभ्यगात्।। ९२.४ ।।"
  },
  {
    "text": "तस्मै पुत्रं निवेद्याथ स्वैरिणी पापमोहिता।\nसा बभ्राम बहून्देशान्पुंस्कामा कामचारिणी।। ९२.५ ।।"
  },
  {
    "text": "तत्पुत्रो गालवगृहे वेदवेदाङ्गपारगः।\nजातोऽपि मातृदोषेण वेश्येरितमतिस्त्वभूत्।। ९२.६ ।।"
  },
  {
    "text": "जनस्थानमिति ख्यातं नानाजातिसमावृतम्।\nतत्रासौ पण्यवेषेण अध्यास्ते च मही तथा।। ९२.७ ।।"
  },
  {
    "text": "तत्सृतोऽपि बहून्देशान्परिबभ्राम कामुकः।\nसोऽपि कालवशात्तत्र जनस्थानेऽवसत्तदा।। ९२.८ ।।"
  },
  {
    "text": "स्त्रियमाकाङ्क्षते वेश्यां धृतव्रतसुतो द्विजः।\nमही चापि धनं दातॄन्पुरुषान्समपेक्षते।। ९२.९ ।।"
  },
  {
    "text": "मेने न पुत्रमात्मीयं स चापि न तु मातरम्।\nतयोः समागमश्चाऽऽसीद्धिधिना मातृपुत्रयोः।। ९२.१० ।।"
  },
  {
    "text": "एवं बहुतिथे काले पुत्रे मातरि गच्छति।\nतयोः परस्परं ज्ञानं नैवाऽऽडसीन्माकृपुत्रयोः।। ९२.११ ।।"
  },
  {
    "text": "एवं प्रवर्तमानस्य पितृधर्मेण सन्मतिः।\nआसीत्तस्याप्यसद्वृत्तेः श्रृणु नारद चित्रवत्।। ९२.१२ ।।"
  },
  {
    "text": "स्वैरस्थित्या वर्तमानो नेदं स परिहातवान्।\nब्राह्मीं संध्यामनुष्ठाय तदूर्ध्वं तु धनार्जनम्।। ९२.१३ ।।"
  },
  {
    "text": "विद्याबलेन वित्तानि बहून्यार्ज्य ददात्यसौ।\nतथा स प्रातरुत्थाय गङ्गां गत्वा यथाविधि।। ९२.१४ ।।"
  },
  {
    "text": "शौचादि स्नानसंध्यादि सर्वं कार्यं यथाक्रमम्।\nकृत्वा तु ब्राह्मणान्नत्वा ततोऽभ्येति स्वकर्मसु।। ९२.१५ ।।"
  },
  {
    "text": "प्रातःकाले गौतमीं तु यदा याति विरूपवान्।\nकुष्ठसर्वाङ्गशिथिलः पूयशोणितनिःस्रवः।। ९२.१६ ।।"
  },
  {
    "text": "सनात्वा तु गौतमीं गङ्गां यदा याति सुरूपधृक्।\nशान्तः सूर्याग्निसदृशो मूर्तिमानिव भास्करः।। ९२.१७ ।।"
  },
  {
    "text": "एतद्रुपद्वयं स्वस्य नैव पश्यति स द्विजः।\nगालवो यत्र भगवांस्तपोज्ञानपरायणः।। ९२.१८ ।।"
  },
  {
    "text": "आश्रित्य गौतमीं देवीं आस्ते च मुनिभिर्वृतः।\nब्राह्मणोऽपि च तत्रैव नित्यं तीर्थं समेत्य च।। ९२.१९ ।।"
  },
  {
    "text": "गालवं च नमस्याथ ततो याति स्वमन्दिरम्।\nगङ्गायाः सेवनात्पूर्वं सनाज्जातस्य यद्वपुः।। ९२.२० ।।"
  },
  {
    "text": "स्नानसंध्योत्तरे काले पुनर्यदपि तद्द्विजे।\nउभयं तस्य तद्रूपं गालवो नित्यमेव च।। ९२.२१ ।।"
  },
  {
    "text": "दृष्ट्वा सविस्मयो मेने किंचिदस्त्यत्र कारणम्।\nएवं सविस्मयो भूत्वा गालवः प्राह तं द्विजम्।। ९२.२२ ।।"
  },
  {
    "text": "गच्छन्तं तु नमस्याथ सनाज्जातं गुरुर्गृहम्।\nआहूय यत्नतो धीमान्कृपया विस्मयेन च।। ९२.२३ ।।"
  },
  {
    "text": "गालव उवाच\nको भवान्क्व च गन्ताऽसि किं करोषि क्व भोक्ष्यसि।\nकिंनामा त्वं क्व शय्या ते का ते भार्या वदस्व मे।। ९२.२४ ।।"
  },
  {
    "text": "ब्रह्मोवाच\nगालवस्य वचः श्रुत्वा ब्राह्मणोऽप्याह तं मुनिम्।। ९२.२५ ।।"
  },
  {
    "text": "ब्रह्मण उवाच\nश्वः कथ्यते मया सर्वं ज्ञात्वा कार्यविनिर्णयम्।। ९२.२६ ।।"
  },
  {
    "text": "ब्रह्मोवाच\nएवमुक्त्वा गालवं तं सनाज्जातो गृहं ययौ।\nभुक्त्वा रात्रौ तया सम्यक्शय्यामासाद्य बन्धकीम्।।\nउवाच चकितः स्मृत्वा गालवस्य तु यद्वचः।। ९२.२७ ।।"
  },
  {
    "text": "ब्राह्मण उवाच\nत्वं तु सर्वगुणोपेता बन्धक्यपि पतिव्रता।\nआवयोः सदृशी प्रीतिर्यावज्जीवं प्रवर्तताम्।। ९२.२८ ।।"
  },
  {
    "text": "तथाऽपि किंचित्पृच्छामि किंनाम्नी त्वं क्व वा कुलम्।\nकिंनु स्थानं क्व वा बन्धुर्मम सर्वं निवेद्यताम्।। ९२.२९ ।।"
  },
  {
    "text": "बन्धक्युवाच\nधृतव्रत इति ख्यातो ब्राह्मणो दीक्षितः शुचिः।\nतस्य भार्या मही चाहं मत्पुत्रो गालवाश्रमे।। ९२.३० ।।"
  },
  {
    "text": "उत्सृष्टो मतिमान् बालः सनाज्जात इति श्रुतः।\nअहं तु पूर्वदोषेण त्यक्त्वा धर्मं कुलागतम्।।\nस्वैरिणी त्विह वर्तेऽहं विद्धि मां ब्राह्मणीं द्विज।। ९२.३१ ।।"
  },
  {
    "text": "ब्रह्मोवाच\nतस्यास्तद्वचनं श्रुत्वा मर्मविद्ध इवाभक्त्।\nपपात सहसा भूमौ वेश्या तं वाक्यमब्रवीत्।। ९२.३२ ।।"
  },
  {
    "text": "वेश्योवाच\nकिं तु जातं द्विजश्रेष्ठ क्व च प्रीतिर्गता तव।\nकिं तु वाक्यं मया चोक्तं तव चित्तविरोधकृत्।। ९२.३३ ।।"
  },
  {
    "text": "आत्मानमात्मनाऽऽश्वास्य ब्राह्मणो वाक्यमब्रवीत्।। ९२.३४ ।।"
  },
  {
    "text": "ब्राह्मण उवाच\nधृतव्रतः पिता विप्रस्तत्पुत्रोऽहं सनाद्यतः।\nमाता मही मम इयं मम दैवादुपागता।। ९२.३५ ।।"
  },
  {
    "text": "ब्रह्मोवाच\nएतच्छ्रुत्वा तस्य वाक्यं साऽप्यभूदतिदुःखिता।\nतयोस्तु शोचतोः पश्चात्प्रभाते विमले रवौ।।\nगालवं मुनिशार्दूलं गत्वा विप्रो न्यवेदयत्।। ९२.३६ ।।"
  },
  {
    "text": "ब्राह्मण उवाच\nधृतव्रतसुतो ब्रह्मंस्त्वया पूर्वं तु पालितः।\nउपनीतस्त्वया चैव मही माता मम प्रभो।। ९२.३७ ।।\nकिं करोमि च किं कृत्वा निष्कृतिर्मम वै भवेत्।। ९२.३८ ।।"
  },
  {
    "text": "ब्रह्मोवाच\nतद्विप्रवचनं श्रुत्वा गालवः प्राह मा शुचः।\nतवेदं द्विविधं रूपं नित्यं पश्याम्यपूर्ववत्।। ९२.३९ ।।"
  },
  {
    "text": "ततः पृष्टोऽसि वृत्तान्तं श्रुतं ज्ञातं मया यथा।\nयत्कृत्यं तव तत्सर्वं गङ्गायां प्रत्यगात्क्षयम्।। ९२.४० ।।"
  },
  {
    "text": "अस्य तीर्थस्य माहात्म्यादस्या देव्याः प्रसादतः।\nपूतोऽसि प्रत्यहं वत्स नात्र कार्या विचारणा।। ९२.४१ ।।"
  },
  {
    "text": "प्रभाते तव रूपाणि सपापानि त्वहर्निशम्।\nपश्येऽहं पुनरप्येव रूपं तव गुणोत्तमम्।। ९२.४२ ।।"
  },
  {
    "text": "आगच्छन्तं त्वागोयुक्तं गच्छन्तं त्वामनागसम्।\nपश्यामि नित्यं तस्मात्त्वं पूतो देव्या कृतोऽधुना।। ९२.४३ ।।"
  },
  {
    "text": "तस्मान्न कार्यं ते किंचिदवशिष्टं भविष्यति।\nइयं च माता ते विप्र ज्ञाता या चैव बन्धकी।। ९२.४४ ।।"
  },
  {
    "text": "पश्चात्तापं गताऽत्यन्तं निवृत्त त्वथ पातकात्।\nभूतानां विषये प्रीतिर्वत्स स्वाभाविकी यतः।। ९२.४५ ।।"
  },
  {
    "text": "सत्सङ्गतो महापुण्यान्निवृत्तिर्दैवतो भवेत्।\nअत्यर्थमनुतप्तेयं प्रागाचरितपुण्यतः।। ९२.४६ ।।"
  },
  {
    "text": "स्नानं कृत्वा चात्र तीर्थे ततः पूता भविष्यति।\nतथा तो चक्रतुरुभौ मातापुत्रौ च नारद।। ९२.४७ ।।"
  },
  {
    "text": "स्नानाद्बभूवतुरुभौ गतपापावसंशयम्।\nततः प्रभृति तत्तीर्थं धौतपापं प्रचक्षते।। ९२.४८ ।।"
  },
  {
    "text": "पापप्रणाशनं नाम गालवं चेति विश्रुतम्।\nमहापातकमल्पं वा तथा यच्चोपपातकम्।।\nतत्सर्वं नाशयेदेद्वौतपापं सुपुण्यदम्।। ९२.४९ ।।"
  },
  {
    "text": "इति श्रीमहापुराणे आदिब्राह्मे गौतमीमाहात्म्ये धौतपापमाहात्म्यनिरूपणं द्विनवतितमोऽध्यायः।। ९२ ।।"
  },
  {
    "text": "गौतमीमाहात्म्ये त्रयोविंशोऽध्यायः।। २३ ।।"
  }
]
[
  {
    "text": "<b>अथ षडशीतितमोऽध्यायः</b>\n<b>चक्रतीर्थगणिकासंगमवर्णनम्</b>\n<b>ब्रह्मोवाच</b>\nअस्ति ब्रह्मन्महातीर्थं चक्रतीर्थमिति श्रुतम्।\nतत्र स्नानान्नरो भक्त्या हरेर्लोकमवाप्नुयात्।। ८६.१ ।।"
  },
  {
    "text": "एकादश्यां तु शक्लायामुपष्य पृथिवीपते।\nगणिकासंगमे स्नात्वा प्राप्नुयादक्षयं पदम्।। ८६.२ ।।"
  },
  {
    "text": "पुरा तत्र यथा वृत्तं तन्मे निगदतः श्रृणु।\nअसीद्विश्वधरो नाम वैश्यो बहुधनान्वितः।। ८६.३ ।।"
  },
  {
    "text": "उत्तरे वयसि श्रेष्ठस्तस्य पुत्रोऽभवदृषे।\nगुणवात्रूपसंपन्नो विलासी शुभदर्शनः।। ८६.४ ।।"
  },
  {
    "text": "प्राणेभ्योऽपि प्रियः पुत्रः काले पञ्चत्वमागतः।\nतथा दृष्ट्वा तु तं पुत्रं दंपती दुःखपीडितौ।। ८६.५ ।।"
  },
  {
    "text": "कुर्वाते स्म तदा तेन सहैव मरणे मतिम्।\nहा पुत्र हन्त कालेन पापेन सुदुरात्मना।। ८६.६ ।।"
  },
  {
    "text": "यौवने वर्तमानाऽपि नीतोऽसि गुणसागर।\nआवयोश्च तथैव त्वं प्राणेऽभ्योऽपि सुदुर्लभः।। ८६.७ ।।"
  },
  {
    "text": "इत्थं तु रुदितं श्रुत्वा दंपत्योः करुणं यमः।\nत्यक्त्वा निजपुरं तूर्णं कृपयाऽऽविष्टमानासः।। ८६.८ ।।"
  },
  {
    "text": "गोदावर्याः शुभे तीरे स्थितो ध्यायञ्जनार्दनम्।\nअपि स्वल्पेन कालेन प्रजा वृद्धाः समन्ततः।। ८६.९ ।।"
  },
  {
    "text": "इयत इति मे पृथ्वी कथ्यतां केन पूरिता(?)।\nन कश्चिन्म्रियते जन्तुर्भाराक्रान्ता वसुंधरा।। ८६.१० ।।"
  },
  {
    "text": "ततो देवी गता तूर्णं वसुधा मुनिसत्तम।\nयत्रास्ति सुरसंयुक्तं शक्रः परपुरंजयः।।\nदृष्ट्वा वसुन्धरामिन्द्रः प्रणिपत्येदमब्रवीत्।। ८६.११ ।।"
  },
  {
    "text": "इन्द्र उवाच\nकिमागमनकार्यं त इति मे पृथ्वि कथ्यताम्।। ८६.१२ ।।"
  },
  {
    "text": "धरोवाच\nभारेण गुरुणा शक्र पीडिताऽहं विना वधम्।\nकारणं प्रष्टुमायाता किमिदं कथ्ग्तां मम।। ८६.१३ ।।"
  },
  {
    "text": "ब्रह्मोवाच\nइति श्रुत्वा महीवाक्यमिन्द्रो वचनमब्रवीत्।। ८६.१४ ।।"
  },
  {
    "text": "इन्द्र उवाच\nकारणं यदि नाम स्यात्तदानीं ज्ञायते मया।\nसुराणां हि पतिर्यस्मादहं सर्वासु(?)मेदिनि।। ८६.१५ ।।"
  },
  {
    "text": "ब्रह्मोवाच\nअथ पृथ्वी तदा वाक्यं श्रुत्वा चाऽऽह शचीपतिम्।\nयम आदिश्यतां तर्हि यथा संहरते प्रजाः।। ८६.१६ ।।"
  },
  {
    "text": "इति श्रुत्वा वचो मह्य आदिष्टाः सिद्धकिन्नराः।\nयमस्याऽऽनयने शीघ्रं महेन्द्रेण महामुने।। ८६.१७ ।।"
  },
  {
    "text": "ततस्ते सत्वरं याताः सर्वे वैवस्वतं पुरम्।\nनैवापश्यन्यमं तत्र ते सिद्धाः सह किंनरैः।।\nतथाऽऽगत्य पुनर्वेगाद्वार्ता शक्रे निवेदिता।। ८६.१८ ।।"
  },
  {
    "text": "सिद्धकिंनरा ऊचुः\nयमो यमपुरे नाथ अस्माभिर्नावलोकितः\nमहताऽपि सुयत्नेन वीक्ष्यमाणः समन्ततः।। ८६.१९ ।।"
  },
  {
    "text": "ब्रह्मोवाच\nइति श्रुत्वा वचस्तेषां पृष्टः शक्रेण वै तदा।\nसविता स पिता तस्य यमः कुत्राऽऽस्त इत्यथ।। ८६.२० ।।"
  },
  {
    "text": "सूर्य उवाच\nशक्र गोदावरीतीरे कृतान्तो वर्ततेऽधुना।\nचरंस्तत्र तपस्तीव्रं न जाने किं नु कारणम्।। ८६.२१ ।।"
  },
  {
    "text": "ब्रह्मोवाच\nइति श्रुत्वा वचो भानोः शक्रः शङ्कामुपाविशत्।। ८६.२२ ।।"
  },
  {
    "text": "शक्र उवाच\nअहो कष्टं महाकष्टं नष्टा मे सुरनाथता।\nगोदावर्यां तपः कुर्याद्यमो वै दुष्टचेष्टितः।।\nजिघृक्षुर्मत्पदं नूनं देवा इति मतिर्मम।। ८६.२३ ।।"
  },
  {
    "text": "ब्रह्मोवाच\nइत्युक्त्वा सहसेन्द्रेण आहूतश्चाप्सरोगणः।। ८६.२४ ।।"
  },
  {
    "text": "इन्द्र उवाच\nका भवतीषु कालस्य स्थितस्य तपसी द्विषः।\nतपः प्रणाशने शक्ता इति मे शीघ्रमुच्यताम्।। ८६.२५ ।।"
  },
  {
    "text": "ब्रह्मोवाच\nइति शक्रवचः श्रुत्वा नोचे काऽपि महामुने।\nअथ शक्रः प्रकोपेण प्रत्युवाचाप्सरोगणम्।। ८६.२६ ।।"
  },
  {
    "text": "इन्द्र उवाच\nउत्तरं नाब्रवीत्किञ्चिद्यामस्तर्हि वयं स्वयम्।\nसज्जा भवन्तु विबुधाः सैन्यैरान्तु मा चिरम्।।\nघातयामो वयं शत्रुं तपसा स्वर्गकामुकम्।। ८६.२७ ।।"
  },
  {
    "text": "ब्रह्मोवाच\nइत्युक्ते सति देवानां सेना प्रादुर्बभूव ह।\nइतीन्द्रहृदयं ज्ञात्वा हरिणा लोकधारिणा।। ८६.२८ ।।"
  },
  {
    "text": "प्रेषितं चक्रिणा चक्रं रक्षणाय यमस्य हि।\nचक्रं यत्राभवत्तत्र चक्रतीर्थमनुत्तमम्।। ८६.२९ ।।"
  },
  {
    "text": "अथेन्द्रं मेनका प्राह शङ्कितेति वचस्तदा।। ८६.३० ।।"
  },
  {
    "text": "मेनकोवाच\nकालावलोकने नालं काचिदस्ति सुरेश्वर।\nमरणं च वरं देव भवतो न यमात्पुनः।। ८६.३१ ।।"
  },
  {
    "text": "रूपयौवनमत्तेयं गणिकायाचनं प्रभो।\nप्रेषणं तत्प्रयच्छैषा स्वामित्वं मन्यते त्वया।। ८६.३२ ।।"
  },
  {
    "text": "ब्रह्मोवाच\nइति श्रुत्वा वचस्तस्याः शक्रः सुरवरेश्वरः।\nआदिदेशाबलां क्षामां सत्कृत्य गणिकां तथा।। ८६.३३ ।।"
  },
  {
    "text": "शक्र उवाच\nगणिके गच्छ मे कार्यं सुन्दरि मा चिरम्।\nकृतकृत्याऽऽगता भूयो वल्लभा मे यथा शची।। ८६.३४ ।।"
  },
  {
    "text": "ब्रह्मोवाच\nइत्याकर्ण्य वचः शक्रादुत्पत्य गणिका दिशः।\nक्षणेन यमसांनिध्यमायाता चारुरूपिणी।। ८६.३५ ।।"
  },
  {
    "text": "यमान्तिकमनुप्राप्ता द्योतयन्ती दिशो दश।\nसलींलं ललितं बाला जगौ हिन्दोलकंकलम्(चञ्चला)।। ८६.३६ ।।"
  },
  {
    "text": "ततश्चचाल कालस्य मनो लोलं चलाचलम्।\nअथोन्मील्य यमो नेत्रे कामपावकपूरिते।। ८६.३७ ।।"
  },
  {
    "text": "तस्यां व्यापारयामास श्रेयःशत्रौ महामुने।\nततो विलीय सा सद्यः सरित्त्वमगमत्तदा।। ८६.३८ ।।"
  },
  {
    "text": "गौतम्यां तु समागम्य गणिकागणकिंकरैः।\nगीयमाना गता स्वर्गे तस्य तीर्थप्रभावतः।। ८६.३९ ।।"
  },
  {
    "text": "गच्छन्तीं गणकां दृष्ट्वा विमानस्थां दिवं प्रति।\nविस्मयं परमं प्राप्तः कालस्तरललोचनः।।\nआऽऽदित्येन चाऽऽगत्य एवमुक्तो यमस्तदा।। ८६.४० ।।"
  },
  {
    "text": "सूर्य उवाच\nकुरु पुत्र निजं कर्म प्रजानां त्वं परिक्षयम्।\nपश्य वातं सदा वान्तं सृजन्तं वेधसं प्रजाः।।\nपर्यटन्तं त्रिलोकीं मां वहन्तीं वसुधां प्रजाः।। ८६.४१ ।।"
  },
  {
    "text": "ब्रह्मोवाच\nइति श्रुत्वा यमो वाक्यं पितुर्वचनमब्रवीत्।। ८६.४२ ।।"
  },
  {
    "text": "एतन्न गर्हितं कर्म कुर्यामहमिदं ध्रुवम्।\nकर्मण्यस्मिन्महाक्रूरे समादेष्टुं न वाऽर्हसि।। ८६.४३ ।।"
  },
  {
    "text": "इति श्रुत्वा च तद्वाक्यं भानुर्वचनमब्रवीत्।\nकिं नाम गर्हितं कर्म तव कर्तुमलं यम।। ८६.४४ ।।"
  },
  {
    "text": "किं न दृष्टा त्वया यान्ती गणिका गणकिंकरैः।\nगीयमाना दिवं सद्यो गौतमीतोयमाप्लुता।। ८६.४५ ।।"
  },
  {
    "text": "त्वया चात्र तपस्तीव्रं कृतं पुत्र सुदुष्करम्।\nनैवान्तं तस्य पश्यामि तस्माद्गच्छ निजं पुरम्।। ८६.४६ ।।"
  },
  {
    "text": "भूतहाऽपि भगवान्भानुस्तत्र स्नात्वा गतो दिवम्।\nयमोऽपि संगमे स्नात्वा ततो निजपुरं ययौ।। ८६.४७ ।।"
  },
  {
    "text": "भूतहाऽपि ततः शङ्कां तत्याज च महामुने।\nतथा दृष्ट्वा यमं यान्तं चक्रे प्रयाणकम्।। ८६.४८ ।।"
  },
  {
    "text": "भगवान्यत्र गोविन्दो वनमालाविभूषितः।\nइति यः श्रृणुयान्मर्त्यः पठेद्वाऽपि समाहितः।। ८६.४९ ।।"
  },
  {
    "text": "आपदस्तस्य नश्यन्ति दीर्घमायुरावाप्नुयात्।। ८६.५० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये चक्रतीर्थगणिकासंगमवर्णनं नाम ष़डशीतितमोऽध्यायः।। ८६ ।।"
  },
  {
    "text": "गौतमीमाहात्म्ये सप्तदशोऽध्यायः।। १७ ।।"
  }
]
[
  {
    "text": "<b>व्यास-मुनिसंवादे द्वापरयुगान्तकथनम्\n</b>\n<b>मुनय ऊचुः\n</b>\nआसन्नं विप्रकृष्टं वा यदि कालं न विद्‌महे।\nततो द्वापरविध्वंसं युगान्तं स्पृहयामहे।। २३१.१ ।।"
  },
  {
    "text": "प्राप्ता वयं हि तत्कालमनया धर्मतृष्णया।\nआदद्याम परं धर्म सुखमल्पेन कर्मणा।। २३१.२ ।।"
  },
  {
    "text": "संत्रासोद्वेगजननं युगान्तं समुपस्थिकम्।\nप्रनष्टधर्मं धर्मज्ञ निमित्तैर्वक्तुमर्हसि।। २३१.३ ।।"
  },
  {
    "text": "<b>व्यास उवाच\n</b>\nअरक्षितारो हर्तारो बलिभागस्य पार्थिवाः।\nयुगान्ते प्रभविष्यन्ति स्वरक्षणपरायणाः।। २३१.४ ।।"
  },
  {
    "text": "अक्षत्रियाश्च राजानो विप्राः शूद्रोपजीविनः।\nशुद्राश्च ब्राह्मणाचारा भविष्यन्ति युगक्षये।। २३१.५ ।।"
  },
  {
    "text": "श्रोत्रियाः काण्डपृष्ठाश्च निष्कर्माणि हवींषि च।\nएकापंक्त्‌यामशिष्यन्ति युगान्ते मुनिसत्तमाः।। २३१.६ ।।"
  },
  {
    "text": "अशिष्टवन्तोऽर्थपरा नरा मद्यामिषप्रियाः।\nमित्रभार्यां भजिष्यन्ति युगान्ते पुरुषाधमाः।। २३१.७ ।।"
  },
  {
    "text": "राजवृत्तिस्थिताश्चौरा राजानश्चौरशीलिनः।\nभृत्या ह्यनिर्दिष्टभुजो भविष्यन्ति युगक्षये।। २३१.८ ।।"
  },
  {
    "text": "धनानि श्लाघनीयानि सतां वृत्तमपूजितम्।\nअकुत्सना च पतिते भविष्यति युगक्षये।। २३१.९ ।।"
  },
  {
    "text": "प्रनष्टनासाः पुरुषा मुक्तकेशा विरूपिणः।\nऊनषोडशवर्षाश्च प्रसोष्यन्ति तथा स्त्रियः।। २३१.१० ।।"
  },
  {
    "text": "अट्टशूला जनपदाः शिवशूलाश्चतुष्पथाः।\nप्रमदाः केशशूलाश्च भविष्यन्ति युगक्षये।। २३१.११ ।।"
  },
  {
    "text": "सर्वे ब्रह्म वदिष्यन्ति द्विजा वाजसनेयिकाः।\nशूद्राभा वादिनश्चैव ब्राह्मणाश्चान्त्यवासिनः।। २३१.१२ ।।"
  },
  {
    "text": "शुक्लदन्ता जिताक्षाश्च मुण्डाः काषायवाससः।\nशूद्रा दर्मं वदिष्यन्ति शाठ्यबुद्ध्योपजीविनः।। २३१.१३ ।।"
  },
  {
    "text": "श्वापदप्रचुरत्वं च गवां चैव परिक्षयः।\nसाधूनां परिवृत्तिश्च विद्यादन्तगते युगे।। २३१.१४ ।।"
  },
  {
    "text": "अन्त्या मध्ये निवत्स्यन्ति मध्याश्चान्यनिवासिनः।\nनिर्ह्रीकाश्च प्रजाः सर्वा नष्टास्तत्रयुगाक्षये।। २३१.१५ ।।"
  },
  {
    "text": "तपोयज्ञफलानां च विक्रेतारो द्विजोत्तमाः।\nऋतवो विपरीताश्च भविष्यन्ति युगक्षये।। २३१.१६ ।।"
  },
  {
    "text": "तथा द्विहायना दम्याः कलौ लाङ्गलधारिणः।\nचित्रवर्षी च पर्जन्यो युगे क्षीणे भविष्यति।। २३१.१७ ।।"
  },
  {
    "text": "सर्वे शूरकुले जाताः क्षमानाथा भवन्ति हि।\nयथा निम्नाः प्रजाः सर्वा भविष्यन्ति युगक्षये।। २३१.१८ ।।"
  },
  {
    "text": "पितृदेयानि दत्तानि भविष्यन्ति तथा सृताः।\nन च धर्म चरिष्यन्ति मानवा निर्गते युगे।। २३१.१९ ।।"
  },
  {
    "text": "ऊषरा बहुला भूमिः पन्थानस्तस्करावृताः।\nसर्वे ........ वाणिकाश्चैव भविष्यन्ति युगक्षये।। २३१.२० ।।"
  },
  {
    "text": "पितृदायान्यदत्तानि विभजन्ति तथा सुताः।\nहरणे यत्नवन्तोऽपि लोभादिभिर्विरोधिनः।। २३१.२१ ।।"
  },
  {
    "text": "सौकुमार्ये तथा रूपे रत्ने चोपक्षयं गते।\nभविष्यन्ति युगस्यान्ते नार्यः केशैरलंकृताः।। २३१.२२ ।।"
  },
  {
    "text": "निर्वीर्यस्य रतिस्तत्र गृहस्थस्य भविष्यति।\nयुगान्ते समनुप्राप्ते नान्या भार्यासमा रतिः।। २३१.२३ ।।"
  },
  {
    "text": "कुशीलानार्यभूयिष्ठा वृथारूपसमन्विताः।\nपुरुषाल्पं बहुस्त्रीकं तद्‌युगान्तस्य लक्षणम्।। २३१.२४ ।।"
  },
  {
    "text": "बहुयाचनको लोको न दास्यति परस्परम्।\nराजचौराग्निदण्डादिक्षीणः क्षयमुपैष्यति।। २३१.२५ ।\nअफलानि च सस्यानि तरुणा वृद्धशीलिनः।\nअशीलाः सुखिनो लोके भविष्यन्ति युगक्षये।। २३१.२६ ।।"
  },
  {
    "text": "वर्षासु परुषा वाता नीचाः शर्करवर्षिणः।\nसंदिग्धः परलोकश्च भविष्यति युगक्षये।। २३१.२७ ।।"
  },
  {
    "text": "वैश्या इव च राजन्या धनधान्योपजीविनः।\nयुगापक्रमणे पूर्वं भविष्यन्ति न बान्धवाः।। २३१.२८ ।।"
  },
  {
    "text": "अप्रवृत्ताः प्रपश्यन्ति समयाः शपथास्तथा।\nऋणं सविनयभ्रंशं युगे क्षीणे भविष्यति।। २३१.२९ ।।"
  },
  {
    "text": "भविष्यत्यफलो हर्षः क्रोधश्च शफलो नृणाम्।\nअजाश्चापि निरोत्स्यन्ति पयसोऽर्थे युगक्षये।। २३१.३० ।।"
  },
  {
    "text": "अशास्त्राविहितो यज्ञ एवमेव भविष्यति।\nअप्रमाणं करिष्यन्ति नराः पण्डितमानिनः।। २३१.३१ ।।"
  },
  {
    "text": "शास्त्रोक्तस्याप्रवक्तारो भविष्यन्ति न संशयः।\nसर्वः सर्वं विजानाति वृद्धाननुपसेव्य वै।। २३१.३२ ।।"
  },
  {
    "text": "न कश्चिदकविर्नाम युगान्ते समुपस्थिते।\nनक्षत्राणि वियोगानि न कर्मस्था द्विजातयः।। २३१.३३ ।।"
  },
  {
    "text": "चौरप्रायाश्च राजानो युगान्ते समुपस्थिते।\nकुण्डीवृषा नैकृतिकाः सुरापा ब्रह्मवादिनः।। २३१.३४ ।।"
  },
  {
    "text": "अश्वमेधेन यक्ष्यन्ते युगान्ते द्विजसत्तमाः।\nयाजयिष्यन्त्ययाज्यांस्तु तथाऽभक्ष्यस्य भक्षिणः।। २३१.३५ ।।"
  },
  {
    "text": "ब्राह्मणा धनतृष्णार्ता युगान्ते समुपस्थिते।\nभोःशब्दमभिधास्यन्ति न च कश्चित्पठिष्यति।। २३१.३६ ।।"
  },
  {
    "text": "एकशङ्खास्तथा नार्यो गवेधुकपिनद्धकाः(?)।\nनक्षत्राणि विवर्णानि विपरीता दिशो दश।। २३१.३७ ।।"
  },
  {
    "text": "संध्यारागो विदग्धाङ्गो भविष्यति युगक्षये।\nप्रेषयन्ति पितृन्पुत्रा वधूः श्वश्रूः स्वकर्मसु।। २३१.३८ ।।"
  },
  {
    "text": "युगेष्वेवं निवत्स्यन्ति प्रमदाश्च नरास्तथा।\nअकृत्वाऽग्राणि भोक्ष्यन्ति द्विजाश्चैवाहुताग्नयः।। २३१.३९ ।।"
  },
  {
    "text": "भिक्षां बलिमदत्त्वा च भोक्ष्यन्ति पुरुषाः स्वयम्।\nवञ्चयित्वा पतीन्सुप्तान्गमिष्यन्ति स्त्रियोऽन्यतः।। २३१.४० ।।"
  },
  {
    "text": "न व्याधितान्नाप्यरूपान्नोद्यतान्नाप्यसूयकान्।\nकृते न प्रतिकर्ता च युगे क्षीर्णे भविष्यति।। २३१.४१ ।।"
  },
  {
    "text": "<b>मुनय ऊचुः\n</b>\nएवं विलम्बिते धर्मे मानुषाः करपीडिताः।\nकुत्र देशे निवत्स्यन्ति किमाहारविहारिणः।। २३१.४२ ।।"
  },
  {
    "text": "किंकर्माणः किमीहन्तः किंप्रमाणाः किमायुषः।\nकां च काष्ठांसमासाद्य प्रपत्स्यन्ति कृतं युगम्।। २३१.४३ ।।"
  },
  {
    "text": "<b>व्यास उवाच\n</b>\nअत ऊर्ध्वं च्युते धर्मे गुणहीनाः प्रजास्तथा।\nशीलव्यसनमासाद्य प्राप्स्यन्ति ह्रासमायुषः।। २३१.४४ ।।"
  },
  {
    "text": "आयुर्हानयावलग्नानिर्वलग्नान्या विवर्णता।\nवैवर्ण्याद्‌व्याधिसंपीडा निर्वेदो व्याधिपीडनात्।। २३१.४५ ।।"
  },
  {
    "text": "निर्वेदादात्मसंबोधः संबोधाद्धर्मंशीलता।\nएवं गत्वा परां काष्ठां प्रपत्स्यन्ति कृतं युगम्।। २३१.४६ ।।"
  },
  {
    "text": "उद्देशतो धर्मशीलाः केचिन्मध्यस्थतां गताः।\nकिं धर्मशीलाः केचित्तु केचिदत्र कुतूहलाः।। २३१.४७ ।।"
  },
  {
    "text": "प्रत्यक्षमनुमानं च प्रमाणमिति निश्चिताः।\nअप्रमाणं करिष्यन्ति सर्वमित्यपरे जनाः।। २३१.४८ ।।"
  },
  {
    "text": "नास्तिक्यपरताश्चापि केचिद्धर्मविलोपकाः।\nभविष्यन्ति नरा मूढा द्विजाः पण्डितमानिनः।। २३१.४९ ।।"
  },
  {
    "text": "तदात्वमात्रश्रद्धेया शास्त्रज्ञानबहिष्कृताः।\nदाम्भिकास्ते भविष्यन्ति नरा ज्ञानविलोपिताः।। २३१.५० ।।"
  },
  {
    "text": "तथा विलुलिते धर्मे जनाः श्रेष्ठपुरस्कृताः।\nशुभान्समाचरिष्यन्ति दानशीलपरायणाः।। २३१.५१ ।।"
  },
  {
    "text": "सर्वभक्षाः स्वयंगुप्ता निर्घृणा निरपत्रपाः।\nभविष्यन्ति तदा लोके तत्कषायस्य लक्षणम्।। २३१.५२ ।।"
  },
  {
    "text": "कषायोपप्लवे काले ज्ञाननिष्ठाप्रणाशने।\nसिद्धिमल्पेन कालेन प्राप्स्यन्ति निरुपस्कृताः।। २३१.५३ ।।"
  },
  {
    "text": "विप्राणां शाश्वतीं वृत्तिं यदा वर्णावरे जनाः।\nसंश्रयिष्यन्ति भो विप्रास्तत्कषायस्य लक्षणम्।। २३१.५४ ।।"
  },
  {
    "text": "महायुद्धं महावर्षं महावातं महातपः।\nभविष्यति युगे क्षीणे तत्कषायस्य लक्षणम्।। २३१.५५ ।।"
  },
  {
    "text": "विप्ररूपेण यक्षांसि राजानः कर्णवेदिनः।\nपृथिवीमुपक्षोक्ष्यन्ति युगान्ते समुपस्थिते।। २३१.५६ ।।"
  },
  {
    "text": "निःस्वाध्यायवषट्काराः सुनेतारोऽभिमानिनः।\nक्रव्यादा ब्रह्मरूपेण सर्वभक्ष्या वृथाव्रताः।। २३१.५७ ।।"
  },
  {
    "text": "मूर्खाश्चार्थपरालुब्धाः क्षुद्राः क्षुद्रपरिच्छदाः।\nव्यवहारोपवृत्ताश्च च्युता धर्माश्च शाश्वतात्।। २३१.५८ ।।"
  },
  {
    "text": "हर्तारः पररत्नानां परदारप्रधर्षकाः।\nकामात्मानो दुरात्मानः सोपधाः प्रियसाहसाः।। २३१.५९ ।।"
  },
  {
    "text": "तेषु प्रभवमाणेषु जनेष्वपि च सर्वशः।\nअभाविनो भविष्यन्ति मुनयो बहुरूपिणः।। २३१.६० ।।"
  },
  {
    "text": "कलौ युगे समुत्पन्नाः प्रधानपुरुषाश्च ये।\nकथायोगेन तान्सर्वान्पूजयिष्यन्ति मानवाः।। २३१.६१ ।।"
  },
  {
    "text": "सस्यचौरा भविष्यन्ति तथा चैलापहारिणः।\nभोक्ष्यभोज्यहराश्चैव करण्डानां च हारिणः।। २३१.६२ ।।"
  },
  {
    "text": "चौराश्चौरस्य हर्तारो हन्ता हन्तुर्भविष्यति।\nचौरैश्चौरक्षये चापि कृते क्षेमं भविष्यति।। २३१.६३ ।।"
  },
  {
    "text": "निः सारे क्षुभिते काले निष्क्रिये संव्यवस्थिते।\nनरा वनं श्रियत्यन्ति करभारप्रपीडिताः।। २३१.६४ ।।"
  },
  {
    "text": "यज्ञकर्मण्युपरते रक्षांसि स्वापदानि च।\nकीटमूषिकसर्पाश्च धर्षयिष्यन्ति मानवान्।। २३१.६५ ।।"
  },
  {
    "text": "क्षेमं सुभिक्षमारोग्यं सामग्य्रं चैव बन्धुषु।\nउद्देशेषु नराः श्रेष्ठा भविष्यन्ति युगक्षये।। २३१.६६ ।।"
  },
  {
    "text": "स्वयंपालाः स्वयं चौराः प्लवसंभारसंभृताः।\nमण्डलैः संभविष्यन्ति देशे देशे पृथक्पृथक्।। २३१.६७ ।।"
  },
  {
    "text": "स्वदेशेभ्यः परिभ्रष्टा निःसाराः सह बन्धुभिः।\nनराः सर्वे भविष्यन्ति तदा कालपरिक्षयात्।। २३१.६८ ।।"
  },
  {
    "text": "ततः सर्वे समादाय कुमारान्प्रद्रुता भयात्।\nकौशिकीं संतरिष्यन्ति नराः क्षुद्‌भयपीडिताः।। २३१.६९ ।।"
  },
  {
    "text": "अङ्गान्वङ्गान्कलिङ्गांश्च काश्मीरानथ कोशलान्।\nऋषिकान्तगिरिद्रोणीः संश्रयिष्यन्ति मानवाः।। २३१.७० ।।"
  },
  {
    "text": "कृत्स्नं च हिमवत्पार्श्वं कूलं च लवणाम्भसः।\nविविधं जीर्णपत्रं च वल्कलान्यजिनानि च।। २३१.७१ ।।"
  },
  {
    "text": "सव्यं कृत्वा निवत्स्यन्ति तस्मिन्भुते युगक्षये।\nअरण्येषु च वत्स्यन्ति नरा म्लेच्छगणैः सह।। २३१.७२ ।।"
  },
  {
    "text": "नैव शून्या नवारण्या भविष्यति वसुंधरा।\nअगोप्ताश्च गोप्तारो भविष्यन्ति नराधिपाः।। २३१.७३ ।।"
  },
  {
    "text": "मृगैर्मत्स्यैर्विहङ्गैश्च श्वापदैः सर्पकीटकैः।\nमधुशाकफलैर्मूलैर्वर्तयिष्यन्ति मानवाः।। २३१.७४ ।।"
  },
  {
    "text": "शीर्णपर्णफलाहारा वल्कलान्यजिनानि च।\nस्वयं कृत्वा निवत्स्यन्ति यथा मुनिजनस्तथा।। २३१.७५ ।।"
  },
  {
    "text": "बीजानामकृतस्नेहा आहताः काष्ठशङ्कुभिः।\nअजैडकं खरोष्ट्रं च पालयिष्यन्ति नित्यशः।। २३१.७६ ।।"
  },
  {
    "text": "नदीस्रोतांसि रोत्स्यन्ति तोयार्थं कूलमाश्रिताः।\nपक्वान्नव्यवहारेण विपणन्तः परस्परम्।। २३१.७७ ।।"
  },
  {
    "text": "तनूरुहैर्यताजातैः समालान्तरसंभृतैः।\nबह्‌वपत्याः प्रजाहीनाः कुलशीलविवर्जिताः।। २३१.७८ ।।"
  },
  {
    "text": "एवं भविष्यन्ति तदा नराश्चाधर्मजीविनः।\nहीना हीनं तथा धर्मं प्रजा समनुवत्स्यति।। २३१.७९ ।।"
  },
  {
    "text": "आयुस्तत्र च मर्त्यानां परं त्रिंशद्‌भविष्यति।\nदुर्बला विषयग्लाना जराशोकैरभिप्लुताः।। २३१.८० ।।"
  },
  {
    "text": "भविष्यन्ति तदा तेषां रोगैरिन्द्रियसंक्ष्यः।\nआयुः प्रत्ययसंरोधाद्विषयादु(यैरु)परंस्यते।। २३१.८१ ।।"
  },
  {
    "text": "शुश्रूषवो भविष्यन्ति साधूनां दर्शने रताः।\nसत्यं च प्रतिपत्स्यन्ति व्यवहारोपसंक्षयात्।। २३१.८२ ।।"
  },
  {
    "text": "भविष्यन्ति च कामानामलाभाद्धर्मशीलिनः।\nकरिष्यन्ति च संस्कारं स्वयं च क्षयपीडिताः।। २३१.८३ ।।"
  },
  {
    "text": "एवं सुक्षूषवो दाने सत्ये प्राण्यभिरक्षणे।\nततः पादप्रवृत्ते तु धर्मे श्रेयो निपत्स्यते।। २३१.८४ ।।"
  },
  {
    "text": "तेषां लब्धानुमानानां गुणेषु परिवर्तताम्।\nस्वादु किंत्विति विज्ञाय धर्म एव च दृश्यते।। २३१.८५ ।।"
  },
  {
    "text": "यथा हानिक्रमं प्राप्तास्तथा ऋद्धिक्रमं गताः।\nप्रगृहीते ततो धर्मे प्रपश्यन्ति कृतं युगम्।। २३१.८६ ।।"
  },
  {
    "text": "साधुवृत्तिः कतयुगे कषाये हानिरुच्यते।\nएक एव तु कालोऽयं हीनवर्णो यथा शशी।। २३१.८७ ।।"
  },
  {
    "text": "छन्नश्च तमसा सोमो यथा कलियुगं तथा।\nमुक्तश्च तमसा सोम एवं कृतयुगं च तत्।। २३१.८८ ।।"
  },
  {
    "text": "अर्थवादः परं ब्रह्म वेदार्थ इति तं विदुः।\nअविविक्तमविज्ञातं दायाद्यमिह धार्यते।। २३१.८९ ।।"
  },
  {
    "text": "इष्टवादस्तपो नाम तपो हि स्थविरीकृतः।\nगुणैः कर्माभिनिर्वृत्तिर्गुणाः शुध्यन्ति कर्मणा।। २३१.९० ।।"
  },
  {
    "text": "आशीस्तु पुरुषं दृष्ट्वा देशकालानुवर्तिनी।\nयुगे युगे यथा कालमृषिभिः समुदाहृता।। २३१.९१ ।।"
  },
  {
    "text": "धर्मार्थकाममोक्षाणां देवानां च प्रतिक्रिया।\nआशिषश्च शिवाः पुण्यास्तथैवाऽऽयुर्युगे युगे।। २३१.९२ ।।"
  },
  {
    "text": "तथा युगानां परिवर्तनानि, चिरप्रवृत्तानि विधिस्वभावात्।\nक्षणं न संतिष्ठति जीवलोकः, श्रयोदयाभ्यां परिवर्तमानः।। २३१.९३ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे भविष्यकथनं नाम एक त्रिंशदधिकद्विशततमोऽध्यायः।। २३१ ।।"
  }
]
[
  {
    "text": "<b>अथ द्विषष्टितमोऽध्यायः</b>\n<b>समुद्रस्नानमाहात्म्यवर्णनम्</b>\n<b>ब्रह्मोवाच</b>\nएवं संपूज्य विधिवद्भक्त्या तं पुरुषोत्तमम्।\nप्रणम्य शिरसा पश्चात्सागरं च प्रसादयते।। ६२.१ ।।"
  },
  {
    "text": "प्राणस्त्वं सर्वभूतानां योनिश्च सरितां पते।\nतीर्थराज नमस्तेऽस्तु त्राहि मामच्युतप्रिय।। ६२.२ ।।"
  },
  {
    "text": "स्नात्वैवं सागरे सम्यक्तस्मिन्क्षेत्रवरे द्विजाः।\nतीरे चाभ्यर्च्य विधिवन्नारायणमनामयम्।। ६२.३ ।।"
  },
  {
    "text": "रामं कृष्णं सुभद्रां च प्रणिपत्य च सागरम्।\nशतानामश्वमेधानां फलं प्राप्नोति मानवः।। ६२.४ ।।"
  },
  {
    "text": "सर्वपापविनिर्मुक्तः सर्वदुःखविवर्जितः।\nवृन्दारक इव श्रीमान्रूपयौवनगर्वितः।। ६२.५ ।।"
  },
  {
    "text": "विमानेनार्कवर्णेन दिव्यगन्धर्वनादिना।\nकुलैकविंशमुद्धृत्य विष्णुलोकं स गच्छति।। ६२.६ ।।"
  },
  {
    "text": "भुक्त्वा तत्र वरान्भोगान्क्रीडित्वा चाप्सरैः सह।\nमन्वन्तरशतं साग्रं जरामृत्युविवर्जितः।। ६२.७ ।।"
  },
  {
    "text": "पुण्यक्षयादिहाऽऽयातः कुले सर्वगुणान्विते।\nरूपवान्सुभगः श्रीमान्सत्यवादी जितेन्द्रियः।। ६२.८ ।।"
  },
  {
    "text": "वेदशास्त्रार्थविद्विप्रो भवेद्यज्वा तु वैष्णवः।\nयोगं च वैष्णवं प्राप्य ततो मोक्षमवाप्नुयात्।। ६२.९ ।।"
  },
  {
    "text": "ग्रहोपरागे संक्रान्त्यामयने विषुवे तथा।\nयुगादिषु षडशीत्यां व्यतीपाते दिनक्षये।। ६२.१० ।।"
  },
  {
    "text": "आषाढ्यां चैव कार्तिक्यां माघ्यां वाऽन्ये शुभे तिथौ।\nये तत्र दानं विप्रेभ्यः प्रयच्छन्ति सुमेधसः।। ६२.११ ।।"
  },
  {
    "text": "फलं सहस्रगुणितमन्यतीर्थाल्लभन्ति ते।\nपितॄणां ये प्रयच्छन्ति पिण्डं तत्र विधानतः।। ६२.१२ ।।"
  },
  {
    "text": "अक्षयां पितरस्तेषां तृप्तिं संप्राप्नुवन्ति वै।\nएवं स्नानफलं सम्यक्सागरस्य मयोदितम्।। ६२.१३ ।।"
  },
  {
    "text": "दानस्य च फलं विप्राः पिण्डदानस्य चैव हि।\nधर्मार्थमोक्षफलदमायुष्कीर्तियशस्करम्।। ६२.१४ ।।"
  },
  {
    "text": "भुक्तिमुक्तिफलं नॄणां धन्यं दुःस्वप्ननाशनम्।\nसर्वपापहरं पुण्यं सर्वकामफलप्रदम्।। ६२.१५ ।।"
  },
  {
    "text": "नास्तिकाय न वक्तव्यं पुराणं च द्विजोत्तमाः।\nतावद्गर्जन्ति तीर्थानि महात्म्यैः स्वैः पृथक्पृथक्।। ६२.१६ ।।"
  },
  {
    "text": "यावन्न तीर्थराजस्य माहात्म्यं वर्ण्यते द्विजाः।\nपुष्करादीनि तीर्थानि प्रयच्छन्ति स्वकं फलम्।। ६२.१७ ।।"
  },
  {
    "text": "तीर्थराजस्तु स पुनः सर्वतीर्थफलप्रदः।\nभूतले यानि तीर्थानि सरितश्च सरांसि च।। ६२.१८ ।।"
  },
  {
    "text": "विशन्ति सागरे तानि तेनासौ श्रेष्ठतां गतः।\nराजा समस्ततीर्थानां सागरः सरितां पतिः।। ६२.१९ ।।"
  },
  {
    "text": "तस्मात्समस्ततीर्थेभ्यः श्रेष्ठोऽसौ सर्वकामदः।\nतमोनाशं यथाऽभ्येति भास्करेऽभ्युदिते द्विजाः।। ६२.२० ।।"
  },
  {
    "text": "स्नानेन तीर्थराजस्य तथा पापस्य संक्षयः।\nतीर्थंराजसमं तीर्थं न भूतं न भविष्यति।। ६२.२१ ।।"
  },
  {
    "text": "अधिष्ठानं यदा यत्र प्रभोर्नारायणस्य वै।\nकः शक्नोति गुणान्वक्तुं तीर्थराजस्य भो द्विजाः।। ६२.२२ ।।"
  },
  {
    "text": "कोट्यो नवनवत्यस्तु यत्र तीर्थानि सन्ति वै।।\nतस्मात्स्नानं च दानं च होमं जप्यं सुरार्चनम्।।\nयत्किंचित्क्रियते तत्र चाक्षयं क्रियते द्विजाः।। ६२.२३ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे समुद्रस्नानमाहात्म्यवर्णनं नाम द्विषष्टितमोऽध्यायः।। ६२ ।।"
  }
]
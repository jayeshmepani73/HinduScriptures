[
  {
    "text": "<b>अथैकोनविंशत्यधिकशततमोऽध्यायः</b>\n<b>सोमतीर्थवर्णनम्</b>\n<b>ब्रह्मोवाच</b>\nसोमतीर्थमिति ख्यातं तदप्युक्तं महात्मभिः।\nतत्र स्नानेन दानेन सोमपानफलं लभेत्।। ११९.१ ।।"
  },
  {
    "text": "जगतां मातरः पूर्वमोषध्यो जीवसंमताः।\nममापि मातरो देव्यः पूर्वासां पूर्ववत्तराः।। ११९.२ ।।"
  },
  {
    "text": "आसु प्रतिष्ठितो धर्मः स्वाध्यायो यज्ञकर्म च।\nआभिरेव धृतं सर्वं त्रैलोक्यं सचराचरम्।। ११९.३ ।।"
  },
  {
    "text": "अशेषरोगोपशमो भवत्याभिरसंशयम्।\nअन्नमेताभिरेव स्यादशेषप्राणरक्षणम्।।\nअत्रौषध्यो जगद्वन्द्या मामूचुरनहंकृताः।। ११९.४ ।।"
  },
  {
    "text": "ओषध्य ऊचुः\nअस्माकं त्वं पतिं देहि राजानं सुरसत्तम।। ११९.५ ।।"
  },
  {
    "text": "ब्रह्मोवाच\nतच्छ्रुत्वा वचनं तासां मयोक्ता ओषधीरिदम्।\nपतिं प्राप्स्यथ सर्वाश्च राजानं प्रीतिवर्धनम्।। ११९.६ ।।"
  },
  {
    "text": "राजानमिति तच्छ्रुत्वा मामूचुः पुनर्मुने।\nगन्तव्यं क्व पुनश्चोक्त गौतमीं यान्तु मातरः।। ११९.७ ।।"
  },
  {
    "text": "तुष्टायामथ तस्यां वो राजा स्याल्लोकपूजितः।\nताश्च गत्वा मुनिश्रेष्ठ तुष्टुवुर्गौतमीं नदीम्।। ११९.८ ।।"
  },
  {
    "text": "ओषध्य ऊचुः\nकिं वाऽकरिष्यन्भवर्तिनो जना, नानाघसंघाभिभवाच्च दुःखिताः।\nन चाऽऽगमिष्यद्भवती भुवं चेत्पुण्योदके गौतमि शंभुकान्ते।। ११९.९ ।।"
  },
  {
    "text": "को वेत्ति भाग्यं नरदेहभाजां, महीगतानां सरितामधीशे।\nएषां महापातकसंघहन्त्री, त्वमम्ब गङ्गे सुलभा सदैव।। ११९.२० ।।"
  },
  {
    "text": "न ते विभूतिं ननु वेत्ति कोऽपि, त्रैलोक्यवन्द्ये जगदम्ब गङ्गे।\nगौरीसमालिङ्गितविग्रहोऽपि, धत्ते स्मरारिः शिरसाऽपि यत्त्वाम्।। ११९.२१ ।।"
  },
  {
    "text": "नमोऽस्तु ते मातरभीष्टदायटिनि, नमोऽस्तु ते ब्रह्मयेऽघनाशिनि।\nनमोऽस्तु ते विष्णुपदाब्जनिःसृते, नमोऽस्तु ते शंभुजटाविनिःसृते।। ११९.२२ ।।"
  },
  {
    "text": "ब्रह्मोवाच\nइत्येवं स्तुवतामीशा किं ददामीत्यवोचत।। ११९.२३ ।।"
  },
  {
    "text": "ओषध्य ऊचुः\nपतिं देहि जगन्माता राजानमतितेजसम्।। ११९.२४ ।।"
  },
  {
    "text": "ब्रह्मोवाच\nतदोवाच नदी गङ्गा ओषधीस्ता इदं वचः।। ११९.२५ ।।"
  },
  {
    "text": "गङ्गोवाच\nअहं चामृतरूपाऽस्मि ओषध्यो मातरोऽमृताः।\nतादृशं चामृतात्मानं पतिं सोमं ददामि वः।। ११९.२६ ।।"
  },
  {
    "text": "ब्रह्मोवाच\nदेवाश्च ऋषयो वाक्यं मेनिरे सोम एव च।\nओषध्यश्चापि तद्वाक्यं ततो जग्मुः स्वमालयम्।। ११९.२७ ।।"
  },
  {
    "text": "यत्र चाऽऽपुर्महौषध्यो राजानममृतात्मकम्।\nसोमं समस्तसंतापपापसंघनिवारकम्।। ११९.२८ ।।"
  },
  {
    "text": "सोमतीर्थं तु तत्ख्यातं सोमपानफलप्रदम्।\nतत्र स्नानेन दानेन पितरः स्वर्गमाप्नुयुः।। ११९.२९ ।।"
  },
  {
    "text": "य इदं शृणुयान्नित्यं पठेद्वा भक्तितः स्मरेत्।\nदीर्घमायुरावप्नोति स पुत्री धनवान्भवेत्।। ११९.३० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये सोमतीर्थवर्णनं नामोनविंशत्यधिकशततमोध्यायः।। ११९ ।।"
  },
  {
    "text": "गौतमीमाहात्म्ये पञ्चाशत्तमोऽध्यायः।। ५० ।।"
  }
]
[
  {
    "text": "<i>ब्रह्मोवाच'</i>\nशुक्रतीर्थमिति ख्यातं सर्वसिद्धिकरं नृणाम्।\nसर्वपापप्रशमनं सर्वव्याधिविनाशनम्।। ९५.१ ।।\nअङ्गिराश्च भृगुश्चैव ऋषी परमधार्मिकौ।\nतयोः पुत्रौ महाप्राज्ञौ रूपबुद्धिविलासिनौ।। ९५.२ ।।\nजीवः कविरिति ख्यातौ मातापित्रोर्वशे रतौ।\nउपनीतौ सुतौ दृष्ट्वा पितरावूचतुर्मिथः।। ९५.३ ।।\nऋषी ऊचतुः।\nआवयोरेक एवास्तु शास्ता नित्यं च पुत्रयोः।\nतस्मादेकः शासिता स्यात्तिष्ठत्वेको यथासुखम्।। ९५.४ ।।\nब्रह्मोवाच।\nएतच्छ्रुत्वा ततः शीघ्रमङ्गिराः प्राह भार्गवम्।\nअध्यापयिष्ये सदृशं सुखं तिष्ठतु भार्गवः।। ९५.५ ।।\nएतच्छ्रुत्वा चाङ्गिरसो वाक्यं भृगृकुलोद्वहः।\nतथेति मत्वाऽङ्गिरसे शुक्रं तस्मै न्यवेदयत्।। ९५.६ ।।\nउभावपि सुतौ नित्यमध्यापयति वै पृथक्।\nवैषम्यबुद्ध्या तौ बालौ चिराच्छुक्रोऽब्रवीदिदम्।। ९५.७ ।।\nशुक्र उवाच।\nवैषम्येण गुरो मां त्वमध्यापयसि नित्यशः।\nगुरूणां नेदमुचितं वैषम्यं पुत्रशिष्ययोः।। ९५.८ ।।\nवैषम्येण च वर्तन्ते मूढाः शिष्येषु देशिकाः।\nनैषा विषमबुद्धीनां संख्या पापस्य विद्यते।। ९५.९ ।।\nआचार्य सम्यग्ज्ञातोऽसि नमस्येऽहं पुनः पुनः।\nगच्छेयं गुरुमन्यं वै मामनुज्ञातुर्महसि।। ९५.१० ।।\nगच्छेयं पितरं ब्रह्मन्यद्यसौ विषमो भवेत्।\nततो वाऽन्यत्र गच्छामि भवेत्।\nततो वाऽन्यत्र गच्छामि स्वामिन्पृष्टोऽसि गम्यते।। ९५.११ ।।\nब्रह्मोवाच।\nगुरुं बृहस्पतिं दृ(पृ)ष्ट्वा अनुज्ञातस्त्वगात्ततः।\nअवाप्तविद्यः पितरं गच्छेयं चेत्यचिन्तयत्।। ९५.१२ ।।\nतस्मात्कमनुपृच्छेयमुत्कृष्टः को गुरुर्भवेत्।\nइति स्मरन्महाप्राज्ञमपृच्छद्वृद्धगौतमम्।। ९५.१३ ।।\nशुक्र उवाच।\nको गुरुः स्यान्मुनिश्रेष्ठ मम ब्रूहि गुरुर्भवेत्।\nत्रयाणामपि लोकानां यो गुरुस्तं व्रजाम्यहम्।। ९५.१४ ।।\nब्रह्मोवाच।\nस प्राह जगतामीशं शंभुं देवं जगद्गुरुम्।\nक्वाऽऽराधायामि गिरिशमित्युक्तः प्राह गौतमः।। ९५.१५ ।।\nगौतम उवाच।\nगौतम्यान्तु शुचिर्भूत्वा स्तोत्रैस्तोषय शङ्करम्।\nततस्तुष्टो जगन्नाथः स ते विद्यां प्रदास्यति।। ९५.१६ ।।\nब्रह्मोवाच।\nगौतमस्य तु तद्वाक्यात्प्रागाद्गङ्गां स भार्गवः।\nस्नात्वा भूत्वा शुचिः सम्यक्स्तुतिं चक्रे स बालकः।। ९५.१७ ।।\nशुक्र उवाच।\nबालोऽहं बालबुद्धिश्च बालचन्द्रधर प्रभो।\nनाहं जानामि ते किंचित्स्तुतिं कर्तुं नमोऽस्तु ते।। ९५.१८ ।।\nपरित्यक्तस्य गुरुणा न ममास्ति सुहृत्सखा।\nत्वं प्रभुः सर्वभावेन जगन्नाथ नमोऽस्तु ते।। ९५.१९ ।।\nगुरुर्गुरुमतां देव महतां च महानसि।\nअहमल्पतरो बालो जगन्मय नमोऽस्तु ते।। ९५.२० ।।\nविद्यार्थं हि सुरेशान नाहं वेद्मि भवद्गतिम्।\nमां त्वं च कृपया पश्य लोकसाक्षिन्नमोऽस्तु ते।। ९५.२१ ।।\nब्रह्मोवाच।\nएवं तु स्तुवतस्तस्य प्रसन्नोऽभूत्सुरेश्वरः।। ९५.२२ ।।\nशिव उवाच।\nकामं वरय भद्रं ते यच्चापि सुरदुर्लभम्।। ९५.२३ ।।\nब्रह्मोवाच।\nकविरप्याह देवेशं कृताञ्जलिरुदारधीः।। ९५.२४ ।।\nशुक्र उवाच।\nब्रह्मादिभिश्च ऋषिभिर्या विद्या नैव गोचरा।\nतां विद्यां नाथ याचिष्ये त्वं गुरुर्मम दैवतम्।। ९५.२५ ।।\nब्रह्मोवाच।\nमृतसंजीवनीं विद्यामज्ञातां त्रिदशैरपि।\nतां दत्तवान्सुरश्रेष्ठस्तस्मै शुक्राय याचते।। ९५.२६ ।।\nइतरा लौकिकी विद्या वैदिकी चान्यगोचरा।\nकिं पुनः शंकरे तुष्टे विचार्यमवशिष्यते।। ९५.२७ ।।\nस तु लब्ध्वा महाविद्यां प्रायात्स्वपितरं गुरुम्।\nदैत्यानां च गुरुश्चाऽऽसीद्विद्याया पूजितः कविः।। ९५.२८ ।।\nततः कदाचित्तां विद्यां कस्मिंश्चित्कारणान्तरे।\nकचो बृहस्पतिसुतो विद्यां प्राप्तः कवेस्तु ताम्।। ९५.२९ ।।\nकचाद्बृहस्पतिश्चापि ततो देवाः पृथक्पृथक्।\nअवापुर्महतीं विद्यां यामाहुर्मृतजीविनीम्।। ९५.३० ।।\nयत्र सा कविना प्राप्ता विद्याऽऽपूज्य महेश्वरम्।\nगौतम्या उत्तरे पारे शुक्रतीर्थं तदुच्यते।। ९५.३१ ।।\nमृतसंजीविनीतीर्थमायुरारोग्यवर्धनम्।\nस्नानं दानं च यत्किंचित्सर्वमक्षयपुण्यदम्।। ९५.३२ ।।\nइति श्रीमहापुराणे आदिब्राह्मे स्वयंभुऋषिसंवादे मृतसंजीविनीतीर्थमाहात्म्यनिरूपणं नाम पञ्चनवतितमोऽध्यायः।। ९५ ।।"
  },
  {
    "text": "गौतमीमाहात्म्ये षड्विशोऽध्यायः।। २६ ।।"
  }
]
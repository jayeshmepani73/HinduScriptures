[
  {
    "text": "<b>मुनिव्याससंवादे विष्णुपूजाकथनम्\n</b>\n<b>मुनय ऊचुः\n</b>\nअहो कृष्णस्य माहात्म्यं श्रुतमस्माभिरद्‌भुतम्।\nसर्वपापहरं पुण्यं धन्यं संसारनाशनम्।। २२७.१ ।।"
  },
  {
    "text": "संपूज्य विधिवद्‌भक्त्या वासुदेवं महामुने।\nकां गतिं यान्ति मनुजा वासुदेवार्चने रताः।। २२७.२ ।।"
  },
  {
    "text": "किं प्राप्नुवन्ति ते मोक्षं किंवा स्वर्गं महामुने।\nअथवा किं मुनिश्रेष्ठ प्राप्नुवन्त्युभय फलम्।। २२७.३ ।।"
  },
  {
    "text": "छेत्तुमर्हसि सर्वज्ञ संशयं नो हृदि स्थितम्।\nछेत्ता नान्योऽस्ति लोकेऽस्मिंस्त्वदृते मुनिसत्तम।। २२७.४ ।।"
  },
  {
    "text": "<b>व्यास उवाच\n</b>\nसाधु साधु मुनिश्रेष्ठा भवद्‌भिर्यदुदाहृतम्।\nश्रृणुध्वमानुपूर्व्येण वैष्णवानां सुखावहम्।। २२७.५ ।।"
  },
  {
    "text": "दीक्षामात्रेण कृष्णस्य नरा मोक्षं व्रजन्ति वै।\nकिं पुनर्ये सद भक्त्या पूजयन्त्यच्युतं द्विजाः।। २२७.६ ।।"
  },
  {
    "text": "न तेषां दुर्लभः स्वर्गो मोक्षश्च मुनिसत्तमाः।\nलभन्ते वैष्णवाः कामान्यानयान्वाञ्छन्ति दुर्लभान्।। २२७.७ ।।"
  },
  {
    "text": "रत्नपर्वतमारुह्य नरो रत्नं यथाऽऽददेत्।\nस्वेच्छया मुनिशार्दुलास्तथा कृष्णान्मनोरथान्।। २२७.८ ।।"
  },
  {
    "text": "कल्पवृक्षं समासाद्य फलानि स्वेच्छया यथा।\nगृहमाति पुरुषो विप्रास्तथा कृष्णान्मनोरथान्।। २२७.९ ।।"
  },
  {
    "text": "श्रद्धया विधिवत्पूज्य वासुदेवं जगद्‌गुरुम्।\nधर्मार्थाकाममोक्षाणां प्राप्नुवन्ति नराः फलम्।। २२७.१० ।।"
  },
  {
    "text": "आराध्य तं जगन्नाथं विशुद्धेनान्तरात्मना।\nप्राप्नुवन्ति नराः कामान्सुराणामपि दुर्लभान्।। २२७.११ ।।"
  },
  {
    "text": "येऽर्चयन्ति सदा भक्त्या वासुदेवाख्यमव्ययम्।\nन तेषां दुर्लभ किंचिद्विद्यते भुवनत्रये।। २२७.१२ ।।"
  },
  {
    "text": "धन्यास्ते पुरुषा लोके येऽर्चयन्ति सदा हरिम्।\nसर्वपापहरं देवं सर्वकामफलप्रदम्।। २२७.१३ ।।"
  },
  {
    "text": "ब्राह्मणाः क्षत्रिया वैश्याः स्त्रियः शूद्रान्त्यजातयः।\nसंपूज्य तं सुरवरं प्राप्नुवन्ति परां गतिम्।। २२७.१४ ।।"
  },
  {
    "text": "तस्माच्छृणुध्वं मुनयो यत्पृच्छत ममानघाः।\nप्रवक्ष्यामि समासेन गतिं तेषां महात्मनाम्।। २२७.१५ ।।"
  },
  {
    "text": "त्यक्त्वा मानुष्यकं देहं रोगायतनमध्रुवम्।\nजरामरणसंयुक्तं जलबुद्‌बुदसंनिभम्।। २२७.१६ ।।"
  },
  {
    "text": "मांसशोणितदुर्गन्धं विष्ठामूत्रादिभिर्युतम्।\nअस्थिस्थूणमेध्यं च स्नायुचर्मशिरान्वितम्।। २२७.१७ ।।"
  },
  {
    "text": "कामगेन विमानेन दिव्यगन्धर्वनादिना।\nतरुणादित्यवर्णेन किङ्किणीजालमालिना।। २२७.१८ ।।"
  },
  {
    "text": "उपगीयमाना गन्धर्वैरप्सरोभिरलंकृताः।\nव्रजन्ति लोकपालानां भवनं तु पृथक्पृथक्।। २२७.१९ ।।"
  },
  {
    "text": "मन्वन्तरप्रमाणं तु भुक्त्वा कालं पृथक्पृथक्।\nभुवनानि पृथक्तेषां सर्वभोगैरलंकृताः।। २२७.२० ।।"
  },
  {
    "text": "ततोऽन्तरिक्षं लोकं ते यान्ति सर्वसुखप्रदम्।\nतत्र भुक्त्वा वरान्भोगान्दशमन्वन्तरं द्विजाः।। २२७.२१ ।।"
  },
  {
    "text": "तस्माद्गन्धर्वलोकं तु यान्ति वै वैष्णवा द्विजाः।\nविंशन्मन्वन्तरं कालं तत्र भुक्त्वा मनोरमान्।। २२७.२२ ।।"
  },
  {
    "text": "भोगानादित्यलोकं तु तस्माद्यान्ति सुपूजिताः।\nत्रिंशन्मन्वन्तरं तत्र भोगान्भुक्त्वाऽतिदैवतान्।। २२७.२३ ।।"
  },
  {
    "text": "तस्माद्‌व्रजन्ति ते विप्राश्चन्द्रलोकं सुखप्रदम्।\nमन्वन्तराणां ते तत्र चत्वारिंशद्‌गुणान्वितम्।। २२७.२४ ।।"
  },
  {
    "text": "कालं भुक्त्वा शुभान्भोगाञ्जरामरणवर्जिताः।\nतस्मान्नत्रलोकं तु विमानैः समलंकृतम्।। २२७.२५ ।।"
  },
  {
    "text": "व्रजन्ति ते मुनिश्रेष्ठा गुणैः सर्वैरलंकृताः।\nमन्वन्तराणां पञ्चाशद्‌भूक्त्वा भोगान्यथेप्सितान्।। २२७.२६ ।।"
  },
  {
    "text": "तस्माद्‌व्रजन्ति ते विप्रा देवलोकं सुदुर्लभम्।\nषष्टिमनवन्तरं यावत्तत्र भुक्त्वा सुदुर्लभान्।। २२७.२७ ।।"
  },
  {
    "text": "भोगान्नानाविधान्विप्रा ऋग्द्‌व्यष्टकसमन्वितान्।\nशक्रलोकं पुनस्तस्माद्‌गच्छन्ति सुरपूजिताः।। २२७.२८ ।।"
  },
  {
    "text": "मन्वन्तराणां तत्रैव भुक्त्वा कालं च सप्ततिम्।\nभोगानुच्चावचान्दिव्यान्मनसः प्रीतिवर्धनान्।। २२७.२९ ।।"
  },
  {
    "text": "तस्माद्‌व्रजन्ति ते लोकं प्राजापत्यमनुत्तमम्।\nभुक्त्वा तत्रेप्सितान्भोगान्सर्वकामगुणान्वितान्।। २२७.३० ।।"
  },
  {
    "text": "मन्वन्तरमशीतिं च कालं सर्वसुखप्रदम्।\nतस्मात्पैतामहं लोकं यान्ति ते वैष्णवा द्विजाः।। २२७.३१ ।।"
  },
  {
    "text": "मन्वन्तराणां नवति क्रीडित्वा तत्र वै सुखम्।\nइहाऽऽगत्य पुनस्तस्माद्विप्राणां प्रवरे कुले।। २२७.३२ ।।"
  },
  {
    "text": "जायन्ते योगिनो विप्रा वेदाशास्त्रार्थपारगाः।\nएवं सर्वेषु लोकेषु भुक्त्वा भोगान्यथेप्सितान्।। २२७.३३ ।।"
  },
  {
    "text": "इहाऽऽगत्य पुनर्यान्ति उपर्युपरि च क्रमात्।\nसंभवे ते तु शतवर्षं द्विजोत्तमाः।। २२७.३४ ।।"
  },
  {
    "text": "भुक्त्वा यथेप्सितान्भोगान्यान्ति लोकान्तरं ततः।\nदशजन्म यदा तेषां क्रमेणैवं प्रपूर्यते।। २२७.३५ ।।"
  },
  {
    "text": "तदा लोकं हरेर्दिव्यं ब्रह्मलोकाद्‌व्रजन्ति ते।\nगत्वा तत्राक्षयान्भोगान्भुक्त्वा सर्वगुणान्वितान्।। २२७.३६ ।।"
  },
  {
    "text": "मन्वन्तरशतं यावज्जन्ममृत्युविवर्जिताः।\nगच्छन्ति भुवनं पश्चाद्वाराहस्य द्विजोत्तमाः।। २२७.३७ ।।"
  },
  {
    "text": "दिव्यदेहाः कुण्डलिनो महाकाया महाबलाः।\nक्रीडन्ति तत्र विप्रेन्द्राः कृत्वा रूपं चतुर्भुजम्।। २२७.३८ ।।"
  },
  {
    "text": "दश कोटिसहस्राणि वर्षाणां द्विजसत्तमाः।\nतिष्ठन्ति शाश्वते भावे सर्वैर्देवैर्नमस्कृताः।। २२७.३९ ।।"
  },
  {
    "text": "ततो यान्ति तु ते धीरा नरसिंहगृहं द्विजाः।\nक्रीडन्ते तत्र सौख्येन वर्षाणामयुतानि च।। २२७.४० ।।"
  },
  {
    "text": "तदन्ते वैष्णवं यान्ति पुरं सिद्धिनिषेवितम्।\nक्रीडन्ते तत्र सौख्येन वर्षाणामयुतानि च।। २२७.४१ ।।"
  },
  {
    "text": "ब्रह्मलोके पुनर्विप्रा गच्छन्ति साधकोत्तमाः।\nतत्र स्थित्वा चिरं कालं वर्षकोटिशतान्बहून्।। २२७.४२ ।।"
  },
  {
    "text": "नारायणपुरं यान्ति ततस्ते साधकेश्वराः।\nभुक्त्वा भोगांश्च विविधान्वर्षकोट्यर्बुदानि च।। २२७.४३ ।।"
  },
  {
    "text": "अनिरुद्धपुरं पश्चाद्दिव्यरूपा महाबलाः।\nगच्छन्ति साधकवराः स्तूयमानाः सुरासुरैः।। २२७.४४ ।।"
  },
  {
    "text": "तत्र कोटीसहस्राणि वर्षाणां च चतुर्दश।\nतिष्ठन्ति वैष्णवास्तत्र जरामरणवर्जिताः।। २२७.४५ ।।"
  },
  {
    "text": "प्रद्युम्नस्य पुरं पश्चाद्‌गच्छन्ति विगतज्वराः।\nतत्र तिष्ठन्ति ते विप्रा लक्षकोटिशतत्रयम्।। २२७.४६ ।।"
  },
  {
    "text": "स्वच्छन्दगामिनो हृष्टा बलशक्तिसमन्विताः।\nगच्छन्ति योगिनः पश्चाद्यत्र संकर्षणः प्रभुः।। २२७.४७ ।।"
  },
  {
    "text": "तत्रोषित्वा चिरं कालं भुक्त्वा भोगान्सहस्रशः।\nविशन्ति वासुदेवेति विरूपाख्ये निरञ्जने।। २२७.४८ ।।"
  },
  {
    "text": "विनिर्मुक्ताः परे तत्त्वे जरामरणवर्जिते।\nतत्र गत्वा विमुक्तास्ते भवेयुर्नात्र संशयः।। २२७.४९ ।।"
  },
  {
    "text": "एवं क्रमेण भुक्तिं ते प्राप्नुवन्ति मनीषिणः।\nमुक्तिं च मुनिशार्दुला वासुदेवार्चने रताः।। २२७.५० ।।"
  },
  {
    "text": "इति श्रीमहापुराणे आदिब्राह्मे वैष्णवानां गतिख्यापनं नाम सप्तविंशत्यधिकद्विशततमोऽध्यायः।। २२७ ।।"
  }
]
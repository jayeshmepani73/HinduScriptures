[
  {
    "text": "<b>भद्रतीर्थवर्णनम्\n</b>\n<b>ब्रह्मोवाच\n</b>\nभद्रतीर्थमिति प्रोक्तं सर्वानिष्टनिवारणम्।\nसर्वपापप्रशमनं महाशान्तिप्रदायकम्।। १६५.१ ।।"
  },
  {
    "text": "आदित्यस्य प्रिया भार्या उषा त्वाष्ट्री पतिव्रता।\nछायाऽपि भार्या सवितुस्तस्याः पुत्रः शनैश्चरः।। १६५.२ ।।"
  },
  {
    "text": "तस्य स्वसा विष्टिरिति भीषणा पापरूपिणी।\nतां कन्यां सविता कस्मै ददामीति मतिं दधे।। १६५.३ ।।"
  },
  {
    "text": "यस्मै यस्मै दातुकामः सूर्यो लोकगुरुः प्रभुः।\nतच्छ्रुत्वा भीषणा चेति किं कुर्मो भार्ययाऽनया।। १६५.४ ।।"
  },
  {
    "text": "एवं तु वर्तमाने सा पितरं प्राह दुःखिता।। १६५.५ ।।"
  },
  {
    "text": "<b>विष्टिरुवाच\n</b>\nबालामेव पिता यस्तु दद्यात्कन्यां सुरूपिणे।\nस कृतार्थो भवेल्लोके न चेद्‌दुष्कृतवान्पिता।। १६५.६ ।।"
  },
  {
    "text": "चतुर्थाद्वत्सरादूर्ध्वं यावन्न दशमात्ययः।\nतावद्विवाहः कन्यायाः पित्रा कार्यः प्रयत्नतः।। १६५.७ ।।"
  },
  {
    "text": "श्रीमते विदुषे यूने कुलीनाय यशस्विने।\nउदाराय सनाथाय कन्या देया वराय वै।। १६५.८ ।।"
  },
  {
    "text": "एतच्चेदन्यथा कुर्यात्पिता स निरयी सदा।\nधर्मस्य साधनं कन्या विदुषामपि भास्कर।। १६५.९ ।।"
  },
  {
    "text": "नरकस्येव मूर्खाणां कामोपहतचेतसाम्।\nएकतः पृथिवी कृत्स्ना सशैलवनकानना।। १६५.१० ।।"
  },
  {
    "text": "स्वलंकृतोपाधिहीना सुकन्या चैकतः स्मृता।\nविक्रीणीते यश्च कन्यामश्वं वा गां तिलानपि।। १६५.११ ।।"
  },
  {
    "text": "न तस्य रौरवादिभ्यः कदाचिन्निष्कृतिर्भवेत्।\nविवाहातिक्रमः कार्यो न कन्यायाः कदाचन।। १६५.१२ ।।"
  },
  {
    "text": "तस्मिन्कृते यत्पितुः स्यात्पापं तत्केन कथ्यते।\nयावल्लज्जां न जानाति यावत्क्रीडति पांशुभिः।। १६५.१३ ।।"
  },
  {
    "text": "तावत्कन्या प्रदातव्या नो चेत्पित्रोरधोगतिः।\nपितुः स्वरूपं पुत्रः स्याद्यः पिता पुत्र एव सः।। १६५.१४ ।।"
  },
  {
    "text": "आत्मनः सुखितां लोके को न कुर्यात्करोति च।\nयत्कन्यायायं पिता कुर्याद्दानं पूजनमीक्षणम्।। १६५.१५ ।।"
  },
  {
    "text": "यत्कृतं तत्कृतं विद्यात्तासु दत्तं तदक्षयम्।\nयद्दत्तं तासु कन्यासु तदानन्त्याय कल्पते।। १६५.१६ ।।"
  },
  {
    "text": "पुत्रेषु चैव पौत्रेषु को न कुर्यात्सुखं रवे।\nकरोति यः कन्यकानां स संपद्‌भाजनं भवेत्।। १६५.१७ ।।"
  },
  {
    "text": "<b>ब्रह्मोवाच\n</b>\nएवं तां वादिनीं कन्यां विष्टिं प्रोवाच भास्करः।। १६५.१८ ।।"
  },
  {
    "text": "<b>सूर्य उवाच\n</b>\nकिं करोमि न गृह्‌णातित्वां कश्चिद्‌भीषणाकृतिम्।\nकुलं रूपं वयो वित्तं विद्यां वृत्तं सुशीलताम्।। १६५.१९ ।।"
  },
  {
    "text": "मिथः पश्यन्ति संबन्धे विवाहे स्त्रीषुं पुंसु च।\nअस्मासु सर्वमप्यस्ति विना तव गुणैः शुभे।।\nकिं करोमि क्व दास्यामि वृथा मां धिक्करोषि किम्।। १६५.२० ।।"
  },
  {
    "text": "<b>ब्रह्मोवाच\n</b>\nएवमुक्त्वा पुनस्तां च विष्टिं प्रोवाच भास्करः।। १६५.२१ ।।"
  },
  {
    "text": "<b>सूर्य उवाच\n</b>\nयस्मै कस्मै च दातव्या त्वं वै यद्यनुमन्यसे।\nदीयसेऽद्य मया विष्टे अनुजानीहि मां ततः।। १६५.२२ ।।"
  },
  {
    "text": "<b>ब्रह्मोवाच\n</b>\nपितरं प्राह सा विष्टिर्भर्ता पुत्रा धनं सुखम्।\nआयू रूपं च संप्रीतिर्जायते प्राक्तनानुगम्।। १६५.२३ ।।"
  },
  {
    "text": "यत्पुरा विहितं कर्म प्राणिना साध्वसाधु वा।\nफलं तदनुरोधेन प्राप्यतेऽपि भवान्तरे।। १६५.२४ ।।"
  },
  {
    "text": "स्वदोष एव तत्पित्रा परिहर्तव्य आदरात्।\nतादृगेव फलं तु स्याद्यादृगाचरितं पुरा।। १६५.२५ ।।"
  },
  {
    "text": "तस्माद्दानसंबन्धं स्ववंशानुगतं पिता।\nकरोति शेषं दैवेन यद्‌भाव्यं तद्भविष्यति।। १६५.२६ ।।"
  },
  {
    "text": "<b>ब्रह्मोवाच\n</b>\nतच्छ्रुत्वा दुहितुर्वाक्यं त्वष्टुः पुत्राय भीषणाम्।\nविश्वरूपाय तां प्रादाद्विष्टिं लोकभयंकरीम्।। १६५.२७ ।।"
  },
  {
    "text": "विश्वरूपोऽपि तद्वच्च भीषणो भीषणाकृतिः।\nएवं मिथः संचरतोः शीलरूपसमानयोः।। १६५.२८ ।।"
  },
  {
    "text": "प्रीतिः कदाचिद्वैषम्यं दंपत्योरभवन्मिथः।\nगण्डो नामाभवत्पुत्रो ह्‌यतिगण्डस्तथैव च।। १६५.२९ ।।"
  },
  {
    "text": "रक्ताक्षः क्रोधनश्चैव व्ययो दुर्मुख एव च।\nतेभ्यः कनीयानभवद्धर्षणो नाम पुण्यभाक्।। १६५.३० ।।"
  },
  {
    "text": "सुतः सुशीलः सुभगः शान्तः शुद्धमतिः शुचिः।\nस कदाचिद्यमगृहं द्रष्टुं मातुलमभ्यगात्।। १६५.३१ ।।"
  },
  {
    "text": "स ददर्श बहूञ्जन्तून्स्वर्गस्थानिव दुःखिनः।\nस मातुलं तु पप्रच्छ नत्वा धर्मं सनातनम्।। १६५.३२ ।।"
  },
  {
    "text": "<b>हर्षण उवाच\n</b>\nक इमे सुखिनस्तात पच्यन्ते नरके च के।। १६५.३३ ।।"
  },
  {
    "text": "<b>ब्रह्मोवाच\n</b>\nएवं पृष्टो धर्मराजः सर्वं प्राह यथार्थवत्।\nतत्कर्मणां गतिं सर्वामशेषेण न्यवेदयत्।। १६५.३४ ।।"
  },
  {
    "text": "<b>यम उवाच\n</b>\nविहितस्य न कुर्वन्ति ये कदाचिदतिक्रमम्।\nन ते पश्यन्ति निरयं कदाचिदपि मानवाः।। १६५.३५ ।।"
  },
  {
    "text": "न मानयन्ति ये शास्त्रं नाऽऽचारं न बहुश्रुतान्।\nविहितातिक्रमं कुर्युर्ये ते नरकगामिनः।। १६५.३६ ।।"
  },
  {
    "text": "<b>ब्रह्मोवाच\n</b>\nस तु श्रुत्वा धर्मवाक्यं हर्षणः पुनरब्रवीत्।। १६५.३७ ।।"
  },
  {
    "text": "<b>हर्षण उवाच\n</b>\nपिता त्वाष्ट्रो भीषणश्च माता विष्टिश्च भीषणा।\nभ्रातरश्च महात्मानो येन ते शान्तबुद्धयः।। १६५.३८ ।।"
  },
  {
    "text": "सुरूपाश्च भविष्यन्ति निर्दोषा मङ्गलप्रदाः।\nतन्मे कर्म वदस्वाद्य तत्कर्ताऽस्मि सुरोत्तम।। १६५.३९ ।।"
  },
  {
    "text": "अन्यथा तान्न गच्छेयमित्युक्तः प्राह धर्मराट्।\nहर्षणं शुद्धबुद्धिं तं हर्षणोऽसि न संशयः।। १६५.४० ।।"
  },
  {
    "text": "बहवः स्युः सुताः केचिन्नैव ते कुलतन्तवः।\nएक एव सुतः कश्चिद्येन तदध्रियते कुलम्।। १६५.४१ ।।"
  },
  {
    "text": "कुलस्याऽऽधारभूतो यो यः पित्रोः प्रियकारकः।\nयः पूर्वजानुद्धरति स पुत्रस्त्वितरो गदः।। १६५.४२ ।।"
  },
  {
    "text": "यस्मात्त्वयाऽनुरूपं मे प्रोक्तं मातामह प्रियम्।\nतस्मात्त्वं गौतमीं गच्छ स्नात्वा नियतमानसः।। १६५.४३ ।।"
  },
  {
    "text": "स्तुहि विष्णुं जगद्येनिं शान्तं प्रीतेन चेतसा।\nस तु प्रीतो यदि भवेत्सर्वमिष्टं प्रदास्यति।। १६५.४४ ।।"
  },
  {
    "text": "<b>ब्रह्मोवाच\n</b>\nइति श्रुत्वा धर्मवाक्यं हर्षणो गौतमीं ययौ।\nशुचिस्तुष्टाव देवेशं हरिं प्रीतोऽभवद्धरिः।। १६५.४५ ।।"
  },
  {
    "text": "हर्षणाय ततः प्रादात्कुलभद्रं ततस्तु सः।\nसर्वाभद्रप्रशमनपूर्वकं भद्रमस्तु ते।। १६५.४६ ।।"
  },
  {
    "text": "तद्भद्रा प्रोच्यते विष्टिः पिता भद्रस्तथा सुताः।\nततः प्रभृति तत्तीर्थं भद्रतीर्थं तदुच्यते।। १६५.४७ ।।"
  },
  {
    "text": "सर्वमङ्गलदं पुंसां तत्र भद्रपतिर्हरिः।\nतत्तीर्थसेविनां पुंसां सर्वसिद्धिप्रदायकम्।।\nमङ्गलैकनिधिः साक्षाद्देवदेवो जनार्दनः।। १६५.४८ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये भद्रतीर्थवर्णनं नाम पञ्चषष्ट्यधिकशततमोध्यायः।। १६५ ।।"
  },
  {
    "text": "गौतमीमाहात्म्ये षण्णवतितमोऽध्यायः।। ९६ ।।"
  }
]
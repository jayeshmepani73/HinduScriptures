[
  {
    "text": "<b>सहस्रकुण्डाख्यतीर्थवर्णनम्\n</b>\n<b>ब्रह्मोवाच\n</b>\nसहस्रकुण्डमाख्यातं तीर्थं वेदविदो विदुः।\nयस्य स्मरणमात्रेण सुखी संपद्यते नरः।। १५४.१ ।।"
  },
  {
    "text": "पुरा दाशरथी रामः सेतुं बद्‌ध्वा महार्णवे।\nलङ्कां दग्ध्वा रिपून्हत्वा रावणादीन्रणे शरैः।। १५४.२ ।।"
  },
  {
    "text": "वैदेहीं च समासाद्य रामो वचनमब्रवीत्।\nपश्यत्सु लोकपालेषु तस्याऽऽचार्ये पुरः स्थिते।। १५४.३ ।।"
  },
  {
    "text": "अग्नौ शुद्धिगतां सीतां रामो लक्ष्मणसंनिधौ।\nएहि वैदेहि शुद्धऽसि अङ्कमारोढुमर्हसि।। १५४.४ ।।"
  },
  {
    "text": "नेत्युवाच तदा श्रीमानङ्गदो हनुमांस्तथा।\nअयोध्यायां तु वैदेहि सार्धं यामः सुहृज्जनैः।। १५४.५ ।।"
  },
  {
    "text": "तत्र शुद्धिमवाप्याथ पुनर्भातृषु मातृषु।\nलौकिकेष्वपि पश्यत्सु ततः शुद्धा नृपात्मजा।। १५४.६ ।।"
  },
  {
    "text": "अयोध्यायां सुपुण्येऽह्नि अङ्कमारोढुमर्हंसि।\nअस्याश्चरित्रविषये संदेहः कस्य जायते।। १५४.७ ।।"
  },
  {
    "text": "लोकापवादस्तदपि निरस्यः स्वजनेषु हि।\nतयोर्वाक्यमनादृत्य लक्ष्मणः सविभीषणः।। १५४.८ ।।"
  },
  {
    "text": "रामश्च जाम्बवांश्चैव तामाह्वयन्नृपात्मजाम्।\nस्वस्तीत्युक्ता देवताभी राज्ञोङ्कं चाऽऽरुरोह सा।। १५४.९ ।।"
  },
  {
    "text": "मुदतिस्ते ययुः शीघ्रं पुष्पकेण विराजता।\nअयोध्यां नगरीं प्राप्य तथा राज्यं स्वकं तु यत्।। १५४.१० ।।"
  },
  {
    "text": "मुदितास्तेऽभवन्सर्वे सदा रामानुवर्तिनः।\nततः कतिपयाहेषु अनार्येभ्यो विरूपिकाम्।। १५४.११ ।।"
  },
  {
    "text": "वाचं श्रुत्वा स तत्याज गुर्विणीं तामयोनिजाम्।\nमिथ्यापवादमपि हि न सहन्ते कुलोन्नताः।। १५४.१२ ।।"
  },
  {
    "text": "वाल्मीकेर्मुनिमुख्यस्य आश्रमस्य समीपतः।\nतत्याज लक्ष्मणः सीतामदुष्टां रुदतीं रुदन्।। १५४.१३ ।।"
  },
  {
    "text": "नोल्लङ्घ्याऽऽज्ञा गुरूणामित्यसौ तदकरोद्भिया।\nततः कतिपयाहेतु व्यतीतेषु नृपात्मजः।। १५४.१४ ।।"
  },
  {
    "text": "रामः सौमित्रिणा सार्धं हयमेधाय दीक्षितः।\nतत्रैवाऽऽजग्मतुरुभौ रामपुत्रौ यशस्विनौ।। १५४.१५ ।।"
  },
  {
    "text": "लवः कुशश्च विख्यातौ नारदाविव गायकौ।\nरामायणं समग्रं तद्‌गन्धर्वाविव सुस्वरौ।। १५४.१६ ।।"
  },
  {
    "text": "रामाय चरितं सर्वं गायमानौ समीयतुः।\nयज्ञवाटं राजसुतौ हेतुभिर्लक्षितौ तदा।। १५४.१७ ।।"
  },
  {
    "text": "रामपुत्रावुभौ शूरौ वैदेह्यास्तनयाविति।\nतावानीय ततः पुत्रावभिषच्य यथाक्रमम्।। १५४.१८ ।।"
  },
  {
    "text": "अङ्कारूढौ ततः कृत्वा सस्वजे तौ पुनः पुनः।\nसंसारदुःखिन्नानामगतीनां शरीरिणाम्।। १५४.१९ ।।"
  },
  {
    "text": "पुत्रालिङ्गनमेवात्र परं विश्रान्तिकारणम्।\nमुहुरालिङ्ग्य तौ पुत्रौ मुहुः स्वजति चुम्बति।। १५४.२० ।।"
  },
  {
    "text": "किमप्यन्तर्ध्याति च निःश्वसत्यपि वै मुहुः।\nएतस्मिन्नन्तरे प्राप्ता राक्षसा लङ्कवासिनः।। १५४.२१ ।।"
  },
  {
    "text": "सुग्रीवो हनुमांश्चैव अङ्गदो जाम्बवांस्तथा।\nअन्ये च वानराः सर्वे विभीषणपुरः सराः।। १५४.२२ ।।"
  },
  {
    "text": "ते चाऽऽगत्य नृपं प्राप्ताः सिंहासनमुपस्थितम्।\nसीतामदृष्ट्वा हनुमानङ्गदः कनकाङ्गदः।। १५४.२३ ।।"
  },
  {
    "text": "क्व गताऽयोनिजा माता एको रामोऽत्र दृश्यते।\nरामेण सा परित्यक्ता इत्यूचुर्द्वारपालकाः।। १५४.२४ ।।"
  },
  {
    "text": "पश्यत्सु लोकपालेषु आर्ये तत्र प्रवादिनि।\nअग्नौ शुद्धिगतां(ता)सीतां(ता)किंतु राजा निरंकुशः।। १५४.२५ ।।"
  },
  {
    "text": "उत्पन्नैर्लौकिकैर्वाक्यै रामस्त्यजति तां प्रियाम्।\nमरिष्याव इति ह्युक्त्वा गौतमीं पुनरीयतुः।। १५४.२६ ।।"
  },
  {
    "text": "रामस्तौ पृष्ठतोऽभ्येत्य(?)अयोध्यावासिभिः सह।\nआगत्य गौतमीं तत्राकुर्वंस्त परमं तपः।। १५४.२७ ।।"
  },
  {
    "text": "स्मारं स्मारं निश्वसन्तस्तां सीतां लोकमातरम्।\nसंसारास्थाविरहिता गौतमीसेवनोत्सुकाः।। १५४.२८ ।।"
  },
  {
    "text": "लोकत्रयपतिः साक्षाद्रामोऽनुजसमन्वितः।\nप्राप्तं स्नात्वा च गौतम्यां शिवाराधनतत्परः।। १५४.२९ ।।"
  },
  {
    "text": "परितापं हजौ सर्वं सहस्रपरिवारितः।\nयत्र चाऽऽसीत्स वृत्तान्तः सहस्रकुण्डमुच्यते।। १५४.३० ।।"
  },
  {
    "text": "दशापराणि तीर्थानि तत्र सर्वार्थदानि च।\nतत्र स्नानं च दानं च सहस्रफलदायकम्।। १५४.३१ ।।"
  },
  {
    "text": "यत्र श्रीगौतमीतीरे वसिष्ठादिमुनीश्वरैः।\nसर्वापत्तारकं होममकारयदघान्तकम्।। १५४.३२ ।।"
  },
  {
    "text": "सहस्रसंख्यायुक्तेषु कुण्डेषु वसुधारया।\nसर्वानपेक्षितान्कामानवापासौ महातपाः।। १५४.३३ ।।"
  },
  {
    "text": "गौतम्याः सरिदम्बायाः प्रसादाद्राक्षसान्तकः।\nसहस्रकुण्डाभिधं तदभूत्तीर्थं महाफलम्।। १५४.३४ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये सहस्रकुण्डादिदशतीर्थवर्णनं नाम चतुष्पञ्चाशदधिकशततमोऽध्यायः।। १५४ ।।"
  },
  {
    "text": "गौतमीमाहात्म्ये पञ्चाशीतितमोऽध्यायः।। ८५ ।।"
  }
]
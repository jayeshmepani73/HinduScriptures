[
  {
    "text": "<b>अथ षट्षष्टितमोऽध्यायः</b>\n<b>गुडिवायात्रामाहात्म्यकथनम्</b>\n<b>ब्रह्मोवाच</b>\nगुडिवामण्डपं यान्तं ये पश्यन्ति रथे स्थितम्।\nकृष्णं बलं सुभद्रां च ते यान्ति भवनं हरेः।। ६६.१ ।।"
  },
  {
    "text": "ये पश्यन्ति तदा कृष्णं सप्ताहं मण्डपे स्थितम्।\nहलिनं च सुभद्रां च विष्णुलोकं व्रजन्ति ते।। ६६.२ ।।"
  },
  {
    "text": "मुनय ऊचुः\nकेन सा निर्मिता यात्रा दक्षिणस्यां जगत्पते।\nयात्राफलं च किं तत्र प्राप्यते ब्रूहि मानवैः।। ६६.३ ।।"
  },
  {
    "text": "किमर्थं सरसस्तीरे राज्ञस्तस्य जगत्पते।\nपवित्रे विजने देश गत्वा तत्र च मण्डपे।। ६६.४ ।।"
  },
  {
    "text": "कृष्णः संकर्षणश्चैव सुभद्रा च रथेन ते।\nस्वस्थानं संपरित्यज्य सप्तरात्रं वसन्ति वै।। ६६.५ ।।"
  },
  {
    "text": "ब्रह्मोवाच\nइन्द्रद्युम्नेन भो विप्राः पुरा वै प्रार्थितो हरिः।\nसप्ताहं सरसस्तीरे मम यात्रा भवत्विति ।। ६६.६ ।।"
  },
  {
    "text": "गुडिवा नाम देवेश भुक्तिमुक्तिफलप्रदा।\nतस्मै किल वरं चासौ ददौ स पुरुषोत्तमः।। ६६.७ ।।"
  },
  {
    "text": "श्रीभगवानुवाच\nसप्ताहं सरसस्तीरे तव राजन्भविष्यति।\nगुडिवा नाम यात्रा मे सर्वकामफलप्रदा।। ६६.८ ।।"
  },
  {
    "text": "ये मां तत्रार्चयिष्यन्ति श्रद्धया मण्डपे स्थितम्।\nसंकर्षणं सुभद्रां च विधिवत्सुसमाहिताः।। ६६.९ ।।"
  },
  {
    "text": "ब्राह्मणाः क्षत्रिया वैश्याः शूद्राश्च वै नृप।\nपुष्पैर्गन्धैस्तथा धूपैर्दीपैर्नैवेद्यैकैर्वरैः।। ६६.१० ।।"
  },
  {
    "text": "उपहारैर्बहुविधैः प्रणिपातैः प्रदक्षिणैः।\nजयशब्दैस्तथा स्तोत्रैर्गीतैर्वाद्यैर्मनोहरैः।। ६६.११ ।।"
  },
  {
    "text": "न तेषां किञ्चित्फलं यस्य यदीप्सितम्।\nभविष्यति नृपश्रेष्ठ मत्प्रसादादसंशयम्।। ६६.१२ ।।"
  },
  {
    "text": "ब्रह्मोवाच\nएवमुक्त्वा तु तं देवस्तत्रैवान्तरधीयत।\nस तु राजवरः श्रीमान्कृतकृत्योऽभवत्तदा।। ६६.१३ ।।"
  },
  {
    "text": "तस्मात्सर्वप्रयत्नेन गुडिवायां द्विजोत्तमाः।\nसर्वकामप्रदं देवं पश्येत्तं पुरुषोत्तमम्।। ६६.१४ ।।"
  },
  {
    "text": "अपुत्रो लभते पुत्रान्निर्धनो लभते धनम्।\nरोगाच्च मुच्यते रोगी कन्या प्राप्नोति सत्पतिम्।। ६६.१५ ।।"
  },
  {
    "text": "आयुः कीर्तितं यशो मेधां बलं विद्यां धृतिं पशून्।\nनरः संततिमाप्नोति रूपययौवनसंपदम्।। ६६.१६ ।।"
  },
  {
    "text": "यान्यान्समीहते भोगान्दृष्ट्वा तं पुरुषोत्तमम्।\nनरो वाऽप्यथवा नारी तांस्तान्प्राप्नोत्यसंशयम्।। ६६.१७ ।।"
  },
  {
    "text": "यात्रां कृत्वा गुडिवाख्यां विधिवत्सुसमाहितः।\nआषाढस्य सिते पक्षे नरो योषिदथापि वा।। ६६.१८ ।।"
  },
  {
    "text": "दृष्ट्वा कृष्णं च रामं च सुभद्रां च द्विजोत्तमाः।\nदशपञ्चाश्वमेधानां फलं प्राप्नोति चाधिकम्।। ६६.१९ ।।"
  },
  {
    "text": "सप्तावरान्सप्त परान्वंशानुद्धृत्य चाऽऽत्मनः।\nकामगेन विमानेन सर्वरत्नैरलंङ्कृतः।। ६६.२० ।।"
  },
  {
    "text": "गन्धर्वैरप्सरोभिश्च सेव्यमानो यथोत्तरैः।\nरूपवान्सुभगः शूरो नरो विष्णुपुरं व्रजेत्।। ६६.२१ ।।"
  },
  {
    "text": "तत्र भुक्त्वा वरान्भोगान्यावदाभूतसंप्लवम्।\nसर्वकामसमृद्धात्मा जरामरणवर्जितः।। ६६.२२ ।।"
  },
  {
    "text": "पुण्यक्षयादिहाऽऽगत्य चतुर्वेदी द्विजो भवेत्।\nवैष्णवं योगमास्थाय ततो मोक्षमवाप्नुयात्।। ६६.२३ ।।"
  },
  {
    "text": "इति श्रीमहापुराणे आदिब्राह्मे स्वयभुऋषिसंवादे गुडिवायात्रामाहात्म्यनिरूपणं नाम षट्षष्टितमोऽध्यायः।। ६६ ।।"
  }
]
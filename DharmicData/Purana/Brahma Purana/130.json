[
  {
    "text": "<b>आपस्तम्बतीर्थवर्णनम्\n</b>\n<b>ब्रह्मोवाच\n</b>\nआपस्तम्बमिति ख्यातं तीर्थं त्रैलोक्यविश्रुतम्।\nस्मारणादप्यशेषाघसंघविध्वंसनक्षमम्।। १३०.१ ।।"
  },
  {
    "text": "आपस्तम्बो महाप्राज्ञो मुनिरासीन्महायशाः।\nतस्य भार्याऽक्षसूत्रेति पतिधर्मपरायणा।। १३०.२ ।।"
  },
  {
    "text": "तस्य पुत्रो महाप्राज्ञः कर्किनामाऽथ तत्त्ववित्।\nतस्याऽऽश्रममनुप्राप्तो ह्यगस्त्यो मुनिसत्तमः।। १३०.३ ।।"
  },
  {
    "text": "तमगस्त्यं पूजयित्वा आपस्तम्बो मुनीश्वरः।\nशिष्यैरनुगतो धीमांस्तं प्रष्टुमुपचक्रमे।। १३०.४ ।।"
  },
  {
    "text": "<b>आपस्तम्ब उवाच\n</b>\nत्रयाणां को नु पूज्यः स्याद्‌देवानां मुनिसत्तम।\nभुक्तिर्मुक्तिश्च कस्माद्वा स्यादनादिश्च को भवेत्।। १३०.५ ।।"
  },
  {
    "text": "अनन्तश्चापि को विप्र देवानामपि दैवतम्।\nयज्ञैः क इज्यते देवः को वदेष्वनुगीयते।।\nएवं मे संशंयं छेत्तुं वदागस्त्य महामुने।। १३०.६ ।।"
  },
  {
    "text": "<b>अगस्त्य उवाच\n</b>\nधर्मार्थकाममोक्षाणां प्रमाणं शब्द उच्यते।\nतत्रापि वैदिकः शब्दः प्रमाणं परमं मतः।। १३०.७ ।।"
  },
  {
    "text": "वेदेन गीयते यस्तु पुरुषः स परात्परः।\nमृतोऽपरः स विज्ञेयो ह्यमृतः पर उच्यते।। १३०.८ ।।"
  },
  {
    "text": "योऽमूर्तः स परो ज्ञेयो ह्यपरो मूर्त उच्यते।\nगुणाभिव्याप्तिभेदेन मूर्तोऽसौ त्रिविधो भवेत्।। १३०.९ ।।"
  },
  {
    "text": "ब्रह्मा विष्णुः शिवश्चेति एक एव त्रिधोच्यते।\nत्रयाणामपि देवनां वेद्यमेकं परं हि तत्।। १३०.१० ।।"
  },
  {
    "text": "एकस्य बहुधा व्याप्तिर्गुणकर्मविभेदतः।\nलोकानामुपकारार्थमाकृतित्रितयं भवेत्।। १३०.११ ।।"
  },
  {
    "text": "यस्तत्त्वं वेत्ति परमं स च विद्वान्न चेतरः।\nतत्र यो भेदमाचष्टे लिङ्गभेदी स उच्यते।। १३०.१२ ।।"
  },
  {
    "text": "प्रायश्चित्तं न तस्यास्ति यश्चैषां व्याहरेद्भिदम्।\nत्रयाणामपि देवानां मूर्तिभेदः पृथक्पृथक्।। १३०.१३ ।।"
  },
  {
    "text": "वेदाः प्रमाणं सर्वत्र साकारेषु पृथक्पृथक्।\nनिराकारं च यत्त्वेकं तत्तेभ्यः परमं मतम्।। १३०.१४ ।।"
  },
  {
    "text": "<b>आपस्तम्ब उवाच\n</b>\nनानेन निर्णयः कश्चिन्मयाऽत्र विदितो भवते।\nतत्राप्यत्र रहस्यं यत्तद्विमृश्याऽऽशु कीर्त्यताम्।।\nनिःसंशयं निर्विकल्पं भाजनं सर्वसंपदाम्।। १३०.१५ ।।"
  },
  {
    "text": "<b>ब्रह्मोवाच\n</b>\nएतदाकर्ण्य भगवानगस्त्यो वाक्यमब्रवीत्।। १३०.१६ ।।"
  },
  {
    "text": "<b>अगस्त्य उवाच\n</b>\nयद्यप्येषां न भेदोऽस्ति देवानां तु परस्परम्।\nतथाऽपि सर्वसिद्धिः स्याच्छिवादेव सुखात्मनः।। १३०.१७ ।।"
  },
  {
    "text": "प्रपञ्चस्य निमित्तं यत्तज्ज्योतिश्च परं शिवः।\nतमेव साधय हरं भक्त्या परमया मुने।।\nगौतम्यां सकलाघौघसंहर्ता दण्डके वने।। १३०.१८ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा मुनेर्वाक्यं परां प्रीतिमुपागतः।\nभुक्तिदो मुक्तिदः पुंसां साकारोऽथ निराकृतिः।। १३०.१९ ।।"
  },
  {
    "text": "सृष्ट्याकारस्ततः शक्तः पालनाकार एव च।\nदाता च हन्ति सर्वं यो यस्मादेतत्समाप्यते।। १३०.२० ।।"
  },
  {
    "text": "<b>अगस्त्य उवाच\n</b>\nब्रह्माकृतिः कर्तृरूपा वैष्णवी पालनी तथा।\nरुद्राकृतिर्निहन्त्री सा सर्ववेदेषु पठ्यते।। १३०.२१ ।।"
  },
  {
    "text": "<b>ब्रह्मोवाच\n</b>\nआपतम्बस्तदा गङ्गं गत्वा स्नात्वा यतव्रतः।\nतुष्टाव शंकरं देवं स्तोत्रेणानेन नारद।। १३०.२२ ।।"
  },
  {
    "text": "<b>आपस्तम्ब उवाच\n</b>\nकाष्ठेषु वह्निः कुसुमेषु गन्धो, वीजेषु वृक्षादि दृषत्सु हेम।\nभूतेषु सर्वेषु तथाऽस्ति यो वै, तं सोमनाथं शरणं व्रजामि।। १३०.२३ ।।"
  },
  {
    "text": "यो लीलया विश्वमिदं चकार, धाता विधाता भुवनत्रयस्य।\nयो विश्वरूपः सदसत्परो यः, सोमेश्वरं तं शरणं व्रजामि।। १३०.२४ ।।"
  },
  {
    "text": "यं स्मृत्य दारिद्‌य्रमहाभिशापरोगादिभिर्न स्पृश्यते शरीरी।\nयमाश्रिताश्चेप्सितमाप्नुवन्ति, सोमेश्वरं तं शरणं व्रजामि।। १३०.२५ ।।"
  },
  {
    "text": "येन त्रयीधर्ममवेक्ष्य पूर्वं, ब्रह्मादयस्तत्र समीहिताश्च।\nएवं द्विधा येन कृतं शरीरं, सोमेश्वरं तं शरणं व्रजामि।। १३०.२६ ।।"
  },
  {
    "text": "यस्मै नमो गच्छति मन्त्रपूतं, हुतं हविर्या च कृता च पूजा।\nदत्तं हविर्येन सूरा भजन्ते, सोमेश्वरं तं शरणं व्रजामि।। १३०.२७ ।।"
  },
  {
    "text": "यस्मात्परं नान्यदस्ति प्रशस्तं यस्मात्परं नैव सुसूक्ष्ममन्यत्।\nयस्मात्परं नो महतां महच्च, सोमेश्वरं तं शरणं व्रजामि।। १३०.२८ ।।"
  },
  {
    "text": "यस्याऽऽज्ञया विश्वमीदं विचित्रमचिन्त्यरूपं विविधं महच्च।\nएकक्रियं यद्वदनुप्रयाति सोमेश्वरं तं शरणं व्रजामि।। १३०.२९ ।।"
  },
  {
    "text": "यस्मिन्विभूतिः सकलाधिपत्यं, कर्तृत्वदातृत्वमहात्त्वमेव।\nप्रीतिर्यशः सौख्यमनादिधर्मः, सोमेश्वरं तं शरणं व्रजामि।। १३०.३० ।।"
  },
  {
    "text": "नित्यं शरण्यः सकलस्य पूज्यो, नित्यं प्रियो यः शरणागतस्य।\nनित्यं शिवो यः सकलस्य रूपं, सोमेश्वरं तं शरणं व्रजामि।। १३०.३१ ।।"
  },
  {
    "text": "<b>ब्रह्मोवाच\n</b>\nततः प्रसन्नो भगवानाह नारद तं मुनि(न्वरं वृण्विति चाऽऽह त)म्।\nआत्मार्थ च परार्थं च आपस्तम्बोऽब्रवीच्छिवम्।। १३०.३२ ।।"
  },
  {
    "text": "सर्वान्कामानाप्नुयुस्ते ये स्नात्वा देवमीश्वरम्।\nपश्येयुर्जगतामीशमस्त्वित्याह शिवो मुनिम्।। १३०.३३ ।।"
  },
  {
    "text": "ततः प्रभृति तत्तीर्थमापस्तम्बमुदाहृतम्।\nअनाद्यविद्यातिमिरव्रातमिर्मूलनक्षमम्।। १३०.३४ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये दक्षिणकूलस्थापस्तम्बसोमेश्वरतीर्थवर्णनं नाम त्रिंशदधिकशततमोऽध्यायः।। १३० ।।"
  },
  {
    "text": "गौतमीमाहात्म्ये एकषष्टितमोऽध्यायः।। ६१ ।।"
  }
]
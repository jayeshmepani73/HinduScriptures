[
  {
    "text": "<b>अथ षडधिकशततमोऽध्यायः</b>\n<b>देवदानवानां मेरुपर्वतं प्राप्य मन्त्रकरणम्</b>\n<b>ब्रह्मोवाच</b>\nप्रवरासंगमो नाम श्रेष्ठा चैव महानदी।\nयत्र सिद्धेश्वरो देवः सर्वलोकोपकारकृत्।। १०६.१ ।।"
  },
  {
    "text": "देवानां दानवानां च संगमोऽभूत्सुदारुणः।\nतेषां परस्परं वाऽपि प्रीतिश्चाभून्महामुने।। १०६.२ ।।"
  },
  {
    "text": "तेऽप्येवं मन्त्रयामासुर्देवा वै दानवा मिथः।\nमेरुपर्वतमासाद्य परस्परहितैषिणः।। १०६.३ ।।"
  },
  {
    "text": "देवदैत्या ऊचुः\nअमृतेनामरत्वं स्यादुत्पाद्यमृतमुत्तमम्।\nपिबामः सर्वं एवैते भवामश्चामरा वयम्।। १०६.४ ।।"
  },
  {
    "text": "एकीभूत्वा वयं लोकान्पालयामः सुखानि च।\nप्राप्स्यामः संगरं हित्वा संगरो दुःखकारणम्।। १०६.५ ।।"
  },
  {
    "text": "प्रीत्या चैवार्जितानर्थान्भोक्ष्यामो गतमत्सराः।\nयतः स्नेहेन वृत्तिर्या साऽस्माकं सुखदा सदा।। १०६.६ ।।"
  },
  {
    "text": "वैपरीत्यं तु यद्वृत्तं न स्मर्तव्यं कदाचन।\nन च त्रैलोक्यराज्योऽपि कैवल्ये वा सुखं मनाक्।।\nतदूर्ध्वमपि वा यत्तु निर्वैरत्वादवाप्यते।। १०६.७ ।।"
  },
  {
    "text": "ब्रहमोवाच\nएवं परस्परं प्रीताः सन्तो देवाश्च दानवाः एकीभूताश्च सुप्रीत विमथ्य वरुणालयम्।। १०६.८ ।।"
  },
  {
    "text": "मन्थानं मन्दरं कृत्वा रज्जुं कृत्वा तु वासुकिम्।\nदेवाश्च दानवाः सर्वे ममन्थुर्वरुणालयम्।। १०६.९ ।।"
  },
  {
    "text": "उत्पन्नं च ततः पुण्यममृतं सुरवल्लभम्।\nनिष्पन्ने चामृते पुण्ये ते च प्रोचुः परस्परम्।। १०६.१० ।।"
  },
  {
    "text": "यामः स्वं स्वमधिष्ठानं कृतार्याः श्रमं गताः।\nसर्वे समं च सर्वेभ्यो यथायोग्यं विभज्यताम्।। १०६.११ ।।"
  },
  {
    "text": "यदा सर्वागमो यत्र यस्मिंल्लग्ने शुभावहे।\nविभज्यतामिदं पुण्यममृतं सुरसत्तमाः।। १०६.१२ ।।"
  },
  {
    "text": "इत्युक्त्वा ते ययुः सर्वे दैत्यदानवराक्षसाः।\nगतेषु दैत्यसंघेषु देवाः सर्वेऽन्वमन्त्रयन्।। १०६.१३ ।।"
  },
  {
    "text": "देवा ऊचुः\nगतास्ते रिवोऽस्माकं दैवयोगादरिंदमाः।\nरिपूणाममृतं नैव देयं भवति सर्वथा।। १०६.१४ ।।"
  },
  {
    "text": "ब्रह्मोवाच\nबृहस्पतिस्तथेत्याह पुनराह सुरानिदम्।। १०६.१५ ।।"
  },
  {
    "text": "बृहस्पतिरुवाच\nन जानन्ति यथा पापा पिबध्वं च तथाऽमृतम्।\nअयमेवोचितो मन्त्रो यच्छत्रूणां पराभवः।। १०६.१६ ।।"
  },
  {
    "text": "द्वेष्याः सर्वात्मना द्वेष्या इति नीतिविदो विदुः।\nन विश्वास्या न चाऽऽख्येया नैव मन्त्र्याश्च शत्रवः।। १०६.१७ ।।"
  },
  {
    "text": "देभ्यो न देयममृतं भवेयुरमरास्ततः।\nअमरेषु च जातेषु तेषु दैत्येषु शत्रुषु ।।\nताञ्जेतुं नैव शक्ष्यामो न देयममृतं ततः।। १०६.१८ ।।"
  },
  {
    "text": "ब्रह्मोवाच\nइति संमन्त्र्य ते देवा वाचस्पतिमथाब्रुवन्।। १०६.१९ ।।"
  },
  {
    "text": "देवा ऊचुः\nक्व यामः कुत्र मन्त्रः स्यात्क्व पिबामः क्व संस्थितिः।\nकुर्मस्तदेव प्रथमं वद वाचस्पते तथा।। १०६.२० ।"
  },
  {
    "text": "यान्तु ब्रह्माणममराः पृच्छन्त्वत्र गतिं पराम्।\nस तु ज्ञाता च वक्ता च दाता चैव पितामहः।। १०६.२१ ।।"
  },
  {
    "text": "ब्रह्मोवाच\nबृहस्पतेर्वचः श्रुत्वा मदन्तिकमथाऽऽगम्न्।\nनमस्य मां सुराः सर्वे यद्वृत्तं तन्न्यवेदयन्।। १०६.२२ ।।"
  },
  {
    "text": "तद्देववचनात्पुत्र तैः सुरैरगमं हरिम्।\nविष्णवे कथितं सर्वं शंभवे विषहारिणे।। १०६.२३ ।।"
  },
  {
    "text": "अहं विषणुश्च शंभुश्च देवगन्धर्वकिंनरैः।\nमेरुकंदरमागत्य न जानन्ति यथाऽसुराः।। १०६.२४ ।।"
  },
  {
    "text": "रक्षकं च हरिं कृत्वा सोमपानाय तस्थिरे।\nआदित्यस्तत्र विज्ञाता सोमभोज्यानथेतरान्।। १०६.२५ ।।"
  },
  {
    "text": "सोमो दाताऽमृतं भागं चक्रधृग्रक्षकस्तथा।\nनैव जानन्ति तद्देत्या दनुजा राक्षसास्तथा।। १०६.२६ ।।"
  },
  {
    "text": "विना राहुं महाप्राज्ञं सैहिकेयं च सोमपम्।\nकामरूपधरो राहुर्मरुतां मध्यमाविशत्।। १०६.२७ ।।"
  },
  {
    "text": "मरुद्रूपं समास्थाय पानपात्रधरस्तथा।\nज्ञात्वा दिवाकरो दैत्यं तं सोमाय न्यवेदयत्।। १०६.२८ ।।"
  },
  {
    "text": "तदा तदमृतं तस्मै दैत्यायादैत्यरूपिणे।\nदत्त्वा सोमं तदा सोमो विष्णवे तन्न्यवेदयत्।। १०६.२९ ।।"
  },
  {
    "text": "विष्णुः पीतामृतं दैत्यं चक्रेणोद्यम्य तच्छिरः।\nचिच्छेद तरसा वत्स तच्छिरस्त्वमरं त्वभूत्।। १०६.३० ।।"
  },
  {
    "text": "शिरोमात्रविहीनं यद्देहं तदपतद्भुवि।\nदेहं तदमृतस्पृष्टं पतितं दक्षिणे तटे।। १०६.३१ ।।"
  },
  {
    "text": "गौतम्या मुनिशार्दुल कम्पयद्वसुधातलम्।\nदेहं चाप्यमरं पुत्र तदद्भुतिमिवाभवत्।। १०६.३२ ।।"
  },
  {
    "text": "देहं च शिरसोऽपेक्षे शिरो देहमपेक्षते।\nउभयं चामरं जातं दैत्यश्चायं महाबलः।। १०६.३३ ।।"
  },
  {
    "text": "शिरः काये समाविष्टं सर्वान्भक्षयते सुरान्।\nतस्माद्देहमिदं पूर्वं नाशयामो महीगतम्।।\nततस्ते शंकरं प्राहुर्देवाः सर्वे ससंभ्रमाः।। १०६.३४ ।।"
  },
  {
    "text": "देवा ऊचुः\nमहीगतं दैत्यदेहं नाशयस्व सुरोत्तम।\nत्वं देव करुणासिन्धुः शरणागतरक्षकः।। १०६.३५ ।।"
  },
  {
    "text": "शिरसा नैव युज्येत दैत्यदेहं तथा कुरु।। १०६.३६ ।।"
  },
  {
    "text": "ब्रह्मोवाच\nप्रेषयामास चेशोऽपि श्रेष्ठां शक्तिं तदाऽऽत्मनः।\nमातृभिः सहितां देवीं मातरं लोकपालिनीम्।। १०६.३७ ।।"
  },
  {
    "text": "ईशायुधधरा देवी ईशशक्तिसमन्विता।।\nमहीगतं यत्र देहं तत्रागाद्भक्ष्यकाङ्क्षिणी।। १०६.३८ ।।"
  },
  {
    "text": "शिरोमात्रं सुराः सर्वे मेरौ तत्रैव सान्त्वयन्।\nदेहो देव्या पुनस्तत्र युयुधे बहवः समाः।। १०६.३९ ।।"
  },
  {
    "text": "राहुस्तत्र सुरानाह भित्त्वा देहं पुरा मम(?)।\nअत्राऽऽस्ते रसमुत्कृष्टं तदाकृष्य शरीरतः(?)।। १०६.४० ।।"
  },
  {
    "text": "पृथग्भूते रसे देहं प्रवरेऽमृतमुत्तमम्।\nभस्मीभूयात्क्षणेनैव तस्मात्कुर्वन्तु तत्पुरा ।। १०६.४१ ।।"
  },
  {
    "text": "ब्रह्मोवाच\nएतद्राहुवचः श्रुत्वा प्रीताः सर्वेऽसुरारयः।\nअभ्यषिञ्चन्ग्रहाणां त्वं ग्रहो भूया मुदाऽन्वितः।। १०६.४२ ।।"
  },
  {
    "text": "तद्देववचनाच्छक्तिरीश्वरी य निगद्यते।\nदेहं भित्त्वा दैत्यपतेः सुरशक्तिसमन्विता।। १०६.४३ ।।"
  },
  {
    "text": "आकृष्य शीघ्रमुत्कृष्टं प्रवरं चामृतं बहिः।\nस्थापयित्वा तु तद्देहं भक्षयामास चाम्बिका।। १०६.४४ ।।"
  },
  {
    "text": "कालरात्रिर्भद्रकाली प्रोच्यते या महाबलाः।\nस्थापितं रसमुत्कृष्टं रसानां प्रवरं रसम्(?)।। १०६.४५ ।।"
  },
  {
    "text": "व्यस्रवत्स्थापितं तत्तु प्रवरा साऽभवन्नदी।\nआकृष्टममृतं चैव स्थापितं साऽप्यटभक्षयत्।। १०६.४६ ।।"
  },
  {
    "text": "ततः श्रेष्ठा नदी जाता प्रवरा चामृता शुभा।\nराहुदेहसमुद्भूता रुद्रशक्तिसमन्विता।। १०६.४७ ।।"
  },
  {
    "text": "नदीनां प्रवरा रम्या चामृता प्रेरिता तथा।\nतत्र पञ्च सहस्राणि तीर्थानि गुणवन्ति च।। १०६.४८ ।।"
  },
  {
    "text": "तत्र शंभुः स्वयं तस्थौ सर्वदा सुरपूजितः।\nतस्यै तुष्टाः सुराः सर्वे देव्यै नद्यै पृथक् पृथक्।। १०६.४९ ।।"
  },
  {
    "text": "वरान्ददुर्मुदा युक्ता यथा पूजामवाप्स्यति।\nशंभुः सुरपतिर्लोके तथा पूजामवाप्स्यसि।। १०६.५० ।।"
  },
  {
    "text": "निवासं कुरु देवि त्वं लोकानां हितकाम्यया।\nसदा तिष्ठ रसेशानि सर्वेषां सर्वसिद्धिदा।। १०६.५१ ।।"
  },
  {
    "text": "स्तवनात्कीर्तनाद्ध्यानात्सर्वकामप्रदायिनी।\nत्वां नमस्यन्ति ये भक्त्वा किंचिदापेक्ष्य सर्वदा।। १०६.५२ ।।"
  },
  {
    "text": "तेषां सर्वाणि कार्याणि भवेयुर्देवताज्ञया।\nशिवशक्त्योर्यतस्तस्मिन्निवासोऽभूत्सनातनः।। १०६.५३ ।।"
  },
  {
    "text": "अतो वदन्ति मुनयो निवासपुरमित्यदः।\nप्रवरायाः पुरा देवाः सुप्रीतास्ते वरान्ददुः।। १०६.५४ ।।"
  },
  {
    "text": "गङ्गायाः संगमो यस्ते विख्यातः सुरवल्लभः।\nतत्राऽऽप्लुतानां सर्वेषां भुक्तिर्वा मुक्तिरेव च।। १०६.५५ ।।"
  },
  {
    "text": "यद्वाऽपि मनसः काम्यं देवानामपि दुर्लभम्।\nस्यात्तेषां सर्वमेवेह दत्त्वा सुरा ययुः।। १०६.५६ ।।"
  },
  {
    "text": "ततः प्रभृति तत्तीर्थं प्रवरासंगमं विदुः।\nप्रेरिता देवदेवेन शक्तिर्या प्रेरिता तु सा।।\nअमृता सैव विख्याता प्रवरैवं महानदी।। १०६.५७ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे शिवप्रेरितामृतासंगमादितीर्थवर्णनं नाम षडधिकशततमोऽध्यायः।। १०६ ।।"
  },
  {
    "text": "गौतमीमाहात्म्ये सप्तत्रिंशोऽध्यायः।। ३७ ।।"
  }
]
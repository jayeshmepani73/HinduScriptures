[
  {
    "text": "<b>उत्कलक्षेत्र-वर्मनम्\n</b>\n<b>ब्रह्मोवाच\n</b>\nविरजे विरजा माता ब्रह्माणी संप्रतिष्ठिता।\nयस्याः संदर्शनान्मर्त्यः पुनात्यासप्तमं कुलम्॥ ४२.१ ॥"
  },
  {
    "text": "सकृद्‌दृष्ट्वा तु तां देवीं भक्त्याऽऽपूज्य प्रणम्य च।\nनरः स्ववंशमुद्धृत्य मम लोकं स गच्छति॥ ४२.२ ॥"
  },
  {
    "text": "अन्याश्च तत्र तिष्ठन्ति विरजे लोकमातरः।\nसर्वपापहरा देव्यो वरदा भक्तवत्सलाः॥ ४२.३ ॥"
  },
  {
    "text": "आस्ते वैतरणी तत्र सर्वपापहरा नदी।\nयस्यां स्नात्वा नरश्रेष्ठः सर्वपापैः प्रमुच्यते॥ ४२.४ ॥"
  },
  {
    "text": "आस्ते स्वयंभूस्तत्रैव क्रोडरूपी हरिः स्वयम्।\nदृष्ट्वा प्रणम्य तं भक्त्वा परं विष्णुं व्रजन्ति ते॥ ४२.५ ॥"
  },
  {
    "text": "कापिले गोग्रहे सोमे तीर्थे चालाबुसंज्ञिते।\nमृत्युंजये क्रोडतीर्थे वासुके सिद्धकेश्वरे॥ ४२.६ ॥"
  },
  {
    "text": "तीर्थेष्वेतेषु मतिमान्विरजे संयतेन्द्रियः।\nगत्वाष्टतीर्थं विधिवत्स्नात्वा देवान्प्रणम्यच॥ ४२.७ ॥"
  },
  {
    "text": "सर्वपापविनिर्मुक्तो विमानवरमास्थितः।\nउपगीयमानो गन्धर्वैर्मम लोके महीयते॥ ४२.८ ॥"
  },
  {
    "text": "विरजे यो मम क्षेत्रे पिण्डदानं करोति वै।\nस करोत्यक्षयां तृप्तिं पितॄणां नात्र संशयः॥ ४२.९ ॥"
  },
  {
    "text": "मम क्षेत्रे मुनिश्रेष्ठ विरजे ये कलेवरम्।\nपरित्यजन्ति पुरुषास्ते मोक्षं प्राप्नुवन्ति वै॥ ४२.१० ॥"
  },
  {
    "text": "स्नात्वा यः सागरे मर्त्यों दृष्ट्वा च कपिलं हरिम्।\nपश्येद्‌देवीं च वाराहीं स याति त्रिदशालयम्॥ ४२.११ ॥"
  },
  {
    "text": "सन्ति चान्यानितीर्थानि पुण्यान्यायतनानि च।\nतत्काले तु मुनिश्रेष्ठा वेदितव्यानि तानि वै॥ ४२.१२ ॥"
  },
  {
    "text": "समुद्रस्योत्तरे तीरे तस्मिन्देशे द्विजोत्तमाः।\nआस्ते गृह्यं परं क्षेत्रं मुक्तिदं पापनाशनम्॥ ४२.१३ ॥"
  },
  {
    "text": "सर्वत्र वालुकाकीर्णं पवित्रं सर्वकामदम्।\nधसयोजनविस्तीर्णं क्षेत्रं परमदुर्लभम्॥ ४२.१४ ॥"
  },
  {
    "text": "अशोकार्जुनपुंनागैर्बकुलैः सरलद्रुमैः।\nपनसैर्नारिकेलैश्च शालैस्तालैः कपित्थकैः॥ ४२.१५ ॥"
  },
  {
    "text": "चम्पकैः कर्णिकारैश्च चूतबिल्वैः सपाटलैः।\nकदम्बैः कोविदारैस्च लकुचैर्नागकेसरैः॥ ४२.१६ ॥"
  },
  {
    "text": "प्राचीनामलकैर्लो ध्रैर्नारङ्गैर्धवखादिरैः।\nसर्जभूर्जाश्वकर्णैश्च तमालैर्देवदारुभिः॥ ४२.१७ ॥"
  },
  {
    "text": "मन्दारैः पारिजातैश्च न्यग्रोधागुरुचन्दनैः।\nखर्जूराम्रातकैः सिद्धैर्मुचुकुन्दैः सकिंशुकैः॥ ४२.१८ ॥"
  },
  {
    "text": "अश्वत्थैः सप्तपर्णैस्च मधुधारशुभाञ्जनैः।\nशिंशपामलकैर्नोपैर्निम्बतिन्दुविभीतकैः॥ ४२.१९ ॥"
  },
  {
    "text": "सर्वर्तुफलगन्धाढ्‌यैः सर्वर्तुकुसुमोज्ज्वलैः।\nमनोह्लादकरैः शुभ्रैर्नानाविहगनादितैः॥ ४२.२० ॥"
  },
  {
    "text": "श्रोत्ररम्यैः सुमधुरैर्बलनिदर्मनोरितैः।\nमनसः प्रीतिजनकैः शब्दैः खगमुखेरितैः॥ ४२.२१ ॥"
  },
  {
    "text": "चकोरैः शतपत्रैश्च भृङ्गराजैस्तथा शुकैः।\nकोकिलैः कलिविङ्कैश्च हारीतैर्जीवजीवकैः॥ ४२.२२ ॥"
  },
  {
    "text": "प्रियपुत्रैश्चातकैश्च तथाऽन्यैर्मधुरस्वरैः।\nश्रोत्ररम्यैः प्रियकरैः कूजद्भिश्चार्वधिष्ठितैः॥ ४२.२३ ॥"
  },
  {
    "text": "केतकीवनखण्डैश्च अतिमुक्तैः सुकुब्जकैः।\nमालतीकुन्दबाणैश्च करवीरैः सितेतरैः॥ ४२.२४ ॥"
  },
  {
    "text": "जम्वीरकरुणाङ्कोलैर्दाडिमैर्बीजपूरकैः।\nमातुलुङ्गैः पूगफलैर्हिन्तालैः कदलीवनैः॥ ४२.२५ ॥"
  },
  {
    "text": "अन्यैश्च विविधैर्वृक्षैः पुष्पैश्चान्यैर्मनोहरैः।\nलतावितानगुल्मैश्च विविधैश्च जलाशयैः॥ ४२.२६ ॥"
  },
  {
    "text": "दीर्घिकाभिस्तडागैश्च पुष्करिणीभिश्च वापिभिः।\nनानाजलाशयैः पुण्यैः पद्मिनीखण्डमण्डितैः॥ ४२.२७ ॥"
  },
  {
    "text": "सरांसि च मनोज्ञानि प्रसन्नसलिलानि च।\nकुमुदैः पुण्डरीकैश्च तथा नीसोत्पलैः शुभैः॥ ४२.२८ ॥"
  },
  {
    "text": "कह्लारैः कमलैस्चापि आचितानि समन्ततः।\nकादम्बैश्चक्रवाकैश्च तथैव जलकुक्कुटैः॥ ४२.२९ ॥"
  },
  {
    "text": "कारण्डवैः प्लवैर्हंसैः कूर्मैर्मत्स्यैस्च मद्‌गुबिः।\nदात्यूहसारसाकीर्णैः कोयष्टिबकशोभितैः॥ ४२.३० ॥"
  },
  {
    "text": "एतैश्चान्यैश्च कूजद्भिः समन्ताज्जलचारिभिः।\nखगैर्जलचरैश्चान्यैः कुसुमैस्च जलोद्भवैः॥ ४२.३१ ॥"
  },
  {
    "text": "एवं नानाविधैर्वृक्षैः पुष्पैः स्थलजलोद्भवैः।\nब्रह्मचारिगृहस्थैश्च वानप्रस्थैस्च भिक्षुभिः॥ ४२.३२ ॥"
  },
  {
    "text": "स्वधर्मनिरतैर्वर्णैस्थताऽन्यैः समलंकृतम्।\nहृष्टपुष्टजनाकीर्णं नरनारीसमाकुलम्॥ ४२.३३ ॥"
  },
  {
    "text": "अशेषविद्यानिलयं सर्वधर्मगुणाकरम्।\nएवं सर्वगुणोपेतं क्षेत्रं परमदुर्लभम्॥ ४२.३४ ॥"
  },
  {
    "text": "आस्ते तत्र मुनिश्रेष्ठा विख्यातः पुरुषोत्तमः।\nयावदुत्कलमर्यादा दिक्‌क्रमेम प्रकीर्त्तिता॥ ४२.३५ ॥"
  },
  {
    "text": "तावत्कृष्णप्रसादेन देशः पुण्यतमो हि सः।\nयत्र तिष्ठति विश्वात्मा देशे स पुरुषोत्त्मः॥ ४२.३६ ॥"
  },
  {
    "text": "जगद्‌व्यापी जगन्नाथस्तत्र सर्वं प्रतिष्ठितम्।\nअहं रुद्रश्च शक्रश्च देवस्चाग्निपुरोगमाः॥ ४२.३७ ॥"
  },
  {
    "text": "निवसामो मुनिश्रेष्ठास्तस्मिन्देशे सदा वयम्।\nगन्धर्वाप्सरसः सर्वाः पितरो देवमानुषाः॥ ४२.३८ ॥"
  },
  {
    "text": "यक्षा विद्याधराः सिद्धा मुनयः संशितव्रताः।\nऋषयो वालखिल्याश्च कस्यपाद्याः प्रजेश्वराः॥ ४२.३९ ॥"
  },
  {
    "text": "सुपर्णाः किंनरा नागास्तथाऽन्ये स्वर्गवासिनः।\nसाङ्गश्च चतुरो वेदाः शास्त्राणि विविधानि च॥ ४२.४० ॥"
  },
  {
    "text": "इतिहासपुराणानि यज्ञाश्च वरदक्षिणाः।\nनद्यश्च विविधाः पुण्यास्तीर्थान्यायतनानि च॥ ४२.४१ ॥"
  },
  {
    "text": "सागराश्च तथा शैलास्तस्मिन्देशे व्यवस्तिताः।\nएवं पुण्यतमे देशे देवर्षिपितृसोविते॥ ४२.४२ ॥"
  },
  {
    "text": "सर्वोपभोगसहिते वासः कस्य न रोचते।\nश्रेष्ठत्वं कस्य देशश्य किं चान्यदधिकं ततः॥ ४२.४३ ॥"
  },
  {
    "text": "आस्ते यत्र स्वयं देवो मुक्तिदः पुरुषोत्तमः।\nधन्यास्ते विबुधप्रख्या य वसन्त्युत्कले नराः॥ ४२.४४ ॥"
  },
  {
    "text": "तीर्थेराजजले स्नात्वा पश्यन्ति पुरुषोत्तमे।\nस्वर्गे वसन्ति ते मर्त्या न ते यान्ति यमालये॥ ४२.४५ ॥"
  },
  {
    "text": "ये वसन्त्युत्कले क्षेत्रे पुण्ये श्रीपुरुषोत्तमे।\nसफलं जीवितं तेषामुत्कलानां सुमेधसाम्॥ ४२.४६ ॥"
  },
  {
    "text": "ये पश्यन्ति सुरश्रेष्ठं प्रसन्नायतलोचनम्।\nचारुभ्रूकेशमुकुटं चारुकर्णावतंसकम्॥ ४२.४७ ॥"
  },
  {
    "text": "चारुस्मितं चारुदन्तं चारुकुण्डलमण्डितम्।\nसुनासं सुकोपलं च सुललाटं सुलक्षणम्॥ ४२.४८ ॥"
  },
  {
    "text": "त्रैलोक्यानन्दजननं कृष्णस्य मुखपङ्कजम्॥ ४२.४९ ॥"
  },
  {
    "text": "इति श्रीमहापुराणे आदिब्राह्मे स्वयंभु-ऋषिसंवाद उत्कलक्षेत्रवर्णनं ना द्विचत्वारिंशोऽध्यायः॥ ४२ ॥"
  }
]
[
  {
    "text": "<b>तीर्थादीनां चातुर्विध्यादिनिरूपणम्\n</b>\n<b>नारद उवाच\n</b>\nत्रिदैवत्यां सुरेशान गङ्गां ब्रूषे सुरेश्वर।\nब्राह्मणेनाऽऽहृतां पुण्यां जगतः पावनीं शुभाम्।। १७५.१ ।।"
  },
  {
    "text": "आदिमध्यावसाने च उभयोस्तीरयोरपि।\nया व्याप्ता विष्णुनेशेन त्वया च सुरसत्तम।।\nपुनः संक्षेपतो ब्रूहि न मे तृप्तिः प्रजायते।। १७५.२ ।।"
  },
  {
    "text": "<b>ब्रह्मोवाच\n</b>\nकमण्डलूस्‌थिता पूर्वं विष्णुपदानुगा।\nमहेश्वरजटाजूटे स्थिता सैव नमस्कृता।। १७५.३ ।।"
  },
  {
    "text": "ब्रह्मतेजः प्रभावेण शिवमाराध्य यत्नतः।\nततः प्राप्ता गिरिं पुण्यं ततः पूर्वार्णवं प्रति।। १७५.४ ।।"
  },
  {
    "text": "आगत्य संगता देवी सर्वतीर्थमयी नृणाम्।\nईप्सितानां तथा दात्री प्रभावोऽस्या विशिष्यते।। १७५.५ ।।"
  },
  {
    "text": "एतस्या नाधिकं मन्ये किंचित्तीर्थं जगत्त्रये।\nअस्याश्चैव प्रभावेण भाव्यं यच्च मनःस्थितम्।। १७५.६ ।।"
  },
  {
    "text": "अद्याप्यस्या हि माहात्म्यं वक्तुं कैश्चिन्न शक्यते।\nभक्तितो वक्ष्यते नित्यं या ब्रह्म परमार्थतः।। १७५.७ ।।"
  },
  {
    "text": "तस्याः परतरं तीर्थं न स्यादिति मतिर्मम।\nअन्यतीर्थेन साधर्म्यं न युज्येत कथञ्चन।। १७५.८ ।।"
  },
  {
    "text": "श्रुत्वा मद्वाक्यपीयूषैर्गङ्गाया गुणकीर्तनम्।\nसर्वेषां न मतिः कस्मात्तत्रैवोपरितिं गता।।\nइति भाति विचित्र म मुन खलु जगत्त्रये।। १७५.९ ।।"
  },
  {
    "text": "<b>नारद उवाच\n</b>\nधर्मार्थकाममोक्षाणां त्वं वेत्ता चोपदेशकः।\nछन्दांसि सरहस्यानि पुराणस्मृतयोऽपि च।। १७५.१० ।।"
  },
  {
    "text": "धर्मशास्त्राणि यच्चान्यत्तव वाक्ये प्रतिष्ठितम्।\nतीर्थानामथ दानानां यज्ञानां तपसां तथा।। १७५.११ ।।"
  },
  {
    "text": "देवतामन्त्रसेवानामधिकं किं वद प्रभो।\nयद्‌ब्रूषे भगवन्भक्त्या तथा भाव्यं न चान्यथा।। १७५.१२ ।।"
  },
  {
    "text": "एतं मे संशयं ब्रह्मन्वाक्यात्त्‌वं छेत्तुमर्हसि।\nइष्टं मनोगतं श्रुत्वा तस्माद्विस्मयमागतः।। १७५.१३ ।।"
  },
  {
    "text": "श्रृणु नारद वक्ष्यामि रहस्यं धर्ममुत्तमम्।\nचतुर्विधानि तीर्थानि तावन्त्येव युगानि च।। १७५.१४ ।।"
  },
  {
    "text": "गुणास्त्रयश्च पुरुषास्त्रयो देवाः सनातनाः।\nवेदाश्च स्मृतिभिर्युक्ताश्चत्वारस्ते प्रकीर्तिताः।। १७५.१५ ।।"
  },
  {
    "text": "पुरुषार्थाश्च चत्वारो वाणी चापि चतुर्विधा।\nगुणा ह्यपि तु चत्वारः समत्वेनेति नारद।। १७५.१६ ।।"
  },
  {
    "text": "सर्वत्र धर्मः सामान्यो यतो धर्मः सनातनः।\nसाध्यसाधनभावेन स एव बहुधा मतः।। १७५.१७ ।।"
  },
  {
    "text": "तस्याऽऽश्रयश्च द्विविधो देशः कालश्च सर्वदा।\nकालाश्रयश्च यो धर्मो हीयते वर्धते सदा।। १७५.१८ ।।"
  },
  {
    "text": "युगानामनुरूपेण पादः पादोऽस्य हीयते।\nधर्मस्येति महाप्राज्ञ देशापेक्षा तथोभयम्।। १७५.१९ ।।"
  },
  {
    "text": "कालेन चाऽऽश्रितो धर्मो देशे नित्यं प्रतिष्ठितः।\nयुगेषु क्षीयमाणेषु न देशेषु स हीयते।। १७५.२० ।।"
  },
  {
    "text": "उभयत्र विहीने च धर्मस्य स्यादभावता।\nतस्माद्देशाश्रितो धर्मश्चतुष्पात्सुप्रतिष्ठतः।। १७५.२१ ।।"
  },
  {
    "text": "स चापि धर्मो देशेषु तीर्थरूपेण तिष्ठति।\nकृते देशं च कालं च धर्मोऽवष्टभ्य तिष्ठति।। १७५.२२ ।।"
  },
  {
    "text": "त्रेतायां पादहीनेन स तु पादः प्रदेशतः।\nद्वापरे चार्धतः काले धर्मो देशे समास्थितः।। १७५.२३ ।।"
  },
  {
    "text": "कलौ पादेन चैकेन धर्मश्चलति संकटम्।\nएवंविधं तु या धर्मं वेत्ति तस्य न हीयते।। १७५.२४ ।।"
  },
  {
    "text": "युगानामनुभावेन जातिभेदाश्च संस्थिताः।\nगुणेभ्यो गुणकर्तुभ्यो विचित्रा धर्मसंस्थितिः।। १७५.२५ ।।"
  },
  {
    "text": "गुणानामनुभावेन उद्भावाभिभवौ तथा।\nतीर्थानामपि वर्णानां वेदानां स्वर्गमोक्षयोः।। १७५.२६ ।।"
  },
  {
    "text": "तादृग्रूपप्रवृत्त्या तु तदेव च विशिष्यते।\nकालोऽभिव्यञ्जकः प्रोक्तो देशोऽभिव्यङ्ग्य उच्यते।। १७५.२७ ।।"
  },
  {
    "text": "यदा यदा अभिव्यक्तिं काल धत्ते तदा तदा।\nतदेव व्यञ्जनं ब्रह्मंस्तस्मान्नास्त्यत्र संशयः।। १७५.२८ ।।"
  },
  {
    "text": "युगानुरूपा मूर्तिः स्याद्देवानां वैदिकी तथा।\nकर्मणामपि तीर्थानां जातीनामाश्रमस्य तु।। १७५.२९ ।।"
  },
  {
    "text": "त्रिदैवत्यं सत्ययुगे तीर्थं लोकेषु पूज्यते।\nद्विदैवत्यं युगेऽन्यस्मिन्द्वापरे चैकदैविकम्।। १७५.३० ।।"
  },
  {
    "text": "कलौ न किंचिद्विज्ञेयमथान्यदपि तच्छृणु।\nदैवं कृतयुगे तीर्थं त्रेतायामासुरं विदुः।। १७५.३१ ।।"
  },
  {
    "text": "आर्ष च द्वापरे प्रोक्तं कलौ मानुषमुच्यते।\nअथान्यदपि वक्ष्यामि श्रृणु नारद कारणम्।। १७५.३२ ।।"
  },
  {
    "text": "गौतम्यां यत्त्वया पृष्टं तत्ते वक्ष्यामि विस्तरात्।\nयदा चेयं हरशिरः प्राप्ता गङ्गा महामुने।। १७५.३३ ।।"
  },
  {
    "text": "तदा प्रभृति सा गङ्गा शंभोः प्रियतराऽभवत्।\nतद्देवस्य मतं ज्ञात्वा गजवक्त्रमुवाच सा।। १७५.३४ ।।"
  },
  {
    "text": "उमा लोकत्रयेशाना माता च जगतो हिता।\nशान्ता श्रुतिरिति ख्याता भुक्तिमुक्तिप्रदायिनी।। १७५.३५ ।।"
  },
  {
    "text": "<b>ब्रह्मोवाच\n</b>\nतन्मातुर्वचनं श्रुत्वा गजवक्त्रोऽभ्यभाषत।। १७५.३६ ।।"
  },
  {
    "text": "गजवक्त्र उवाच\nकिं कृत्यं शाधि मां मातस्तत्कर्ताऽहसमसंशयम्।। १७५.३७ ।।"
  },
  {
    "text": "<b>ब्रह्मोवाच\n</b>\nउमा सुतमुवाचेदं महेश्वरजटास्थिता।\nत्वयाऽवतार्यतां गङ्गा सत्यमीशप्रिया सती।। १७५.३८ ।।"
  },
  {
    "text": "पुनश्चेशस्तत्र चित्रमध्यास्ते सर्वदा सुत।\nशिवो यत्र सुरास्तत्र तत्र वेदाः सनातनाः।। १७५.३९ ।।"
  },
  {
    "text": "तत्रैव ऋषयः सर्वे मनुष्याः पितरस्तथा।\nतस्मान्निवर्तयेशानं देवदेवं महेश्वरम्।। १७५.४० ।।"
  },
  {
    "text": "तस्या निवर्तिते देवे गङ्गायाः सर्व एव हि।\nनिवृत्तास्ते भविष्यन्ति श्रृणु चेदं वचो मम।।\nनिवर्तय ततस्तस्याः सर्वभावेन शंकरम्।। १७५.४१ ।।"
  },
  {
    "text": "<b>ब्रह्मोवाच\n</b>\nमातुस्तद्वचनं श्रुत्वा पुनराह गणेश्वरः।। १७५.४२ ।।"
  },
  {
    "text": "<b>गणेश्वर उवाच\n</b>\nनैव शक्यः शिवो देवो मया तस्या निवर्तितुम्।\nअनिवृत्ते शिवे तस्या देवा अपि निवर्तितुम्।। १७५.४३ ।।"
  },
  {
    "text": "न शक्य जगतां मातरथान्यच्चापि कारणम्।\nगङ्गाऽवतारिता पूर्वं गौतमेन महात्मना।। १७५.४४ ।।"
  },
  {
    "text": "ऋषिणा लोकपूज्येन त्रैलोक्यहितकारिणा।\nसामोपायेन तद्वाक्यत्पूज्येन ब्रह्मतेजसा।। १७५.४५ ।।"
  },
  {
    "text": "आराधयित्वा देवेशं तपोभिः स्तुतिभिर्भवम्।\nतुष्टेन शंकरेणेदमुक्तोऽसौ गौतमस्तदा।। १७५.४६ ।।"
  },
  {
    "text": "<b>शंकर उवाच\n</b>\nवरान्वरय पुण्यांश्च प्रियांश्च मनसेप्सितान्।\nयद्यदिच्छसि तत्सर्वं दाता तेऽद्य महामते।। १७५.४७ ।।"
  },
  {
    "text": "<b>ब्रह्मोवाच\n</b>\nएवमुक्ताः शिवेनासौ गौतमो मयि शृण्वति।\nइदमेव तदोवाच सजटां देहि शंकर।।\nगङ्गां मे याचते पुण्यां किमन्येन वरेण मे।। १७५.४८ ।।"
  },
  {
    "text": "<b>ब्रह्मोवाच\n</b>\nपुनः प्रोवाच तं शंभुः सर्वलोकोपकारकः।। १७५.४९ ।।"
  },
  {
    "text": "<b>शंभुरुवाच\n</b>\nउक्तं न चाऽऽत्मनः किंचित्तस्माद्याचस्व दुष्करम्।। १७५.५० ।।"
  },
  {
    "text": "<b>ब्रह्मोवाच\n</b>\nगौतमोऽदीनसत्त्वस्तं भवमाह कृताञ्जलिः।। १७५.५१ ।।"
  },
  {
    "text": "<b>गौतम उवाच\n</b>\nएतदेव च सर्वेषां दुष्करं तव दर्शनम्।\nमया तदयच् संप्राप्तं कृपया तव शंकर।। १७५.५२ ।।"
  },
  {
    "text": "स्मरणादेव ते पद्भ्यां कृतकृत्या मनीषिणः।\nभवन्ति किं पुनः साक्षात्त्वयि दुष्टे महेश्वरे।। १७५.५३ ।।"
  },
  {
    "text": "<b>ब्रह्मोवाच\n</b>\nएकमुक्ते गौतमेन भवो हर्षसमन्वितः।\nत्रयाणामुपकारार्थं लोकानां याचितं त्वया।। १७५.५४ ।।"
  },
  {
    "text": "नचाऽऽत्मनो महाबुद्धे याचेत्याह शिवो द्विजम्।\nएवं प्रोक्तः पुनर्विप्रो ध्यात्वा प्राह शिवं तथा।। १७५.५५ ।।"
  },
  {
    "text": "विनोतवददीनात्मा शिवभक्तिसमन्वितः।\nसर्वलोकोपकाराय पुनर्याचितवानिदम्।।\nश्रृण्वत्सु लोकपालेषु जगादेदं स गौतमः।। १७५.५६ ।।"
  },
  {
    "text": "गौतम उवाच\nयावत्सागरगा देवी निसृष्टा ब्रह्मणो गिरेः।\nसर्वत्र सर्वदा तस्यां स्थातव्यं वृषभध्वज।। १७५.५७ ।।"
  },
  {
    "text": "फलेप्सूनां फलं दाता त्वमेव जगतः प्रभो।\nतीर्थान्यन्यानि देवेश क्वापि क्वापि शुभानि च।। १७५.५८ ।।"
  },
  {
    "text": "यत्र ते संनिधिर्नित्यं तदेव शुभदं विदुः।\nयत्र गङ्गा त्वया दत्ता जटामुकुटसंस्थिता।।\nसर्वत्र तव सांनिध्यात्सर्वतीर्थानि शंकर।। १७५.५९ ।।"
  },
  {
    "text": "<b>ब्रह्मोवाच\n</b>\nतद्‌गौतमवचः श्रुत्वा पुनर्हर्षाच्छिवोऽब्रवीत्।। १७५.६० ।।"
  },
  {
    "text": "<b>शिव उवाच\n</b>\nयत्र क्वापि च यत्किंचिद्यो वा भवति भक्तितः(?)यात्रां स्नानमथो दानं पितॄणां वाऽपि तर्पणम्।। १७५.६१ ।।"
  },
  {
    "text": "श्रवणं पठनं वाऽपि स्मरणं वाऽपि गौतम।\nयः करोति नरो भक्त्या गोदावर्या यतव्रतः।। १७५.६२ ।।"
  },
  {
    "text": "सप्तद्वीपवती पृथ्वी सशैलवनकानना।\nसरत्ना सौषधी रम्या सार्णवा धर्मभूषिता।। १७५.६३ ।।"
  },
  {
    "text": "दत्त्वा भवति यो धर्मः स भवेद्‌गौतमीस्मृतेः।\nएवं विधा इला विप्र गोदानाद्याऽभिधीयते।। १७५.६४ ।।"
  },
  {
    "text": "चन्द्रसूर्यग्रहे काले मत्सांनिध्ये यतव्रतः।\nभूभृते विष्णवे भक्त्या सर्वकालं कृता सुधीः।। १७५.६५ ।।"
  },
  {
    "text": "गाः सुन्दराः सवत्साश्च संगमे लोकविश्रुते।\nयो ददाति द्विजश्रेष्ठ तत्र यत्पुण्यमाप्नुयात्।। १७५.६६ ।।"
  },
  {
    "text": "तस्माद्वरं पुण्यमेति स्नानदानादिना नरः।\nगौतम्यां विश्ववन्द्यायां महानद्यां तु भक्तितः।। १७५.६७ ।।"
  },
  {
    "text": "तस्माद्‌गोदावरी गङ्गा त्वया नीता भविष्यति।\nसर्वपापाक्षयकरी सर्वाभीष्टप्रदायिनी।। १७५.६८ ।।"
  },
  {
    "text": "<b>गणेश्वर उवाच\n</b>\nएतच्छ्रुतं मया मातर्वदतो गौतमं शिवात्।\nएतस्मात्कारणाच्छंभुर्गङ्गायां नियतः स्थितः।। १७५.६९ ।।"
  },
  {
    "text": "को निवर्तयितं शक्तस्तमम्ब कुरुणोदधिम्।\nअथापि मातरेतत्स्यान्मानुषा विघ्नपाशकैः।। १७५.७० ।।"
  },
  {
    "text": "विनिबद्धा न गच्छन्ति गोदामप्यन्तिकस्थिताम्।\nन नमन्ति शिवं देवं न स्मरन्ति स्तुवन्ति न।। १७५.७१ ।।"
  },
  {
    "text": "तथा मातः करिष्यामि तव संतोषहेतवे।\nसंनिरोद्‌धुमथो क्लेशस्तव वाक्यं क्षमस्व मे।। १७५.७२ ।।"
  },
  {
    "text": "<b>ब्रहमोवाच\n</b>\nततः प्रभृति विघ्नेशो मानुषान्प्रति किंचन।\nविघ्नमाचरते यस्तु तमुपास्य प्रवर्तते।। १७५.७३ ।।"
  },
  {
    "text": "अथो विघ्नमनादृत्य गौतमीं याति भक्तितः।\nस कृतार्थो भवेल्लोके न कृत्यमवशिष्यते।। १७५.७४ ।।"
  },
  {
    "text": "विघ्नान्यनेकानि भवन्ति गेहान्निर्गन्तुकामस्य नराधमस्य।\nनिधाय तन्मूर्ध्नि पदं प्रयाति, गङ्गां न किं तेन फलं प्रलब्धम्।। १७५.७५ ।।"
  },
  {
    "text": "अस्याः प्रभावं को ब्रूयादपि साक्षात्सदाशिवः।\nसंक्षेपेण मया प्रोक्तमितिहासपदानुगम्।। १७५.७६ ।।"
  },
  {
    "text": "धर्मार्थकाममोक्षाणां साधनं यच्चराचरे।\nतदत्र विद्यते सर्वमितिहासे सविस्तरे।। १७५.७७ ।।"
  },
  {
    "text": "वेदोदितं श्रुतिसकलरहस्यमुक्तं, सत्कारणं समभिधानमिदं सदैव।\nसम्यक्च दृष्टं जगतां हिताय, प्रोक्तं पुराणं बहुधर्मयुक्तम्।। १७५.७८ ।।"
  },
  {
    "text": "अस्य श्लोकं पदं वाऽपि भक्तितः शृणुयात्पठेत्।\nगङ्गा गङ्गेति वा वाक्यं स तु पुण्यमवाप्नुयात्।। १७५.७९ ।।"
  },
  {
    "text": "कलिकलङ्कविनाशनदक्षमिदं, सकलसिद्धिकरं शुभदं शिवम्।\nजगति पूज्यमभीष्टफलप्रदं, गाङ्गमेतदुदीरितमुत्तमम्।। १७५.८० ।।"
  },
  {
    "text": "साधु गौतम भद्रं ते कोऽन्योऽस्ति सदृशस्त्वया।\nय एनां गौतमीं गङागं दण्डकारण्यमाप्नुयात्।। १७५.८१ ।।"
  },
  {
    "text": "गङ्गा गङ्गेति यो ब्रूयाद्योजनानां शतैरपि।\nमुच्यते सर्वपापेभ्यो विष्णुलोकं स गच्छति।। १७५.८२ ।।"
  },
  {
    "text": "तिस्रः कोट्योऽर्धकोटी च तीर्थानि भुवनत्रये।\nतानि स्नातुं समायान्ति गङागयां सिंहगे गुरौ।। १७५.८३ ।।"
  },
  {
    "text": "षष्टिवर्षसहस्राणि भगीरथ्यवगाहनम्।\nसकृद्‌गोदावरीस्नानं सिंहयुक्ते बृहस्पतौ।। १७५.८४ ।।"
  },
  {
    "text": "इयं तु गौतमी पुत्र यत्र क्वापि ममाऽऽज्ञयाः\nसर्वेषां सर्वदा नॄणां स्नानान्मुक्तिं प्रदास्यति।। १७५.८५ ।।"
  },
  {
    "text": "अश्वमेधसहस्राणि वाजपेयशतानि च।\nकृत्वा यत्फलमाप्नोति तदस्य श्रवणाद्‌भवेत्।। १७५.८६ ।।"
  },
  {
    "text": "यस्यैतत्तिष्ठति गृहे पुराणं ब्रह्मणोदितम्।\nन भयं विद्यते तस्य कलिकालस्य नारद।। १७५.८७ ।।"
  },
  {
    "text": "यस्य कस्यापि नाऽऽख्येयं पुराणमिदमुत्तमम्।।\nश्रद्दधानाय शान्ताय वैष्णवाय महात्मने।। १७५.८८ ।।"
  },
  {
    "text": "इदं कीर्त्यं भुक्तिमुक्तिदायकं पापनाशकम्।\nएतच्छ्रवणमात्रेण कृतकृत्यो भवेन्नरः।। १७५.८९ ।।"
  },
  {
    "text": "लिखित्वा पुस्तकमिदं ब्राह्मणाय प्रयच्छति।\nसर्वपापविनिर्मुक्तः पुनर्गर्भं न संविशेत्।। १७५.९० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये ब्रह्मनारदसंवादे गङ्गामाहात्म्यश्रवणादिफलवर्णनं नाम पञ्चसप्तत्यधिकशततमोऽध्यायः।। १७५ ।।"
  },
  {
    "text": "गौतमीमाहात्म्ये षडधिकशततमोऽध्यायः"
  }
]
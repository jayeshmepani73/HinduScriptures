[
  {
    "text": "<b>पुरुषोत्तमक्षेत्रमाहात्म्यवर्णनम्\n</b>\n<b>ब्रह्मोवाच\n</b>\nएवं वोऽनन्तमाहात्म्यं क्षेत्रं च पुरुषोत्तमम्।\nभुक्तिमुक्तप्रदं नॄणां प्रोक्तं सुदुर्लभम्।। १७७.१ ।।"
  },
  {
    "text": "यत्राऽऽस्ते पुण्डरीकाक्षः शङ्खचक्रगदाधरः।\nपीताम्बरधरः कृष्णः कंसकेशिनिषूदनः।। १७७.२ ।।"
  },
  {
    "text": "ये तत्र कृष्णं पस्यनति सुरासुरनमस्कृतम्।\nसंकर्षणं सुभद्रां च धन्यास्ते नात्र संशयः।। १७७.३ ।।"
  },
  {
    "text": "त्रैलोक्याधिपतिं देवं सर्वकामफलप्रदम्।\nये ध्यायन्ति सदा कृष्णं मुक्तास्ते नात्र संशयः।। १७७.४ ।।"
  },
  {
    "text": "त्रैलोक्याधिपतिं देवं सर्वकामफलप्रदम्।\nकृष्णे रताः कृष्ममनुस्मरन्ति, रात्रौ च कृष्णं पुनरुत्थिता ये।\nते भिन्नदेहाः प्रविशन्ति कृष्णं हविर्यथा मन्त्रहुतं हुताशनम्।। १७७.५ ।।"
  },
  {
    "text": "तस्मात्सदा मुनिश्रेष्ठाः कृष्णः कमललोचनः।\nतस्मिन्क्षेत्रे प्रयत्नेन द्रष्टव्यो मोक्षकाङ्क्षिभिः।। १७७.६ ।।"
  },
  {
    "text": "शयनोत्थापने कृष्णं ये पश्यन्ति मनीषिणः।\nहलायुधं सुभद्रां हरेः स्थानं व्रजन्ति ते।। १७७.७ ।।"
  },
  {
    "text": "सर्वकालेऽपि ये भक्त्या पश्यन्ति पुरुषोत्तमम्।\nरौहिणेयं सुभद्रां च विष्णुलोकं व्रजन्ति ते।। १७७.८ ।।"
  },
  {
    "text": "आस्ते यश्चतुरो मासान्वार्षिकान्तपुरुषोत्तमे।\nपृथिव्यास्तीर्थयात्रायाः फलं प्राप्नोति चाधिकम्।। १७७.९ ।।"
  },
  {
    "text": "ये सर्वकालं तत्रैव निवसन्ति मनीषिणः।\nजितेन्द्रिया जितक्रोधा लभन्ते तपसः फलम्।। १७७.१० ।।"
  },
  {
    "text": "तपस्तप्त्वाऽन्यतीर्थेषु वर्षाणामयुतं नरः।\nयदाप्नोति तदाप्नोति मासेन पुरुषोत्तमे।। १७७.११ ।।"
  },
  {
    "text": "तपसा ब्रह्मचर्येण सङ्गात्यागेन यत्फलम्।\nतत्फलं सततं तत्र प्राप्नुवन्ति मनीषिणः।। १७७.१२ ।।"
  },
  {
    "text": "सर्वतीर्थेषु यत्पुण्यं स्नानदानेन कीर्तितम्।\nतत्फलं सततं तत्र प्राप्नुवन्ति मनीषिणः।। १७७.१३ ।।"
  },
  {
    "text": "सम्यक्तीर्थेन यत्प्रोक्तं व्रतेन नियमेन च।\nतत्फलं लभते तत्र प्रत्यहं प्रयतः शुचिः।। १७७.१४ ।।"
  },
  {
    "text": "यस्तु नानविधैर्यज्ञैर्यत्फलं लभते नरः।\nतत्फलं लभते तत्र प्रत्यहं संयतेन्द्रियः।। १७७.१५ ।।"
  },
  {
    "text": "देहं त्यजन्ति पुरुषास्तत्र ये पुरुषोत्तमे।\nकल्पवृक्षं समासाद्य मुक्तास्ते नात्र संशयः।। १७७.१६ ।।"
  },
  {
    "text": "वटसागरयोर्मध्ये ये त्यजन्ति कलेवरम्।\nते दुर्लभं परं मोक्षं प्राप्नुवन्ति न संशयः।। १७७.१७ ।।"
  },
  {
    "text": "अनिच्छन्नपि यस्तत्र पाणांस्त्यजति मानवः।\nसोऽपि दुःखविनिर्मुक्तो मुक्तिं प्राप्नोति दुर्लभाम्।। १७७.१८ ।।"
  },
  {
    "text": "कृमिकीटपतङ्गाद्यास्तिर्यग्योनिगताश्च ये।\nतत्र देहं परित्यज्य ते यान्ति परमां गतिम्।। १७७.१९ ।।"
  },
  {
    "text": "भ्रान्तिं लोकस्य पश्यध्वमन्यतीर्थं प्रति द्विजाः।\nपुरुषाख्येन यत्प्राप्तमन्यतीर्थफलदिकम्।। १७७.२० ।।"
  },
  {
    "text": "सकृत्पश्यति यो मर्त्यः श्रद्धया पुरुषोत्तमम्।\nपुरुषाणां सहस्रेषु स भवेदुत्तमः पुमान्।। १७७.२१ ।।"
  },
  {
    "text": "प्रकृते स परो यस्मात्पुरुषादपि चोत्तमः।\nतस्माद्वेदे पुराणे च लोकेऽस्मिन्पुरुषोत्तमः।। १७७.२२ ।।"
  },
  {
    "text": "योऽसौ पुराणे वेदान्ते परमात्मेत्युदाहृतः।\nआस्ते विश्वोपकाराय तेनासौ पुरुषोत्तमः।। १७७.२३ ।।"
  },
  {
    "text": "पथि श्मशाने गृहमण्डपे वा, रथ्याप्रदेशेष्वपि यत्र कुत्र।\nइच्छन्ननिच्छन्नपि तत्र देहं, संत्यज्य मोक्षं लभते मनुष्यः।। १७७.२४ ।।"
  },
  {
    "text": "तस्मात्सर्वप्रयत्नेन तस्मिन्क्षेत्रे द्विजोत्तमाः।\nदेहत्यागो नरैः कार्यः सम्यङ्मोक्षाभिकाङ्क्षिभिः।। १७७.२५ ।।"
  },
  {
    "text": "पुरुषाख्यास्य महात्म्यं न भूतं न भविष्यति।\nत्यक्त्वा यत्र नरो देहं मुक्तिं प्राप्नोति दुर्लभाम्।। १७७.२६ ।।"
  },
  {
    "text": "गुणानामेकदेशोऽयं मया क्षेत्रस्य कीर्तितः।\nकः समस्तान्गुणान्वक्तुं शक्तो वर्षशतैरपि।। १७७.२७ ।।"
  },
  {
    "text": "यदि यूयं मुनिश्रेष्ठा मोक्षमिच्छथ शाश्वतम्।\nतस्मिन्क्षेत्रवरे पुण्ये निवसध्वमतन्द्रिताः।। १७७.२८ ।।"
  },
  {
    "text": "<b>व्यास उवाच\n</b>\nते तस्य वचनं श्रुत्वा ब्रह्मणोऽव्यक्तजन्मनः।\nनिवासं चक्रिरे तत्र अवापुः परमं पदम्।। १७७.२९ ।।"
  },
  {
    "text": "तस्माद्यूयं प्रयत्नेन निवसध्वं द्विजोत्तमाः।\nपुरुषाख्ये वरे क्षेत्रे यदि मुक्तिमभीप्सथ।। १७७.३० ।।"
  },
  {
    "text": "इति श्रीमहापुराणे आदिब्राह्मे ऋषिसंवादे क्षेत्रमाहात्म्यवर्णनं नाम सप्तसप्तत्यधिकशततमोध्यायः।। १७७ ।।"
  }
]
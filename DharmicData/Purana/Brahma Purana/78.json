[
  {
    "text": "<b>अथाष्टसप्ततितमोऽध्यायः</b>\n<b>सगराख्यानकथनम्</b>\n<b>नारद उवाच</b>\nद्विविधा सैव गदिता एकाऽपि सुरसत्तम्।\nएको भेदस्तु कथितो ब्राह्मणेनाऽऽहृतो यतः।। ७८.१ ।।"
  },
  {
    "text": "क्षत्रियेणापरोऽप्यंशो जटास्वेव व्यवस्थितः।\nभवस्य देवदेवस्य आहृतस्तद्वदस्व मे।। ७८.२ ।।"
  },
  {
    "text": "वैवस्वतान्वये जात इक्ष्वाकुकुलसंभवः।\nपुरा वै सगरो नाम राजाऽऽसीदतिधार्मिकः।। ७८.३ ।।"
  },
  {
    "text": "यज्वा दानपरो नित्यं धर्माचारविचारवान्।\nतस्य भार्याद्वयं चाऽऽसीत्पतिभक्तिपरायणम्।। ७८.४ ।।"
  },
  {
    "text": "तस्य वै संततिर्नाभूदिति चिन्तापरोऽभवत्।\nवसिष्ठं गृहमाहूय संपूज्य विधिवत्ततः।। ७८.५ ।।"
  },
  {
    "text": "उवाच वचनं राजा संततेः कारणं प्रति।\nइति तद्वचनं श्रुत्वा ध्यात्वा राजानमब्रवीत्।। ७८.६ ।।"
  },
  {
    "text": "वसिष्ठ उवाच\nसपत्नीकः सदा राजन्नृषिपूजापरे भव।। ७८.७ ।।"
  },
  {
    "text": "ब्रह्मोवाच\nइत्युक्त्वा स मुनिर्विप्र यथास्थानं जगाम ह।\nएकदा तस्य राजर्षेर्गृहमागात्तपोनिधिः।। ७८.८ ।।"
  },
  {
    "text": "तस्यर्षेः पूजनं चक्रे स संतुष्टोऽब्रवीद्वचः।\nवरं ब्रूहि महाभागेत्युक्ते पुत्रान्स चावृणोत्।। ७८.९ ।।"
  },
  {
    "text": "स मुनिः प्राह राजानमेकस्यां वंशधारकः।\nपुत्रो भूयात्तथाऽन्यस्यां षष्टिसाहस्रकं सुताः।। ७८.१० ।।"
  },
  {
    "text": "वरं दत्त्वा मुनौ याते पुत्रा जाताः सहस्रशः।\nस यज्ञान्सुबहूंश्चक्रे हयमेधान्सुदक्षिणान्।। ७८.११ ।।"
  },
  {
    "text": "एकस्मिन्हयमेधे वै दीक्षितो विधिवन्नृपः।\nपुत्रान्न्ययोजयद्राजा ससैन्यान्हयरक्षणे।। ७८.१२ ।।"
  },
  {
    "text": "क्वचिदन्तरमासाद्य हयं जह्रे शतक्रतुः।\nमार्गमाणाश्च ते पुत्रा नैवापश्यन्हयं तदा।। ७८.१३ ।।"
  },
  {
    "text": "सहस्राणां तथा षिष्टिर्नानायुद्धविशारदाः।\nतेषु पश्यत्सु रक्षांसि पुत्रेषु सगरस्य हि।। ७८.१४ ।।"
  },
  {
    "text": "प्रोक्षितं तद्धयं नीत्वा ते रसातलमागमन्।\nराक्षसान्मायया युक्तान्नैवापश्यन्त सागराः।। ७८.१५ ।।"
  },
  {
    "text": "न दृष्ट्वा ते हयं पुत्राः सगरस्य बलीयसः।\nइतश्चेतश्चनरन्तस्ते नैवापश्यन्हयं तदा।। ७८.१६ ।।"
  },
  {
    "text": "देवलोकं तदा जग्मुः पर्वतांश्च सरांसि च।\nवनानि च विचिन्वन्तो नैवापश्यन्हयं तदा।। ७८.१७ ।।"
  },
  {
    "text": "कृतस्वस्त्ययनो राजा ऋत्विग्भिः कृतमङ्लः।\nअदृष्ट्वा तु पशुं रम्यं राजा चिन्तामुपेयिवान्।। ७८.१८ ।।"
  },
  {
    "text": "अटन्तः सागराः सर्वे देवलोकमुपागमन्।\nहयं तमनुचिन्वन्तस्तत्रापि न हयोऽभवत्।। ७८.१९ ।।"
  },
  {
    "text": "ततो महीं समाजग्मुः पर्वतांश्च वनानि च।\nतत्रापि च हयं नैव दृष्टवन्तो नृपात्मजाः।। ७८.२० ।।"
  },
  {
    "text": "एतस्मिन्नन्तरे यत्र दैवी वागभवत्तदा।\nरसातले हयो बद्ध आस्ते नान्यत्र सागराः।। ७८.२१ ।।"
  },
  {
    "text": "इति श्रुत्वा ततो वाक्यं गन्तुकामा रसातलम्।\nअखनन्पृथिवीं सर्वां परितः सागरास्ततः।। ७८.२२ ।।"
  },
  {
    "text": "ते क्षुधार्ता मृदं शुष्कां भक्षयन्तस्त्वहर्निशम्।\nन्यखनंश्चापि जग्मुश्च सत्परास्ते रसातलम्।। ७८.२३ ।।"
  },
  {
    "text": "तानागतान्भूपसुतान्सागरान्बलिनः कृतीन्।\nश्रुत्वा रक्षांसि संत्रस्तां व्यगमन्कपिलान्तिकम्।। ७८.२४ ।।"
  },
  {
    "text": "कपिलोऽपि महाप्राज्ञस्तत्र शेते रसातले।\nपुरा च साधितं तेन देवानां कार्यमुत्तमम्।। ७८.२५ ।।"
  },
  {
    "text": "विनिद्रेण ततः श्रान्तः सिद्धे कार्ये सुरान्प्रति।\nअब्रवीत्कपिलः श्रीमान्निद्रास्थानं प्रयच्छथ(त)।। ७८.२६ ।।"
  },
  {
    "text": "रसातलं ददुस्तस्मै पुनराह सुरान्मुनिः।\nयो मामुत्थापयेन्मन्दो भस्मी भूयाच्च सत्वरम्।। ७८.२७ ।।"
  },
  {
    "text": "ततः शये तलगतो नो चेन्न स्वप्न एव हि।\nतथेत्युक्तः सुरगणैस्तत्र शेते रसातले।। ७८.२८ ।।"
  },
  {
    "text": "तस्य प्रभावं ते ज्ञात्वा राक्षसा मायया युताः।\nसागराणां च सर्वेषां वधोपायं प्रचक्रिरे।। ७८.२९ ।।"
  },
  {
    "text": "विना युद्धेन ते भीता राक्षसाः सत्वरास्तदा।\nआगत्य यत्र स मुनिः कपिलः कोपनो महान्।। ७८.३० ।।"
  },
  {
    "text": "शिरोदेशे हयं ते वै बद्ध्यवाऽथ त्वरयाऽन्विताः।\nदूरे स्थित्वा मौनिनश्च प्रेक्षन्तः किं भवेदिति।। ७८.३१ ।।"
  },
  {
    "text": "ततस्तु सागराः सर्वे निर्विशन्तो रसातलम्।\nददृशुस्ते हयं बद्धं शयानं परुषं तथा।। ७८.३२ ।।"
  },
  {
    "text": "तं मेनिरे च हर्तारं क्रतुहन्तारमेव च।\nएनं हत्वा महापापं नयामोऽश्वं नृपान्तिकम्।। ७८.३३ ।।"
  },
  {
    "text": "केचिदूचुः पशुं बद्धं नयामोऽनेन किं फलम्।\nतदाऽऽहुरपरे शूरा राजानः शासका वयम्।। ७८.३४ ।।"
  },
  {
    "text": "उत्थाप्यैनं महापापं हन्मः क्षात्रेण वर्चसा।\nते तं जघ्नुर्मुनिं पादैर्ब्रुवन्तो निष्ठुराणि च।। ७८.३५ ।।"
  },
  {
    "text": "ततः कोपेन महता कपिलो मुनिसत्तमः।\nसागरानीक्षयामास तान्कोपाद्भस्मसात्करोत्।। ७८.३६ ।।"
  },
  {
    "text": "जज्वलुस्ते ततस्तत्र सागराः सर्व एव हि।\nतत्तु सर्वं न जानाति दीक्षितः सगरो नृपः।। ७८.३७ ।।"
  },
  {
    "text": "नारदः कथयामास सगराय महात्मने।\nकपिलस्य तु संस्थानं हयस्यापि तु संस्थितिम्।। ७८.३८ ।।"
  },
  {
    "text": "राक्षसानां तु विकृतिं सागराणां च नाशनम्।\nततश्चिन्तापरो राजा कर्तव्यं नावबुध्यत।। ७८.३९ ।।"
  },
  {
    "text": "अपरोऽपि सुतश्चाऽऽसीदसमञ्जा इति श्रुतः।\nस तु बालांस्तथा पौरान्मौर्ख्यात्क्षिपति चाम्भसि।। ७८.४० ।।"
  },
  {
    "text": "सगरोऽप्यथ विज्ञप्तः पौरैः संमिलितैस्तदा।\nदुर्नयं तस्य तं ज्ञात्वा ततः क्रुद्धोऽब्रवीन्नृपः।। ७८.४१ ।।"
  },
  {
    "text": "स्वानमात्यांस्तदा राजा देशत्यागं करोत्वयम्।\nअसमञ्जाः क्षत्रधर्मत्यागी वै बालघातकः।। ७८.४२ ।।"
  },
  {
    "text": "सगरस्य तु तद्वाक्यं श्रुत्वाऽमात्यास्त्वरान्विताः।\nतत्यजुर्नृपतेः पुत्रमसमञ्जा गतो वनम्।। ७८.४३ ।।"
  },
  {
    "text": "सागरा ब्रह्मशापेन नष्टाः सर्वे रसातले।\nएकोऽपि च वनं प्राप्त इदानीं का गतिर्मम।। ७८.४४"
  },
  {
    "text": "अंशुमानिति विख्यातः पुत्रस्तस्यासमञ्जसः।\nआनाय्य बालकं राजा कार्यं तस्मै न्यवेदयत्।। ७८.४५ ।।"
  },
  {
    "text": "कपिलं च समाराध्य अंशुमानापि बालकः।\nसगराय हयं प्रादात्ततः पूर्णोऽभत्क्रतुः।। ७८.४६ ।।"
  },
  {
    "text": "तस्यापि पुत्रस्तेजस्वी दिलीप इति धर्मिकः।\nतस्यापि पुत्रो मतिमान्भगीरथ इति श्रुतः।। ७८.४७ ।।"
  },
  {
    "text": "पितामहानां सर्वेषां गतिं श्रुत्वा सुदुःखितः।\nसगरं नृपशार्दूलं पप्रच्छ विनयान्वितः।। ७८.४८ ।।"
  },
  {
    "text": "सगराणां तु सर्वेषां निष्कृतिस्तु कथं भवेत्।\nभगीरथं नृपः प्राह कपिलो वेत्ति पुत्रक।। ७८.४९ ।।"
  },
  {
    "text": "तस्य तद्वचनं श्रुत्वा बालः प्रायाद्रसातलम्।\nकपिलं च नमस्कृत्वा सर्वं तस्मै न्यवेदयत्।। ७८.५० ।।"
  },
  {
    "text": "स मुनिस्तु चिरं ध्यात्वा तपसाऽऽराध्य शंकरम्।\nजटाजलेन स्वपितॄनाप्लाव्य नृपसत्तम।। ७८.५१ ।।"
  },
  {
    "text": "ततः कृतार्थो भविता त्वं च ते पितरस्तथा।\nतथा करोमीति मुनिं प्रणम्य पुनरब्रवीत्।। ७८.५२ ।।"
  },
  {
    "text": "क्व गच्छेऽहं मुनिश्रेष्ठ कर्तव्यं चापि तद्वद।। ७८.५३ ।।\nकपिल उवाच"
  },
  {
    "text": "कैलासं तं नरश्रेष्ठ गत्वा स्तुहि महेश्वरम्।\nतपः कुरु यथाशक्ति ततश्चेप्सितमाप्स्यसि।। ७८.५४ ।।"
  },
  {
    "text": "ब्रह्मोवाच\nतच्छ्रुत्वा स मुनेर्वाक्यं मुनिं नत्वा त्वगान्नगम्।\nकैलासं स शुचिर्भूत्वा बालो बालक्रियान्वितः।।\nतपसे निश्चयं कृत्वा उवाच स भगीरथः।। ७८.५५ ।।"
  },
  {
    "text": "भगीरथ उवाच\nबालोऽहं बालबुद्धिश्च बालचन्द्रधर प्रभो।\nनाहं किमपि जानामि ततः प्रीतो भव प्रभो।। ७८.५६ ।।"
  },
  {
    "text": "वाग्भिर्मनोभिः कृतिभिः कदाचिन्ममोपकुर्वन्ति हिते रता ये।\nतेभ्यो हितार्थं त्विह चामरेश, सोमं नमस्यामि सुरादिपूज्यम्।। ७८.५७ ।।"
  },
  {
    "text": "उत्पादितो यैरभिवर्धितश्च, समानगोत्रश्च समानधर्मा।\nतेषामभीष्टानि शिवः करोतु, बालेन्दुमौलिं प्रणतोऽस्मि नित्यम्।। ७८.५८ ।।"
  },
  {
    "text": "ब्रह्मोवाच\nएवं तु ब्रुवतस्तस्य पुरस्तादभवच्छिवः।\nवरेण च्छन्दयानो वै भगीरथमुवाच ह।। ७८.५९ ।।"
  },
  {
    "text": "शिव उवाच\nयन्न साध्यं सुरगणैर्देयं तत्ते मया ध्रुवम्।\nवदस्व निर्भयो भूत्वा भगीरथ महामते।। ७८.६० ।।"
  },
  {
    "text": "ब्रह्मोवाच\nभगीरथः प्रणम्येशं हृष्टः प्रोवाच शंकरम्।। ७८.६१ ।।"
  },
  {
    "text": "भगीरथ उवाच\nजटस्थितां पितॄणां मे पावनाय सरिद्वराम्।\nतामेव देहि देवेश सर्वमाप्तं ततो भवेत्।। ७८.६२ ।।"
  },
  {
    "text": "ब्रह्मोवाच\nमहेशोऽपि विहस्याथ भगीरथमुवाच ह।। ७८.६३ ।।"
  },
  {
    "text": "शिव उवाच\nदत्ता मयेयं ते पुत्र पुनस्तां स्तुहि सुव्रत।। ७८.६४ ।।"
  },
  {
    "text": "ब्रह्मोवाच\nतद्देववचनं श्रुत्वा तदर्थं तु तपो महत्।\nस्तुतिं चकार गङ्गाया भक्त्या प्रयतमानसः।। ७८.६५ ।।"
  },
  {
    "text": "तस्या अपि प्रसादं प्राप्य बालोऽप्यबालवत्।\nगङ्गां महेश्वरात्प्राप्तामादायागाद्रसातलम्।। ७८.६६ ।"
  },
  {
    "text": "न्यवेदयत्स मुनये कपिलाय महात्मने।\nयथोदितप्रकारेण गङ्गां संस्थाप्य यत्नतः।। ७८.६७ ।।"
  },
  {
    "text": "प्रदक्षिणमथाऽऽवर्त्य कृताञ्जलिपुटोऽब्रवीत्।। ७८.६८ ।।"
  },
  {
    "text": "भगीरथ उवाच\nदेवि मे पितरः शापात्कपिलस्य महामुनेः।।\nप्राप्तास्ते विगतिं मातस्तस्मात्तान्पातुर्महसि।। ७८.६९ ।।"
  },
  {
    "text": "तथेत्युक्त्वा सुरनदी सर्वेषामुपकारिका।\nलोकनामुकारार्थं पितॄणां पावनाय च।। ७८.७० ।।"
  },
  {
    "text": "अगस्त्यपीतस्याम्भोधेः पूरणाय विशेषतः।\nस्मरणादेव पापानां नाशाय सुरनिम्नगा।। ७८.७१ ।।"
  },
  {
    "text": "भगीरथोदितं चक्रे रसातलतले स्थितान्।\nभस्मीभूतान्नृपसुतान्सागरांश्च विशेषतः।। ७८.७२ ।।"
  },
  {
    "text": "विनिर्दग्धानथाऽऽप्लाव्य खातपूरमथाकरोत्।\nततो मेरुं समाप्लाव्य स्थितां बालोऽब्रवीन्नृपः।। ७८.७३ ।।"
  },
  {
    "text": "कर्मभूमौ त्वया भाव्यं तथेत्यागाद्धिमालयम्।\nहिमवत्पर्वतात्पुण्याद्भारतं वर्षमभ्यगात्।। ७८.७४ ।।"
  },
  {
    "text": "तन्मध्यतः पुण्यनदी प्रायात्पूर्वार्णवं प्रति।\nएवमेषाऽपि ते प्रोक्ता गङ्गा क्षात्रा महामुने।। ७८.७५ ।।"
  },
  {
    "text": "माहेश्वरी वैष्णवी च सैव ब्राह्मी च पावनी।\nभागीरथी देवनदी हिमवच्छिखराश्रया।। ७८.७६ ।।"
  },
  {
    "text": "प्रहेश्वरजटावारि एवं द्वैविध्यमागतम्।\nविन्ध्यस्य दक्षिणे गङ्गा गौतमी सा निगद्यते।।\nउत्तरे साऽपि विन्ध्यस्य भागीरथ्यभिधीयते।। ७८.७७ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे भागीरथ्यवतरणं नामाष्टसप्ततितमोऽध्यायः।। ७८ ।।"
  },
  {
    "text": "गौतमीमाहात्म्ये नवमोऽध्यायः।। ९ ।।"
  }
]
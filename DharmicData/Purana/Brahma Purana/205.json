[
  {
    "text": "<b>अनिरुद्धचरित्रवर्णनम्\n</b>\n<b>व्यास उवाच\n</b>\nप्रद्युम्नाद्य हरेः पुत्रा रुक्मिण्यां कथिता द्विजाः।\nभान्वादिकांश्च वै पुत्रान्सत्यभामा व्यजायत।। २०५.१ ।।"
  },
  {
    "text": "दीप्तिमन्तः प्रपक्षाद्या रोहिण्यास्तनया हरेः।\nबभूवुर्जाम्बवत्याश्च साम्बाद्या बाहुशालिनः।। २०५.२ ।।"
  },
  {
    "text": "तनया भद्रविन्दाद्य नाग्नजित्यां महाबला।\nसंग्रामजित्प्रधानास्तु शैब्यायां चाभवन्सुताः।। २०५.३ ।।"
  },
  {
    "text": "वृकाद्यास्तु सुता माद्री गात्रवत्प्रमुखान्सुतान्।\nअवाप लक्ष्मणा पुत्रान्कालिन्द्याश्च श्रुतादयः।। २०५.४ ।।"
  },
  {
    "text": "अन्यासां चैव भार्याणां समुत्पन्नानि चक्रिणः।\nअष्टायुतानि पुत्राणां सहस्राणि शतं तथा।। २०५.५ ।।"
  },
  {
    "text": "प्रद्युम्नः प्रमुखस्तेषां रुक्मिण्यास्तु सुतस्ततः।\nप्रद्युम्नानिरुद्धोऽभूद्वज्रस्तस्मादजायत।। २०५.६ ।।"
  },
  {
    "text": "अनिरुद्धो रणे रुद्धो बलेः पौत्रीं महाबलः।\nबाणस्य तनयामू(मु)षामुपयेमे द्विजोत्तमाः।। २०५.७ ।।"
  },
  {
    "text": "यत्र युद्धमभूद्‌घोरं हरिशंकरयोर्महत्।\nछिन्नं सहस्रं बाहूनां यत्र बाणस्य चक्रिणा।। २०५.८ ।।"
  },
  {
    "text": "<b>मुनय ऊचुः\n</b>\nकथं युद्धमभूद्‌ब्रह्मन्नुषार्थे हरकृष्णयोः।\nकथं क्षयं च बाणस्य बाहूनां कृतवान्हरिः।। २०५.९ ।।"
  },
  {
    "text": "एतस्सर्वं महाभागा वक्तुमर्हसि नोऽखिलम्।\nमहत्कौतूहलं जातं श्रोतुमेतां कथां शुभाम्।। २०५.१० ।।"
  },
  {
    "text": "<b>व्यास उवाच\n</b>\nउषा बाणसुता विप्राः पार्वतीं शंभुना सह।\nक्रीडन्तीमुपलक्ष्योच्चैः स्पृहां चक्रे तदा स्वयम्।।\nततः सकलचित्तज्ञा गौरी तामाह भामिनीम्।। २०५.११ ।।"
  },
  {
    "text": "<b>गौर्युवाच\n</b>\nअलमित्यनुतापेन भर्त्रा त्वमपि रंस्यसे।। २०५.१२ ।।"
  },
  {
    "text": "<b>व्यास उवाच\n</b>\nइत्युक्ता सा तदा चक्रे कदेति मतिमात्मनः।\nको वा भर्ता ममेत्येनां पुनरप्याह पार्वती।। २०५.१३ ।।"
  },
  {
    "text": "<b>पार्वत्युवाच\n</b>\nवैशाखे शुक्लद्वादश्यां स्वप्ने योऽभिभवं तव।\nकरिष्यति स ते भर्ता राजपुत्रि भविष्यति।। २०५.१४ ।।"
  },
  {
    "text": "<b>व्यास उवाच\n</b>\nतस्यां तिथौ पुमान्स्वप्ने यथा देव्या उदीरितः।\nतथैवाभिभवं चक्रे रागं चक्रे च तत्र सा।।\nततः प्रबुद्धा पुरुषमपश्यन्ती तमुत्सुका।। २०५.१५ ।।"
  },
  {
    "text": "<b>उषोवाच\n</b>\nक्व गतोऽसीति निर्लज्जा द्विजाश्चोक्तवती सखीम्।\nबाणस्य मन्त्री कुम्भाण्डश्चित्रलेखा तु तत्सुता।। २०५.१६ ।।"
  },
  {
    "text": "तस्याः सख्यभवत्सा च प्राह कोऽयं त्वयोच्यते।\nयदा लज्जाकुला नास्य कथयामास सा सखी।। २०५.१७ ।।"
  },
  {
    "text": "तदा विश्वासमानीय सर्वमेवान्ववेदयत्।\nविदितायां तु तामाह पुनरुषा यथोदितम्।।\nदेव्या तथैव तत्प्राप्तौ योऽभ्युपायः कुरुष्व तम्।। २०५.१८ ।।"
  },
  {
    "text": "<b>व्यास उवाच\n</b>\nततः पटे सुरान्दैत्यान्गन्धर्वांश्च प्रधानतः।\nमनुष्यांश्चाभिलिख्यसौ चित्रलेखाऽप्यदर्शयत्।। २०५.१९ ।।"
  },
  {
    "text": "अपास्य सा तु गन्धर्वांस्तथोरगसुरासुरान्।\nमनुष्येषु ददौ दृष्टिं तेष्वप्यनधकवृष्णिषु।। २०५.२० ।।"
  },
  {
    "text": "कृष्णरामौ विलोक्याऽऽकीत्सुभ्रूर्लज्जायतेक्षणा।\nप्रद्युम्नदर्शने व्रीडादृष्टिं नित्ये ततो द्विजाः।। २०५.२१ ।।"
  },
  {
    "text": "दृष्ट्वाऽनिरुद्धं च ततो लज्जा क्वापि निराकृता।\nसोऽयं सोऽयं ममेत्युक्ते तथा सा योगगामिनी।।\nययौ द्वारवतीमू(मु)षां समाश्वास्य ततः सखी।। २०५.२२ ।।"
  },
  {
    "text": "इति श्रीमहापुराणे आदिब्राह्मे बाणयुद्धे पञ्चाधिकद्विशततमोऽध्यायः।। २०५ ।।"
  }
]
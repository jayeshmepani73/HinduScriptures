[
  {
    "text": "<b>अन्विन्द्रात्रेयादितीर्थवर्णनम्\n</b>\n<b>ब्रह्मोवाच\n</b>\nआत्रेयमिति विख्यातमन्विन्द्रं तीर्थमुत्तमम्।\nतस्य प्रभावं वक्ष्यामि भ्रष्टराज्यप्रदायकम्।। १४०.१ ।।"
  },
  {
    "text": "गौतम्या उत्तरे तीर आत्रेयो भगवानृषिः।\nअन्वारेभेऽथ सत्राणि ऋत्विग्भिर्मुनिभिर्वृतः।। १४०.२ ।।"
  },
  {
    "text": "तस्य होताऽभवत्त्वग्निर्हव्यवाहन एव च।\nएवं सत्रे तु संपूर्ण इष्टिं माहेश्वरीं पुनः।। १४०.३ ।।"
  },
  {
    "text": "कृत्वैश्वर्यमगाद्विप्रः सर्वत्र गतिमेव च।\nइन्द्रस्य भवनं रम्यं स्वर्गलोकं रसातलम्।। १४०.४ ।।"
  },
  {
    "text": "स्वेच्छया याति विप्रेन्द्रः प्रभावात्तपसः शुभात्।\nस कदाचिद्दिवं गत्वा इन्द्रलोकमगात्पुनः।। १४०.५ ।।"
  },
  {
    "text": "तत्रापश्यत्सहस्राक्षं सुरैः परिवृतं शुभैः।\nस्तूयमानं सिद्धसाध्यैः प्रेक्षन्तं नृत्यमुत्तमम्।।\nश्रृण्वानं मधुरं गीतमप्सरोभिश्च वीजितम्।। १४०.६ ।।"
  },
  {
    "text": "उपोपविष्टैः सुरनायकैस्तैः, संपूज्यमानं महदासनस्थम्।\nजयन्तमङ्के विनिधाय सूनुं, शच्या युतं प्राप्तरतिं महिष्ठम्।। १४०.७ ।।"
  },
  {
    "text": "सतां शरण्यं वरदं महेन्द्रं, समीक्ष्य विप्राधिपतिर्महात्मा।\nविमोहितोऽसौ मुनिरिन्द्रलक्ष्म्या, समीहयामास तदिन्द्रराज्यम्।। १४०.८ ।।"
  },
  {
    "text": "संपूजितो देवगणैर्यथावत्स्वमाश्रमं वै पुनराजगाम।\nसमीक्ष्य तां शक्रपुरीं सुरम्यां, रत्नेर्युतां पुण्यगुणैः सुपूर्णाम्।। १४०.९ ।।"
  },
  {
    "text": "स्वमाश्रमं निष्प्रभहेमवर्ज्यं समीक्ष्य विप्रो विरमं जगाम।\nसमीहमानः सुरराज्यमाशु, प्रियां तदोवाच महात्रिपुत्रः।। १४०.१० ।।"
  },
  {
    "text": "<b>आत्रेय उवाच\n</b>\nभोक्तुं न शक्तोऽस्मि फलानि मूलान्यनुत्तमान्यप्यतिसंस्कृतानि।\nस्मृत्वाऽमृतं पुण्यतमं च तत्र, भक्ष्यं च भोज्यं च वरासनानि।।\nस्तुतिं च दानं च सभां शुभां च, अस्त्रं च वासांसि पुरीं वनानि।। १४०.११ ।।"
  },
  {
    "text": "<b>ब्रह्मोवाच\n</b>\nततो महात्मा तपसः प्रभावात्तवष्टारमाहूय वचो बभाषे।। १४०.१२ ।।"
  },
  {
    "text": "<b>आत्रेय उवाच\n</b>\nइच्छेयमिन्द्रत्वमहं महात्मन्कुरुष्व शीघ्रं पदमैन्द्रमत्र।\nब्रुषेऽन्यथा चेन्मदुदीरितं त्वं, भस्मी करोम्येव न संशयोऽत्र।। १४०.१३ ।।"
  },
  {
    "text": "<b>ब्रह्मोवाच\n</b>\nतदत्रिवाक्यत्त्वरितः प्रजानां, स्रष्टा विभुर्विश्वकर्मा तदैव।\nचकार मेरुं च पूरीं सुराणां, कल्पद्रुमान्कल्पलतां च धेनुम्।। १४०.१४ ।।"
  },
  {
    "text": "चकार वज्रादिविभूषितानि, गृहाणि शुभ्राण्यतिचित्रितानि।\nचकार सर्वावयवानवद्यं, शचीं स्मरस्येव विहारशालाम्।। १४०.१५ ।।"
  },
  {
    "text": "सभां सुधर्माणमहो क्षणेन, तथा चकाराप्सरसो मनोज्ञाः।\nचकार चोच्चैःश्रवसं गजं च, वज्रादि चास्त्राणि सुरानशेषान्।। १४०.१६ ।।"
  },
  {
    "text": "निवार्यमाणः प्रिययाऽत्रिपुत्रः, शचीसमामात्मवधूं चकार।\nतदाऽत्रिपुत्रोऽत्रिमुखैः समेतो, वज्रादिरूपं च चकार चास्त्रम्।। १४०.१७ ।।"
  },
  {
    "text": "नृत्यादि गीतादि च सर्वमेव, चकार शक्रस्य पुरे च दृष्टम्।\nतत्सर्वमासाद्य तदा मुनीन्द्रः, प्रहृष्टचेताः सुतरां बभूव।। १४०.१८ ।।"
  },
  {
    "text": "आपातरम्येष्वपि कस्य नाम, भवत्यपेक्षा न हि गोचरेषु।\nश्रुत्वा च दैत्या दनुजाः समेता, रक्षांसि कोपेन युतानि सद्यः।। १४०.१९ ।।"
  },
  {
    "text": "स्वर्गं परित्यज्य कुतो हरिर्भुवं, समागतो न्वेष मिथः सुखाय।\nतस्माद्वयं याम इतो नु योद्‌धुं, वृत्रस्य हन्तारमदीर्घसत्रम्।। १४०.२० ।।"
  },
  {
    "text": "ततः समागत्य तदाऽत्रिपुत्रं, संवेष्टयामासुरथासुरास्ते। ।।"
  },
  {
    "text": "संवेष्टयित्वा पुरामत्रिपुत्रकृतं तथा चेन्द्रपुराभिधानम्।\nतैर्वघ्यमानः शस्त्रपातैर्महद्‌भिस्ततो भीतो वाक्यमिदं जगाद।। १४०.२१ ।।"
  },
  {
    "text": "<b>आत्रेय उवाच\n</b>\nयो जात एवं प्रथमो मनस्वान्देवो देवान्क्रतुना पर्यभूषत्।\nयस्य शुष्माद्रोदसी अभ्यसेतां, नृम्णस्य मह्‌ना सजना स इन्द्रः।। १४०.२२ ।।\tतु. ऋग्वेदः <a href=\"/wiki/%E0%A4%8B%E0%A4%97%E0%A5%8D%E0%A4%B5%E0%A5%87%E0%A4%A6%E0%A4%83_%E0%A4%B8%E0%A5%82%E0%A4%95%E0%A5%8D%E0%A4%A4%E0%A4%82_%E0%A5%A8.%E0%A5%A7%E0%A5%A8\" title=\"ऋग्वेदः सूक्तं २.१२\">२.१२.१</a>"
  },
  {
    "text": "<b>ब्रह्मोवाच\n</b>\nइत्यादिसूक्तेन रिपूनुवाच, हरिं च तुष्टाव तदाऽत्रिपुत्रः।। १४०.२३ ।।"
  },
  {
    "text": "<b>आत्रेय उवाच\n</b>\nनाहं हरिर्नैव शची मदीया, नेयं पुरी नैव वनं तदैन्द्रम्।\nस एव चेन्द्रो वृत्रहन्ता स वज्री, सहस्राक्षो गोत्रभिद्धज्रबाहुः।। १४०.२४ ।।"
  },
  {
    "text": "अहं तु विप्रो वेदविद्‌ब्रह्मवृन्दैः, समाविष्टो गौतमीतीरसंस्थः।\nयत्राऽऽयत्यां नाद्य वा सौख्यहेतुस्तच्चाकार्ष कर्म दुर्दैवयोगात्।। १४०.२५ ।।"
  },
  {
    "text": "<b>असुरा ऊचुः\n</b>\nसंहरस्वेदमात्रेय यदिन्द्रस्य विडम्बनम्।\nक्षेमस्ते भविता सत्यं नान्यथा मुनिसत्तम।। १४०.२६ ।।"
  },
  {
    "text": "<b>ब्रह्मोवाच\n</b>\nतदाऽऽत्रेयोऽब्रवीद्वाक्यं यथा वक्ष्यन्ति मामिह।\nकरोम्येव महाभागाः सत्येनाग्निं समालभे।। १४०.२७ ।।"
  },
  {
    "text": "एमुक्त्वा स दैतेयांस्त्वष्टारं पुनरब्रवीत्।। १४०.२८ ।।"
  },
  {
    "text": "<b>आत्रेय उवाच\n</b>\nयत्कृतं त्वत्र मत्प्रीत्या ऐन्द्रं त्वष्टः पदं त्वया।\nसंहरस्व पुनः शीघ्रं रक्ष मां ब्राह्मणं मुनिम्।। १४०.२९ ।।"
  },
  {
    "text": "पुनर्देहि पदं मह्यमाश्रमं मृगपक्षिणः।\nवृक्षाश्च वारि यत्राऽऽसीन्न मे दिव्यैः प्रजनम्।।\nसर्वमक्रममायातं न सुखाय मनीषिणाम्।। १४०.३० ।।"
  },
  {
    "text": "<b>ब्रह्मोवाच\n</b>\nतथेत्युक्त्वा प्रजानाथस्त्वष्टा संहृतवांस्तदा।\nदैत्याश्च जग्मुः स्वस्थानं कृत्वा देशमकण्टकम्।। १४०.३१ ।।"
  },
  {
    "text": "त्वष्टा चापि ययौ स्थानं स्वकं संप्रहसन्निव।\nआत्रेयोऽपि तदा शिष्यैः संवृतः सह भार्यया।। १४०.३२ ।।"
  },
  {
    "text": "गौतमीतीरमाश्रित्य तपोनष्ठोऽखिलैर्वृतः।\nवर्तमाने महायज्ञे लज्जितो वाक्यमब्रवीत्।। १४०.३३ ।।"
  },
  {
    "text": "<b>आत्रेय उवाच\n</b>\nअहो मोहस्य महिमा ममापि भ्रान्तचित्तता।\nकिं महेन्द्रपदं लब्धं किं मयाऽत्र पुरा कृतम्।। १४०.३४ ।।"
  },
  {
    "text": "ब्रह्मोवाच\nएवं वदन्तमात्रेयं लज्जिसं प्राब्रुवन्सुराः।। १४०.३५ ।।"
  },
  {
    "text": "<b>सुरा ऊचुः\n</b>\nलज्जां जहि महाबाहो भविता ख्यातिरुत्तमा।\nआत्रेयतीर्थे ये स्नानं प्राणिनः कुर्युरञ्जसा।। १४०.३६ ।।"
  },
  {
    "text": "इन्द्रास्ते भवितारो वै स्मरणात्सुखभागिनः।\nतत्र पञ्च सहस्राणि तीर्थान्याहुर्मनीषिणः।। १४०.३७ ।।"
  },
  {
    "text": "इन्द्रास्ते भवितारो वै स्मरणात्सुखभागिनः।\nतत्र पञ्च सहस्राणि तीर्थान्याहुर्मनीषिणः।। १४०.३८ ।।"
  },
  {
    "text": "अन्विन्द्रात्रेयदैतेयनामभिः कीर्तितानि च।\nतेषु स्नानं च दानं च सर्वमक्षयपुण्यदम्।। १४०.३९ ।।"
  },
  {
    "text": "<b>ब्रह्मोवाच\n</b>\nइत्युक्त्वा विबुधा याताः संतुष्टश्चाभवन्मुनिः।। १४०.४० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्येऽन्विन्द्रात्रेयादिपञ्चसहस्रतीर्थवर्णनं नाम चत्वारिंशदधिकशततमोऽध्यायः।। १४० ।।"
  },
  {
    "text": "गौतमीमाहात्म्ये एकसप्ततितमोऽध्यायः।। ७१ ।।"
  }
]
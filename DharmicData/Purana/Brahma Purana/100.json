[
  {
    "text": "<b>अथ शततमोऽध्यायः</b>\n<b>कद्रूसुपर्णासंगमतीर्थवर्णनम्</b>\n<b>ब्रह्मोवाच</b>\nसुपर्णासंगमं नाम काद्रब्रासंगमं तथा।\nमहेश्वरो यत्र देवो गङ्गापुलिनमाश्रितः।। १००.१ ।।"
  },
  {
    "text": "अग्निकुण्डं च तत्रैव रौद्रं वैष्णवमेव च।\nसौरं सौम्यं तथा ब्राह्मं कौमारं वारुणं तथा।। १००.२ ।।"
  },
  {
    "text": "अप्सरा च नदी यत्र संगता गङ्गया तथा।\nतत्तीर्थस्मरणादेव कृतकृत्यो भवेन्नरः।। १००.३ ।।"
  },
  {
    "text": "सर्वपापाप्रशमनं श्रृणु यत्नेन नारद।\nइन्द्रेण हिंसिताः पूर्वं वालखिल्या महर्षयः।।"
  },
  {
    "text": "दत्तार्धतपसः सर्वे प्रोचुस्ते काश्यपं मुनिम्।। १००.४ ।।\nवालखिल्या ऊचुः"
  },
  {
    "text": "पुत्रमुत्पादयानेन इन्द्रदर्पहरं शुभम्।\nतपसोऽर्धं तु दास्यामस्तथेत्याह मुनिस्तु तान्।। १००.५ ।।"
  },
  {
    "text": "सुपर्णायां ततो गर्भमादधे स प्रजापतिः।\nकद्र्वां चैव शनैर्ब्रह्मन्सर्पाणां सर्पमातरि।। १००.६ ।।"
  },
  {
    "text": "ते गर्भिण्यावुभे आह गन्तुकामः प्रजापतिः।।\nअपराधो न च क्वापि कार्यो गमनमेव च।। १००.७ ।।"
  },
  {
    "text": "अन्यत्र गमनाच्छापो भविष्यति न संशयः।। १००.८ ।।"
  },
  {
    "text": "इत्युक्त्वा स ययौ पत्न्यौ गते भर्तरि ते उभे।\nतदैव जग्मनुः सत्रमृषीणां भावितात्मनाम्।। १००.९ ।।"
  },
  {
    "text": "ब्रह्मोवृन्दसमाकीर्णं गङ्गातीरसमाश्रितम्।\nउन्मत्ते ते उभे नित्यं वयःसंपत्तिगर्विते।। १००.१० ।।"
  },
  {
    "text": "निवार्यमाणे बहुशो मुनिभिस्तत्त्वदर्शिभिः।\nविकुर्वत्यौ तत्र सत्रे समानि च हवींषि च।। १००.११ ।।"
  },
  {
    "text": "योषितां दुर्विलसितं कः संवरितुमीश्वरः।\nते दृष्ट्वा चुक्षुभुर्विप्रा अपमार्गरते उभे।। १००.१२ ।।"
  },
  {
    "text": "अपमार्गस्थिते यस्मादापगे हि भविष्यथः।\nसुपर्णा चैव कद्रूश्च नद्यौ ते संबभूवतुः।। १००.१३ ।।"
  },
  {
    "text": "स कदाचिद्गृहं प्रायात्कश्यपोऽथ प्रजापतिः।\nऋषिभ्यस्तत्र वृत्तान्तं सापं ताभ्यां सविस्तरम्।। १००.१४ ।।"
  },
  {
    "text": "श्रुत्वा तु विस्मयाविष्टः किं करोमीत्यचिन्तयत्।\nऋषिभ्यः कथयामास वालखिल्या इति श्रुताः।। १००.१५ ।।"
  },
  {
    "text": "त ऊचुः कश्यपं विप्रं गत्वा गङ्गां तु गौतमीम्।\nतत्र स्तुहि महेशानं पुनर्भार्ये भविष्यतः।। १००.१६ ।।"
  },
  {
    "text": "ब्रह्महत्याभयादेव यत्र देवो महेश्वरः।\nगङ्गामध्ये सदा हायास्ते मध्यमेश्वरसंज्ञया।। १००.१७ ।।"
  },
  {
    "text": "तथेत्युक्त्वा कश्यपोऽपि स्नात्वा गङ्गां जितव्रतः।\nतुष्टाव स्तवनैः पुण्यैर्देवदेवं महेश्वरम्।। १००.१८ ।।"
  },
  {
    "text": "कश्यप उवाच\nलोकत्रयैकाधिपतेर्न यस्य, कुत्रापि वस्तुन्यभिमानलेशः।\nस सिद्धनाथोऽखिलविश्वकर्ता, भर्ता शिवाया भवतु प्रसन्नः।। १००.१९ ।।"
  },
  {
    "text": "तापत्रयोष्णद्युतितापितानामितस्ततो वै परिधावतां च।\nशरीरिणां स्थावरजङ्गमानां, त्वमेव दुःखव्यपनोददक्षः।। १००.२० ।।"
  },
  {
    "text": "सत्त्वादियोगस्त्रिविधोऽपि यस्य, शक्रादिभिर्वक्तुमशक्य एव।\nविचित्रवृत्तिं परिचिन्त्य सोमं, सुखी सदा दानपरो वरेण्यः।। १००.२१ ।।"
  },
  {
    "text": "ब्रह्मोवाच\nइत्यादिस्तुतिभिर्देवः स्तुतो गौरीपतिः शिवः।\nप्रसन्नो ह्यददाच्छंभुः कश्यपाय वरान्बहून्।। १००.२२ ।।"
  },
  {
    "text": "भार्यार्थिनं तु तं प्राह स्यातां भार्ये उभे तु ते।\nनदीस्वरूपे पत्न्यौ ये गङ्गां प्राप्य सरिद्वराम्।। १००.२३ ।।"
  },
  {
    "text": "तत्संगमनमात्रेण ताभ्यां भूयात्स्वकं वपुः।\nते गर्भिण्यौ पुनर्जाते गङ्गायाश्च प्रसादतः।। १००.२४ ।।"
  },
  {
    "text": "ततः प्रजापतिः प्रीतो भार्ये प्राप्य महामनाः।\nआह्वयामास तान्विप्रान्गौतमीतीरमाश्रितान्।। १००.२५ ।।"
  },
  {
    "text": "सीमन्तोन्नयनं चक्रे ताभ्यां प्रीतः प्रजापतिः।\nब्राह्मणान्पूजयामास विधिदृष्टेन कर्मणाः।। १००.२६ ।।"
  },
  {
    "text": "भुक्तवत्स्वथ विप्रेषु कस्यपस्याथ मन्दिरे।\nभर्तृसमीपोपविष्टा कद्रुर्विप्रान्निरीक्ष्य च।। १००.२७ ।।"
  },
  {
    "text": "ततः कद्रुर्ऋषीनक्ष्णा प्राहसत्ते च चुक्षुभुः।\nयेनाक्ष्णा हसिता पापे भज्यतां तेऽक्षि पापवत्।। १००.२८ ।।"
  },
  {
    "text": "काणाऽभवत्ततः कद्रुः सर्पमातेति योच्यते।\nततः प्रसादयामास कश्यपो भगवानृषीन्।। १००.२९ ।।"
  },
  {
    "text": "ततः प्रसन्नास्ते प्रोचुर्गौतमी सरितां वरा।\nअपराधसहस्रेभ्यो रक्षिष्यति च सेवनात्।। १००.३० ।।"
  },
  {
    "text": "भार्यान्वितस्तथा चक्रे कश्यपो मुनिसत्तमः।\nततः प्रभृति तत्तीर्थमुभयोः संगमं विदुः।।"
  },
  {
    "text": "सर्वपापप्रशमनं सर्वक्रतुफलप्रदम्।। १००.३१ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे कद्रूसुपर्णासंगमतीर्थवर्णनं नाम शततमोऽध्यायः।। १०० ।।"
  },
  {
    "text": "गौतमीमाहात्म्यये एकत्रिंसोऽध्यायः।। ३१ ।।"
  }
]
[
  {
    "text": "<b>अथाष्टाशीतितमोऽध्यायः</b>\n<b>जनस्थानतीर्थवर्णनम्</b>\n<b>ब्रह्मोवाच</b>\nतस्मादप्यपरं तीर्थं जनस्थानमिति श्रुतम्।\nचतुर्योजनविस्तीर्णं स्मरणान्मुक्तिदं नृणाम्।। ८८.१ ।।"
  },
  {
    "text": "वैवस्वतान्वये जातो राजाऽभूज्जनकः पुराः।\nसोऽपांपतेस्तु तनुजामुपयेमे गुणार्णवाम्।। ८८.२ ।।"
  },
  {
    "text": "धर्मार्थकाममोक्षाणां जनकां जनको नृपः।\nअनुरूपगुणत्वाच्च तस्य भार्या गुणार्णवा।। ८८.३ ।।"
  },
  {
    "text": "याज्ञवल्क्यश्च विप्रेन्द्रस्तस्य राज्ञः पुरोहितः।\nतमपृच्छन्नृपश्रेष्ठो याज्ञवल्क्यं पुरोहितम्।। ८८.४ ।।"
  },
  {
    "text": "जनक उवाच\nभुक्तिमुक्ती उभे श्रेष्ठे निर्णीते मुनिसत्तमैः।\nदासीदासेभतुरागरथाद्यैर्भुक्तिरुत्तमा।। ८८.५ ।।"
  },
  {
    "text": "किंत्वन्तविरसा भुक्तिर्मुक्तिरेका निरत्यया।\nभुक्तेर्मुक्तिः श्रेष्ठतमा भुक्त्या मुक्तिं कथं व्रजेत्।। ८८.६ ।।"
  },
  {
    "text": "सर्वसङ्गपरित्यागान्मुक्तिप्राप्तिः सुदुःखतः।\nतद्ब्रूहि द्विजशार्दूल सुखान्मुक्तिः कथं भवेत्।। ८८.७ ।।"
  },
  {
    "text": "अपांपतिस्तव गुरुः श्वशुरः प्रियकृत्तथा।\nतं गत्वा पृच्छ नृपते उपदेक्ष्यति ते हितम्।। ८८.८ ।।"
  },
  {
    "text": "याज्ञवल्क्यश्च जनको राजानं वरुणं तदा।\nगत्वा चोचतुरव्यग्रौ मुक्तिमार्गं यथाक्रमम्।। ८८.९ ।।"
  },
  {
    "text": "वरुण उवाच\nद्विधा तु संस्थिता मुक्तिः कर्मद्वारेऽप्यकर्मणि।\nवेदे च निश्चितो मार्गः कर्म ज्यायो ह्यकर्मणः।। ८८.१० ।।"
  },
  {
    "text": "सर्वं च कर्मणा बद्धं पुरुषार्थचतुष्टयम्।\nअकर्मणैवाऽऽप्ययते मुक्तिमार्गो मृषोच्यते।। ८८.११ ।।"
  },
  {
    "text": "कर्मणा सर्वदान्यानि सेत्स्यन्ति नृपसत्तम।\nतस्मात्सर्वात्मना कर्म कर्तव्यं वैदिकं नृभिः।। ८८.१२ ।।"
  },
  {
    "text": "तेन भुक्तिं च मुक्तिं च प्राप्नुवन्तीह मानवाः।\nअकर्णः कर्म पुण्यं कर्म चाप्याश्रमेषु च।। ८८.१३ ।।"
  },
  {
    "text": "जात्याश्रितं च राजेन्द्र तत्रापि श्रृणु धर्मवित्।\nआश्रमाणि च चत्वारि कर्मद्वाराणि मानद।। ८८.१४ ।।"
  },
  {
    "text": "चतुर्णाणाश्रमाणां च गार्हस्थ्यं पुण्यदं स्मृतम्।\nतस्माद्भुक्तिश्च मुक्तिश्च भवतीति मतिर्मम।। ८८.१५ ।।"
  },
  {
    "text": "ब्रह्मोवाच\nएतच्छ्रुत्वा तु जनको याज्ञवल्क्यश्च बुद्धिमान्।\nवरुणं पूजयित्वा तु पुनर्वचनमुचतुः।। ८८.१६ ।।"
  },
  {
    "text": "को देशः किं च तीर्थं स्याद्भुक्तिमुक्तिप्रदायकम्।\nतद्वदस्व सुरश्रेष्ठ सर्वज्ञोऽसि नमोऽस्तु ते।। ८८.१७ ।।"
  },
  {
    "text": "वरुण उवाच\nपृथिव्यां भारतं वर्षं दण्डकं तत्र पुण्यदम्।\nतस्मिन्क्षेत्रे कृतं कर्म भुक्तिमुक्तिप्रदं नृणाम्।। ८८.१८ ।।"
  },
  {
    "text": "तीर्थानां गौतमी गङ्गां श्रेष्ठा मुक्तिप्रदा नृणाम्।\nतत्र यज्ञेन दानेन भोगान्मुक्तिमवाप्स्यति।। ८८.१९ ।।"
  },
  {
    "text": "ब्रह्मोवाच\nयाज्ञवल्क्यश्च जनको वाचं श्रुत्वा ह्यपांपतेः।\nवरुणेन ह्यनुज्ञातौ स्वपुरीं जग्मतुस्तदा।। ८८.२० ।।"
  },
  {
    "text": "अश्वमेधादिकं कर्म चकार जनको नृपः।\nयाजयामास विप्रेन्द्रो याज्ञवल्क्यश्च तं नृपम्।। ८८.२१ ।।"
  },
  {
    "text": "गङ्गातीरं समाश्रित्य यज्ञान्मुक्तिमवाप राट्।\nतथा जनकराजानो बहवस्तत्र कर्मणा।। ८८.२२ ।।"
  },
  {
    "text": "मुक्तिं प्रापुर्महाभागा गौतम्याश्च प्रसादतः।\nततः प्रभृति तत्तीर्थं जनस्थानेति विश्रुतम्।। ८८.२३ ।।"
  },
  {
    "text": "जनकानां यज्ञसदो जनस्थानं प्रकीर्तितम्।\nचतुर्योजनविस्तीर्णं स्मरणात्सर्वपापनुत्।। ८८.२४ ।।"
  },
  {
    "text": "तत्र स्नानेन दानेन पितॄणां तर्पणेन तु।\nतीर्थस्य स्मरणाद्वाऽपि गमनाद्भक्तिसेवनात्।। ८८.२५ ।।"
  },
  {
    "text": "सर्वान्कामानवाप्नोति मुक्तिं च समवाप्नुयात्।। ८८.२६ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये जनस्थानतीर्थवर्णनं नामाष्टाशीतिमोऽध्यायः।। ८८ ।।"
  },
  {
    "text": "गौतमीमाहात्म्ये एकोनविंशोऽध्यायः।। १९ ।।"
  }
]
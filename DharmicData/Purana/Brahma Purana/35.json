[
  {
    "text": "<b>पारवत्युपाख्यान-वर्णनम्\t</b>\n<b>ब्रह्मोवाच\t</b>\nततस्तामब्रुवन् देवास्तदा गत्वा तु सुन्दरीम्।\nदेवीं शीघ्रेण कालेन धूर्ज्जटिर्निललोहितः॥ ३५.१ ॥"
  },
  {
    "text": "स भर्त्ता तव देवेशो भविता मा तपः कृथाः।\nततः प्रदक्षिणीकृत्य देवा विप्रा गिरेः सुताम्॥ ३५.२ ॥"
  },
  {
    "text": "जग्मुश्चादर्शनं तस्याः सा चापि विरराम ह।\nसा देवीं सूक्तमित्येवमुक्त्वा स्वस्याश्रमे शुभे॥ ३५.३ ॥"
  },
  {
    "text": "द्वारि जातमशोकञ्च समुपाश्रित्य चास्थिता।\nअथागाच्चन्द्रतिलकस्त्रिदशर्त्तिहरो हरः॥ ३५.४ ॥"
  },
  {
    "text": "विकृतं रूपमास्थाय ह्रस्वो बाहुक एव च।\nविभग्ननासिको भूत्वा कुब्जः केशान्तपिङ्गलः॥ ३५.५ ॥"
  },
  {
    "text": "उचाव विकृतास्यश्च देवि त्वां वरयाम्यहम्।\nअथोमा योगसंसिद्धा ज्ञात्वा शङ्करमागतम्॥ ३५.६ ॥"
  },
  {
    "text": "अन्तर्भावविशुद्धात्मा कृपानुष्ठानलिप्सया।\nतमुवाचार्घ्यपाद्याभ्यां मधुपर्केण चैव ह॥ ३५.७ ॥"
  },
  {
    "text": "सम्पूज्य सुमनोभिस्तं ब्राह्मणं ब्राह्मणप्रिया॥ ३५.८ ॥"
  },
  {
    "text": "<b>देव्युवाच\t</b>\nभगवन्न स्वतन्त्राहं पिता मे त्वग्रणीर्गृहे।\nस प्रभुर्म्मम दाने वै कन्याहं द्विजपुङ्गव॥ ३५.९ ॥"
  },
  {
    "text": "गत्वा याचस्व पितरं मम शैलेन्द्रमव्ययम्।\nस चेद्ददाति मां विप्र तुभ्यं तदुचितं मम॥ ३५.१० ॥"
  },
  {
    "text": "<b>ब्रह्मोवाच\t</b>\nततः स भगवान् देवस्तथैव विकृतः प्रभुः।\nउवाच शैलराजानं सुतां मे यच्छ शैलराट्॥ ३५.११ ॥"
  },
  {
    "text": "स तं विकृतरूपेण ज्ञात्वा रुद्रमथाव्ययम्।\nभीतः शापाच् विमना इदं वचनमब्रवीत्॥ ३५.१२ ॥"
  },
  {
    "text": "<b>शैलेन्द्र उवाच\t</b>\nभगवन्नावमन्येऽहं ब्राह्मणान् भुवि देवताः।\nमनीषितन्तु यत् पूर्व्वं तच्छृणुष्व महामते॥ ३५.१३ ॥"
  },
  {
    "text": "स्वयंवरो मे दुहितुर्भविता विप्रपूजितः।\nवरयेद्यं स्वयं तत्र स भर्त्तस्या भविष्यति॥ ३५.१४ ॥"
  },
  {
    "text": "तच्छ्रुत्वा शैलवचनं भगवान् वृषभध्वजः।\nदेव्य समीपमागत्य इदमाह महामनाः॥ ३५.१५ ॥"
  },
  {
    "text": "<b>शिव उवाच\t</b>\nदेवि पित्रा त्वनुज्ञातः स्वयंवर इति श्रुतिः।\nतत्र त्वं वरयित्री यं स ते भर्त्ता भवेदिति॥ ३५.१६ ॥"
  },
  {
    "text": "तदापृच्छ्य गमिष्यामि दुर्लभां त्वां वरानने।\nरूपवन्तं समुत्‌सृज्य वृणोष्यसदृशं कथम्॥ ३५.१७ ॥"
  },
  {
    "text": "<b>ब्रह्मोवाच\t</b>\nतेनोक्ता सा तदा तत्र भावयन्ती तदीरितम्।\nभावञ्च रुद्रनिहितं प्रसादं मनसस्तथा॥ ३५.१८ ॥"
  },
  {
    "text": "सम्पाप्योवाच देवेशं मा तेऽभूद्‌बुद्धिरन्यथा।\nअहं त्वां वरयिष्यामि नाद्‌भुतन्तु कथञ्चन॥ ३५.१९ ॥"
  },
  {
    "text": "अथवा तेऽस्ति सन्देहो मयि विप्र कथञ्चन।\nइहैव त्वां महाभाग वरयामि मनोगतम्॥ ३५.२० ॥"
  },
  {
    "text": "<b>ब्रह्मोवाच\t</b>\nगुहीत्वा स्तवकं सा तु हस्ताभ्यां तत्र संस्थिता।\nस्कन्धे शम्भोः समाधाय देवी प्राह वृतोऽसि मे॥ ३५.२१ ॥"
  },
  {
    "text": "ततः स भगवान् देवस्तया देव्या वृतस्तदा।\nउवाच तमशोकं वै वाचा सञ्जीवयन्निव॥ ३५.२२ ॥"
  },
  {
    "text": "<b>शिव उवाच\t</b>\nयस्मात्तव सुपुण्येन स्तवकेन वृतोऽम्यहम्।\nतस्मात्त्वं जरया त्यक्तस्त्वमरः सम्भविष्यसि॥ ३५.२३ ॥"
  },
  {
    "text": "कामरूपी कामपूष्पः कामदो दयितो मम्।\nसर्व्वाभरणपुष्पाढ्यः सर्व्वपुष्पफलोपगः॥ ३५.२४ ॥"
  },
  {
    "text": "सर्व्वान्नभक्षकश्चैव अमृतस्वाद एव च।\nसर्व्वगन्धश्च देवानां भविष्यसि दृढप्रियः॥ ३५.२५ ॥"
  },
  {
    "text": "निर्भयः सर्‌ववलोकेषु भिवष्यसि सुनिर्वृतः।\nआश्रमं वेदमत्यर्थं चि६कूटेति विश्रुतम्॥ ३५.२६ ॥"
  },
  {
    "text": "यो हि यास्यति पुण्यार्थो सोऽश्वमेधमवाप्स्यति।\nयस्तु तत्र मृतश्चापि ब्रह्मलोकं स गच्छति॥ ३५.२७ ॥"
  },
  {
    "text": "यश्चात्र नियमैर्युक्तः प्राणान् सम्यक् परित्यजेत्।\nस देव्यास्तपसा युक्तो महागणपतिर्भवेत्॥ ३५.२८ ॥"
  },
  {
    "text": "<b>ब्रह्मोवाच\t</b>\nएवमुक्त्वा तदा देव आपृच्छ्य हिमवत्सुताम्।\nअन्तद्‌र्दधे जगत्‌स्रष्टा सर्व्वभूतप ईश्वरः॥ ३५.२९ ॥"
  },
  {
    "text": "सापि देवी गते तस्मिन् भगवत्यमितात्मनि।\nतत एवोन्मुखी भूत्वा शिलायां सम्बभूव ह॥ ३५.३० ॥"
  },
  {
    "text": "उन्मुखी सा भवे तस्मिन् महेशे जगतां प्रभौ।\nनिशेव चन्द्ररहिता न बभौ विमनास्तदा॥ ३५.३१ ॥"
  },
  {
    "text": "अथ शुश्राव शब्ञ्च बालस्यार्त्स्य शैलजा।\nसरस्युदकसम्पूर्णे समीपे चाश्रमस्य च॥ ३५.३२ ॥"
  },
  {
    "text": "स कृत्वा बालरूपन्तु देवदेवः स्वयं शिवः।\nक्रीडाहेतोः सरोमध्ये ग्राहग्रस्तोऽभवत्तदा॥ ३५.३३ ॥"
  },
  {
    "text": "योगमायां समास्थाय प्रपञ्चोद्भवकारणम्।\nतद्रूपं सरसो मध्ये कृत्वैवं समभाषत॥ ३५.३४ ॥"
  },
  {
    "text": "<b>बाल उवाच\t</b>\nत्रातु मां कस्चिदित्याह ग्राहेम हृतचेतसम्।\nधिक्कष्टं बाल एवाहमप्राप्तार्थमनोरथः॥ ३५.३५ ॥"
  },
  {
    "text": "प्रयामि निधनं वक्त्रे ग्राहस्यास्य दुरात्मनः।\nशोचामि न स्वकं देहं ग्राहग्रस्तः सुदुःखितः॥ ३५.३६ ॥"
  },
  {
    "text": "यथा शोचामि पितरं मातरञ्च तपस्विनीम्।\nग्राहगृहीतं मां श्रुत्वा प्राप्तं निधनमुत्सुकौ॥ ३५.३७ ॥"
  },
  {
    "text": "प्रियपुत्रावेकपुत्रौ प्राणान् न्यूनं त्यजिष्यतः।\nअहो बत सुकष्टं वै योऽहं बालोऽकृताश्रमः।\nअन्तर्ग्राहेण ग्रस्तस्तु यास्यामि निधनं किल॥ ३५.३८ ॥"
  },
  {
    "text": "<b>ब्रह्मोवाच\t</b>\nश्रुत्वा तुदेवीतं नादं विप्रस्याऽऽर्त्तस्य शोभना।\nउत्थाय प्रस्थिता तत्र यत्र तिष्ठत्यसौ द्विजः॥ ३५.३९ ॥"
  },
  {
    "text": "सापस्यदिन्दुवदना बालकं चारुरूपिणम्।\nग्राहस्य मुखमापन्नं वेपमानमवस्थितम्॥ ३५.४० ॥"
  },
  {
    "text": "सोऽपि ग्राहवरः श्रीमान् दृष्ट्वा देवीमुपागताम्।\nतं गृहीत्वा द्रुतं यातो मध्यं सरस एव हि॥ ३५.४१ ॥"
  },
  {
    "text": "स कृष्यमाणस्तेजस्वी नादमार्त्तं तदाकरोत्।\nअथाह देवी दुःखार्त्ता बालं दृष्ट्वा ग्रहावृतम्॥ ३५.४२ ॥"
  },
  {
    "text": "<b>पार्वत्युवाच\t</b>\nग्राहराज महासत्त्व बालकं ह्येकपुत्रकम्।\nविमुञ्चेमं महादंष्ट्र क्षिप्रं भीमपराक्रम॥ ३५.४३ ॥"
  },
  {
    "text": "<b>ग्राह उवाच\t</b>\nयो देवि दिवसे षष्ठे प्रथमं समुपैति माम्।\nस आहारो मम पुरा विहितो लोककर्त्तृभिः॥ ३५.४४ ॥"
  },
  {
    "text": "सोऽयं मम महाभागे षष्ठेऽहनि गिरीन्द्रजे।\nब्रह्मणा प्रेरितो नूनं नैनं मोक्ष्ये कथञ्चन॥ ३५.४५ ॥"
  },
  {
    "text": "<b>देव्युवाच\t</b>\nयन्मया हिमवच्छृङ्गे चरितं तप उत्तमम्।\nतेन बालमिमं मुञ्च ग्राहराज नमोऽस्तु ते॥ ३५.४६ ॥"
  },
  {
    "text": "<b>ग्राह उवाच\t</b>\nमा व्ययस्तपसो दवि भृशं बाले शुभानने।\nयद्‌ब्रवीमि कुरुश्रेष्ठे तथा मोक्षमवाप्स्यति॥ ३५.४७ ॥"
  },
  {
    "text": "<b>देव्युवाच\t</b>\nग्राहाधिप वदस्वाशु यत् सतामविगर्हितम्।\nतत् कृतं नात्र सन्देहो यतो मे ब्राह्मणाः प्रियाः॥ ३५.४८ ॥"
  },
  {
    "text": "<b>ग्राह उवाच\t</b>\nयत् कृतं वै तपः किञ्चिद्‌भवत्या स्वल्पमुत्तमम्।\nतत् सर्वं मे प्रयच्छाऽऽशु ततो मोक्षमवाप्स्यति॥ ३५.४९ ॥"
  },
  {
    "text": "<b>देव्युवाच\t</b>\nजन्मप्रभृति यत् पुण्यं महाग्राह कृतं मया।\nतत्ते सर्वं मया दत्तं बालं मुञ्च महाग्रह॥ ३५.५० ॥"
  },
  {
    "text": "<b>ब्रह्मोवाच\t</b>\nप्रजज्वाल ततो ग्राहस्तपसा तेन भूषितः।ट\nआदित्य इव मध्याह्ने दुर्निरीक्ष्यस्तदाभवत्॥ ३५.५१ ॥"
  },
  {
    "text": "उवाच चैवं तुष्टात्मा देवीं लोकस्य धारिणीम्॥ ३५.५२ ॥"
  },
  {
    "text": "<b>ग्राह उवाच\t</b>\nदेवि किं कृत्यमेतत्ते सुनिश्चित्य महाव्रते।\nतपसोऽप्यर्ज्जनं दुःखं तस्य त्यागो न शस्यते।\nगृहाण तप एव त्वं बालं चेमं सुमध्यमे।\nतुष्टोऽस्मि ते विप्रभक्त्या वरं तस्माद्‌ददामि त।\nसा त्वेवमुक्ता ग्राहेण उवाचेदं महाव्रता॥ ३५.५३ ॥"
  },
  {
    "text": "<b>देव्युवाच\t</b>\nदेहेनापि मया ग्राह रक्ष्यो विप्रः प्रयत्नतः।\nतपः पुनर्मया प्राप्यं न प्राप्यो ब्राह्मणः पुनः॥ ३५.५४ ॥"
  },
  {
    "text": "सुनिश्चित्य महाग्राह कृतं बालस्य मोक्षणम्।\nन विप्रेभ्यस्तपः श्रेष्ठं श्रेष्ठं मे ब्राह्मणा मताः॥ ३५.५५ ॥"
  },
  {
    "text": "दत्त्वा चाहं न गृह्‌णामि ग्राहेन्द्र विहितं हि ते।\nनहि कश्चिन्नरो ग्राह प्रदत्तं पुनराहरेत्॥ ३५.५६ ॥"
  },
  {
    "text": "दत्तमेतन्मया तुभ्यं नाऽऽददानि हि तत् पुनः।\nत्वय्येव रमतामेतद्‌बालश्चायं विमुच्यताम्॥ ३५.५७ ॥"
  },
  {
    "text": "<b>ब्रह्मोवाच\t</b>\nतथोक्तस्तां प्रशस्याथ मुक्त्वा बालं नमस्य च।\nदेवीमादित्यावभासस्तत्रैवान्तरधीयत॥ ३५.५८ ॥"
  },
  {
    "text": "बलोऽपि सरसस्तीरे मुक्तो ग्राहेण वै तदा।\nस्वप्नलब्ध इवार्थैघस्तत्रैवान्तरधीयत॥ ३५.५९ ॥"
  },
  {
    "text": "तपसोऽपचयं मत्वा देवी हिमगिरीन्द्रजा।\nभूय एव तपः कर्त्तुमारेभे नियमस्थिता॥ ३५.६० ॥"
  },
  {
    "text": "कर्त्तुकामां तपो ज्ञात्वा तां शङ्खरः स्वयम्।\nप्रोवाच वचनं विप्रा मा कृथास्तप इत्युत॥ ३५.६१ ॥"
  },
  {
    "text": "मह्यमेतत्तपो देवी त्वया दत्तं महाव्रते।\nतत्तेनैवाक्षयं तुभ्यं भविष्यति सहस्रधा॥ ३५.६२ ॥"
  },
  {
    "text": "इति लब्ध्वा वरं देवी तपसोऽक्षयमुत्तमम्।\nस्वयंवरमुदीक्षन्ती तस्थौ प्रीता मुदा युता॥ ३५.६३ ॥"
  },
  {
    "text": "इदं पठेद्‌यो हि नरः सदैव, बालनुभावाचरणं हि शम्भोः।\nस देहभेदं समवाप्य पूतो भवेद्‌गणेशास्तु कुमारतुल्यः॥ ३५.६४ ॥"
  },
  {
    "text": "इति श्रीब्राह्मे महापुराणे स्वयम्भु-ऋषि-संवादे पार्व्वत्यः सत्त्वदर्शनं नाम पञ्चत्रिंशोऽध्यायः॥ ३५ ॥"
  }
]
[
  {
    "text": "<b>नरकगतदुःखनिवारणाय धर्माचरणवर्णनम्\n</b>\n<b>मुनय ऊचुः\n</b>\nअहोऽतिदुःखं घोरं च यममार्गे त्वयोदितम्।\nनरकाणि च घोराणि द्वारं याम्यं च सत्तम।। २१६.१ ।।"
  },
  {
    "text": "अस्त्युपायो न वा ब्रह्मन्यममार्गेऽतिभीषणे।\nब्रूहि येन नरा यान्ति सुखेन यमसादनम्।। २१६.२ ।।"
  },
  {
    "text": "<b>व्यास उवाच\n</b>\nइह ये धर्मसंयुक्तास्त्वहिंसानिरता नराः।\nगुरुशुश्रूषणे युक्ता देवब्राह्मणपूजकाः।। २१६.३ ।।"
  },
  {
    "text": "यस्मिन्मनुष्यलोकास्ते सभार्याः ससुतास्तथा।\nतमध्वानं च गच्छन्ति यथा तत्कथयामि वः।। २१६.४ ।।"
  },
  {
    "text": "विमानैर्विविधैर्दिव्यैः काञ्चनध्वजशोभितैः।\nधर्मराजपुरं यान्ति सेवमानाप्सरोगणैः।। २१६.५ ।।"
  },
  {
    "text": "ब्राह्मणेभ्यस्तु दानानि नानारूपाणि भक्तितः।\nये प्रयच्छन्ति ते यान्ति सुखेनैव महापथे।। २१६.६ ।।"
  },
  {
    "text": "अन्नं ये तु प्रयच्छन्ति ब्राह्मणेभ्यः सुसंस्कृतम्।\nश्रोत्रियेभ्यो विशेषेण भक्त्या परमया युतः।। २१६.७ ।।"
  },
  {
    "text": "तरुणीभिर्वरस्त्रीभिः सेव्यमानाः प्रयत्नतः।\nधर्मराजपुरं यान्ति विमानैरभ्यलंकृतैः।। २१६.८ ।।"
  },
  {
    "text": "ये च सत्यं प्रभाषन्ते बहिरन्तश्च निर्मलाः।\nतेऽपि यान्त्यमरप्रख्या विमानैर्यममन्दिरम्।। २१६.९ ।।"
  },
  {
    "text": "गोदानानि पवित्राणि विष्णुमुद्दिश्य साधुषु।\nये प्रयच्छन्ति धर्मज्ञाः कृशेषु कृशवृत्तिषु।। २१६.१० ।।"
  },
  {
    "text": "ते यान्ति दिव्यवर्णाभैर्विमानैर्मणिचित्रितैः।\nधर्मराजपुरं श्रीमान्सेव्य(व)मानाप्सरोगणैः।। २१६.११ ।।"
  },
  {
    "text": "उपानद्युगलं छत्रं शय्यासनमथापि वा।\nये प्रयच्छन्ति वस्त्राणि तथैवाऽऽभरणानि च।। २१६.१२ ।।"
  },
  {
    "text": "ते यान्त्यश्वै रथैश्चैव कुञ्जरैश्चाप्यलंकृताः।\nधर्मराजपुरं दिव्यं छत्रैः सौवर्णराजतैः।। २१६.१३ ।।"
  },
  {
    "text": "ये च भक्त्या प्रयच्छन्ति गुडपानकमर्चितम्।\nओदनं च द्विजाग्रयेभ्यो विशुद्धेनान्तरात्मना।। २१६.१४ ।।"
  },
  {
    "text": "ते यान्ति काञ्चनैर्यानैर्विविधैस्तु यमालयम्।\nवरस्त्रीभिर्यथाकामं सेव्यमानाः पुनः पुनः।। २१६.१५ ।।"
  },
  {
    "text": "ये च क्षीरं प्रयच्छन्ति घृतं दधि गुडं मधु।\n?Bब्राह्मणेब्यः प्रयत्नेन शुद्ध्योपेतं सुसंस्कृतम्।। २१६.१६ ।।"
  },
  {
    "text": "चक्रवाकप्रयुक्तैश्च विमानैस्तु हिरण्मयैः।\nयान्ति गन्धर्ववादित्रैः सेव्यमाना यमालयम्।। २१६.१७ ।।"
  },
  {
    "text": "ये फलानि प्रयच्छन्ति पुष्पाणि सुरभीणि च।\nहंसयुक्तैर्विमानैस्तु यान्ति धर्मपुरं नराः।। २१६.१८ ।।"
  },
  {
    "text": "ये तिलांस्तिलधेनुं च घृतधेनुमथापि वा।\nश्रोत्रियेभ्यः प्रयच्चन्ति विप्रभ्यः श्रद्धायाऽन्विताः।। २१६.१९ ।।"
  },
  {
    "text": "सोममण्डलसंकाशैर्यानैस्ते यान्ति निर्मलैः।\nगन्धर्वैरुपगीयन्ते पुरे वैवस्वतस्य ते।। २१६.२० ।।"
  },
  {
    "text": "येषां वाप्यश्च कूपाश्च तडागानि सरांसि च।\nदीर्घिकाः पुष्करिण्यश्च शीतलाश्च जलाशयाः।। २१६.२१ ।।"
  },
  {
    "text": "यानैस्ते हेमचन्द्राभैर्दिव्यघण्टानिनादितैः।\nव्यजनैस्तालवृन्तैश्च वीज्यमाना महाप्रभाः।। २१६.२२ ।।"
  },
  {
    "text": "येषां देवकुलान्यत्र चित्राण्यायतनानि च।\nरत्नैः प्रस्फुरमाणानि मनोज्ञानि शुभानि च।। २१६.२३ ।।"
  },
  {
    "text": "ते यान्ति लोकपालैस्तु विमानैर्वातरंहसैः।\nधर्मराजपुरं दिव्यं नानाजनसमाकुलम्।। २१६.२४ ।।"
  },
  {
    "text": "पानीयं ये प्रयच्छन्ति सर्वप्राण्युपजीवितम्।\nते वितृष्णाः सुखं यान्ति विमानैस्तं महापथम्।। २१६.२५ ।।"
  },
  {
    "text": "काष्ठपादुकयानानि पीठकान्यासनानि च।\nयैर्दत्तानि द्विजातिभ्यस्तेऽध्वानं यान्ति वै सुखम्।। २१६.२६ ।।"
  },
  {
    "text": "सौवर्णमणिपीठेषु पादौ कृत्वोत्तमेषु च।\nते प्रयान्ति विमानैस्तु अप्सरोगणमण्डितैः।। २१६.२७ ।।"
  },
  {
    "text": "आरामाणि विचित्राणि पुष्पाढ्यानीह मानवाः।\nरोपयनति फलाढ्यानि नराणामुपकारिणः।। २१६.२८ ।।"
  },
  {
    "text": "वृक्षच्छायासु रम्यासु शीतलासु स्वलंकृताः।\nवरस्त्रीगीतवाद्यैश्च सेव्यमाना व्रजन्ति ते।। २१६.२९ ।।"
  },
  {
    "text": "सुवर्णं रजतं वाऽपि विद्रुमं मौक्तिकं तथा।\nये प्रयच्छन्ति ते यान्ति विमानैः कनकोज्ज्वलैः।। २१६.३० ।।"
  },
  {
    "text": "भूमिदा दीप्यमानाश्च सर्वकामैस्तु तर्पिताः।\nउदितादित्यसंकाशैर्विमानैर्भृशनादितैः।। २१६.३१ ।।"
  },
  {
    "text": "कन्यां तु ये प्रयचछन्ति ब्रह्मदेयामलंकृताम्।\nदिव्यकन्यावृता यान्ति विमानैस्ते यमालयम्।। २१६.३२ ।।"
  },
  {
    "text": "सुगन्धागुरुकर्पूरान्पुष्पधूपान्द्विजोत्तमाः।\nप्रयच्छन्ति द्विजातिभ्यो भक्त्या परमयाऽन्विताः।। २१६.३३ ।।"
  },
  {
    "text": "ते सुगन्धाः सुवेशाश्च सुप्रभाः सुविभूषिताः।\nयान्ति धर्मपुरं यानैर्विचित्रैरभ्यलंकृताः।। २१६.३४ ।।"
  },
  {
    "text": "दीपदा यान्ति यानैश्च दीपयन्तो दिशो दश।\nआदित्यसदृशैर्यानैर्दीप्यमाना यथाऽग्नयः।। २१६.३५ ।।"
  },
  {
    "text": "गृहावसथदातारो गृहैः काञ्चनमण्डितैः।\nव्रजन्ति बालार्कनिभैर्धर्मराजगृहं नराः।। २१६.३६ ।।"
  },
  {
    "text": "जलभाजनदातारः कुण्डिकाकारकप्रदाः।\nपूज्यमानाप्सरोभिश्च यान्ति दृप्ता महागजैः।। २१६.३७ ।।"
  },
  {
    "text": "पादाभ्यङ्गं शिरोभ्यङ्गं स्नानपानोदकं तथा।\nये प्रयच्छन्ति विप्रेभ्यस्ते यान्त्यश्वैर्यमालयम्।। २१६.३८ ।।"
  },
  {
    "text": "विश्रमयन्ति ये विप्राञ्श्रान्तानध्वनि कर्शितान्।\nचक्रवाकप्रयुक्तेन यान्ति यानेन ते सुखम्।। २१६.३९ ।।"
  },
  {
    "text": "स्वागतेन च यो विप्रं पूजयेदासनेन च।\nस गच्छन्ति तमध्वानं सुखं परमनिर्वृतः।। २१६.४० ।।"
  },
  {
    "text": "नमो ब्रह्मण्यदेवेति यो हरिं चाभिवादयेत्।\nगां च पापहरेत्युक्त्वा सुखं यान्ति च तत्पथम्।। २१६.४१ ।।"
  },
  {
    "text": "अनन्तराशिनौ ये च दम्भानृतविविर्जिताः।\nतेऽपि सारसयुक्तैस्तु यान्ति यानैश्च तत्पथम्।। २१६.४२ ।।"
  },
  {
    "text": "वर्तन्ते ह्येकभक्तेन शाठ्यदम्भविवर्जिताः।\nहंसयुक्तैर्विमानैस्तु सुखं यान्ति यमालयम्।। २१६.४३ ।।"
  },
  {
    "text": "चतुर्थेनैकभक्तेन वर्तन्ते ये जितेन्द्रियाः।\nते यान्ति धर्मनगरं यानैर्बर्हिणयोजितैः।। २१६.४४ ।।"
  },
  {
    "text": "तृतीये दिवसे ये तु भुञ्जते नियतव्रताः।\nतेऽपि हस्तिरथैर्दिव्यैर्यान्ति यानैश्च तत्पदम्।। २१६.४५ ।।"
  },
  {
    "text": "षष्ठेऽन्नभक्षको यस्तु शौचनित्यो जितेन्द्रियः।\nस याति कुञ्जरस्थस्तु शचीपतिरिव स्वयम्।। २१६.४६ ।।"
  },
  {
    "text": "धर्मराजपुरं दिव्यं नानामणिविभूषितम्।\nनानास्वरसमायुक्तं जयशब्दरवैर्युतम्।। २१६.४७ ।।"
  },
  {
    "text": "पक्षोपवासिनो यान्ति यानैः शार्दूलयोजितैः।\nपुरं तद्धर्मराजस्य सेव्यमानाः सुरासुरैः।। २१६.४८ ।।"
  },
  {
    "text": "ये च मासोपवासं तु कुर्वते संयतेन्द्रियाः।\nतेऽपि सूर्यप्रदीप्तैस्तु यान्ति यामैर्यमालयम्।। २१६.४९ ।।"
  },
  {
    "text": "महाप्रस्थानमेकाग्रो यः प्रयाति दृढव्रतः।\nसेव्यमानस्तु गन्धर्वैर्याति यानैर्यमालयम्।। २१६.५० ।।"
  },
  {
    "text": "शरीरं साधयेद्यस्तु वैष्णवेनान्तरात्मना।\nस रथेनाग्निवर्णेन यातीह त्रिदशालयम्।। २१६.५१ ।।"
  },
  {
    "text": "अग्निप्रवेशं यः कुर्यान्नारायणपराणयः।\nस यात्यग्निप्रकाशेन विमानेन यमालयम्।। २१६.५२ ।।"
  },
  {
    "text": "प्राणांस्त्यजति यो मर्त्यः स्मरन्विष्णुं सनातनम्।\nयानेनार्कप्रकाशेन याति धर्मपुरं नरः।। २१६.५३ ।।"
  },
  {
    "text": "प्रविष्टोऽन्तर्जलं यस्तु प्राणांस्त्यजति मानवः।\nसोममण्डलकल्पेन याति यानेन धर्मपुरं नरः।। २१६.५४ ।।"
  },
  {
    "text": "स्वशरीरं हि गृध्रेभ्यो वैष्णवो यः प्रयच्छति।\nय याति रथमुख्येन काञ्चनेन यमालयम्।। २१६.५५ ।।"
  },
  {
    "text": "स्त्रीग्रहे गोग्रहे वाऽपि युद्धे मृत्युमुपैति यः।\nस यात्यमरकन्याभिः सेव्यमानो रविप्रभः।। २१६.५६ ।।"
  },
  {
    "text": "वैष्णवा ये च कुर्वन्ति तीर्थयात्रां जितेन्द्रियाः।\nतत्पथं यान्ति ते घोरं सुखयानैरलंकृताः।। २१६.५७ ।।"
  },
  {
    "text": "ये यजन्ति द्विजश्रेष्ठाः क्रतुभिर्भूरिदक्षिणैः।\nतप्तहाटकसंकासैर्विमानैर्यान्ति ते सुखम्।। २१६.५८ ।।"
  },
  {
    "text": "परपीडामकुर्वन्तो भृत्यानां भरणादिकम्।\nकुर्वन्ति ते सुखं यान्ति विमानैः कनकोज्जवलैः।। २१६.५९ ।।"
  },
  {
    "text": "ये क्षान्ताः सर्वभूतेषु प्राणिनामभयप्रदाः।\nक्रोधमोहविनिर्मुक्ता निर्मदाः संयतेन्द्रियाः।। २१६.६० ।।"
  },
  {
    "text": "पूर्णचन्द्रप्रकाशेन विमानेन महाप्रभाः।\nयान्ति वैवस्वतपुरं देवगन्धर्वसेविताः।। २१६.६१ ।।"
  },
  {
    "text": "एकभावेन ये विष्णुं ब्रह्माणं त्र्यम्बकं रविम्।\nपूजयन्ति हि ते यान्ति विमानैर्भास्करप्रभैः।। २१६.६२ ।।"
  },
  {
    "text": "ये च मांसं न खादन्ति सत्यशौचसमन्विताः।\nतेऽपि यान्ति सुखेनैव धर्मराजपुरं नराः।। २१६.६३ ।।"
  },
  {
    "text": "मांसान्मिष्टतरं नास्ति भक्ष्यभोज्यादिकेषु च।\nतस्मान्मांसं न भुञ्जीत नास्ति मिष्टैः सुखोदयः।। २१६.६४ ।।"
  },
  {
    "text": "गोसहस्रं तु यो दद्याद्यस्तुमांसं न भक्षयेत्।\nसमावेतौ पुरा प्राह ब्रह्मा वेदविदां वरः।। २१६.६५ ।।"
  },
  {
    "text": "सर्वतीर्थेषु यत्पुण्यं सर्वयज्ञेषु यत्फलम्।\nअमांसभक्षणे विप्रास्तच्च तच्च च तत्समम्।। २१६.६६ ।।"
  },
  {
    "text": "एवं सुखेन ते यान्ति यमलोकं च धार्मिकाः।\nदानव्रतपरा यानैर्यत्र देवो रवेः सुतः।। २१६.६७ ।।"
  },
  {
    "text": "दृष्ट्वा तान्धार्मिकान्देवः स्वयं संमानयेद्यमः।\nस्वागतासनदानेन पाद्यार्घ्येण प्रियेण तु।। २१६.६८ ।।"
  },
  {
    "text": "धन्या यूयं महात्मान आत्मनो हितकारिणः।\nयेन दिव्यसुखार्थाय भवद्‌भिः सुकृतं कृतम्।। २१६.६९ ।।"
  },
  {
    "text": "इदं विमानमारुह्य दिव्यस्त्रीभोगभूषिताः।\nस्वर्गं गच्छध्वमतुलं सर्वकामसमन्वितम्।। २१६.७० ।।"
  },
  {
    "text": "तत्र भुक्त्वा महाभोगानन्ते पुण्यपरिक्षियात्।\nयत्किंचिदल्पमशुभं फलं तदिह भोक्ष्यथ।। २१६.७१ ।।"
  },
  {
    "text": "ये तु तं धर्मराजानं नराः पुण्यानुभावतः।\nपश्यन्ति सौम्यमनसं पितृभूतमिवाऽऽत्मनः।। २१६.७२ ।।"
  },
  {
    "text": "तस्माद्धर्मः सेवितव्यः सदा मुक्तिफलप्रदः।\nधर्मादर्थस्तथा कामो मोक्षश्च परिकीर्त्यते।। २१६.७३ ।।"
  },
  {
    "text": "धर्मो माता पिता भ्राता धर्मो नाथः सुहृत्तथा।\nधर्मः स्वामी सखा गोप्ता तथा धाता च पोषकः।। २१६.७४।।\nधर्मादर्थोऽर्थतः कामः कामाद्‌भोगः सुखानि च।\nधर्मादैश्वर्यमैकाग्र्यं धर्मात्स्वर्गगतिः परा।। २१६.७५ ।।"
  },
  {
    "text": "धर्मस्तु सेवितो विप्रास्त्रायते महतो भयात्।\nदेवत्वं च द्विजत्वं च धर्मात्प्राप्नोत्यसंशयम्।। २१६.७६ ।।"
  },
  {
    "text": "यदा च क्षीयते पापं नराणां पूर्वसंचितम्।\nतदैषां भजते बुद्धिर्धर्मं चात्र द्विजोत्तमाः।। २१६.७७ ।।"
  },
  {
    "text": "जन्मान्तरसहस्रेषु मानुष्यं प्राप्य दुर्लभम्।\nयो हि नाऽऽचरते धर्मं भवेत्स खलु वञ्चितः।। २१६.७८ ।।"
  },
  {
    "text": "कुत्सिता ये दरिद्राश्च विरुपा व्याधितास्तथा।\nपरप्रेष्याश्च मूर्खाश्च ज्ञेया धर्मविवर्जिताः।। २१६.७९ ।।"
  },
  {
    "text": "ये हि दीर्घायुषः शूराः पण्डिता भोगिनोऽर्थिनः।\nअरोगा रूपवन्तश्च तैस्तु धर्मः पुरा कृतः।। २१६.८० ।।"
  },
  {
    "text": "एवं धर्मरता विप्रा गच्छन्ति गतिमुत्तमाम्।\nअधर्मं सेवमानास्तु तिर्यग्योनिं व्रजन्ति ते।। २१६.८१ ।।"
  },
  {
    "text": "ये नरा नरकध्वंसिवासुदेवमनुव्रताः।\nते स्वप्नेऽपि न पश्यन्ति यमं वा नरकाणि वा।। २१६.८२ ।।"
  },
  {
    "text": "अनादिनिधनं देवं दैत्यदानवदारणम्।\nये नमन्ति नरा नित्यं नहि पश्यन्ति ते यमम्।। २१६.८३ ।।"
  },
  {
    "text": "कर्मणा मनसा वाचा येऽच्युतं शरणं गताः।\nन समर्थो यमस्तेषां ते मुक्तिफलभागिनः।। २१६.८४ ।।"
  },
  {
    "text": "ये नजा जगतां नाथं नित्यं नारायणं द्विजाः।\nनमन्ति नहि ते विष्णोः स्थानादन्यत्र गामिनः।। २१६.८५ ।।"
  },
  {
    "text": "न ते दूतान्न तन्मार्गं न यमं न च तां पुरीम्।\nप्रणम्य विष्णुं पश्यन्ति नरकाणि कथंचन।। २१६.८६ ।।"
  },
  {
    "text": "कृत्वाऽपि बहुशः पापं नरा मोहसमन्विताः।\nन यान्ति नरकं नत्वा सर्वपापहरं हरिम्।। २१६.८७ ।।"
  },
  {
    "text": "शाठ्येनापि नरा नित्यं ये स्मरन्ति जनार्दनम्।\nतेऽपि यान्ति तनुं त्यक्त्वा विष्णुलोकमनामयम्।। २१६.८८ ।।"
  },
  {
    "text": "अत्यन्तक्रोधसक्तोऽपि कदाचित्कीर्तयेद्धरिम्।\nसोऽपि दोषक्षयान्मुक्तिं लभेच्चेदिपतिर्यथा।। २१६.८९ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे धार्मिकाणां सुगतिनिरूपणं नाम षोडशाधिकद्विशततमोऽध्यायः।। २१६ ।।"
  }
]
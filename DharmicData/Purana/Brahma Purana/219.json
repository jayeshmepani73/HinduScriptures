[
  {
    "text": "<b>श्राद्धविधिवर्णनम्\n</b>\n<b>मुनय ऊचुः\n</b>\nपरलोकगतानां तु स्वकर्मस्थानवासिनाम्।\nतेषां श्राद्धं कथं ज्ञे(दे)यं पुत्रैश्चान्यैश्च बन्धुभिः।। २१९.१ ।।\n<b>व्यास उवाच\n</b>\nनमस्कृत्य जगन्नाथं वाराहं लोकभावनम्।\nश्रृणुध्वं संप्रवक्ष्यामि श्राद्धकल्पं यथोदितम्।। २१९.२ ।।\nपुरा कोकाजले मग्नान्पितृनुद्धृतवान्विभुः।\nश्राद्धं कृत्वा तदा देवो यथा तत्र द्विजोत्तमाः।। २१९.३ ।।\n<b>पितर ऊचुः\n</b>\nकिमर्थं ते तु कोकायां निमग्नाः पितरोऽम्भसि।\nकथं तेनोद्धृतास्ते वै वाराहेण द्विजोत्तम।। २१९.४ ।।\nतस्मिन्कोकामुके तीर्थं भुक्तिमुक्तिफलप्रदे।\nश्रोतुमिच्छामहे ब्रूहि परं कौतूहलं हि नः।। २१९.५ ।।\n<b>व्यास उवाच\n</b>\nत्रेताद्वापरयोः संधौ पितरो दिव्यमानुषाः।\nपुरा मेरुगिरेः पृष्ठे विश्वैर्देवैः सह स्थिताः।। २१९.६ ।।\nतेषां समुपविष्टानां पितृणां सोमसंभवा।\nकन्या कान्तिमती दिव्या पुरतः प्राञ्जलिः स्थिता।।\nतामूचुः पितरो दिव्या ये तत्राऽऽसन्समागताः।। २१९.७ ।।\n<b>पितर ऊचुः\n</b>\nकाऽसि भद्रे प्रभुः को वा भवत्या वक्तुमर्हसि।। २१९.८ ।।\n<b>व्यास उवाच\n</b>\nसा प्रोवाच पितृन्देवान्कला चान्द्रमसीति ह।\nप्रभुत्वे भवतामेव वरयामि यदीच्छथ।। २१९.९ ।।\nऊर्जा नामास्ति प्रथमं स्वधा च तदनन्तरम्।\nभवद्‌भिश्चाद्यैव कृतं नाम कोकेति भावितम्।। २१९.१० ।।\nते हि तस्या वचः श्रुत्वा पितरो दिव्यमानुषाः।\nतस्या मुखं निरीक्षन्तो न तृप्तिमधिजग्मिरे।। २१९.११ ।।\nविश्वेदेवाश्च ताञ्ज्ञात्वा कन्यामुखनिरीक्षकन्।\nयोगच्युतान्निरीक्ष्यैव विहाय त्रिदिवं गताः।। २१९.१२ ।।\nभगवानपि शीतांशुरूर्जां नापश्यदात्मजाम्।\nसमाकुलमना दध्यौ क्व गतेति महायशाः।। २१९.१३ ।।\nस विवेद तदा सोमः प्राप्तं पितॄंश्च कामतः।\nतैश्चावलोकितां हार्दात्स्वीकृतां च तपोबलात्।। २१९.१४ ।।\nततः क्रोधपरीतात्मा पितञ्शशधरो द्विजाः।\nशशाप निपतिष्यध्वं योगभ्रष्टा विचेतसः।। २१९.१५ ।।\nयस्माददत्तां मत्कन्यां कामयध्वं सुबालिशाः।\nयस्माद्धृतवती चेयं पतीन्पितृमती सती।। २१९.१६ ।।\nस्वतन्त्रा धर्ममुत्सृज्य तस्माद्‌ भवतु निम्नगा।\nकोकेति प्रथिता लोके शिशिराद्रिसमाश्रिता।। २१९.१७ ।।\nइत्थं शप्ताश्चन्द्रमसा पितरो दिव्यमानुषाः।\nयोगभ्रष्टा निपतिता हिमवत्पादभूतले।। २१९.१८ ।।\nऊर्जा तत्रैव पतिता गिरिराजस्य विस्तृते।\nप्रस्थे तीर्थं समासाद्य सप्तसामुत्तमम्।। २१९.१९ ।।\nकोका नाम ततो वेगान्नदी तीर्थशताकुला।\nप्लावयन्ती गिरेः श्रृङ्गं सर्पणात्तु सरित्स्मृता।। २१९.२० ।।\nअथ ते पितरो विप्रा योगहीना महानदीम्।\nददृशुः शीतसलिलां न विदुस्तां सुलोचनाम्।। २१९.२१ ।।\nततस्तु गिरिराड्दृष्ट्वा पितॄंस्तांस्तु क्षुधार्दितान्।\nबदरीमादिरेशाथ धेनुं चैकां मधुस्रवाम्।। २१९.२२ ।।\nक्षीरं मधु च तदिदव्यं कोकाम्भो बदरीफलम्।\nइदं गिरिवरेणैषां पोषणाय निरूपितम्।। २१९.२३ ।।\nतया वृत्त्या तु वसतां पितॄणां मुनिसत्तमाः।\nदश वर्षसहस्राणि ययुरेकमहो यथा।। २१९.२४ ।।\nएवं लोके विपितरि तथैव विगतस्वधे।\nदैत्या बभूवुर्बलिनो यातुधानाश्च राक्षसाः।। २१९.२५ ।।\nते तान्पितृगणान्दैत्या यातुधानाश्च वेगिताः।\nविश्वैर्देवैर्विरहितान्सर्वतः समुपाद्रवन्।। २१९.२६ ।।\nदैतेयान्यातुधानांश्च दृष्ट्वैवाऽऽपततो द्विजाः।\nकोकातटस्थामुत्तुङ्गां शिलां ते जगृहू रुषा।। २१९.२७ ।।\nगृहीतायां शिलायां तु कोका वेगवती पितॄन्।\nछादयामास तोयेन प्लावयन्ती हिमाचलम्।। २१९.२८ ।।\nपितृनन्तर्हितान्दृष्ट्वा दैतेया राक्षसास्तथा।\nविभीतकं समारुह्य निराहारास्तिरोहिताः।। २१९.२९ ।।\nसलिलेन विषीदन्तः पितरः क्षुद्भ्रमातुराः।\nविषीदमानमात्मानं समीक्ष्य सलिलाशयाः।।\nजगुर्जनार्दनं देवं पितरः शरणं हरिम्।। २१९.३० ।।\n<b>मुनय ऊचुः\n</b>\nजयस्व गोविन्द जगन्निवास जयोऽस्तु नः केशव ते प्रसादात्।\nजनार्दनास्मान्सलिलान्तरस्थानुद्धर्तुमर्हस्यनघप्रताप।। २१९.३१ ।।\nनिशाचरैर्दारुणादर्शनैः प्रभो वरेण्य वैकुण्ठ वराह विष्णो।\nनारायणाशेषमहेश्वरेश प्रयाहि भीताञ्जय पद्मनाभ।। २१९.३२ ।।\nउपेन्द्र योगिन्मधुकैटाभघ्न विष्णो अनन्ताच्युत वासुदेव।\nश्रीशार्ङ्गचक्रामबुजशङ्खपाणे रक्षस्व देवेश्वर राक्षसेभ्यः।। २१९.३३ ।।\nत्वं पिता जगतः शंभो नान्यः शक्तः प्रबाधितुम्।\nनिशाचरगणं भीममतस्त्वां शरणं गताः।। २१९.३४ ।।\nत्वन्नामसंकीर्तनतो निशाचरा द्रवनति भूतान्यपयान्ति चारयः।\nनाशं तथा संप्रति यान्ति विष्णो धर्मादि सत्यं भवतीह मुख्यम्।। २१९.३५ ।।\n<b>व्यास उवाच\n</b>\nइथं स्तुतः स पितृभिरधरणीधरस्तु तुष्टस्तदाऽऽविष्कृतदिव्यमूर्तिः।\nकोकामुके पितृगणं सलिले निमग्ने देवो ददर्श शिरसाऽथ शिलां वहन्तम्।। २१९.३६ ।।\nतं दृष्ट्वा सलिले मग्नं क्रोडरूपी जनार्दनः।\nभीतं पितृगणं विष्णुरुद्धर्तु मतिरादधे।। २१९.३७ ।।\nदंष्ट्राग्रेण समाहत्य शिलां चिक्षेप शूकरः।\nपितृनादाय च विभुरुज्जहार शिलातलात्।। २१९.३८ ।।\nवराहदंष्ट्रासंलग्नाः पितरः कनकोज्ज्वलाः।\nकोकामुखे गतभयाः कता देवेन विष्णुना।। २१९.३९ ।।\nउद्धृत्य च पितृन्देवो विष्णुतीर्थे तु शूकरः।\nददौ समाहितस्तेभ्यो विष्णुर्लोहार्गले जलम्।। २१९.४० ।।\nततः स्वरोमसंभूतान्कुशानादाय केशवः।\nस्वेदोद्भवांस्तिलांश्चैव चक्रे चोल्मुकमुत्तमम्।। २१९.४१ ।।\nज्योतिः सूर्यप्रभं कृत्वा पात्रं तीर्थं च कामिकम्।\nस्थितः कोटिवटस्याधो वारि गङ्गाधरं शुचि।। २१९.४२ ।।\nतुङ्गकूटात्समादाय यज्ञीयानोषधीरसान्।\nमधुक्षीररसान्गन्धान्पुष्पधूपानुलेपानान्।। २१९.४३ ।।\nआदाय धेनुं सरसो रत्नान्यादाय चार्णवात्।\nदंष्ट्रयोल्लिख्य धरणीमभ्युक्ष्य सलिलेन च।। २१९.४४ ।।\nधर्मेद्‌भवेनोपलिप्य कुशैरुल्लिख्य तां पुनः।\nपरिणीयोल्मुकेनैनामभ्युक्ष्य च पुनः पुनः।। २१९.४५ ।।\nकुशानादाय प्रागग्रांल्लोमकूपान्तरस्थितान्।\nऋषीनाहूय पप्रच्छ करिष्ये पितृतर्पणम्।। २१९.४६ ।।\nतैरप्युक्ते कुरुष्वेति विश्वान्देवांस्ततो विभुः।\nआहूय मन्त्रतस्तेषां विष्टराणि ददौ प्रभुः।। २१९.४७ ।।\nआहूय मन्त्रतस्तेषां वेदोक्तविधिना हरिः।\nअक्षतैर्दैवतारक्षां चक्रे चक्रगदाधरः।। २१९.४८ ।।\nअक्षतास्तु यवौषध्यः सर्वदेवांशसंभवाः।\nरक्षन्ति सर्वत्र दिशो रक्षार्थं निर्मिता हि ते।। २१९.४९ ।।\nदेवदानवदैत्येषु यक्षरक्षःसु चैव हि।\nनहि कश्चित्क्षयं तेषां कर्तुं शक्तश्चाराचरे।। २१९.५० ।।\nन केनचित्कृतं(त्क्षता)यस्मात्तस्मात्ते ह्यक्षताः कृताः।\nदेवानां ते हि रक्षार्थं नियुक्ता विष्णुना पुरा।। २१९.५१ ।।\nकुशगन्धयवैः पुष्पैरर्घ्यं कृत्वा च शूकरः।\nविश्वेभ्यो देवेभ्य इति ततस्तान्पर्यपृच्छत।। २१९.५२ ।।\nपितॄनावाहयिष्यामि ये दिव्या ये च मानुषाः।\nआवाहयस्वेति च तैरुक्तस्त्वावाहये(य) च्छुचिः।। २१९.५३ ।।\nश्लिष्टमूलाग्रदर्भांस्तु सतिलान्वेद वेदवित्।\nजानावारोप्य हस्तं तु ददौ सव्येन चाऽऽसनम्।। २१९.५४ ।।\nतथैव जानुसंस्थेन करेणैकेन तान्पितृन्।\nवाराहः पितृविप्राणामायान्तु न इतीरयन्।। २१९.५५ ।।\nअपहतेत्युवाचैव रक्षणं चापसव्यतः।\nकृत्वा चाऽऽवाहनं चक्रे पितॄणां नामगोत्रतः।। २१९.५६ ।।\nतत्पितरो(पितरोऽत्र)मनोजराना)वा आ(गच्छत इतीरयन्(?)।\nसंवत्सरैरित्युदीर्य ततोऽर्घ्यं तेषु विन्यसेत्।। २१९.५७ ।।\nयास्तिष्ठन्त्यमृता वाचो यन्मेति च पितुः पितुः।\nपितामहेत्येवं ददावर्घ्यं पितामहे।। २१९.५८ ।।\nयन्मे प्रपितामहेति ददौ च प्रपितामहे।\nकुशगनदतिलोन्मिश्रं सपुष्पमपसव्यतः।। २१९.५९ ।।\nयन्मे प्रपितामहेति विधिं चक्रे जनार्दनः।\nतानर्च्य भूयो गन्धाद्यैर्धूपं दत्त्वा तु भक्तितः।। २१९.६० ।।\nआदित्य वसवो रुद्रा पर्यपृच्छत्ततो मुनीन्।\nअग्नौ करिष्य इति तैः कुरुष्वेति च चोदितः।। २१९.६१ ।।\nविधाय पात्रे तच्चैव पर्यपृच्छत्ततो मुनीन्।\nअग्नौ करिष्य इति तैः सुरुष्वेति च चोदितः।। २१९.६२ ।।\nआहुतित्रितयं दद्यात्सोमायाग्नेर्यमाय च।\nये मामकेति च जपेद्यजुः कप्तकमच्युतम्।। २१९.६३ ।।\nहुतावशिष्टं च ददौ नामगोत्रसमन्वितम्।\nत्रिराहुतिकमेकैकं पितरं तु प्रति द्विजाः।। २१९.६४ ।।\nअतोऽवशिष्टमन्नाद्यं पिण्डपात्रे तु निक्षिपेत्।\nततोऽन्नं सरसं स्वादु ददौ पायसपूर्वकम्।। २१९.६५ ।।\nप्रत्यग्रमेकदा स्विन्नमपर्युषितमुत्तमम्।\nअल्पशाकं बहुफलं षड्रसममृतोपमम्।। २१९.६६ ।।\nयद्‌ब्राह्मणेषु प्रददौ पिण्डपात्रे पितृंस्तथा।\nवेद(देव)पूर्वं पितृस्व(ष्व)न्नमाज्यप्लुतं मधूक्षितम्।। २१९.६७ ।।\nमन्त्रितं पृथिवीत्येवं मधुवातातृचं जगौ।\nभुञ्जानेषु तु विप्रेषु जपन्वै मन्त्रपञ्चकम्।। २१९.६८ ।।\nयत्ते प्रकारमारभ्य नाधिकं ते ततो जगौ।\nत्रिमधु त्रिसुपर्णं च बृहदारण्यकं तथा।। २१९.६९ ।।\nजजाप वैषां जाप्यं तु सूक्तं सौरं सपौरुषम्।\nभुक्तवत्सु च विप्रेषु पृष्ट्वा तृप्ताःस्थ इत्युत।। २१९.७० ।।\nतृप्ताः स्मेति सकृत्तोयं ददौ मौनविमोचनम्।\nपिण्डपात्रं समादाय च्छायायौ प्रददौ ततः।। २१९.७१ ।।\nसा तदन्नं द्विधा कृत्वा त्रिधैकैकमथाकरोत्।\nवाराहो भूमथोल्लिख्य समाच्छाद्य कुशैरपि।। २१९.७२ ।।\nदक्षिणाग्रान्कुशान्कृत्वा तेषामुपरि चाऽऽसनम्।\nसतिलेषु समूलेषु कुशेष्वेव तु संश्रयः।। २१९.७३ ।।\nगन्धपुष्पादिकं कृत्वा ततः पिण्डं भक्तितः।\nपृथिवी दधीरित्युक्त्वा ततः पिण्डं(पित्रे)प्रदत्तवान्।। २१९.७४ ।।\nपितामहाः प्रपितामहास्तथेति(?)चान्तरिक्षतः।\nमातामहानामप्येवं ददौ पिण्डान्स शूकरः।। २१९.७५ ।।\nपिण्डनिर्वापणोच्छिष्टमन्नं लेपभुजेष्वदात्।\nएतद्वः पितरित्युक्त्वा ददौ वासांसि भक्तितः।। २१९.७६ ।।\nद्व्यङ्गलजानि शुक्लानि धौतान्यभिनवानि च।\nगन्धपूष्पादिकं दत्त्वा कृत्वा चैषां प्रदक्षिणाम्।। २१९.७७ ।।\nआचम्याऽऽचमयेद्विप्रान्पैत्रानादौ ततः सुरान्।\nततस्त्वभ्युक्ष्य तां भूमिं दत्त्वाऽपः सुनोक्षतान्।। २१९.७८ ।।\nसतिलाम्बु पितृष्वादौ दत्त्वा देवेषु साक्षतम्।\nअक्षय्यं नस्त्विति पितॄन्प्रीयतामिति देवताः।। २१९.७९ ।।\nप्रीणयित्वा परावृत्य त्रिर्जपेच्चाघमर्षणम्।\nततो निवृत्य तु जपेद्यन्मे नाम इतीरयन्।। २१९.८० ।।\nगृहान्नः पितरो दत्त धनधान्यप्रपूरितान्।\nअर्घ्यपात्राणि पिण्डानामन्तरे स पवित्रकान्।। २१९.८१ ।।\nनिक्षिप्योर्जन वहन्तीति कोकातोयमथोऽजपत्।\nहिमक्षीरं मधुतिलान्पितॄणां तर्पणं ददौ।। २१९.८२ ।।\nस्वस्तीत्युक्ते पैतृकैस्तु सोराह्ने प्नावतर्पयन्।\nरजतं दक्षिणां दत्त्वा विप्रान्देवो गदाधरः।। २१९.८३ ।।\nसंविभागं मनुष्येभ्यो ददौ स्वदिति चाब्रुवन्।\nकश्चि(च्चि)त्संपन्नमि(त्यु)क्त्वा प्रत्युक्तस्तैर्द्विजोत्तमाः।। २१९.८४ ।।\nअभिरम्यतामित्युवाच प्रोचुस्तेऽभिरताः स्म वै।\nशिष्टमन्नं च पप्रच्छ तैरिष्टैः सह चोदितः।। २१९.८५ ।।\nपाणावादाय तान्विप्रान्कुर्यादनुगतस्त(तं त)दा।\nवाजे वाजे इति पठन्बहिर्वेदि विनिर्गतः।। २१९.८६ ।।\nकोटितीर्थजलेनासावपसव्यं समुत्क्षिपन्।\nअलग्नान्विपुलान्वालान्प्रार्थयामास चाशिषम्।। २१९.८७ ।।\nदातारो नोऽभिवर्धन्तां तैस्तथेति समीरितः।\nप्रदक्षिणमुपावृत्य कृत्वा पादाभिवादनम्।। २१९.८८ ।।\nआसनानि ददौ चैषां छादयचामास शूकरः।\nविश्राम्यतां प्रविश्याथ पिण्डं जग्राह मध्यमम्।। २१९.८९ ।।\nछायामयी मही पत्नी तस्यै पिण्डमदात्प्रभुः।\nआधत्त पितरो गर्भमित्युक्ताव साऽपि रूपिणी।। २१९.९० ।।\nपिण्डं गृहीत्वा विप्राणां चक्रे पादाभिवन्दनम्।\nविसर्जनं पितॄणां स कर्तुकामश्च शूकरः।। २१९.९१ ।।\nकोका च पितरश्चैव प्रोचुः स्वार्थकरं वचः।\nशप्ताश्च भगवन्पूर्वं दिवस्था हिमभानुना।। २१९.९२ ।।\nयोग भ्रष्टा भविष्यध्वं सर्वं एव दिवश्च्युताः।\nतदेव भवता त्राताः प्रविशन्तो रसातलम्।। २१९.९३ ।।\nयोग भ्रष्टांश्च विश्वेशास्तत्यजुर्योगरक्षिणः।\nतत्ते भूयोऽभिरक्षन्तु विश्वे देवा हि नः सदा।। २१९.९४ ।।\nस्वर्गं यास्यामश्च विभो प्रसादात्तव शुकर।\nसो(य)मोऽधिदेवोऽस्माकं च भवत्वच्युत योगधृक्।। २१९.९५ ।।\nयोगाधारस्तथा सोमस्त्रायते न कदाचन।\nदिवि भूमौ सदा वासो भवत्वस्मासु योगतः।। २१९.९६ ।।\nअन्तरिक्षे च केषां चिन्मासं पुष्टिस्तथाऽस्तु नः।\nऊर्जा चेयं हि नः पत्नी स्वधानाम्ना तु विश्रुता।। २१९.९७ ।।\nभवत्वेषैव योगाढ्या योगमाता च खेचरी।\nइत्येवमुक्तः पितृभिर्वाराहो भूतभावनः।। २१९.९८ ।।\nप्रोवाचाथ वितॄन्विष्णुस्तां च कोकां महानदीम्।\nयतुक्तं तु भवद्‌भिर्मे सर्वमेतद्भविष्यति।। २१९.९९ ।।\nयमोऽधिदेवो भवतां सोमः स्वाध्याया ईरितः।\nअधियज्ञस्ततैवाग्निर्भवतां कल्पना त्वियम्।। २१९.१०० ।।\nअग्निर्वायुश्च सूर्यश्च स्थानं हि भवतामिति।\nब्रह्मा विष्णुश्च रुद्रश्च वतामधिपूरुषाः।। २१९.१०१ ।।\nआदित्या वसवो रुद्रा भवतां मूर्तस्त्विमाः।\nयोगिनो योगदेहाश्च योगधाराश्च सुव्रताः।। २१९.१०२ ।।\nकामतो विचरिष्यध्वं फलदाः सर्वजन्तुषु।\nस्वर्गस्थान्नरकस्थांश्च भूमिस्थांश्च चराचरान्।। २१९.१०३ ।।\nनिजयोगबलेनैवाऽऽप्याययिष्वध्वमुत्तमाः।\nइयमूर्जा शशिसुता कीलालमधुविग्रहा।। २१९.१०४ ।।\nभविष्यति महाभागा दक्षस्य दुहिता स्वधा।\nतत्रेयं भवतां पत्नी भविष्यति वरानना।। २१९.१०५ ।।\nकोकानदीति विख्याता गिरिराजसमाश्रिता।\nतीर्थकोटिमहापुण्या मद्रूपपरिपालिता।। २१९.१०६ ।।\nअस्यामद्य प्रभृति वै निवत्स्याम्यघनाशकृत्।\nवराहदर्शनं पुण्यं पूजनं भुक्तिमुक्तिदम्।। २१९.१०७ ।।\nकोकासलिलपानं च महापातकनाशनम्।\nतीर्थेष्वाप्लवनं पुण्यमुपवासश्च स्वर्गदः।। २१९.१०८ ।।\nदानमक्षय्यमुदितं जन्ममृत्युजरापहम्।\nमाघे मास्यसिते पक्षे भवद्भिरुडुपक्षये।। २१९.१०९ ।।\nकोकामुखमुपागम्य स्थातव्यं दिनपञ्चकम्।\nतस्मिन्काले तु यः श्राद्धं पितॄणां निर्वपिष्यति।। २१९.११० ।।\nप्रागुक्तफलभागी स भविष्यति न संशयः।\nएकादशीं द्वादशीं च स्थेयमत्र मया सदा।। २१९.१११ ।।\nयस्तत्रोपवसेद्धीमान्स प्रागुक्तफलं लभेत्।\nतद्‌व्रजध्वं महाभागाः स्थानमिष्टं यथेष्टतः।। २१९.११२ ।।\nअहमप्यत्र वत्स्यामीत्युक्त्वा सोऽनतरधीयत।\nगते वराहे पितरः कोकामामन्त्र्य ते ययुः।। २१९.११३ ।।\nकोकाऽपि तीर्थसहिता संस्थिता गिरिराजनि।\nछाया महीमयी क्रोडी पिण्डप्राशनबृंहिता।। २१९.११४ ।।\nगर्भमादाय सश्रद्धा वाराहस्यैव सुन्दरी।\nततोऽस्याः प्रभवत्पुत्रो भौमस्तु नरकासुरः।।\nप्राग्ज्योतिषं च नगरमस्य दत्तं च विष्णुना।। २१९.११५ ।।\nएवं मयोक्तं वरदस्य विष्णो कोकामुखे दिव्यवराहरूपम्।\nश्रुत्वा नरस्त्यक्तमलो विपाप्मा दशाश्वमेधेष्टिफलं लभेत।। २१९.११६ ।।\nइति श्रीमहापुराणे आदिब्राह्मे व्यासऋषिसंवादे श्राद्धविधिनिरूपणं नामैकोनविंशत्यधिकद्विशततमोऽध्यायः।। २१९ ।।"
  }
]
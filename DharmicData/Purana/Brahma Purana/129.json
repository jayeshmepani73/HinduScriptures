[
  {
    "text": "<b>इन्द्रतीर्थवर्णनम्\n</b>\n<b>ब्रह्मोवाच\n</b>\nइन्द्रतीर्थमिति ख्यातं तत्रैव च वृषाकपम्।\nफेनायाः संगमो यत्र हनूमतं तथैव च।। १२९.१ ।।"
  },
  {
    "text": "अब्जकं चापि यत्प्रोक्तं यत्र देवस्त्रिविक्रमः।\nतत्र स्नानं च दानं च पुनरावृत्तिदुर्लभम्।। १२९.२ ।।"
  },
  {
    "text": "तत्र वृत्तान्यथाऽऽख्यास्ये गङ्गाया दक्षिणे तटे।\nइन्द्रश्वरं चोत्तरे च श्रृणु भक्त्या यतव्रतः।। १२९.३ ।।"
  },
  {
    "text": "नमुचिर्बलवानासीदिन्द्रशत्रुर्मदोत्कटः।\nतस्येन्द्रेणाभवद्युद्धं फेनेनेन्द्रोऽहरच्छिरः।। १२९.४ ।।"
  },
  {
    "text": "अपां च नमुचेः शत्रोस्तत्फेनवज्ररूपधृक्।\nशिरश्छित्वा तच्च फेनं गङ्गाया दक्षिणे तटे।। १२९.५ ।।"
  },
  {
    "text": "न्यपतद्‌भूमिं भित्त्वा तु रसातलमथाऽऽविशत्।\nरसातलभवं गाङ्गं वारि यद्विश्वपावनम्।। १२९.६ ।।"
  },
  {
    "text": "वज्रादिष्टेन मार्गेण व्यागमद्‌भूमिमण्डलम्।\nतज्जलं फेननाम्ना तु नदी फेनेति गद्यते।। १२९.७ ।।"
  },
  {
    "text": "तस्यास्तु संगमः पुण्यो गङ्गया लोकविश्रुतः।\nसर्वपापक्षयकरो गङ्गायमुनयोरिव।। १२९.८ ।।"
  },
  {
    "text": "हनूमदुपमाता वै यत्राऽऽप्लवनमात्रतः।\nमार्जारत्वादभून्मुक्ता विष्णुगङ्गाप्रसादतः।। १२९.९ ।।"
  },
  {
    "text": "मार्जारं चेति तत्तीर्थं पुरा प्रोक्तं मया तव।\nहनूमतं च तत्प्रोक्तं तत्राऽऽख्यानं पुरोदितम्।। १२९.१० ।।"
  },
  {
    "text": "वृषाकपं चाब्जकं च तत्रेदं प्रयतः श्रृणु।\nहिरण्य इति विख्यातो दैत्यानां पूर्वजो बली।। १२९.११ ।।"
  },
  {
    "text": "तपस्तप्त्वा सुरैः सर्वैरजेयोऽभूत्सुदारुणः।\nतस्यापि बलवान्पुत्रो देवानां दुर्जयः सदा।। १२९.१२ ।।"
  },
  {
    "text": "महाशनिरिति ख्यातस्तस्य भार्या पराजिता।\nतेनेन्द्रस्याभवद्युद्धं बहुकालं निरन्तरम्।। १२९.१३ ।।"
  },
  {
    "text": "महाशनिर्महीवीर्यः सततं रणमूर्धनि।\nजित्वा नागेन सहितं शक्रं पित्रे न्यवेदयत्।। १२९.१४ ।।"
  },
  {
    "text": "बद्ध्वा हस्तिसमायुक्तं स्वसारं वीक्ष्य तां तदा।\nविहाय क्रूरतां दैत्यो हिरण्याय न्यवेदयत्।। १२९.१५ ।।"
  },
  {
    "text": "महाशनिपिता दैत्यः पूर्वेषां पूर्ववत्तरः।\nशचीकान्तं तले स्थाप्य तस्य रक्षामथाकरोत्।। १२९.१६ ।।"
  },
  {
    "text": "महाशनिर्हरिं जित्वा जेतुं वरुणमभ्यगात्।\nवरुणोऽपि महाबुद्धिः प्रादात्कन्यां महाशनेः।। १२९.१७ ।।"
  },
  {
    "text": "उदधिं स्वालयं प्रादाद्वरुणस्तु महाशनेः।\nतयोश्च सख्यमभवद्वरुणस्य महाशनेः।। १२९.१८ ।।"
  },
  {
    "text": "वारुणी चापि या कन्या सा प्रियाऽभून्महाशनेः।\nवीर्येण यशसा चापि शौर्येण च बलेन च।। १२९.१९ ।।"
  },
  {
    "text": "महाशनिर्महादैत्यस्त्रैलोक्ये नोपमीयते।\nनिरिन्द्रत्वं गते लोके देवाः सर्वे न्यमन्त्रयन्।। १२९.२० ।।"
  },
  {
    "text": "<b>देवा ऊचुः\n</b>\nविष्णुरेवेन्द्रदाता स्याद्दैत्यहन्ता स एव च।\nमन्त्रदृग्वा स एव स्यादिन्द्रं चान्यं करिष्यति।। १२९.२१ ।।"
  },
  {
    "text": "<b>ब्रह्मोवाच\n</b>\nएवं संमन्त्र्य ते देवा विष्णोर्मन्त्रं न्यवेदयन्।\nममावध्यो महादैत्यो महाशनिरिति ब्रुवन्।। १२९.२२ ।।"
  },
  {
    "text": "प्रायाद्वारीश्वरं विष्णुः श्वशुरं वरुणं तदा।\nकेशवो वरुणं गत्वा प्राहेन्द्रस्य पराभवम्।। १२९.२३ ।।"
  },
  {
    "text": "तथा त्वयैतत्कर्तव्यं यथाऽऽयाति पुरंदरः।\nतद्विष्णुवचनाच्छीघ्रं ययौ जलपतिर्मुने।। १२९.२४ ।।"
  },
  {
    "text": "सुतापतिं हिरण्यसुतं विक्रान्तं तं महाशनिम्।\nअतिसंमानितस्तेन जामात्रा वरुणः प्रभुः।। १२९.२५ ।।"
  },
  {
    "text": "पप्रच्छाऽऽगमनं दैत्यो विनयाच्छ्वशुरं तदा।\nवरुणः प्राह तं दैत्यं यदागमनकारणम्।। १२९.२६ ।।"
  },
  {
    "text": "<b>वरुण उवाच\n</b>\nइन्द्रं देहि महाबाहो यस्त्वया निर्जितः पुरा।\nबद्धं रसातलस्थं तं देवानामधिपं सखे।। १२९.२७ ।।"
  },
  {
    "text": "अस्माकं सर्वदा मान्यं देहि त्वं मम शत्रुहन्।\nबद्‌ध्वा विमोक्षणं शत्रोर्महते यशसे सताम्।। १२९.२८ ।।"
  },
  {
    "text": "<b>ब्रह्मोवाच\n</b>\nतथेत्युक्ता कथंचित्स दैत्येशो वरुणाय तम्।\nप्रादादिन्द्रं शचीकान्तं वारणेन समन्वितम्।। १२९.२९ ।।"
  },
  {
    "text": "स दैत्यमध्येऽतिविराजमानो, हरिं तदोवाच जलेशसंनिधौ।\nसंपूज्य चैवाथ महापचारैर्महाशनिर्मघवन्तं बभाषे।। १२९.३० ।।"
  },
  {
    "text": "<b>महाशनिरुवाच\n</b>\nकेन त्वमिन्द्रोऽद्य कृतोऽसि केन, वीर्यं तवेदृग्बहु भाषसे च।\nत्वं संगरे शत्रुभिर्बाध्यसे च, तथाऽपि चेन्द्रो भवसीति चित्रम्।। १२९.३१ ।।"
  },
  {
    "text": "अथापि बद्धा पुरुषेण काचित्तस्याः पतिस्तां मोचयतीति युक्तम्।\nस्त्रिंयोऽस्वतन्त्राः पुरुषप्रधानास्त्वं, वै पुमान्भविता शक्र साधो।। १२९.३२ ।।"
  },
  {
    "text": "बद्धो मया संगरे वाहनेन, क्वाप्यस्त्रं ते वज्रमुद्दामशक्ति।\nचिन्तारत्नं नन्दनं योषितस्ता, यशो बलं देवराजोपभोग्यम्।।\nसर्वं हित्वा(त्वं)किंतु मुक्तो जलेशादाकाङ्क्षसे जीवितं धिक्तवेदम्।। १२९.३३ ।।"
  },
  {
    "text": "तज्जीवनं यत्तु यशोनिधानं, स एव मृत्युर्यशसो यद्विरोधि।\nएवं जानञ्शक्र कथं जलेशान्मुक्तिं प्राप्तो नैव लज्जां भजेथाः।। १२९.३४ ।।"
  },
  {
    "text": "त्रिविष्टपस्थः परवेष्टितः सन्सर्वैः सुरैः कान्तया वीज्यमानः।\nसंस्तूयमानश्च तथाऽऽप्सरोभिर्नूनं लज्जा ते बिभेतीति मन्ये।। १२९.३५ ।।"
  },
  {
    "text": "त्वं वृत्रहा नमुचेश्चापि हन्ता, पुरां भेत्ता गोत्रभिद्वज्रबाहुः।\nएवं सुरास्तवां परिपूजयन्तीत्यतो जिष्णो सर्वमेतत्त्यजस्व।। १२९.३६ ।।"
  },
  {
    "text": "विकारमाप्याप्यहितोद्‌भवं ये, जीवन्ति लोकाननुसंविशन्ति।\nभवादृशां दुश्चयवनाब्जजन्मा, कथं न हृद्‌भेदमवाप कर्ता।। १२९.३७ ।।"
  },
  {
    "text": "<b>ब्रह्मोवाच\n</b>\nएवमुक्त्वा तु दैत्येशो वरुणाय महात्मने।\nप्रादादिन्द्रं पुनश्चेदं वचनं तदभाषत।। १२९.३८ ।।"
  },
  {
    "text": "<b>महाशनिरुवाच\n</b>\nअद्य प्रभृत्यसौ शिष्य इन्द्रः स्याद्वरुणो गुरुः।\nश्वशुरो मम येन त्वं मुक्तिमाप्तोऽसि वासव।। १२९.३९ ।।"
  },
  {
    "text": "तथा त्वं भृत्यभावेन वर्तेथा वरुणं प्रति।\nनो चेद्‌बद्‌ध्वा पुनस्त्वां वै क्षेप्स्ये चैव रसातलम्।। १२९.४० ।।"
  },
  {
    "text": "<b>ब्रह्मोवाच\n</b>\nएवं निर्भर्त्स्य तं शक्रं हसंश्चापि पुनः पुनः।\nअब्रवीद्‌गच्छ गच्छेति वरुणं चानुमन्यतु।। १२९.४१ ।।"
  },
  {
    "text": "स तु प्राप्तः स्वनिलयं लज्जया कलुषीकृतः।\nपौलोम्यां प्राह तत्सर्वं यत्तच्छत्रुपराभवम्।। १२९.४२ ।।"
  },
  {
    "text": "<b>इन्द्र उवाच\n</b>\nएवमुक्तः कृतश्चैव शत्रुणाऽहं वरानने।\nनिर्वापयामि येन स्वमात्मानं सुभगे वद।। १२९.४३ ।।"
  },
  {
    "text": "<b>इन्द्राण्युवाच\n</b>\nदानवानामथोद्‌भूतिं शक्र मायां पराभवम्।\nवरदानं तथा मृत्युं जानेऽहं बलसूदन।। १२९.४४ ।।"
  },
  {
    "text": "तस्माद्यस्मात्तस्य मृत्युरथवापि पराभवः।\nजायेत श्रृणु तत्सर्वं वक्ष्येऽहं प्रीतये तव।। १२९.४५ ।।"
  },
  {
    "text": "हिरण्यस्य सुतो वीरः पितृव्यस्य सुतो बली।\nतस्मान्मम स्यात्स भ्राता वरदानाच्च दर्पितः।। १२९.४६ ।।"
  },
  {
    "text": "ब्रह्माणं तोषयामास तपसा नियमेन च।\nईदृशं बलमापन्नं तपसा किं न सिध्यति।। १२९.४७ ।।"
  },
  {
    "text": "तस्मात्त्वया चित्तरागो विस्मयो वा कथंचन।\nन कार्यः श्रृणु तत्रेदं कार्यं यत्तु क्रमागतम्।। १२९.४८ ।।"
  },
  {
    "text": "<b>ब्रह्मोवाच\n</b>\nएवमुक्त्वा तु पौलोमी प्राहेन्द्रं विनयान्विता।। १२९.४९ ।।"
  },
  {
    "text": "<b>इन्द्राण्युवाच\n</b>\nनासाध्यमस्ति तपसो नासाध्यं यज्ञकर्मणः।\nनासाध्यं लोकनाथस्य विष्णोर्भक्त्या हरस्य च।। १२९.५० ।।"
  },
  {
    "text": "पुनश्चेदं मया कान्त श्रुतमस्त्यतिशोभनम्।\nस्त्रीणां स्वभावं जानन्ति स्त्रिय एव सुराधिप।। १२९.५१ ।।"
  },
  {
    "text": "तस्माद्‌भूमेस्तथा चापां नासाध्यं विद्यते प्रभो।\nतपो वा यज्ञकर्मादि ताभ्यामेव यतो भवेत्।। १२९.५२ ।।"
  },
  {
    "text": "तत्रापि तीर्थभूता तु या भूमिस्तां व्रजेद् भवान्।\nतत्र विष्णुं शिवं पूज्य सर्वान्कामानवाप्स्यसि।। १२९.५३ ।।"
  },
  {
    "text": "श्रुतमस्ति पुनश्चेदं स्त्रियो याश्च पतिव्रताः।\nता एव सर्वं जानन्ति धृतं ताभिश्चाराचरम्।। १२९.५४ ।।"
  },
  {
    "text": "पृथिव्यां सारभूतं स्यात्तन्मध्ये दण्डकं वनम्।\nतत्र गङ्गा जगद्धात्री तत्रेशं पूजय प्रभो।। १२९.५५ ।।"
  },
  {
    "text": "विष्णुं वा जगतामीशं दीनार्तार्तिहरं विभुम्।\nअनाथानामिह नृणां मज्जतां दुःखसागरे।। १२९.५६ ।।"
  },
  {
    "text": "हरो हरिर्वा गङ्गा वा क्वाप्यन्यच्छरणं नहि।\nतस्मात्सर्वप्रयत्नेन तोषयैतान्समाहितः।। १२९.५७ ।।"
  },
  {
    "text": "भक्त्या स्तोत्रैश्च तपसा कुरु चैव मया सह।\nततः प्राप्स्यसि कल्याणमीशविष्णुप्रसादजम्।। १२९.५८ ।।"
  },
  {
    "text": "अज्ञात्वैकगुणं कर्म फलं दास्यति कर्मिणः।\nज्ञात्वा शतगुणां तत्स्याद्भार्यया च तदक्षयम्।। १२९.५९ ।।"
  },
  {
    "text": "पुंसः सर्वेषु कार्येषु भार्येवेह सहायिनी।\nस्वल्पानामपि कार्याणां नहि सिद्धिस्तया विना।। १२९.६० ।।"
  },
  {
    "text": "एकेन यत्कृतं कर्म तस्मादर्धफलं भवेत्।\nजायया तु कृतं नाथ पुष्कलं पुरुषो लभेत्।। १२९.६१ ।।"
  },
  {
    "text": "तस्मादेतत्सुविदितमर्धो जाया इति श्रुतेः।\nश्रूयते दण्डकारण्ये सरिच्छ्रेष्ठाऽस्ति गौतमी।। १२९.६२ ।।"
  },
  {
    "text": "अशेषाघप्रशमनी सर्वाभीष्टप्रदायिनी।\nतस्माद्‌गच्छ मया तत्र कुरु पुण्यं महाफलम्।। १२९.६३ ।।"
  },
  {
    "text": "ततः शत्रून्निहत्याऽऽजौ महत्सुखमवाप्स्यसि।। १२९.६४ ।।"
  },
  {
    "text": "<b>ब्रह्मोवाच\n</b>\nतथेत्यक्त्वा स गुरुणा भार्यया च शतक्रतुः।\nययौ गङ्गां जगद्धात्रीं गौतमीं चेति विश्रुताम्।। १२९.६५ ।।"
  },
  {
    "text": "दण्डकारण्यमध्यस्थां ययौ स (दृष्ट्वा तां) प्रीतिमान्हरिः।\nतपः कर्तुं मनश्चक्रे देवदेवाय शंभवे।। १२९.६६ ।।"
  },
  {
    "text": "गङ्गां नत्वा तु प्रथमं स्नात्वा च स कृताञ्जलिः।\nशिवैकशरणो भूत्वा स्तोत्रं चेदं ततोऽब्रवीत्।। १२९.६७ ।।"
  },
  {
    "text": "<b>इन्द्र उवाच\n</b>\nस्वमायया यो ह्यखिलं चराचरं, सृजत्यवत्यत्ति न सज्जतेऽस्मिन्।\nएकः स्वतन्त्रोऽद्वयचित्सुखात्मकः, स नः प्रसन्नोऽस्तु पिनाकपाणिः।। १२९.६८ ।।"
  },
  {
    "text": "न यस्य तत्त्वं सनकादयोऽपि, जानन्ति वेदान्तरहस्यविज्ञाः।\nस पार्वतीशः सकलाभिलाषदाता प्रसन्नोऽस्तु ममान्धकारिः।। १२९.६९ ।।"
  },
  {
    "text": "सृष्ट्वा स्वयंभूर्भगवान्विरिञ्चि, भयंकरं चास्य शिरोऽन्वपश्यत्।\nछित्त्वा नखाग्रैर्नखसक्तमेतच्चिक्षेप तस्मादभवत्त्रिवर्गः।। १२९.७० ।।"
  },
  {
    "text": "पापं दरिद्रं त्वथ लोभयाच्ञे मोहो विपच्छेति ततोऽप्यनन्तम्।\nजातप्रभावं भवदुःखरूपं, बभूव तैर्व्याप्तमिदं समस्तम्।। १२९.७१ ।।"
  },
  {
    "text": "अवेक्ष्य सर्वं चकितः सुरेशो, देवीमवोच्ज्जगदस्तमेति।\nत्वं पाहि लोकेश्वरि लोकमातरुमे शरण्ये सुभगे सुभद्रे।। १२९.७२ ।।"
  },
  {
    "text": "जगत्प्रतिष्ठे वरदे जय त्वं, भुक्तिः समाधिः परमा च मुक्तिः।\nस्वाहा स्वधा स्वस्तिरनादिसिद्धिर्बुद्धिरासीरजरामरे त्वम्।। १२९.७३ ।।"
  },
  {
    "text": "विद्यादिरूपेण जगत्त्रये त्वं, रक्षां करोष्येव मदाज्ञया च।\nत्वयैव सृष्टं भुवनत्रयं स्याद्यतः प्रकृत्यैव तथैव चित्रम्।। १२९.७४ ।।"
  },
  {
    "text": "इत्येवमुक्ता दयिता हरेण, संश्लेषसंलापपरा बभूव।\nश्रान्ता भवस्यार्धतनौ सुलग्ना, चिक्षेप च स्वेदजलं कराग्रैः।। १२९.७५ ।।"
  },
  {
    "text": "तस्माद्बभूव प्रथमं स धर्मो, लक्ष्मीरथो दानमथो सुवृष्टिः।\nसत्त्वं सुसंपन्नधरं सरांसि, धान्यानि पुष्पाणि फलानि चैव।। १२९.७६ ।।"
  },
  {
    "text": "सौभाग्यवस्तूनि वपुः सुवेषः, श्रृङ्गारभाजीनि महौषधानि।\nनृत्यानि गीतान्यमृतं पुराणं, श्रुतिस्मृती नीतिरथान्नपाने।। १२९.७७ ।।"
  },
  {
    "text": "शस्त्राणि शास्त्राणि गृहोपयोग्यन्यस्त्राणि तीर्थानि च काननानि।\nइष्टानि पूर्तानि च मङ्गलानि, यानानि शुभ्राभरणासनानि।। १२९.७८ ।।"
  },
  {
    "text": "भवाङ्गसंसर्गसुसंप्रहाससुस्वेदसंलापरहःप्रकारैः।\nतथैव जातं सचराचरं च, अपापकं देवि ततश्च जातम्।। १२९.७९ ।।"
  },
  {
    "text": "सुखं प्रभूतं च शुभं च नित्यं, विराजि चैतत्तव देवि भावात्।\nतस्मात्तु मां रक्ष जगज्जनित्रि, भीतं भयेभ्यो जगतां प्रधाने।। १२९.८० ।।"
  },
  {
    "text": "एके तर्के विमुह्यन्ति लीयन्ते तत्र चापरे।\nशिवशक्त्योस्तदाऽद्वैतं सुन्दरं नौमि विग्रहम्।। १२९.८१ ।।"
  },
  {
    "text": "<b>ब्रह्मोवाच\n</b>\nएवं तु स्तुवतस्तस्य पुरस्तादभवच्छिवः।। १२९.८२ ।।"
  },
  {
    "text": "<b>शिव  उवाच\n</b>\nकिमभीष्टं वरयसे हरे वद परायणम्।। १२९.८३ ।।"
  },
  {
    "text": "<b>इन्द्र उवाच\n</b>\nबलवान्मे रिपुश्चाऽऽसी द्दर्शनैश्च शनिर्यथा।\nतेन बद्धस्तलं नीतः परिभूतस्त्वनेकधा।। १२९.८४ ।।"
  },
  {
    "text": "वाक्सायकस्तथा विद्धस्तद्वधाय त्वियं कृतिः।\nतदर्थं जगतामीश येन जेष्ये रिपुं प्रभो।। १२९.८५ ।।"
  },
  {
    "text": "तदेव देहि वीर्यं मे यच्चान्यद्रिपुनाशनम्।\nजातः पराभवो यस्मात्तद्विनाशे कृते सति।।\nपुनर्जातमहं मन्ये वरं कीर्तिर्जयश्रियोः।। १२९.८६ ।।"
  },
  {
    "text": "<b>ब्रह्मोवाच\n</b>\nस शिवः शक्रमाहेदं न मयैकेन ते रिपुः।\nवधमाप्नोति तस्मात्त्वं विष्णुमप्यव्ययं हरिम्।। १२९.८७ ।।"
  },
  {
    "text": "आराधयस्व पौलोम्या सह देवं जनार्दनम्।\nलोकत्रयैकशरणं नारायणमनन्यधीः।। १२९.८८ ।।"
  },
  {
    "text": "ततः प्राप्स्यसि तस्माच्च मत्तश्चापि प्रियं हरे।\nपुनश्चोवाच भगवानादिकर्ता महेश्वरः।। १२९.८९ ।।"
  },
  {
    "text": "मन्त्राभ्यासस्तपो वापि योगाभ्यसनमेव च।\nसंगमे यत्र कुत्रापि सिद्धिदं मुनयो विदुः।। १२९.९० ।।"
  },
  {
    "text": "कि पुनः संगमे विप्र गौतमीसिन्धुफेनयोः।\nगिरीणां गह्‌वरे यद्वा सरितामथ संगमे।। १२९.९१ ।।"
  },
  {
    "text": "विप्रो धियैव भवति मुकुन्दाङघ्रिनिविष्टया।\nगङ्गाया दक्षिणे तीर आपस्तम्बो मुनीश्वरः।। १२९.९२ ।।"
  },
  {
    "text": "आस्ते तस्याप्यहं तोषमगमं बलसूदन।\nतेन त्वं भार्यया चैव तोषयस्व गदाधरम्।। १२९.९३ ।।"
  },
  {
    "text": "<b>ब्रह्मोवाच\n</b>\nआपस्तम्बेन सहितो गङ्गाया दक्षिणे तटे।\nतुष्टाव देव प्रयतः स्नात्वा पुण्येऽथ संगमे।। १२९.९४ ।।"
  },
  {
    "text": "फेनायाश्चैव गङ्गायास्तत्र देवं जनार्दनम्।\nवैदिकैर्विविधैर्मन्त्रैस्तपसाऽतोषयत्तदा।। १२९.९५ ।।"
  },
  {
    "text": "ततस्तुष्टोऽभवद्विष्णुः किं देयं चेत्यभाषत।\nदेहि मे शत्रुहन्तारमित्याह भगवान्हरिः।। १२९.९६ ।।"
  },
  {
    "text": "दत्तमित्येव जानीहि तमुवाच जनार्दनः।\nतत्राभवच्छिवस्यैव गङ्गाविष्ण्वोः प्रसादतः।। १२९.९७ ।।"
  },
  {
    "text": "अम्भसा पुरुषो जातः शिवविष्णुस्वरूपधृक्।\nचक्रपाणिः शूलधरः स गत्वा तु रसातलम्।। १२९.९८ ।।"
  },
  {
    "text": "निजघान तदा दैत्यमिन्द्रशत्रुं महाशनिम्।\nसखाऽभवत्स चेन्द्रस्य अब्जकः स वृषाकपिः।। १२९.९९ ।।"
  },
  {
    "text": "दिविस्थोऽपि सदा चेन्द्रस्तमन्वेति वृषाकपिम्।\nकुपिता प्रणयेनाभूदन्यासक्तं विलोक्य तम्।।\nशचीं तां सान्त्वयन्नाह शतमन्युर्हसन्निदम्।। १२९.१०० ।।"
  },
  {
    "text": "<b>इन्द्र उवाच\n</b>\nनाहमिन्द्राणि शरणमृते सख्युर्वृषाकपेः।\nवारि वाऽपि हविर्यस्य अग्नेः प्रियकरं सदा।। १२९.१०१ ।।"
  },
  {
    "text": "नाहमन्यत्र गन्ताऽस्मि प्रिये चाङ्गेन ते शपे।\nतस्मान्नार्हसि मां वक्तुं शङ्कयाऽन्यत्र भामिनि।। १२९.१०२ ।।"
  },
  {
    "text": "पतिव्रता प्रिया मे त्वं धर्मे मन्त्रे सहायिनी।\nसापत्या च कुलीना च त्वत्तोऽन्या का प्रिया मम।। १२९.१०३ ।।"
  },
  {
    "text": "तस्मात्तवोपदेशेन गङ्गां प्राप्य महानदीम्।\nप्रसादाद्देवदेवस्य विष्णोर्वै चक्रपाणिनः।। १२९.१०४ ।।"
  },
  {
    "text": "तथा शिवस्य देवस्य प्रसादाच्च वृषाकपेः।\nजलोद्‌भवाच्च मे मित्रादब्जकाल्लोकविश्रुतात्।। १२९.१०५ ।।"
  },
  {
    "text": "उत्तीर्णदुःखः सुभगे इत इन्द्रोऽहमच्युतः।\nकिं न साध्यं यत्र भार्या भर्तृचित्तानुगमिनी।। १२९.१०६ ।।"
  },
  {
    "text": "दुष्करा तत्र नो मुक्तिः किंत्वर्थादित्रयं शुभे।\nजायैव परमं मित्रं लोकद्वयहितैषिणी।। १२९.१०७ ।।"
  },
  {
    "text": "सा चेत्कुलीना प्रियभाषिणी च, पतिव्रता रूपवती गुणाढ्या।\nसंपत्सु चाऽऽपत्सु समानरूपा, तया ह्यसाध्यं किमिह त्रिलोक्याम्।। १२९.१०८ ।।"
  },
  {
    "text": "तस्मात्तव धिवा कान्ते ममेदं शुभमागतम्।\nइतस्तवोदितं चैव कर्तव्यं नान्यदस्ति मे।। १२९.१०९ ।।"
  },
  {
    "text": "परलोके च धर्मे च सत्पुत्रसदृशं न च।\nआर्तस्य पुरुषस्येह भार्यावद्भेषजं न हि।। १२९.११० ।।"
  },
  {
    "text": "निःश्रेसपदप्राप्त्यै तथा पापस्य मुक्तये।\nगङ्गाय सदृशं नास्ति श्रुणु चान्यद्वरानने।। १२९.१११ ।।"
  },
  {
    "text": "धर्मार्थकाममोक्षाणां प्राप्तये पापमुक्तये।\nशिवविष्ण्वोरनन्यत्वज्ञानान्नास्त्यत्र मुक्तये।। १२९.११२ ।।"
  },
  {
    "text": "तस्मात्तव धिया साध्वि सर्वमेतन्मनोगतम्।\nअवाप्तं च शिवाद्विष्णोर्गङ्गायाश्च प्रसादतः।। १२९.११३ ।।"
  },
  {
    "text": "इन्द्रत्वं मे स्थिरं चेतो मन्ये मित्रबालात्पुनः।\nवृषाकपिर्मम सखा यो जातस्त्वप्सु भामिनि।। १२९.११४ ।।"
  },
  {
    "text": "त्वं च प्रियसखी नित्यं नान्यत्प्रियतरं मम।\nतीर्थानां गौतमी गङ्गा देवानां हरिशंकरौ।। १२९.११५ ।।"
  },
  {
    "text": "तस्मादेभ्यः प्रसादेन सर्वं चेप्सितमाप्तवान्।\nमम प्रीतिकरं चेदं तीर्थं त्रैलोक्यविश्रुतम्।। १२९.११६ ।।"
  },
  {
    "text": "तस्मादेतद्धि याचिष्ये देवान्सर्वाननुक्रमात्।।\nअनुमन्यन्तु ऋषयो गङ्गा च हरिशंकरौ।। १२९.११७ ।।"
  },
  {
    "text": "इन्द्रेश्वरे चाब्जके च उभयोस्तीरयोः सुराः।\nएकत्र शंकरो देवो ह्यपरत्र जनार्दनः।। १२९.११८ ।।"
  },
  {
    "text": "पावयन्दण्डकारण्यं साक्षाद्विष्णुस्त्रिविक्रमः।\nअन्तरे यानि तीर्थानि सर्वपुण्यप्रदानि च।। १२९.११९ ।।"
  },
  {
    "text": "अत्र तु स्नानमात्रेण सर्वे ते मुक्तिमाप्नुयुः।\nपापिष्ठाः पापतो मुक्तिमाप्नुयुर्ये च धर्मिणः।। १२९.१२० ।।"
  },
  {
    "text": "तेषां तु परमा मुक्तिः पितृभिः पञ्चपञ्चभिः।\nअत्र किंचिच्च ये दद्युरर्थिभ्यस्तिलमात्रकम्।। १२९.१२१ ।।"
  },
  {
    "text": "दातृभ्यो ह्यक्षयं तत्स्यात्कामदं मोक्षदं तथा।\nधन्यं यशस्यमायुष्यमारोग्यं पुण्यवर्धनम्।। १२९.१२२ ।।"
  },
  {
    "text": "आख्यानं विष्णुशंभ्वोश्च ज्ञात्वा स्नानाच्च मुक्तिदम्।\nअस्य तीर्थस्य माहात्म्यंये श्रृण्वन्ति पठन्ति च।। १२९.१२३ ।।"
  },
  {
    "text": "पुण्यभाजो भवेयुस्ते तेभ्योऽत्रैव स्मृतिर्भवेत्।\nशिवविष्ण्‌वोरशेषाघसंविच्छेदकारिणी।।\nयां प्रार्थयन्ति मुनयो विजितेन्द्रियमानसाः।। १२९.१२४ ।।"
  },
  {
    "text": "<b>ब्रह्मोवाच\n</b>\nभविष्यत्येवमेवेति तं देवा ऋषयोऽब्रुवन्।\nगौतम्या उत्तरे पारे तीर्थानां मोक्षदायिनाम्।। १२९.१२५ ।।"
  },
  {
    "text": "देवर्षिसिद्धसेव्यानां सहस्राण्यथ सप्त वै।\nतथैव दक्षिणे तीरे तीर्थान्येकादशैव तु।। १२९.१२६ ।।"
  },
  {
    "text": "अब्जकं हृदयं प्रोक्तं गोदावर्या मुनीश्वरैः।\nविश्रामस्थानमीशस्य विष्णोर्ब्रह्मण एव च।। १२९.१२७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये\nगौतम्युत्तरकूलस्थेन्द्रेश्वरादिसप्तसहस्रतीर्थदक्षिणकूलस्थापस्तम्बसोमेश्वरफेनासंगमवृषाकपाब्जकवैष्णवहनूमत्तीर्थमार्जारेत्याद्येकादशतीर्थवर्णनं नामैकोनत्रिंशदधिकशततमोऽध्यायः।। १२९ ।।"
  },
  {
    "text": "गौतमीमाहात्म्ये षष्टितमोऽध्यायः।। ६० ।।"
  }
]
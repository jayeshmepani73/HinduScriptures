[
  {
    "text": "<b>सिद्धतीर्थवर्णनम्\n</b>\n<b>ब्रह्मोवाच\n</b>\nसिद्धतीर्थमिति ख्‌यातं यत्र सिद्धेश्वरो हरः।\nतस्य प्रभावं वक्ष्यामि सर्वसिद्धिकरं नृणाम्।। १४३.१ ।।"
  },
  {
    "text": "पुलस्त्यवंशसंभूतो रावणो लोकरावणः।\nदिशो विजित्य सर्वाश्च सोमलोकमजीगमत्।। १४३.२ ।।"
  },
  {
    "text": "सोमेन सह योत्स्यन्तं दशास्यमहामब्रवम्।\nमन्त्रं दास्ये निवर्तस्व सोमयुद्धाद्दशानन।। १४३.३ ।।"
  },
  {
    "text": "इत्युक्त्वाऽष्टोत्तरं मन्त्रं शतनामभिरन्वितम्।\nशिवस्य राक्षसेन्द्राय प्रादां नारद शान्तये।। १४३.४ ।।"
  },
  {
    "text": "निःश्रीकाणां विपन्नानां नानाक्लेशजुषां नृणाम्।\nशरणं शिव एवात्र संसारेऽन्यो न कश्चन।। १४३.५ ।।"
  },
  {
    "text": "ततो निवृत्तः स ह मन्त्रियुक्तस्तत्सोमलोकाज्जयमाप्य रक्षः।\nस पुष्पकारूढगतिः सगर्वो, लोकान्पुनः प्राप जवाद्दशास्यः।। १४३.६ ।।"
  },
  {
    "text": "स प्रेक्षमाणो दिवमन्तरिक्षं, भुवं च नागांश्च गजांश्च विप्रान्।\nआलोकयामास नगं महान्तं, कैलासमावास उमापतेर्यः। १४३.७ ।।"
  },
  {
    "text": "दृष्ट्वा स्मयोत्फुल्लदृगद्रिराजं, स मन्त्रिणौ रावण इत्युवाच।। १४३.८ ।।"
  },
  {
    "text": "<b>रावण उवाच\n</b>\nको वा गिरावत्र वसेन्महात्मा, गिरिं नयाम्येनमथाधि भूमेः।\nलङ्कागतोऽयं गिरिराशु शोभां, लङ्काऽपि सत्यं श्रियमातनोति।। १४३.९ ।।"
  },
  {
    "text": "<b>ब्रह्मोवाच\n</b>\nइत्थं वचो राक्षसमन्त्रिणौ तौ, निशम्य रक्षोधिपतेश्च भावम्।\nन युक्तमित्यूचतुरिष्टबुद्ध्या, निशाचरस्तद्वचनं न मेने।। १४३.१० ।।"
  },
  {
    "text": "संस्थाप्य तत्पुष्पकमाशु रक्षः, पुप्लाव कैलासिरेश्च मूले।\nहिन्दोलयामास गिरिं दशास्यो, ज्ञात्वा भवः कृत्यमिदं चकार।। १४३.११ ।।"
  },
  {
    "text": "जित्वा दिगीशांश्च सगर्वितस्य, कैलासमान्दोलयतः सुरारेः।\nअङ्गुष्ठकृत्यैव रसातलादिलोकांश्च यातस्य दशाननस्य।। १४३.१२ ।।"
  },
  {
    "text": "आलूनकायस्य गिरं निशम्य, विहस्य देव्या सह दत्तमिष्टम्।\nतस्मै प्रसन्नः कुपितोऽपि शंभुरयुक्तदातेति न शंशयोऽत्र।। १४३.१३ ।।"
  },
  {
    "text": "ततोऽयमावाप्य वरान्सुवीरो, भवप्रसादात्कुसुमं जगाम।\nगच्छन्स लङ्कां भवपूजनाय, गङ्गामगाच्छेभुजटाप्रसूताम्।। १४३.१४ ।।"
  },
  {
    "text": "संपूजयित्वा विविधैश्च मन्त्रैर्गङ्गाजलैः शंभुमदीनसत्त्वः।\nअसिं स लेभे शशिखण्डभूषात्सिद्धिं च सर्वर्धिमभीप्सितां च।। १४३.१५ ।।"
  },
  {
    "text": "मद्दत्तमन्त्रं शशिरक्षणाय, स साधयामास भवं प्रपूज्य।\nसिद्धे तु मन्त्रे पुनरेव लङ्कामयात्स रक्षोधिपतिः स तुष्टः।। १४३.१६ ।।"
  },
  {
    "text": "ततः प्रभृत्येतदतिप्रभावं, तीर्थं महासिद्धिदमिष्टदं च।\nसमस्तपापौघविनाशनं च, सिद्धैरशेषैः परिसेवितं च।। १४३.१७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये सिद्धतीर्थाद्यष्टोत्तरशततीर्थवर्णनं नाम त्रिचत्वारिंशदधिकशततमोऽध्यायः।। १४३ ।।"
  },
  {
    "text": "गौतमीमाहात्म्ये चतुःसप्ततितमोध्यायः।। ७४ ।।"
  }
]
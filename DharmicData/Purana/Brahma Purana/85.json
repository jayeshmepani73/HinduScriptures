[
  {
    "text": "<font size=\"4.9\">\n<b>अथ पञ्चाशीतितमोऽध्यायः </b>\n<b>क्षुधातीर्थवर्णनम्</b>\n<b>ब्रह्मोवाच</b>\nक्षुधातीर्थमिति ख्यातं श्रृणु नारद तत्मनाः।\nकथ्यमानं महापुण्यं सर्वकामप्रदं नृणाम्।। ८५.१ ।।"
  },
  {
    "text": "ऋषिरासीत्पुरा कण्वस्तपस्वी वेदवित्तमः।\nपरिभ्रमन्नाश्रमाणि क्षुधया परिपीडितः।। ८५.२ ।।"
  },
  {
    "text": "गौतमस्याऽऽश्रमं पुण्यं समृद्धं चान्नवारिणा।\nआत्मानं च क्षुधायुक्तं समृद्धं चापि गौतमम्।। ८५.३ ।।"
  },
  {
    "text": "वीक्ष्य कण्वोऽथ वैषम्यं वैराग्यमगमत्तदा।\nगौतमोऽपि द्विजश्रेष्ठो ह्यहं तपसि निष्ठितः।। ८५.४ ।।"
  },
  {
    "text": "समेन याच्ञाऽयुक्ता स्यात्तस्माद्गौतमवेश्मनि।\nन भोक्ष्येऽहं क्षुधार्तोऽपि पीडितेऽपि कलेवरे।। ८५.५ ।।"
  },
  {
    "text": "गच्छेयं गौतमीं गङ्गामर्जयेयं च संपदम्।\nइति निश्चित्य मेधावी गत्वा गङ्गां च पावनीम्।। ८५.६ ।।"
  },
  {
    "text": "स्नात्वा शुचिर्यतमना उपविश्य कुशासने।\nतुष्टाव गौतमीं गङ्गां क्षुधां च परमापदम्।। ८५.७ ।।"
  },
  {
    "text": "कण्व उवाच\nनमोऽस्तु गङ्गे परमार्तिहारिणि, नमः क्षुधे सर्वजनार्तिकारिणि।\nनमो महेशानजटोद्भवे शुभे, नमो महामृत्युमुखाद्विनिःसृते।। ८५.८ ।।"
  },
  {
    "text": "पुण्यात्मनां शान्तरूपे क्रोधरूपे दुरात्मनाम्।\nसरिद्रूपेण सर्वेषां तापपापापहारिणि।। ८५.९ ।।"
  },
  {
    "text": "क्षुधारूपेण सर्वेषां तापपापप्रदे नमः।\nनमः श्रेयस्करि देवि नमः पापप्रतर्दिनि।।\nनमः शान्तिकरि देवि नमो दारिद्र्यनाशिनि।। ८५.१० ।।"
  },
  {
    "text": "ब्रहोवाच\nइत्येवं स्तुवतस्तस्य पुरस्तादभवद्द्वयम्।\nएकं गाङ्गं मनोहारि ह्यपरं भीषणाकृति।।\nनमः कृताञ्जलिर्भूत्वा नमस्कृत्वा द्विजोत्तमः।। ८५.११ ।।"
  },
  {
    "text": "कण्व उवाच\nसर्वमङ्गलमङ्गल्ये ब्राह्मि माहेश्वरि शुभे।\nवैष्णवि त्र्यम्बके देवि गोदावरि नमोऽस्तु ते।। ८५.१२ ।।"
  },
  {
    "text": "त्र्यंबकस्य जटोद्भूते गौतमस्याघनाशिनि।\nसप्तधा सागरं यान्ति गोदावरि नमोऽस्तु ते।। ८५.१३ ।।"
  },
  {
    "text": "सर्वपापकृतां पापे धर्मकामार्थनाशिनि।\nदुःखलोभमयि देवि क्षुधे तुभ्यं नमो नमः।। ८५.१४ ।।"
  },
  {
    "text": "ब्रह्मोवाच\nतत्कण्ववचनं श्रुत्वा सुप्रीते आहतुर्द्विजम्।। ८५.१५ ।।"
  },
  {
    "text": "गङ्गाक्षुधे ऊचतुः\nअभीष्टं वद कल्याणा वरान्वरय सुव्रत।। ८५.१६ ।।"
  },
  {
    "text": "ब्रह्मोवाच\nप्रोवाच प्रणतो गङ्गां कण्वः क्षुधां यथाक्रमम्।। ८५.१७ ।।"
  },
  {
    "text": "कण्व उवाच\nदेहि देवि मनोज्ञानि कामानि विभवं मम।\nआयुर्वित्तं च भुक्तिं च मुक्तिं गङ्गे प्रयच्छ मे।। ८५.१८ ।।"
  },
  {
    "text": "ब्रह्मोवाच\nइत्युक्त्वा गौतमीं गङ्गां क्षुधां चाऽऽह द्विजोत्तमः।। ८५.१९ ।।"
  },
  {
    "text": "कण्व उवाच\nमयि मद्वंशजे चापि क्षुधे तृष्णे दरिद्रिणि।\nयाहि पापतरे रूक्षे न भूयास्त्वं कदाचन।। ८५.२० ।।"
  },
  {
    "text": "अनेन स्तवेन ये वै त्वां स्तुवन्ति क्षुधातुराः।\nतेषां दारिद्र्यदुःखानि न भवेयुर्वरोऽपरः।। ८५.२१ ।।"
  },
  {
    "text": "अस्मिंस्तीर्थे महापुण्ये स्नानदानजपादिकम्।\nये कुर्वन्ति नरा भक्त्या लक्ष्मीभाजो भवन्तु ते।। ८५.२२ ।।"
  },
  {
    "text": "यस्त्विदं पठते स्तोत्रं तीर्थे वा यदि वा गृहे।\nतस्य दारिद्र्यदुःखेभ्यो न भयं स्याद्वरोऽपरः।। ८५.२३ ।।"
  },
  {
    "text": "ब्रह्मोवाच\nएवमस्त्विति चोक्त्वा ते कण्वं याते स्वमालयम्।\nततः प्रभृति तत्तीर्थं काण्वं गङ्गां क्षुधाभिधम्।।\nसर्वपापहरं वत्स पितॄणां प्रीतिवर्धनम्।। ८५.२४ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये क्षुधातीर्थवर्णनं नाम पञ्चाशीतितमोऽध्यायः।। ८५ ।।"
  },
  {
    "text": "गौतमीमाहात्म्ये षोडशोऽध्यायः।। १६ ।।</font>"
  }
]
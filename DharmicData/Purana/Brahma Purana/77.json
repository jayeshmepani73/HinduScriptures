[
  {
    "text": "<b>अथ सप्तसप्ततितमोऽध्यायः</b>\n<b>गौतमीमहत्त्ववर्णनम्</b>\n<b>ब्रह्मोवाच</b>\nत्र्यम्बकश्च इति प्राह गौतमं मुनिभिर्वृतम्।। ७७.१ ।।"
  },
  {
    "text": "द्विजस्तमात्रे तीर्थानि संभविष्यन्ति गौतम्।\nसर्वत्राहं संनिहितः सर्वकामप्रदस्तथा।। ७७.२ ।।"
  },
  {
    "text": "ब्रह्मोवाच\nगङ्गद्वारे प्रयागे च तथा सागरसंगमे।\nएतेषु पुण्यदा पुंसां मुक्तिदा सा भगीरथी।। ७७.३ ।।"
  },
  {
    "text": "नर्मदा तु सरिच्छ्रेष्ठा पर्वतेऽमरकण्टके।\nयमुना संगता तत्र प्रभासे तु सरस्वती।। ७७.४ ।।"
  },
  {
    "text": "कृष्णा भीमरथी चैव तुङ्गभद्रा तु नारद।\nतिसृणां संगमो यत्र तत्तीर्थं मुक्तिदं नृणाम्।। ७७.५ ।।"
  },
  {
    "text": "पयोष्णी संगता यत्र तत्रत्या तच्च मुक्तिदम्।\nइयं तु गौतमी वत्स यत्र क्वापि ममाऽऽज्ञया।। ७७.६ ।।"
  },
  {
    "text": "सर्वेषां सर्वदा नॄणां स्नानान्मुक्तिं प्रदास्यति।\nकिंचित्काले पुण्यतमं किंचित्तीर्थं सुरागमे।। ७७.७ ।।"
  },
  {
    "text": "सर्वेषां सर्वदा तीर्थं गौतमी नात्र संशयः।\nतिस्रः कोट्योऽर्धकोटी च योजनानां शतद्वये।। ७७.८ ।।"
  },
  {
    "text": "तीर्थानि मुनिशार्दूल संभविष्यन्ति गौतम।\nइयं माहेश्वरी गङ्गा गौतमी वैष्णवीति च।। ७७.९ ।।"
  },
  {
    "text": "ब्राह्मी गोदावरी नन्दा सुनन्दा कामादायिनी।\nब्रह्मतेजः समानीता सर्वपापाप्रणाशनी।। ७७.१० ।।"
  },
  {
    "text": "स्मरणादेव पापौघहनत्री मम सदा प्रिया।\nपञ्चानामपि भूतानामापः श्रेष्ठत्वमागताः।। ७७.११ ।।"
  },
  {
    "text": "तत्रापि तीर्थभूतास्तु तस्मादापः पराः स्मृता।\nतासां भागीरथी श्रेष्ठा ताभ्योऽपि गौतमी तथा।। ७७.१२ ।।"
  },
  {
    "text": "आनीता सजटा गङ्गा अस्या नान्यच्छुभावहम्।\nस्वर्गे भुवि तले वाऽपि तीर्थं सर्वार्थदं मुने।। ७७.१३ ।।"
  },
  {
    "text": "ब्रह्मोवाच\nइत्येतत्कथितं पुत्र गौतमाय महात्मने।\nसाक्षाद्धरेण तुष्टेन मया तव निवेदितम्।। ७७.१४ ।।"
  },
  {
    "text": "एवं सा गौतमी गङ्गा सर्वेभ्योऽप्यधिका मता।\nतत्स्वरूपं च कथितं कुतोऽन्या श्रवणस्पृहा।। ७७.१५ ।।"
  },
  {
    "text": "इति श्रीमहापुराणे आदिब्राह्मो तीर्थमाहात्म्ये सप्तसप्ततितमोऽध्यायः।। ७७ ।।"
  },
  {
    "text": "गौतमीमाहात्म्येऽष्टमोऽध्यायः।। ८ ।।"
  }
]
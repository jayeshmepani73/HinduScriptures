[
  {
    "text": "<b>धेनुकवधाख्यानम्\n</b>\n<b>व्यास उवाच\n</b>\nगाः पालयन्तौ च पुनः सहितौ रामकेशवौ।\nभ्रममाणौ वने तत्र रम्यं तालवनं गतौ।। १८६.१ ।।"
  },
  {
    "text": "तच्च तालवनं नित्यं धेनुको नाम दानवः।\nनृगोमांसकृताहारः सदाऽध्यास्ते खराकृतिः।। १८६.२ ।।"
  },
  {
    "text": "तत्र तालवनं रम्यं फलसम्पत्समन्वितम्।\nदृष्ट्वा स्पृहान्विता गोपाः फलदानेऽब्रुवन्वचः।। १८६.३ ।।"
  },
  {
    "text": "<b>गोपा ऊचुः\n</b>\nहे राम हे कृष्ण सदा धेनकेनैव रक्ष्यते।\nभूप्रदेशो यतस्तस्मात्त्यक्तानीमानि सन्ति वै।। १८६.४ ।।"
  },
  {
    "text": "फलानि पश्य तालानां गन्धमोदयुतानि वै।\nवयमेतान्यभीप्सामः पात्यन्तां यदि रोचते।। १८६.५ ।।"
  },
  {
    "text": "इति गोपकुमाराणां श्रुत्वा संकर्षणो वचः।\nकृष्णश्च पातयामास भुवि तालफलानि वै।। १८६.६ ।।"
  },
  {
    "text": "तालानां पततां शब्दमाकर्ण्यासुरराट्ततः।\nआजगाम स दुष्टात्मा कोपाद्दैतेयगर्दभः।। १८६.७ ।।"
  },
  {
    "text": "पद्भ्यामुभाभ्यां स तदा पश्चिमाभ्यां च तं बली।\nजघानोरसि ताभ्यां च स च तेनाप्यगृह्यत।। १८६.८ ।।"
  },
  {
    "text": "गृहीत्वा भ्रमणेनैव चाम्बरे गतजीवितम्।\nतस्मिन्नेव प्रचिक्षेप वेगेन तृणराजनि।। १८६.९ ।।"
  },
  {
    "text": "ततः फलान्यनेकानि तालाग्रान्निपतन्खरः।\nपृथिव्यां पातयामास महावातोऽम्बुदानिव।। १८६.१० ।।"
  },
  {
    "text": "अन्यानप्यस्य वै ज्ञातीनागतान्दैत्यगर्दभान्।\nकृष्णश्चिक्षेप तालाग्रे बलभद्रश्च लीलया।। १८६.११ ।।"
  },
  {
    "text": "क्षणेनालंकृता पृथ्वी पक्वैस्तालफलैस्तदा।\nदैत्यगर्दभदेहैश्च मुनयः शुशुभेऽधिकम्।। १८६.१२ ।।"
  },
  {
    "text": "ततो गावो निराबाधास्तस्मिंस्तलवने द्विजाः।\nनवशष्पं सुखं चेरुर्यत्र भुक्तमभूत्पुरा।। १८६.१३ ।।"
  },
  {
    "text": "इति श्रीमहापुराणे आदिब्राह्मे बालचरिते धेनुकवधवर्णनं नाम ष़डशीत्यधिकशततमोऽध्यायः।। १८६ ।।"
  }
]
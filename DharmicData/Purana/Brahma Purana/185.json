[
  {
    "text": "<b>कालीयदमनाख्यानम्\n</b>\n<b>व्यास उवाच\n</b>\nएकदा तु विना रामं कृष्णो वृन्दावनं ययौ।\nविचचार वृतो गोपैर्वन्यपुष्पस्रगुज्ज्वलः।। १८५.१ ।।"
  },
  {
    "text": "स जगामाथ कालिन्दीं लोककल्लोलशालिनीम्।\nतीरसंलग्नफेनौघैर्हसन्तीमिव सर्वतः।। १८५.२ ।।"
  },
  {
    "text": "तस्यां चातिमहाभीमं विषाग्निकणदूषितम्।\nह्रदं कालीयनाकस्य ददर्शातिविभीषिणम्।। १८५.३ ।।"
  },
  {
    "text": "विषाग्निना विसरता दग्धतीरमहातरुम्।\nवाताहताम्बुविक्षेपस्पर्शदग्धविहङ्गमम्।। १८५.४ ।।"
  },
  {
    "text": "तमतीव महारौद्रं मृत्युवक्त्रमिवापरम्।\nविलोक्य चिन्तयामास भगवान्मधुसूदनः।। १८५.५ ।।"
  },
  {
    "text": "अस्मिन्वसति दुष्टात्मा कालीयोऽसौ विषायुधः।\nयो मया निर्जितस्त्यक्त्वा दुष्टो नष्टः पयोनिधौ।। १८५.६ ।।"
  },
  {
    "text": "तेनेयं दूषिता सर्वा यमुना सागरंगमा।\nन नरैर्गोधनैर्वाऽपि तृषार्तैरुपभुज्यते।। १८५.७ ।।"
  },
  {
    "text": "तदस्य नागराजस्य कर्तव्यो निग्रहो मया।\nनित्यत्रस्ताः सुखं येन चरेयुर्व्रजवासिनः।। १८५.८ ।।"
  },
  {
    "text": "एतदर्थं नृलोकेऽस्मिन्नवतारो मया कृतः।\nयदेषामुत्पथस्थानां कार्यां शास्तिर्दुरात्मनाम्।। १८५.९ ।।"
  },
  {
    "text": "तदेतन्नातिदूरस्थं कदम्बमुरुशाखिनम्।\nअधिरुह्योत्पतिष्यामि ह्रदेऽस्मिञ्जीवनाशिनः।। १८५.१० ।।"
  },
  {
    "text": "<b>व्यास उवाच\n</b>\nइत्थं विचिन्त्य बद्‌ध्वा च गाढं परिकरं ततः।\nनिपपात ह्रदे तत्र सर्पराजस्य वेगतः।। १८५.११ ।।"
  },
  {
    "text": "तेनापि पतता तत्र क्षोभितः स महाह्रदः।\nअत्यर्थदूरजातांश्च तांश्चासिञ्चन्महीरुहान्।। १८५.१२ ।।"
  },
  {
    "text": "तेऽहिदुष्टविषज्वालातप्ताम्बुतपनोक्षिताः।\nजज्वलुः पादपाः सद्यो ज्वालाव्याप्तदिगन्तराः।। १८५.१३ ।।"
  },
  {
    "text": "आस्पोटयामास तदा कृष्णो नागहृदं भुजैः।\nतच्छब्दश्रवणाच्चाथ नागराजोऽभ्युपागमत्।। १८५.१४ ।।"
  },
  {
    "text": "आताम्रनयनः कोपाद्विषज्वालाकुलैः फणैः।\nवृतो महाविषैश्चानायैररुणैरनिलाशनैः।। १८५.१५ ।।"
  },
  {
    "text": "नागपत्न्यश्च शतशो हारिहारोपशोभिताः।\nप्रकम्पिततनूत्क्षेपचलत्कुण्डलकान्तयः।। १८५.१६ ।।"
  },
  {
    "text": "ततः प्रवेष्टितः सर्पैः स कृष्णो भोगबन्धनैः।\nददंशुश्चापि ते कृष्णं विषज्वालाविलैर्मुखैः।। १८५.१७ ।।"
  },
  {
    "text": "तं तत्र पतितं दृष्ट्वा नागभोगनिपीडितम्।\nगोपा व्रजमुपागत्य चुक्रुशुः शोकलालसाः।। १८५.१८ ।।"
  },
  {
    "text": "<b>गोपा ऊचुः।\n</b>\nएष कृष्णो गतो मोहमग्नो वै कालिये ह्रदे।\nभक्ष्यते सर्पराजेन तदागच्छत मा चिरम्।। १८५.१९ ।।"
  },
  {
    "text": "<b>व्यास उवाच\n</b>\nएतच्छ्रुत्वा ततो गोपा वज्रपातोपमं वचः।\nगोप्यश्च त्वरिता जग्मुर्यशोदाप्रमुखा ह्रदम्।। १८५.२० ।।"
  },
  {
    "text": "हा हा क्वासाविति जनो गोपीनामतिविह्‌वलः।\nयशोदया समं भ्रान्तो द्रुतः प्रस्खलितो ययौ।। १८५.२१ ।।"
  },
  {
    "text": "नन्दगोपश्च गोपाश्च रामश्चाद्‌भुतविक्रमः।\nत्वरितं यमुनां जग्मुः कृष्णदर्शनलालसाः।। १८५.२२ ।।"
  },
  {
    "text": "ददृशुश्चापि ते तत्र सर्पराजवशंगतम्।\nनिष्प्रयत्नं कृतं कृष्णं सर्पभोगेन वेष्टितम्।। १८५.२३ ।।"
  },
  {
    "text": "नन्दगोपश्च निश्चेष्टः पस्यन्पुत्रमुखं भृशम्।\nयशोदा च महाभागा बभूव मुनिसत्तमाः।। १८५.२४ ।।"
  },
  {
    "text": "गोप्यस्त्वन्या रुदत्यश्च ददृशुः शोककातराः।\nप्रोचुश्च केशवं प्रीत्य भयकातरगद्‌गदम्।। १८५.२५ ।।"
  },
  {
    "text": "सर्वा यशोदया सार्धं विशामोऽत्र महाह्रदे।\nनागरास्य नो गन्तुमस्माकं युज्यते व्रजे।। १८५.२६ ।।"
  },
  {
    "text": "दिवसः को विना सूर्यं विना चन्द्रेण का निशा।\nविना दुग्धेन का गावो विना कृष्णेन को व्रजः।।\nविना कृता न यास्यामः कृष्णेनानेन गोकुलम्।। १८५.२७ ।।"
  },
  {
    "text": "<b>व्यास उवाच\n</b>\nइति गोपीवचः श्रुत्वा रौहिणेयो महाबलः।\nउवाच गोपान्विधुरान्विलोक्य स्तिमितेक्षणः।। १८५.२८ ।।"
  },
  {
    "text": "नन्दं च दीनमत्यर्थं न्यस्तदृष्टिं सुतानने।\nमूर्च्छाकुलां यशोदां च कृष्णमाहात्म्यसंज्ञया।। १८५.२९ ।।"
  },
  {
    "text": "<b>बलराम उवाच\n</b>\nकिमयं देवदेवेश भावोऽयं मानुषस्त्वया।\nव्यज्यते तमात्मानं किमन्यं त्वं न वेत्सि यत्।। १८५.३० ।।"
  },
  {
    "text": "त्वमस्य जगतो नाभिः सुराणामेव चाऽऽश्रयः।\nकर्ताऽपहर्ता पाता च त्रैलोक्यं त्वं त्रयीमयः।। १८५.३१ ।।"
  },
  {
    "text": "अत्रावतीर्णयोः कुष्ण गोपा एव हि बान्धवाः।\nगोप्यश्च सीदतः कस्मात्त्वं बन्धून्समुपेक्षसे।। १८५.३२ ।।"
  },
  {
    "text": "दर्शितो मानुषो भावो दर्शितं बालचेष्टितम्।\nतदयं दम्यतां कृष्ण दुरात्मा दशनायुधः।। १८५.३३ ।।"
  },
  {
    "text": "<b>व्यास उवाच\n</b>\nइति संस्मारितः कृष्णः स्मितभिन्नौष्ठसंपुटः।\nआस्फाल्य मोचयामास स्वं देहं भोगबन्धनात्।। १८५.३४ ।।"
  },
  {
    "text": "आनाम्य चापि हस्ताभ्यामुभाभ्यां मध्यमं फणम्।\nआरुह्य भुग्नशिरसः प्रननर्तोरुविक्रमः।। १८५.३५ ।।"
  },
  {
    "text": "व्रणाः फणेऽभवंस्तस्य कृष्णस्याङ्‌घिविकुटुनैः।\nयत्रोन्नतिं च कुरुते ननामास्य ततः शिरः।। १८५.३६ ।।"
  },
  {
    "text": "मुर्च्छामुपाययौ भ्रान्त्या नागः कृष्णस्य कुट्टनैः।\nदण्डपातनिपातेन ववाम रुधिरं बहु।। १८५.३७ ।।"
  },
  {
    "text": "तं निर्भुग्नशिरोग्रीवमास्यप्रस्रुतशोणितम्।\nविलोक्य शरणं जग्मुस्तत्पत्न्यो मधुसूदनम्।। १८५.३८ ।।"
  },
  {
    "text": "ज्ञातोऽसि देवदेवेश सर्वेशस्त्वमनुत्तम।\nपरं ज्योतिरचिन्त्यं यत्तदंशः परमेश्वरः।। १८५.३९ ।।"
  },
  {
    "text": "न समर्थाः सुर स्तोतुं यमनन्यभवं प्रभुम्।\nस्वरूपवर्णनं तस्य कथं योषित्करिष्यति।। १८५.४० ।।"
  },
  {
    "text": "यस्याखिलमहीव्योमजलाग्निपवनात्मकम्।\nब्रह्माण्डमल्पकांशांशः स्तोष्यामस्तं कथं वयम्।। १८५.४१ ।।"
  },
  {
    "text": "ततः कुरु जगत्स्वामिन् प्रसादमवसीदतः।\nप्राणांस्त्यजति नागोऽयं भर्तृभिक्षा प्रदीयताम्।। १८५.४२ ।।"
  },
  {
    "text": "<b>व्यास उवाच\n</b>\nइत्युक्ते ताभिराश्वास्य क्लान्तदेहोऽपि पन्नगः।\nप्रसीद देवदेवेति प्राह वाक्यं शनैः शनैः।। १८५.४३ ।।"
  },
  {
    "text": "<b>कालीय उवाच\n</b>\nतवाष्टगुणमैश्वर्यं नाथ स्वाभविकं परम्।\nनिरस्तातिशयं यस्य तस्य स्तोष्यामि किन्वहम्।। १८५.४४ ।।"
  },
  {
    "text": "त्वं परस्त्वं परस्याऽऽद्यः परं त्वं तत्परात्मकम्।\nपरस्मात्परमो यस्त्वं तस्य स्तोष्यामि किन्वहम्।। १८५.४५ ।।"
  },
  {
    "text": "यथाऽहं भवता सृष्टो जात्या रूपेण चेश्वरः।\nस्वभावेन च संयुक्तस्तथेदं चेष्टितं मया।। १८५.४६ ।।"
  },
  {
    "text": "यद्यन्यथा प्रवर्तेय देवदेव ततो मयि।\nन्याय्यो दण्डनिपातस्ते तवैव वचनं यथा।। १८५.४७ ।।"
  },
  {
    "text": "तथाऽपि यं जगत्स्वामी दण्डं पातितवान्मयि।\nस सोढोऽयं दण्डस्त्वत्तो नान्योऽस्तु मे वरः।। १८५.४८ ।।"
  },
  {
    "text": "हतवीर्यो हतविषो दमितोऽहं त्वयाऽच्युत।\nजीवितं दीयतामेकमाज्ञापय करोमि किम्।। १८५.४९ ।।"
  },
  {
    "text": "<b>श्रीभगवानुवाच\n</b>\nनात्र स्थेयं त्वया सर्प कदाचिद्यमुनाजले।\nसभृत्यपरिवारस्त्वं समुद्रसलिलं व्रज।। १८५.५० ।।"
  },
  {
    "text": "मत्पदानि च ते सर्प दृष्ट्वा मूर्धनि सागरे।\nगरुडः पन्नगरिपुस्त्वयि न प्रहरिष्यति।। १८५.५१ ।।"
  },
  {
    "text": "<b>व्यास उवाच\n</b>\nइत्युक्त्वा सर्पराजानं मुमोच भगवान्हरिः।\nप्रणम्य सोऽपि कृष्णाय जगाम पयसांनिधिम्।। १८५.५२ ।।"
  },
  {
    "text": "पश्यतां सर्वभूतानां सभृत्यापत्यबान्धवः।\nसमस्तभार्यासहितः परित्यज्य स्वकं ह्रदम्।। १८५.५३ ।।"
  },
  {
    "text": "गते सर्पे परिष्वज्य मृतं पुनरिवाऽऽगतम्।\nगोपा मूर्धनि गोविन्दं सिषिचुर्नेत्रजैर्जलैः।। १८५.५४ ।।"
  },
  {
    "text": "कृष्णमक्लिष्टकर्मामन्ये विस्मितचेतसः।\nतुष्टुर्मुदिता गोपा दृष्ट्वा शिवजलां नदीम्।। १८५.५५ ।।"
  },
  {
    "text": "गीयमानोऽथ गोपीभिश्चरितैश्चरुचेष्टितैः।\nसंस्तूयमानो गोपालैः कृष्णो व्रजमुपागमत्।। १८५.५६ ।।"
  },
  {
    "text": "इति श्रीमहापुराणे आदिब्राह्मे बालचरिते कालीयदमननिरूपणं नाम पञ्चाशीत्यधिकशततमोऽध्यायः।। १८५ ।।"
  }
]
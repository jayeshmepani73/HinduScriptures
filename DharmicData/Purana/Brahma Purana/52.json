[
  {
    "text": "<b>ब्रह्मोवाच\n</b>\nआसीत्कल्पे मुनिश्रेष्ठाः संप्रवृत्ते महाक्षये।\nनष्टेऽर्कचन्द्रे पवने नष्टे स्थावरजङ्गमे॥ ५२.१ ॥\nउदिते प्रलयादित्ये प्रचण्डे घनगर्जिते।\nविद्युदुत्पानसंघातैः संभग्ने तरुपर्वते॥ ५२.२ ॥\nलोके च संहृते सर्वे महदुल्कानिर्बहणे।\nशुष्केषु सर्वतोयेषु सरःसु च सरित्सु च॥ ५२.३ ॥\nततः संवर्तको वह्निर्वायुना सह द्विजाः।\nलोकं तु प्राविशत्सर्वमादित्यैरुपशोभितम्॥ ५२.४ ॥\nपश्चात्स पृथिवीं भित्त्वा प्रविश्य च रसातलम्।\nदेवदानवयक्षाणां भयं जनयते महत्॥ ५२.५ ॥\nनिर्दहन्नागलोकं च यच्च किंचित्क्षिताविह।\nअधस्तान्मुनिशार्दू लाः सर्वं नाशयते क्षणात्॥ ५२.६ ॥\nततो योजनविंशानां सहस्राणि शतानि च।\nनिर्दहत्याशुगो वायुः स च संवर्दकोऽनलः॥ ५२.७ ॥\nसदेवासुरगन्धर्वं सयक्षोरगराक्षसम्।\nततो दहति संदीप्तः सर्वमेव जगत्प्रभुः॥ ५२.८ ॥\nप्रदीप्तोऽसौ महारौद्रः कल्पाग्निरिति संश्रुतः।\nमहाज्वालो महार्चिष्मान्संप्रदीप्तमहास्वनः॥ ५२.९ ॥\nसूर्यकोटिप्रतीकाशो ज्वलन्निव स तेजसा।\nत्रैलोक्यं चादहत्तूर्णं ससुरासुरमानुषम्॥ ५२.१० ॥\nएवंविधे महाघोरे महाप्रलयदारुणे।\nऋषिः परमधर्मात्मा ध्यानयोगपरोऽभवत्॥ ५२.११ ॥\nएकः संतिष्ठो विप्रा मार्कण्डेयेति विश्रुतः।\nमोहपाशैर्निबद्धोऽसौ क्षुत्तृष्णाकुलितेन्द्रियः॥ ५२.१२ ॥\nस दृष्ट्वा तं हावर्ह्निं शुष्ककण्ठतालुकः।\nतृष्णार्तः प्रस्खलन्विप्रास्तदाऽसौ भयविह्वलः॥ ५२.१३ ॥\nब भ्राम पृथिवीं सर्वां कांदिशीको विचेतनः।\nत्रातारं नाधिगच्छन्वै इतश्चेतश्च धावति॥ ५२.१४ ॥\nन लेभे च तदा शर्म यत्र विश्राम्यता द्विजाः।\nकरोमि किं न जानामि यस्याहं शरणं व्रजे॥ ५२.१५ ॥\nकथं पश्यामि तं देवं पुरुषेशं सनातनम्।\nइति संचिंतयन्देवमेकाग्रेण सनातनम्॥ ५२.१६ ॥\nप्राप्तवांस्तत्पदं दिव्यं महाप्रलयकारणम्।\nपुरुषेशमिति ख्यातं वटराजं सनातनम्॥ ५२.१७ ॥\nत्वरायुक्तो मुनिश्चासौ न्यग्रोधस्यान्तिकं ययौ।\nआसाद्य तं मुनिश्रेष्ठस्तस्य मूले समाविशत्॥ ५२.१८ ॥\nन कालाग्निभयं तत्र न चाङ्गरप्रवर्षणम्।\nन संवर्तागमस्तत्र न च वज्राशनिस्तथा॥ ५२.१९ ॥\nइति श्रीमहापुराणे आदिब्राह्मे स्वयंभुऋषिसंवादे मार्कण्डेयेन वटदर्शनं नाम द्विपऋ्चाशत्तमोऽध्यायः॥ ५२ ॥"
  }
]
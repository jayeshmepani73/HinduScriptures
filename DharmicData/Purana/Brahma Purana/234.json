[
  {
    "text": "<b>आत्यन्तिकलयनिरूपणम्\n</b>\n<b>व्यास उवाच\n</b>\nआध्यात्मिकादि भो विप्रा ज्ञात्वा तापत्रयं बुधः।\nउत्पन्नज्ञानवैराग्यः प्राप्नोत्यात्यन्तिकं लयम्।। २३४.१ ।।"
  },
  {
    "text": "आध्यात्मिकोऽपि द्विविधा शारीरो मानसस्तथा।\nशारीरो बहुभिर्भेदैर्भिद्यते श्रूयतां च सः।। २३४.२ ।।"
  },
  {
    "text": "शिरोरोगप्रतिश्यायज्वरशूलभगंदरैः।\nगुल्मार्शःश्वयथुश्वासच्छर्द्यादिभिरनेकधा।। २३४.३ ।।"
  },
  {
    "text": "तथाऽक्षिरोगातीसारकुष्ठाङ्गामयसंज्ञकैः।\nभिद्यते देहजस्तापो मानसं श्रोतुमर्हथ।। २३४.४ ।।"
  },
  {
    "text": "कामक्रोधभद्वेषलोभमोहविषादजः।\nशोकासूयावमानेर्ष्यामात्सर्याभिभवस्तथा।। २३४.५ ।।"
  },
  {
    "text": "मानसोऽपि द्विजश्रेष्ठास्तापो भवति नैकधा।\nइत्येवमादिभिर्भेदैस्तापो ह्याध्यात्मिकः स्मृतः।। २३४.६ ।।"
  },
  {
    "text": "मृगपक्षिमनुष्याद्यैः पिशाचोरगराक्षसैः।\nसरीसृपाद्यैश्च नृणां जन्यते चाऽऽधिभौतिकः।। २३४.७ ।।"
  },
  {
    "text": "शीतोष्णवातवर्षाम्बुवैद्युतादिसमुद्‌भवः।\nतापो द्विजवरश्रेष्ठाः कथ्यते चाऽऽधिदैविकः।। २३४.८ ।।"
  },
  {
    "text": "गर्भजन्मजराज्ञानमृत्युनारकजं तथा।\nदुःखं सहस्रशो भेदैर्भिद्यते मुनिसत्तमाः।। २३४.९ ।।"
  },
  {
    "text": "सुकुमारतनुर्गर्भे जन्तुर्बहुमलावृते।\nउल्बसंवेष्टितो भग्नपृष्ठग्रीवास्थिसंहतिः।। २३४.१० ।।"
  },
  {
    "text": "अत्यम्लकटुतीक्ष्णोष्णलवणैर्मातृभोजनैः।\nअतितापिभिरत्यर्थं बाध्यमानोऽतिवेदनः।। २३४.११ ।।"
  },
  {
    "text": "प्रसारणाकुञ्चनादौ नागा(ङ्गा)नां प्रभुरात्मनः।\nशकृन्मूत्रमहापङ्कशायी सर्वत्र पीडितः।। २३४.१२ ।।"
  },
  {
    "text": "निरुच्छ्वासः सचैतन्यः स्मरञ्जन्मशतान्यथ।\nआस्ते गर्भेऽतिदुःखेन निजकर्मनिबन्धनः।। २३४.१३ ।।"
  },
  {
    "text": "जायमानः पुरीषासृङ्मूत्रशुक्राविलाननः।\nप्राजापत्येन वातेन पीड्यमानास्थिबन्धनः।। २३४.१४ ।।"
  },
  {
    "text": "अधोमुखस्तैः क्रियते प्रबलैः सूतिमारुतैः।\nक्लेशैर्निष्क्रान्तिमाप्नोति जठरान्मातुरातुरः।। २३४.१५ ।।"
  },
  {
    "text": "मूर्च्छामवाप्य महतीं संस्पृष्टो बाह्यवायुना।\nविज्ञानभ्रंसमाप्नोति जातस्तु मुनिसत्तमाः।। २३४.१६ ।।"
  },
  {
    "text": "कण्टकैरिव तुन्नाङ्गः क्रकचैरिव दारितः।\nपूतिव्रणान्निपतितो धरण्यां क्रिमिको यथा।। २३४.१७ ।।"
  },
  {
    "text": "कण्डूयनेऽपि चाशक्तः परिवर्तेऽप्यनीश्वरः।\nस्तनपानादिकाहारमवाप्नोति परेच्छया।। २३४.१८ ।।"
  },
  {
    "text": "अशुचिस्रस्तरे सुप्तः कीटदंशादिभिस्तथा।\nभक्ष्यमाणोऽपि नैवैषां समर्थो विनिवारणे।। २३४.१९ ।।"
  },
  {
    "text": "जन्मदुःखान्यनेकानि जन्मनोऽनन्तराणि च।\nबालभावे यदाप्नोति आधिभूतादिकानि च।। २३४.२० ।।"
  },
  {
    "text": "अज्ञानतमसा छन्नो मूढान्तः करणो नरः।\nन जानाति कुतः कोऽहं कुत्र गन्ता किमात्मकः।। २३४.२१ ।।"
  },
  {
    "text": "केन बन्धेन बद्धोऽहं कारणं किमकारणम्।\nकिं कार्यं किमकार्यं वा किं वाच्यं किं न चोच्यते।। २३४.२२ ।।"
  },
  {
    "text": "को धर्मः कश्च वाऽधर्मः कस्मिन्वर्तेत वै कथम्।\nकिं कर्तव्यमकर्तव्यं किं वा किं गुणदोषवत्।। २३४.२३ ।।"
  },
  {
    "text": "एवं पशुसमैर्मूढैरज्ञानप्रभवं महत्।\nअवाप्यते नरैर्दुःखं शिश्नोदरपरायणैः।। २३४.२४ ।।"
  },
  {
    "text": "अज्ञानं तामसो भावः कार्यारम्भप्रवृत्तयः।\nअज्ञानिनां प्रवर्तन्ते कर्मलोपस्ततो द्विजाः।। २३४.२५ ।।"
  },
  {
    "text": "नरकं कर्मणां लोपात्फलमाहुर्महर्षयः।\nतस्मादज्ञानिनां दुःखमिह चामुत्र चोत्तमम्।। २३४.२६ ।।"
  },
  {
    "text": "जराजर्जरदेहश्च शिथिलावयवः पुमान्।\nविचलच्छीर्णदशनो वलिस्नायुशिरावृतः।। २३४.२७ ।।"
  },
  {
    "text": "दूरप्रनष्टनयनो व्योमान्तर्गततारकः।\nनासाविवरनिर्यातरोमपुञ्जश्चलद्वपुः।। २३४.२८ ।।"
  },
  {
    "text": "प्रकटीभूतसर्वास्थिर्नतपृष्ठास्थिसंहतिः।\nउत्सन्नजठराग्नित्वादल्पाहारोल्पचेष्टितः।। २३४.२९ ।।"
  },
  {
    "text": "कृच्छ्रचंक्रमणोत्थानशयनासनचेष्टितः।\nमन्दीभवच्छ्रोत्रनेत्रगलल्लालाविलाननः।। २३४.३० ।।"
  },
  {
    "text": "अनायत्तैः समस्तैश्च करणैर्मरणोन्मुखः।\nतत्क्षणेऽप्यनुभूतानामस्मर्ताऽखिलवस्तुनाम्।। २३४.३१ ।।"
  },
  {
    "text": "सकृदुच्चारिते वाक्ये समुद्भूतमहाश्रमः।\nश्वासकासामयायाससमुद्‌भूतप्रजागरः।। २३४.३२ ।।"
  },
  {
    "text": "अन्येनोत्थाप्यतेऽन्येन तथा संवेश्यते जरी।\nभृत्यात्मपुत्रदाराणामपमानपराकृतः।। २३४.३३ ।।"
  },
  {
    "text": "प्रक्षीणाखिलशौचश्च विहाराहारसंस्पृहः।\nहास्यः परिजनस्यापि निर्विण्णाशेषबान्धवः।। २३४.३४ ।।"
  },
  {
    "text": "अनुभूतमिवान्यस्मिञ्जन्मन्यात्मविचेष्टितम्।\nसंस्मरन्यौवने दीर्घं निःश्वसित्यतितापितः।। २३४.३५ ।।"
  },
  {
    "text": "एवमादीनि दुःखानि जरायामनुभूय च।\nमरणे यानि दुःखानि प्राप्नोति श्रृणु तान्यपि।। २३४.३६ ।।"
  },
  {
    "text": "श्लथग्रीवाङ्‌घ्रिहस्तोऽथ प्राप्तो वेपथुना नरः।\nमुहुर्ग्लानिपरश्चासौ मुहुर्ज्ञानबलन्वितः।। २३४.३७ ।।"
  },
  {
    "text": "हिरण्यधान्यतयभार्याभृत्यगृहादिषु।\nएते कथं भविष्यन्तीत्यतीवममताकुलः।। २३४.३८ ।।"
  },
  {
    "text": "मर्मविद्‌भिर्महारोगैः क्रकचैरिव दारुणैः।\nशरैरिवान्तकस्योग्रैश्छिद्यमानास्थिबन्धनः।। २३४.३९ ।।"
  },
  {
    "text": "परिवर्तमानताराक्षिहस्तपादं मुहुः क्षिपन्।\nसंशुष्यमाणताल्वोष्ठकण्ठो घुरघुरायते।। २३४.४० ।।"
  },
  {
    "text": "निरुद्धकण्ठदेशीऽपि उदानश्वासपीडितः।\nतापेन महता व्याप्तस्तृषा व्याप्तस्तथा क्षुधा।। २३४.४१ ।।"
  },
  {
    "text": "क्लेशादुत्क्रान्तिमाप्नोति याम्यकिंकरपीडितः।\nतापेन महात व्याप्तस्तृषा व्याप्तस्तथा क्षुधा।। २३४.४२ ।।"
  },
  {
    "text": "एतान्यन्यानि चोग्राणि दुःखानि मरणे नृणाम्।\nश्रृणुध्वं दर्शं यानि प्राप्यन्ते पुरुषैर्मृतैः।। २३४.४३ ।।"
  },
  {
    "text": "याम्यकिंकरपाशादिग्रहणं दण्डताडनम्।\nयमस्य दर्शनं चोग्रमुग्रमार्गविलोकनम्।। २३४.४४ ।।"
  },
  {
    "text": "करम्भवालुकाविह्नियन्त्रशस्त्रादिभीषणे।\nप्रत्येकं यातनायाश्च यातनादि द्विजोत्तमाः।। २३४.४५ ।।"
  },
  {
    "text": "क्रकचैःपीड्यमानानांमृ(मू)षायां चापि ध्माप्यताम्।\nकुठारैः पाट्यमानानांभूमौ चापि निखन्यताम्।। २३४.४६ ।।"
  },
  {
    "text": "शूलेष्वारोप्यमाणानां व्याघ्रवक्त्रे प्रवेश्यताम्।\nगृध्रैः संभक्ष्यमाणानां द्वीपिभिश्चोपभुज्यताम्।। २३४.४७ ।।"
  },
  {
    "text": "क्वथ्यतां तैलमध्ये च क्लिद्यतां क्षारकर्दमे।\nउच्चन्निपात्यमानानां क्षिप्यतां क्षेपयन्त्रकैः।। २३४.४८ ।।"
  },
  {
    "text": "नरके यानि दुःखानि पापहेतूद्‌भवानि वै।\nप्राप्यन्ते नारकैर्विप्रास्तेषां संख्या न विद्यते।। २३४.४९ ।।"
  },
  {
    "text": "न केवलं द्विजश्रेष्ठा नरके दुःखपद्धतिः।\nस्वर्गेऽपि पातभीतस्य क्षयिष्णोर्नास्ति निर्वृतिः।। २३४.५० ।।"
  },
  {
    "text": "पुनश्च गर्भो भवति जायते च पुनर्नरः।\nगर्भे विलीयते भूयो जायमानोऽस्तमेति च।। २३४.५१ ।।"
  },
  {
    "text": "जातमात्रश्च म्रियते बालभावे च यौवने।\nयद्यत्प्रीतिकरं पुंसां वस्तु विप्राः प्रजायते।। २३४.५२ ।।"
  },
  {
    "text": "तदेव दुःखवृक्षस्य बीजत्वमुपगच्छति।\nकलत्रपुत्रमित्रादिगृहक्षेत्रधनादिकैः।। २३४.५३ ।।"
  },
  {
    "text": "क्रियते न तथा भूरि सुखं पुंसां यथाऽसुखम्।\nइति संसारदुःखार्कतापतापितचेतसाम्।। २३४.५४ ।।"
  },
  {
    "text": "विमुक्तिपादपच्छायामृते कुत्र सुखं नृणाम्।\nतदस्य त्रिविधस्यापि दुःखजातस्य पण्डितैः।। २३४.५५ ।।"
  },
  {
    "text": "गर्भजन्मजराद्येषु स्थानेषु प्रभविष्यतः।\nनिरस्तातिशयाह्लादं सुखभावैकलक्षणम्।। २३४.५६ ।।"
  },
  {
    "text": "भेषजं भगवत्प्राप्तिरेका चाऽऽत्यन्तिकी मता।\nतस्मात्तत्प्राप्तये यत्नः कर्तव्यः पण्डितैर्नरैः।। २३४.५७ ।।"
  },
  {
    "text": "तत्प्राप्तिहेतुर्ज्ञानं च कर्म चोक्तं द्विजोत्तमाः।\nआगमोत्थं विवेकाच्च द्विधा ज्ञानं तथोच्यते।। २३४.५८ ।।"
  },
  {
    "text": "शब्दब्रह्माऽऽगममयं परं ब्रह्म विवेकजम्।\nअन्धं तम इवाज्ञानं दीपवच्चेन्द्रियोद्भवम्।। २३४.५९ ।।"
  },
  {
    "text": "यथा सूर्यस्तथा ज्ञानं यद्वै विप्रा विवेकजम्।\nमनुरप्याह वेदार्थं स्मृत्वा यन्मुनिसत्तमाः।। २३४.६० ।।"
  },
  {
    "text": "तदेतच्छ्रुयतामत्र संबन्धे गदतो मम।\nद्वे ब्रह्मणी वेदितव्ये शब्दब्रह्म परं च यत्।। २३४.६१ ।।"
  },
  {
    "text": "शब्दब्रह्मणि निष्णातः परं ब्रह्मधिगच्छति।\nद्वे विद्ये वेदितव्ये इति चाऽऽथर्वणी श्रुतिः।। २३४.६२ ।।"
  },
  {
    "text": "परया ह्यक्षरप्राप्तिर्ऋग्वेदादिमयाऽपरा।\nयत्तदव्यक्तमजरमचिन्त्यमजमव्ययम्।। २३४.६३ ।।"
  },
  {
    "text": "अनिर्देश्यमरूपं च पाणिपादाद्यसंयुतम्।\nवित्तं सर्वगतं नित्यं भूतयोनिमकारणम्।। २३४.६४ ।।"
  },
  {
    "text": "व्याप्यं व्याप्यं यतः सर्वं तद्वै पश्यन्ति सूरयः।\nतद्‌ब्रह्म परमं धाम तद्व्येयं मोक्षकाङ्‌क्षिभिः।।। २३४.६५ ।।"
  },
  {
    "text": "श्रुतिवाक्योदितं सूक्ष्मं तद्विष्णोः परमं पदम्।\nउत्पत्तिं प्रलयं चैव भूतानामगतिं गतिम्।। २३४.६६ ।।"
  },
  {
    "text": "वेत्ति विद्यामविद्यां च स वाच्यो भगवानिति।\nज्ञानशक्तिबलवैश्वर्यवीर्यतेजांस्यशेषतः।। २३४.६७ ।।"
  },
  {
    "text": "भगवच्छब्दवाच्यानि च स वाच्यो भगवानिति।\nज्ञानशक्तिबलैश्वर्यवीर्यतेजांस्यशेषतः।। २३४.६८ ।।"
  },
  {
    "text": "भूतेषु च स सर्वात्मा वासुदेवस्ततः स्मृतः।\nउवाचेदं महर्षिभ्यः पुरा पृष्टः प्रजापतिः।। २३४.६९ ।।"
  },
  {
    "text": "नामाव्याख्यामनन्तस्य वासुदेवस्य तत्त्वतः।\nभूतेषु वसते योऽन्तर्वसन्त्यत्र च तानि यत्।।\nधाता विधाता जगतां वासुदेवस्ततः प्रभुः।। २३४.७० ।।"
  },
  {
    "text": "ससर्वभूतप्रकृतिर्गुणांश्च, दोषांश्च सर्वान्स(न)गुणो ह्यतीतः।\nअतीतसर्वावरणोऽखिलात्मा, तेनाऽऽवृतं यद्‌भवनान्तरालम्।। २३४.७१ ।।"
  },
  {
    "text": "समस्तकल्याणगुणात्मको हि, स्वशक्तिलेशादृतभूतसर्गः।\nइच्छागृहीताभिमतोरुदेहः, संसाधिताशेषजगद्धितोऽसौ।। २३४.७२ ।।"
  },
  {
    "text": "तेजोबलैश्वर्यमहावरोधः, स्ववीर्यशक्त्यादिगुणैकराशिः।\nपरः पराणां सकला न यत्र, क्लेशादयः सन्ति परापरेशे।। २३४.७३ ।।"
  },
  {
    "text": "स ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः।\nसर्वेश्वरः सर्वदृक्सर्ववेत्ता, समस्तशक्तिः परमेश्वराख्यः।। २३४.७४ ।।"
  },
  {
    "text": "संज्ञायते येन तदस्तदोषं शुद्धं परं निर्मलमेकरूपम्।\nसंदृश्यते वाऽऽप्यथ गम्यते वा,तज्ज्ञानमज्ञानमतोऽन्यदुक्तम्।। २३४.७५ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवाद आत्यन्तिकलयनिरूपणं नाम चतुस्त्रिंशदधिकद्विशततमोऽध्यायः।। २३४ ।।"
  }
]
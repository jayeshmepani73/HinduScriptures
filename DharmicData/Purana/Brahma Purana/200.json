[
  {
    "text": "<b>प्रद्युम्नाख्यानवर्णनम्\n</b>\n<b>मुनय ऊचुः\n</b>\nशम्बरेण हृतो वीरः प्रद्युम्नः स कथं पुनः।\nशम्बरश्च महावीर्यः प्रद्युम्नेन कथं हतः।। २००.१ ।।"
  },
  {
    "text": "<b>व्यास उवाच\n</b>\nषष्ठेऽह्नि जातमात्रे प्रद्युम्नं सीतिकागृहात्।\nममैष हन्तेति द्विजा हृतवान्कालशम्बरः।। २००.२ ।।"
  },
  {
    "text": "नीत्वा चिक्षेप चैवैनं ग्राहोऽग्रे लवणार्णवे।\nकल्लोलजनितावर्ते सुघोरे मकारालये।। २००.३ ।।"
  },
  {
    "text": "पतितं चैव तत्रैको मत्स्यो जग्राह बालकम्।\nन ममार च तस्यापि जठरानलदीपितः।। २००.४ ।।"
  },
  {
    "text": "मत्स्यबन्धैश्च मत्स्योऽसौ मत्स्यैरन्यैः सह द्विजाः।\nघातितोऽसुवर्याय शम्बराय निवेदितः।। २००.५ ।।"
  },
  {
    "text": "तस्य मायावती नाम पत्नी सर्वगृहेश्वरी।\nकारयामास सूदानामाधिपत्यमनिन्दिता।। २००.६ ।।"
  },
  {
    "text": "दारिते मत्स्यजठरे ददृशे साऽतिशोभनम्।\nकुमारं मन्मथतरोर्दग्धस्य प्रथमाङ्कुरम्।। २००.७ ।।"
  },
  {
    "text": "कोऽयं कथमयं मत्स्यजठरे समुपागतः।\nइत्येवं कौतुकाविष्टां तां तन्वीं प्राह नारदः।। २००.८ ।।"
  },
  {
    "text": "<b>नारद उवाच\n</b>\nअयं समस्तजगतं सृष्टिसंहारकारिणा।\nशम्बरेण हृतः कृष्णतनयः सूतिकागृहात्।। २००.९ ।।"
  },
  {
    "text": "क्षिप्तः समुद्रे मत्स्येन निगीर्णस्ते वशं गतः।\nनररत्नमिदं सुभ्रु विश्रब्धा परिपालय।। २००.१० ।।"
  },
  {
    "text": "<b>व्यास उवाच\n</b>\nनारदेनैव मुक्ता सा पालयामास तं शिशुम्।\nबाल्यादेवातिरागेण रूपतिशयमोहिता।। २००.११ ।।"
  },
  {
    "text": "स यदा यौवनाभोगभूषितोऽभूद्‌द्विजोत्तमाः।\nसाभिलाषा तदा सा तु बभुव गजगामिनी।। २००.१२ ।।"
  },
  {
    "text": "मायावती ददौ चास्मै माया सर्वा महात्मने।\nप्रद्युम्नायाऽऽत्मभूताय तन्न्यस्तहृदयेक्षणा।।\nप्रसज्जनतीं तु तामाह स कार्ष्णिः कमललोचनः।। २००.१३ ।।"
  },
  {
    "text": "<b>प्रद्युम्न उवाच\n</b>\nमातृभावं विहायैव किमर्थं वर्तसेऽन्यथा।। २००.१४ ।।"
  },
  {
    "text": "<b>व्यास उवाच\n</b>\nसा चास्मै कथयामास न पुत्रस्त्वं ममेति वै।\nतनयं त्वामयं विष्णोर्हृतवान्कालशम्बरः।। २००.१५ ।।"
  },
  {
    "text": "क्षिप्तः समुद्रे मत्स्यस्य संप्राप्तो जठरान्मया।\nसा तु रोदिति ते माता कान्ताऽद्याप्यतिवत्सला।। २००.१६ ।।"
  },
  {
    "text": "<b>व्यास उवाच\n</b>\nइत्युक्तः शम्बरं युद्धे प्रद्युम्नः स समाह्वयत्।\nक्रोधाकुलीकृतमना युयुधे च महाबलः।। २००.१७ ।।"
  },
  {
    "text": "हत्वा सैन्यमशेषं तु तस्य दैत्यस्य माधविः।\nसप्त माया व्यतिक्रम्य मायां संयुयुजेऽष्टमीम्।। २००.१८ ।।"
  },
  {
    "text": "तया जघान तं दैत्यं मायया कालशम्बरम्।\nउत्पत्य च तया सार्धमाजगाम पितुः पुरम्।। २००.१९ ।।"
  },
  {
    "text": "अन्तःपुरे च पतितं मायावत्या समन्वितम्।\nतं दृष्ट्वा हृष्टसंकल्पा बभूवुः कृष्णयोषितः।।\nरुक्मिणी चाब्रवीत्प्रेम्णाऽऽसक्तदृष्टिरनिन्दता।। २००.२० ।।"
  },
  {
    "text": "<b>रुक्मिण्युवाच\n</b>\nधन्यायाः खल्वयं पुत्रो वर्तते नवयौवने।\nअस्मिन्वयसि पुत्रो मे प्रद्युम्नो यदि जीवति।। २००.२१ ।।"
  },
  {
    "text": "सभाग्या जननी वत्स त्वया काऽपि विभूषिता।\nअथवा मागृशः स्नेहो मम यादृग्वपुश्च ते।।\nहरेरपत्यं सुव्यक्तं भवान्वत्स भविष्यति।। २००.२२ ।।"
  },
  {
    "text": "<b>व्यास उवाच\n</b>\nएतस्मिन्नन्तरे प्राप्तः सह कृष्णेन नारदः।\nअन्तःपुरवरां देवीं रुक्मिणीं प्राह हर्षितः।। २००.२३ ।।"
  },
  {
    "text": "<b>श्रीकृष्ण उवाच\n</b>\nएष ते तनयः सुभ्रु हत्वा शम्बरमागतः।\nहृतो येनाभवत्पूर्वं पुत्रस्ते सूतिकागृहात्।। २००.२४ ।।"
  },
  {
    "text": "इयं मायावती भार्या तनयस्यास्य ते सती।\nशम्बरस्य न भार्येयं श्रूयतामत्र कारणम्।। २००.२५ ।।"
  },
  {
    "text": "मन्मथे तु गते नाशं तदुद्‌भवपरायणा।\nशम्बरं मोहयामास मायामास मायारूपेण रुक्मिणि।। २००.२६ ।।"
  },
  {
    "text": "विवाहाद्युपभोगेषु रूपं मायामयं शुभम्।\nदर्शयामास दैत्यस्य तस्येयं मदिरेक्षणा।। २००.२७ ।।"
  },
  {
    "text": "कामोऽवतीर्णः पुत्रस्ते तस्येयं दयिता रतिः।\nविशङ्का नात्र कर्तव्या स्नुषेयं तव शोभना।। २००.२८ ।।"
  },
  {
    "text": "<b>व्यास उवाच\n</b>\nततो हर्षसमाविष्टौ रुक्मिणीकेशवौ तदा।\nनगरी च समस्ता सा साधु साध्वित्यभाषत।। २००.२९ ।।"
  },
  {
    "text": "चिरं नष्टेन पुत्रेण संगतं प्रेक्ष्य रुक्मिणीम्।\nअवाप विस्मयं सर्वो द्वारवत्यां जनस्तदा।। २००.३० ।।"
  },
  {
    "text": "इति श्रीमहापुराणे आदिब्राह्मे शम्बरहृतप्रद्युम्नागमनवर्णनं नाम द्विशततमोऽध्यायः।। २०० ।।"
  }
]
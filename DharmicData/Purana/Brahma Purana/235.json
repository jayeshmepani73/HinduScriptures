[
  {
    "text": "<b>योगाभ्यासनिरूपणम्\n</b>\n<b>मुनय ऊचुः\n</b>\nइदानीं ब्रूहि योगं च दुःखसंयोगभेषजम्।\nयं विदित्वाऽव्ययं तत्र युञ्जामः पुरुषोत्तमम्।। २३५.१ ।।"
  },
  {
    "text": "श्रुत्वा स वचनं तेषां कुष्णद्वैपायनस्तदा।\nअब्रवीत्परमप्रीतो योगी योगविदां वरः।। २३५.२ ।।"
  },
  {
    "text": "योगं वक्ष्यामि भो विप्राः श्रृणुध्वं भवनाशनम्।\nयमभ्यस्याऽऽप्नु याद्योगी मोक्षं परमदुर्लभम्।। २३५.३ ।।"
  },
  {
    "text": "श्रुत्वाऽऽदौ योगशास्त्राणि गुरुमाराध्य भक्तितः।\nइतिहासं पुराणं च वेदांश्चैव विचक्षणः।। २३५.४ ।\nआहारं योगदोषांश्च देशकालं च बुद्धिमान्।\nज्ञात्वा समभ्यसेद्योगं निर्द्वद्वो निष्परिग्रहः।। २३५.५ ।।"
  },
  {
    "text": "भुञ्जन्सक्तुं यवागूं च तक्रमूलफलं पयः।\nयावकं कणपिण्याकमाहारं योगसाधनम्।। २३५.६ ।।"
  },
  {
    "text": "न मनोविकले ध्माते न श्रान्ते क्षुधिते तथा।\nन द्वंद्वे न च शीते च न चोष्णे नानिलात्मके।। २३५.७ ।।"
  },
  {
    "text": "सशब्दे न जलाभ्यासे जीर्णगोष्ठे चतुष्पथे।\nसरीसृपे श्मशाने च न नद्यन्तेऽग्निसंनिधौ।। २३५.८ ।।"
  },
  {
    "text": "न चैत्ये न च वल्मीके सभये कूपसंनिधै।\nन शुष्कपर्णनिचये योगं युञ्जीत कर्हिचित्।। २३५.९ ।।"
  },
  {
    "text": "देशानेताननादृत्य मूढत्वाद्यो युनक्ति वै।\nप्रवक्ष्ये तस्य ये दोषा जायन्ते विघ्नकारकाः।। २३५.१० ।।"
  },
  {
    "text": "बाधिर्यं जडता लोपः स्मृतेर्मूकत्वमन्धता।\nज्वरश्च जायते सद्यस्तद्वदज्ञानसंभवः।। २३५.११ ।।"
  },
  {
    "text": "तस्मात्सर्वात्मना कार्या रक्षा योगविदा सदा।\nधर्मार्थकाममोक्षणां शरीरं साधनं यतः।। २३५.१२ ।।"
  },
  {
    "text": "आश्रमे विजने गुह्ये निःशब्दे निर्भये नगे।\nशून्यागारे शुचौरम्ये चैकान्ते देवतालये।। २३५.१३ ।।"
  },
  {
    "text": "रजन्याः पश्चिमे यामे पूर्वे च सुसमाहितः।\nपूर्वाह्णे मध्यमे चाह्नि युक्ताहारो जितेन्द्रियः।। २३५.१४ ।।"
  },
  {
    "text": "आसीनः प्राङ्मुखो रम्य आसने सुखनिश्चले।\nनातिनीचे न चोच्छ्रिते निस्पृहः सत्यवाक्शुचिः।। २३५.१५ ।।"
  },
  {
    "text": "युक्तनिद्रो जितक्रोधः सर्वभूतहिते रतः।\nसर्वद्वंद्वसहो धीरः समकायाङ्‌घ्रिमस्तकः।। २३५.१६ ।।"
  },
  {
    "text": "नाभौ निधाय हस्तौ द्वौ शान्तः पद्‌मासने स्थितः।\nसंस्थाप्य दृष्टिं नासाग्रे प्राणानायम्य वाग्यतः।। २३५.१७ ।।"
  },
  {
    "text": "समाहृत्येन्द्रियग्रामं मनसा हृदये मुनिः।\nप्रणवं दीर्घमुद्यम्य संवृतास्यः सुनिश्चलः।। २३५.१८ ।।"
  },
  {
    "text": "रजसा तमसो वृत्तिं सत्त्वेन रजसस्तथा।\nसंछाद्य निर्मलं शान्ते स्थितः संवृतलोचनः।। २३५.१९ ।।"
  },
  {
    "text": "हृत्पद्‌मकोटरे लीनं सर्वव्यापि निरञ्जनम्।\nयुञ्जीत शान्ते स्थितः संवृतलोचनः।। २३५.२० ।।"
  },
  {
    "text": "करणेन्द्रियभूतानि क्षेत्रज्ञे प्रथमं न्यसेत्।\nक्षेत्रज्ञश्च परे योज्यस्ततो युञ्जति योगवित्।। २३५.२१ ।।"
  },
  {
    "text": "मनो यस्यान्तमभ्येति परमात्मनि चञ्चलम्।\nसंत्यज्य विषयांस्तस्य योगसिद्धिः प्रकाशिता।। २३५.२२ ।।"
  },
  {
    "text": "यदा निर्विषयं चित्तं परे ब्रह्मणि लीयते।\nसमाधौ योगयुक्तस्य तदाऽभ्येति परं पदम्।। २३५.२३ ।।"
  },
  {
    "text": "असंसक्तं यदा चित्तं योगिनः सर्वकर्मसु।\nभवत्यानन्दमासाद्य तदा निर्वाणमृच्छति।। २३५.२४ ।।"
  },
  {
    "text": "शुद्धं धामत्रयातीतं तुर्याख्यं पुरुषोत्तमम्।\nप्राप्य योगबलाद्योगी मुच्यते नात्र संशयः।। २३५.२५ ।।"
  },
  {
    "text": "निःस्पृहः सर्वकामेभ्यः सर्वत्र प्रियदर्शनः।\nसर्वत्रानित्यबुद्धिस्तु योगी मुच्येत नान्यथा।। २३५.२६ ।।"
  },
  {
    "text": "इन्द्रियाणि न सेवेन वैराग्येण च योगवित्।\nसदा चाभ्यासयोगेन मुच्यते नात्र संशयः।। २३५.२७ ।।"
  },
  {
    "text": "न च पद्‌मासनाद्योगो न नासाग्रनिरीक्षणात्।\nमनसश्चेन्द्रियाणां च संयोगो योग उच्यते।। २३५.२८ ।।"
  },
  {
    "text": "एवं मया मुनिश्रेष्ठा योगः प्रोक्तो विमुक्तिदः।\nसंसारमोक्षहेतुश्च किमन्यच्छ्रोतुमिच्छथ।। २३५.२९ ।।"
  },
  {
    "text": "<b>लोमहर्षण उवाच\n</b>\nश्रुत्वा ते वचनं तस्य साधु साध्विति चाब्रुवन्।\nव्यासं प्रशस्य संपूज्य पुनः प्रष्टुं समुद्यताः।। २३५.३० ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे योगाभ्यासनिरूपणं नाम पञ्चत्रिंशदधिकद्विशततमोऽध्यायः।। २३५ ।।"
  }
]
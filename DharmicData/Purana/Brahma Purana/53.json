[
  {
    "text": "<b>ब्रह्मोवाच\n</b>\nततो गजकुलप्रख्यास्तडिन्मालाविभूषिताः।\nसमुत्तस्थुर्महामेघा नभस्यद्‌भुतदर्शनाः॥ ५३.१ ॥\nकेचिन्नीलोत्पलश्यामाः केचित्कुमुदसंनिभाः।\nकेचित्किञ्जल्कसंकाशाः केचित्पीताः पयोधराः॥ ५३.२ ॥\nकेचिद्धरितसंकाशाः काकाण्डसंनिभस्तथा।\nकेचित्कमलपत्राभाः कचिद्धिङ्गुलसंनिभाः॥ ५३.३ ॥\nकेचित्पुरवराकाराः केचिद्‌गिरिवरोपमाः।\nकेचिदञ्जनसंकाशाः केचिन्मरकतप्रभाः॥ ५३.४ ॥\nविद्युन्मालापिनद्धाङ्गाः समुत्तस्थुर्महाघनाः।\nघोररूपा महाभागा घोरस्वननिनादिताः॥ ५३.५ ॥\nततोजलधराः सर्वे समावृण्वन्नभस्तलम्।\nतैरियं पृथिवी सर्वा सपर्वतवनाकरा॥ ५३.६ ॥\nआपूरिता दिशः सर्वाः सलिलौघपरिप्लुताः।\nततस्ते जलदा घोरा वारिणा मुनिसत्तमाः॥ ५३.७ ॥\nसर्वतः प्लावयामासुश्चोदिताः परमेष्ठिना।\nवर्षमाणा महातोयं पूरयन्तो वसुंधराम्॥ ५३.८ ॥\nसुघोरमशिवं रौद्रं नाशयन्ति स्म पावकम्।\nततो द्वादश वर्षाणि पयोदाः समुप्लवे॥ ५३.९ ॥\nधाराबिः पूरयन्तो वै चोद्यमाना महात्मना।\nततः समुद्राः स्वां वेलामतिक्रामन्ति भो द्विजाः॥ ५३.१० ॥\nपर्वताश्च व्यशीर्यन्त मही चाप्सु निमज्जति।\nसर्वतः सुमहाक्ष्रान्तास्ते पयोदा नभस्तलम्॥ ५३.११ ॥\nसंवेष्टयित्वा नश्यन्ति वायुवेगसमाहताः।\nततस्तं मारुतं घोरं स विष्णुर्मुनिसत्तमाः॥ ५३.१२ ॥\nआदिपद्मालयो देवः पीत्वा स्वपिति भो द्विजाः।\nतस्मिन्नेकार्णवे घोरे नष्टे स्थावरजङ्गमे॥ ५३.१३ ॥\nनष्टे देवासुरनरे यक्षराक्षसवर्जिते।\nततो मुनिः स विश्रान्तो ध्यात्वा च पुरुषोत्तमम्॥ ५३.१४ ॥\nददर्श चक्षुरुन्मील्य जलपूर्णां वसुंधराम्।\nनापश्यत्तं वटं नोर्वों न दिगादि न भास्करम्॥ ५३.१५ ॥\nन चन्द्रार्काग्निपवनं न देवासुरपन्नगम्।\nतस्मिन्नेकार्णवे घोरे तमोभूते निराश्रये॥ ५३.१६ ॥\nनिमज्जन्स तदा विप्राः संतर्तुमुपचक्रमे।\nबभ्रामासौ मुनिश्चाऽऽर्त इतश्चेतश्च संप्लवन्॥ ५३.१७ ॥\nनिममज्ज तदा विप्रास्त्रातारं नाधिगच्छति।\nएवं तं विह्‌वलं दृष्ट्वा कृपया पुरुषोत्तमः।\nप्रोवाच मुनिसार्दूलास्तदा ध्यानेन तोषितः॥ ५३.१८ ॥\n<b>श्रीभगवानुवाच\n</b>\nवत्स श्रान्तोऽसि बालस्त्वं भक्तत्र मम सुव्रत।\nआगच्छाऽऽगच्छ शीघ्रं त्वं मार्कण्डेय ममन्तिकम्॥ ५३.१९ ॥\nमा त्वयैव च भेतव्यं संप्राप्तोऽसि ममाग्रतः।\nमार्कण्डेय मुने धीर बालस्त्वं श्रमपीडितः॥ ५३.२० ॥\n<b>ब्रह्मोवाच\n</b>\nतस्य तद्वचनं श्रुत्वा मुनिः परमकोपितः।\nउवाच स तदा विप्रा विस्मितश्चाभवन्मुहुः॥ ५३.२१ ॥\n<b>मार्कण्डेय उवाच\n</b>\nकोऽयं नाम्ना कीर्तयति तपः परिभवन्निव।\nबहुवर्षसहस्राख्यं धर्षयन्निव मे वपुः॥ ५३.२२ ॥\nन ह्येष समुदाचारो देवेष्वपि समाहितः।\nमां ब्रह्मा स च देवेशो दीर्घायुरिति भाषते॥ ५३.२३ ॥\nकस्तेपो घोरशिरसो ममाद्य त्यक्तजीवितः।\nमार्कण्डेयेति चोक्त्वा मन्मृत्युं गन्तुमिहेच्छति॥ ५३.२४ ॥\nएकमुक्त्वा तदा विप्राश्चिन्ताविष्टोभवन्मुनिः।\nकिं स्वप्नोऽयं मया दृष्टः किंवा मोहोऽयमागतः॥ ५३.२५ ॥\nइत्यं चिन्तयतस्तस्य उत्पन्ना दुःखहा मतिः।\nव्रजामि शरणं देवं भक्त्याऽहं पुरुषोत्तमम्॥ ५३.२६ ॥\nस गत्वा शरणं देवं मुनिस्तद्‌गतमानसः।\nददर्श तं वटं भूयो विशालं सलिलोपरि॥ ५३.२७ ॥\nशाखायां तस्य सौवर्णं विस्तीर्णायां महाद्‌भुतम्।\nरुचिरं दिव्यपर्यङ्कं रचितं विश्वकर्मणा॥ ५३.२८ ॥\nवज्रवैदूर्यरचितं मणिविद्रुमशांभतम्।\nपद्मरागादिभिर्जुष्टं रत्नैरन्यैरलंकृतम्॥ ५३.२९ ॥\nनानास्तरणसंवीतं नानारत्नोपशोभितम्।\nनानास्चर्यसमायुक्तं प्रभामण्डलमण्डितम्॥ ५३.३० ॥\nतस्योपरि स्थितं देवं कृष्णं बालवपुर्धरम्।\nसूर्यकोटिप्रतीकाशं दीप्यमानं सुवर्चसम्॥ ५३.३१ ॥\nचतुर्भुजं सुन्दराङ्गं पद्मपत्रायतेक्षणम्।\nश्रीवत्सवक्षसं देवं शङ्खचक्रगदाधरम्॥ ५३.३२ ॥\nवनमालावृतोरस्कं दिव्यकुण्डलधारिणम्।\nहारभारार्पितग्रीवं दिव्यरत्नविभूषितम्॥ ५३.३३ ॥\nदृष्ट्वा तदा मुनिर्देवं विस्मयोत्फुल्ललोचनः।\nरोमाञ्चिततनुर्देवं प्रणिपत्येदमब्रवीत्॥ ५३.३४ ॥\n<b>मार्कण्‍डेय उवाच\n</b>\nअहो चैकार्णवे घोरे विनष्टे सचराचरे।\nकथमेको ह्ययं बालस्तिष्ठत्यत्र सुनिर्भयाः॥ ५३.३५ ॥\n<b>ब्रह्मोवाच\n</b>\nभूतं भव्यं भिष्यं च जानन्नपि महामुनिः।\nन बुबोध तदा देवं मायया तस्य माहितः।\nयदा न बुबुधे चैनं तदा खेदादुवाच ह॥ ५३.३६ ॥\n<b>मार्कण्डेय उवाच\n</b>\nवृथा मे तपसो वीर्यं वृथा ज्ञानं वृथा क्रिया।\nवृथा मे जीवितं दीर्घं वृथा मानुष्यमेव च॥ ५३.३७ ॥\nयोऽहं सप्तं न जानामि पर्यङ्के दिव्यबालकम्॥ ५३.३८ ॥\n<b>ब्रह्मोवाच\n</b>\nएवं संचिन्तयन्विप्रः प्लवमानो विचेतनः।\nत्राणार्थं विह्‌वलश्चासौ निर्वेदं गतवांस्तदा॥ ५३.३९ ॥\nततो बालार्कसंकाशं स्वमहिम्ना व्यवस्थितम्।\nसर्वतेजोमयं विप्रा न शशाकाभिवीक्षितुम्॥ ५३.४० ॥\nदृष्ट्वा तं मुनिमायान्तं स बालः प्रहसन्निव।\nप्रोवाच मुनिशार्दूलास्तदा मेघौघनिस्वनः॥ ५३.४१ ॥\n<b>श्रीभगवानुवाच\n</b>\nवत्स जानामि त्वां त्राणार्थं मामुपस्थितम्।\nशरीरं विश मे क्षिप्रं पिश्रामस्ते मयोदितः॥ ५३.४२ ॥\n<b>ब्रह्मोवाच\n</b>\nश्रुत्वा स वचनं तस्य किंचिन्नोवाच मोहितः।\nविवेश वदनं तस्य विवृतं चावशो मुनिः॥ ५३.४३ ॥\nइति श्रीमहापुराणे ब्राह्मे स्वयंभ्वृषिसंवादे मार्कण्डेयप्रलयदर्शनं नाम त्रिपञ्चाशत्तमोऽध्यायः॥ ५३ ॥"
  }
]
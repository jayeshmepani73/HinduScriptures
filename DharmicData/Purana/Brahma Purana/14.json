[
  {
    "text": "<b>तत्रादौ यदुपुत्र-क्रोष्टुवंश-वर्णनम्</b>\n<b>लोमहर्षण उवाच</b>\nगान्धारी चैव माद्री च क्रोष्टार्भर्य्ये बभूवतुः।\nगान्धारी जनयामास अनमित्रं महाबलम्॥ १४.१ ॥"
  },
  {
    "text": "माद्री युधाजितं पुत्रं ततोऽन्यं देवमीढुषम्।\nतेषां वंशस्त्रिधा भूतो वृष्णीनां कुलबर्द्धनः॥ १४.२ ॥"
  },
  {
    "text": "माद्रयाः पुत्रौ तु जज्ञाते श्रुतौवृष्ण्यन्धकावुभौ।\nजज्ञाते तनयौ वृष्णे श्वफल्कश्चित्रकस्तथा॥ १४.३ ॥"
  },
  {
    "text": "श्वफल्फस्तु मुनिश्रेष्ठा धर्म्मात्मा यत्र वर्तते।\nनास्ति व्याधिभयं तत्र नावर्षस्तपमेव च ॥ १४.४ ॥"
  },
  {
    "text": "कदाचित् काशिराजस्य विषये मुनिसत्तमाः।\nत्रीणि वर्षाणि पूर्णानि नावर्षत् पाकशासनः॥ १४.५ ॥"
  },
  {
    "text": "स तत्र चानयामास श्वफल्कं परमार्च्चितम्।\nश्वफल्कपरिवर्त्तेन ववर्ष हरिवाहनः॥ १४.६ ॥"
  },
  {
    "text": "श्वफल्फः काशिराजस्य सुतां भार्य्यामविन्दत।\nगान्दिनी नाम गां सा च ददौ विप्राय नित्यशः॥ १४.७ ॥"
  },
  {
    "text": "दाता यज्वा च वीरश्च श्रुतवानतिथिप्रियः।\nअक्रूरः सुषुवे तस्माच्छ्वफलकाद्भूरिदक्षिणः॥ १४.८ ॥"
  },
  {
    "text": "उपमद्गुस्तथा मद्गुर्मेदुरश्चारिमेजयः।\nअविक्षितस्तथाक्षेपः शत्रुघ्नश्चारिमर्दनः॥ १४.९ ॥"
  },
  {
    "text": "धर्म्मधृग् यतिधर्म्मा च धर्म्मोक्षान्धकरुस्तथा।\nआवाहप्रतिवाहा च सुन्दरी च वराङ्गना॥ १४.१० ॥"
  },
  {
    "text": "अक्रूरेणोग्रसेनायां सुगात्र्यां द्विजसत्तमाः।\nप्रसेनश्चोपदेवश्च जज्ञाते देववर्च्चसौ॥ १४.११ ॥"
  },
  {
    "text": "चित्रकस्याभवन् पुत्राः पृथुर्व्विपृथुरेव च।\nअश्वग्रीवोऽश्वबाहुश्च स्वपार्श्वकगवेषणौ॥ १४.१२ ॥"
  },
  {
    "text": "अरिष्टनेमिरश्वश्च सुधर्मा धर्म्मभृत्तथा।\nसुबाहुर्व्वहुबाहुश्च श्रविष्ठाश्रवणे स्त्रियौ॥ १४.१३ ॥"
  },
  {
    "text": "असिक्न्यां जनयामास शूरं वै देवमीढुषम्।\nमहिष्यां जज्ञिरे शूरा भोज्यायां पुरुषा दश॥ १४.१४ ॥"
  },
  {
    "text": "वसुदेवो महाबाहुः पूर्व्वमानकदुन्दुभिः।\nजज्ञे यस्य प्रसूतस्य दुन्दुभ्यः प्राणदन् दिवि॥ १४.१५ ॥"
  },
  {
    "text": "आनकानां च संह्रादः सुमहानभवदिदवि।\nपपात पुष्पवर्षश्च शूरस्य जननी महान्॥ १४.१६ ॥"
  },
  {
    "text": "मनुष्यलोके कृत्स्नेऽपि रूपे नास्ति समो भुवि।\nयस्यासीत्पुरुषाग्य्रस्य कान्तिश्चन्द्रमसो यथा॥ १४.१७ ॥"
  },
  {
    "text": "देवभागस्ततो जज्ञे तथा देवश्रवाः पुनः।\nअनाधृष्टिः सनवको वत्सवानथ गृञ्जमः॥ १४.१८ ॥"
  },
  {
    "text": "श्यामः शमीको गण्डूषः पञ्च यास्य वराङ्गनाः।\nपृथुकीर्त्तिः पृथा चैव श्रुतदेवा श्रुतश्रवा॥ १४.१९ ॥"
  },
  {
    "text": "राजाधिदेवी च तता पञ्चैता वीरमातरः।\nश्रुतश्रवायां चैद्यस्तु शिशुपालोऽभवन्नृपः॥ १४.२० ॥"
  },
  {
    "text": "हिरण्यकशिपुर्योऽसौ दैत्यराजोऽभवत्पुरा।\nपृथुकीर्त्त्यां तु सञ्जज्ञे तनयो वृद्धशर्म्मणः॥ १४.२१ ॥"
  },
  {
    "text": "करूषाधिपतिर्वोरो दन्तवक्रो महाबलः।\nपृथां दुहितरं चक्रे कुन्तिस्तां पाण्डुरावहत्॥ १४.२२ ॥"
  },
  {
    "text": "यस्यां स धर्म्मविद्राजा धर्म्मो जज्ञे युधिष्ठिरः।\nभीमसेनस्तथा वातादिन्द्राच्चैव धनञ्जयः॥ १४.२३ ॥"
  },
  {
    "text": "लोकेऽप्रतिरथो वीरः शत्रुतुल्यपराक्रमः।\nअनमित्राच्छिनिर्जज्ञे कनिषठाद्वृष्णिनन्दनात्॥ १४.२४ ॥"
  },
  {
    "text": "शैनेयः सत्यकस्तस्माद्युयुधानश्च सात्यकिः।\nउद्धघो देवभागस्य महाभागः सुतोऽभवत्॥ १४.२५ ॥"
  },
  {
    "text": "पण्डितानां परं प्राहुर्देवश्रवसमुत्तमम्।\nअश्मक्यं प्राप्तवान् पुत्रमनाधृष्टिर्यशस्विनम्॥ १४.२६ ॥"
  },
  {
    "text": "निवृत्तशत्रुं शत्रुघ्नं श्रुतदेव त्वजायत।\nश्रुतदेवात्मजास्ते तु नैषादिर्यः परिश्रुतः॥ १४.२७ ॥"
  },
  {
    "text": "एकलव्यो मुनिश्रेष्ठा निषादैः परिवर्द्धितः।\nवत्सवते त्वपुत्राय वसुदेवः प्रतापवान्।\nअद्भिर्ददौ सुतं वीरं कौशिकमौरसम्॥ १४.२८ ॥"
  },
  {
    "text": "गण्डूषाय ह्यपुत्राय विष्वक्सेनो ददौ सुतान्।\nचारुदेष्णं सुदेष्णञ्च पञ्चालं कृतलक्षणम्॥ १४.२९ ॥"
  },
  {
    "text": "असंग्रामेण यो वीरो नावर्त्तत कदाचन।\nरौक्मिणेयो महाबाहुः कनीयान् द्विजसत्तमाः॥ १४.३० ॥"
  },
  {
    "text": "वायसानां सहस्राणि यं यान्तुं पृष्ठतोऽन्वयुः।\nचारूनद्योपभोक्ष्यामश्चारुदेष्णहतानिति॥ १४.३१ ॥"
  },
  {
    "text": "तन्त्रिजस्तन्त्रिपालश्च सुतौ कनवकस्य तौ।\nवीरुश्चाश्वहनुश्चैव वीरौ तावथ गृञ्जिमौ॥ १४.३२ ॥"
  },
  {
    "text": "श्यामपुत्रः शमोकस्तु शमीको राज्यमावहत्।\nजुगुप्समानो भोजत्वाद्राजसूयमवाप सः॥ १४.३३ ॥"
  },
  {
    "text": "अजातशत्रुः शत्रूणां जज्ञे तस्य विनाशनः।\nवसुदेवसुतान् वीरान् कीर्त्तयिष्याम्यतःपरम्। १४.३४ ॥"
  },
  {
    "text": "वृष्णेस्त्रिविधमेवन्तु बहुशाखं महौजसम्।\nधारयन् विपुलं वंशं नानर्थैरिह युज्यते॥ १४.३५ ॥"
  },
  {
    "text": "याः पत्न्यो वसुदेवस्य चतुर्द्दश वराङ्गनाः।\nपौरवी रोहिणी नाम मदिरादिस्तथापरा॥ १४.३६ ॥"
  },
  {
    "text": "वैशाखी च तथा भद्रा सुनाम्नी चैव पञ्चमी।\nसहदेवा शान्तिदेवा श्रीदेवी देवरक्षिताः॥ १४.३७ ॥"
  },
  {
    "text": "वृकदेव्युपदेवी च देवकी चैव सप्तमी।\nसुतनुर्वडवा चैव द्वे एते परिचारिके॥ १४.३८ ॥"
  },
  {
    "text": "पौरवी रोहिणी नाम वाह्लिकस्यात्मजाभवत्।\nज्येष्ठा पत्नी मुनिश्रेष्ठा दयितानकदुन्दुभेः॥ १४.३९ ॥"
  },
  {
    "text": "लेभे ज्येष्ठं सुतं रामं शरण्यं शठमेव च।\nदुद्र्दमं दमनं शुभ्रं पिण्डारकमुशीनरम्॥ १४.४० ॥"
  },
  {
    "text": "वित्रा नाम कुमारी च रोहिणीतनया नव।\nचित्रा सुभद्रेति पुनर्विख्याता मुनिसत्तमाः॥ १४.४१ ॥"
  },
  {
    "text": "वसुदेवाच्च देवक्यां जज्ञे शौरिर्महायशाः।\nरामाच्च निशठो जज्ञे रेवत्यां दयितः सुतः॥ १४.४२ ॥"
  },
  {
    "text": "सुभद्रायां रथी पार्थादभिमन्युरजायत।\nअक्रूरात्काशिकन्यायां सत्यकेतुरजारत॥ १४.४३ ॥"
  },
  {
    "text": "वसुदेवस्य भार्य्यासु महाभागासु सप्तसु।\nये पुत्रा जज्ञिरे शूराः समस्तांस्तान्निबोधत॥ १४.४४ ॥"
  },
  {
    "text": "भोजश्च विजयश्चैव शान्तिदेवासुतावुभौ।\nवृकदेवः सुनामायां गदश्चास्तां सुतावुभौ॥ १४.४५ ॥"
  },
  {
    "text": "अगावहं महात्मानं वृकदेवी व्यजायत।\nकन्या त्रिगर्त्तराजस्य भार्य्या वै शिशिरायणेः॥ १४.४६ ॥"
  },
  {
    "text": "जिज्ञासां पौरुषे चक्रे न चस्कन्दे च पौरुषम्।\nकृष्णायससमप्रख्यो वर्षे द्वादशमे तथा॥ १४.४७ ॥"
  },
  {
    "text": "मिथ्याभिशस्तो गार्ग्यस्तु मन्युनातिसमीरितः।\nघोषकन्यामुपादाय मैथुनायोपचक्रमे॥ १४.४८ ॥"
  },
  {
    "text": "गोपाली चाप्सरास्तस्य गोपस्त्रीवेशधारिणी।\nधारयामास गार्ग्यस्य गर्भं दुर्द्धरमच्युतम्॥ १४.४९ ॥"
  },
  {
    "text": "मानुष्यां गर्गभार्य्यायां नियोगाच्छूलपाणिनः।\nस कालयवनो नाम यज्ञे राजा महाबलः॥ १४.५० ॥"
  },
  {
    "text": "वृत्तपूर्व्वार्द्धकायस्तु सिंहसंहननो युवा।\nअपुत्रस्य स राज्ञस्तु ववृधेऽन्तःपुरे शिशुः॥ १४.५१ ॥"
  },
  {
    "text": "यवनस्य मुनिश्रेष्ठाः स कालयवनोऽभवत्।\nआयुध्यमानो नृपतिः पर्य्यपृच्छद्द्विजोत्तमम्॥ १४.५२ ॥"
  },
  {
    "text": "वृष्ण्यन्धककुलं तस्य नारदोऽकथयद्विभुः।\nअक्षौहिण्या तु सैन्यस्य मथुरामभ्ययात्तदा॥ १४.५३"
  },
  {
    "text": "दूतं सम्प्रेषयामास वृष्ण्यन्धकनिवेशनम्।\nततो वृष्ण्यन्दकाः कृष्णं पुरस्कृत्य महामतिम्॥ १४.५४ ॥"
  },
  {
    "text": "समेता मन्त्रयामासुर्यवनस्य भयात्तदा।\nकृत्वा विनिश्चयं सर्व्वे पलायनमरोचयत् ॥ १४.५५ ॥"
  },
  {
    "text": "विहाय मथुरां रम्यां मानयन्तः पिनाकिनम्।\nकुशस्थलीं द्वारवतीं निवेशयितुमिप्सवः॥ १४.५६ ॥"
  },
  {
    "text": "इति कृष्णस्य जन्मेदं यः शुचिर्नियतेन्द्रियः।\nपर्व्वसु श्रावयेद्विद्वाननृणः स शुखी भवेत्॥ १४.५७ ॥"
  },
  {
    "text": "इति श्रीब्राह्मपुराणे कृष्णजन्मानुकीर्त्तनं नाम चतुर्दशोऽध्यायः॥ १४ ॥"
  }
]
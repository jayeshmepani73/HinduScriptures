[
  {
    "text": "<b>अक्रूरगमनवर्णनम्\n</b>\n<b>व्यास उवाच\n</b>\nअक्रूरोऽपि विनिष्क्रम्य स्यन्दनेनाऽऽशुगामिना।\nकृष्णसंदर्शनासक्तः प्रययौ नन्दगोकुले।। १९१.१ ।।"
  },
  {
    "text": "चिन्तयामास चाक्रूरो नास्ति धन्यतरो मया।\nयोऽहमंशावतीर्णस्य मुखं द्रक्ष्यामि चक्रिणः।। १९१.२ ।।"
  },
  {
    "text": "अद्य मे सफलं जन्म सुप्रभाता च मे निशा।\nयदुन्निद्राब्जपत्राक्षं विष्णोर्द्रक्ष्याम्यहं मुखम्।। १९१.३ ।।"
  },
  {
    "text": "पापं हरति यत्पुंसां स्मृतं संकल्पनामयम्।\nतत्पुण्डरीकनयनं विष्णोर्द्रक्ष्याम्यहं मुखम्।। १९१.४ ।।"
  },
  {
    "text": "निर्जग्मुश्च यतो वेदा वेदाङ्गान्यखिलानि च।\nद्रक्ष्यामि यत्परं धाम देवानां भगवन्मुखम्।। १९१.५ ।।"
  },
  {
    "text": "यज्ञेषु यज्ञपुरुषः पुरुषैः पुरुषोत्तमः।\nइज्यते योऽखिलाधारस्तं द्रक्ष्यामि जगत्पतिम्।। १९१.६ ।।"
  },
  {
    "text": "इष्ट्वा यमिन्द्रो यज्ञानां शतेनामरराजताम्।\nअवाप तमनन्तादिमहं द्रक्ष्यामि केशवम्।। १९१.७ ।।"
  },
  {
    "text": "न ब्रह्म नेन्द्ररुद्राश्विवस्वादित्यमरुद्‌गणाः।\nयस्य स्वरूपं जानन्ति स्पृशत्यद्य स मे हरिः।। १९१.८ ।।"
  },
  {
    "text": "सर्वात्मा सर्वगः सर्वः सर्वभूतेषु संस्थितः।\nयो भवत्यव्ययो व्यापी स वीक्ष्यते मयाऽद्य ह।। १९१.९ ।।"
  },
  {
    "text": "मत्स्यकूर्मवराहाद्यैः सिंहरूपादिभिः स्थितम्।\nचकार योगतो योगं स मामालापयिष्यति।। १९१.१० ।।"
  },
  {
    "text": "सांप्रतं च जगत्स्वामी कार्यजाते व्रजे स्थितिम्।\nकर्तुं मनुष्यतां प्राप्तः स्वेच्छादेहधृगव्ययः।। १९१.११ ।।"
  },
  {
    "text": "योऽनन्तः पृथिवीं धत्ते शिखरस्थितिसंस्थिताम्।\nसोऽवतीर्णो जगत्यर्थे मामक्रूरेति वक्ष्यति।। १९१.१२ ।।"
  },
  {
    "text": "पितृबन्धुसुहृद्भातृमातृबन्धुमयीमिमाम्।\nयन्मायां नालमुद्धर्तुं जगत्तस्मै नमो नमः।। १९१.१३ ।।"
  },
  {
    "text": "तरन्त्यविद्यां विततां हृदि यस्मिन्निवेशिते।\nयोगमायामिमां मर्त्यास्तस्मै विद्यात्मने नमः।। १९१.१४ ।।"
  },
  {
    "text": "यज्वभिर्यज्ञपुरुषो वासुदेवश्च शाश्वतैः।\nवेदान्तवेदिभिर्विष्णुः प्रोच्यते यो नतोऽस्मि तम्।। १९१.१५ ।।"
  },
  {
    "text": "तथा यत्र जगद्धाम्नि धार्यते च प्रतिष्ठितम्।\nसदसत्त्वं मय्यसौ यातु सौम्यताम्।। १९१.१६ ।।"
  },
  {
    "text": "स्मृते सकलकल्याणभाजनं यत्र जायते।\nपुरुषप्रवरं नित्यं व्रजामि शरणं हरिम्।। १९१.१७ ।।"
  },
  {
    "text": "इत्थं स चिन्तयन्विष्णुं भक्तिनम्रात्ममानसः।\nअक्रूरो गोकुलं प्राप्तः किंचित्सूर्ये विराजति।। १९१.१८ ।।"
  },
  {
    "text": "स ददर्श तदा तत्र कृष्णमादोहने गवाम्।\nवत्समध्यगतं फुल्लनीलोत्पलदलच्छविम्।। १९१.१९ ।।"
  },
  {
    "text": "प्रफुल्लपद्‌मपत्राक्षं श्रीवत्साङ्कितवक्षसम्।\nप्रलम्बबाहुमायामतुङ्गोरस्थलमुन्नसम्।। १९१.२० ।।"
  },
  {
    "text": "सविलासस्मिताधारं बिभ्राणं मुखपङ्कजम्।\nतुङ्गरक्तनखं पद्‌भ्यां धरण्यां सुप्रतिष्ठितम्।। १९१.२१ ।।"
  },
  {
    "text": "बिभ्राणं वाससी पीते वन्यपुष्पविभूषितम्।\nसान्द्रनीललताहस्तं सिताम्भोजावतंसकम्।। १९१.२२ ।।"
  },
  {
    "text": "हंसेन्दुकुन्दधवलं नीलाम्बरधरं द्विजाः।\nतस्यानु बलभद्रं च ददर्श यदुनन्दनम्।। १९१.२३ ।।"
  },
  {
    "text": "प्रांशुमुत्तुङ्गबाहुं च विकाशिमुखपङ्कजम्।\nमेघमालापरिवृतं कैलासाद्रिमिवापरम्।। १९१.२४ ।।"
  },
  {
    "text": "तौ दृष्ट्वाविकसद्क्त्रसरोजः सः महामतिः।\nपुलकाञ्चितसर्वाङ्स्तदाऽक्रूरोऽभवद्‌द्विजाः।। १९१.२५ ।।"
  },
  {
    "text": "य एतत्परमं धाम एतत्तत्परमं पदम्।\nअभवद्वसुदेवोऽसौ द्विधा योऽयं व्यवस्थितः।। १९१.२६ ।।"
  },
  {
    "text": "साफल्यमक्ष्णोर्युगपन्ममास्तु, दृष्टे जगद्धातरि हासमुच्चैः(?)।\nअप्यङ्गमेतद्‌भगवत्प्रसादाद्दत्ताङ्गसङ्गे फलवर्त्म तत्स्यात्।। १९१.२७ ।।"
  },
  {
    "text": "अद्यैव स्पृष्ट्वा मम हस्तपद्मं, करिष्यति श्रीमदनन्तमूर्तिः।\nयस्याङ्गुलिस्पर्शहताखिलाघैरवाप्यते सिद्धिरनुत्तमा नरैः।। १९१.२८ ।।"
  },
  {
    "text": "तथाऽऽश्विरुद्रेन्द्रवसुप्रणीता, देवाः प्रयच्छन्ति वरं प्रहृष्टाः।\nचक्रं घ्नता दैत्यपतेर्हृतानि, दैत्याङ्गनानां नयनान्तराणि।। १९१.२९ ।।"
  },
  {
    "text": "यत्रा(तोऽ)म्बु विन्यस्य बलिर्मनोभ्याम(ज्ञान)वाप भोगान्वसुधातलस्थः।\nतथाऽमरेशस्त्रिदशाधिपत्यं, मन्वन्तरं पूर्णमवाप शक्रः।। १९१.३० ।।"
  },
  {
    "text": "अथेश(थापि)मां कंसपरिग्रहेण, दोषास्पदीभूतमदोषयुक्तम्।\nकर्ता न मानोपहितं धिगस्तु, यस्मान्मनः साधुबहिष्कृतो यः(?)।। १९१.३१ ।।"
  },
  {
    "text": "ज्ञानात्मकस्याखिलसत्त्वराशेर्व्यावृत्तदोषस्य सदाऽस्फुटस्य।\nकिं वा जगत्यत्र समस्तपुंसामज्ञातमस्यास्ति हृदि स्थितस्य।। १९१.३२ ।।"
  },
  {
    "text": "तस्मादहं भक्तिविनम्रगात्रो, व्रजामि विश्वेश्वरमीश्वराणाम्।\nअंशावतारं पुरुषोत्तमस्य, अनादिमध्यान्तमजस्य विष्णोः।। १९१.३३ ।।"
  },
  {
    "text": "इति श्रीमहापुराणे आदिब्राह्मे कृष्णक्रीडायामक्रूरागमनवर्णनं नामैकनवत्यधिकशततमोऽध्यायः।। १९१ ।।"
  }
]
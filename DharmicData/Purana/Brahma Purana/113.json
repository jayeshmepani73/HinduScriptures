[
  {
    "text": "<b>अथ त्रयोदशाधिकशततमोऽध्यायः।</b>\n<b>ब्रह्मतीर्थवर्णनम्</b>\n<b>ब्रह्मोवाच</b>\nइदमप्यपरं तीर्थं देवानामपि दुर्लभम्।\nब्रह्मतीर्थमिति ख्यातं भक्तिमुक्तिप्रदं नृणाम्।। ११३.१ ।।"
  },
  {
    "text": "स्थितेषु देवसैन्येषु प्रविष्टेषु रसातलम्।\nदैत्येषु च मुनिश्रेष्ठ तथा मातृषु ताननु।। ११३.२ ।।"
  },
  {
    "text": "मदीयं पञ्चमं वक्त्रं गर्दभाकृति भीषणम्।\nतद्वक्त्रं देवसैन्येषु मयि तिष्ठत्युवाच ह।। ११३.३ ।।"
  },
  {
    "text": "हे दैत्याः किं पलायन्ते न भयं वोऽस्तु सत्वरम्।\nआगच्छन्तु सुरान्सर्वान्भक्षियिष्वे क्षणादिति।। ११३.४ ।।"
  },
  {
    "text": "निवारयन्तं मामेव भक्षणायोद्यतं तथा।\nतं दृष्ट्वा विबुधाः सर्वे वित्रस्ता विष्णुमब्रुवन्।। ११३.५ ।।"
  },
  {
    "text": "त्राहि विष्णो जगन्नाथ ब्रह्मणोऽस्य मुखं लुन।\nचक्रधृग्विबुधानाह च्छेद्मि चक्रेण वै शिरः।। ११३.६ ।।"
  },
  {
    "text": "किं तु तच्छिन्नमेवेदं संहरेत्सचराचरम्।\nमन्त्रं ब्रूमोऽत्र विबुधाः श्रूयतां सर्वमेव हि।। ११३.७ ।।"
  },
  {
    "text": "त्रिनेत्रः कशिरश्छेत्ता स तच धत्ते न संशयः।\nमया च शंभुः सर्वैश्च स्तुतः प्रोक्तस्तथैव च।। ११३.८ ।।"
  },
  {
    "text": "यागः क्षणी दृष्टफलेऽसमर्थः, स नैव कर्तुः फलतीति मत्वा।\nफलस्य दाने प्रतिभूर्जटीति, निश्चित्य लोकः प्रतिकर्म यातः।। ११३.९ ।।"
  },
  {
    "text": "ततः सुरेशः संतुष्टो देवानां कार्यसिद्धये।\nलोकानामुपकारार्थं तथेत्याह सुरान्प्रति।। ११३.१० ।।"
  },
  {
    "text": "तद्वक्त्रं पापरूपं यद्भीषणं लोमहर्षणम्।\nनिकृत्य नखशस्त्रैश्च क्व स्थाप्यं चेत्यथाब्रवीत्।। ११३.११ ।।"
  },
  {
    "text": "तत्रेला विबुधानाह नाहं वोढुं शिरः क्षमा।\nरसातलमथो यास्ये उदधिश्चाप्यथाब्रवीत्।। ११३.१२ ।।"
  },
  {
    "text": "शेषं यास्ये क्षणादेव पुनश्चेचुः शिवं सुराः।\nत्वयैवैतद्ब्रह्मशिरो धार्यं लोकानुकम्पया।। ११३.१३ ।।"
  },
  {
    "text": "अच्छेदे जगतं नाशश्छेदे दोषश्च तादृशः।\nएवं विमृश्य सोमेशो दधार कशिरस्तदा।। ११३.१४ ।।"
  },
  {
    "text": "तद्दृष्ट्वा दुष्करं कर्म गौतमीं प्राप्य पावनीम्।\nअस्तुवञ्जगतामीसं प्रणयाद्भक्तितः सुराः।। ११३.१५ ।।"
  },
  {
    "text": "देवष्वमित्रं कशिरोऽतिभीमं, तान्भक्षणायपगतं निकृत्य।\nनखाग्रसूच्या शकलेन्दुमौलिस्त्यागेऽपि दोषात्कृपयाऽनुधत्ते।। ११३.१६ ।।"
  },
  {
    "text": "तत्र ते विबुधाः सर्वे स्थिता ये ब्रह्मणोऽन्तिके।\nतुष्टुवुर्विबुधेशानं कर्म दृष्ट्वाऽतिदैवतम्।। ११३.१७ ।।"
  },
  {
    "text": "ततः प्रभृति तत्तीर्थं ब्रह्मतीर्थमिति श्रुतम्।\nअद्यापि ब्रह्मणो रूपं चतुर्मुखमवस्थितम्।। ११३.१८ ।।"
  },
  {
    "text": "शिरोमात्रं तु यः पश्येत्स गच्छेद्ब्रह्मणः श्रुतम्।\nयत्र स्थित्वा स्वयं रुद्रो लूनवान्ब्रह्मणः शिरः।। ११३.१९ ।।"
  },
  {
    "text": "रुद्रतीर्थं तदेव स्यात्तत्र साक्षाद्दिवाकरः।\nदेवानां च स्वरूपेण स्थितो यस्मात्तदुत्तमम्।। ११३.२० ।।"
  },
  {
    "text": "सौर्य तीर्थं तदाख्यातं सर्वक्रतुफलप्रदम्।\nतत्र स्नात्वा रविं दृष्ट्वा पुनर्जन्म न विद्यते।। ११३.२१ ।।"
  },
  {
    "text": "महादेवेन यच्छिन्नं ब्रह्मणः पञ्चमं शिरः।\nक्षेत्रेऽपिमुक्ते संस्थाप्य देवातानां हितं कृतम्।। ११३.२२ ।।"
  },
  {
    "text": "ब्रह्मतीर्थे शिरोमात्रं यो दृष्ट्वा गौतमी तटे।\nक्षेत्रेऽविमुक्ते तस्यैव स्थापितं योऽनुपश्यति।।\nकपालं ब्रह्मणः ब्रह्महा पूततां व्रजेत्।। ११३.२३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये ब्रह्मतीर्थब्रह्मशिरोलिङ्गशिवतीर्थसूर्यतीर्थादिषडशीतितीर्थवर्णनं नाम त्रयोदशाधिकशततमोऽध्यायः।। ११३ ।।"
  },
  {
    "text": "गौतमीमाहात्म्ये चतुश्चत्वारिंशत्तमोऽध्यायः।। ४४ ।।"
  }
]
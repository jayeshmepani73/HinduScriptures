[
  {
    "text": "<b>अथ पञ्चसप्ततितमोऽध्यायः</b>\n<b>गौतमकृतमुमामहेश्वरस्तवनम्</b>\n<b>नारद उवाच</b>\nकैलासशिखरं गत्वा गौतमो भगवानृषिः।\nकिं चकार तपो वाऽपि कां चक्रे स्तुतिमुत्तमाम।। ७५.१ ।।"
  },
  {
    "text": "गिरिं गत्वा ततो वत्स वाचं संयम्य गौतमः।\nआस्तीर्य स कुशान्प्राज्ञः कैलासे पर्वतोत्तमे।। ७५.२ ।।"
  },
  {
    "text": "उपविश्य शुचिर्भूत्वा स्तोत्रं चेदं ततो जगौ।\nअपतत्पुष्पवृष्टिश्च स्तूयमाने महेश्वरे।। ७५.३ ।।"
  },
  {
    "text": "गौतम उवाच\nभोगार्थिनां भोगमभीप्सितं च, दातुं महान्त्यष्टवपूंषि धत्ते।\nसोमो जनानां गुणवन्ति नित्यं, देवं महादेवमिति स्तुवन्ति।। ७५.४ ।।"
  },
  {
    "text": "कर्तुं स्वकीयैर्विषयैः सुखानि, भर्तुं समस्तं सचराचरं च।\nसंपत्तये ह्यस्य विवृद्धये च, महीमयं रूपमितीश्वरस्य।। ७५.५ ।।"
  },
  {
    "text": "सृष्टेः स्थितेः संहरणाय भूमेराधारमाधातुमपां स्वरूपम्।\nभेजे शिवः शान्ततनुर्जनानां, सुखाय धर्माय जगत्प्रतिष्ठितम्।। ७५.६ ।।"
  },
  {
    "text": "कालव्यवस्थाममृतस्रवं च, जीवस्थितिं सृष्टिमथो विनाशनम्।\nमुदं प्रजानां सुखमुन्नतिं च, चक्रेऽर्कचन्द्राग्निमयं शरीरम्।। ७५.७ ।।"
  },
  {
    "text": "वृद्धिं गतिं शक्तिमथाक्षराणि, जीवव्यस्थां मुदमप्यनेकाम्।\nस्रष्टुं कृतं वायुरितीशरूपं, त्वं वोत्सि नूनं भगवन्भवन्तम्।। ७५.८ ।।"
  },
  {
    "text": "भेदैर्विना नैव कृतिर्न धर्मो, नाऽऽत्मीयमन्यन्न दिशोऽन्तरिक्षम्।\nद्यावापृथिव्यौ न च भुक्तिमुक्ती, तस्मादिदं व्योमवपुस्तवेश।। ७५.९ ।।"
  },
  {
    "text": "धर्मं व्यवस्थापयितुं व्यवस्य, ऋक्सामशास्त्राणि यजुश्च शाखाः।\nलोके च गाथाः स्मृतयः पुराणमित्यादिशब्दात्मकतामुपैति।। ७५.१० ।"
  },
  {
    "text": "यष्टा क्रतुर्यान्यपि साधनानि, ऋत्विक्प्रदेशं(यं)फलदेशकाला।\nत्वमेव शंभो परमार्थतत्त्वं, वदन्ति यज्ञाङ्गमयं वपुस्ते।। ७५.११ ।।"
  },
  {
    "text": "कर्ता प्रदाता प्रतिभूः प्रदानं, सर्वज्ञसाक्षी पुरुषः परश्च।\nप्रत्यात्मभूतः परमार्थरूपस्त्वमेव सर्वं किमु वाग्विलासैः।। ७५.१२ ।।"
  },
  {
    "text": "न वेदशास्त्रैर्गुरुभिः प्रदिष्टो, न नासि बुद्ध्यादिभिरप्रधृष्यः।\nअजोऽप्रमेयः शिवशब्दवाच्यस्त्वमस्ति(मेव)सत्यं भगवन्नमस्ते।। ७५.१३ ।।"
  },
  {
    "text": "आत्मैकतां स्वप्रकृतिं कदाचिदैक्षच्छिवः संपदियं ममेति।\nपृथक्तदैवाभवदप्रतर्क्याचिन्त्यप्रभावो बहुविश्वमूर्तिः।। ७५.१४ ।।"
  },
  {
    "text": "भावोऽभिवृद्धा च भवे भवे च, स्वकारणं कारणमास्थिता च।\nनित्या शिवा सर्वसुलक्षणा वा, विलक्षणा विश्वकरस्य शक्तिः।। ७५.१५ ।।"
  },
  {
    "text": "उत्पादनं संस्थितिरन्नवृद्धिलयाःसतां यत्र सनातनास्ते।\nएकैव मूर्तिर्न समस्ति किंचिदसाध्यमस्या दयिता हरस्य।। ७५.१६ ।।"
  },
  {
    "text": "यदर्थमन्नानि धनानि जीवा, यच्छन्ति कुर्वन्ति तपांसि धर्मान्।\nसाऽपीयमम्बा जगतो जनित्री, प्रिया तु सोमस्य महासुकीर्तिः।। ७५.१७ ।।"
  },
  {
    "text": "यदीक्षितं काङ्क्षति वासवोऽपि, यन्नामतो मङ्गलमाप्नुयाच्च।\nया व्याप्य विश्वं विमलीकरोति, सोमा सदा सोमसमानरूपा।। ७५.१८ ।।"
  },
  {
    "text": "ब्रह्मादिजीवस्य चराचरस्य, बुद्ध्यक्षिचैतन्यमनःसुखानि।\nयस्याः प्रसादात्फलवन्ति नित्यं, वागीश्वरी लोकगुरोः सुरम्या।। ७५.१९ ।।"
  },
  {
    "text": "चतुर्मुखस्यापि मनो मलीनं किमन्यजन्तोरिति चिन्त्य माता।\nगङ्गाऽवतारं विविधैरुपायैः, सर्वं जगत्पावयितुं चकार।। ७५.२० ।।"
  },
  {
    "text": "श्रुतीः समालक्ष्य हरप्रभुत्वं, विश्वस्य लोकः सकलैः प्रमाणैः।\nकृत्वा च धर्मान्बुभुजे च भोगान्विभूतिरेषा तु सदाशिवस्य।। ७५.२१ ।।"
  },
  {
    "text": "कार्यक्रियाकारकसाधनानां, वेदोदितानामथ लौकिकानाम्।\nयत्साध्यमुत्कृष्टतमं प्रियं च, प्रोक्ता च सा सिद्धिरनादिकर्तुः।। ७५.२२ ।।"
  },
  {
    "text": "ध्यात्वा वरं ब्रह्म परं प्रधानं, यत्सारभूतं यदुपासितव्यम्।\nयत्प्राप्य मुक्ता न पुनर्भवन्ति, सद्योगिनो मुक्तिरुमापतिः सः।। ७५.२३ ।।"
  },
  {
    "text": "यथा यथा शंभुरमेयमायारूपाणि धत्ते जगतो हिताय।\nतद्योगयोग्यानि तथैव धत्से, पतिव्रतात्वं त्वयि मातरेवम्।। ७५.२४ ।।"
  },
  {
    "text": "ब्रह्मोवाच\nइत्येवं स्तुवतस्तस्य पुरस्ताद्वृषभध्वजः।\nउमया सहितः श्रीमान्गणेशादिगणैर्वृतः।। ७५.२५ ।।"
  },
  {
    "text": "साक्षादागत्य तं शंभुः प्रसन्नो वाक्यमब्रवीत्।। ७५.२६ ।।"
  },
  {
    "text": "शिव उवाच\nकिं ते गौतम् दास्यामि भक्तिस्तोत्रव्रतैः शुभैः।\nपरितुष्टोऽस्मि याचस्व देवानामपि दुष्करम्।। ७५.२७ ।।"
  },
  {
    "text": "ब्रह्मोवाच\nइति श्रुत्वा जगन्मूर्तेर्वाक्यं वाक्यविशारदः।\nहर्षवाष्पपरीताङ्गो गौतमः पर्यचिन्तयत्।। ७५.२८ ।।"
  },
  {
    "text": "अहो दैवमहो धर्मो ह्यहो वै विप्रपूजनम्।\nअहो लोकगतिश्चित्रा अहो धातर्नमोऽस्तु ते।। ७५.२९ ।।"
  },
  {
    "text": "गौतम उवाच\nजटास्थितां शुभां गङ्गां देहि मे त्रिदशार्चित।\nयदि तुष्टोऽसि देवेश त्रयीधाम नमोऽस्तु ते।। ७५.३० ।।"
  },
  {
    "text": "ईश्वर उवाच\nत्रयाणामुपकारार्थं लोकानां याचितं त्वया।\nआत्मनस्तूकाराय तद्याचस्वाकुतोभयः।। ७५.३१ ।।"
  },
  {
    "text": "गौतम उवाच\nस्तोत्रेणानेन ये भक्तास्त्वां च देवीं स्तुवन्ति वै।\nसर्वकामसमृद्धाः स्युरेतद्धि वरयाम्यहम्।। ७५.३२ ।।"
  },
  {
    "text": "ब्रह्मोवाच\nएवमस्त्विति देवेशः परितुष्टोऽब्रवीद्वचः।\nअन्यानपि वरान्मत्तो याचस्व विगतज्वरः।। ७५.३३ ।।"
  },
  {
    "text": "एवमुक्तस्तु हर्षेण गौतमः प्राह शंकरम्।। ७५.३४ ।।"
  },
  {
    "text": "गौतम् उवाच\nइमां देवीं जटासमस्थां पावनीं लोकपावनिम्।\nतव प्रियां जगन्नाथ उत्सृज ब्रह्मणो गिरौ।। ७५.३५ ।।"
  },
  {
    "text": "सर्वासां तीर्थभूता तु यावद्गच्छति सागरम्।\nब्रह्मह्त्यादिपापानि मनोवाक्कायिकानि च।। ७५.३६ ।।"
  },
  {
    "text": "स्नानमात्रेण सर्वाणि विलयं यान्तु शंकर।\nचन्द्रसूर्योपरागे च अयने विषुवे तथा।। ७५.३७ ।।"
  },
  {
    "text": "संक्रान्तौ वैधृतौ पुण्यतीर्थेष्वन्येषु यत्फलम्।\nअस्यास्तु स्मारणादेव तत्पुण्यं जायतां हर।। ७५.३८ ।।"
  },
  {
    "text": "श्लाघ्यं कृते तपः प्रोक्तः त्रेतायां यज्ञकर्म च।\nद्वापरे यज्ञदाने च दानमेव कलौ युगे।। ७५.३९ ।।"
  },
  {
    "text": "युगधर्माश्च ये सर्वे देशधर्मास्तथैव च।\nदेशकालादिसंयोगे यो धर्मो यत्र शस्यते।। ७५.४० ।।"
  },
  {
    "text": "यदन्यत्र कृतं पुण्यं स्नानदानादिसंयमैः।\nअस्यास्तु स्मरणादेव तत्पुण्यं जायतां हर।। ७५.४१ ।।"
  },
  {
    "text": "यत्र यत्र त्वियं याति यावत्सागरगामिनी।\nतत्र तत्र त्वया भाव्यमेष चास्तु वरो वरः।। ७५.४२ ।।"
  },
  {
    "text": "योजनानां तूपरि तु दशा यावच्च संख्यया।\nतदन्तरप्रविष्टानां महापातकिनामपि।। ७५.४३ ।।"
  },
  {
    "text": "तत्पितॄणां च तेषा च स्नानायाऽऽगच्छतां शिव।\nस्नाने चताप्यन्तरे मृत्योर्मुक्तिभाजो भवन्तु वै।। ७५.४४ ।।"
  },
  {
    "text": "एकतः सर्वतीर्थानि स्वर्गमतर्त्यरसातले।\nएषा तेभ्यो विशिष्टा तु अलं शंभो नमोऽस्तु ते।। ७५.४५ ।।"
  },
  {
    "text": "ब्रह्मोवाच\nतद्गौतमवचः श्रुत्वा तथाऽस्त्वित्यब्रवीच्छिवः।\nअस्याः परतरं तीर्थं न भूतं न भविष्यति।। ७५.४६ ।।"
  },
  {
    "text": "सत्यं सत्यं पुनः सत्यं वेदे च परिनिष्ठितम्।\nसर्वेषां गौतमी पुण्या इत्युक्त्वाऽन्तरधीयत।। ७५.४७ ।।"
  },
  {
    "text": "ततो गते भगवति लोकपूजिते, तदाज्ञया पूर्णबलः स गौतमः।\nजटां समादाय सरिद्वरां तां, सुरैर्वृतो ब्रह्मगिरिं विवेश।। ७५.४८ ।।"
  },
  {
    "text": "ततस्तु गौतमे प्राप्ते जटामादाय नारद।\nपुष्पवृष्टिरभूत्तत्र समाजग्मुः सुरेश्वराः।। ७५.४९ ।।"
  },
  {
    "text": "ऋषयश्च महाभागा ब्राह्मणाः क्षत्रियास्तथा।\nजयशब्देन तं विप्रं पूजयन्तो मुदन्विताः।। ७५.५० ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये गौतम्यानयनं नाम पञ्चसप्ततितमोऽध्यायः।। ७५ ।।"
  },
  {
    "text": "गौतमीमाहात्म्ये षष्ठोऽध्यायः।। ६ ।।"
  }
]
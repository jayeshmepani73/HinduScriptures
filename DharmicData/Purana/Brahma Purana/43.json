[
  {
    "text": "<b>अवन्तिकावर्णन्म्\n</b>\n<b>ब्रह्मोवाच\n</b>\nपुरा कृतयुगे विप्राः शक्रतुल्यपराक्रमः।\nबभूव नृपतिः श्रीमानिन्द्रद्युम्न इति श्रुतः॥ ४३.१ ॥"
  },
  {
    "text": "सत्यदादी शुचिर्दक्षः सर्वशास्त्रविशारदः।\nरूपवान्सुभगः शूरो दाता भोक्ता प्रियंवदः॥ ४३.२ ॥"
  },
  {
    "text": "यष्टा समस्तयज्ञानां ब्रह्मण्यः सत्यसंगरः।\nधनुर्वेदे च वेदे च सास्त्रे च निपुण कृती॥ ४३.३ ॥"
  },
  {
    "text": "वल्लभो नरनारीणां पौर्णमास्यां यथा शशी।\nआदित्य इव दुष्प्रेक्ष्यः शत्रुसंघभयंकरः॥ ४३.४ ॥"
  },
  {
    "text": "वैष्णवः सत्त्वसंपन्नो जितक्रोधो जितेन्द्रियः।\nअध्येता योगसांख्यानां मुमुक्षुर्धर्मतत्परः॥ ४३.५ ॥"
  },
  {
    "text": "एवं स पालयन्पृथ्वीं राजा सर्वगुणाकरः।\nतस्य बुद्धिः समुत्पन्ना हरेराराधनं प्रति॥ ४३.६ ॥"
  },
  {
    "text": "कथमाराधयचिष्यामि देवदेवं जनार्दनम्।\nकस्मिन्क्षेत्रेऽथवा तीर्थे नदीतीरे तथाऽऽश्रमे॥ ४३.७ ॥"
  },
  {
    "text": "एवं चिन्तापरः सोऽथ निरीक्ष्य मनसा महीम्।\nआलोक्य सर्वतीर्थानि क्षेत्राण्यथ पुराण्यपि॥ ४३.८ ॥"
  },
  {
    "text": "तानि सर्वाणि संत्यज्य जगामाऽऽयतनं पुनः।\nविख्यातं परमं क्षेत्रं मुक्तिदं पुरुषोत्तमम्॥ ४३.९ ॥"
  },
  {
    "text": "स गत्वा तत्क्षेत्रवरं समृद्धबलवाहनः।\nअयजच्चाश्वमेधेन विधिवद्भूरिदक्षिणः॥ ४३.१० ॥"
  },
  {
    "text": "कारयित्वा महोत्सेधं प्रासादं चैव विश्रुतम्।\nतत्र संकर्षणं कृष्णं सुभद्रां स्थाप्य वीर्यवान्॥ ४३.११ ॥"
  },
  {
    "text": "पञ्चतीर्थं च विधिवत्कृत्वा तत्र महीपतिः।\nस्नानं दानं तपो होमं देवताप्रेक्षणं तथा॥ ४३.१२ ॥"
  },
  {
    "text": "भक्त्या चाऽऽराध्य विधिवत्प्रत्यहं पुरुषोत्तमम्।\nप्रसादाद्‌देवदेवस्य ततो मोक्षमवाप्तवान्॥ ४३.१३ ॥"
  },
  {
    "text": "मार्कण्डेयं च कृष्णं च दृष्ट्वा रामं च भो द्विजाः।\nसागरे चेन्द्रद्भुम्नाख्ये स्नात्वा मोक्षं लभेद् ध्रुवम्॥ ४३.१४ ॥"
  },
  {
    "text": "<b>मुनय ऊचुः\n</b>\nकस्मात्स नृपतिः पूर्वमिन्द्रद्युम्नो जगत्पतिः।\nजगाम परमं क्षेत्रं मुक्तिदं पुरुषोत्तमम्॥ ४३.१५ ॥"
  },
  {
    "text": "गत्वा तत्र सुरश्रेष्ठ कथं स नृपसत्तमः।\nवाजिमेधेन विधिवदिष्टवान्पुरुषोत्तमम्॥ ४३.१६ ॥"
  },
  {
    "text": "कथं स सर्वफलदे क्षेत्रे परमदुर्लभे।\nप्रासादं कारयामास चेष्टं त्रैलोक्याविश्रुतम्॥ ४३.१७ ॥"
  },
  {
    "text": "कथं स कृष्णं रामं च सुभद्रां च प्रजापते।\nनिर्ममे राजशार्दूलः क्षेत्रं रक्षितवान्कथम्॥ ४३.१८ ॥"
  },
  {
    "text": "कथं तत्र महीपालः प्रासादे भुवनोत्तमे।\nस्थापयामास मतिमान्कृष्णादींस्त्रिदशार्चितान्॥ ४३.१९ ॥"
  },
  {
    "text": "एतत्सर्वं सुरश्रेष्ठ विस्तरेम यताथम्।\nवक्तुमर्हस्यशेषेण चरितं तस्य धीमतः॥ ४३.२० ॥"
  },
  {
    "text": "न तृप्तिमधिगच्छामस्तव वाक्यामृतेन वै।\nश्रोतुमिच्छामहे ब्रह्मन्परं कौतूहलं हि नः॥ ४३.२१ ॥"
  },
  {
    "text": "<b>ब्रह्मोवाच\n</b>\nसाधु साधु द्विजश्रेष्ठा यत्पृच्छध्वं पुरातनम्।\nसर्वपापहरं पुण्यं भिक्तिमुक्तिप्रदं शुभम्॥ ४३.२२ ।\nवक्ष्यामि तस्य चरितं यथावृत्तं कृते युगे।\nश्रृणुध्वं मुनिशार्दूलाः प्रयताः संयतेन्द्रियाः॥ ४३.२३ ॥"
  },
  {
    "text": "अवन्ती नाम नगरी मालवे भुवि विश्रुता।\nबभूव तस्य नृपतेः पृथिवी ककुदोपमा॥ ४३.२४ ॥"
  },
  {
    "text": "हृष्टपुष्टजनाकीर्मा द्वढप्राकारतोरणा।\nदृढयन्त्रार्गलद्वारा परिखाभिरलंकृता॥ ४३.२५ ॥"
  },
  {
    "text": "नानाविणिक्समाकीर्णा नानाभाण्डसुविक्रिया।\nरथ्यापणवती रम्या सुविभक्तचतुष्पथा॥ ४३.२६ ॥"
  },
  {
    "text": "गृहगोपुरसंबाधा वीथीभिः समलंकृता।\nराजहंसनिभैः शुभ्रैश्चित्रग्रीवैर्मनोहरैः॥ ४३.२७ ॥"
  },
  {
    "text": "अनेकशतसास्रैः प्रासादैः समलंकृता।\nयज्ञोत्सवप्रमुदिता गीतवादित्रनिस्वना॥ ४३.२८ ॥"
  },
  {
    "text": "नानावर्ण पताकाभिर्ध्वजैश्च समलंकृता।\nहस्त्यश्वरथसंकीर्मपदातिगणसंकुला॥ ४३.२९ ॥"
  },
  {
    "text": "नानायोधसमाकीर्णा नानाजनपदैर्युता।\nब्राह्मणैः क्षत्रियैर्वश्यैः शूद्रैश्चैव द्विजातिभिः॥ ४३.३० ॥"
  },
  {
    "text": "समृद्धा सा मुनिश्रेष्ठा विद्वद्भिः समलंकृता।\nन तत्र मलिनाः सन्ति न मूर्खा नापि निर्धनाः॥ ४३.३१ ॥"
  },
  {
    "text": "न रोगिणो न हीनाङ्गा न द्यूतव्यसनान्विताः।\nसदा हृष्टाः सुमनसो दृश्यन्ते पुरुषाः स्त्रिय॥ ४३.३२ ॥"
  },
  {
    "text": "क्रीडनति स्म दिवा रात्रौ हृष्टास्तत्र पृथक्पृथक्।\nसुवेषाः पुरुषास्तत्र दृश्यते मृष्टकुण्डलाः॥ ४३.३३ ॥"
  },
  {
    "text": "सरूपाः सुगुणाश्चैव दिव्यालंकारभूषिताः।\nकामदेवप्रतीकाशाः सर्वलक्षणलक्षिताः॥ ४३.३४ ॥"
  },
  {
    "text": "सुकेशाः सुकपोलास्च सुमुखाः श्मश्रुधारिणः।\nज्ञातारः सर्वशास्त्राणां भेत्तारः शत्रुवाहिनीम्॥ ४३.३५ ॥"
  },
  {
    "text": "दातारः सर्वरत्नानां भोक्तारः सर्वसंपदाम्।\nस्त्रियस्तत्र मुनिश्रेष्ठा दृस्यन्ते सुमनोहरा॥ ४३.३६ ॥"
  },
  {
    "text": "हंसवारणगामिन्यः प्रफुल्लाम्बोजलोचनाः।\nसुमध्यमाः सुजघनाः पीनोन्नतपयोधराः॥ ४३.३७ ॥"
  },
  {
    "text": "सुकेशाश्चारुवदनाः सुकपोलाः स्थिरालकाः।\nहावभावानतग्रीवाः कर्णाभरणभूषिताः॥ ४३.३८ ॥"
  },
  {
    "text": "बिम्बोष्ठ्यो रञ्जितमुखास्ताम्बूलेन विराजिताः।\nसुवर्णाभरणोपेताः सर्वालंकारभूषिताः॥ ४३.३९ ॥"
  },
  {
    "text": "श्यामावदाताः सुश्रेण्यः काञ्चीनूपुरनादिताः।\nदिव्यमाल्याम्बधरा दिव्यगन्धानुलेपनाः॥ ४३.४० ॥"
  },
  {
    "text": "विदग्धाः सुभगाः कान्ताश्चार्वाङ्ग्‌यः प्रियदर्शनाः।\nरूपलाबण्यसंयुक्ताः सर्वाः प्रहसिताननाः॥ ४३.४१ ॥"
  },
  {
    "text": "क्रीडन्त्यश्च मदोन्मत्ताः सभासु चत्वरेषु च।\nगीतावाद्यतालापै रमयन्त्यश्व ताः स्त्रियः॥ ४३.४२ ॥"
  },
  {
    "text": "वारमख्यास्च दृश्यन्ते नृत्यगीतविशारदाः।\nप्रेक्षणालापकुशलाः सर्वयोषिद्‌गुणान्विताः॥ ४३.४३ ॥"
  },
  {
    "text": "अन्याश्च तत्र दृस्यन्ते गुणाचार्याः कुलस्त्रियः।\nपतिव्रताश्च सुभगा गुणैः सर्वैरलंकृताः॥ ४३.४४ ॥"
  },
  {
    "text": "वनैश्चोपवनैः पुण्यैरुद्यानैश्च मनोरमैः।\nदेवतायतनैर्दिव्यैर्नानाकुसुमशोभितैः॥ ४३.४५ ॥"
  },
  {
    "text": "शालैस्तालैस्तमालैश्च बकुलैर्नागकेसरैः।\nपिप्पलैः कर्णिकारैश्च चन्दनागुरु चम्पकैः॥ ४३.४६ ॥"
  },
  {
    "text": "पुंनार्गर्नारिकेरैश्च पनसैः सरलद्रुमैः।\nनारङ्गैर्लकुचैर्लोध्रैः सप्तपर्णैः शुभाञ्जनैः॥ ४३.४७ ॥"
  },
  {
    "text": "चूतबिल्वकदम्बैस्च शिंशपैर्धवखादिरैः।\nपाटलाशोकतगरैः करवीरैः सितेतरैः॥ ४३.४८ ॥"
  },
  {
    "text": "पीतार्जुनकभल्लातैः सिद्धैराम्रातकैस्तथा।\nन्यग्रोधास्वत्थकाश्मर्यैः पलाशैर्देवदारुभिः॥ ४३.४९ ॥"
  },
  {
    "text": "मन्दारैः पारिजातैश्च तिन्तिडीकविबीतकैः।\nप्राचीनामलकैः प्लक्षैर्जम्बूसिरीषपादपैः॥ ४३.५० ॥"
  },
  {
    "text": "कालेयैः पाञ्चनारैश्च मधुजम्बीरतिन्दुकैः।\nखर्जुरागस्त्यबकुलैः शाखोटकहरोतकैः॥ ४३.५१ ॥"
  },
  {
    "text": "कङ्कोलैर्मुचुकुन्दैश्च हिन्तालैर्बीदजपूरकैः।\nकेतकीवनखण्डैश्च अतिमुक्तैः सुकब्जकैः॥ ४३.५२ ॥"
  },
  {
    "text": "मल्लिकाकुन्दबाणैश्च कदलीखण्डमण्डितैः।\nमातुलुङ्गैः पूगफलैः करुणैः सिन्धुवारकैः॥ ४३.५३ ॥"
  },
  {
    "text": "बहुवारैः कोविदारैर्वदरैः सकरञ्जकैः।\nअन्यैश्च विविधैः पुष्पवृक्षैश्चान्यैर्मनोहरैः॥ ४३.५४ ॥"
  },
  {
    "text": "लतागुल्मैर्वितानैस्च उद्यानैर्नन्दनोपमैः।\nसदा कुसुमगन्धाढ्यैः सदा फलभरानतैः॥ ४३.५५ ॥"
  },
  {
    "text": "नानापक्षिरुतै रम्यैर्नानामृगगणावृतैः।\nचकोरैः शतपत्रैश्च भृङ्गारैः प्रियपुत्रकैः॥ ४३.५६ ॥"
  },
  {
    "text": "कलविङ्कैर्मयूरैश्च शुकैः कोकिलकैस्तथा।\nकपोतैः खञ्जरीटैश्च श्येनैः पारावतैस्तथा॥ ४३.५७॥\nखगैश्चान्यैर्बहुविधैः श्रोत्ररम्यैर्मनोरमैः।\nसरितः पुष्कपिम्यश्च सरांसि सुबहूनि च॥ ४३.५८ ॥"
  },
  {
    "text": "अन्यैर्जलाशयैः पुण्यैः कुमुदोत्पलमण्डितैः।\nपद्मैः सितेतरैः शुभ्रैः कह्लारैश्च सुगन्धिभिः॥ ४३.५९ ॥"
  },
  {
    "text": "अन्यैर्बहुविधैः पुष्पैर्जलजैः सुमनोहरैः।\nगन्धामोदकरैर्दिव्यैः सर्वर्तुकुसुमोज्जवलैः॥ ४३.६० ॥"
  },
  {
    "text": "हंसकारण्डवाकीर्णैस्चक्रवाकोपशोभितैः।\nसारसैश्च बलसाकैश्च कूर्मैर्मत्स्यैः सनक्रकैः॥ ४३.६१ ॥"
  },
  {
    "text": "जलपादैः कदम्बैश्च प्लवैश्च जलकुक्कुटैः।\nखगैर्जलचरैश्चान्यैर्नानारवविभूषितैः॥ ४३.६२ ॥"
  },
  {
    "text": "नानावर्णैः सदा हृष्टैरञ्चितानि समन्ततः।\nएवं नानाविधैः पुष्पैर्विविधैस्च जलाशयैः॥ ४३.६३ ॥"
  },
  {
    "text": "विविधैः पादपैः पुण्यैरुद्यानैर्विविधैस्तथा।\nजलस्थलचरैश्चैव विहगैश्चार्वधिष्ठतैः॥ ४३.६४ ॥"
  },
  {
    "text": "देवतायतनैर्दिव्यैः शोबिता सा महापुरी।\nतत्राऽऽस्ते भगवान्देवस्त्रिपुरारिस्त्रिलोचनः॥ ४३.६५ ॥"
  },
  {
    "text": "महाकालेति विख्यातः सर्वकामप्रदः शिवः।\nशिवकुण्डे नरः स्नात्वा विधिवत्पापनाशने॥ ४३.६६ ॥"
  },
  {
    "text": "देवान्पितॄनृषींश्चैव संतर्पय विधिवद्‌बुधः।\nगत्वा शिवालयं पश्चात्कृत्वा तं त्रिःप्रदक्षिणम्॥ ४३.६७ ॥"
  },
  {
    "text": "प्रविश्य संयतो भूत्वा धौतवासा जितेन्द्रियः।\nस्नानैः पुष्पैस्तथा गन्धैर्धूपैर्दोपैश्च भक्तितः॥ ४३.६८ ॥"
  },
  {
    "text": "नैवेद्यैरुपहारैश्च गीतवाद्यैः प्रदक्षिणैः।\nदण्डवत्प्रणिपातैश्च नृत्यैः स्तोत्रैस्च शंकरम्॥ ४३.६९ ॥"
  },
  {
    "text": "संपूज्य विधिवद्भवात्या महाकालं सकृच्छिवम्।\nअश्वमेधसहस्रस्य फलं प्राप्नोति मानवः॥ ४३.७० ॥"
  },
  {
    "text": "पापैः सर्वैर्विनिर्मुक्तो विमानैः सर्वकामिकैः।\nआरुह्य त्रिदिवं याति यत्र शंभोर्निकेतनम्॥ ४३.७१ ॥"
  },
  {
    "text": "दिव्यरूपधरः श्रीमान्दिव्यालंकारभूषितः।\nभुङ्क्ते तत्र वरान्भोगान्यावदाभूतसंप्लवम्॥ ४३.७२ ॥"
  },
  {
    "text": "शिवलोके मुनिश्रेष्ठा जरामरणवर्जितः।\nपुण्यक्षयादिहाऽऽयातः प्रवरे ब्राह्मणे कुले॥ ४३.७३ ॥"
  },
  {
    "text": "चतुर्वेदी भवेद्विप्रः सर्वशास्त्रविशारदः।\nयोगं पाशुपतं प्राप्य ततो मोक्षमवाप्नुयात्॥ ४३.७४ ॥"
  },
  {
    "text": "आस्ते तत्र नदी पुण्या शिप्रा नामेति विश्रुता।\nतस्यां स्नातस्तु विधिवत्संतर्प्य पितृदेवताः॥ ४३.७५ ॥"
  },
  {
    "text": "सर्वपापविनिर्मुक्तो विमानवरमास्थितः।\nभुङ्क्ते बहुविदान्भोगान्स्वर्गलोके नरोत्तमः॥ ४३.७६ ॥"
  },
  {
    "text": "आस्ते तत्रैव भगवान्देदेवो जनार्दनः।\nगोविन्दस्वामिनामाऽसौ भुक्तिमुक्तिप्रदो हरिः॥ ४३.७७\nतं दृष्ट्वा मुक्तिमाप्नोति त्रिसप्तकुलसंयुतः।\nविमानेनार्कवर्णेन किङ्किणीजालमालिना॥ ४३.७८ ॥"
  },
  {
    "text": "सर्वकामसमृद्धेन कामगेनास्थिरेम च।\nउपगीयमानो गन्धर्वैर्विष्णुलोके महीयते॥ ४३.७९ ॥"
  },
  {
    "text": "भुङ्क्ते च विविधान्कामान्निरातङ्को गतज्वरः।\nआभूतसंप्लवं यावत्सुरूपः सुभगः सुखी॥ ४३.८० ॥"
  },
  {
    "text": "कालेनाऽऽगत्य मतिमान्ब्राह्मणः स्यान्महीतले।\nप्रवरेयोगिनां गेहे वेदशास्त्रार्थतत्त्ववित्॥ ४३.८१ ॥"
  },
  {
    "text": "वैष्णवं योगमास्थाय ततो मोक्षमवाप्नुयात्।\nविक्रमस्वामिनामानं विष्णुं तत्रैव भो द्विजाः॥ ४३.८२ ॥"
  },
  {
    "text": "दृष्ट्वा नरो नारी वा फलं पूर्वोदितं लभेत्।\nअन्येऽपि तत्र तिष्ठन्ति देवाः शक्रपुरोगमाः॥ ४३.८३ ॥"
  },
  {
    "text": "मातरश्च मुनिश्रेष्ठा सर्वकामफलप्रदाः।\nदृष्ट्वा तान्विधिवद्‌भक्त्या संपूज्य प्रणिपत्य च॥ ४३.८४ ॥"
  },
  {
    "text": "सर्वपापिविनिर्मुक्तो नरो याति त्रिविष्टपम्।\nएवं सा नगरी रम्या रादजसिंहेन पालिता॥ ४३.८५ ॥"
  },
  {
    "text": "नित्योत्सवप्रमुदिता यथेन्द्रस्यामरावती।\nपुराष्टादशसंयुक्ता सुविस्तीर्णचतुष्पथा॥ ४३.८६ ॥"
  },
  {
    "text": "धनुर्ज्याघोषनिनदा सिद्धसंगमभूषिता।\nविद्यावद्‌गमभूयिष्ठा वेदनिर्घोषनादिता॥ ४३.८७ ॥"
  },
  {
    "text": "इतिहासपुराणानि शास्त्राणि विविधानि च।\nकाव्यालापकथाश्चैव श्रूयन्तेऽहर्निशं दिजाः॥ ४३.८८ ॥"
  },
  {
    "text": "एवंमयागुणाढ्या सा तदु (सोज्जः यिनी समुदाहृता।\nयस्यां राजाऽभवत्पूर्वमिन्द्रद्युम्नो महामतिः॥ ४३.८९ ॥"
  },
  {
    "text": "इति श्रीमहापुराणे आदिब्राह्ये स्वयंभुऋषिसंवादेऽवन्तिकावर्णनं नाम त्रिचत्वारिंशोऽध्यायः॥ ४३ ॥"
  }
]
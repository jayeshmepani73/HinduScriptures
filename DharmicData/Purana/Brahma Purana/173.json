[
  {
    "text": "<font size=\"4.9\">\n<b>भीमेश्वरतीर्थवर्णनम्\n</b>\n<b>ब्रह्मोवाच\n</b>\nऋषिसत्रमिति ख्यातमृषयः सप्त नारद।\nनिषेदुस्तपसे यत्र यत्र भीमेश्वरः शिवः।। १७३.१ ।।"
  },
  {
    "text": "तत्रेदं वृत्तमाख्यास्ये देवर्षिपितृबृंहितम्।\nश्रृणु यत्नेन वक्ष्यामि सर्वकामप्रदं शुभम्।। १७३.२ ।।"
  },
  {
    "text": "</font>"
  },
  {
    "text": "<font size=\"4.9\">सप्तधा व्यभजन्गङ्गामृषयः सप्त नारद।\nवासिष्ठी दाक्षिणेयी स्याद्वैश्वामित्री तदुत्तरा।। १७३.३ ।।"
  },
  {
    "text": "वामदेव्यपरा ज्ञेया गौतमी मध्यतः शुभा।\nभारद्वाजी स्मृता चान्या आत्रेयी चेत्यथापरा।। १७३.४ ।।"
  },
  {
    "text": "जामदग्नी तथा चान्या व्यपदिष्टा तु सप्तधा।\nतैः सर्वैर्ऋषिभिस्तत्र यष्टुमिष्टैर्महात्मभिः।। १७३.५ ।।"
  },
  {
    "text": "निष्पादितं महासत्रमृषिभः पारदर्शिभिः।\nएतस्मिन्नन्तरे तत्र देवानां प्रबलो रिपुः।। १७३.६ ।।"
  },
  {
    "text": "विश्वरूप इति ख्यातो मुनीनां सत्रमभ्यगात्।\nब्रह्मचर्येण तपसा तानाराध्य यथाविधि।।\nविनयेनाथ पप्रच्छ ऋषीन्सर्वाननुक्रमात्।। १७३.७ ।।"
  },
  {
    "text": "<b>विश्वरूप उवाच\n</b>\nध्रुवं सर्वे यथाकामं मम स्वास्थ्येन हेतुना।\nयथा स्याद्‌बलवान्पुत्रो देवानामपि दुर्धरः।।\nयज्ञैर्वा तपसा वाऽपि मुनयो वक्तुमर्हथ।। १७३.८ ।।"
  },
  {
    "text": "<b>ब्रह्मोवाच\n</b>\nतत्र प्राह महाबुद्धिर्विश्वामित्रो महामनाः।। १७३.९ ।।"
  },
  {
    "text": "<b>विश्वामित्र उवाच\n</b>\nकर्मणा तात लभ्यन्ते फलानि विविधानि च।\nत्रयाणां कारणानां च कर्म प्रथमकारणम्।। १७३.१० ।।"
  },
  {
    "text": "ततश्च कारणं कर्ता ततश्चान्यत्प्रकीर्तितम्।\nउपादानं तथा बीजं न च कर्म विदुर्बुधाः।। १७३.११ ।।"
  },
  {
    "text": "कर्मणां कारणत्वं च कारणे पुष्कले सति।\nभावाभावौ फले दृष्टौ तस्मात्कर्माश्रितं फलम्।। १७३.१२ ।।"
  },
  {
    "text": "कर्मापि द्विविधं ज्ञेयं क्रियमाणं तथा कृतम्।\nकर्तव्यं क्रियमाणस्य साधनं यद्यदुच्यते।। १७३.१३ ।।"
  },
  {
    "text": "तद्भावाः कर्मसिद्धौ च उभयत्रापि कारणम्।\nयद्यद्‌भावयते जन्तुः कर्म कुर्वन्विचक्षणः।। १७३.१४ ।।"
  },
  {
    "text": "तद्भावनानुरूपेण फलनिष्पत्तिरुच्यते।।\nकरोति कर्म विधिवद्विना भावनया यदि।। १७३.१५ ।।"
  },
  {
    "text": "अन्यथा स्यात्फलं सर्वं तस्य भावानुरूपतः।\nतस्मात्तपो व्रतं दानं जपयज्ञादिकाः क्रियाः।। १७३.१६ ।।"
  },
  {
    "text": "कर्मणस्त्वनुरूपेण फलं दास्यन्ति भावतः।\nतस्माद्भावानुरूपेण कर्म वै दास्यते फलम्।। १७३.१७ ।।"
  },
  {
    "text": "भावस्तु त्रिविधो ज्ञेयः सात्त्विको राजसस्तथा।\nतामसस्तु तथा ज्ञेयः फलं कर्मानुसारतः।। १७३.१८ ।।"
  },
  {
    "text": "भावनानुगुणं चेति विचित्रा कर्मणां स्थितिः।\nतस्मादिच्छानुसारेण भावं कुर्याद्विचक्षणः।। १७३.१९ ।।"
  },
  {
    "text": "पश्चात्कर्मापि कर्तव्यं फलदाताऽपि तद्विधम्।\nफलं ददाति फलिनां फले यदि प्रवर्तते।। १७३.२० ।।"
  },
  {
    "text": "कर्मकारो न तत्रास्ति कुर्यात्कर्म स्वभावतः।\nतदेव चोपदानादि सत्त्वादिगुणभेदतः।। १७३.२१ ।।"
  },
  {
    "text": "भावात्प्रारभते तद्वद्‌भावैः फलमवाप्यते।\nधर्मार्थकाममोक्षाणां कर्म चैव हि कारणम्।। १७३.२२ ।।"
  },
  {
    "text": "भावस्थितं भवेत्कर्म मुक्तिदं बन्धकारणम्।\nस्वभावानुगुणं कर्म स्वस्यैवेहे परत्र च।। १७३.२३ ।।"
  },
  {
    "text": "फलानि विविधान्याशु करोति समतानुगम्।\nएक एव पदार्थोऽसौ भावैर्भेदः प्रदृश्यते।। १७३.२४ ।।"
  },
  {
    "text": "क्रियते भुज्यते वाऽपि तस्माद्‌भावो विशिष्यते।\nयथाभावं कर्म कुरु यथेप्सितमवाप्स्यसि।। १७३.२५ ।।"
  },
  {
    "text": "<b>ब्रह्मोवाच\n</b>\nएतच्छ्रुत्वा ऋषेर्वाक्यं विश्वामित्रस्य धीमतः\nतपस्तप्त्वा बहुकालं तामसं भावमाश्रितः।। १७३.२६ ।।"
  },
  {
    "text": "विश्वरूपः कर्म भीमं चकार सुरभीषणम्।\nपश्यत्सु ऋषिमुख्येषु वार्यमाणोऽपि नित्यशः।। १७३.२७ ।।"
  },
  {
    "text": "आत्मकोपानुसारेण भीमं कर्म तथाऽकरोत्।\nभीषणे कुण्डखाते तु भीषणे जातवेदसि।। १७३.२८ ।।"
  },
  {
    "text": "भीषणं रौद्रपुरुषं ध्यात्वाऽऽत्मानं गुहाशयम्।\nएवं तपन्तमालक्ष्य वागुवाचाशरीरिणी।। १७३.२९ ।।"
  },
  {
    "text": "जटाजूटं विनाऽऽत्मानं नच वृत्रो व्यजीयत।\nवृथाऽऽत्मानं विश्वरूपो जुहुयाज्जातवेदसि(?)।। १७३.३० ।।"
  },
  {
    "text": "स एवेन्द्रः स वरुणः स च स्यात्सर्वमेव च।\nत्यक्त्वाऽऽत्मानं जटामात्रं हुतवान्वृजिनोद्‌भवः।। १७३.३१ ।।"
  },
  {
    "text": "वृत्र इत्युच्यते वेदे स चापि वृजिनोऽभवत्।\nभीमस्य महिमानं को जानाति जगदीशितुः।। १७३.३२ ।।"
  },
  {
    "text": "सृजत्यशेषमपि यो न च सङ्गेन लिप्यते।\nविररामेति संकीर्त्य सा वाण्येनं मुनीश्वराः।। १७३.३३ ।।"
  },
  {
    "text": "भीमेश्वरं नमस्कृत्य जग्मुः स्वं स्वमथाऽऽश्रमम्।\nविश्वरूपो महाभीमो भीमकर्मा तथाकृतिः।। १७३.३४ ।।"
  },
  {
    "text": "भीमभावो भीमतनुं ध्यात्वाऽऽत्मानं जुहाव ह।\nतस्माद्‌भीमेश्वरो देवः पुराणे परिपठ्यते।।\nतत्र स्नानं च दानं च मुक्तिदं नात्र सशयः।। १७३.३५ ।।"
  },
  {
    "text": "इति पठति श्रुणोति यश्च भक्त्या, विबुधपतिं शिवमत्र भीमरूपम्।\nजगति विदितमशेषपापहारिस्मृतिपदशरणेन मुक्तिदश्च(?)।। १७३.३६ ।।"
  },
  {
    "text": "गोदावरी तावदशेषपापसमूहहन्त्री परमार्थदात्री।\nसदैव सर्वत्र विशेषतस्तु, यत्राम्बुराशिं समनुप्रविष्टा।। १७३.३७ ।।"
  },
  {
    "text": "स्नात्वा तु तस्मिन्सुकृती शरीरी, गोदावरीवारिधिसंगमे यः।\nउद्धृत्य तीव्रन्निरयादशेषात्स पूर्वजान्याति पुरं पुरारेः।। १७३.३८ ।।"
  },
  {
    "text": "वेदान्तवेद्यं यदुपासितव्यं, तद्‌ब्रह्म साक्षात्खलु भीमनाथः।\nदृष्टे हि तस्मिन्न पुनर्विशन्ति, शरीरिणः संसृतिमुग्रदुःखाम्।। १७३.३९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये ऋषिसत्रभीमेश्वरतीर्थवर्णनं नाम त्रिसप्तत्यधिकशततमोऽध्यायः।। १७३ ।।"
  },
  {
    "text": "गौतमीमाहात्म्ये चतुरधिकशततमोऽध्यायः।। १०४ ।।\n</font>"
  }
]
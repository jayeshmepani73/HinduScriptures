[
  {
    "text": "<b>अथैकाशीतितमोऽध्यायः</b>\n<b>कुमारतीर्थवर्णनम्</b>\n<b>ब्रह्मोवाच</b>\nकार्तिकेयं परं तीर्थं कौमारमिति विश्रुतम्।\nयन्नामश्रवणादेव कुलवान्नूपवान्भवेत्।। ८१.१ ।।"
  },
  {
    "text": "निहते तारके दैत्ये स्वस्थे जाते त्रिविष्टपे।\nकार्तिकेयं सुतं ज्येष्ठं प्रीत्या प्रोवाच पार्वती।। ८१.२ ।।"
  },
  {
    "text": "यथासुखं भुङ्क्ष्व भोगांस्त्रैलोक्ये मनसः प्रियान्।\nममाऽज्ञया प्रीतमनाः पितुश्चैव प्रसादतः।। ८१.३ ।।"
  },
  {
    "text": "एपमुक्तः स वै मात्रा विशाखो देवतास्त्रियः(?)।\nयथासुखं बलाद्रेमे देवपत्न्योऽपि रेमिरे।। ८१.४ ।।"
  },
  {
    "text": "ततः संभुज्यमानासु देवपत्नीषु नारद।\nनाशक्नुवन्वारयितुं कार्तिकेयं दिवौकसः।। ८१.५ ।।"
  },
  {
    "text": "ततो निवेदयामासुः पार्वत्यै पुत्रकर्म तत्।।\nअसकृद्वार्यमाणोऽपि मात्रा देवैः स शक्तिधृक्।। ८१.६ ।।"
  },
  {
    "text": "नैवासावकरोद्वाक्यं स्त्रीष्वासक्तस्तु षण्मुखः।\nअभिशापभयाद्भीता पार्वती पर्यचिन्तयत्।। ८१.७ ।।"
  },
  {
    "text": "पुत्रस्नेहात्तथैवेशा देवानां कार्यसिद्धये।\nदेवपत्न्यश्चिरं रक्ष्या इति मत्वा पुनः पुनः।। ८१.८ ।।"
  },
  {
    "text": "यस्यां तु रमते स्कन्दः पार्वती त्वपि तादृशी।\nतद्रूपमात्मनः कृत्वा वर्तयामास पार्वती।। ८१.९ ।।"
  },
  {
    "text": "इन्द्रस्य वरुणस्यापि भार्यामाहूय षण्मुखः।\nयावत्पश्यति तस्यां तु मातृरूपमपश्यत।। ८१.१० ।।"
  },
  {
    "text": "तामपास्य नमस्याथ पुनरन्यामथाऽऽह्वयत्।\nतस्यां तु मातृरूपं स प्रेक्ष्य लज्जामुपेयिवान्।। ८१.११ ।।"
  },
  {
    "text": "एवं बह्वीषु तद्रुपं दृष्ट्वा माकृमयं जगत्।\nइति संचिन्त्य गाङ्गेयो वैराग्यमगमत्तदा।। ८१.१२ ।।"
  },
  {
    "text": "स तु मातृकृतं ज्ञात्वा प्रवृत्तस्य निवर्तनम्।\nनिवार्यश्चेदहं भोगात्किं तु पूर्वं प्रवर्तितः।। ८१.१३ ।।"
  },
  {
    "text": "तस्मान्मातृकृतं सर्वं मम हास्यास्पदं त्विति।\nलज्जया परया युक्तो गौतमीमगमत्तदा।। ८१.१४ ।।"
  },
  {
    "text": "इयं च मातृरूपा मे श्रृणोतु मम भाषितम्।\nइतः स्त्रीनामधेयं यन्मम मातृसमं मतम्।। ८१.१५ ।।"
  },
  {
    "text": "एवं ज्ञात्वा लोकनाथः पार्वत्या सह शंकरः।\nपुत्रं निवारयामास वृत्तमित्यब्रवीद्गृरुः।। ८१.१६ ।।"
  },
  {
    "text": "ततः सुरपतिः प्रीतः किं ददामीति चिन्तयन्।\nकृताञ्जलिपुटः स्कन्दः पितरं पुनरब्रवीत्।। ८१.१७ ।।"
  },
  {
    "text": "स्कन्द उवाच\nसेनापतिः सुरपतिस्तव पुत्रोऽहमित्यपि।\nअसमेतेन देवेश किं वरैः सुरपूजित।। ८१.१८ ।।"
  },
  {
    "text": "अथवा दातुकामोऽसि लोकानां हितकाम्यया।\nयाचेऽहं नाऽऽत्मना देव तदनुज्ञातुमर्हसि।। ८१.१९ ।।"
  },
  {
    "text": "महापातकिनः केचिद्गुरुदाराभिगामिनः।\nअत्राऽऽप्लवनमात्रेण धौतपापा भवन्तु ते।। ८१.२० ।।"
  },
  {
    "text": "आप्नुवन्तूत्तमां जातिं तिर्यञ्चोऽपि सुरेश्वर।\nकुरूपो रूपसंपत्तिमत्र स्नानादवाप्नुयात्।। ८१.२१ ।।"
  },
  {
    "text": "ब्रह्मोवाच\nएवमस्त्विति तं शंभुः प्रत्यनन्दत्सुतेरितम्।\nततः प्रभृति तत्तीर्थं कार्तिकेयमिति श्रुतम्।।"
  },
  {
    "text": "तत्र स्नानं च दानं च सर्वक्रतुफलप्रदम्।। ८१.२२ ।।\nइति श्रीमहापुराणे आदिब्राह्मो तीर्थमाहात्म्ये कुमारतीर्थवर्णनं नामैकाशीतितमोऽध्यायः।। ८१ ।।"
  },
  {
    "text": "गौतमीमाहात्म्ये द्वादशोऽध्यायः।। १२ ।।"
  }
]
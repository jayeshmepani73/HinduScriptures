[
  {
    "text": "<b>श्रीकृष्णोत्पत्तिकथानिरूपणम्\n</b>\n<b>व्यास उवाच\n</b>\nयथोक्तं सा जगद्धात्री देवदेवेन वै पुरा।\nषड्गर्भगर्भविन्यासं चक्रे चान्यस्य कर्षणम्।। १८२.१ ।।"
  },
  {
    "text": "सप्तमे रोहिणीं प्राप्ते गर्भे गर्भे ततो हरिः।\nलोकत्रयोपकाराय देवक्याः प्रविवेश वै।। १८२.२ ।।"
  },
  {
    "text": "योगनिद्रा यशोदायास्तस्मिन्नेव ततो दिने।\nसंभूता जठरे तद्वद्यथोक्तं परमेष्ठिना।। १८२.३ ।।"
  },
  {
    "text": "ततो ग्रहगणः सम्यक्प्रचचार दिवि द्विजाः।\nविष्णोरंशे महीं यात ऋतवोऽप्यभवञ्शुभाः।। १८२.४ ।।"
  },
  {
    "text": "नोत्सेहे देवीकं द्रष्टुं कश्चिदप्यतितेजसा\nजात्वल्यमानां तां दृष्ट्वा मनांसि क्षोभमाययुः।। १८२.५ ।।"
  },
  {
    "text": "अदृष्टां पुरुषैः स्त्रीभिर्देवकीं देवतागणाः।\nबिभ्राणां वपुषा विष्णुं तुष्टुवुस्तामहर्निशम्।। १८२.६ ।।"
  },
  {
    "text": "<b>देवा ऊचुः\n</b>\nत्वं स्वाहा त्वं स्वधा विद्या सुधा त्वं ज्योतिरेव च।\nत्वं सर्वलोकरक्षार्थमवतीर्णा महीतले।। १८२.७ ।।"
  },
  {
    "text": "प्रसीद देवि सर्वस्य जगतस्त्वं शुभं कुरु।\nप्रीत्यर्थं धारयेशानं धृतं येनाखिलं जगत्।। १८२.८ ।।"
  },
  {
    "text": "<b>व्यास उवाच\n</b>\nएवं संस्तूयमाना सा देवैर्देवमधारयत्।\nगर्भेण पुण्डलीकाक्षं जगतां त्राणकारणम्।। १८२.९ ।।"
  },
  {
    "text": "ततोऽखिलजगत्पद्‌मबोधायाच्युतभानुना।\nदेवक्याः पूर्वसंध्यायामाविर्भूतं महात्मना।। १८२.१० ।।"
  },
  {
    "text": "मध्यरात्रेऽखिलाधारे जायमाने जनार्दने।\nमन्दं जगर्जुर्जलदाः पुष्पवृष्टिमुचः सुराः।। १८२.११ ।।"
  },
  {
    "text": "फुल्लेन्दीपरपत्राभं चतुर्बाहुमुदीक्ष्य तम्।\nश्रीवत्सवक्षसं जातं तुष्टावाऽऽनकदुन्दुभिः।। १८२.१२ ।।"
  },
  {
    "text": "अभिष्टुय च तं वाग्भिः प्रसन्नाभिर्महामतिः।\nविज्ञायापमास तदा कंसाद्भीतो द्विजोत्तमाः।। १८२.१३ ।।"
  },
  {
    "text": "<b>वसुदेव उवाच\n</b>\nज्ञातोऽसि देवदेवेश शङ्खचक्रगदाधर।\nदिव्यं रूपमिदं देव प्रसादेनोपसंहर।। १८२.१४ ।।"
  },
  {
    "text": "अद्यैव देव कंसोऽयं कुरुते मम यातनाम्।\nअवतीर्णमिति ज्ञात्वा त्वामस्मिन्मन्दिरे मम।। १८२.१५ ।।"
  },
  {
    "text": "<b>देवक्युवाच\n</b>\nयोऽनन्तरूपोऽखिलविश्वरूपो, गर्भेऽपि लोकान्वपुषा बिभर्ति।\nप्रसीदतामेष स देवदेवः, स्वमाययाऽऽविष्कृतबालरूपः।। १८२.१६।।\nउपसंहर सर्वात्मन् रूपमेतच्चतुर्भुजम्।\nजानातु माऽवतारं ते कंसोऽयं दितजान्तक।। १८२.१७ ।।"
  },
  {
    "text": "<b>श्रीभगवानुवाच\n</b>\nस्तुतोऽहं यत्त्वया पूर्वं पुत्रार्थिन्या तदद्य ते।\nसफलं देवि संजातं जातोऽहं यत्तवोदरात्।। १८२.१८ ।।"
  },
  {
    "text": "<b>व्यास उवाच\n</b>\nइत्युक्त्वा भगवांस्तूष्णीं बभूव मुनिसत्तमाः।\nवसुदेवोऽपि तं रात्रावादाय प्रययौ बहिः।। १८२.१९ ।।"
  },
  {
    "text": "मोहिताश्चाभवंस्तत्र रक्षिणो योगनिद्रया।\nमथुराद्वारपालाश्च व्रजत्यानकदुन्दुभौ।। १८२.२० ।।"
  },
  {
    "text": "वर्षतां जलदानां च तत्तोयमुल्बणं निशि।\nसंछाद्य तं ययौ शेषः फणैरानकदुन्दुभिम्।। १८२.२१ ।।"
  },
  {
    "text": "यमुनां चातिगम्भीरां नानावर्तशताकुलाम्।\nवसुदेवो वहन्विष्णुं जानुमात्रवाहं ययौ।। १८२.२२ ।।"
  },
  {
    "text": "कंसस्य करमादाय तत्रैवाभ्वागतांस्तटे।\nनन्दादीन्गोपवृद्धांश्च यमुनायां ददर्श।। १८२.२३ ।।"
  },
  {
    "text": "तस्मिन्काले यशोदाऽपि मोहिता योगनिद्रया।\nतामेव कन्यां मुनयः प्रासूत मोहिते जने।। १८२.२४ ।।"
  },
  {
    "text": "वसुदेवोऽपि विन्यस्य बालगादाय दारिकाम्।\nयसोदाशयने तूर्णमाजगामामितद्युतिः।। १८२.२५ ।।"
  },
  {
    "text": "ददर्श च विबुद्‌ध्वा सा यशोदा जातमात्मजम्।\nनीलोत्पलदलश्यामं ततोऽत्यर्थं मुदं ययौ।। १८२.२६ ।।"
  },
  {
    "text": "आदाय वसुदेवोऽपि दारिकां निजमन्दिरम्।\nदेवकीशयने न्यस्य यथापूर्वमतिष्ठत।। १८२.२७ ।।"
  },
  {
    "text": "ततो बालध्वनिं श्रुत्वा रक्षिणः सहसोत्थिताः।\nकंसमावेदयामासुर्देवकीप्रसवं द्विजाः।। १८२.२८ ।।"
  },
  {
    "text": "कंस्स्तूर्णमुपेत्यैनां ततो जग्राह बालिकाम्।\nमुञ्च मुञ्चेति देवक्याऽऽसन्नकण्ठं निवारितः।। १८२.२९ ।।"
  },
  {
    "text": "चिक्षेप च शिलापृष्ठे सा क्षिप्ता वियति स्थितिम्।\nअवाप रूपं च महत्सायुधाष्टमहाभुजम्।।\nप्रजहास तथैवोच्चैः कंसं च रुषिताऽब्रवीत्।। १८२.३० ।।\n<b>योगमायोवाच\n</b>\nकिं मयाऽऽक्षिप्तया कंस जातो यस्त्वां हनिष्यति।\nसर्वस्वभूतो देवानामासीन्मृत्युः पुरा स ते।।\nतदेतत्संप्रधार्याऽऽशु क्रियतां हितमात्मनः।। १८२.३१ ।।"
  },
  {
    "text": "<b>व्यास उवाच\n</b>\nइत्युक्त्वा प्रययौ देवी दिव्यस्रग्गन्धभूषणा।\nपश्यतो भोजराजस्य स्तुता सिद्धैर्विहायसा।। १८२.३२ ।।"
  },
  {
    "text": "इति श्रीमहापुराणे आदि ब्राह्मे श्रीकृष्णोत्पत्तिकथानिरूपणं नाम द्व्यशीत्यधिकशततमोऽध्यायः।। १८२ ।।"
  }
]
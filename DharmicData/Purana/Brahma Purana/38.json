[
  {
    "text": "<b>मदनदहन-वर्मनम्\t</b>\n<b>ब्रह्मोवाच\t</b>\nप्रविष्टे भवनं देवे सूपविष्टे वरासने।\nस वक्रो मन्मथः क्रुरो देवं वेद्धुमना भवत्॥ ३८.१ ॥"
  },
  {
    "text": "तमनाचारसंयुक्तं दुरात्मानं कुलाधमम्।\nलोकान् सर्व्वान् पीडयन्तं सर्वाङ्गावरणात्मकम्॥ ३८.२ ॥"
  },
  {
    "text": "ऋषीणां विघ्नकर्त्तारं नियमानां व्रतैः सह।\nचक्राह्‌वयस्य रूपेण रत्या सह समागतम्॥ ३८.३ ॥"
  },
  {
    "text": "अथाऽऽततायितं विप्रा वेद्धुकामं सुरेश्वरः।\nनयनेन तृतीयेन सावज्ञं समवैक्षत ॥ ३८.४ ॥"
  },
  {
    "text": "ततोऽस्य नेत्रजो वह्निर्ज्वालामालासहस्रवान्।\nसहसा रतिभर्त्तारमदहत् सपरिच्छदम्॥ ३८.५ ॥"
  },
  {
    "text": "स दह्यमानः करुणमार्त्तोऽक्रोशत विस्वरम्।\nप्रसादयंश्च तं देवं पपात धरणीतले॥ ३८.६ ॥"
  },
  {
    "text": "अथ सोऽग्निपरीताङ्गो मन्मथो लोकतापनः।\nपपात सहसा मूर्च्छां क्षणेन समपद्यत॥ ३८.७ ॥"
  },
  {
    "text": "पत्नी तु करुणं तस्य विललाप सुदुःखिता।\nदेवीं देवञ्च दुःखार्त्ता अयाचत् करुणावती॥ ३८.८ ॥"
  },
  {
    "text": "तस्याश्च करुणं ज्ञात्वा देवौ तौ करुणात्मकौ।\nऊचतुस्तां समालोक्य समाश्वास्य च दुःखिताम्॥ ३८.९ ॥"
  },
  {
    "text": "<b>उमामहेश्वरावूचतुः\t</b>\nदग्ध एव ध्रुवं भद्रे नास्योत्पत्तिरिहेष्यते।\nअशरीरोऽपि ते भद्रे कार्यं सर्वं करिष्यति॥ ३८.१० ॥"
  },
  {
    "text": "यदा तु विष्णुर्भगवान् वसुदेवसुतः शुभे।\nतदा तस्य सुतो यश्च पतिस्ते सम्भविष्यति॥ ३८.११ ॥"
  },
  {
    "text": "<b>ब्रह्मोवाच\t</b>\nततः सा तु वरं लब्ध्वा कामपत्नी शुभाननाम।\nजगामेष्टं तदा देशं प्रीतियुक्ता गतक्लमा॥ ३८.१२ ॥"
  },
  {
    "text": "दग्ध्वा कामं ततो विप्राः स तु देवी वृषध्वजः।\nरेमे तत्रोमया सार्द्ध प्रहृष्टस्तु हिमाचले ॥ ३८.१३ ॥"
  },
  {
    "text": "कन्दरेषु च रम्येषु पद्‌मिनीषु गुहासु च।\nनिर्झरैषु च रम्येषु कर्णिकारवनेषु च॥ ३८.१४ ॥"
  },
  {
    "text": "नदीतीरेषु कान्तेषु किन्नराचरितेषु च।\nश्रृङ्गेषु शैलराजस्य तडागेषु सरःसु च॥ ३८.१५ ॥"
  },
  {
    "text": "वनराजिषु रम्यासु नानापक्षिरुतेषु च।\nतीर्थेषु पुण्यतोयेषु मुनीनामाश्रमेषु च॥ ३८.१६ ॥"
  },
  {
    "text": "एतेषु पुण्येषु मनोहरेषु, देशेषु विद्याधरभूषितेषु।\nगन्धर्वयक्षामरसेवितेषु, रेमे स देव्या सहितस्त्रिनेत्रः॥ ३८.१७ ॥"
  },
  {
    "text": "देवैः सहेन्द्रैर्मुनियक्षसिद्धैर्गन्धर्वविद्याधरदैत्यमुख्यैः।\nअन्यैश्च सर्वेर्विविधैर्वृतोऽसौ, तस्मिन्नगे हर्षमवाप शम्भुः॥ ३८.१८ ॥"
  },
  {
    "text": "नृत्यन्ति तत्राप्सरसः सुरेशा, गायन्ति गन्धर्वगणाः प्रहृष्टाः।\nदिव्यानि वाद्यान्यथ वादयन्ति, केचिद्‌द्रुतं देववरं स्तुवन्ति॥ ३८.१९ ॥"
  },
  {
    "text": "एवं स देवः स्वगणैरुपेतो, महाबलैः शक३यमाग्नितुल्यैः।\nदेव्याः प्रियार्थं भगनेत्रहन्ता, गिरिं न तत्याज तदा महात्मा॥ ३८.२० ॥"
  },
  {
    "text": "<b>ऋषय ऊचुः\t</b>\nदेव्या समं तु भगवांस्तिष्ठंस्तत्र स कामहा।\nअकरोत् किं महादेव एतदिच्छाम वेदितुम्॥ ३८.२१ ॥"
  },
  {
    "text": "<b>ब्रह्मोवाच\t</b>\nभगवान् हिमवच्छृङ्गे स हि देव्याः प्रियेच्छया।\nगणेशैर्विविधाकारैर्हासं सञ्जनयन् मुहुः॥ ३८.२२ ॥"
  },
  {
    "text": "देवीं बालेन्दुतिलको रमयंश्च रराम च।\nमहानुभावैः सर्वज्ञैः कामरूपधरैः शुभैः॥ ३८.२३ ॥"
  },
  {
    "text": "अथ देव्याससादैका मातरं परमेश्वरी।\nआसीनां काञ्चने शुभ्र आसने परमाद्‌भुते॥ ३८.२४ ॥"
  },
  {
    "text": "अथ दृष्ट्‌वा सतीं देवीमागतां सुररूपिणीम्।\nआसनेन महार्हेणासम्पादयदनिन्दिताम्॥\nआसीनां तामथोवाच मेना हिमवतः प्रिया॥ ३८.२५ ॥"
  },
  {
    "text": "<b>मेनोवाच\t</b>\nचिरस्यागमतं तेऽद्य वद पुत्रि शुभेक्षणे।\nदरिद्रा क्रीडनैस्त्वं हि भर्त्रा क्रीडसि सङ्गता॥ ३८.२६ ॥"
  },
  {
    "text": "ये दरिद्रा भवन्ति स्म तथैव च निराश्रयाः।\nउभे त एवं क्रीडन्ति यथा तव पतिः शुभे॥ ३८.२७ ॥"
  },
  {
    "text": "<b>मेनोवाच\t</b>\nचिरस्यागमनं तेऽद्य वद पुत्रि शुभेक्षणे।\nदरिद्रा क्रीडनैस्त्वं हि भर्त्रा क्रीडसि सङ्गता।\nविसृष्टा च तदा मात्रा गत्वा देवमुवाच ह॥ ३८.२८ ॥"
  },
  {
    "text": "<b>पार्वत्युवाच\t</b>\nभगवन् देवदेवेश नेह वत्स्यामि भूधरे।\nअन्यं कुरु ममाऽऽवासं भुवनेषु महाद्युते॥ ३८.२९ ॥"
  },
  {
    "text": "<b>देव उवाच\t</b>\nसदा त्वमुच्यमाना वै मया वासार्थमीश्वरि।\nअन्यं न रोचितवती वासं वै देवि कर्हिचित्॥ ३८.३० ॥"
  },
  {
    "text": "इदानीं स्वयमेव त्वं वासमन्यत्र शोभने।\nकस्मान्मृगयसे देवि ब्रूहि तन्मे शुचिस्मिते॥ ३८.३१ ॥"
  },
  {
    "text": "<b>देव्युवाच\t</b>\nगृहं गताऽस्मि देवेश पुतुरद्य महात्मनः।\nदृष्ट्वा च तत्र मे माता विजने लोकभावने॥ ३८.३२ ॥"
  },
  {
    "text": "आसनादिबिरभ्यर्च्य सा मामेवमभाषत।\nउमे तव सदा भर्त्ता दरिद्रः क्रीडनैः शुभे॥ ३८.३३ ॥"
  },
  {
    "text": "क्रीडते न हि देवानां क्रीडा भवति तादृशी।\nयत् किल त्वं महादेव गणैश्च विविर्धस्तथा।\nरमसे तदनिष्टं हि मम मातुर्वृषध्वज ॥ ३८.३४ ॥"
  },
  {
    "text": "<b>ब्रह्मोवाच\t</b>\nततो देवः प्रहस्याऽऽह देवीं हासयितुं प्रभुः॥ ३८.३५ ॥"
  },
  {
    "text": "<b>देव उवाच\t</b>\nएवमेव सन्देहः कस्मान्मन्यु रभूत्तव।\nकृत्तिवासा ह्यवासाश्च श्मशाननिलयश्च ह॥ ३८.३६ ॥"
  },
  {
    "text": "अनिकेतो ह्यण्येषु पर्वतानां गुहासु च।\nविचरामि गणैर्नग्नैर्वृतोऽम्भोजविलोचने॥ ३८.३७ ॥"
  },
  {
    "text": "मा क्रुधो देवि मात्रे त्वं तथ्यं माताऽवदत्तव।\nन हि मातृसमो बन्धुर्जन्तूनामस्ति भूतले॥ ३८.३८ ॥"
  },
  {
    "text": "<b>देव्युपाच\t</b>\n<b>देव्युवाच\t</b>\nमेऽस्ति बन्धुभिः किञ्चित् कृत्यं सुरवरेश्वर।\nतथा कुरु महादेव यथाऽहं सुखमाप्नुयाम्॥ ३८.३९ ॥"
  },
  {
    "text": "<b>ब्रह्मोवाच\t</b>\nश्रुत्वा स देव्या वचनं सुरेशस्तस्याः प्रियार्थे स्वगिरिं विहाय।\nजगाम मेरुं सुरसिद्धसेवितं, भार्य्यसहायः स्वगणैश्च युक्तः॥ ३८.४० ॥"
  },
  {
    "text": "इति श्रीआदिब्राह्मे महापुराणे स्वयम्भुऋषिसंवाद उमा-महेश्वरयोर्हिमवत्परित्यागनिरूपणं नामाष्टात्रिंशोऽध्यायः॥ ३८ ॥"
  }
]
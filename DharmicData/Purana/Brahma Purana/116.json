[
  {
    "text": "<b>अथ षोडशाधिकशततमोऽध्यायः</b>\n<b>वडवादिसहस्रतीर्थवर्णनम्</b>\n<b>ब्रह्मोवाच</b>\nमहानलमिति ख्यातं वडवानलमुच्यते।\nमहानलो यत्र देवो वडवा यत्र सा नदी।। ११६.१ ।।"
  },
  {
    "text": "तत्तीर्थं यत्र वक्ष्यामि मृत्युदोषजरापहम्।\nपुराऽऽसन्नैमिषारण्ये ऋषयः सत्रकारिणः।। ११६.२ ।।"
  },
  {
    "text": "शमितारं च ऋषयो मृत्युं चक्रुस्तपस्विनः।\nवर्तमाने सत्रयागे मृत्यौ शमितरि स्थिते।। ११६.३ ।।"
  },
  {
    "text": "न ममार तदा कश्चिदुभयं स्थास्तु जङगमम्।\nविना पशून्मुनिश्रेष्ठ मर्त्यं चामर्त्यतां गतम्।। ११६.४ ।।"
  },
  {
    "text": "ततस्त्रिविष्टपे शून्ये मर्त्ये चैवातिसंभृते।\nमृत्युनोपेक्षिते देवा राक्षसानूचिरे तदा।। ११६.५ ।।"
  },
  {
    "text": "देवा ऊचुः\nगच्छध्वमृषिसत्रं तन्नाशयध्वं महाध्वरम्।"
  },
  {
    "text": "ब्रह्मोवाच\nइति देववचः श्रुत्वा प्रोचुस्ते राक्षसाः सुरान्।। ११६.६ ।।"
  },
  {
    "text": "असुरा ऊचुः\nविध्वंसयामस्तं यज्ञमस्माकं किं फलं ततः।\nप्रवर्तते विना हेतुं न कोऽपि क्वापि जातुचित्।। ११६.७ ।।"
  },
  {
    "text": "ब्रह्मोवाच\nदेवा अप्यसुरानूचुर्यज्ञार्धं भवतामपि।\nभवेदेव ततो यान्तु ऋषीणां सत्रमुत्तमम्।। ११६.८ ।।"
  },
  {
    "text": "ते श्रुत्वा त्वरिताः सर्वे यत्र यज्ञः प्रवर्तते।\nजग्मुस्तत्र विनाशाय देववाक्याद्विशेषतः।। ११६.९ ।।"
  },
  {
    "text": "तज्ज्ञात्वा ऋषयो मृत्युमाहुः किं कुर्महे वयम्।\nआगता देववचनाद्राक्षसा यज्ञनाशिनः।। ११६.१० ।।"
  },
  {
    "text": "मृत्युना सह संमन्त्र्य नैमिषारण्यवासिनः।\nसर्वे त्यक्त्वा स्वाश्रमं तं शमित्रा सह नारद।। ११६.११ ।।"
  },
  {
    "text": "अग्निमात्रमुपादाय त्यक्त्वा पात्रादिकं तु यत्।\nक्रतुनिष्पत्तये जग्मुगौर्तमीं प्रति सत्वराः।। ११६.१२ ।।"
  },
  {
    "text": "तत्र स्नात्वा महेशानं रक्षणायोपतस्थिरे।\nकृताञ्जलिपुटास्ते तु तुष्टुवुस्त्रिदशेश्वरम्।। ११६.१३ ।।"
  },
  {
    "text": "ऋषय ऊचुः\nयो लीलया विश्वमिदं चकार, धाता विधाता भुवनत्रयस्य।\nयो विश्वरूपः सदसत्परो यः, सोमेश्वरं तं शरणं व्रजाम्।। ११६.१४ ।।"
  },
  {
    "text": "मृत्युरुवाच\nइच्छामात्रेण यः सर्वं हन्ति पाति करोति च।\nतमहं त्रिदशेशानं शरणं यामि शंकरम्।। ११६.१५ ।।"
  },
  {
    "text": "महानलं महाकायं महानागविभूषणम्।\nमहामूर्तिधरं देवं शरणं यामि शंकरम्।। ११६.१६ ।।"
  },
  {
    "text": "ब्रह्मोवाच\nततः प्रोवाच भगवान्मृत्यो का प्रीतिरस्तु ते।। ११६.१७ ।।"
  },
  {
    "text": "मृत्युरुवाच\nराक्षसेभ्यो भयं घोरमापन्नं त्रिदशेश्वर।\nयज्ञमस्मांश्च रक्षस्व यावत्सत्रं समाप्यते।। ११६.१८ ।।"
  },
  {
    "text": "ब्रह्मोवाच\nतथा चकार भगवांस्त्रिनेत्रो वृषभध्वजः।\nशमित्राः मृत्युना सत्रमृषीणां पूर्णतां ययौ।। ११६.१९ ।।"
  },
  {
    "text": "हविषां भागधेयाय आजग्मुरमराः क्रमात्।\nतानवोचन्मुनिगणाः संक्षुब्धा मृत्युना सह।। ११६.२० ।।"
  },
  {
    "text": "ऋषय ऊचुः\nअस्मन्मखविनाशाय राक्षसाः प्रेषिता यतः।\nतस्माद्भवद्भ्यः पापिष्ठा राक्षसाः सन्तु शत्रवः।। ११६.२१ ।।"
  },
  {
    "text": "ततः प्रभृति देवानां राक्षसा वैरिणोऽभवन्।\nकृत्यां च व़डवां तत्र देवाश्च ऋषयोऽमलाः।। ११६.२२ ।।"
  },
  {
    "text": "मृत्योर्भार्या भव त्वं तामित्युक्त्वा तेऽभ्यषेचयत्।\nअभिषेकोदकं यत्तु सा नदी वडवाऽभवत्।। ११६.२३ ।।"
  },
  {
    "text": "मृत्युना स्थापितं लिङ्गं महानलमिति श्रुतम्।\nततः प्रभृति तत्तीर्थं वडवासंगमं विदुः।। ११६.२४ ।।"
  },
  {
    "text": "महानलो यत्र देवस्तत्तीर्थं भुक्तिमुक्तिदम्।\nसहस्रं तत्र तीर्थानां सर्वाभीष्टप्रदायिनाम्।।\nउभयोस्तीरयोस्तत्र स्मरणादघघातिनाम्।। ११६.२५ ।।"
  },
  {
    "text": "इति श्रीमहापुराणे आदिब्राह्मो तीर्थमाहात्म्ये व़डवादिसहस्रतीर्थवर्णनं नाम षोडशाधिकशततमोऽध्यायः।। ११६ ।।"
  },
  {
    "text": "गौतमिमाहात्म्ये सप्तचत्वारिंशोऽध्यायः।। ४७ ।।"
  }
]
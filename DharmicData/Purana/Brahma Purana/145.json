[
  {
    "text": "<b>ब्रह्मोवाच\n</b>\nमार्कण्डेर्यं नाम तीर्थं सर्वपापविमोचनम्।\nसर्वक्रतुफलं पुण्यमगौघविनिवारणम्।। १४५.१ ।।\nतस्य प्रभावं वक्ष्यामि श्रृणु नारद यत्नतः।\nमार्कण्डेयो भरद्वाजो वसिष्ठोऽत्रिश्च गौतमः।। १४५.२ ।।\nयाज्ञवल्क्यस्च जाबालिर्मुनयोऽन्येऽपि नारद।\nएते शास्त्रप्रणेतारो वेदवेदाङ्गपारगाः।। १४५.३ ।।\nपुराणन्यायमीमांसाकथासु परिनिष्ठिताः।\nमिथः समूचुर्विद्वांसो मुक्तिं प्रति यथामति।। १४५.४ ।।\nकेचिज्ज्ञानं प्रशंसन्ति केचित्कर्म तथोऽभयम्।\nएवं विवदमानास्ते मामूचुरुभयं मतम्।। १४५.५ ।।\nमदीयं तु मतं ज्ञात्वा ययुश्चक्रगदाधरम्।।\nतस्य चापि मतं ज्ञात्वा ऋषयस्ते महौजसः।। १४५.६ ।।\nपुनर्विवदमानास्ते शंकरं प्रष्टुमुद्यताः।\nगङ्गायां च भवं पूज्य तमेवार्थ शशंसिरे।। १४५.७ ।।\nकर्मणस्तु प्रधानत्वमुवाच त्रिपुरान्तकः।\nक्रियारूपं च तज्ज्ञानं क्रिया सैव तदुच्यते।। १४५.८ ।।\nतस्मात्सर्वाणि भूतानि कर्मणा सिद्धिमाप्नुयुः।\nकर्मैव विश्वतोव्यापि तदृते नास्ति किंचन।। १४५.९ ।।\nविद्याभ्यासो यज्ञकृतिर्योगाभ्यासः शिवार्चनम्।\nसर्व कर्मैव नाकर्मी प्राणी क्वाप्यत्र विद्यते।। १४५.१० ।।\nकर्मैव कारणं तस्मादन्यदुन्मत्तचेष्टितम्।\nऋषीणां यत्र संवादो यत्र देवो महेश्वरः।। १४५.११ ।।\nचकार निर्णयं सर्वं कर्मणाऽवाप्यते नृभिः।\nमार्कण्डं सुख्यतः कृत्वा ततो मार्कण्डमुच्यते।। १४५.१२ ।।\nतीर्थमृषिगणकीर्णं गङ्गाया उत्तरे तटे।\nपितॄणां पावनं पुण्यं स्मरणादपि सर्वदा।। १४५.१३ ।।\nतत्राष्टौ नवतिस्तात तीर्थान्याह जगन्मयः।\nवेदेन चापि तत्प्रोक्तमृषयो मेनिरे च तत्।। १४५.१४ ।।\nइति श्रीमहापुराणे आदिब्राह्मे तीर्थमाहात्म्ये मार्कण्डेयाद्यष्टनवतितीर्थवर्णनं नाम पञ्चचत्वारिंशदधिकशततमोऽध्यायः।। १४५ ।।\nगौतमीमाहात्म्ये षट्‌सप्ततितमोऽध्यायः।। ७६ ।।"
  }
]
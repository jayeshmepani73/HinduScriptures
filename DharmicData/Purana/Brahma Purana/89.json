[
  {
    "text": "<b>अथोननवतितमोऽध्यायः</b>\n<b>अरुणावरुणासंगमाश्वभानुतीर्थवर्णनम्</b>\n<b>ब्रह्मोवाच</b>\nअरुणा वरुणा चैव नद्यौ पुण्यतरे शुभे।\nतयोश्च संगमः पुण्यो गङ्गायां मुनिसत्तम्।। ८९.१ ।।"
  },
  {
    "text": "तदुत्पत्तिं श्रृणुष्वेह सर्वपापविनाशिनीम्।\nकाश्यपस्य सुतो ज्येष्ठ आदित्यो लोकविश्रुतः।। ८९.२ ।।"
  },
  {
    "text": "त्रैलोक्यचक्षुस्तीक्ष्णांशुः सप्ताश्वो लोकपूजितः।\nतस्य पत्नी उषा ख्याता त्वाष्ट्री त्रैलोक्यसुन्दरी।। ८९.३ ।।"
  },
  {
    "text": "भर्तुः प्रतापतीव्रत्वमसहन्ती सुमध्यमा।\nचिन्तयामास किं कृत्यं मम स्यादिति भामिनी।। ८९.४ ।।"
  },
  {
    "text": "तस्याः पुत्रौ महाप्राज्ञौ मनुर्वैवस्वतो यमः।\nयमुना च नदी पुण्या श्रृणु विस्मयकारणम्।। ८९.५ ।।"
  },
  {
    "text": "साऽकरोदात्मनश्छायामात्मरूपेण यत्नतः।\nतामब्रवीत्तश्चोषां त्वं च मत्सदृशी भव।। ८९.६ ।।"
  },
  {
    "text": "भर्तारं त्वमपत्यानि पालयस्व ममाऽज्ञया।\nयावदागमनं मे स्यात्पत्युस्तावत्प्रिया भव।। ८९.७ ।।"
  },
  {
    "text": "नाऽऽख्यातव्यं त्वाया क्वापि अपत्यानां तथा प्रिये।\nतथेत्याह च सा छाया निजगाम गृहादुषा।। ८९.८ ।।"
  },
  {
    "text": "इत्युक्त्वा सा जगामाऽऽशु शान्तं रूपमभीप्सती।\nसा गत्वोषा गृहं त्वष्टुः पित्रे सर्वं न्यवेदयत्।।\nत्वष्टाऽपि चकितः प्राह तां सुतां सुतवत्सलः।। ८९.९ ।।"
  },
  {
    "text": "त्वष्टोवाच\nनैतद्युक्तं भर्तृमत्या यत्स्वैरेण प्रवर्तनम्।\nअपत्यानां कथं वृत्तिर्भर्तुर्वा सवितुस्तव।।\nबिभेमि भद्रे शिष्टोऽहं भर्तुर्गेह पुनर्व्रज।। ८९.१० ।।"
  },
  {
    "text": "ब्रह्मोवाच\nएवमुक्ता तु पित्रा सा नेत्युक्त्वा वै पुनः पुनः।\nउत्तरं च कुरोर्देशं जगाम तपसे त्वरा।। ८९.११ ।।"
  },
  {
    "text": "तत्र तेषे तपस्तीव्रं व़डवारूपधारिणी।\nदुष्प्रेक्षं तं स्वकं कान्तं ध्यायन्ती निश्चला उषा।। ८९.१२ ।।"
  },
  {
    "text": "एतस्मिन्नन्तरं तात छाया चोषास्वरूपिणी।\nपत्यौ सा वर्तयामास अपत्यान्यथ जज्ञिरे।। ८९.१३ ।।"
  },
  {
    "text": "सावर्णिश्च शनिश्चैव विष्टचिर्या दुष्टकन्यका।\nसा छाया वर्तयामास वैषम्येणैव नित्यशः।। ८९.१४ ।।"
  },
  {
    "text": "स्वेष्वपत्येषु चोषाया यमस्तत्र चुकोप ह।\nवैषम्येणाथ वर्तन्तीं छायां तां मातरं तदा।। ८९.१५ ।।"
  },
  {
    "text": "ताडयामास पादेन दक्षिणाशापतिर्यमः।\nपुत्रदौर्जन्यसंक्षोभाच्छाया वैवस्वतं यमम्।। ८९.१६ ।।"
  },
  {
    "text": "शशाप पाप ते पादो विशीर्यतु ममाऽऽज्ञया।\nविशीर्णचरणो दुःखाद्रुदन्पितरमभ्यगात्।।\nसवित्रे तं तु वृत्तान्तं न्यवेदयदशेषतः।। ८९.१७ ।।"
  },
  {
    "text": "यम उवाच\nनेयं माता सुरश्रेष्ठ यया शप्तोऽहमीदृशः।\nअपत्येषु विरुद्धेषु जननी नैव कुप्यते।। ८९.१८ ।।"
  },
  {
    "text": "यद्बाल्यादब्रवं किंचिदथवा दुष्कृतं कृतम्।\nनैव कुप्यति सा माता तस्मान्नेयं ममाम्बिका।। ८९.१९ ।।"
  },
  {
    "text": "यदपत्यकृतं किंचित्साध्वस्वाधु यथा तथा।\nमात्यस्यां सर्वमप्येतत्तस्मान्मातेति गीयते।। ८९.२० ।।"
  },
  {
    "text": "प्रधक्ष्यन्तीव मां तात नित्यं पश्यति चक्षुषा।\nवक्त्यग्निकालसदृशा वाचा नेयं मदम्बिका।। ८९.२१ ।।"
  },
  {
    "text": "ब्रह्मोवाच\nतत्पुत्रवचनं श्रुत्वा सविताऽचिन्तयत्ततः।\nइयं छाया नास्य माता उषा माता तु साऽन्यतः।। ८९.२२ ।।"
  },
  {
    "text": "मम शान्तिमभीप्सन्ती देशेऽन्यस्मिंस्तपोरता।\nउत्तरे च कुरौ त्वाष्ट्री वडवारूपधारिणी।। ८९.२३ ।।"
  },
  {
    "text": "तत्राऽऽस्ते सा इति ज्ञात्वा जगामेशो दिवाकरः।\nयत्र सा वर्तते कान्ता अश्वरूपः स्वयं तदा।। ८९.२४ ।।"
  },
  {
    "text": "तां दृष्ट्वा वडवारूपां पर्यधावद्धयाकृतिः।\nकामातुरं हयं दृष्ट्वा श्रुत्वा वै ह्रेषितस्वनम्।। ८९.२५ ।।"
  },
  {
    "text": "उषा पतिव्रतोपेता पतिध्यानपरायणा।\nहयधर्षणसंभीता को न्वयं चेत्यजानती ।। ८९.२६ ।।"
  },
  {
    "text": "अपलायत्पतौ प्राप्ते दक्षिणाभिमुखी त्वरा।\nको नु मे रक्षकोऽत्र स्यादृषयो वाऽथवा सुराः।। ८९.२७ ।।"
  },
  {
    "text": "धावन्तीं तां प्रियामश्वामश्वरूपधरः श्वयम्।\nपर्यधावद्यतो याति उषा भानुस्ततस्ततः।। ८९.२८ ।।"
  },
  {
    "text": "स्मरग्रहवशे जातः को दुश्चेष्टं न चेष्टते।\nभागीरथीं नदीश्चान्या वनान्युपवनानि च।। ८९.२९ ।।"
  },
  {
    "text": "नर्मदां चाथ विन्ध्यं च दक्षिणाभिमुखावु(खी उ)भौ।\nअतिक्रम्य भयोद्विग्ना त्वाष्ट्य्रभ्यगाच्च गौतमीम्।। ८९.३० ।।"
  },
  {
    "text": "त्रातारः सन्ति मुनयो जनस्थान इति श्रुतम्।\nऋषीणामाश्रमं साऽश्वा प्रविष्टा गौतमीं तथा।। ८९.३१ ।।"
  },
  {
    "text": "अनुप्राप्तस्तथा चाश्वो भानुस्तुद्रूपवांस्ततः।\nअश्वं निवारयामासुजंनस्था मुनिदारकाः।।\nततः कोपादृषींस्तांश्च शशापोषापतिः प्रभुः।। ८९.३२ ।।\n(ततः कोपाद्बटून्पञ्च शशापोषापतिः प्रभुः -पा.भे.)"
  },
  {
    "text": "भानुरुवाच\nनिवारयथ मां यस्माद्वटा यूयं भविष्यथ।। ८९.३३ ।।"
  },
  {
    "text": "ब्रह्मोवाच\nज्ञानदृष्ट्या तु मुनयो मेनिरेऽश्वमुषापतिम्।\nस्तुवन्तो देवदेवेशं भानुं तं मुनयो मुदा।। ८९.३४ ।।"
  },
  {
    "text": "स्तूयमानो मुनिगणैरश्वं भानुरथागमत्।\nवडवाया मुखे लग्नं मुखं चाश्वस्वरूपिणम्।। ८९.३५ ।।"
  },
  {
    "text": "ज्ञात्वा त्वाष्ट्री च भर्तारं मुखाद्वीर्यं प्रसुस्रुवे।\nतयोर्वीर्येण गङ्गायामश्विनौ समजायताम्।। ८९.३६ ।।"
  },
  {
    "text": "तत्राऽऽगच्छन्सुरगणाः सिद्धाश्च मुनयस्तथा।\nनद्यो गावस्तथौषव्यो देवा ज्योदिर्गणास्तथा।। ८९.३७ ।।"
  },
  {
    "text": "सप्ताश्वश्च रथः पुण्यो ह्यरुणो भानुसारथिः।\nयमो मनुश्च वरुणः शनिर्वैवस्वतस्तथा।। ८९.३८ ।।"
  },
  {
    "text": "यमुना च नदी पुण्या तापी चैव महानदी।\nतत्तद्रूपं समास्थाय नद्यस्ता विस्मयान्मुने।। ८९.३९ ।।"
  },
  {
    "text": "द्रष्टुं ते विस्मयाविष्टा आजग्मुः श्वशुरस्तथा।\nअभिप्रायं विदित्वा तु श्वशुरं भानुरब्रवीत्।। ८९.४० ।।"
  },
  {
    "text": "भानुरुवाच\nउषायाः प्रीतये त्वष्टः कुर्वत्यास्तप उत्तमम्।\nयन्त्रारूढं च मां कृत्वा छिन्धि तेजांस्यनेकशः।।\nयावत्सौख्यं भवेदस्यास्तावच्छिन्धि प्रजापते।। ८९.४१ ।।"
  },
  {
    "text": "तथेत्युक्त्वा ततस्त्वष्टा सोमनाथस्य संनिधौ।\nतेजसां छेदनं चक्रे प्रभासं तु ततो विदुः।। ८९.४२ ।।"
  },
  {
    "text": "भर्त्रा च संगता यत्र गौतम्यामश्वरूपिणी।\nअश्विनोर्यत्र चोत्पत्तिरश्वतीर्थं तदुच्यते।। ८९.४३ ।।"
  },
  {
    "text": "भानुतीर्थं तदाख्यातं तथा पञ्चवटाश्रमः।\nतापी च यमुना चैव पितरं द्रष्टुमागते।। ८९.४४ ।।"
  },
  {
    "text": "अरुणावरुणानद्योर्गङ्गायां संगमः शुभः।\nदेवानां तत्र तीर्थानामागतानां पृथक्पृथक्।। ८९.४५ ।।"
  },
  {
    "text": "नव त्रीणि सहस्राणि तीर्थानि गुणवन्ति च।\nतत्र स्नानं च दानं च सर्वंमक्षयपुष्यदम्।। ८९.४६ ।।"
  },
  {
    "text": "स्मरणात्पठनाद्वाऽपि श्रवणादपि नारद।\nसर्वपापविनिर्मुक्तो धर्मवान्स सुखी भवेत्।। ८९.४७ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्येऽरुणासंगमाश्वभानुतीर्थवर्णनं नामोननवतितमोऽध्यायः।। ८९ ।।"
  },
  {
    "text": "गौतमीमाहात्म्ये विंशतितमोऽध्यायः।। २० ।।"
  }
]
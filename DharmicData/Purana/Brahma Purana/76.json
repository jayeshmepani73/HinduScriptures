[
  {
    "text": "<b>अथ षट्सप्ततितमोऽध्यायः</b>\n<b>स्वर्गादौ पंचदशाकृत्या गङ्गाया गमनम्</b>\n<b>नारद उवाच</b>\nमहेश्वरजटाजूटाद्गङ्गमादाय गौतमः।\nआगत्य ब्रह्मणः पुण्ये ततः किमकरोद्गिरौ।। ७६.१"
  },
  {
    "text": "ब्रह्मोवाच\nआदाय गौतमो गङ्गां शुचिः प्रयतमानसः।\nपूजितो देवगन्धर्वैस्तथा गिरिनिवासिभिः।। ७६.२ ।।"
  },
  {
    "text": "गिरेर्मूध्नि जटां स्थाप्य स्मरन्देवं त्रिलोचनम्।\nउवाच प्राञ्जलिर्भूत्वा गङ्गां स द्विजासत्तमः।। ७६.३ ।।"
  },
  {
    "text": "गौतम उवाच\nत्रिलोचनजटोद्भूते सर्वकामप्रदायिनि।\nक्षमस्व मातः शान्ताऽसि सुखं याहि हितं कुरु।। ७६.४ ।।"
  },
  {
    "text": "ब्रह्मोवाच\nएवमुक्ता गौतमेन गङ्गा प्रोवाच गौतमम्।\nदिव्यरूपधरा देवी दिव्यस्रगनुलेपना।। ७६.५ ।।"
  },
  {
    "text": "गङ्गोवाच\nगच्छेयं देवसदनमथवाऽपि कमण्डलुम्।\nरसातलं वा गच्छेयं जातस्त्वं सत्यवागसि।। ७६.६ ।।"
  },
  {
    "text": "गौतम उवाच\nत्रयाणामुपकारार्थं लोकानां याचिता मया।\nशंभुना च तथा दत्ता देवि तन्नान्यथा भवेत्।। ७६.७ ।।"
  },
  {
    "text": "ब्रह्मोवाच\nतद्गौतमवचः श्रुत्वा गङ्गा मेने द्विजेरितम्।\nत्रेधाऽऽत्मानं विभज्याथ स्वर्गमर्त्यरसातले।। ७६.८ ।।"
  },
  {
    "text": "स्वर्गे चतुर्धा व्यगमत्सप्तधा मर्त्यमण्डले।\nरसातले चतुर्धैव सैवं पञ्चदशाकृतिः।। ७६.९ ।।"
  },
  {
    "text": "सर्वत्र सर्वभूतैव सर्वपापविनाशिनी।\nसर्वकामप्रदा नित्यं सैव वेदे प्रगीयते।। ७६.१० ।।"
  },
  {
    "text": "मर्त्यामर्त्यगतामेव पश्यन्ति न तलं गताम्।\nनैव स्वर्गगतां मर्त्याः पश्यन्त्यज्ञानबुद्धयः।। ७६.११ ।।"
  },
  {
    "text": "यावत्सागरगा देवी तावद्देवमयी स्मृता।\nउत्सृष्टा गौतमेनैव प्रायात्पूर्वार्णवं प्रति।। ७६.१२ ।।"
  },
  {
    "text": "ततो देवर्षिभिर्जुष्टां मातरं जगतः शुभाम्।\nगौतमो मुनिशार्दूलः प्रदक्षिणमथाकरोत्।। ७६.१३ ।।"
  },
  {
    "text": "त्रिलोचनं सुरेशानं प्रथमं पूज्य गौतमः।\nउभयोस्तीरयोः स्नानं करोमीति दधे मतिम्।। ७६.१४ ।।"
  },
  {
    "text": "स्मृतमात्रस्तदा तत्राऽऽविरासीत्करुणार्णवः।\nतत्र स्नानं कथं सिध्येदित्येवं शर्वमब्रवीत्।। ७६.१५ ।।"
  },
  {
    "text": "कृताञ्जलिपुटो भूत्वा भक्तिनम्रस्त्रिलोचनम।। ७६.१६ ।।"
  },
  {
    "text": "गौतम उवाच\nदेवदेव महेशान तीर्थस्नानविधिं मम।\nब्रूहि सम्यङ्महेशान लोकानां हितकाम्यया।। ७६.१७ ।।"
  },
  {
    "text": "महर्षे श्रृणु सर्वं च विधिं गोदावरीभवम्।\nपूर्वं नान्दीमुखं कृत्वा देहशुद्धिं विधाय च।। ७६.१८ ।।"
  },
  {
    "text": "ब्राह्मणान्भोजयित्वा च तेषामाज्ञां प्रगृह्य च।\nब्रह्मचर्येण गच्छन्ति पतितालापवर्जिताः।। ७६.१९ ।।"
  },
  {
    "text": "यस्य हस्तौ च पादौ च मनश्चैव सुसंयतम्।\nविद्या तपश्च कीर्तिश्च स तीर्थफलमश्नुते।। ७६.२० ।।"
  },
  {
    "text": "भावदुर्ष्टिं परित्यज्य स्वधर्मपरिनिष्ठितः।\nश्रान्तसंवाहनं कुर्वन्दद्यादन्नं यथोचितम्।। ७६.२१ ।।"
  },
  {
    "text": "अकिंचनेभ्यः साधुभ्यो दद्याद्वस्त्राणि कम्बलान्।\nश्रृण्वन्हरिकथां दिव्यां तथा गङ्गासमुद्भवाम्।।\nअनेन विधिना गच्छन्सम्यक्तीर्थफलं लभेत्।। ७६.२२ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये षट्सप्ततितमोऽध्यायः।। ७६ ।।"
  },
  {
    "text": "गौतमीमाहात्म्ये सप्तमोऽध्यायः।। ७ ।।"
  }
]
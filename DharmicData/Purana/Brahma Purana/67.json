[
  {
    "text": "<b>अथ सप्तषष्टितमोऽध्यायः</b>\n<b>द्वादशयात्रामाहात्म्यवर्णनम्</b>\n<b>मुनय ऊचुः</b>\nएकैकस्यास्तु यात्रायाः फलं ब्रूहि पृथक्पृथक्।\nयत्प्राप्नोति नरः कृत्वा नारी वा तत्र संयता।। ६७.१ ।।"
  },
  {
    "text": "प्रतियात्राफलं विप्राः श्रृणुध्वं गदतो मम।\nयत्प्राप्नोति नरः कृत्वा तस्मिन्क्षेत्रे सुसंयतः।। ६७.२ ।।"
  },
  {
    "text": "गुडिवायां तथोत्थाने फाल्गुन्यां विषुवे तथा।\nयात्रां कृत्वा विधानेन दृष्ट्वा कृष्णं प्रणम्य च।। ६७.३ ।।"
  },
  {
    "text": "संकर्षणं सुभद्रां च लभेत्सर्वत्र वै फलम्।\nनरो गच्छेद्विव्यणुलोके यावदिन्द्राश्चतुर्दश।। ६७.४ ।।"
  },
  {
    "text": "यावद्यात्रां ज्येष्ठमासे करोति विधिवन्नरः।\nतावत्कल्पं विष्णुलोके सुखं भुङ्क्ते न संशयः।। ६७.५ ।।"
  },
  {
    "text": "तस्मिन्क्षेत्रवरे पुण्ये रम्ये श्रीपुरुषोतमे।\nभुक्तिमुक्तिप्रदे नॄणां सर्वसत्त्वसुखावहे।। ६७.६ ।।"
  },
  {
    "text": "ज्येष्ठे यात्रां(त्रा)नरः कृत्वा नारी वा संयतेन्द्रियः।\nयथोक्तेन विधानेन दश द्वे च समाहितः।। ६७.७ ।।"
  },
  {
    "text": "प्रतिष्ठां कुरुते यस्तु शाठ्यदम्भविवर्जितः।\nस भुक्त्वा विविधान्भोगान्मोक्षं चान्ते लभेद्ध्रुवम्।। ६७.८ ।।"
  },
  {
    "text": "मुनय ऊचुः\nश्रोतुमिच्छामहे देव प्रतिष्ठां वदतस्तव।\nविधानं चार्चनं दानं फलं तत्र जगत्पतेः।। ६७.९ ।।"
  },
  {
    "text": "ब्रह्मोवाच\nश्रृणुध्वं मुनिशार्दूलाः प्रतिष्ठां विधिचोदिताम्।\nयां कृत्वा तु नरो भक्त्या नारी वा लभते फलम्।। ६७.१० ।।"
  },
  {
    "text": "यात्राद्वादश संपूर्णा यदा स्यात्तु(स्युस्तु)द्विजोत्तमाः।\nतदा कुर्वीत विधिवत्प्रतिष्ठां पापनाशिनीम्।। ६७.११ ।।"
  },
  {
    "text": "ज्येष्ठे मासि सिते पक्षे त्वेकादश्यां समाहितः।\nगत्वा जलाशयं पुण्यमाचम्य प्रयतः शुचिः।। ६७.१२ ।।"
  },
  {
    "text": "आवाह्यसर्वतीर्थानि ध्यात्वा नारायणं तथा।\nततः स्नानं प्रकुर्वीत विधिवत्सुसमाहितः।। ६७.१३ ।।"
  },
  {
    "text": "यस्य यो विधिरुद्दिष्ट ऋषिभिः स्नानकर्मणि।\nतेनैव तु विधानेन स्नानं तस्य विधीयते।। ६७.१४ ।।"
  },
  {
    "text": "स्नात्वा सम्यग्विधानेन ततो देवानृषीन्पितॄन्।\nसंतर्पयेत्तथाऽन्यांश्च नामगोत्रविधानवित्।। ६७.१५ ।।"
  },
  {
    "text": "उत्तीर्य वाससी धौते निर्मले परिधाय वै।\nउपस्पृश्य विधानेन भास्कराभिमुखस्ततः।। ६७.१६ ।।"
  },
  {
    "text": "गायत्रीं पावनीं देवीं मनसा वेदमातरम्।\nसर्वपापहरां पुण्यां जपेदष्टोत्तरं शतम्।। ६७.१७ ।।"
  },
  {
    "text": "पुण्यांश्च सौरमन्त्रांश्च श्रद्धया सुसमाहितः।\nत्रिःप्रदक्षिणमावृत्य भास्करं प्रणमेत्ततः।। ६७.१८ ।।"
  },
  {
    "text": "वेदोक्तं त्रिषु वर्णेषु स्नानं जाप्यमुदाहृतम्।\nस्त्रीसूद्रयोः स्नानजाप्यं वेदोक्तविधिवर्जितम्।। ६७.१९ ।।"
  },
  {
    "text": "ततो गच्छेद्गृहं मौनी पूजयेत्पुरुषोत्तमम्।\nप्रक्षाल्य हस्तौ पादौ च उपस्पृश्य यथाविधि।। ६७.२० ।।"
  },
  {
    "text": "घृतेन स्नापयेद्देवं क्षीरेण तदनन्तरम्।\nमधुगन्धोदकेनैव तीर्थचन्दनवारिणा।। ६७.२१ ।।"
  },
  {
    "text": "ततो वस्त्रयुगं श्रेष्ठं भक्त्या तं परिधापयेत्।\nचन्दनागरुकर्पूरैः कुङ्कुमेन विलेपयेत्।। ६७.२२ ।।"
  },
  {
    "text": "पूजयेत्परया भक्त्या पद्मैश्च पुरुषोत्तमम्।\nअन्यैश्च वैष्णवैः पुष्पैरर्चयेन्मल्लिकादिभिः।। ६७.२३ ।।"
  },
  {
    "text": "संपूज्यैवं जगन्नाथं भुक्तिमुक्तिप्रदं हरिम्।\nधूपं चागुरुसंयुक्तं दहेद्देवस्य चाग्रतः।। ६७.२४ ।।"
  },
  {
    "text": "गुग्गुलं च मुनिश्रेष्ठा दहेद्गन्धसमन्वितम्।\nदीपं प्रज्वालयेद्भक्त्या यथाशक्त्या(क्ति)घृतेन वै।। ६७.२५ ।।"
  },
  {
    "text": "अन्यांश्च दीपकान्दद्यद्द्वादशैव समाहितः।\nघृतेन च मुनिश्रेष्ठास्तिलतैलेन वा पुनः।। ६७.२६ ।।"
  },
  {
    "text": "नैवेद्ये पायसापूपशष्कुलीवटकं तथा।\nमोदकं फाणितं वाऽल्पं फलानि च निवेदयेत्।। ६७.२७ ।।"
  },
  {
    "text": "एवं पञ्चोपचारेण संपूज्य पुरुषोत्तमम्।\nनमः पुरुषोत्तमायेति जपेदष्टोत्तरं शतम्।। ६७.२८ ।।"
  },
  {
    "text": "ततः प्रसादयेद्देवं भक्त्या तं पुरुषोत्तमम्।\nनमस्ते सर्वलोकेश भक्तानामभयप्रद।। ६७.२९ ।।"
  },
  {
    "text": "संसारसागरे मग्नं त्राहि मां पुरुषोत्तम।\nयास्ते मया कृता यात्रा द्वादशैव जगत्पते।। ६७.३० ।।"
  },
  {
    "text": "प्रसादात्तव गोविन्द संपूर्णास्ता भवन्तु मे।\nएवं प्रसाद्य तं देवं दण्डवत्प्रणिपत्य च।। ६७.३१ ।।"
  },
  {
    "text": "ततोऽर्चयेद्गुरुं भक्त्या पुष्पवस्त्रानुलेपनैः।\nनानयोरन्तरं यस्माद्विद्यते मुनिसत्तमाः।। ६७.३२ ।।"
  },
  {
    "text": "देवस्योपरि कुर्वीत श्रद्धया सुसमाहितः।\nनानापुष्पैर्मुनिश्रेष्ठा विचित्रं पुष्पमण्डपम्।। ६७.३३ ।।"
  },
  {
    "text": "कृत्वाऽवधारणं पश्चाज्जागरं कारयेन्निशि।\nकथां च वासुदेवस्य गीतिकां चापि कारयेत्।। ६७.३४ ।।"
  },
  {
    "text": "ध्यायन्पठन्स्तुवन्देवं प्रणयेद्रजनीं बुधः।\nततः प्रभाते विमले द्वादश्यां द्वादशैव तु।। ६७.३५ ।।"
  },
  {
    "text": "निमन्त्रयेद्व्रतस्नातान्ब्राह्मणान्वेदपारगान्।\nइतिहासपुराणज्ञाञ्श्रोत्रियान्संयतेन्द्रियान्।। ६७.३६ ।।"
  },
  {
    "text": "स्नात्वा सम्यग्विधानेन धौतवासा जितेन्द्रियः।\nस्नापयेत्पूर्ववत्तत्र पुजयेत्पुरुषोत्तमम्।। ६७.३७ ।।"
  },
  {
    "text": "गन्धैः पुष्पैरुपहारैर्नैवेद्यैर्दीपकैस्तथा।\nउपचारैर्बहुविधैः प्रणिपातैः प्रदक्षिणैः।। ६७.३८ ।।"
  },
  {
    "text": "याप्यैः स्तुतिनमस्कारैर्गीतवाद्यैर्मनोहरैः।\nसंपूज्यैवं जगन्नाथं ब्राह्मणान्पूजयेत्ततः।। ६७.३९ ।।"
  },
  {
    "text": "द्वादशैव तु गास्तेभ्यो दत्त्वा कनकमेव च।\nछत्रोपानद्युगं चैव श्रद्धाभक्तिसमन्वितः।। ६७.४० ।।"
  },
  {
    "text": "भक्त्या तु सधनं तेभ्यो दद्याद्वस्त्रादिकं द्विजाः।\nसद्भावेन तु गोविन्दस्तोष्यते पूजितो यतः।। ६७.४१ ।।"
  },
  {
    "text": "आचार्याय ततो दद्याद्गोवस्त्रं कनकं तथा।\nछत्रोपानद्युगं चान्यत्कांस्यपात्रं च भक्तितः।। ६७.४२ ।।"
  },
  {
    "text": "ततस्तान्भोजयेद्विप्रान्भोज्यं पायसपूर्वकम्।\nपक्वान्नं भक्ष्यभोज्यं च गुडसर्पिःसमन्विततः।। ६७.४३ ।।"
  },
  {
    "text": "ततस्तानन्नतृप्नांश्च ब्राह्मणान्स्वस्थमानसान्।\nद्वादशैवोदकुम्भांश्च दद्यात्तेभ्यः समोदकान्।। ६७.४४ ।।"
  },
  {
    "text": "दक्षिणांच यथाशक्त्या(क्ति)दद्यात्तेभ्यो विमत्सरः।\nकुम्भं च दक्षिणां चैव आचार्याय निवदयेत्।। ६७.४५ ।।"
  },
  {
    "text": "एवं संपूज्य तान्विप्रान्गुरुं ज्ञानप्रदायकम्।\nपूजयेत्परया भक्त्या विष्णुतुल्यं द्विजोत्तमाः।। ६७.४६ ।।"
  },
  {
    "text": "सुवर्णवस्त्रगोधान्यैर्द्रव्यैश्चान्यैर्वरैर्बुधः।\nसंपूज्य तं नमस्कृत्य इमं मन्त्रमुदीरयेत्।। ६७.४७ ।।"
  },
  {
    "text": "सर्वव्यापी जगन्नाथः शङ्खचक्रगदाधरः।\nअनादिनिधनो देवः प्रीयतां पुरुषोत्तमः।। ६७.४८ ।।"
  },
  {
    "text": "इत्युच्चार्य ततो विप्रांस्त्रिः कृत्वा च प्रदक्षिणाम्।\nप्रणम्य शिरसा भक्त्या आचार्यं तु विसर्जयेत्।। ६७.४९ ।।"
  },
  {
    "text": "ततस्तान्ब्राह्मणान्भक्त्या चाऽऽसीमान्तमनुव्रजेत्।\nअनुव्रज्य तु तान्सर्वान्नमस्कृत्य निवर्तयेत्।। ६७.५० ।।"
  },
  {
    "text": "बान्धवैः स्वजनैर्युक्तस्ततो भुञ्जीत वाग्यतः।\nअन्यैश्चोपासकैर्दीनैर्भिक्षुकैश्चान्नकाङ्क्षिभिः।। ६७.५१ ।।"
  },
  {
    "text": "एवं कृत्वा नरः सम्यङ्नारी वा लभते फलम्।\nअश्वमेधसहस्राणां राजसूयशतस्य च।। ६७.५२ ।।"
  },
  {
    "text": "अतीतं शतमादाय पुरुषाणां नरोत्तमाः।\nभविष्यं च शतं विप्राः स्वर्गत्या दिव्यरूपधृक्।। ६७.५३ ।।"
  },
  {
    "text": "सर्वलंक्षणसंपन्नः सर्वालंकारभूषितः।\nसर्वकामसमृद्धात्मा देववद्विगतज्वरः।। ६७.५४ ।।"
  },
  {
    "text": "रूपयौवनसंपन्नो गुणैः सर्वैरलंकृतः।\nस्तूयमानोऽप्सरोभिश्च गन्धर्वैः समलंकृतः।। ६७.५५ ।।"
  },
  {
    "text": "विमाननेनार्कवर्णेन कामगेन स्थिरेण च।\nपताकाध्वजयुक्तेन सर्वरत्नैरलंकृतः।। ६७.५६ ।।"
  },
  {
    "text": "उद्योतयन्दिशः सर्वा आकाशे विगतक्लमः।\nयुवा महाबलो धीमन्विष्णुलोकं स गच्छति ।। ६७.५७ ।।"
  },
  {
    "text": "तत्र कल्पशतं यावद्भुङ्क्ते भोगान्यथेप्सितान्।\nसिद्धाप्सरोभिर्गन्धर्वैः सुरविद्याधरोरगैः।। ६७.५८ ।।"
  },
  {
    "text": "स्तूयमानो मुनिवरैस्तिष्ठते विगतज्वरः।\nयथा देवो जगन्नाथः शङ्खचक्रगदाधरः।। ६७.५९ ।।"
  },
  {
    "text": "तथाऽसौ मुदितो विप्राः कृत्वा रूपं चतुर्भुजम्।\nभुक्त्वा तत्र वरान्भोगान् क्रीडां कृत्वा सुरैः सह।। ६७.६० ।।"
  },
  {
    "text": "तदन्ते ब्रह्मसदनमायाति सर्वकामदम्।\nसिद्धविद्याधरैश्चापि शोभितं सुरकिन्नरैः।। ६७.६१ ।।"
  },
  {
    "text": "कालं नवतिकल्पं तु तत्र भुक्त्वा सुखं नरः।\nतस्मादायाति विप्रेन्द्राः सर्वकामफलप्रदम्।। ६७.६२ ।।"
  },
  {
    "text": "रुद्रलोकं सुरगणैः सेवितं सुखमोक्षदम्।\nअनेकशतसाहस्रैर्विमानैः समलंकृतम्।। ६७.६३ ।।"
  },
  {
    "text": "सिद्धविद्याधरैर्यक्षैर्भूषितं दैत्यदानवैः।\nअशीतिकल्पकालं तु तत्र भुक्त्वा सुखं नरः।। ६७.६४ ।।"
  },
  {
    "text": "तदन्ते याति गोलोकं सर्वभोगसमन्वितम्।\nसुरसिद्धाप्सरोभिश्च शोभितं सुमनोहरम्।। ६७.६५ ।।"
  },
  {
    "text": "तत्र सप्ततिकल्पांस्तु भुक्त्वा भोगमनुत्तमम्।\nदुर्लभं त्रिषु लोकेषु स्वस्थचित्तो यथाऽमरः।। ६७.६६ ।।"
  },
  {
    "text": "तस्मादागच्छते लोकं प्राजापत्यमनुत्तमम्।\nगन्धर्वाप्सरसैः सिद्धैर्मुनिविद्याधरैर्वृतः।। ६७.६७ ।।"
  },
  {
    "text": "षष्टिकल्पान्सुखं तत्र भुक्त्वा नानाविधं मुदा।\nतदन्ते शक्रभवनं नानाश्चर्यसमन्वितम्।। ६७.६८ ।।"
  },
  {
    "text": "गन्धर्वैः किंनरैः सिद्धैः सुरविद्याधरोरगैः।\nगुह्यकाप्सरसैः साध्यैर्वृतैश्चान्यैः सुरोत्तमैः।। ६७.६९ ।।"
  },
  {
    "text": "आगत्य तत्र पञ्चाशत्कल्पान्भुक्त्वा सुखं नरः।\nसुरलोकं ततो गत्वा विमानैः समलंकृतः।। ६७.७० ।।"
  },
  {
    "text": "चत्वारिंशत्तु कल्पांस्तु भुक्त्वा भोगान्सुदुर्लभान्।\nआगच्छते ततो लोकं नक्षत्रख्यं सुदुर्लभम्।। ६७.७१ ।।"
  },
  {
    "text": "ततोभोगगान्वरान्भुङ्क्ते त्रिंशत्कल्पान्यथेप्सितान्।\nतस्मादागच्छते लोकं शशाङ्कस्य दिवजोत्तमाः।। ६७.७२ ।।"
  },
  {
    "text": "यत्रासौ तिष्ठते सोमः सवैर्देवरलंकृतः।\nतत्र विंशतिकल्पांस्तु भुक्त्वा भोगं सुदुर्लभम्।। ६७.७३ ।।"
  },
  {
    "text": "आदित्यस्य ततो लोकमायाति सुरपूजितम्।\nनानाश्चर्यमयं पुण्यं गन्धर्वाप्सरःसेवितम्।। ६७.७४ ।।"
  },
  {
    "text": "तत्र भुक्त्वा शुभान्भोगान्दश कल्पान्द्विजोत्तमाः।\nतस्मादायाति भुवनं गन्धर्वाणां सुदुर्लभम्।। ६७.७५ ।।"
  },
  {
    "text": "तत्र भोगान्समस्तांश्च कल्पमेकं यथासुखम्।\nभुक्त्वा चाऽऽयाति मेदिन्यां राजा भवति धार्मिकः।। ६७.७६ ।।"
  },
  {
    "text": "चक्रवर्ती महावीर्यो गुणैः सर्वैरलंकृतः।\nकृत्वा राज्यं स्वधर्मेण यज्ञैरिष्ट्वा सुदक्षिणैः।। ६७.७७ ।।"
  },
  {
    "text": "तदन्ते योगिनां लोकं गत्वा मोक्षप्रदं शिवम्।\nतत्र भुक्त्वा वरन्भोगान्यावदाभूतसंप्लवम्।। ६७.७८ ।।"
  },
  {
    "text": "तस्मादागच्छते चात्र जायते योगिनां कुले।\nप्रवरे वैष्णवे विप्रा दुर्लभे साधुसंमते।। ६७.७९ ।।"
  },
  {
    "text": "चतुर्वेदी विप्रवरो यज्ञैरिष्ट्वाऽऽप्तदक्षिणैः।\nवैष्णवं योगमास्थाय ततो मोक्षमवाप्नुयात्।। ६७.८० ।।"
  },
  {
    "text": "एवं यात्राफलं विप्रा मया सम्यगुदाहृतम्।\nभुक्तिमुक्तिप्रदं नॄणां किमन्यच्छ्रोतुमिच्छथ।। ६७.८१ ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे द्वादशयात्राफलमाहात्म्यनिरूपणं नाम सप्तषष्टितमोऽध्यायः।। ६७ ।।"
  }
]
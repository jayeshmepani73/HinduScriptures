[
  {
    "text": "<b>उमामहेश्वरसंवादे मानवानामुत्तमगतिप्राप्तिवर्णनम्\n</b>\n<b>उमोवाच\n</b>\nभगवन्सर्वभूतेश सुरासुरनमस्कृत।\nधर्माधर्मे नृणां देव ब्रूहि मे संशयं विभो।। २२४.१ ।।"
  },
  {
    "text": "कर्मणा मनसा वाचा त्रिविधैर्देहिनः सदा।\nबध्यन्ते बन्धनैः कैर्वा मुच्यन्ते वा कथं वद।। २२४.२ ।।"
  },
  {
    "text": "केन शीलेन वै देव कर्मणा कीदृशेन वा।\nसमाचारैर्गुणैः कैर्वा स्वर्गं यान्तीह मानवाः।। २२४.३ ।।"
  },
  {
    "text": "<b>शिव उवाच\n</b>\nदेवी धर्मार्थतत्त्वज्ञे धर्मनित्य उमे सदा।\nसर्वप्राणहितः प्रश्नः श्रूयतां बुद्धिवर्धनः।। २२४.४ ।।"
  },
  {
    "text": "सत्यधर्मरताः शान्ताः सर्वलिङ्गविवर्जिताः।\nनाधर्मेण न धर्मेण बध्यन्ते छिन्नसंशयाः।। २२४.५ ।।"
  },
  {
    "text": "प्रलयोत्पत्तितत्त्वज्ञाः सर्वज्ञाः सर्वदर्शिनः।\nवीतरागा विमुच्यन्ते पुरुषाः कर्मबन्धनैः।। २२४.६ ।।"
  },
  {
    "text": "कर्मणा मनसा वाचा यै न हिंसन्ति किंचन।\nये न मज्जन्ति कस्मिंश्चित्ते न बध्नन्ति कर्मभिः।। २२४.७ ।।"
  },
  {
    "text": "प्राणातिपाताद्विरताः शीलवन्तो दयान्विताः।\nतुल्यद्वेष्यप्रिया दान्ता मुच्यन्ते कर्मबन्धनैः।। २२४.८ ।।"
  },
  {
    "text": "सर्वभूतदयावन्तो विश्वास्याः सर्वजन्तुषु।\nत्यक्तहिस्रसमाचारास्ते नराः स्वर्गगामिनः।। २२४.९ ।।"
  },
  {
    "text": "परस्वनिर्ममा नित्यं परादारविवर्जिताः।\nधर्मलब्धार्थभोक्तारस्ते नरा स्वर्गगामिनः।। २२४.१० ।।"
  },
  {
    "text": "मातृवत्स्वसृवच्चैव नित्यं दुहितृवच्च ये।\nपरदारेषु वर्तन्ते ते नराः स्वर्गगामिनः।। २२४.११ ।।"
  },
  {
    "text": "स्वदारनिरता ये च ऋतुकालाभिगामिनः।\nअग्राम्यसुखभोगाच्च ते नराः स्वर्गगामिनः।। २२४.१२ ।।"
  },
  {
    "text": "स्तैन्यान्निवृत्ताः सततं संतुष्टाः स्वधनेन च।\nस्वभाग्यान्युपजीवन्ति ते नराः स्वर्गगामिनः।। २२४.१३ ।।"
  },
  {
    "text": "परदारेषु ये नित्यं चारित्रावृतलोचनाः।\nजितेन्द्रियाः शीलपरास्ते नराः स्वर्गगामिनः।। २२४.१४ ।।"
  },
  {
    "text": "एष दैवकृतो मार्गः सेवितव्यः सदा नरैः।\nअकषायकृतश्चैव मार्गः सेव्यः सदा बधैः।। २२४.१५ ।।"
  },
  {
    "text": "अवृथापकृतश्चैव मार्गः सेव्यः सदा बुधैः।\nदानकर्मतपोयुक्तः शीलशौचदयात्मकः।।\nस्वर्गमार्गमभीप्सद्‌भिर्न सेव्यस्त्वत उत्तरः।। २२४.१६ ।।"
  },
  {
    "text": "<b>उमोवाच\n</b>\nवाचा तु बध्यते येन मुच्यते ह्यथवा पुनः।\nतानि कर्माणि मे देव वद भूतपतेऽनघ।। २२४.१७ ।।"
  },
  {
    "text": "<b>शिव उवाच\n</b>\nआत्महेतोः परार्थे वा अधर्माश्रितमेव च।\nये मृषा न वदन्तीह ते नराः स्वर्गगामिनः।। २२४.१८ ।।"
  },
  {
    "text": "वृत्त्वर्थं धर्महेतोर्वा कामकारात्तथेव च।\nअनृतं ये न भाषन्ते ते नराः स्वर्गगामिनः।। २२४.१९ ।।"
  },
  {
    "text": "श्लक्ष्णां वाणीं स्वच्छवर्णां मधुरां पापवर्जिताम्।\nस्वगतेनाभिभाषन्ते ते नराः स्वर्गगामिनः।। २२४.२० ।।"
  },
  {
    "text": "परुषं ये न भाषन्ते कटुकं निष्ठुरं तथा।\nन पैशुन्यरताः सन्तस्ते नराः स्वर्गगामिनः।। २२४.२१ ।।"
  },
  {
    "text": "पिशुनं न प्रभाषन्ते मित्रभेदकरं तथा।\nपरपीडाकरं चैव ते नराः स्वर्गगामिनः।। २२४.२२ ।।"
  },
  {
    "text": "ये वर्जयन्ति परुषं परद्रोहं च मानवाः।\nसर्वभूतसमा दान्तास्ते नराः स्वर्गगामिनः।। २२४.२३ ।।"
  },
  {
    "text": "शठप्रलापाद्विरता विरुद्धपरिवर्जकाः।\nसौम्यप्रलापिनो नित्यं ते नराः स्वर्गगामिनः।। २२४.२४ ।।"
  },
  {
    "text": "न कोपाद्‌व्याहरन्ते ये वाचं हृदयदारिणीम्।\nशान्तिं विन्दति ये क्रुद्धस्ते नराः स्वर्गगामिनः।। २२४.२५ ।।"
  },
  {
    "text": "एष वाणीकृतो देवि धर्मः सेव्यः सदा नरैः।\nशुभसत्यगुणैर्नित्यं वर्जनीया मृषा बुधैः।। २२४.२६ ।।"
  },
  {
    "text": "<b>उमोवाच\n</b>\nमनसा बध्यते येन कर्मणा पुरुषः सदा।\nतन्मे ब्रूहि महाभागा देवदेव पिनाकधृक्।। २२४.२७ ।।"
  },
  {
    "text": "<b>महेश्वर उवाच\n</b>\nमानसेनेह धर्मेण संयुक्ताः पुरुषाः सदा।\nस्वर्गं गच्छन्ति कल्याणि तन्मे कीर्तयतः श्रृणु।। २२४.२८ ।।"
  },
  {
    "text": "दुष्प्रणीतेन मनसा दुष्प्रणीतान्तराकृतिः।\nनरो बध्येत येनेह शृणु वा तं शुभानने।। २२४.२९ ।।"
  },
  {
    "text": "अरण्ये विजने न्यस्तं परस्वं दृश्यते यदा।\nमनसाऽपि न गृह्णन्ति ते नराः स्वर्गगामिनः।। २२४.३० ।।"
  },
  {
    "text": "तथैव परदारान्ये कामवृत्ता रहोगताः।\nमनसाऽपि न हिंसन्ति ते नराः स्वर्गगामिनः।। २२४.३१ ।।"
  },
  {
    "text": "शत्रुं मित्रं च ये नित्यं तुल्येन मनसा नराः।\nभजन्ति मैत्र्यं संगम्य ते नराः स्वर्गगामिनः।। २२४.३२ ।।"
  },
  {
    "text": "श्रुतवन्तो दयावन्तः शुचयः सत्यसंगराः।\nस्वैरर्थैः परिसंतुष्टास्ते नराः स्वर्गगामिनः।। २२४.३३ ।।"
  },
  {
    "text": "अवैरा ये त्वनायासा मैत्रचित्तरताः सदा।\nसर्वभूतदयावन्तस्ते नराः स्वर्गगामिनः।। २२४.३४ ।।"
  },
  {
    "text": "ज्ञातवन्तः क्रियावन्तः क्षमावन्तः सुहृत्प्रियाः।\nधर्माधर्मविदो नित्यं ते नराः स्वर्गगामिनः।। २२४.३५ ।।"
  },
  {
    "text": "शुभानामशुभानां च कर्मणां फलसंचये।\nनिराकाङ्क्षाश्च ये देवि ते नराः स्वर्गगामिनः।। २२४.३६ ।।"
  },
  {
    "text": "पापोपेतान्वर्जयन्ति देवद्विजपराः सदा।\nसमुत्थानमनुप्राप्तास्ते नराः स्वर्गगामिनः।। २२४.३७ ।।"
  },
  {
    "text": "शुभैः कर्मफलैर्देवि मयैते परिकीर्तिताः।\nस्वर्गमार्गपरा भूयः किं त्वं श्रोतुमिहेच्छसि।। २२४.३८ ।।"
  },
  {
    "text": "<b>उमोवाच\n</b>\nमहान्मे संशयः कश्चिन्मर्त्यान्प्रति महेश्वर।\nतस्मात्त्वं निपुणेनाद्य मम व्याख्यातुमर्हसि।। २२४.३९ ।।"
  },
  {
    "text": "केनाऽऽयुर्लभते दीर्घं कर्मणा पुरुषः प्रभो।\nतपसा वापि देवेश केनाऽऽयुर्लभते महत्।। २२४.४० ।।"
  },
  {
    "text": "क्षीणायुः केन भवति कर्मणा भुवु मानवः।\nविपाकं कर्मणां देव वक्तुमर्हस्यनिन्दित।। २२४.४१ ।।"
  },
  {
    "text": "अपरे च महाभाग्या मन्दभाग्यस्तथा परे।\nअकुलीनाः कुलीनाश्च संभवन्ति तथा परे।। २२४.४२ ।।"
  },
  {
    "text": "दुर्दर्शाः केचिदाभान्ति नराः काष्ठमया इव।\nप्रियदर्शास्तथा चान्ये दर्शनादेव मानवाः।। २२४.४३ ।।"
  },
  {
    "text": "दुष्प्रज्ञाः केचिदाभान्ति केचिदाभान्ति पण्डिताः।\nमहाप्रज्ञास्तथा चान्ये ज्ञानविज्ञानभाविनः।। २२४.४४ ।।"
  },
  {
    "text": "अल्पवाचास्तथा केचिन्महावाचास्तथा परे।\nदृश्यन्ते पुरुषा देव ततो व्याख्यातुमर्हसि।। २२४.४५ ।।"
  },
  {
    "text": "<b>शिव उवाच\n</b>\nहन्त तेऽहं प्रवक्ष्यामि देवि कर्मफलेदयम्।\nमर्त्यलोके नरः सर्वो येन स्वं फलमश्नुते।। २२४.४६ ।।"
  },
  {
    "text": "निर्दयः सर्वभूतेभ्यो नित्यमुद्वेगकारकः।\nअपि कीटपतङ्गानामश्रण्यः सुनिर्घृणः।। २२४.४७ ।।"
  },
  {
    "text": "एवं भूतो नरो देवि निरयं प्रतिपद्यते।\nविपरीतस्तु धर्मात्मा स्वरूपेणाभिजायते।। २२४.४८ ।।"
  },
  {
    "text": "निरयं याति हिंसात्मा याति स्वर्गमहिंसकः।\nयातनां निरये रौद्रां सकृच्छ्रां लभते नरः।। २२४.४९ ।।"
  },
  {
    "text": "यः कश्चिन्निरयात्तस्मात्समुत्तरति कर्हिचित्।\nमनुष्यं लभते वाऽपि हीनायुस्तत्र जायते।। २२४.५० ।।"
  },
  {
    "text": "यः कश्चिन्निरयात्तस्मात्समुत्तरति कर्हिचित्।\nमनुष्यं लभते वाऽपि हीनायुस्तत्र जायते।। २२४.५१ ।।"
  },
  {
    "text": "पापेन कर्मणा देवि युक्तो हिंसादिभिर्यतः।\nअहितः सर्वभूतानां हीनायुरुपजायते।। २२४.५२ ।।"
  },
  {
    "text": "शुभेन कर्मणा देवि प्राणिघातविवर्जितः।\nनिक्षिप्तशस्त्रो निर्दण्डो न हिंसति कदाचन।। २२४.५३ ।।"
  },
  {
    "text": "न घातयति नो हन्ति घनन्तं नैवानुमोदते।\nसर्वभूतेषु सस्नेहो यथाऽऽत्मनि तथा परे।। २२४.५४ ।।"
  },
  {
    "text": "ईदृशः पुरुषो नित्यं देवि देवत्वमश्नुते।\nउपपन्नान्सुखान्भोगान्सदाऽश्नाति मुदा युतः।। २२४.५५ ।।"
  },
  {
    "text": "अथ चेन्मानुषे लोके कदाचिदुपपद्यते।\nएष दीर्घायुषां मार्गः सुवृत्तानां सुकर्मणाम्।।\nप्राणिहिंसाविमोक्षेण ब्रह्मणा समुदीरितः।। २२४.५६ ।।"
  },
  {
    "text": "इति श्रीमहापुराणे आदिब्राह्मे उमामहेश्वरसंवादे धर्मनिरूपणं नाम चतुर्विंशत्यधिकद्विशततमोऽध्यायः।। २२४ ।।"
  }
]
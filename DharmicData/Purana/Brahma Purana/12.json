[
  {
    "text": "<b>सोमवंशवर्णन आयुवंश-वर्मनम्</b>\n<b>लोमहर्षण उवाच</b>\nउत्पन्नाः पितृकन्यायां विरजायां महौजसः।\nनहुषस्य तु दायादाः षडिन्द्रोपमतेजसः॥ १२.१ ॥"
  },
  {
    "text": "यतिर्ययातिः संयातिरायातिर्यातिरेव च।\nसुयातिः षष्ठस्तेषां वै ययातिः पार्थिवोऽभवत्॥ १२.२ ॥"
  },
  {
    "text": "ककुत्स्थकन्यां गां नाम लेभे परमधार्मिकः।\nयतिस्तु मोक्षमास्थाय ब्रह्मभूतोऽभवन् मुनिः॥ १२.३ ॥"
  },
  {
    "text": "तेषां ययातिः पञ्चानां विजित्य वसुधामिमाम्।\nदेवयानीमुशनसः सुतां भार्य्यामवाप सः॥ १२.४ ॥"
  },
  {
    "text": "शर्म्मिष्ठामासुरीं चैव तनयां वृषपर्व्वणः।\nयदुञ्च चतुर्व्वसुञ्चैव देवयानी व्यजायत॥ १२.५ ॥"
  },
  {
    "text": "द्रुह्यं चानुं च पुरुं च शर्म्मिष्ठा वार्षपर्व्वणी।\nतस्मै शक्रो ददौ प्रीतो रथं परमभास्वरम्॥ १२.६ ॥"
  },
  {
    "text": "अङ्गदं काञ्चनं दिव्यं दिव्यैः परमवाजिभिः।\nयुक्तं मनोजवैः शुभ्रैर्येन कार्य्यं समुद्वहन्॥ १२.७ ॥"
  },
  {
    "text": "स तेन रथमुख्येन षड्रात्रेणाजयन्मीम्।\nययातिर्युधि दुर्द्धर्षस्तथा देवान् सदानवान्॥ १२.८ ॥"
  },
  {
    "text": "स रथः कौरवाणां तु सर्व्वषामभवत्तदा।\nसंवर्त्तवसुनामस्तु कौरवाज्जनमेजयात्॥ १२.९ ॥"
  },
  {
    "text": "कुरोः पुत्रस्य राजेन्द्रराज्ञः पारिक्षितस्य ह।\nजगाम स रथो नाशं सापाद्गर्गस्य धीमतः॥ १२.१० ॥"
  },
  {
    "text": "गर्गस्य हि सुतं बालं स राजा जनमेजयः।\nकालेन हिंसयामास ब्रह्महत्यामवाप सः॥ १२.११ ॥"
  },
  {
    "text": "स लोहगन्धो राजर्षिः परिधावन्नितस्ततः।\nपौरजानपदैस्तयवतो न लेभे शर्म्म कर्हिचित्॥ १२.१२ ॥"
  },
  {
    "text": "ततः स दुःखसन्तप्तो नालभत्संविदं क्वचित्।\nविप्रेन्द्रं शौनकं राजा शरणं प्रत्ययद्यत॥ १२.१३ ॥"
  },
  {
    "text": "याजयामास च ज्ञानी शौनको जनमेजयम्।\nअश्वमेधेन राजानं पावनार्थं द्विजोत्तमाः॥ १२.१४ ॥"
  },
  {
    "text": "स लोहगन्धो व्यनशत्तस्यावभृथमेत्य ह।\nस च दिव्यरथो राज्ञो वशश्चेदिपतेस्तदा॥ १२.१५ ॥"
  },
  {
    "text": "दत्तः शक्रेण तुष्टेन लेभे तस्माद्बृहद्रथः।\nबृहद्रथात्क्रमेणैव गतो बार्हद्रथं नृपम्॥ १२.१६ ॥"
  },
  {
    "text": "ततो हत्वा जरासन्धं भीमस्तं रथमुत्तमम्।\nप्रददौ वासुदेवाय प्रीत्या कौरवनन्दनः॥ १२.१७ ॥"
  },
  {
    "text": "सपत्द्वीपां ययातिस्तु जित्वा पृथ्वीं ससागराम्।\nविभज्य पञ्चधा राज्यं पुत्राणां नाहुषस्तदा॥ १२.१८ ॥"
  },
  {
    "text": "ययातिर्दिशि पूर्व्वस्यां यदुं ज्येष्ठं न्ययोजयत्।\nमध्ये पुरुं च राजानमभ्यषिञ्चत् स नाहुषः॥ १२.१९ ॥"
  },
  {
    "text": "दिशि दक्षिणपूर्व्वस्यां तुर्व्वसुं मतिमान्नृपः।\nतैरियं पृथिवी सर्व्वा सप्तद्वीपा सपत्तना॥ १२.२० ॥"
  },
  {
    "text": "यथाप्रदेशमद्यापि धर्म्मेण प्रतिपाल्यते।\nप्रजास्तेषां पुरस्तात्तु वक्ष्यामि मुनिसत्तमाः॥ १२.२१ ॥"
  },
  {
    "text": "धनुर्न्यस्य पृषत्कांश्च पञ्चभिः पुरुषर्षभैः।\nजरावानभवद्राजा भारमावेश्य बन्धुषु॥ १२.२२ ॥"
  },
  {
    "text": "विक्षिप्तशस्त्रः पृथिवीं चचार पृथिवीपतिः।\nप्रीतिमानभवद्राजा ययातिरपराजितः॥ १२.२३ ॥"
  },
  {
    "text": "एवं विभज्य पृथिवीं ययातिर्यदुमब्रवीत्।\nजरां मे प्रतिगृह्णीष्व पुत्र कृत्यान्तरेण वै॥ १२.२४ ॥"
  },
  {
    "text": "तरुणस्तव रूपेण चरेयं पृथिवीमिमाम।\nजरां त्वयि समाधाय तं यदुः प्रत्युवाच ह॥ १२.२५ ॥"
  },
  {
    "text": "<b>यदुरुवाच</b>\nअनिर्दिष्टा मया भिक्षा ब्राह्मणस्य प्रतिश्रुता।\nअनपाकृत्य तां ग्रहीष्यमि ते जराम्॥ १२.२६ ॥"
  },
  {
    "text": "जरायां बहवो दोषाः पानभोजनकारिताः।\nतस्माज्जरां न ते राजन् ग्रहीतुमहमुत्सहे॥ १२.२७ ॥"
  },
  {
    "text": "सन्ति ते बहवः पुत्रा मत्तः प्रियतरा नृप।\nप्रतिग्रहीतुं धर्म्मज्ञ पुत्रमन्यं वृणीष्व वै॥ १२.२८ ॥"
  },
  {
    "text": "स एवमुक्तो यदुना राजा कोपसमन्वितः।\nउवाच वदतां श्रेष्ठो ययातिर्गर्हयन् सुतम्॥ १२.२९ ॥"
  },
  {
    "text": "<b>ययातिरुवाच</b>\nक आश्रमस्तवान्योऽस्ति को वा धर्म्मो विधीयत्।\nमामनादृत्य दुर्व्बुद्धे यदहं तव देशिकः॥ १२.३० ॥"
  },
  {
    "text": "एवमुक्त्वा यदुं विप्राः शशापैनं स मन्युमान।\nअराज्या ते प्रजा मूढ भवित्रीति न संशयः॥ १२.३१ ॥"
  },
  {
    "text": "द्रुहयुं च तुर्व्वसुं चैवाप्यनुं च द्विजसत्तमाः।\nएवमेवाब्रवीद्राजा प्रत्याख्यातश्च तैरपि॥ १२.३२ ॥"
  },
  {
    "text": "शशेप तानतिक्रुद्धो ययातिरपराजितः।\nयथावत् कथितं सर्व्वं मयास्य द्विजसत्तममाः॥ १२.३३ ॥"
  },
  {
    "text": "एवं शप्त्वा सुतान् सर्व्वाश्चतुरः पुरुपुर्व्वजान्।\nतदेव वचनं राजा पुरुमप्याह भो द्विजाः॥ १२.३४ ॥"
  },
  {
    "text": "तरुणास्तव रूपेण चरेयं पृथिवीमिमाम्।\nजरां त्वयि समाधाय त्वं पुरो यदि मन्यसे॥ १२.३५ ॥"
  },
  {
    "text": "स जरां प्रतिजग्राह पितुः पुरुः प्रतापवान्।\nययातिरपि रूपेम पुरोः पर्य्यचरन् महीम्॥ १२.३६ ॥"
  },
  {
    "text": "स मार्गमाणः कामानामन्तं नृपतिसत्तमः॥\nविश्वाच्या सहितो रेमे वने चैत्ररथे प्रभुः॥ १२.३७ ॥"
  },
  {
    "text": "यदा स तृप्तः कामेषु भोगेषु च नराधिपः।\nतदा पुरोः सकाशाद्वै स्वां जरां प्रत्यपद्यत॥ १२.३८ ॥"
  },
  {
    "text": "यत्र गाथा मुनिश्रेष्ठा गीताः किल ययातिना।\nयाभिः प्रत्याहरेत्कामान् सर्वशोऽङ्गानि कूर्म्मवत्॥ १२.३९ ॥"
  },
  {
    "text": "न जातु कामः कामानामुपभोगेन शाम्यति।\nहविषा कृष्णवर्त्मेव भूय एवाभिवर्द्धते॥ १२.४० ॥"
  },
  {
    "text": "यत्पुथिव्यां व्रीहियवं हिरण्यं पश्वः स्त्रियः।\nनालमेकस्य तत्सर्वमिति कृत्वा न मुह्यति॥ १२.४१ ॥"
  },
  {
    "text": "यदा भावं न कुरुते सर्व्वभूतेषु पापकम्।\nकर्म्मणा मनसा वाचा ब्रह्म सम्पद्यते तदा॥ १२.४२ ॥"
  },
  {
    "text": "यदा तेभ्यो न बिभेति यदा चास्मान्न बिब्यति।\nयदा नेच्छति न द्वेष्टि ब्रह्म सम्पद्यते तदा॥ १२.४३ ॥"
  },
  {
    "text": "या दुस्त्यजा दुर्म्मतिभिर्या न जीर्य्यति जीर्य्यतः।\nयोऽसौ प्राणान्तिको रोगस्तां तृष्णां त्यजतः सुखम्॥ १२.४४ ॥"
  },
  {
    "text": "जीर्य्यन्ति जीर्य्यतः केशा दन्ता जीर्य्यन्ति जीर्य्यतः।\nधनाशा जीविताशा चजीर्य्यतोऽपि न जीर्य्यति॥ १२.४५ ॥"
  },
  {
    "text": "यच्च कामसुखं लोके यच्च दिव्यं महत्सुखम्।\nतृष्माक्षयसुखस्यैते नार्हन्ति षोडशीं कलाम्॥ १२.४६ ॥"
  },
  {
    "text": "एवमुक्त्वा स राजर्षिः सदारः प्राविशद्वनम्।\nकालेन महता नार्हन्ति षोडशीं कलाम्॥ १२.४७ ॥"
  },
  {
    "text": "भृगुतुङ्गे गतिं प्राप तपसोऽन्ते महायशाः।\nअनश्नन् देहमुत्सृज्य सदारः स्वर्गमाप्तवान्॥ १२.४८ ॥"
  },
  {
    "text": "तस्य वंशे मुनिश्रेष्ठाः पञ्च राजर्षिसत्तमाः।\nयैर्व्याप्ता पृतिवी सर्व्वा सूर्य्यस्येव गभस्तिभिः॥ १२.४९ ॥"
  },
  {
    "text": "यदोस्तु वंशं वक्ष्यामि श्रुणुध्वं राजसत्कृतम्।\nयत्र नारायणो जज्ञे हरिर्वृष्णिकुलोद्वहः॥ १२.५० ॥"
  },
  {
    "text": "सुस्तः प्रजावानायुष्मान् कीर्त्तिमांश्च भवेन्नरः।\nययातिचरितं नित्यमिदं श्रुण्वन् द्विजोत्तमाः॥ १२.५१ ॥"
  },
  {
    "text": "इति श्रीब्राह्मे महापुराणे सोमवंशे ययातिचरितनिरूपणं नाम द्वादशोऽध्यायः॥ १२ ॥"
  }
]
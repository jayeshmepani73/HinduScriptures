[
  {
    "text": "<b>श्रीकृष्णबालचरितवर्णनम्\n</b>\n<b>व्यास उवाच\n</b>\nविमुक्तो वसुदेवोऽपि नt: न्दस्य शकटं गतः।\nप्रहृष्टं दृष्टवान्नन्दं पुत्रो जातो ममेति वै।। १८४.१ ।।"
  },
  {
    "text": "वसुदेवोऽपि तं प्राह दिष्ट्या दिष्ट्येति सादरम्।\nवार्धकेऽपि समुत्पन्नस्तनयोऽयं तवाधुना।। १८४.२ ।।"
  },
  {
    "text": "दत्तो हि वार्षिकः सर्वो भवद्भिर्नृपतेः करः।\nयदर्थमागतस्तस्मान्नात्र स्थेयं महात्मनाः।। १८४.३ ।।"
  },
  {
    "text": "यदर्थमागतः कार्यं तन्निष्पन्नं किमास्यते।\nभवद्भिर्गम्यतां नन्द तच्छीघ्रं निजगोकुलम्।। १८४.४ ।।"
  },
  {
    "text": "ममापि बालकस्तत्र रोहिणीप्रसवो हि यः।\nस रक्षणीयो भवता यथाऽयं तनयो निजः।। १८४.५ ।।"
  },
  {
    "text": "<b>व्यास उवाच\n</b>\nइत्युक्ताः प्रययुर्गोपा नन्दगोपपुरोगमाः।\nशकटारोपितैर्भाण्डैः करं दत्त्वा महाबलाः।। १८४.६ ।।"
  },
  {
    "text": "वसतां गोकुले तेषां पूतना बालघातिनी।\nसुप्तं कृष्णमुपादाय रात्रौ च प्रददौ स्तनम्।। १८४.७ ।।"
  },
  {
    "text": "यस्मै यस्मै स्तनं रात्रौ पूतना संप्रयच्छति।\nतस्य तस्य क्षणेनाङ्गं बालकस्योपहन्यते।। १८४.८ ।।"
  },
  {
    "text": "कृष्णस्तस्याः स्तनं गाढं कराभ्यामतिपीडितम्।\nगृहीत्वा प्राणसहितं पपौ क्रोधसमन्वितः।। १८४.९ ।।"
  },
  {
    "text": "सा विमुक्तमहारावा विच्छिन्नस्नायुबन्धना।\nपपात पूतना भूमौ म्रियमाणाऽतिभिषणा।। १८४.१० ।।"
  },
  {
    "text": "तन्नादश्रुतिसंत्रासाद्विबुद्धास्ते व्रजौकसः।\nददुशुः पूतनोत्सङ्गे कृष्णं तां च निपातिताम्।। १८४.११ ।।"
  },
  {
    "text": "आदाय कृष्णं संत्रस्ता यशोदा च ततो द्विजाः।\nगोपुच्छभ्रामणाद्यैश्च बालदोषमपाकरोत्।। १८४.१२ ।।"
  },
  {
    "text": "गोपुरीषमुपादाय नन्दगोपोऽपि मस्तके।\nकृष्णस्य प्रददौ रक्षां कुर्वन्निदमुदैरयत्।। १८४.१३ ।।"
  },
  {
    "text": "<b>नन्दगोप उवाच\n</b>\nरक्षते त्वामशेषाणां भूतानां प्रभवो हरिः।\nयस्य नाभिसमुद्‌भूतात्पङ्काजादभवज्जगत्।। १८४.१४ ।।"
  },
  {
    "text": "येन दंष्ट्राग्रविधृता धारयत्यवनी जगत्।\nवराहरूपधृग्देवः स त्वां रक्षतु केशवः।। १८४.१५ ।।"
  },
  {
    "text": "गुह्यं स जठरं विष्णुर्जङ्घा पादौ जनार्दनः।\nवामनो रक्षतु सदा भवन्तं यः क्षणादभूत्।। १८४.१६ ।।"
  },
  {
    "text": "त्रिविक्रमक्रमाक्रान्तत्रैलोक्यस्फुरदायुधः।\nशिरस्ते पातु गोविन्दः कण्ठं रक्षतु केशवः।। १८४.१७ ।।"
  },
  {
    "text": "मुखबाहू प्रबाहू च मनः सर्वेन्द्रियाणि च।\nरक्षत्वव्याहतैश्वर्यस्तव नारायणोऽव्ययः।। १८४.१८ ।।"
  },
  {
    "text": "त्वां दिक्षु पातु वैकुण्ठो विदिक्षु मदुसूदनः।\nहृषीकेशोऽम्बरे भूमौ रक्षतु त्वां महीधरः।। १८४.१९ ।।"
  },
  {
    "text": "<b>व्यास उवाच\n</b>\nएवं कृतस्वस्त्ययनो नन्दगोपेन बालकः।\nशायितः शकटस्याधो बालपर्यङ्किकातले।। १८४.२० ।।"
  },
  {
    "text": "ते चा गोपा महद्‌दृष्ट्वा पूतनायाः कलेवरम्।\nमृतायाः परमं त्रायं विस्मयं च तदा ययुः।। १८४.२१ ।।"
  },
  {
    "text": "कदाचिच्छकटस्याधः शयानो मधुसुदनः।\nचिक्षेप चरणावूर्ध्व स्तनार्थो प्ररुरोद च।। १८४.२२ ।।"
  },
  {
    "text": "तस्य पादप्रहारेण शकटं परिवर्तितम्।\nविध्वस्तभाण्डकुम्भं तद्विपरीतं पपात वै।। १८४.२३ ।।"
  },
  {
    "text": "ततो हाहाकृतः सर्वो गोपगोपीजनो द्विजाः।\nआजगाम तदा ज्ञात्वा बालमुत्तानशायिनम्।। १८४.२४ ।।"
  },
  {
    "text": "गोपाः केनेति जगदुः शकटं परिवर्तितम्।\nतत्रैव बालकाः प्रोचुर्बालेनानेन पातितम्।। १८४.२५ ।।"
  },
  {
    "text": "रुदता दृष्टमस्माभिः पादविक्षेपताडितम्।\nशकटं परिवृत्तं वै नैतदन्यस्य चेष्टितम्।। १८४.२६ ।।"
  },
  {
    "text": "ततः पुनरती वाऽऽसन्गोपा विस्मितचेतसः।\nनन्दगोपोऽपि जग्राह बालमत्यन्तविस्मितः।। १८४.२७ ।।"
  },
  {
    "text": "यशोदा विस्मयारूढा भग्नभाण्डकपालकम्।\nशकटं चार्चयामास दधिपुष्पफलाक्षतैः।। १८४.२८ ।।"
  },
  {
    "text": "गर्गश्च गोकुले तत्र वसुदेवप्रचोदितः।\nप्रच्छन्न एव गोपानां संस्कारमकरोत्तयोः।। १८४.२९ ।।"
  },
  {
    "text": "ज्येष्ठं च राममित्याह कृष्णं चैव तथाऽपरम्।\nगर्गो मतिमतां श्रेष्ठो नाम कुर्वन्महामतिः।। १८४.३० ।।"
  },
  {
    "text": "अल्पेनैव हि कालेन विज्ञातौ तौ महाबलौ।\nघृष्टजानुकरौ विप्रा बभूवतुरुभावपि।। १८४.३१ ।।"
  },
  {
    "text": "करोषभस्मदिग्धाङ्गौ भ्रममाणावितस्ततः।\nन निवारयितुं शक्ता यशोदा तौ न रोहिणी।। १८४.३२ ।।"
  },
  {
    "text": "गोवाटमध्ये क्रीडन्तौ वत्सवाटगतौ पुनः।\nतदहर्जातगोवत्सपुच्छाकर्षणतत्परौ।। १८४.३३ ।।"
  },
  {
    "text": "यदा यशोदा तौ बालावेकस्थानचरावुभौ।\nशशाक नो वारयितुं क्रीडन्तावतिचञ्चलौ।। १८४.३४ ।।"
  },
  {
    "text": "दाम्ना बद्‌ध्वा तदा मध्ये निबबन्ध उलूखले।\nकृष्णमक्लिष्टकर्माणमाह चेदममर्षिता।। १८४.३५ ।।"
  },
  {
    "text": "यदि शक्तोऽसि गच्छ त्वमतिचञ्चलचेष्टित।। १८४.३६ ।।"
  },
  {
    "text": "<b>व्साय उवाच\n</b>\nइत्युक्त्वा च निजं कर्म सा चकार कुटुम्बिनी।\nव्यग्रायामथ तस्यां स कर्षमाण उलूखलम्।। १८४.३७ ।।"
  },
  {
    "text": "यमलार्जुनयोर्मध्ये जगाम कमलेक्षणः।\nकर्षता वृक्षयोर्मध्ये तिर्यगेवमुलूखलम्।। १८४.३८ ।।"
  },
  {
    "text": "भग्नावुत्तुङ्गशाखाग्रौ तेन तौ यमलार्जुनौ।\nततः कटकटाशब्दसमाकर्णनकातरः।। १८४.३९ ।।"
  },
  {
    "text": "आजगाम व्रजजनो ददृशे च महाद्रुमौ।\nभग्नस्कन्धौ निपतितौ भग्नशाखौ महीतले।। १८४.४० ।।"
  },
  {
    "text": "ददर्श चाल्पदन्तासमयं स्मितहासं च बालकम्।\nतोयर्मध्यगतं बद्धं दाम्ना गाढं तथोदरे।। १८४.४१ ।।"
  },
  {
    "text": "ततश्च दामोदरतां स ययौ दामबन्धनात्।\nगोपवृद्धास्ततः सर्वे नन्दगोपपुरोगमाः।। १८४.४२ ।।"
  },
  {
    "text": "मन्त्रयामासुरुद्विग्ना महोत्पातातिभीरवः।\nस्थानेनेह न नः कार्यं व्रजामोऽन्यन्महावनम्।। १८४.४३ ।।"
  },
  {
    "text": "उत्पाता बहवो ह्यत्र दृश्यन्ते नाशहेतवः।\nपूतनाया विनाशश्च शकटस्य विपर्ययः।। १८४.४४ ।।"
  },
  {
    "text": "विना वातादिदोषेण द्रुमयोः पतनं तथा।\nवृन्दावनमितः स्तानात्तस्माद्‌गच्छाम मा चिरम्।। १८४.४५ ।।"
  },
  {
    "text": "यावद्भौममहोत्पातदोषो नाभिभवेद्‌व्रजम्।\nइति कृत्वा मतिं सर्वे गमने ते व्रजैकसः।। १८४.४६ ।।"
  },
  {
    "text": "ऊचुः स्वं स्वं कुलं शीघ्रं गम्यतां मा विलम्ब्यताम्।\nततः क्षणेन प्रययुः शकटैर्गोधनैस्तथा।। १८४.४७ ।।"
  },
  {
    "text": "यूथशो वत्सपालीश्च कालयन्तो व्रजौकसः।\nसर्वावयवनिर्धूतं क्षणमात्रेण तत्तदा।। १८४.४८ ।।"
  },
  {
    "text": "काककाकीसमाकीर्णः व्रजस्थानमभूद्‌ द्विजाः।\nवृन्दावनं भगवता कृष्णेनाक्लिष्टकर्मणाः।। १८४.४९ ।।"
  },
  {
    "text": "शुभेन मनसा ध्यानं गवां वृद्धिमभीप्सता।\nततस्तत्रातिरुक्षेऽपि घर्मकाले द्विजोत्तमाः।। १८४.५० ।।"
  },
  {
    "text": "प्रावृट्काल इवाभूच्च नवशष्पं समन्ततः।\nस समावासितः सर्वो व्रजो वृन्दावने ततः।। १८४.५१ ।।"
  },
  {
    "text": "शकटीवाटपर्यनतचन्द्रार्धाकारसंस्थितिः।\nवत्सबालौ च संवृत्तौ रामदामोदरौ ततः।। १८४.५२ ।।"
  },
  {
    "text": "तत्र स्थितौ तौ गोष्ठे चेरतुर्बाललीलया।\nबर्हिपत्रकृतापीडौ वन्यपुष्पावतंसकौ।। १८४.५३ ।।"
  },
  {
    "text": "गोपवेणुकृतातोद्यपत्रवाद्यकृतस्वनौ।\nकाकपक्षधरौ बालौ कुमाराविव पावकौ।। १८४.५४ ।।"
  },
  {
    "text": "हसन्तौ च रमन्तौ च चेरतुस्तन्महद्वनम्।\nक्वचिद्धसन्तावन्योन्यं क्रीडमानौ तथा परैः।। १८४.५५ ।।"
  },
  {
    "text": "गोपपुत्रैः समं वत्सांश्चारयन्तौ विचेरतुः।\nकालेन गच्छता तौ तु सप्तवर्षौ बभूवतुः।। १८४.५६ ।।"
  },
  {
    "text": "सर्वस्य जगतः पालौ वत्सपालौ महाव्रजे।\nप्रावृट्कालस्ततोऽतीव मेघौघस्थगिताम्बरः।। १८४.५७ ।।"
  },
  {
    "text": "बभूव वारिधाराभिरैक्यं कुर्वन्दिशामिव।\nप्ररूढनवपुष्पाढ्या शक्रगोपवृता मही।। १८४.५८ ।।"
  },
  {
    "text": "यथा मारकते वाऽऽसीत्पद्मरागविभूषिता।\nऊहुरुन्मार्गगामीनि निम्नगाम्भांसि सर्वतः।। १८४.५९ ।।"
  },
  {
    "text": "मानां सि दुर्विनीतानां प्राप्य लक्ष्मीं नवामिव।\nविकाले च यथाकामं व्रजमेत्य महाबलौ।।\nगोपैः समानैः सहितौ चिक्रीडातेऽमराविव।। १८४.६० ।।"
  },
  {
    "text": "इति श्रीमहापुराणे आदिब्राह्मे बालचरिते वृन्दावनप्रवेशवर्णनं नाम चतुरशीत्यधिकशततमोऽध्यायः।। १८४ ।।"
  }
]
[
  {
    "text": "<b>अथ सप्ताधिकशततमोऽध्यायः</b>\n<b>वृद्धासंगमतीर्थवर्णनम्</b>\n<b>ब्रह्मोवाच</b>\nवृद्धासंगममाख्यातं यत्र वृद्धेश्वरः शिवः।\nतस्याऽऽख्यानं प्रवक्ष्यामि श्रृणु पापप्रणाशनम्।। १०७.१ ।।"
  },
  {
    "text": "गौतमो वृद्ध इत्युक्तो मुनिरासीन्महातपाः।\nयदा पुराऽभवद्बालो गौतमस्य सुतो द्विजः।। १०७.२ ।।"
  },
  {
    "text": "अनासः स पुरोत्पन्नस्तस्माद्विकृतरूपधृक्।\nस वैराग्याज्जगामाथ देशं तीर्थमितस्ततः।। १०७.३ ।।"
  },
  {
    "text": "उपाध्यायेन नैवाऽऽसील्लज्जितस्य समागमः।\nशिष्यैरन्तयैः सहाध्यायो लज्जितस्य च नाभवत्।। १०७.४ ।।"
  },
  {
    "text": "उपनीतः कथंचिच्च पित्रा वै गौतमेन सः।\nएतावता गौतमोऽपि व्यगमच्चरितुं बहिः।। १०७.५ ।।"
  },
  {
    "text": "एवं बहुतिथे काले ब्रह्ममात्रा धृते द्विजे।\nनैव चाध्ययनं तस्य संजातं गौतमस्य हि।। १०७.६ ।।"
  },
  {
    "text": "नैव शास्त्रस्य चाभ्यासो गौतमस्याभवत्तदा।\nअग्निकार्यं ततश्चक्रे नित्यमेव यतव्रतः।। १०७.७ ।।"
  },
  {
    "text": "गायत्र्यभ्यासमात्रेण ब्राह्मणो नामधारकः।\nअग्न्युपासनामात्रं च गायत्र्यभ्यसनं तथा।। १०७.८ ।।"
  },
  {
    "text": "एतावता ब्राह्मणत्वं गौतमस्याभवन्मुने।\nउपासतोऽग्निं विधिवद्गायत्रीं च महात्मनः।। १०७.९ ।।"
  },
  {
    "text": "तस्याऽऽयुर्ववृधे पुत्र गौतमस्य चिरायुषः।\nन दारसंग्रहं लेभे नैव दाताऽस्ति कन्यकाम्।। १०७.१० ।।"
  },
  {
    "text": "तथा चरंस्तीर्थदेशे वनेषु विविधेषु च।\nआश्रमेषु च पुण्येषु अटन्नास्ते स गौतमः।। १०७.११ ।।"
  },
  {
    "text": "एवं भ्रमञ्शीतगिरिमाश्रित्याऽऽस्ते स गौतमः।\nतत्रापश्यद्गुहां रम्यां वल्लीविटपमालिनीम्।। १०७.१२ ।।"
  },
  {
    "text": "तत्रोपविस्य विप्रेन्द्रो वस्तुं समकरोन्मतिम्।\nचिन्तयंस्तु प्रविष्टोऽसावपश्यत्स्त्रियमुत्तमाम्।। १०७.१३।।"
  },
  {
    "text": "शिथिलाङ्गीमथ कृशां वृद्धां च तपसि स्थिताम्।\nब्रह्मचर्येण वर्तन्तीं विरागां रहसि स्थिताम्।। १०७.१४ ।।"
  },
  {
    "text": "स तां दृष्ट्वा मुनिश्रेष्ठो नमस्काराय तस्थिवान्।\nनमस्यन्तं मुनिश्रेष्ठं तं गौतममवारयत्।। १०७.१५ ।।"
  },
  {
    "text": "वृद्धोवाच\nगुरुस्त्वं भविता मह्यं न मां वन्दितुमर्हसि।\nआयुर्विद्या धनं कीर्तिर्धर्मः स्वर्गादिकं च यत्।।\nतस्य नश्यति वै सर्वं यं नमस्यति वै गुरुः।। १०७.१६ ।।"
  },
  {
    "text": "ब्रह्मोवाच\nकृताञ्जलिपुटस्तां वै गौतमः प्राह विस्मितः।। १०७.१७ ।।"
  },
  {
    "text": "गौतम उवाच\nतपस्विनीं त्वं वृद्धा च गुणज्येष्ठा च भामिनी।\nअल्पव्द्यस्त्वल्पवया अहं तव गुरुः कथम्।। १०७.१८ ।।"
  },
  {
    "text": "वृद्धोवाच\nआष्टिषेणप्रियपुत्र ऋतध्वज इति श्रुतः।\nगुणवान्मतिमाञ्शूरः क्षत्रधर्मपरायणः।। १०७.१९ ।।"
  },
  {
    "text": "स कदाचिद्वनं प्रायान्मृगयाकृष्टचेतनः।\nविश्राममकरोदस्यां गुहायां स ऋतध्वजः।। १०७.२० ।।"
  },
  {
    "text": "युवा स मतिमान्दक्षो बलेन महता वृतः।\nतं विश्रान्तं नृपवरमप्सरा ददृशे ततः।। १०७.२१ ।।"
  },
  {
    "text": "गन्धर्वराजस्य सुता सुश्यामा इति विश्रुता।\nतां दृष्ट्वा चकमे राजा राजानं चकमे च सा।। १०७.२२ ।।"
  },
  {
    "text": "इति क्रिडा समभवत्तया राज्ञो महामते।\nनिवृत्तकामो राजेन्द्रस्तमापृच्छ्याऽऽगमद्गृहम्।। १०७.२३ ।।"
  },
  {
    "text": "उत्पन्नाहं ततस्तस्यां सुश्यामायां महामते।\nगच्छन्ती मां तदा माता इदमाह तपोधन।। १०७.२४ ।।"
  },
  {
    "text": "सुश्यामोवाच\nयस्त्वस्यां प्रविशेद्भद्रे स ते भर्ता भविष्यति।। १०७.२५ ।।"
  },
  {
    "text": "वृद्धोवाच\nइत्युक्त्वा सा जगामाथ माता मम महामते।\nतस्मादत्र प्रविष्टस्त्वं पुमान्नान्यः कदाचन।। १०७.२६ ।।"
  },
  {
    "text": "सहस्त्राणि तथाऽशीतिं कृत्वा राज्यं पिता मम।\nअत्रैव च तपस्तप्त्वा ततः स्वर्गमुपेयिवान्।। १०७.२७ ।।"
  },
  {
    "text": "स्वर्गं यातेऽपि पितरि सहस्राणि तथा दश।\nवर्षाणि मुनिशार्दूल राज्यं कृत्वा तथा परः।। १०७.२८ ।।"
  },
  {
    "text": "स्वर्गं यातो मम भ्राता अहमत्रैव संस्थिता।\nअहं ब्रह्मन्नान्यवृत्ता न माता न पिता मम।। १०७.२९ ।।"
  },
  {
    "text": "अहमात्मेश्वरी ब्रह्मन्निविष्टा क्षत्रकन्यका।\nतस्माद्भजस्व मां ब्रह्मन्व्रतस्थां पुरुषार्थिनीम्।। १०७.३० ।।"
  },
  {
    "text": "गौतम उवाच\nसहस्रायुरहं भद्रे मत्तस्त्वं वयसाऽधिका।\nअहं बालस्त्वं तु वृद्धा नैवायं घटते मिथः।। १०७.३१ ।।"
  },
  {
    "text": "वृद्धोवाच\nत्वं भर्ता मे पुरा दिष्टो नान्यो भर्ता मतो मम।\nधात्रा दत्तस्ततस्त्वं मां न निराकर्तुमर्हसि।। १०७.३२ ।।"
  },
  {
    "text": "अथवा नेच्छसि मां त्वमप्रदुष्टामनुव्रताम्।\nततस्त्यक्ष्यामि जीवं मे इदानीं तव पश्यतः।। १०७.३३ ।।"
  },
  {
    "text": "अपेक्षिताप्राप्तितो हि देहिनां मरणं वरम्।\nअनुराक्तजनत्यागे पातकान्तो न विद्यते।। १०७.३४ ।।"
  },
  {
    "text": "ब्रह्मोवाच\nवृद्धायास्तद्वचः श्रुत्वा गौतमो वाक्यमब्रवीत्।। १०७.३५ ।।"
  },
  {
    "text": "गौतम उवाच\nअहं तपोविरहितो विद्याहीनो ह्यकिंचनः।\nनाहं वरो हि योग्यस्ते कुरूपो भोगवर्जितः।। १०७.३६ ।।"
  },
  {
    "text": "अनासोऽहं किं करोमि अतपोविद्य एव च।\nतस्मात्सुरूपं सुविद्यामापद्या प्रथमं शुभे।।\nपश्चात्ते वचनं कार्यं ततो वृद्धाऽब्रवीद्द्विजम्।। १०७.३७ ।।"
  },
  {
    "text": "वृद्धोवाच\nमया सरस्वती देवी तोषिता तपसा द्विज।\nतथैवाऽऽपो रूपवत्यो रूपदाताऽग्निरेव च।। १०७.३८ ।।"
  },
  {
    "text": "तस्माद्वागीश्वरी देवी सा ते विद्यां प्रदास्यति।\nअग्निश्च रूपवान्देवस्तव रूपं प्रदास्यति।। १०७.३९ ।।"
  },
  {
    "text": "ब्रह्मोवाच\nएवमुक्त्व गौतमं तं वृद्धोवाच विभावसुम्।\nप्रार्थयित्वा सुविद्यं तं सुरूप चाकरोन्मुनिम्।। १०७.४० ।।"
  },
  {
    "text": "ततः सुविद्यः सुभगः सुकान्तो, वृद्धां स पत्नीमरोत्प्रीतियुक्तः।\nतया स रेमे बहुला मनोज्ञया समाः सुखं प्रीतमना गुहायाम्।। १०७.४१ ।।"
  },
  {
    "text": "कदाचित्तत्र वसतोर्म्पत्योर्मुदतोर्गिरौ।\nगुहायां मुनिशार्दूल आजग्मुर्मुनयोऽमलाः।। १०७.४२ ।।"
  },
  {
    "text": "वसिष्ठवामदेवाद्या ये चान्ये च महर्षयः।\nभ्रमन्तः पुण्यतीर्थानि प्राप्नुवंस्तस्य तां गुहाम्।। १०७.४३ ।।"
  },
  {
    "text": "आगतांस्तानृषीञ्ज्ञात्वा गौतम् सह भार्यया।\nसत्कारमकरोत्तेषां जहसुस्तं च केचन।। १०७.४४ ।।"
  },
  {
    "text": "ये बाला यौवनोन्मत्ता वयसा ये च मध्यमाः।\nवृद्धां च गौतमं प्रेक्ष्य जहसुस्तत्र केचन।। १०७.४५ ।।"
  },
  {
    "text": "ऋषय ऊचुः\nपुत्रोऽप्यं तव पौत्रो वा वृद्धे को गौतमोऽभवत्।\nसत्यं दवस्व कल्याणि इत्येवं जहसुर्द्विजाः।। १०७.४६ ।।"
  },
  {
    "text": "विषं वृद्धाया युवती वृद्धाया अमृतं युवा।\nइष्टानिष्टसमायोगो दृष्टोऽस्माभिरहो चिरात्।। १०७.४७ ।।"
  },
  {
    "text": "ब्रह्मोवाच\nइत्येवमूचिरे केचिद्दंपत्योः श्रृण्वतोस्तदा।\nएवमुक्त्वा कृतातिथ्या ययुः सर्वे महर्षयः।। १०७.४८ ।।"
  },
  {
    "text": "ऋषीणां वचनं श्रुत्वा उभावपि सुदुःखितौ।\nलज्जितौ च महाप्राज्ञौ गौतमो भार्यया सह।।\nपप्रच्छ मुनिशार्दूलमगस्तयमृषिसत्तमम्।। १०७.४९ ।।"
  },
  {
    "text": "गौतम उवाच\nको देशः किमु तीर्थं वा यत्र श्रेयः समाप्यते।\nशीघ्रमेव महाप्राज्ञ भुक्तिमुक्तिप्रदायकम्।। १०७.५० ।।"
  },
  {
    "text": "अगस्त्य उवाच\nवदद्भिर्मुनिभिर्ब्रह्मन्मया श्रुतमिदं वचः।\nसर्वे कामास्तत्र पूर्णा गौतम्यो नात्र संशयः।। १०७.५१ ।।"
  },
  {
    "text": "तस्माद्गच्छ महाबुद्धे गौतमीं पापनाशिनीम्।\nअहं त्वामनुयास्यामि यथेच्छसि तथा कुरु।। १०७.५२ ।।"
  },
  {
    "text": "ब्रह्मोवाच\nएतच्छ्रुत्वाऽगस्त्यवाक्यं वृद्धया गौतमोऽभ्यगात्।\nतत्र तेपे तपस्तीव्रं पत्न्या स भगवानृषिः।। १०७.५३ ।।"
  },
  {
    "text": "स्तुतिं चकार देवस्य शंभोर्विष्णोस्थैव च।\nगङ्गां च तोषयामास भार्यार्थं भगवानृषिः।। १०७.५४ ।।"
  },
  {
    "text": "खिन्नात्मनामत्र भवे त्वमेव शरणं शिवः।\nमरुभूमावध्वगानां विटपीव प्रियायुतः।। १०७.५५ ।।"
  },
  {
    "text": "उच्चावचानां भूतानां सर्वथा पापनोदनः।\nसस्यानां घनवृत्कृष्णा त्वमवग्राहशोषिणाम्।। १०७.५६ ।।"
  },
  {
    "text": "वैकुण्ठदुर्गनिःश्रेणिस्त्वं पीयूषतरङ्गिणी।\nअधोगतानां तप्तानां शरणं भव गौतमि।। १०७.५७ ।।"
  },
  {
    "text": "ब्रह्मोवाच\nततस्तुष्टाऽवदद्वाक्यं गौतमं वृद्धया युतम्।\nशरणागतदीनार्थं शरण्या गौतमी मुदा।। १०७.५८ ।।"
  },
  {
    "text": "गौतम्युवाच\nअभिषिञ्चस्व भार्यां त्वं मज्जलौर्मन्त्रसंयुतैः।\nकलशैरुपचारैश्च ततः पत्नी तव प्रिया।। १०७.५९ ।।"
  },
  {
    "text": "सुरूपा चारुसर्वाङ्गी सुभगा चारुलोचना।\nसर्वलक्षणसंपूर्णा रम्यरूपमवाप्स्यति।। १०७.६० ।।"
  },
  {
    "text": "रूपवत्या पुनस्त्वं वै भार्यया चाभिषेचितः।\nसर्वलक्षणसंपूर्णः कान्तं रूपमवाप्स्यसि।। १०७.६१ ।।"
  },
  {
    "text": "ब्रह्मोवाच\nतथेति गाङ्गवचनाद्यथोक्तं तौ च चक्रतुः।\nसुरूपतामुभौ प्राप्तौ गौतम्याश्च प्रसादतः।। १०७.६२ ।।"
  },
  {
    "text": "अभिषेकोदकं यच्च सा नदी समजायत।\nतस्या नाम्ना तु विख्याता वृद्धाया मुनिसत्तम।। १०७.६३ ।।"
  },
  {
    "text": "वृद्धा नदीति विख्याता गौतमोऽपि तथोच्यते।\nवृद्धगौतम् इत्युक्त ऋषिभिः समवासिभिः।।\nवृद्धा तु गौतमीं प्राह गङ्गां प्रत्यक्षरूपिणीम्।। १०७.६४ ।।"
  },
  {
    "text": "वृद्धोवाच\nमन्नाम्नीयं नदी देवि वृद्धा चेत्यभिधीयताम्।\nत्वया च संगमस्तस्यास्तस्यास्तीर्थमनुत्तमम्।। १०७.६५ ।।"
  },
  {
    "text": "रूपसौभाग्यसंपत्तिपुत्रपौत्रप्रवर्धनम्।\nआयुरारोग्यकल्याणं जयप्रीतिविवर्धनम्।।\nस्नानदानादिहोमैश्च पितॄणां पावनं परम्।। १०७.६६ ।।"
  },
  {
    "text": "ब्रह्मोवाच\nअस्त्वित्याह च तां गङ्गां सुवृद्धां गौतमप्रियाम्।\nगौतमस्थापितं लिङ्गं वृद्धानाम्नैव कीर्तितम्।। १०७.६७ ।।"
  },
  {
    "text": "तत्रैव च मुदं प्राप्तो वृद्धया मुनिसत्तमः।\nतत्र स्नानं च दानं च सर्वाभीष्टप्रदायकम्।। १०७.६८ ।।"
  },
  {
    "text": "ततः प्रभृति तत्तीर्थं वृद्धासंगममुच्यते।। १०७.६९ ।।"
  },
  {
    "text": "इति श्रीमहापुराणे आदिब्राह्मो तीर्थमाहात्म्ये वृद्धासंगमाद्युभयतटसप्तदशतीर्थवर्णनं नाम सप्ताधिकशततमोऽध्यायः।। १०७ ।।"
  },
  {
    "text": "गौतमीमाहात्म्येऽष्टात्रिंशोऽध्यायः।। ३८ ।।"
  }
]
[
  {
    "text": "<b>बादरायणं प्रति श्रीकृष्णावतारविषयको मुनीनां प्रश्नः\n</b>\n<b>लोमहर्षण उवाच\n</b>\nव्यासस्य वचनं श्रुत्वा मुनयः संयतेन्द्रियाः।\nप्रीति बभूवः संहृष्टा विस्मिताश्च पुनः पुनः।। १ ।।\n<b>मुनय ऊचुः\n</b>\nअहो भारतवर्षस्य त्वया संकीर्तिता गुणाः।\nतद्वच्छ्रीपुरुषाख्यस्य क्षेत्रस्य पुरुषोत्तम।। २ ।।\nविस्मयो हि न चैकस्य श्रुत्वा माहात्म्यमुत्तमम्।\nपुरुषाख्यस्य क्षेत्रस्य प्रीतिश्च वदतां वर।। ३ ।।\nचिरात्प्रभृति चास्माकं संशयो हृदि वर्तते।\nत्वदृते संशयस्यास्य छेत्ता नान्योऽस्ति भूतले।। ४ ।।\nउत्पत्तिं बलदेवस्य कृष्णस्य च महीतले।\nभद्रायाश्चैव कार्त्स्न्येन पृच्छामस्त्वां महामुने।। ५ ।।\nकिमर्थं तौ समुत्पन्नौ कृष्णसंकर्षणावुभौ।\nवसुदेवसुतौ वीरौ स्थितौ नन्दगृहे मुने।। ६ ।।\nनिःसारे मृत्युलोकेऽस्मिन् दुःखप्रायेऽतिचञ्चले।\nजलबुद्‌बुदसंकाशे भैरवे लोमहर्षणे।। ७ ।।\nविण्मूत्रपिच्छलं कष्टं संकटं दुःखदायकम्।\nकथं घोरतरं तेषां गर्भवासमरोचत।। ८ ।।\nयानि कर्माणि चक्रुस्ते समुत्पन्ना महीतले।\nविस्तरेण मुने तानि ब्रूहि नो वदतां वर।। ९ ।।\nसमग्रं चरितं तेषामद्‌भुतं चातिमानुषम्।\nकथं स भगवान्देवः सुरेशः सुरसत्तमः।। १० ।।\nवसुदेवकुले धीमान्वासुदेवत्वमागतः।\nअमरैश्चाऽऽवृतं पुण्यं पुण्यकृदिभरलंकृतम्।। ११ ।।\nदेवलोकं किमुत्सृज्य मर्त्यलोक इहाऽऽगतः।\nदेवमानुषयोर्नेता द्योर्भुवः प्रभवोऽव्ययः।। १२ ।।\nकिमर्थं दिव्यमात्मानं मानुषेषु न्ययोजयत्।\nयश्चक्रं वर्तयत्येको मानुषाणामनामयम्।। १३ ।।\nस मानुष्ये कथं बुद्धिं चक्रे चक्रगदाधरः।\nगोपायनं यः कुरुते जगतः सार्वभौतिकम्।। १४ ।।\nस कथं गां गतो विष्णुर्गोपत्वमकरोत्प्रभुः।\nमहाभूतानि भूतात्मा यो दधार चकार च।। १५ ।।\nश्रीगर्भः स कथं गर्भे स्त्रिया भूचरया धृतः।\nयेन लोकान्क्रमैर्जित्वा त्रिभिर्वै त्रिदशेप्सया।। १६ ।।\nस्थापिता जगतो मार्गास्त्रिवर्गाश्चाभवंस्त्रयः।\nयोऽन्तकाले जगत्पीत्वा कृत्वा तोयमयं वपुः।। १७ ।।\nलोकमेकार्णवं चक्रे दृश्यादृश्येन चाऽऽमना।\nयः पुराणः पुराणात्मा वाराहं रूपमास्थितः।। १८ ।।\nविषाणाग्रेण वसुधामुज्जहारारिसूदनः।\nयः पुरा पुरुहूतार्थे त्रैलोक्यमिदमव्ययम्।। १९ ।।\nददौ जित्वा वसुमतीं सुराणां सुरसत्तमः।\nयेन सैंहवपुः कृत्वा द्विधा कृत्वा च तत्पुनः।। २० ।।\nपूर्वदैत्यो महावीर्यो हिरण्यकशिपुर्हतः।\nयः पुरा ह्यनलो भूत्वा और्वः संवर्तको विभुः।। २१ ।।\nपातालस्थोऽर्णवरसं पपौ तोयमयं हरिः।\nसहस्रचरणं ब्रह्म सस्रांशुसहस्रदम्।। २२ ।।\nसहस्रशिरसं देवं यमाहुर्वै युगे युगे।\nनाभ्यां पद्मं सुमुद्भूतं यस्य पैतामहं गृहम्।। २३ ।।\nएकार्णवे नागलोके सद्धिरण्मयपङ्कजम्।\nयेन ते निहता दैत्याः संग्रामे तारकामये।। २४ ।।\nयेन देवमयं कृत्वा सर्वायुधधरं वपुः।\nगुहासंस्थेन चोत्सिक्तः कालनेमिर्निपातितः।। २५ ।।\nउत्तरान्ते समुद्रस्य क्षीरोदस्यामृतोदधौ।\nयः शेते शाश्वतं योगमास्थाय तिमिरं महत्।। २६ ।।\nसुरारणी गर्भमत्त दिव्यं तपः प्रकर्षाददितिः पुराणम्।\nशक्रं च यो दैत्यगणावरुद्धं, गर्भावधानेन कृतं चकार।। २७ ।।\nपदानि यो योगमयानि कृत्वा, चकार दैत्यान्सलिलेशयस्थान्।\nकृत्वा स देवांस्त्रिदशेश्वरांस्तु, चक्रे सुरेशं पुरुहूतमेव।। २८ ।।\nगार्हपत्येन विधिना अन्वाहार्येण कर्मणा।\nअग्निमावहनीयं च वेदं दीक्षां समिद्‌धुवम्।। २९ ।।\nप्रक्षणीयं स्रुवं चैव आवभृथ्यं तथैव च।\nअवाक्पाणस्तु यश्चक्रे हव्यभागभुजस्तथा।। ३० ।।\nहव्यादांश्च सुरांश्चक्रे कव्यादांश्च पितृनथ।\nभोगार्थे यज्ञविधिनाऽयोजयद्यज्ञकर्मणि।। ३१ ।।\nपात्राणि दक्षिणां दीक्षां चरूंश्चोलूखलानि च।\nयूपं समित्स्रुवं सोमं पवित्रान्परिधीनपि।। ३२ ।।\nयज्ञियानि च द्रव्याणि चमसांश्च तथाऽपरान्।\nसदस्यान्यजमानांश्च मेधादींश्च क्रतूत्तमान्।। ३३ ।।\nविबभाज पुरा यस्तु पारमेष्ठ्येन कर्मणा।\nयुगानुरूपं यः कृत्वा लोकाननुपराक्रमात्।। ३४ ।।\nक्षणा निमेषाः काष्ठाश्च कलास्त्रैकाल्यमेव च।\nमुहूर्तास्थिथयो मासा दिनं संवत्सरस्तथा।। ३५ ।।\nऋतवः कालयोगाश्च प्रमाणं त्रिविधं त्रिषु।\nआयुःश्रेत्राण्युपचयो लक्षणं रूपसौष्ठवम्।। ३६ ।।\nत्रयो लोकास्त्रयो देवास्त्रैविद्यं पावकास्त्रयः।\nत्रैकाल्यं त्रीणि कर्माणि त्रयो वर्णास्त्रयोगुणाः।। ३७ ।।\nसृष्टा लोकाः पुरा सर्वे येनानन्तेन कर्मणा।\nसर्वभूतगतः स्रष्टा सर्वभूतगुणात्मकः।। ३८ ।।\nनृणामिन्द्रियपूर्वेण योगेन रमते च यः।\nगतागताभ्यां योगेन य एव विधिरीश्वरः।। ३९ ।।\nया गतिर्धर्मयुक्तानामगतिः पापकर्मणाम्।\nचातुर्वर्ण्यस्य प्रभवश्चातुर्वर्ण्यस्य रक्षिता।। ४० ।।\nचातुर्विद्यस्य यो वेता चातुराश्रम्यसंश्रयः।\nदिगन्तरं नमो भूमिर्वायुर्वाऽपि विभावसुः।। ४१ ।।\nचन्द्रसूर्यमयं ज्योतिर्युगेशः क्षणदाचरः।\nयः परं श्रूयते ज्योतिर्यः परं श्रूयते तपः।। ४२ ।।\nयं परं प्राहुरपरं यः परः परमत्मवान्।\nआदित्यानां तु यो देवो यश्च दैत्यान्तको विभुः।। ४३ ।।\nयुगान्तेष्वन्तको यश्च यश्च लोकान्तकान्तकः।\nसेतुर्यो लोकसेतूनां मेध्यो यो मेध्यकर्मणाम्।। ४४ ।।\nवेद्यो यो वेदविदुषां प्रभुर्यः प्रभवात्मनाम्।\nसोमभूतश्च सौम्यानामग्निभूतोऽग्निवर्चसाम्।। ४५ ।।\nयः शक्राणामीशभूतस्तपोभूतस्तपस्विनाम्।\nविनयो नयवृत्तीनां तेजस्तेजस्विनामपि।। ४६ ।।\nविग्रहो विग्रहार्हाणां गतिर्गतिमतामपि।\nआकाशप्रभवो वायुर्वायोः प्राणाद्‌धुताशनः।। ४७ ।।\nदिवो हुताशनः प्राणः प्राणोऽग्निर्मधुसूदनः।\nरसाच्छोणितसंभूतिः शोणितान्मांसमुच्यते।। ४८ ।।\nमांसात्तु मेदसो जन्म मेदसोऽस्थि निरुच्यते।\nअस्थ्नो मज्जा समभवान्मज्जातः शुक्रसम्भवः।। ४९ ।।\nशुक्रद्‌गर्भः समभवद्रसमूलेन कर्मणा।\nतत्रापां प्रथमो भागः स सौम्यो राशिरुच्यते।। ५० ।।\nगर्भोष्मसंभवो ज्ञेयो द्वितीयो राशिरुच्यते।\nशुक्रं सोमात्मकं विद्यादार्तवं पावकात्मकम्।। ५१ ।।\nभावा रसानुगाश्चैषां बीजे च शशिपावकौ।\nकफवर्गे भवेच्छुक्रं पित्तवर्गे च शोणितम्।। ५२ ।।\nकफस्य हृदयं स्थनं नाभ्यां पित्तं प्रतिष्ठितम्।\nदेहस्य मध्ये हृदयं स्थानं तन्मनसः स्मृतम्।। ५३ ।।\nनाभिकोष्ठान्तरं यत्तु तत्र देवो हुताशनः।\nमनः प्रजापतिर्ज्ञेयः कफः सोमो विभाव्यते।। ५४ ।।\nपित्तमग्निः स्मृतं त्वेवमग्निसोमात्मकं जगत्।\nएवं प्रवर्तिते गर्भे वर्धितेऽर्बुदसंनिभे।। ५५ ।।\nवायुः प्रवेशं संचक्रे संगतः परमात्मनः।\nस पञ्चधा शरीरस्थो भिद्यते वर्तते पुनः।। ५६ ।।\nप्राणापानौ समानश्च उदानो व्यान एव च।\nप्राणोऽस्य परमात्मानं वर्धयन्परिवर्तते।। ५७ ।।\nअपानः पश्चिमं कायमुदानोऽर्धं शरीरिणः।\nव्यानस्तु व्याप्यते येन समानः संनिवर्तते।। ५८ ।।\nभूतावाप्तिस्ततस्तस्य जायेतेन्द्रियगोचरा।\nपृथिवी वायुराकाशमापो ज्योतिश्च पञ्चमम्।। ५९ ।।\nतस्येन्द्रियनिविष्टानि स्वं स्वं भागं प्रचक्रिरे।\nपार्थिवं देहमाहुस्तु प्राणात्मानं च मारुतम्।। ६० ।।\nछिद्राण्याकाशयोनीनि जलात्स्रावः प्रवर्तते।\nज्योतिश्चक्षूंषि तेजश्च आत्मा तेषां मनः स्मृतम्।। ६१ ।।\nग्रामाश्च विषयाश्चैव यस्य वीर्यात्प्रवर्तिताः।\nइत्येतान्पूरुषः सर्वान्सृजँल्लोकान्सनातनः।। ६२ ।।\nनैदनेऽस्मिन्कथं लोके नरत्वं विष्णुरागतः।\nएष नः संशयो व्रह्मन्नेष नो विस्मयो महान्।। ६३ ।।\nकथं गतिर्गतिमतामापन्नो मानुषीं तनुम्।\nआश्चर्यं परमं विष्णुर्देवैर्दैत्यैश्च कथ्यते।। ६४ ।।\nविष्णोरुत्पत्तिमाश्चर्यं कथयस्व महामुने।\nप्रख्यातबलवीर्यस्य विष्णोरमिततेजसः।। ६५ ।।\nकर्मणाऽऽश्चर्यभूतस्य विष्णोस्तत्त्वमिहोच्यताम्।\nकथं स देवो देवानामार्तिहा पुरुषोत्तमः।। ६६ ।।\nसर्वव्यापी जगन्नाथः सर्वलोकमहेश्वरः।\nसर्गस्थित्यन्तकृद्देवः सर्वलोकसुखावहः।। ६७ ।।\nअक्षयः शाश्वतोऽनन्तः क्षयवृद्धिविवर्जितः।\nनिर्लेपो निर्गुणः सूक्ष्मो निर्विकारो निरञ्जनः।। ६८ ।।\nसर्वोपाधिविनिर्मुक्तः सत्तामात्रव्यवस्थितः।\nअविकारी विभुर्नित्यः परमात्मा सनातनः।। ६९ ।।\nअचलो निर्मलो व्यापी नित्यतृप्तो निराश्रयः।\nविशुद्धं श्रूयते यस्य हरित्वं च कृते युगे।। ७०\nवैकुण्ठत्वं च देवेषु कृष्णत्वं मानुषेषु च।\nईश्वरस्य हि तस्येमां गहनां कर्मणो गतिम्।। ७१ ।।\nसमतीतां भविष्यं च श्रोतुमिच्छा प्रवर्तते।\nअव्यक्तो व्यक्तलिङ्गस्थो य एष भगवान्प्रभुः।। ७२ ।।\nनारायणो ह्यनन्तात्मा प्रभवोऽव्यय एव च।\nएष नारायणो भूत्वा हरीरासीत्समनातनः।। ७३ ।।\nब्रह्मा शक्रश्च रुद्रश्च धर्मः शुक्रो बृहस्पतिः।\nप्रधानात्मा पुरा ह्येष ब्रह्माणमसृजत्प्रभुः।। ७४ ।।\nसोऽसृजत्पूर्वपुरुषः पुरा कल्पे प्रजापतीन्।\nएवं स भगवान्विष्णुः सर्वलोकमहेश्वरः।।\nकिमर्थ मर्त्यलोकेऽस्मिन्यातो यदुकुले हरिः।। ७५ ।।\nइति श्रीमहापुराणे आदिब्राह्मे स्वयंभुऋषिसंवादे ऋषिप्रश्ननिरूपणं नामोनाशीत्यधिकशततमोऽध्यायः।। १७९ ।।"
  }
]
[
  {
    "text": "<b>व्यास-मुनिसंवादे महाप्रलयवर्णनम्\n</b>\n<b>मुनय ऊचुः\n</b>\nअस्माभिस्तु श्रुतं व्यास यत्त्वया समुदाहृतम्।\nप्रादुर्भावाश्रितं पुण्यं माया विष्णोश्च दुर्विदा।। २३०.१ ।।"
  },
  {
    "text": "श्रोतुमिच्छामहे त्वत्तो यथावदुपसंहृतिम्।\nमहाप्रलयसंज्ञां च कल्पान्ते च महामुने।। २३०.२ ।।"
  },
  {
    "text": "<b>व्यास उवाच\n</b>\nश्रुयतां भो मुनिश्रेष्ठा यथावदनुसंहृतिः।\nकल्पान्ते प्राकृते चेव प्रलये जायते यथा।। २३०.३ ।।"
  },
  {
    "text": "अहोरात्रं पितॄणां तु मासोऽब्दं त्रिदिवौकसाम्।\nचतुर्युगसहस्रे तु ब्रह्मणोऽहर्द्विजोत्तमाः।। २३०.४ ।।"
  },
  {
    "text": "कृतं त्रेता द्वापरं च कलिश्चेति चतुर्युगम्।\nदेवैर्वर्षसहस्रैस्तु तद्‌द्वादशभिरुच्यते।। २३०.५ ।।"
  },
  {
    "text": "चतुर्युगाण्यशेषाणि सदृशानि स्वरूपतः।\nआद्यं कृतयुगं प्रोक्तं मुनयोऽन्त्यं तथा कलिम्।। २३०.६ ।।"
  },
  {
    "text": "आद्ये कृतयुगे सर्गे ब्रह्मणा क्रियते यतः।\nक्रियते चोपसंहारस्तथाऽन्तेऽपि कलौ युगे।। २३०.७ ।।"
  },
  {
    "text": "<b>मुनय ऊचुः\n</b>\nकलेः स्वरूपं भगवन्विस्तराद्वक्तुर्मसि।\nधर्मश्चतुष्पाद्भगवान्यस्मिन्वैकल्यमृच्छति।। २३०.८ ।।"
  },
  {
    "text": "<b>व्यास उवाच\n</b>\nकलिस्वरूपं भो विप्रा यत्पृच्छध्वं ममानघाः।\nनिबोधध्वं समासेन वर्तते यन्महत्तरम्।। २३०.९ ।।"
  },
  {
    "text": "वर्णाश्रमाचारवती प्रवृत्तिर्न कलौ नृणाम्।\nन सामऋग्यजुर्वेदविनिष्पादनहैतुकी।। २३०.१० ।।"
  },
  {
    "text": "विवाहा न कलौ धर्मा न शिष्या गुरुसंस्थिताः।\nन पुत्रा धार्मिकाश्चैव न च वह्निक्रियाक्रमः।। २३०.११ ।।"
  },
  {
    "text": "यत्र तत्र कुले जातो बली सर्वेश्वरः कलौ।\nसर्वेभ्य एव वर्णेभ्यो नरः कन्योपजीविनः।। २३०.१२ ।।"
  },
  {
    "text": "येन तेनैव योगेन द्विजातिर्दीक्षितः कलौ।\nयैव सैव च विप्रेन्द्राः प्रायश्चित्तक्रिया कलौ।। २३०.१३ ।।"
  },
  {
    "text": "सर्वमेव कलौ शास्त्रं यस्य यद्वचनं द्विजाः।\nदेवताश्च कलौ सर्वाः सर्वः सर्वस्य चाऽऽश्रमः।। २३०.१४ ।।"
  },
  {
    "text": "उपवासस्तथाऽऽयासो वित्तोत्सर्गस्तथा कलौ।\nधर्मो यथाभिरुचितैरनुष्ठानैरनुष्ठितः।। २३०.१५ ।।"
  },
  {
    "text": "वित्तेन भविता पुंसां स्वल्पेनैव मदः कलौ।\nस्त्रीणां रूपमदश्चैव केशैरेव भविष्यति।। २३०.१६ ।।"
  },
  {
    "text": "सुवर्णमणिरत्नादौ वस्त्रे चापक्षयं गते।\nकलौ स्त्रिया भविष्यन्ति तदा केशैरलंकृताः।। २३०.१७ ।।"
  },
  {
    "text": "परित्यक्ष्यन्ति भर्तारं वित्तहीनं तथा स्त्रियः।\nभर्ता भविष्यति कलौ वितवानेव योषिताम्।। २३०.१८ ।।"
  },
  {
    "text": "यो यो ददाति बहुलं स स स्वामी तदा नृणाम्।\nस्वामित्वहेतुसंबन्धो भविताऽभिजनस्तदा।। २३०.१९ ।।"
  },
  {
    "text": "गृहान्ता द्रव्यसंघाता द्रव्यान्ता च तथा मतिः।\nअर्थाश्चाथोपभोगान्ता भविष्यन्ति तदा कलौ।। २३०.२० ।।"
  },
  {
    "text": "स्त्रियः कलौ भविष्यन्ति स्वैरिण्यो ललितस्पृहाः।\nअन्यायावाप्तवित्तेषु पुरुषेषु स्पृहालवः।। २३०.२१ ।।"
  },
  {
    "text": "अभ्यर्थितोऽपि सुहृदा स्वार्थहानिं तु मानवः।\nपणस्यार्धामात्रेऽपि करिष्यति तदा द्विजाः।। २३०.२२ ।।"
  },
  {
    "text": "सदा सपौरुषं चेतो भावि विप्र तदा कलौ।।\nक्षीरप्रदानसंबन्धि भाति गोषु च गौरवम्।। २३०.२३ ।।"
  },
  {
    "text": "अनावृष्टिभयात्प्रायः प्रजाः क्षुद्भयकातराः।\nभविष्यन्ति तदा सर्वा गगनसक्तदृष्टयः।। २३०.२४ ।।"
  },
  {
    "text": "मूलपर्णफलाहारस्तापसा इव मानवाः।\nआत्मानं घातयिष्यन्ति तदाऽवृष्ट्याऽभिदुःखिताः।। २३०.२५ ।।"
  },
  {
    "text": "दुर्भिक्षमेव सततं सदा क्लेशमनीश्वराः।\nप्राप्स्यन्ति व्याहतसुखं प्रमादान्मानवाः कलौ।। २३०.२६ ।।"
  },
  {
    "text": "अस्नातभोजिनो नाग्निदेवतातिथिपूजनम्।\nकरिष्यन्ति कलौ प्राप्ते न च पिण्डोदकक्रियाम्।। २३०.२७ ।।"
  },
  {
    "text": "लोलुपा ह्रस्वदेहाश्च बह्वन्नादनतत्पराः।\nबहुप्रजाल्पभाग्याश्च भविष्यन्ति कलौ स्त्रियः।। २३०.२८ ।।"
  },
  {
    "text": "उभाभ्यामथ पाणिभ्यां शिरः कण्डूयनं स्त्रियः।\nकुर्वत्यो गुरुभर्तॄमामाज्ञां भेत्स्यन्त्यनावृताः।। २३०.२९ ।।"
  },
  {
    "text": "स्वपोषणपराः क्रुद्धा देहसंस्कारवर्जिताः।\nपरुषानृतभाषिण्यो भविष्यन्ति कलौ स्त्रियः।। २३०.३० ।।"
  },
  {
    "text": "दुःशीला दुष्टशीलेषु कुर्वत्यः सततं स्पृहाम्।\nअसद्धृता भविष्यन्ति पुरुषेषु कुलाङ्गनाः।। २३०.३१ ।।"
  },
  {
    "text": "वेदादानं करिष्यन्ति वडवाश्च तथाऽव्रताः।\nगृहस्थाश्च न होष्यन्ति न दास्यन्त्युचितान्यपि।। २३०.३२ ।।"
  },
  {
    "text": "भवेयुर्वनवासा वै ग्राम्याहारपरिग्रहाः।\nभिक्षवश्चापि पुत्रा हि स्नेहसंबन्धयन्त्रकाः।। २३०.३३ ।।"
  },
  {
    "text": "अरक्षितारो हर्तारः शुल्कव्याजेन पार्थिवाः।\nहारिणो जनवित्तानां संप्राप्ते च कलौ युगे।। २३०.३४ ।।"
  },
  {
    "text": "यो योऽश्वरथनागाढ्यः स स राजा भविष्यति।\nयश्च यश्चाबलः सर्वः स स भृत्यः कलौ युगे।। २३०.३५ ।।"
  },
  {
    "text": "वैश्याः कृषिवणिज्यादि संत्यज्य निजकर्म यत्।\nशूद्रवृत्त्या भविष्यन्ति कारुकर्मोपजीविनः।। २३०.३६ ।।"
  },
  {
    "text": "भैक्ष्यव्रतास्तथा शूद्राः प्रव्रज्यालिङ्गिनोऽधमाः।\nपाखण्डसंश्रयां वृत्तिमाश्रयिष्यन्त्यसंस्कृताः।। २३०.३७ ।।"
  },
  {
    "text": "दुर्भिक्षकरपीडाभिरतीवापद्रुता जनाः।\nगोधूमान्नयवान्नाद्यान्देशान्यास्यन्ति दुःखिताः।। २३०.३८ ।।"
  },
  {
    "text": "?Bवेदमार्गे प्रलीने च पाखण्डाढ्ये ततो जने।\nअधर्मवृद्ध्या लोकानामल्पमायुर्भविष्यति।। २३०.३९ ।।"
  },
  {
    "text": "अशास्त्रविहितं घोरं तप्यमानेषु वै तपः।\nनरेषु नृपदोषेण बालमृत्युर्भविष्यति।। २३०.४० ।।"
  },
  {
    "text": "भवित्री योषितां सूतिः पञ्चषट्सप्तवार्षिकी।\nनवाष्टदशवर्षाणां मनुष्याणां तथा कलौ।। २३०.४१ ।।"
  },
  {
    "text": "पलितोद्‌गमश्च भविता तदा द्वादशवर्षिकः।\nन जीविष्यति वै कश्चित्कलौ वर्षाणि विंशतिम्।। २३०.४२ ।।"
  },
  {
    "text": "अल्पप्रज्ञा वृथालिङ्गा दुष्टान्तः करणाः कलौ।\nयतस्ततो विनश्यन्ति कालेनाल्पेन मानवाः।। २३०.४३ ।।"
  },
  {
    "text": "यदा यदा हि पाखण्डवृत्तिरत्रोपलक्ष्यते।\nतदा तदा कलेर्वृद्धिरनुमेया विचक्षणैः।। २३०.४४ ।।"
  },
  {
    "text": "यदा यदा सतां हानिर्वेदमार्गनुसारिणाम्।\nतदा तदा कलेर्वृद्धिरनुमेया विचक्षणैः।। २३०.४५ ।।"
  },
  {
    "text": "प्रारम्भाश्चावसीदन्ति यदा धर्मकृतां नृणाम्।\nतदाऽनुमेयं प्राधान्यं कलेर्विप्रा विचक्षणैः।। २३०.४६ ।।"
  },
  {
    "text": "यदा यदा न यज्ञानामीश्वरः पुरुषोत्तमः।\nइज्यते पुरुषैर्यज्ञैस्तदा ज्ञेयं कलेर्बलम्।। २३०.४७ ।।"
  },
  {
    "text": "न प्रीतिर्वेदवादेषु पाखण्डेषु यदा रतिः।\nकलेर्वृद्धिस्तदा प्राज्ञैरनुमेया द्विजोत्तमाः।। २३०.४८ ।।"
  },
  {
    "text": "कलौ जगत्पतिं विष्णुं सर्वस्रष्टारमीश्वरम्।\nनार्चयिष्यन्ति भो विप्राः पाखण्डोपहता नराः।। २३०.४९ ।।"
  },
  {
    "text": "किं देवैः किं द्विजैर्वेदैः किं शौचेनाम्बुजल्प(न्म)ना।\nइत्येवं प्रलपिष्यन्ति पाखण्डोपहता नराः।। २३०.५० ।।"
  },
  {
    "text": "अल्पवृष्टिश्च पर्जन्यः स्वल्पं सस्यफलं तथा।\nफलं तथाऽल्पसारं च विप्राः प्राप्ते कलौ युगे।। २३०.५१ ।।"
  },
  {
    "text": "जानुप्रायाणि वस्त्राणि शमीप्राया महीरुहाः।\nशूद्रप्रायास्तथा वर्णा भविष्यन्ति कलौ युगे।। २३०.५२ ।।"
  },
  {
    "text": "अणुप्रायाणि धान्यानि आजप्रायं तथा पयः।\nभविष्यति कलौ प्राप्त औशीरं चानुलेपनम्।। २३०.५३ ।।"
  },
  {
    "text": "श्वश्रूश्वशुरभूयिष्ठा गुरवश्च नृणां कलौ।\nशालाद्याहारिभार्याश्च सुहृदो मुनिसत्तमाः।। २३०.५४ ।।"
  },
  {
    "text": "कस्य माता पिता कस्य यदा कर्मात्मकः पुमान्।\nइति चोदाहरिष्यन्ति श्वशुरानुगता नराः।। २३०.५५ ।।"
  },
  {
    "text": "वाङ्मनः कायजैर्दोषैरभिभूताः पुनः पुनः।\nनराः पापान्यनुदिनं करिष्यन्त्यल्पमेधसः।। २३०.५६ ।।"
  },
  {
    "text": "निःसत्यानामशौचानां निह्रीकाणां तथा द्विजाः।\nयद्यद्‌दुःखाय तत्सर्वं कलिकाले भविष्यति।। २३०.५७ ।।"
  },
  {
    "text": "निःस्वाध्यायवषट्कारे स्वधास्वाहाविवर्जिते।\nतदा प्रविरलो विप्रः कश्चिल्लोकेभविष्यति।। २३०.५८ ।।"
  },
  {
    "text": "तत्राल्पेनैव कालेन पुण्यस्कन्धमनुत्तमम्।\nकरोति यः कृतयुगे क्रियते तपसा हि यः।। २३०.५९ ।।"
  },
  {
    "text": "<b>मुनय ऊचुः\n</b>\nकस्मिन्कालेऽल्पको धर्मो ददाति सुमहाफलम्।\nवक्तुमर्हस्यशेषेण श्रोतुं वाञ्छा प्रवर्तते।। २३०.६० ।।"
  },
  {
    "text": "<b>व्यास उवाच\n</b>\nधन्ये कलौ भवेद्विप्रास्त्वल्पक्लेशैर्महत्फलम्।\nतथा भवेतां स्त्रीशूद्रौ धन्यौ चान्यन्निबोधत।। २३०.६१ ।।"
  },
  {
    "text": "यत्कृते दशभिर्वर्षैस्त्रेतायां हायनेन तत्।\nद्वापरे तच्च मासेन अहोरात्रेण तत्कलौ।। २३०.६२ ।।"
  },
  {
    "text": "तपसो ब्रह्मचर्यस्य जपादेश्च फलं द्विजाः।\nप्राप्नोति पुरुषस्तेन कलौ साध्विति भाषितुम्।। २३०.६३ ।।"
  },
  {
    "text": "ध्यायन्कृते यजन्यज्ञैस्त्रेतायां द्वापरेऽर्चयन्।\nयदाप्नोति तदाप्नोति कलौ संकीर्त्य केशवम्।। २३०.६४ ।।"
  },
  {
    "text": "धर्मोत्कर्षमतीवात्र प्राप्नोति पुरुषः कलौ।\nस्वल्पायासेन धर्मज्ञास्तेन तुष्टोऽस्म्यहं कलौ।। २३०.६५ ।।"
  },
  {
    "text": "व्रतचर्यापरैर्ग्राह्या वेदाः पूर्वं द्विजातिभिः।\nततस्तु धर्मसंप्राप्तैर्यष्टव्यं विधिवद्धनैः।। २३०.६६ ।।"
  },
  {
    "text": "वृथा कथा वृथा भोज्यं वृथा स्वं च द्विजन्मनाम्।\nपतनाय तथा भाव्यं तैस्तु संयतिभिः सह।। २३०.६७ ।।"
  },
  {
    "text": "असम्यक्करणे दोषास्तेषां सर्वेषु वस्तुषु।\nभोज्यपेयादिकं चैषां नेच्छाप्राप्तिकरं द्विजाः।। २३०.६८ ।।"
  },
  {
    "text": "पारतन्त्र्यात्समस्तेषु तेषां कार्येषु वै ततः।\nलोकान्क्लेशेन महता यजन्ति विनयान्विताः।। २३०.६९ ।।"
  },
  {
    "text": "द्विजशुश्रूषणेनैव पाकयज्ञाधिकारवान्।\nनिजं जयति वै लोकं शूद्रो धन्यतरस्ततः।। २३०.७० ।।"
  },
  {
    "text": "भक्ष्याभक्ष्येषु नाशा(त्रा)स्ति येषां पापेषु वा यतः।\nनियमो मुनिशार्दूलास्तनासौ साध्वितीरितम्।। २३०.७१ ।।"
  },
  {
    "text": "स्वधर्मस्याविरोधेन नरैर्लभ्यं धनं सदा।\nप्रतिपादनीयं पात्रेषु यष्टव्यं च यथाविधि।। २३०.७२ ।।"
  },
  {
    "text": "तस्यार्जने महान्क्लेशः पालनेन द्विजोत्तमाः।\nतथा सद्विनियोगाय विज्ञेयं गहनं नृणाम्।। २३०.७३ ।।"
  },
  {
    "text": "एभिरन्यैस्तथा क्लेशैः पुरुषा द्विजसत्तमाः।\nनिजाञ्जयन्ति वै लोकान्प्राजापत्यादिकान्क्रमात्।। २३०.७४ ।।"
  },
  {
    "text": "योषिच्छुश्रूषणाद्भर्तुः कर्मणा मनसा गिरा।\nएतद्विषयमाप्नोति तत्सालोक्यं यतो द्विजाः।। २३०.७५ ।।"
  },
  {
    "text": "नातिक्लेशेन महता तानेव पुरुषो यथा।\nतृतीयं व्याहृतं तेन मया साध्विति योषितः।। २३०.७६ ।।"
  },
  {
    "text": "एतद्वः कथितं विप्रा यन्निमित्तमिहाऽऽगताः।\nतत्पृच्छध्वं यथाकाममहं वक्ष्यामि वः स्फुटम्।। २३०.७७ ।।"
  },
  {
    "text": "अल्पेनैव प्रयत्नेन धर्मः सिध्यति वै कलौ।\nनरैरात्मगुणाम्भोभिः क्षालिताखिलकिल्बिषैः।। २३०.७८ ।।"
  },
  {
    "text": "शूद्रैश्च द्विजशुश्रूषातत्परैर्मुनिसत्तमाः।\nतथा स्त्रीभिरनायासात्पतिशुश्रुषयैव हि।। २३०.७९ ।।"
  },
  {
    "text": "ततस्त्रितयमप्येतन्मम धन्यतमं मतम्।\nधर्मसंराधने क्लेशो द्विजातीनां कृतादिषु।। २३०.८० ।।"
  },
  {
    "text": "तथा स्वल्पेन तपसा सिद्धिं यास्यन्ति मानवाः।\nधन्या धर्मं चरिष्यन्ति युगान्ते मुनिसत्तमाः।। २३०.८१ ।।"
  },
  {
    "text": "भवद्‌भिर्यदभिप्रेतं तदेतत्कथितं मया।\nअपृष्टेनापि धर्मज्ञाः किमन्यत्क्रियतां द्विजाः।। २३०.८२ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे भविष्यकथनं नाम त्रिंशदधिकद्विशततमोऽध्यायः।। २३० ।।"
  }
]
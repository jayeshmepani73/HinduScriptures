[
  {
    "text": "<b>योगविधिनिरूपणम्\n</b>\n<b>मुनय ऊचुः\n</b>\nसांख्यं योगस्य नो विप्र विशेषं वक्तुमर्हसि।\nतव धर्मज्ञ सर्वं हि विदितं मुनिसत्तम।। २३९.१ ।।"
  },
  {
    "text": "<b>व्यास उवाच\n</b>\nसांख्यां सांख्यं प्रशंसन्ति योगान्योगविदुत्तमाः।\nवदन्ति कारणैः श्रेष्ठैः स्वपक्षोद्भवनाय वै।। २३९.२ ।।"
  },
  {
    "text": "अनीश्वरः कथं मुच्येदित्येवं मुनिसत्तमाः।\nवदन्ति कारणैः श्रेष्ठं योगं सम्यङ्मनीषिणः।। २३९.३ ।।"
  },
  {
    "text": "वदन्ति कारणं वेदं सांख्यं सम्यग्द्विजातयः।\nविज्ञायेह गतीः सर्वा विरक्तो विषयेषु यः।। २३९.४ ।।"
  },
  {
    "text": "ऊर्ध्वं स देहात्सुव्यक्तं विमुच्येदिति नान्यथा।\nएतदाहुर्महाप्राज्ञाः सांख्यं वै मोक्षदर्शनम्।। २३९.५ ।।"
  },
  {
    "text": "स्वपक्षे कारणं ग्राह्यं समर्थं वचनं हितम्।\nशिष्टानां हि मतं ग्राह्यं भवद्भिः शिष्टसंमतैः।। २३९.६ ।।"
  },
  {
    "text": "प्रत्यक्षं हेतवो योगाः सांख्याः शास्त्रविनिश्चयाः।\nउभे चैते तत्त्वे समवेते द्विजोत्तमाः।। २३९.७ ।।"
  },
  {
    "text": "उभे चैते मते ज्ञाते मुनीन्द्राः शिष्टसंमते।\nअनुष्ठिते यथाशास्त्रं नयेतां परमां गतिम्।। २३९.८ ।।"
  },
  {
    "text": "तुल्यं शौचं तयोर्युक्तं दया भूतेषु चानघाः।\nव्रतानां धारणं तुल्यं दर्शनं त्वसमं तयोः।। २३९.९ ।।"
  },
  {
    "text": "<b>मुनय ऊचुः\n</b>\nयदि तुल्यं व्रतं शौचं दया चात्र महामुने।\nतुल्यं तद्दर्शनं कस्मात्तन्नौ ब्रूहि द्विजोत्तम।। २३९.१० ।।"
  },
  {
    "text": "<b>व्यास उवाच\n</b>\nरागं मोहं तथा स्नेहं कामं क्रोधं च केवलम्।\nयोगास्थिरोदितान्दोषान्पञ्चैतान्प्राप्नुवन्ति तान्।। २३९.११ ।।"
  },
  {
    "text": "यथा वाऽनिमिषाः स्थूलं जालं छित्त्वा पुनर्जलम्।\nप्राप्नुयुर्विमलं मार्गं विमुक्ताः सर्वबन्धनैः।। २३९.१२ ।।"
  },
  {
    "text": "तथैव वागुरां छित्त्वा बलवन्तो यथा मृगाः।\nप्राप्नुयुर्विमलं मार्गं विमुक्ताः सर्वबन्धनैः।। २३९.१३ ।।"
  },
  {
    "text": "लोभजानि तथा विप्रा बन्धनानि बलान्वितः।\nछित्त्वा योगात्परं मार्गं गच्छन्ति विमलं शुभम्।। २३९.१४ ।।"
  },
  {
    "text": "अचलास्त्वाविला विप्रा वागुरासु तथाऽऽपरे।\nविनश्यन्ति न संदेहस्तद्वद्योगबलादृते।। २३९.१५ ।।"
  },
  {
    "text": "बलहीनाश्च विप्रेन्द्रा यथा जालं गता द्विजाः।\nबन्धं न गच्छन्त्यनघा योगास्ते तु सुदुर्लभाः।। २३९.१६ ।।"
  },
  {
    "text": "यथा च शकुनाः सूक्ष्मं प्राप्य जालमरिन्दमाः।\nतत्राशक्ता विपद्यन्ते मुच्यन्ते तु बलान्विताः।। २३९.१७ ।।"
  },
  {
    "text": "कर्मजैर्बन्धनैर्बद्धास्तद्वद्योगपरा द्विजाः।\nअबला न विमुच्यन्ते मुच्यन्ते च बलान्विताः।। २३९.१८ ।।"
  },
  {
    "text": "अल्पकश्च यथा विप्रा वह्निः शाम्यति दुर्बलः।\nआक्रान्त इन्धनैः स्थूलैस्तद्वद्योगबलः स्मृतः।। २३९.१९ ।।"
  },
  {
    "text": "स एव च तदा विप्रा वह्निर्जातबलः पुनः।\nसमीरणगतः कृत्स्नां दहेत्क्षिप्रं महीमिमाम्।। २३९.२० ।।"
  },
  {
    "text": "तत्त्वज्ञानबलो विप्रा वह्निर्जातबलः पुनः।\nसमीरणगतः कृत्स्नां दहेत्क्षिप्रं महीमिमाम्।। २३९.२१ ।।"
  },
  {
    "text": "दुर्बलश्च यथा विप्राः स्रोतसा ह्रियते नरः।\nबलहीनस्तथा योगी विषयैर्ह्रियते च सः।। २३९.२२ ।।"
  },
  {
    "text": "तदेव तु यथा स्रोतसा विष्कम्भयति वारणः।\nतद्वद्योगबलं लब्धवा न भवेद्विषयैर्हृतः।। २३९.२३ ।।"
  },
  {
    "text": "विशन्ति वा वशाद्वाऽथ योगाद्योगबलन्विताः।\nप्रजापतीन्मनून्सर्वान्महाभूतानि चेश्वराः।। २३९.२४ ।।"
  },
  {
    "text": "न यमो नान्तकः क्रुद्धो न मृत्युर्भीमविक्रमः।\nविशन्ते तद्‌द्विजाः सर्वे योगस्यामिततेजसः।। २३९.२५ ।।"
  },
  {
    "text": "आत्मनां च सहस्राणि बहूनि द्विजसत्तमाः।\nयोगं कुर्याद्‌बलं प्राप्य तैश्च सर्वैर्महीं चरेत्।। २३९.२६ ।।"
  },
  {
    "text": "प्राप्नुयाद्विषयान्कश्चित्पुनश्चोग्रं तपश्चरेत्।\nसंक्षिप्येच्च पुनर्विप्राः सूर्यस्तेजोगुणानिव।। २३९.२७ ।।"
  },
  {
    "text": "बलस्थस्य हि योगस्य बलार्थं मुनिसत्तमाः।\nविमोक्षप्रभवं विष्णुमुपपन्नमसंशयम्।। २३९.२८ ।।"
  },
  {
    "text": "बलानि योगप्रोक्तानि मयैतानि द्विजोत्तमाः।\nनिदर्शनार्थं सूक्ष्माणि वक्ष्यामि च पुनर्द्विजाः।। २३९.२९ ।।"
  },
  {
    "text": "आत्मनश्च समाधाने धारणां प्रति वा द्विजाः।\nनिदर्शनानि सूक्ष्माणि सूक्ष्माणि श्रृणुध्वं मुनिसत्तमाः।। २३९.३० ।।"
  },
  {
    "text": "अप्रमत्तो यथा धन्वी लक्ष्यं हन्ति समाहितः।\nयुक्तः सम्यक्तथा योगी मोक्षं प्राप्नोत्यसंशयम्।। २३९.३१ ।।"
  },
  {
    "text": "स्नेहपात्रे यथा पूर्णे मन आधाय निश्चलम्।\nपुरुषो युक्त आरोहेत्सोपानं युक्तमानसः।। २३९.३२ ।।"
  },
  {
    "text": "मुक्तस्तथाऽयमात्मानं योगं तद्वत्सुनिश्चलम्।\nकरोत्यमलामात्मानं भास्करोपमदर्शने।। २३९.३३ ।।"
  },
  {
    "text": "यथा च नावं विप्रेन्द्राः कर्णधारः समाहितः।\nमहार्णवगतां शीघ्रं नयेद्विप्रांस्तु पत्तनम्।। २३९.३४ ।।"
  },
  {
    "text": "तद्वदात्मसमाधानं युक्तो योगेन योगवित्।\nदुर्गमं स्थानमाप्नोति हित्वा देहमिमं द्विजाः।। २३९.३५ ।।"
  },
  {
    "text": "सारथिश्च यथा युक्तः सदश्वान्सुसमाहितः।\nप्राप्नोत्याशु परं स्थानं लक्ष्यमुक्त इवाऽऽशुगः।। २३९.३६ ।।"
  },
  {
    "text": "तथैव च द्विजा योगी धारणासु समाहितः।\nप्राप्नोत्यशु परं स्थानं लक्ष्यमुक्त इवाऽऽशुगः।। २३९.३७ ।।"
  },
  {
    "text": "आविश्याऽऽत्मनि चाऽऽत्मानं योऽवतिष्ठति सोऽचलः।\nपाशं वहत्वे मीनानां पदमाप्नोति सोऽजरम्।। २३९.३८ ।।"
  },
  {
    "text": "नाभ्यां शीर्षे च कुक्षौ च हृदि वक्षसि पार्श्वयोः।\nदर्शने श्रवणे वाऽपि घ्राणे चामितविक्रमः।। २३९.३९ ।।"
  },
  {
    "text": "स्थानेष्वेतेषु यो योगी महाव्रतसमाहितः।\nआत्मना सूक्ष्ममात्मानं युङ्क्ते सम्यग्द्विजोत्तमाः।। २३९.४० ।।"
  },
  {
    "text": "सुशीघ्रमचलप्रख्यं कर्म दग्ध्वा शुभाशुभम्।\nउत्तमं योगमास्थाय यदीच्छति विमुच्यते।। २३९.४१ ।।"
  },
  {
    "text": "<b>मुनय ऊचुः\n</b>\nआहारान्कीदृशान्कृत्वा कानि जित्वा च सत्तम।\nयोगी बलमवाप्नोति तद्भवान्वक्तुमर्हति।। २३९.४२ ।।"
  },
  {
    "text": "<b>व्यास उवाच\n</b>\nकणानां भक्षणे युक्तः पिण्याकस्य च भो द्विजाः।\nस्नेहानां वर्जने युक्तो योगी बलमवाप्नुयात्।। २३९.४३ ।।"
  },
  {
    "text": "भुञ्जानो यावकं रूक्षं दीर्घकालं द्विजोत्तमाः।\nएकाहारी विशुद्धात्मा योगी बलमवाप्नुयात्।। २३९.४४ ।।"
  },
  {
    "text": "पक्षान्मासानृतूंश्चित्रान्संचरंश्च गुहास्तथा।\nअपः पीत्वा पयोमिश्रा योगी बलमावाप्नुयात्।। २३९.४५ ।।"
  },
  {
    "text": "अखण्डमपि वा मासं सततं मुनिसत्तमाः।\nउपोष्य सम्यक्शुद्धात्मा योगी बलमवाप्यनुयात्।। २३९.४६ ।।"
  },
  {
    "text": "कामं जित्वा तथा क्रोधं शीतोष्णं वर्षमेव च।\nभयं शोकं तथा स्वापं पौरुषीन्विषयांस्तथा।। २३९.४७ ।।"
  },
  {
    "text": "अरतिं दुर्जयां चैव घोरां दृष्ट्वा च भो द्विजाः।\nस्पर्शं निद्रां तथा तन्द्रां दुर्जयां मुनिसत्तमाः।। २३९.४८ ।।"
  },
  {
    "text": "दीपयन्ति महात्मानं सूक्ष्ममात्मानमात्मना।\nवीतरागा महाप्राज्ञा ध्यानाध्ययनसंपदा।। २३९.४९ ।।"
  },
  {
    "text": "दुर्गस्त्वेष मतः पन्था ब्राह्मणानां विपश्चिताम्।\nयः कश्चिद्‌व्रजति क्षिप्रं क्षेमेण मुनिपुंगवाः।। २३९.५० ।।"
  },
  {
    "text": "यथा कश्चिद्वनं घोरं बहुसर्पसरीसृपम्।\nश्वभ्रवत्तोयहीनं च दुर्गमं बहुकण्टकम्।। २३९.५१ ।।"
  },
  {
    "text": "अभक्तमटवीप्रायं दावदग्धमहीरुहम्।\nपन्थानं तस्कराकीर्णं क्षेमेणाभिपतेत्तथा।। २३९.५२ ।।"
  },
  {
    "text": "योगमार्गं समासाद्य यः कश्चिद्‌व्रजते द्विजः।\nक्षेमेणोपरमेन्मार्गाद्‌बहुदोषोऽपि संमतः।। २३९.५३ ।।"
  },
  {
    "text": "आस्थेयं क्षुरधारासु निशितासु द्विजोत्तमाः।\nधारणा सा तु योगस्य दुर्गेयमकृतात्मभिः।। २३९.५४ ।।"
  },
  {
    "text": "विषमा धारणा विप्रा यान्ति वैन शुभां गतिम्।\nनेतृहीना यथा नावः पुरुषाणां तु वै द्विजाः।। २३९.५५ ।।"
  },
  {
    "text": "यस्तु तिष्ठति योगाधौ धारणासु यथाविधि।\nमरणं जन्मदुःखित्वं सुखित्वं स विशिष्यते।। २३९.५६ ।।"
  },
  {
    "text": "नानाशास्त्रेषु नियतं नानामुनिनिषेवितम्।\nपरं योगस्य पन्थानं निश्चितं तं द्विजातिषु।। २३९.५७ ।।"
  },
  {
    "text": "परं हि तद्‌ब्रह्ममयं मुनीन्द्रा, ब्रह्मणमीशं वरदं च विष्णुम्।\nभवं च धर्मं च महानुभावं यद्‌ब्रह्मपुत्रान्सुमहानुभावान्।। २३९.५८ ।।"
  },
  {
    "text": "तमश्च कष्टं सुमहद्रजश्च, सत्त्वं च शुद्धं प्रकृतिं परां च।\nसिद्धिं च देवीं वरुणस्य पत्नीं, तेजश्च कृत्स्नं सुमहच्च धैर्यम्।। २३९.५९ ।।"
  },
  {
    "text": "ताराधिपं खे विमलं सुतारं, विश्वांश्च देवानुरगान्पितॄंश्च।\nशैलांश्च कृत्स्नानुदधींश्च वाऽचलान्नदीश्च सर्वाः सनगांश्च नागान्।। २३९.६० ।।"
  },
  {
    "text": "साध्यांस्तथा यक्षगणान्दिशश्च, गन्धर्वसिद्धान्पुरुषान्स्त्रियश्च।\nपरस्परं प्राप्य महान्महात्मा विशेत योगी नचिराद्विमुक्तः।। २३९.६१ ।।"
  },
  {
    "text": "कथा च या विप्रवराः प्रसक्ता, दैवे महावीर्यमतौ शुभेयम्।\nयोगान्स सर्वाननुभूय मर्त्या, नारायणं तं द्रुतमाप्नुवन्ति।। २३९.६२ ।।"
  },
  {
    "text": "इति श्रीमहापुराणे आदिब्राह्मे व्यासर्षिसंवादे योगविधिनिरूपणं नाम एकोनचत्वारिंशदधिकद्विशततमोऽध्यायः।। २३९ ।।"
  }
]
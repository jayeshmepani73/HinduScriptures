[
  {
    "text": "<b>अथ षष्टितमोऽध्यायः</b>\n<b>समुद्रस्नानविधिवर्णनम्</b>\n<b>ब्रह्मोवाच</b>\nश्वेतमाधवमालोक्य समीपे मत्स्यमाधवम्।\nएकार्णवजले पूर्वं रोहितं रूपमास्थितम्।। ६०.१ ।।"
  },
  {
    "text": "वेदानां हरणार्थाय रसातलतले स्थितम्।\nचिन्तयित्वा क्षितिं सम्यक्तस्मिन्स्थाने प्रतिष्ठितम्।। ६०.२ ।।"
  },
  {
    "text": "आद्यावतरणं रूपं माधवं मत्स्यरूपिणम्।\nप्रणम्य प्रणतो भूत्वा सर्वदुःखाद्विमुच्यते।। ६०.३ ।।"
  },
  {
    "text": "प्रयाति परमं स्थानं यत्र देवो हरिः स्वयम्।\nकाले पुनरिहाऽऽयातो राजा स्यात्पृथिवीतले।। ६०.४ ।।"
  },
  {
    "text": "वत्समाधवमासाद्य दुराधर्षो भवेन्नरः।\nदाता भोक्ता भवेद्यज्वा वैष्णवः सत्यसंगरः।। ६०.५ ।।"
  },
  {
    "text": "योगं प्राप्य हरेः पश्चात्ततो मोक्षमवाप्नुयात्।\nमत्स्यमाधवमाहात्मयं मया संपरिकीर्तितम्।।\nयं दृष्ट्वा मुनिशार्दूलाः सर्वान्कामानवाप्नुयात्।। ६०.६ ।।"
  },
  {
    "text": "मुनय ऊचुः\nभगवञ्श्रोतुमिच्छामो मार्जनं वरुणालये।\nक्रियते स्नानदानादि तस्याशेषफलं वद।। ६०.७ ।।"
  },
  {
    "text": "ब्रह्मोवाच\nश्रृणुध्वं मुनिशार्दूला मार्जनस्य यथाविधि।\nभक्त्या तु तन्मना भूत्वा संप्राप्य पुण्यमुत्तमम्।। ६०.८ ।।"
  },
  {
    "text": "मार्कण्डेयह्रदे स्नानं पूर्वकाले प्रशस्यते।\nचतुर्दश्यां विशेषेण सर्वपापप्रणाशनम्।। ६०.९ ।।"
  },
  {
    "text": "तद्वत्स्नानं समुद्रस्य सर्वकालं प्रशस्यते।\nपौर्णमास्यां विशेषेण हयमेधफलं लभेत्।। ६०.१० ।।"
  },
  {
    "text": "मार्कण्डेयं वटं कृष्णं रौहिणेयं महोदधिम्।\nइन्द्रद्युम्नसरश्चैव पञ्चतीर्थोविधिः स्मृतः(?)।। ६०.११ ।।"
  },
  {
    "text": "पूर्णिमा ज्येष्ठमासस्य ज्येष्ठा ऋक्षं यदा भवेत्।\nतदा गच्छेद्विशेषेण तीर्थराजं परं शुभम्।। ६०.१२ ।।"
  },
  {
    "text": "कायवाङ्मानसैः शुद्धस्तद्भावो नान्यमानसः।\nसर्वद्वंद्वविनिर्मुक्तो वीतरागो विमत्सरः।। ६०.१३ ।।"
  },
  {
    "text": "कल्पवृक्षवटं रम्यं तत्र स्नात्वा जनार्दनम्।\nप्रदक्षिणं प्रकुर्वीत त्रिवारं सुसमाहितः।। ६०.१४ ।।"
  },
  {
    "text": "यं दृष्ट्वा मुच्यते पापात्सप्तजन्मसमुद्भवात्।\nपुण्यं चाऽऽप्नोति विपुलं गतिमिष्टां च भो द्विजाः।। ६०.१५ ।।"
  },
  {
    "text": "तस्य नामानि वक्ष्यामि प्रमाणं च युगे युगे।\nयथासंख्यं च भो विप्राः कृतादिषु यथाक्रमम्।। ६०.१६ ।।"
  },
  {
    "text": "वटं वटेश्वरं कृष्णं पुराणपुरुषं द्विजाः।\nवटस्यैतानि नामानि कीर्तितानि कृतादिषुः।। ६०.१७ ।।"
  },
  {
    "text": "योजनं पादहीनं च योजनार्धं तदर्धकम्।\nप्रमाणं कल्पवृक्षस्य कृतादौ परिकीर्तितम्।। ६०.१८ ।।"
  },
  {
    "text": "यथोक्तेन तु मन्त्रेण नमस्कृत्वा तु तं वटम्।\nदक्षिणाभिमुखो गच्छेद्धन्वन्तरशतत्रयम्।। ६०.१९ ।।"
  },
  {
    "text": "यत्रासौ दृश्यते विष्णुः स्वर्गद्वारं मनोरमम्।\nसागराम्भः समाकृष्टं काष्ठं सर्वगुणान्वितम्।। ६०.२० ।।"
  },
  {
    "text": "प्रणिपत्य ततस्तं भो परिपूज्य ततः पुनः।\nमुच्यते सर्वरोगाद्यैस्तथा पापैर्ग्रहादिभिः।। ६०.२१ ।।"
  },
  {
    "text": "उग्रसेनं पुरा दृष्ट्वा स्रवर्गद्वारेण सागरम्।\nगत्वाऽऽचम्य शुचिस्तत्र ध्यात्वा नारायणं परम्।। ६०.२२ ।।"
  },
  {
    "text": "न्यसेदष्टाक्षरं मन्त्रं पश्चाद्धस्तशरीरयोः।\nॐ नमो नारायणायेति यं वदन्ति मनीषिणः।। ६०.२३ ।।"
  },
  {
    "text": "किं कार्यं बहुभिमन्त्रर्मनोविभ्रमकारकैः।\nॐ नमो नारायणायेति मन्त्रः सर्वार्थसाधकः।। ६०.२४ ।।"
  },
  {
    "text": "आपो नरस्य सूनुत्वान्नारा इतीह कीर्तिताः।\nविष्णोस्तास्त्वयनं पूर्वं तेन नारायणः स्मृतः।। ६०.२५ ।।"
  },
  {
    "text": "नारायणपरा वेदा नारायणपरा द्विजाः।\nनारायणपरा यज्ञा नारायणपराः क्रियाः।। ६०.२६ ।।"
  },
  {
    "text": "नारायणपरा पृथ्वी नारायणपरं जलम्।\nनारायणपरो वह्निर्नारायणपरं नभः।। ६०.२७ ।।"
  },
  {
    "text": "नारायणपरो वायुर्नारायणपरं मनः।\nअहंकारश्च बुद्धिश्च उभे नारायणात्मके।। ६०.२८ ।।"
  },
  {
    "text": "भूतं भव्यं भविष्यं च यत्किंचिज्जीवसंज्ञितम्।\nस्थूल सूक्ष्मं परं चैव सर्वं नारायणात्मकम्।। ६०.२९ ।।"
  },
  {
    "text": "शब्दाद्य विषयाः सर्वे श्रोत्रादीनीन्द्रियाणि च।\nप्रकृतिः पुरुषश्चैव सर्वे नारायणात्मकाः।। ६०.३० ।।"
  },
  {
    "text": "जले स्थले च पाताले स्वर्गलोकेऽम्बरे नगे।\nअवष्टभ्य इदं सर्वमास्ते नारायणः प्रभुः।। ६०.३१ ।।"
  },
  {
    "text": "किं चात्र बहुनोक्तेन जगदेतच्चराचरम्।\nब्रह्मादिस्तम्बपर्यन्तं सर्वं नारायणात्मकम्।। ६०.३२ ।।"
  },
  {
    "text": "नारायणात्पर किंचिन्नेह पश्यामि भो द्विजाः।\nतेन व्याप्तमिदं सर्वं दृश्यादृश्यं चराचरम्।। ६०.३३ ।।"
  },
  {
    "text": "आपो ह्यायतनं विष्णोः स च एवाम्भसां पतिः।\nतस्मादप्सु स्मरेन्नित्यं नारायणमघापहम्।। ६०.३४ ।।"
  },
  {
    "text": "स्नानकाले विशेषेण चोपस्थाय जले शुचिः।\nस्मरेन्नारायणं ध्यायेद्धस्ते काये च विन्यसेत्।। ६०.३५ ।।"
  },
  {
    "text": "ओंकारं च नकारं च अङ्गुष्ठे हस्तयोर्न्यसेत्।\nशेषैर्हं(षान्ह)स्ततलं(ले)यावत्तर्जन्यादिषु विन्यसेत्।। ६०.३६ ।।"
  },
  {
    "text": "ओंकारं वामपादे तु नकारं दक्षिणे न्यसेत्।\nमोकारं वामकट्यां तु नाकारं दक्षिणे न्यसेत्।। ६०.३७ ।।"
  },
  {
    "text": "राकारं नाभिदेशे तु यकारं वामबाहुके।\nणाकारं दक्षिणे न्यस्य यकारं मूर्ध्नि विन्यसेत्।। ६०.३८ ।।"
  },
  {
    "text": "अधश्चोर्ध्वं च हृदये पार्श्वतः पृष्ठतोऽग्रतः।\nध्यात्वा नारायणं पश्चादारभेत्कवचं बुधः।। ६०.३९ ।।"
  },
  {
    "text": "पूर्वे मां पातु गोविन्दो दक्षिणे मधुसूदनः।\nपश्चिमे श्रीधरो देवः केशवस्तु तथोत्तरे।। ६०.४० ।।"
  },
  {
    "text": "पातु विष्णुस्तथाऽऽग्नेये नैर्ऋते माधवोऽव्ययः।\nवायव्ये तु हृषीकेशस्तथेशाने च वामनः।। ६०.४१ ।।"
  },
  {
    "text": "भूतले पातु वाराहस्तथोर्ध्वं च त्रिविक्रमः।\nकृत्वैवं कवचं पश्चादात्मानं चिन्तयेत्ततः।। ६०.४२ ।।"
  },
  {
    "text": "अहं नारायणो देवः शङ्खचक्रगदाधरः।\nएवं ध्यात्वा तदाऽऽत्मानमिमं मन्त्रमुदीरयेत्।। ६०.४३ ।।"
  },
  {
    "text": "त्वमग्निर्द्विपदां नाथ रेतोधाः कामदीपनः।\nप्रधानः सर्वभुतानां जीवानां प्रभुरव्ययः।। ६०.४४ ।।"
  },
  {
    "text": "अमृतस्यारणिस्त्वं हि देवयोनिरपां पते।\nवृजिनं हर मे सर्वं तीर्थराज नमोऽस्तु ते।। ६०.४५ ।।"
  },
  {
    "text": "एवमुच्चार्य विधिवत्ततः स्नानं समाचरेत्।\nअन्यथा भो द्विजश्रेष्ठाः स्नानं तत्र न शस्यते।। ६०.४६ ।।"
  },
  {
    "text": "कृत्वा तु वैदिकैर्मन्त्रैभिषेकं च मार्जनम्।\nअन्तर्जले जपेत्पश्चात्त्रिरावृत्त्याऽघमर्षणम्।। ६०.४७ ।।"
  },
  {
    "text": "हयमेधो यथा विप्राः सर्वपापहरः क्रतुः।\nतथाऽघमर्षणं चात्र सूक्तं सर्वाघनाशनम्।। ६०.४८ ।।"
  },
  {
    "text": "उत्तीर्य वाससी धौते निर्मले परिधाय वै।\nप्राणानायम्य चाऽऽचम्य संध्यां चोपास्य भास्करम्।। ६०.४९ ।।"
  },
  {
    "text": "उपतिष्ठेत्ततश्चोर्ध्वं क्षिप्त्वा पुष्पजलाञ्जलिम्।\nउपस्थायोर्ध्वबाहुश्च तल्लिङ्गैर्भास्करं ततः।। ६०.५० ।।"
  },
  {
    "text": "गायत्रीं पावनीं देवीं जपेदष्टोत्तरं शतम्।\nअन्यांश्च सौरमन्त्रांश्च जप्त्वा तिष्ठन्समाहितः।। ६०.५१ ।।"
  },
  {
    "text": "कृत्वा प्रदक्षिणं सूर्यं नमस्कृत्योपविश्य च।\nस्वाध्यायं प्राङ्मुखः कृत्वा तर्पर्येद्दैवतान्यृषीन्।। ६०.५२ ।।"
  },
  {
    "text": "मनुष्यांश्च पितॄँश्चान्यान्नामगोत्रेण मन्त्रवित्।\nतोयेन तिलमिश्रेण विधिवत्सुसमाहितः।। ६०.५३ ।।"
  },
  {
    "text": "तर्पणं देवतानां च पूर्वं कृत्वा समाहितः।\nअधिकारी भवेत्पश्चात्पितॄणां तर्पणे द्विजः।। ६०.५४ ।।"
  },
  {
    "text": "श्राद्धे हवनकाले च पाणिनैकेन निर्वपेत्।\nतर्पणे तूभयं कुर्यादेष एव विधिः सदा।। ६०.५५ ।।"
  },
  {
    "text": "अन्वारब्धेन सव्येन पाणिना दक्षिणेन तु।\nतृप्यतामिति सिञ्चेत्तु नामगोत्रेण वाग्यतः।। ६०.५६ ।।"
  },
  {
    "text": "कायस्थैर्यस्तिलैर्मोहात्करोति पितृतर्पणम्।\nतर्पितास्तेन पितरस्त्वङ्मांसरुधिरास्थिभिः।। ६०.५७ ।।"
  },
  {
    "text": "अङ्गस्थैर्न तिलैः कुर्याद्देवतापितृतर्पणम्।\nरुधिरं तद्भवेत्तोयं प्रदाता किल्बिषी भवेत्।। ६०.५८ ।।"
  },
  {
    "text": "भूम्यां यद्दीयते तोयं दाता चैव जले स्थितः।\nवृथा तन्मुनिशार्दूला नोपतिष्ठति कस्यचित्।। ६०.५९ ।।"
  },
  {
    "text": "स्थले स्थित्वा जले यस्तु प्रयच्छेदुदकं नरः।\nपितॄणां नोपतिष्ठेत सलिलं तन्निरर्थकम्।। ६०.६० ।।"
  },
  {
    "text": "उदके नोदकं कुर्यात्पितृभ्यश्च कदाचन।\nउत्तीर्य तु शुचौ देशे कुर्यादुदकतपेणम्।। ६०.६१ ।।"
  },
  {
    "text": "नोदकेषु न पात्रेषु न क्रुद्धो नैकपाणिना।\nनोपतिष्ठति तत्तोयं यद्भूम्यां न प्रदीयते।। ६०.६२ ।।"
  },
  {
    "text": "पितॄणामक्षयं स्थानं मही दत्ता मया द्विजाः।\nतस्मात्तत्रैव दातव्यं पितृणां प्रीतिमिच्छता।। ६०.६३ ।।"
  },
  {
    "text": "भूमिपृष्ठे समुत्पन्ना भूम्यां चैव च संस्थिताः।\nभूम्यां चैव लयं याता भूमौ दद्यात्ततो जलम्।। ६०.६४ ।।"
  },
  {
    "text": "आस्तीर्य च कुशान्साग्रांस्तानावाह्य स्वमन्त्रतः।\nप्राचीनाग्रेषु वै देवान्याम्याग्रेषु तथा पितॄन्।। ६०.६५ ।।"
  },
  {
    "text": "इति श्रीमहापुराणे आदिब्राह्मे स्वयंभुऋषिसंवादे समुद्रस्नानविधिनिरूपणं नाम षष्टितमोऽध्यायः।। ६० ।।"
  }
]
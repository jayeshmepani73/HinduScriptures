[
  {
    "text": "<b>अथाशीतितमोऽध्यायः</b>\n<b>कपोततीर्थवर्णनम्</b>\n<b>ब्रह्मोवाच</b>\nकुशावर्तस्य माहात्म्यमहं वक्तुं न ते क्षमः।\nतस्य स्मरणमात्रेण कृतकृत्यो भवेन्नरः।। ८०.१ ।।"
  },
  {
    "text": "कुशावर्तमिति ख्यातं नराणां सर्वकामदम्।\nकुशोनाऽऽवर्तितं यत्र गौतमेन महात्मना।। ८०.२ ।।"
  },
  {
    "text": "कुशोनाऽऽवर्तयित्वा तु आनयामास तां मुनिः।\nतत्र स्नानं च दानं च पितॄणां तृप्तिदायकम्।। ८०.३ ।।"
  },
  {
    "text": "नीलगङ्गा सरित्छेष्ठा निःसृता नीलपर्वतात्।\nतत्र स्नानादि यकिंचित्करोति प्रयतो नरः।। ८०.४ ।।"
  },
  {
    "text": "सर्वं तदक्षयं विद्यात्पितॄणां तृप्तिदायकम्।\nविश्रुतं त्रिषु लोकेषु कपोतं तीर्थमुत्तमम्।। ८०.५ ।।"
  },
  {
    "text": "तस्य रूपं च वक्ष्यामि मुने शृणु महाफलम्।\nतत्र ब्रह्मगिरौ कश्चिद्व्याधः परमदारुणः।। ८०.६ ।।"
  },
  {
    "text": "हिनस्ति ब्राह्मणान्साधून्यतीन्गोपक्षिणो मृगान्।\nएवंभूतः स पापात्मा क्रोधनोऽनृतभाषणः।। ८०.७ ।।"
  },
  {
    "text": "भीषणकृतिरत्युग्रो नीलाक्षे ह्लास्वबाहुकः।\nदन्तुरो नष्टनासाक्षो ह्लास्वपात्पृथुकुक्षिकः।। ८०.८ ।।"
  },
  {
    "text": "ह्लास्वोदरो हस्वभुजो विकृतो गर्दभस्वनः।\nपाशहस्तः पापचित्तः पापिष्ठः सधनुः सदा।। ८०.९ ।।"
  },
  {
    "text": "तस्य भार्या तथाभूता अपत्यान्यपि नारद।\nतया तु प्रेर्यमाणोऽसौ विवेश गहनं वनम्।। ८०.१० ।।"
  },
  {
    "text": "स जघान मृगान्पापः पक्षिणो बहुरूपिणः।\nपञ्जरे प्राक्षिपत्कांश्चिज्जीवमानांस्तथेतरान्।। ८०.११ ।।"
  },
  {
    "text": "क्षुधया परितप्ताङ्गो विहवलस्तृषया तथा।\nभ्रान्तदेशो बहुतरं न्यवर्तत गृहं प्रति।। ८०.१२ ।।"
  },
  {
    "text": "ततोऽपराह्णे संप्राप्ते निवृत्ते मधुमाधवे।\nक्षणात्तडिद्गर्जितं च साभ्रं चैवाभवत्तदा।। ८०.१३ ।।"
  },
  {
    "text": "ववौ वायुः साश्मवर्षो वारिधारातिभीषणः।\nस गच्छंल्लुब्धकः श्रान्तः पन्थानं नावबुध्यत।। ८०.१४ ।।"
  },
  {
    "text": "जलं स्थलं गर्तमथो पन्थनमथवा दिशः।\nन बुबोध तदा पापः श्रान्तः शरणमप्यथ।। ८०.१५ ।।"
  },
  {
    "text": "क्व गच्छामि क्व तिष्ठेयं किं करोमीत्यचिन्तयत्।\nसर्वेषांप्राणिनां प्राणानाहर्ताऽहं यथाऽन्तकः।। ८०.१६ ।।"
  },
  {
    "text": "ममाप्यन्तकरं भूतं संप्राप्तं चाश्मवर्षणम्।\nत्रातारं नैव पश्यामि शिलां वा वृक्षमन्तिके।। ८०.१७ ।।"
  },
  {
    "text": "एवं बहुविधं व्याधो विचिन्त्यापश्यदन्तिके।\nवने वनस्पतिमिव नक्षत्राणां यथाऽत्रिजम्।। ८०.१८ ।।"
  },
  {
    "text": "मृगाणां च यथा सिंहमाश्रमाणां गृहाधिपम्।\nइन्द्रियाणां मन इव त्रातारं प्राणिनां नगम्।। ८०.१९ ।।"
  },
  {
    "text": "श्रेष्ठ विटपिनं शुभ्रं शाखापल्लवमण्डितम्।\nतमाश्रित्योपविष्टोऽभूत्क्लिन्नवासा स लुब्धकः।। ८०.२० ।।"
  },
  {
    "text": "स्मरन्भार्यामपत्यानि जीवेयुरथवा न वा।\nएतस्मिन्नन्तरे तत्र चास्तं प्राप्त दिवाकरः।। ८०.२१ ।।"
  },
  {
    "text": "तमेव नगमाश्रित्य कपोतो भार्यया सह।\nपुत्रपौत्रैः परिवृतो ह्यास्ते तत्र नगोत्तमे।। ८०.२२ ।।"
  },
  {
    "text": "सुखेन निर्भयो भूत्वा सुतृप्तः प्रीत एव च।\nबहवो वत्सरा याता वसतस्तस्य पक्षिणः।। ८०.२३ ।।"
  },
  {
    "text": "पतिव्रता तस्य भार्या सुप्रीता तेन चैव हि।\nकोटरे तन्नगे श्रेष्ठे जलवाय्वग्निवर्जिते।। ८०.२४ ।।"
  },
  {
    "text": "भार्यापुत्रैः परिवृतः सर्वदाऽऽस्ते कपोतकः।\nतस्मिन्दि दैववशात्कपोतश्च कपोतकी।। ८०.२५ ।।"
  },
  {
    "text": "भक्ष्यार्थं तु उभौ यातौ कपोतो नगमभ्यगात्।\nसाऽपि दैववशात्पुत्र पञ्जरस्थैव वर्तते।। ८०.२६ ।।"
  },
  {
    "text": "गृहीता लुब्धकेनाथ जीवमानेव वर्तते।\nकपोतकोऽप्यपत्यानि मातृहीनान्युदीक्ष्य च।। ८०.२७ ।।"
  },
  {
    "text": "वर्षं च भीषणं प्राप्तमस्तं यातो दिवाकरः।\nस्वकोटरं तयाहीनमालोक्य विललाप सः।। ८०.२८ ।।"
  },
  {
    "text": "तां बद्धां पञ्जरस्थां वा न बुबोध कपोतराट्।\nअन्वारेभे कपोतो वै प्रियाया गुणकीर्तनम्।। ८०.२९ ।।"
  },
  {
    "text": "नाद्याप्यायाति कल्याणी मम हर्षविवर्धिनी।\nमम धर्मस्य जननी मम देहस्य चेश्वरी।। ८०.३० ।।"
  },
  {
    "text": "धर्मार्थकाममोक्षाणां सैव नित्यं सहायिनी।\nतुष्टे हसन्ती रुष्टे च मम दुःखप्रमार्जनी।। ८०.३१ ।।"
  },
  {
    "text": "सखी मन्त्रेषु सा नित्यं मम वाक्यरता सदा।\nनाद्याप्यायाति कल्याणी संप्रयातेऽपि भास्करे।। ८०.३२ ।।"
  },
  {
    "text": "न जानाति व्रतं मन्त्रं दैवं धर्मार्थमेव च।\nपतिव्रता पतिप्राणा पतिमन्त्रा पतिप्रिया।। ८०.३३ ।।"
  },
  {
    "text": "नद्याप्यायाति कल्याणी किं करोमि क्व यामि वा।\nकिं मे गृहं काननं च तया हीनं हि दृश्यते।। ८०.३४ ।।"
  },
  {
    "text": "तया युक्तं श्रिया युक्तं भीषणं वाऽपि शोभनम्।\nनाद्याप्यायाति मे कान्ता यया गृहमुदीरितम्।। ८०.३५ ।।"
  },
  {
    "text": "विनाऽनया न जीविष्ये त्यजे वाऽपि प्रियां तनुम्।\nकिं कुर्वन्तु त्वपत्यानि लुप्तधर्मस्त्वहं पुनः।। ८०.३६ ।।"
  },
  {
    "text": "एवं विलपतस्तस्य भर्तुर्वाक्यं निशम्य सा।\nपञ्जरस्थैव सा वाक्यं भर्तारमिदमब्रवीत्।। ८०.३७ ।।"
  },
  {
    "text": "कपोतक्युवाच\nअत्राहमस्मि बद्धैव विवशाऽस्मि खगोत्तम।\nआनीताऽहं लुब्धकेन बद्धा पाशैर्महामते।। ८०.३८ ।।"
  },
  {
    "text": "धन्याऽस्म्यनुगृहीताऽस्मि पतिर्वक्ति गुणान्मम।\nसतो वाऽप्यसतो वाऽपि कृतार्थाऽहं न संशयः।। ८०.३९ ।।"
  },
  {
    "text": "तुष्टे भर्रि नारीणां तुष्टाः स्युः सर्वदेवताः।\nविपर्यये तु नारीणामवश्यं नाशमाप्नुयात्।। ८०.४० ।।"
  },
  {
    "text": "त्वं दैवं त्वं प्रभुर्मह्यं त्वं सुहृत्त्वं परायणम्।\nत्वं व्रतं त्वं परं ब्रह्म स्वर्गो मोक्षस्तत्वमेव च।। ८०.४१ ।।"
  },
  {
    "text": "मा चिन्तां कुरु कल्याण धर्मे बुद्धिं स्थिरां कुरु।\nत्वत्प्रसादाच्च भुक्ता हि भोगाश्च विविधा मया।। ८०.४२ ।।"
  },
  {
    "text": "अलं खेदेन मज्जेन धर्मे बुद्धिं कुरु स्थिराम्।। ८०.४३ ।।"
  },
  {
    "text": "ब्रह्मोवाच\nइति श्रुत्वा प्रियावाक्यमुत्ततार नगोत्तमात्।\nयत्र सा पञ्जरस्था तु कपोती वर्तते त्वर (द्रुत)म्।। ८०.४४ ।।"
  },
  {
    "text": "तामागत्य प्रियां दृष्ट्वा मृतवच्चापि लुब्धकम्।\nमोचयामीति तामाह निश्चेष्टो लुब्धकोऽधुना।। ८०.४५ ।।"
  },
  {
    "text": "मा मुञ्चस्व महाभाग ज्ञात्वा संबन्धमस्थिरम्।\nलुब्धानां खेचरा ह्यन्नं जीवो जीवस्य चाशनम्।। ८०.४६ ।।"
  },
  {
    "text": "नापराधं स्मराम्यस्य धर्मभुद्धिं स्थिरां कुरु।\nगुरुरग्निर्द्विजातीनां वर्णानां ब्राह्मणो गुरुः।। ८०.४७ ।।"
  },
  {
    "text": "पतिरेव गुरुः स्त्रीणां सर्वस्याभ्यागतो गुरुः।\nअभ्यागतमनुप्राप्तं वचनैस्तोषयन्ति ये।। ८०.४८ ।।"
  },
  {
    "text": "तेषां वागीश्वरी देवी तृप्ता भवति निश्चितम्।\nतस्यान्नस्य प्रदानेन शक्रस्तृप्तिमवाप्नुयात्।। ८०.४९ ।।"
  },
  {
    "text": "पिरतः पादशौचेन अन्नाद्येन प्रजापतिः।\nतस्योपचारद्वै लक्ष्मीर्विष्णुना प्रीतिमाप्नुयात्।। ८०.५० ।।"
  },
  {
    "text": "शयने सर्वदेवास्तु तस्मात्पूज्यतमोऽतिथिः।\nअभ्यागतमनुश्रान्तं सूर्योढं गृहमागतम्।।"
  },
  {
    "text": "तं विद्याद्देवरूपेण सर्वक्रातुफलो ह्यसौ।। ८०.५१ ।।\nअभ्यागतं श्रान्तमनुव्रजन्ति, देवाश्च सर्वे पितरोऽग्नयश्च।"
  },
  {
    "text": "तस्मिन्हि तृप्ते मुदमाप्नुवन्ति, गते निराशेऽपि च ते निराशाः।। ८०.५२ ।।\nतस्मात्सर्वात्मना कान्त दुःखं त्यक्त्वा शमं व्रज।"
  },
  {
    "text": "कृत्वा तिष्ठ शुभां बुद्धिं धर्मकृत्यं समाचर।। ८०.५३ ।।\nउपकारोऽपकारश्च प्रवराविति संमतौ।"
  },
  {
    "text": "उपकारिषु सर्वोऽपि करोत्युपकृतिं पुनः।। ८०.५४ ।।\nअपकारिषु यः साधु पुण्यभाक्स उदाहृतः।। ८०.५५ ।।"
  },
  {
    "text": "कपोत उवाच\nआवयोरनुरूपं च त्वयोक्तं साधु मन्यसे।\nकिंतु वक्तव्यमप्यस्ति तच्छृणुष्व वरानने।। ८०.५६ ।।"
  },
  {
    "text": "सहस्रं भरते कश्चिच्छतमन्यो दशापरः।\nआत्मानं च सुखेनान्यो वयं कष्टोदरंभराः।। ८०.५७ ।।"
  },
  {
    "text": "गर्तधान्यधनाः केचित्कुशूलधनिनोऽपरे।\nघटक्षिप्तधनाः केचिच्चञ्चुक्षिप्तधना वयम्।। ८०.५८ ।।"
  },
  {
    "text": "पूजयामि कथं श्रान्तमभ्यागतमिमं शुभे।। ८०.५९ ।।"
  },
  {
    "text": "अग्निरापः शुभा वाणी तृणकाष्ठादिकं च यत्।\nएतदप्यर्थिने देयं शीतार्तो लुब्धकस्त्वयम्।। ८०.६० ।।"
  },
  {
    "text": "ब्रह्मोवाच\nएतच्छ्रुत्वा प्रियावाक्यं वृक्षमारुह्य पक्षिराट्।\nआलोकयामास तदा वह्निं दूरं ददर्श ह।। ८०.६१ ।।"
  },
  {
    "text": "स तु गत्वा वह्निदेशं चञ्चुनोल्मुकमाहरत्।\nपुरोऽग्निं ज्वालयामास लुब्धकस्य कपोतकः।। ८०.६२ ।।"
  },
  {
    "text": "शुष्ककाष्ठानि पर्णानि तृणानि च पुनः पुनः।\nअग्नौ निक्षेपयामास निशीथे स कपोतराट्।। ८०.६३ ।।"
  },
  {
    "text": "तमग्निं ज्वलितं दृष्ट्वा लुब्धकः शीतदुःखितः।\nअवशानि स्वकाङ्गानि प्रताप्य सुखमाप्तवान्।। ८०.६४ ।।"
  },
  {
    "text": "क्षुधाग्निना दह्यमानं व्याधं दृष्ट्वा कपोतकी।\nमा मुञ्चस्व महाभाग इति भर्तारमब्रवीत्।। ८०.६५ ।।"
  },
  {
    "text": "स्वशरीरेण दुःखार्तं लुब्धकं प्रीणयामि तम्।\nइष्टतिथीनां ये लोकास्तांस्त्वं प्राप्नुहि सुव्रत।। ८०.६६ ।।"
  },
  {
    "text": "कपोत उवाच\nमयि तिष्ठति नैवायं तव धर्मो विधियते।\nइष्टातिथिर्भवामीह अनुजानीहि मां शुभे।। ८०.६७ ।।"
  },
  {
    "text": "ब्रह्मोवाच\nइत्युक्त्वाऽग्निं त्रिरावर्त्य स्मरन्देवं चतुर्भुजम्।\nविश्वात्मकं महाविष्णुं शरण्यं भक्तवत्सलम्।। ८०.६८ ।।"
  },
  {
    "text": "यथासुखं जुषस्वेति वदन्नग्निं तथाऽऽविशत्।\nतं दृष्ट्वाऽग्नौ क्षिप्तजीवं लुब्धको वाक्यमब्रवीत्।। ८०.६९ ।।"
  },
  {
    "text": "लुब्धक उवाच\nअहो मानुषदेहस्य धिग्जीवितमिदं मम।\nयदिदं पक्षिराजेन मदर्थे साहसं कृतम्।। ८०.७० ।।"
  },
  {
    "text": "ब्रह्मोवाच\nएवं ब्रुवन्तं लुब्धं पक्षिणी वाक्यमब्रवीत्।। ८०.७१ ।।"
  },
  {
    "text": "कपोत्युवाच\nमां त्वं मुञ्च महाभाग दूरं यात्येष मे पतिः।। ८०.७२ ।।"
  },
  {
    "text": "ब्रह्मोवाच\nतस्यास्तद्वचनं श्रुत्वा पञ्जरस्थां कपोतकीम्।\nलुब्धको मोचयामास तरसा भीतवत्तदा।। ८०.७३ ।।"
  },
  {
    "text": "साऽपि प्रदक्षिणं कृत्वा पतिमग्निं तदा जगौ।। ८०.७४ ।।"
  },
  {
    "text": "कपोत्युवाच\nस्त्रीणामयं परो धर्मो यद्भर्तुरनुवेशनम्।\nवेदे च विहितो मार्गं सर्वलोकेषु पूजितः।। ८०.७५ ।।"
  },
  {
    "text": "व्यालग्राही यथा व्यालं बिलादुद्धरते बलात्।\nएवं त्वनुगता नारी सह भर्त्रा दिवं व्रजेत्।। ८०.७६ ।।"
  },
  {
    "text": "तिस्रः कोटच्योऽर्धकोटी च यानि रोमाणि मानुषे।\nतापत्कालं वसेत्स्वर्गे भर्तारं याऽनुगच्छति।। ८०.७७ ।।"
  },
  {
    "text": "नमस्कृत्वा भुवं देवान्गङ्गां चापि वनस्पतीन्।\nआश्वास्य तान्यपत्यानि लुब्धकं वाक्यमब्रवीत्।। ८०.७८ ।।"
  },
  {
    "text": "कपोत्युवाच\nत्वत्प्रसादान्महाभाग उपपन्नं ममेदृशम्।\nअपत्यानां क्षमस्वेह भर्त्रा यामि त्रिविष्टपम्।। ८०.७९ ।।"
  },
  {
    "text": "ब्रह्मोवाच\nइत्युक्त्वा पक्षिणी साध्वी प्रविवेश हुताशनम्।\nप्रविष्टायां हुतवहे जयशब्दो न्यवर्तत।। ८०.८० ।।"
  },
  {
    "text": "गगने सूर्यसंकाशं विमानमतिशोभनम्।\nतदाऽऽरूढौ सुरनिभौ दंपती ददृशे ततः।। ८०.८१ ।।"
  },
  {
    "text": "हर्षेण प्रोचतुरुभौ लुब्धकं विस्मयान्वितम्।। ८०.८२ ।।"
  },
  {
    "text": "दंपती ऊचतुः\nगच्छावस्त्रिदशस्थानमापृष्टोऽसि महामते।\nआवयोः स्वर्गसोपानमतिथिस्त्वं नमोऽस्तु ते।। ८०.८३ ।।"
  },
  {
    "text": "ब्रह्मो उवाच\nविमानवरमारूढौ तौ दृष्ट्वा लुब्धकोऽपि सः।\nसधनुः पञ्जरं त्यक्त्वा कृताञ्जलिरभाषत।। ८०.८४ ।।"
  },
  {
    "text": "लुब्धक उवाच\nन त्यक्तव्यो महाभागौ देयं किंचिदजानते।\nअहमत्रातिथिर्मान्यो निष्कृतिं वक्तुमर्हथः।। ८०.८५ ।।"
  },
  {
    "text": "दंपती ऊचतुः\nगौतमीं गच्छ भद्रं ते तस्याः पापं निवेदय।\nतत्रैवाऽऽप्लवनात्पक्षं सर्वपापैर्विमोक्ष्यसे।। ८०.८६ ।।"
  },
  {
    "text": "मुक्तपापः पुनस्तत्र गङ्गायामवगाहने।\nअश्वमेधफलं पुण्यं प्राप्य पुण्यो भविष्यसि।। ८०.८७ ।।"
  },
  {
    "text": "सरिद्वरायां गौतम्यां ब्रह्मविष्ण्वीशसंभुवि।\nपुनराप्लवनादेव त्यक्त्वा देहं मलीमसम्।। ८०.८८ ।।"
  },
  {
    "text": "विमानवरमारूढः स्वर्गं गन्ताऽस्यसंशयम्।। ८०.८९ ।।"
  },
  {
    "text": "ब्रह्मोवाच\nतच्छ्रुत्वा वचनं ताभ्यां तथा चक्रे स लुब्धकः।\nविमानवरमारूढो दिव्यरूपधरोऽभवत्।। ८०.९० ।।"
  },
  {
    "text": "दिव्यमाल्याम्बरधरः पूज्यमानोऽप्सरोगणैः।\nकपोतश्च कपोती च तृतीयो लुब्धकस्तथा।।\nगङ्गायाश्च प्रभावेण सर्वे वै दिवमाक्रमन्।। ८०.९१ ।।"
  },
  {
    "text": "ततः प्रभृति तत्तीर्थं कापोतमिति विक्षुतम्।\nतत्र स्नानं च दानं च पितृपूजनमेव च।। ८०.९२ ।।"
  },
  {
    "text": "जपयज्ञादिकं कर्मं तदानन्त्याय कल्पते।। ८०.९३ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये कपोततीर्थवर्णनं नामाशीतितमोऽध्यायः।। ८० ।।"
  },
  {
    "text": "गौतमीमाहात्म्ये एकादशोऽध्यायः।। ११ ।।"
  }
]
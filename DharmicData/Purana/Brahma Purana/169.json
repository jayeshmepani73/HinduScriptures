[
  {
    "text": "<b>भिल्लतीर्थवर्णनम्\n</b>\n<b>ब्रह्मोवाच\n</b>\nभिल्लतीर्थमिति ख्यातं रोगघ्नं पापनाशनम्।\nमहादेवपदाम्भोजयुगभक्तिप्रदायकम्।। १६९.१ ।।"
  },
  {
    "text": "तत्राप्येवंविधां पुण्यां कथां श्रृणु महामते।\nगङ्गाया दक्षिणे तीरे श्रीगिरेरुत्तरे तटे।। १६९.२ ।।"
  },
  {
    "text": "आदिकेश इति ख्यात ऋषिभिः परिपूजितः।\nमहादेवा लिङ्रूपी सदाऽऽस्ते सर्वकामदः।। १६९.३ ।।"
  },
  {
    "text": "सिन्धुद्वीप इति ख्यातो मुनिः परमधार्मिकः।\nतस्य भ्राता वेद इति स चापि परमो ऋषिः।। १६९.४ ।।"
  },
  {
    "text": "तमादिकेशं वै देवं त्रिपुरारिं त्रिलोचनम्।\nनित्यं पूजयते भक्त्या प्राप्ते मध्यन्दिने रवौ।। १६९.५ ।।"
  },
  {
    "text": "भिक्षाटनाय वेदोऽपि याति ग्रामं विचक्षणः।\nयाते तस्मिन्द्विजवरे व्याधः परमधार्मिकः।। १६९.६ ।।"
  },
  {
    "text": "तस्मिन्गिरिवरे पुण्ये मृगयां याति नित्यशः।\nअटित्वा विविधान्देशान्मृगान्हत्वा यथासुखम्।। १६९.७ ।।"
  },
  {
    "text": "मुखे गृहीत्वा पानीयमभिषेकाय शूलिनः।\nन्यस्य मांसं धनुष्कोट्यां श्रान्तो व्याधः शिवं प्रभुम्।। १६९.८ ।।"
  },
  {
    "text": "आदिकेशं समागत्य न्यस्य मांसं ततो बहिः।\nगङ्गां गत्वा मुखे वारिगृहीत्वाऽऽगत्य तं शिवम्।। १६९.९ ।।"
  },
  {
    "text": "यस्य कस्यापि पत्राणि करेणाऽऽदाय भक्तितः।\nअपरेण च मांसानि नैवेद्यार्थं च तन्मनाः।। १६९.१० ।।"
  },
  {
    "text": "आदिकेशं समागत्य वेदेनार्चितमोजसा।\nपादेनाऽऽहत्य तां पूजां मुखानीतेन वारिणा।। १६९.११ ।।"
  },
  {
    "text": "स्नापयित्वा शिवंदेवमर्चयित्वा तु पत्रकैः।\nकल्पयित्वा तु(समर्पयति)तन्मांसं शिवो मे प्रीयतामिति।। १६९.१२ ।।"
  },
  {
    "text": "नैव किंचित्स जानाति शिवभक्तिंविना शुभाम्।\nततो याति स्वकं स्थानं मांसेन तु यथागतम्।। १६९.१३ ।।"
  },
  {
    "text": "करोत्येतादृ गागत्याऽऽगत्य प्रत्यहमेव सः।\nतथाऽपीशस्तुतोषास्य विचित्रा हीश्वरस्थितिः।। १६९.१४ ।।"
  },
  {
    "text": "यावन्नायात्यसौ भिल्लः शिवस्तावन्न सौख्यभाक्।\nभक्तानुकम्पितां शंभोर्मानातीतां तु वेत्ति कः।। १६९.१५ ।।"
  },
  {
    "text": "संपूजयत्यादिकेशमुमया प्रत्यहं शिवम्।\nएवं बहुतिथे काले याते वेदश्चुकोप ह।। १६९.१६ ।।"
  },
  {
    "text": "पूजां मन्त्रवतीं चित्रां शिवभक्तिसमन्विताम्।\nकोनु विध्वंसते पापो मत्तः स वधमाप्नुयात्।। १६९.१७ ।।"
  },
  {
    "text": "गुरुदेवद्विजस्वामिद्रोही वध्यो मुनेरपि।\nसर्वस्यापि वधार्होऽसौ शिवस्य द्रोहकृन्नरः।। १६९.१८ ।।"
  },
  {
    "text": "एवं निश्चित्य मेधावी वेदः सिन्धोस्तथाऽनुजः।\nकस्येयं पापचेष्टा स्यात्पापिष्ठस्य दुरात्मनः।। १६९.१९ ।।"
  },
  {
    "text": "पुष्पैर्वन्यभवैर्दिव्यैः कन्दैर्मूलफलैः शुभैः।\nकृतां पूजां स विध्वस्य ह्यन्यां पूजां करोति यः।। १६९.२० ।।"
  },
  {
    "text": "मांसेन तरुपत्रैश्च स च वध्यो भवेन्मम।\nएवं संचिन्त्य मेधावी गोपयित्वा तनुं तदा।। १६९.२१ ।।"
  },
  {
    "text": "तं पश्येयमहं पापं पूजाकर्तारमीश्वरे।\nएतस्मिन्नन्तरे प्रायाद्व्याधो देवं यथा पुरा।। १६९.२२ ।।"
  },
  {
    "text": "नित्यवत्पूजयन्तं तमादिकेशस्तदाऽब्रवीत्।। १६९.२३ ।।"
  },
  {
    "text": "<b>आदिकेश उवाच\n</b>\nभो भो व्याध महाबुद्धे श्रान्तोऽसीति पुनः पुनः।\nचिराय कथमायात्स्त्वां विना तात दुःखितः।।\nन विन्दामि सुखं किंचित्समाश्वसिहि पुत्रक।। १६९.२४ ।।"
  },
  {
    "text": "<b>ब्रह्मोवाच\n</b>\nतमेवं वादिनं देवं वेदः श्रुत्वा विलोक्य तु।\nचुकोप विस्मयाविष्टो न च किंचिदुवाच ह।। १६९.२५ ।।"
  },
  {
    "text": "व्याधश्च नित्यवत्पूजां कृत्वा स्वभवनं ययौ।\nवेदश्च कुपितो भूत्वा आगत्येशमुवाच ह।। १६९.२६ ।।"
  },
  {
    "text": "<b>वेद उवाच\n</b>\nअयं व्याधः पापरतः क्रियाज्ञानविवर्जितः।\nप्राणिहिंसारतः क्रूरो निर्दयः सर्वजन्तुषु।। १६९.२७ ।।"
  },
  {
    "text": "हीनजातिरकिंचिज्ज्ञो गुरुक्रमविवर्जितः।\nसदाऽनुचितकारी चानिर्जिताखिलगोगणः।। १६९.२८ ।।"
  },
  {
    "text": "तस्याऽऽत्मानं दर्शितवान्न मां किंचन वक्ष्यसि।\nपूजां मन्त्रविधानेन करोमीश यतव्रतः।। १६९.२९ ।।"
  },
  {
    "text": "त्वदेकशरणो नित्यं भार्यापुत्रविवर्जितः।\nव्याधो मांसेन दुष्टेन पूजां तव करोत्यसौ।। १६९.३० ।।"
  },
  {
    "text": "तस्य प्रसन्नो भगवान्न ममेति महाद्‌भुतम्।\nशास्तिमस्य करिष्यामि भिल्लस्य ह्यपकारिणः।। १६९.३१ ।।"
  },
  {
    "text": "मृदोः कोऽपि भवेत्प्रीतः कोऽपि तद्वद्‌दुरात्मनः।\nतस्मादहं मूर्ध्नि शिलः पातयेयमसंशयम्।। १६९.३२ ।।"
  },
  {
    "text": "<b>ब्रह्मोवाच\n</b>\nइत्युक्तवति वै वेदे विहस्येशोऽब्रवीदिदम्।। १६९.३३ ।।"
  },
  {
    "text": "<b>आदिकेश उवाच\n</b>\nश्वः प्रतीक्षस्व पश्चान्मे शिला पातय मूर्धनि।। १६९.३४ ।।"
  },
  {
    "text": "<b>ब्रह्मोवाच\n</b>\nतथेत्युक्त्वा स वेदोऽपि शिलां संत्यज्य बाहुना।\nउपसंहृत्य तं कोपं श्वः करोमीत्युवाच ह।। १६९.३५ ।।"
  },
  {
    "text": "ततः प्रातः समागत्य कृत्वा स्नानादिकर्म च।\nवेदोऽपि नित्यवत्पूजां कुर्वन्पश्यति मस्तके।। १६९.३६ ।।"
  },
  {
    "text": "लिङ्गस्य सव्रणां भीमां धारां च रुधिरप्लुताम्।\nवेदः स विस्मितो भूत्वा किमिदं लिङ्गमूर्धनि।। १६९.३७ ।।"
  },
  {
    "text": "महोत्पातो भवेत्कस्य सूचयेदित्यचिन्तयत्।\nमृद्‌भिश्च गोमयेनापि कुशैस्तं गाङ्वारिभिः।। १६९.३८ ।।"
  },
  {
    "text": "प्रक्षालयित्वा तां पूजां कृतवान्नित्यवत्तदा।\nएतस्मिन्नन्तरे प्रायाद्‌व्याधो विगतकल्मषः।। १६९.३९ ।।"
  },
  {
    "text": "मूर्धानं व्रणसंयुक्तं सरक्तं लिङ्गमस्तके।\nशंकरस्याऽऽदिकेशस्य ददृशेऽन्तर्गतस्तदा।। १६९.४० ।।"
  },
  {
    "text": "द्वष्ट्वैव किमिदं चित्रमित्युक्ताव निशितैः शरैः।\nआत्मानं भेदयामास शतधा च सहस्रधा।। १६९.४१ ।।"
  },
  {
    "text": "स्वामिनो वैकृतं दृष्ट्वा कः क्षमेतोत्तमाशयः।\nमुहुर्निनिन्द चाऽऽत्मानं मयि जीवत्यभूदिदम्।। १६९.४२ ।।"
  },
  {
    "text": "कष्टमापतितं कीदृगहो दुर्विधिवैशसात्।\nतत्कर्म तस्य संवीक्ष्य महादेवोऽतिविस्मितः।।\nततः प्रोवाच भगवान्वेदं वेदविदां वरम्।। १६९.४३ ।।"
  },
  {
    "text": "<b>आदिकेश उवाच\n</b>\nपश्य व्याधं महाबुद्धे भक्तं भावेन संयुतम्।\nत्वं तु मृद्‌भिः कुशैर्वार्भिर्मूर्धानं स्पृष्टवानसि।। १६९.४४ ।।"
  },
  {
    "text": "अनेन सहसा ब्रह्मन्ममाऽऽत्माऽपि निवेदितः।\nभक्तिः प्रेमाथवा शक्तिर्विचारो यत्र विद्यते।।\nतस्मादस्मै वरान्दास्ये पश्चात्तुभ्यं द्विजोत्तम।। १६९.४५ ।।"
  },
  {
    "text": "<b>ब्रह्मोवाच\n</b>\nवरेण च्छन्दयामास व्याधं देवो महेश्वरः।\nव्याधः प्रोवाच देवेशं निर्माल्यं तव यद्भवेत्।। १६९.४६ ।।"
  },
  {
    "text": "तदस्माकं भवेन्नाथ मन्नाम्ना तीर्थमुच्यताम्।\nसर्वक्रतुफलं तीर्थं स्मरणादेव जायताम्।। १६९.४७ ।।"
  },
  {
    "text": "<b>ब्रह्मोवाच\n</b>\nतथेत्युवाच देवेशस्ततस्तत्तीर्थमुत्तमम्।\nभिल्लतीर्थं समस्ताघसंघविच्छेदकारणम्।। १६९.४८ ।।"
  },
  {
    "text": "श्रीमहादेवचरणमहाभक्तिविधायकम्।\nअभवत्स्नानदानाद्यैर्भुक्तिमुक्तिप्रदायकम्।।\nवेदस्यापि वरान्प्रादाच्छिवो नानाविधान्बहून्।। १६९.४९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये भिल्लतीर्थमहिमवर्णनं नामैकोनसप्तत्यधिकशततमोऽध्यायः।। १६९ ।।"
  },
  {
    "text": "गौतमीमाहात्म्ये शततमोऽध्यायः।। १०० ।।"
  }
]
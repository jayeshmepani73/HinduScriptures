[
  {
    "text": "<b>अथ पञ्चदशाधिकशततमोऽध्यायः</b>\n<b>शेषतीर्थवर्णनम्</b>\n<b>ब्रह्मोवाच</b>\nशेषतीर्थमिति ख्यातं सर्वकामप्रदायकम्।\nतस्य रूपं प्रवक्ष्यामि यन्मया परिभाषितम्।। ११५.१ ।।"
  },
  {
    "text": "शेषो नाम महानागो रसातलपतिः प्रभुः।\nसर्वनागैः परिवृतो रसातलमथाभ्यगात्।। ११५.२ ।।"
  },
  {
    "text": "राक्षसा दैत्यदनुजाः प्रविष्टा ये रसातलम्।\nतैर्निरस्तो भोगिपतिर्मामुवाचाथ विहवलः।। ११५.३ ।।"
  },
  {
    "text": "शेष उवाच\nरसातलं त्वया दत्तं राक्षसानां ममापि च।\nते मे स्थानं न दास्यन्ति तस्मात्त्वां शरणं गतः।। ११५.४ ।।"
  },
  {
    "text": "ततोऽहमब्रवं नागं गौतमीं याहि पन्नग।\nतत्र स्तुत्वा महादेवं लप्स्यसे त्वं मनोरथम्।। ११५.५ ।।"
  },
  {
    "text": "नान्योऽस्ति लोकत्रितये मनोरथसमर्पकः।\nमद्वाक्यप्रेरितो नागो गङ्गामाप्लुत्य यत्नतः।।\nकृताञ्जलिपुटो भूत्वा तुष्टाव त्रिदशेश्वरम्।। ११५.६ ।।"
  },
  {
    "text": "शेष उवाच\nनमस्त्रैलोक्यनाथाय दक्षयज्ञविभेदिने।\nआदिकर्त्रे नमस्तुभ्यं नमस्त्रैलोक्यरूपिणे।। ११५.७ ।।"
  },
  {
    "text": "नमः सहस्रशिरसे नमः संहारकारिणे।\nसोमसूर्याग्निरूपाय जलरूपाय ते नमः।। ११५.८ ।।"
  },
  {
    "text": "सर्वदा सर्वरूपाय कालरूपाय ते नमः।\nपाहि शंकर सर्वेश पाहि सोमेश सर्वग।\nजगन्नाथ नमस्तुभ्यं देहि मे मनसेप्सितम्।। ११५.९ ।।"
  },
  {
    "text": "ब्रह्मोवाच\nततो महेश्वरः प्रीतः प्रादान्नागेप्सितान्वरान्।\nविनाशाय सुरारीणां दैत्यदानवरक्षसाम्।। ११५.१० ।।"
  },
  {
    "text": "शेषाय प्रददौ शूलं जह्यनेनारिपुंगवान्।\nततः प्रोक्तः शिवेनासौ शेषः शूलेन भोगिभिः।। ११५.११ ।।"
  },
  {
    "text": "रसातसमथो गत्वा निजघान रिपून्रणे।\nनिहत्य नागः शूलेन दैत्यदावराक्षसान्।। ११५.१२ ।।"
  },
  {
    "text": "न्यवर्तत पुनर्देवो यत्र शेषेश्वरो हरः।\nपथा येन समायातो देवं द्रष्टुं स नागराट्।। ११५.१३।।"
  },
  {
    "text": "रसातलाद्यत्र देवो बिलं तत्र व्यजायत।\nतस्माद्बिलतलाद्यातं गाङ्गं वार्यतिपुण्यदम्।। ११५.१४ ।।"
  },
  {
    "text": "तद्वारि गङ्गामगमद्गङ्गायाः संगमस्ततः।\nदेवस्य पुरतश्चापि कुण्डं तत्र सुविस्तरम्।। ११५.१५ ।।"
  },
  {
    "text": "नागस्तत्राकरोद्धोमं यत्र चाग्निः सदा स्थितः।\nसोष्णं तदभवद्वापि गङ्गायास्तत्र संगमः।। ११५.१६ ।।"
  },
  {
    "text": "देवदेवं समाराध्य नागः प्रीतो महायशाः।\nरसातलं ततोऽभीष्टं शिवात्प्राप्य तलं ययौ।। ११५.१७ ।।"
  },
  {
    "text": "ततः प्रभृति तत्तीर्थं नागतीर्थमुदाहृतम्।\nसर्वकामप्रदं पुण्यं रोगदारिद्र्यनाशनम्।। ११५.१८ ।।"
  },
  {
    "text": "आयुर्लक्ष्मीकरं पुण्यं स्नानदानाच्च मुक्तिदम्।\nशृणुयाद्वा पठेद्भक्त्या यो वाऽपि स्मरते तु तत्।। ११५.१९ ।।"
  },
  {
    "text": "तीर्थं शेषेश्वरो यत्र यत्र शक्तिप्रदः शिवः।\nएकविंशतितीर्थानामुभयोस्तत्र तीरयोः।।\nशतानि मुनिलार्दूल सर्वसंपत्प्रदायिनाम्।। ११५.२० ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये उभयतीरगतशेषतीर्थशेषेश्वरशूलेश्वराग्निकुण्डरसातलङ्गसंगमेष्णतीर्थाद्येकविंशतिशततीर्थवर्णनं नाम पञ्चदशाधिकशततमोऽध्यायः।। ११५ ।।"
  }
]
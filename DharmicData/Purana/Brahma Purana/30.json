[
  {
    "text": "<b>आदित्यमाहात्म्यवर्णनम्\t</b>\nअहो देवस्य माहात्म्यं श्रुतमेवं जगत्पते।\nभास्करस्य सुरश्रेष्ठ वदतस्तेषु दुर्लभम्॥ ३०.१॥                  1.28.1\nभूयः प्रब्रूहि देवेश यत्पृच्छामो जगत्पते।\nश्रोतुमिच्छामहे ब्रह्मन् परं कौतूहलं हि नः॥ ३०.२॥\nगृहस्थो ब्रह्मचारी च वानप्रस्थोऽथ भिक्षुकः।\nय इच्छेन्मोक्षमास्थातुं देवतां कां यजेत सः॥ ३०.३॥\nकुतो ह्यस्याक्षयः स्वर्गः कुतो निःश्रेयसं परम्।\nस्वर्गतश्चैव किं कुर्याद्येन न च्यवते पुनः॥ ३०.४॥\nदेवानां चात्र को देवः पितॄणां चैव कः पिता।\nयस्मात्परतरं नास्ति तन्मे ब्रूहि सुरेश्वर॥ ३०.५॥\nकुतः सृष्टमिदं विश्वं सर्वं स्थावरजङ्गमम्।\nप्रलये च कमभ्येति तद्भवान् वक्तुमर्हति॥ ३०.६॥\nब्रह्मोवाच\nउद्यन्नेवैष कुरुते जगद्वितिमिरं करैः।\nनातः परतरो देवः कश्चिदन्यो द्विजोत्तमाः॥ ३०.७॥\nअनादिनिधनो ह्येष पुरुषः शाश्वतोऽव्ययः।\nतापयत्येष त्रींल्लोकान् भवन् रश्मिभिरुल्बणः॥ ३०.८॥\nसर्वदेवमयो ह्येष तपतां तपनो वरः।\nसर्वस्य जगतो नाथः सर्वसाक्षी जगत्पतिः॥ ३०.९॥\nसंक्षिपत्येष भूतानि तथा विसृजते पुनः।\nएष भाति तपत्येष वर्षत्येष गभस्तिभिः॥ ३०.१०॥\nएष धाता विधाता च भूतादिर्भूतभावनः।\nन ह्येष क्षयमायाति नित्यमक्षयमण्डलः॥ ३०.११॥\nपितॄणां च पिता ह्येष देवतानां हि देवता।\nध्रुवं स्थानं स्मृतं ह्येतद्यस्मान्न च्यवते पुनः॥ ३०.१२॥\nसर्गकाले जगत्कृत्स्नमादित्यात्संप्रसूयते।\nप्रलये च तमभ्येति भास्करं दीप्ततेजसम्॥ ३०.१३॥\nयोगिनश्चाप्यसंख्यातास्त्यक्त्वा गृहकलेवरम्।\nवायुर्भूत्वा विशन्त्यस्मिंस्तेजोराशौ दिवाकरे॥ ३०.१४॥\nअस्य रश्मिसहस्राणि शाखा इव विहंगमाः।\nवसन्त्याश्रित्य मुनयः संसिद्धा दैवतैः सह॥ ३०.१५॥\nगृहस्था जनकाद्याश्च राजानो योगधर्मिणः।\nवालखिल्यादयश्चैव ऋषयो ब्रह्मवादिनः॥ ३०.१६॥\nवानप्रस्थाश्च ये चान्ये व्यासाद्या भिक्षवस्तथा।\nयोगमास्थाय सर्वे ते प्रविष्टाः सूर्यमण्डलम्॥ ३०.१७॥\nशुको व्याससुतः श्रीमान् योगधर्ममवाप्य सः।\nआदित्यकिरणान् गत्वा ह्यपुनर्भावमास्थितः॥ ३०.१८॥\nशब्दमात्रश्रुतिमुखा ब्रह्मविष्णुशिवादयः।\nप्रत्यक्षोऽयं परो देवः सूर्यस्तिमिरनाशनः॥ ३०.१९॥\nतस्मादन्यत्र भक्तिर्हि न कार्या शुभमिच्छता।\nयस्माद्दृष्टेरगम्यास्ते देवा विष्णुपुरोगमाः॥ ३०.२०॥\nअतो भवद्भिः सततमभ्यर्च्यो भगवान् रविः।\nस हि माता पिता चैव कृत्स्नस्य जगतो गुरुः॥ ३०.२१॥\nअनाद्यो लोकनाथोऽसौ रश्मिमाली जगत्पतिः।\nमित्रत्वे च स्थितो यस्मात्तपस्तेपे द्विजोत्तमाः॥ ३०.२२॥\nअनादिनिधनो ब्रह्मा नित्यश्चाक्षय एव च।\nसृष्ट्वा ससागरान् द्वीपान् भुवनानि चतुर्दश॥ ३०.२३॥\nलोकानां स हितार्थाय स्थितश्चन्द्रसरित्तटे।\nसृष्ट्वा प्रजापतीन् सर्वान् सृष्ट्वा च विविधाः प्रजाः॥ ३०.२४॥\nततः शतसहस्रांशुरव्यक्तश्च पुनः स्वयम्।\nकृत्वा द्वादशधात्मानमादित्यमुपपद्यते॥ ३०.२५॥\nइन्द्रो धाताथ पर्जन्यस्त्वष्टा पूषार्यमा भगः।\nविवस्वान् विष्णुरंशश्च वरुणो मित्र एव च॥ ३०.२६॥\nआभिर्द्वादशभिस्तेन सूर्येण परमात्मना।\nकृत्स्नं जगदिदं व्याप्तं मूर्तिभिश्च द्विजोत्तमाः॥ ३०.२७॥\nतस्य या प्रथमा मूर्तिरादित्यस्येन्द्रसंज्ञिता।\nस्थिता सा देवराजत्वे देवानां रिपुनाशिनी॥ ३०.२८॥\nद्वितीया तस्य या मूर्तिर्नाम्ना धातेति कीर्तिता।\nस्थिता प्रजापतित्वेन विविधाः सृजते प्रजाः॥ ३०.२९॥\nतृतीयार्कस्य या मूर्तिः पर्जन्य इति विश्रुता।\nमेघेष्वेव स्थिता सा तु वर्षते च गभस्तिभिः॥ ३०.३०॥\nचतुर्थी तस्य या मूर्तिर्नाम्ना त्वष्टेति विश्रुता।\nस्थिता वनस्पतौ सा तु ओषधीषु च सर्वतः॥ ३०.३१॥\nपञ्चमी तस्य या मूर्तिर्नाम्ना पूषेति विश्रुता।\nअन्ने व्यवस्थिता सा तु प्रजां पुष्णाति नित्यशः॥ ३०.३२॥\nमूर्तिः षष्ठी रवेर्या तु अर्यमा इति विश्रुता।\nवायोः संसरणा सा तु देवेष्वेव समाश्रिता॥ ३०.३३॥\nभानोर्या सप्तमी मूर्तिर्नाम्ना भगेति विश्रुता।\nभूयिष्ववस्थिता सा तु शरीरेषु च देहिनाम्॥ ३०.३४॥\nमूर्तिर्या त्वष्टमी तस्य विवस्वानिति विश्रुता।\nअग्नौ प्रतिष्ठिता सा तु पचत्यन्नं शरीरिणाम्॥ ३०.३५॥\nनवमी चित्रभानोर्या मूर्तिर्विष्णुश्च नामतः।\nप्रादुर्भवति सा नित्यं देवानामरिसूदनी॥ ३०.३६॥\nदशमी तस्य या मूर्तिरंशुमानिति विश्रुता।\nवायौ प्रतिष्ठिता सा तु प्रह्लादयति वै प्रजाः॥ ३०.३७॥\nमूर्तिस्त्वेकादशी भानोर्नाम्ना वरुणसंज्ञिता।\nजलेष्ववस्थिता सा तु प्रजां पुष्णाति नित्यशः॥ ३०.३८॥\nमूर्तिर्या द्वादशी भानोर्नाम्ना मित्रेति संज्ञिता।\nलोकानां सा हितार्थाय स्थिता चन्द्रसरित्तटे॥ ३०.३९॥\nवायुभक्षस्तपस्तेपे स्थित्वा मैत्रेण चक्षुषा।\nअनुगृह्णन् सदा भक्तान् वरैर्नानाविधैस्तु सः॥ ३०.४०॥\nएवं सा जगतां मूर्तिर्हिता विहिता पुरा।\nतत्र मित्रः स्थितो यस्मात्तस्मान्मित्रं परं स्मृतम्॥ ३०.४१॥\nआभिर्द्वादशभिस्तेन सवित्रा परमात्मना।\nकृत्स्नं जगदिदं व्याप्तं मूर्तिभिश्च द्विजोत्तमाः॥ ३०.४२॥\nतस्माद्ध्येयो नमस्यश्च द्वादशस्थासु मूर्तिषु।\nभक्तिमद्भिर्नरैर्नित्यं तद्गतेनान्तरात्मना॥ ३०.४३॥\nइत्येवं द्वादशादित्यान्नमस्कृत्वा तु मानवः।\nनित्यं श्रुत्वा पठित्वा च सूर्यलोके महीयते॥ ३०.४४॥\nमुनय ऊचुः॒\nयदि तावदयं सूर्यश्चादिदेवः सनातनः।\nततः कस्मात्तपस्तेपे वरेप्सुः प्राकृतो यथा॥ ३०.४५॥\nब्रह्मोवाच\nएतद्वः संप्रवक्ष्यामि परं गुह्यं विभावसोः।\nपृष्टं मित्रेण यत्पूर्वं नारदाय महात्मने॥ ३०.४६॥\nप्राङ्मयोक्तास्तु युष्मभ्यं रवेर्द्वादश मूर्तयः।\nमित्रश्च वरुणश्चोभौ तासां तपसि संस्थितौ॥ ३०.४७॥\nअब्भक्षो वरुणस्तासां तस्थौ पश्चिमसागरे।\nमित्रो मित्रवने चास्मिन् वायुभक्षोऽभवत्तदा॥ ३०.४८॥\nअथ मेरुगिरेः शृङ्गात्प्रच्युतो गन्धमादनात्।\nनारदस्तु महायोगी सर्वांल्लोकांश्चरन् वशी॥ ३०.४९॥\nआजगामाथ तत्रैव यत्र मित्रोऽचरत्तपः।\nतं दृष्ट्वा तु तपस्यन्तं तस्य कौतूहलं ह्यभूत्॥ ३०.५०॥\nयोऽक्षयश्चाव्ययश्चैव व्यक्ताव्यक्तः सनातनः।\nधृतमेकात्मकं येन त्रैलोक्यं सुमहात्मना॥ ३०.५१॥\nयः पिता सर्वदेवानां पराणामपि यः परः।\nअयजद्देवताः कास्तु पितॄन् वा कानसौ यजेत्।\nइति संचिन्त्य मनसा तं देवं नारदोऽब्रवीत्॥ ३०.५२॥\nनारद उवाच\nवेदेषु सपुराणेषु साङ्गोपाङ्गेषु गीयसे।\nत्वमजः शाश्वतो धाता त्वं निधानमनुत्तमम्॥ ३०.५३॥\nभूतं भव्यं भवच्चैव त्वयि सर्वं प्रतिष्ठितम्।\nचत्वारश्चाश्रमा देव गृहस्थाद्यास्तथैव हि॥ ३०.५४॥\nयजन्ति त्वामहरहस्त्वां मूर्तित्वं समाश्रितम्।\nपिता माता च सर्वस्य दैवतं त्वं हि शाश्वतम्॥ ३०.५५॥\nयजसे पितरं कं त्वं देवं वापि न विद्महे॥* ३०.५६॥\nमित्र उवाच\nअवाच्यमेतद्वक्तव्यं परं गुह्यं सनातनम्।\nत्वयि भक्तिमति ब्रह्मन् प्रवक्ष्यामि यथातथम्॥ ३०.५७॥\nयत्तत्सूक्ष्ममविज्ञेयमव्यक्तमचलं ध्रुवम्।\nइन्द्रियैरिन्द्रियार्थैश्च सर्वभूतैर्विवर्जितम्॥ ३०.५८॥\nस ह्यन्तरात्मा भूतानां क्षेत्रज्ञश्चैव कथ्यते।\nत्रिगुणाद्व्यतिरिक्तोऽसौ पुरुषश्चैव कल्पितः॥ ३०.५९॥\nहिरण्यगर्भो भगवान् सैव बुद्धिरिति स्मृतः।\nमहानिति च योगेषु प्रधानमिति कथ्यते॥ ३०.६०॥\nसांख्ये च कथ्यते योगे नामभिर्बहुधात्मकः।\nस च त्रिरूपो विश्वात्मा शर्वोऽक्षर इति स्मृतः॥ ३०.६१॥\nधृतमेकात्मकं तेन त्रैलोक्यमिदमात्मना।\nअशरीरः शरीरेषु सर्वेषु निवसत्यसौ॥ ३०.६२॥\nवसन्नपि शरीरेषु न स लिप्येत कर्मभिः।\nममान्तरात्मा तव च ये चान्ये देहसंस्थिताः॥ ३०.६३॥\nसर्वेषां साक्षिभूतोऽसौ न ग्राह्यः केनचित्क्वचित्।\nसगुणो निर्गुणो विश्वो ज्ञानगम्यो ह्यसौ स्मृतः॥ ३०.६४॥\nसर्वतःपाणिपादान्तः सर्वतोक्षिशिरोमुखः।\nसर्वतःश्रुतिमांल्लोके सर्वमावृत्य तिष्ठति॥ ३०.६५॥\nविश्वमूर्धा विश्वभुजो विश्वपादाक्षिनासिकः।\nएकश्चरति वै क्षेत्रे स्वैरचारी यथासुखम्॥ ३०.६६॥\nक्षेत्राणीह शरीराणि तेषां चैव यथासुखम्।\nतानि वेत्ति स योगात्मा ततः क्षेत्रज्ञ उच्यते॥ ३०.६७॥\nअव्यक्ते च पुरे शेते पुरुषस्तेन चोच्यते।\nविश्वं बहुविधं ज्ञेयं स च सर्वत्र उच्यते॥ ३०.६८॥\nतस्मात्स बहुरूपत्वाद्विश्वरूप इति स्मृतः।\nतस्यैकस्य महत्त्वं हि स चैकः पुरुषः स्मृतः॥ ३०.६९॥\nमहापुरुषशब्दं हि बिभर्त्येकः सनातनः।\nस तु विधिक्रियायत्तः सृजत्यात्मानमात्मना॥ ३०.७०॥\nशतधा सहस्रधा चैव तथा शतसहस्रधा।\nकोटिशश्च करोत्येष प्रत्यगात्मानमात्मना॥ ३०.७१॥\nआकाशात्पतितं तोयं याति स्वाद्वन्तरं यथा।\nभूमे रसविशेषेण तथा गुणरसात्तु सः॥ ३०.७२॥\nएक एव यथा वायुर्देहेष्वेव हि पञ्चधा।\nएकत्वं च पृथक्त्वं च तथा तस्य न संशयः॥ ३०.७३॥\nस्थानान्तरविशेषाच्च यथाग्निर्लभते पराम्।\nसंज्ञां तथा मुने सोऽयं ब्रह्मादिषु तथाप्नुयात्॥ ३०.७४॥\nयथा दीपसहस्राणि दीप एकः प्रसूयते।\nतथा रूपसहस्राणि स एकः संप्रसूयते॥ ३०.७५॥\nयदा स बुध्यत्यात्मानं तदा भवति केवलः।\nएकत्वप्रलये चास्य बहुत्वं च प्रवर्तते॥ ३०.७६॥\nनित्यं हि नास्ति जगति भूतं स्थावरजङ्गमम्।\nअक्षयश्चाप्रमेयश्च सर्वगश्च स उच्यते॥ ३०.७७॥\nतस्मादव्यक्तमुत्पन्नं त्रिगुणं द्विजसत्तमाः।\nअव्यक्ताव्यक्तभावस्था या सा प्रकृतिरुच्यते॥ ३०.७८॥\nतां योनिं ब्रह्मणो विद्धि योऽसौ सदसदात्मकः।\nलोके च पूज्यते योऽसौ दैवे पित्र्ये च कर्मणि॥ ३०.७९॥\nनास्ति तस्मात्परो ह्यन्यः पिता देवोऽपि वा द्विजाः।\nआत्मना स तु विज्ञेयस्ततस्तं पूजयाम्यहम्॥ ३०.८०॥\nस्वर्गेष्वपि हि ये केचित्तं नमस्यन्ति देहिनः।\nतेन गच्छन्ति देवर्षे तेनोद्दिष्टफलां गतिम्॥ ३०.८१॥\nतं देवाः स्वाश्रमस्थाश्च नानामूर्तिसमाश्रिताः।\nभक्त्या संपूजयन्त्याद्यं गतिश्चैषां ददाति सः॥ ३०.८२॥\nस हि सर्वगतश्चैव निर्गुणश्चैव कथ्यते।\nएवं मत्वा यथाज्ञानं पूजयामि दिवाकरम्॥ ३०.८३॥\nये च तद्भाविता लोक एकतत्त्वं समाश्रिताः।\nएतदप्यधिकं तेषां यदेकं प्रविशन्त्युत॥ ३०.८४॥\nइति गुह्यसमुद्देशस्तव नारद कीर्तितः।\nअस्मद्भक्त्यापि देवर्षे त्वयापि परमं स्मृतम्॥ ३०.८५॥\nसुरैर्वा मुनिभिर्वापि पुराणैर्वरदं स्मृतम्।\nसर्वे च परमात्मानं पूजयन्ति दिवाकरम्॥ ३०.८६॥\nब्रह्मोवाच\nएवमेतत्पुराख्यातं नारदाय तु भानुना।\nमयापि च समाख्याता कथा भानोर्द्विजोत्तमाः॥ ३०.८७॥\nइदमाख्यानमाख्येयं मयाख्यातं द्विजोत्तमाः।\nन ह्यनादित्यभक्ताय इदं देयं कदाचन॥ ३०.८८॥\nयश्चैतच्छ्रावयेन्नित्यं यश्चैव शृणुयान्नरः।\nस सहस्रार्चिषं देवं प्रविशेन्नात्र संशयः॥ ३०.८९॥\nमुच्येतार्तस्तथा रोगाच्छ्रुत्वेमामादितः कथाम्।\nजिज्ञासुर्लभते ज्ञानं गतिमिष्टां तथैव च॥ ३०.९०॥\nक्षणेन लभतेऽध्वानमिदं यः पठते मुने।\nयो यं कामयते कामं स तं प्राप्नोत्यसंशयम्॥ ३०.९१॥\nतस्माद्भवद्भिः सततं स्मर्तव्यो भगवान् रविः।\nस च धाता विधाता च सर्वस्य जगतः प्रभुः॥ ३०.९२॥\nइति श्रीब्राह्मे महापुराणे आदित्यमाहात्म्यवर्मनं नाम त्रिंशोऽध्यायः ॥ ३० ॥"
  }
]
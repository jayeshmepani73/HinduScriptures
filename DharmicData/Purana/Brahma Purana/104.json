[
  {
    "text": "<b>अथ चतुरधिकशततमोऽध्यायः</b>\n<b>विश्वामित्रादिद्वाविंशतिसहस्रतीर्थवर्णनम्</b>\n<b>ब्रह्मोवाच</b>\nविश्वामित्रं हरिश्चन्द्रं शुनः शेषं च रोहितम्।\nवारुणं ब्राह्ममाग्नेयमैन्द्रमैन्दवमैश्वरम्।। १०४.१ ।।"
  },
  {
    "text": "मैत्रं च वैष्णवं चैव याम्यमाश्विनमौशनम्।\nएतेषां पुण्यतीर्थानां नामधेयं श्रृणुष्व मे।। १०४.२ ।।"
  },
  {
    "text": "हरिश्चन्द्र इति त्वासीदिक्ष्वाकुप्रभवो नृपः।\nतस्य गृहे मुनी प्राप्तौ नारदः पर्वतस्तथा।।\nकृत्वाऽऽतिथ्यं तयोः सम्यग्घरिश्चन्द्रोऽब्रवीदृषी।। १०४.३ ।।"
  },
  {
    "text": "हरिश्चन्द्र उवाच\nपुत्रार्थं क्लिश्यते लोकः किं पुत्रेण भविष्यति।\nज्ञानी वाऽप्यथवाऽज्ञानी उत्तमो मध्यमोऽथवा।।\nएतं मे संशयं नित्यं ब्रूतामृषिवरावुभौ।। १०४.४ ।।"
  },
  {
    "text": "ब्रह्मोवाच\nतावूजतुर्हरिश्चन्द्रं पर्वतो नारदस्तथा।। १०४.५ ।।"
  },
  {
    "text": "नारदपर्वतावूचतुः\nएकधा दशधा राजञ्शतधा च सहस्रधा।\nउत्तरं विद्यते सम्यक्तथाऽप्येतदुदीर्यते।। १०४.६ ।।"
  },
  {
    "text": "नापुत्रस्य परो लोको विद्यते नृपसत्तम।\nजाते पुत्रे पिता स्नानं यः करोति जनाधिप।। १०४.७ ।।"
  },
  {
    "text": "दशानामश्वमेधानामभिषेकफलं लभेत्।\nआत्मप्रतिष्ठा पुत्रात्स्याज्जायते चामरोत्तमः।। १०४.८ ।।"
  },
  {
    "text": "अमृतेनामरा देवाः पुत्रेण ब्राह्मणादयः।\nत्रिऋणान्मोचयेत्पुत्रः पितरं च पितामहान्।। १०४.९ ।।"
  },
  {
    "text": "किंतु मूलं किमु जलं किंतु श्मश्रुणि किं तपः।\nविना पुत्रेण राजेन्द्र स्वर्गे मुक्तिः सुतात्स्मृताः।। १०४.१० ।।"
  },
  {
    "text": "पुत्र एव परो लोको धर्मः कामोऽर्थ एव च।\nपुत्रो मुक्तिः परं ज्योतिस्तारकः सर्वदेहिनाम्।। १०४.११ ।।"
  },
  {
    "text": "विना पुत्रेण राजेन्द्र स्वर्गमोक्षौ सुदुर्लभौ।\nपुत्र एव परो लोके धर्मकामार्थसिद्धये।। १०४.१२ ।।"
  },
  {
    "text": "विना पुत्रेण यद्दत्तं विना पुत्रेण यद्धुतम्।\nविना पुत्रेण यज्जन्म व्यर्थं तदवभाति मे।। १०४.१३ ।।"
  },
  {
    "text": "तस्मात्पुत्रसमं किंचित्काम्यं नास्ति जगत्त्रये।\nतच्छ्रुत्वा विस्मयवांस्ताबुवाच् नृपः पुनः।। १०४.१४ ।।"
  },
  {
    "text": "हरिश्चन्द्र उवाच\nकथं मे स्यात्सुतो ब्रुतां यत्र क्वापि यथातथम्।\nयेन केनाप्युपायेन कृत्वा किंचित्तु पौरुषम्।।\nमन्त्रेण यागादानाभ्यामुत्पदाद्योऽसौ सुतो मया।। १०४.१५ ।।"
  },
  {
    "text": "ब्रहमोवाच\nतावूचतुर्नृपश्रेष्ठं हरिश्चन्द्रं सुतार्थिनम्।\nध्यात्वा क्षणं तथा सम्यग्गौतमीं याहि मानद।। १०४.१६ ।।"
  },
  {
    "text": "तत्रापांपतिरुत्कृष्टं ददाति मनसीप्सितम्।\nवरुणः सर्वदाता वै मुनिभिः परिकीर्तितः।। १०४.१७ ।।"
  },
  {
    "text": "स तु प्रीतः शनैः काले तव पुत्रं प्रादास्यति।\nएतच्छ्रुत्वा नृपश्रेष्ठो मुनिवाक्यं तथाऽकरोत्।। १०४.१८ ।।"
  },
  {
    "text": "तोषयामास वरुणं गौतमीतीरमाश्रितः।\nततश्च तुष्टो वरुणो हरिश्चन्द्रमुवाच ह।। १०४.१९ ।।"
  },
  {
    "text": "वरुण उवाच\nपुत्रं दास्यामि ते राजंल्लोकत्रयविभूषणम्।\nयदि यक्ष्यसि तेनैव तव पुत्रो भवेद्ध्रुवम्।। १०४.२० ।।"
  },
  {
    "text": "ब्रह्मोवाच\nहरिश्चन्द्रेऽपि वरुणं यक्ष्ये तेनेत्यवोचत।\nततो गत्वा हरिश्चन्द्रश्चरुं कृत्वा तु वारुणम्।। १०४.२१ ।।"
  },
  {
    "text": "भार्यायै नृपतिः प्रदात्ततो जातः सुतो नृपात्।\nजाते पुत्रे अपामीशः प्रोवाच वदतां वरः।। १०४.२२ ।।"
  },
  {
    "text": "वरुण उवाच\nअद्यैव पुत्रो यष्टव्यः स्मरसे वचनं पुरा।। १०४.२३ ।।"
  },
  {
    "text": "ब्रह्मोवाच\nहरिश्चन्द्रेऽपि वरुणं प्रोवाचेदं क्रमागतम्।। १०४.२४ ।।"
  },
  {
    "text": "हरिश्चन्द्र उवाच\nनिर्दशो मेध्यतां याति पशुर्यक्ष्ये ततो ह्यहम्।। १०४.२५ ।।"
  },
  {
    "text": "तच्छ्रुत्वा वचनं राज्ञो वरुणोऽगात्स्वम्लयम्।\nनिर्दशे पुनरभ्येत्य यजस्वेत्याह तं नृपम्।। १०४.२६ ।"
  },
  {
    "text": "राजाऽपि वरुणं प्राह निर्दन्तो निष्फलः पशुः।\nपशोर्दन्तेषु जातेषु एहि गच्छाधुनाऽप्पते।। १०४.२७ ।।"
  },
  {
    "text": "तच्छ्रुत्वा राजवचनं पुनः प्रायादपांपतिः।\nजातेषु चैव दन्तेषु सप्तवर्षेषु नारद।। १०४.२८ ।।"
  },
  {
    "text": "पुनरप्याह राजानं यजस्वेति ततोऽब्रवीत्।\nराजाऽपि वरुणं प्राह पत्स्यन्तीमे अपांपते।। १०४.२९ ।।"
  },
  {
    "text": "संपत्स्यन्ति तथा चान्ये ततो यक्ष्ये व्रजाधुना।\nपुनः प्रायात्स वरुणः पुनर्दन्तेषु नारद।।\nयजस्वेति नृपं प्राह राजा प्राह त्वपांपतिम्।। १०४.३० ।।"
  },
  {
    "text": "राजोवाच\nयदा तु क्षत्रियो यज्ञे पशुर्भवति वारिप।\nधनुर्वेदं यदा वेत्ति तदा स्यात्पशुरुत्तमः।। १०४.३१ ।।"
  },
  {
    "text": "ब्रह्मोवाच\nतच्छ्रुत्वा राजवचनं वरुणोऽगात्स्वमालयम्।\nयदाऽस्त्रैषु च शस्त्रेषु समर्थोऽभूत्स रोहितः।। १०४.३२ ।।"
  },
  {
    "text": "सर्ववेदेषु शास्त्रेषु वेत्ताऽभूत्स त्वरिंदमः।\nयुवराज्यमनुप्राप्ते रोहिते षोडशाब्दिके।। १०४.३३ ।।"
  },
  {
    "text": "प्रीतिमानगमत्तत्र यत्र राजा सरोहितः।\nआगत्य वरुणः प्राह यजस्वाद्य सुतं स्वकम्।। १०४.३४ ।।"
  },
  {
    "text": "ओमित्युक्त्वा नृपवर ऋत्विजः प्राह भूपतिः।\nरोहितं च सुतं ज्येष्ठं श्रृण्वतो वरुणस्य च।। १०४.३५ ।।"
  },
  {
    "text": "हरिश्चन्द्र उवाच\nएहि पुत्र महावीर यक्ष्ये त्वां वरुणाय हि।। १०४.३६ ।।"
  },
  {
    "text": "ब्रह्मोवाच\nकिमेतदित्यथोवाच रोहितः पितरं प्रति।\nपिताऽपि यद्यथावृत्तमाचचक्षे सविस्तरम्।।\nरोहितः पितरं प्राह श्रृण्वतो वरुणस्य च।। १०४.३७ ।।"
  },
  {
    "text": "रोहित उवाच\nअहं पूर्वं महाराज ऋत्विग्भिः सपुरोहितः।\nविष्णवे लोकनाथाय यक्ष्येऽहं त्वरितं शुचिः।।\nपशुना वरुणेनाथ तदनुज्ञातुमर्हसि।। १०४.३८ ।।"
  },
  {
    "text": "ब्रह्मोवाच\nरोहितस्य तु तद्वाक्यं श्रुत्वा वारीश्वरस्तदा।\nकोपेन महताऽऽविष्टो जलोदरमथाकरोत्।। १०४.३९ ।।"
  },
  {
    "text": "हरिश्चन्द्रस्य नृपते रोहितः स वनं ययौ।\nगृहीत्वा स धनुर्दिव्यं रथारूढो गतव्यथः।। १०४.४० ।।"
  },
  {
    "text": "यत्र चाऽऽराध्य वरुणं हरिश्चन्द्रो जनेश्वरः।\nगङ्गायां प्राप्तवान्पुत्रं तत्रागात्सोऽपि रोहितः।। १०४.४१ ।।"
  },
  {
    "text": "व्यतीतान्यथ वर्षाणि पञ्चषष्ठे प्रवर्तति।\nतत्र स्थित्वा नृपसुतः शुश्राव नृपते रुजम्।। १०४.४२ ।।"
  },
  {
    "text": "मया पुत्रेण जातेन पितुवैं क्लेशकारिणा।\nकिं फलं किंनु कृत्यं स्यादित्येवं पर्यचिन्तयत्।। १०४.४३ ।।"
  },
  {
    "text": "तस्यास्तीरे ऋषीन्पण्यानपश्यन्नृपतेः सुतः।\nगङ्गातीरे वर्तमानमपश्यदृषिसत्तमम्।। १०४.४४ ।।"
  },
  {
    "text": "अजीगर्तमिति ख्यातमृषेस्तु वयसः सुतम्।\nत्रिभिः पुत्रैरनुवृतं भार्यया श्रीणवृत्तिकम्।।\nतं तृष्ट्वा नृपतेः पुत्रो नमस्येदं वचोऽब्रवीत्।। १०४.४५ ।।"
  },
  {
    "text": "रोहित उवाच\nक्षीणवृत्तिः कृशः कस्माद्दुर्मना इव लक्ष्यसे।। १०४.४६ ।।"
  },
  {
    "text": "ब्रह्मोवाच\nअजीगर्तोऽपि चोवाच रोहितं नृपतेः सुतम्।। १०४.४७ ।।"
  },
  {
    "text": "अजीगर्त उवाच\nवर्तनं नास्ति देहस्य भोक्तारो बहवश्च मे।\nविनाऽन्नेन मरिष्यामो ब्रूहि किं करवामहे।। १०४.४८ ।।"
  },
  {
    "text": "ब्रह्मोवाच\nतच्छ्रुत्वा पुनरप्याह नृपपुत्र ऋषिं तदा।। १०४.४९ ।।"
  },
  {
    "text": "रोहित उवाच\nतव किं चित्ते तद्ब्रूहि वदतांवर।। १०४.५० ।।"
  },
  {
    "text": "अजीगर्त उवाच\nहिरण्यं रजतं गावो धान्यं वस्त्रादिकं न मेष।\nविद्यते नृपशार्दूल वर्तनं नास्ति मे ततः।। १०४.५१ ।।"
  },
  {
    "text": "सुता मे सन्ति भार्या च अहं वै पञ्चमस्तथा।\nनैतेषां कतमस्यापि क्रेताऽन्नेन नृपोत्तम।। १०४.५२ ।।"
  },
  {
    "text": "रोहित उवाच\nकिं क्रीणासि महाबुद्धेऽजीगर्त सत्यमेव मे।\nवद नान्यच्च वक्तव्यं विप्रा वै सत्यवादिनः।। १०४.५३ ।।"
  },
  {
    "text": "अजीगर्त उवाच\nत्रयाणामपि पुत्राणामेकं वा मां तथैव च।\nभार्यां वाऽपि गृहाणेमां क्रीत्वा जीवामहे वयम्।। १०४.५४ ।।"
  },
  {
    "text": "रोहित उवाच\nकिं भार्यया महाबुद्धे किं त्वया वृद्धरूपिणा ।\nयुवानं देहि पुत्रं मे पुत्राणां यं त्वमिच्छसि।। १०४.५५ ।।"
  },
  {
    "text": "अजीगर्त उवाच\nज्येष्ठपुत्रं शुनःपुच्छं नाहं क्रीणामि रोहित।\nमाता कनीयसं चापि न क्रीणाति ततोऽनयोः।।\nमध्यमं तु शुनःशेपं क्रीणामि वद तद्धनम्।। १०४.५६ ।।"
  },
  {
    "text": "रोहित उवाच\nवरुणाय पशुः कल्प्यः पुरुषो गुणवत्तरः।\nयदि क्रीणासि मूल्यं त्वं वद सत्यं महामुने।। १०४.५७ ।।"
  },
  {
    "text": "ब्रह्मोवाच\nतथेत्युक्त्वा त्वजीगर्तः पुत्रमूल्यमकल्पयत्।\nगवां सहस्रं धान्यानां निष्काणां चापि वाससाम्।।\nराजपुत्र वरं देहि दास्यामि स्वसुतं तव।। १०४.५८ ।।"
  },
  {
    "text": "ब्रह्मोवाच\nतथेत्युक्त्वा रोहितोऽपि प्रादात्सवसनं धनम्।\nदत्त्वा जगाम पितरमृषिपुत्रेण रोहितः।।\nपित्रे निवेदयामास क्रयक्रीतमृषेः सुतम्।। १०४.५९ ।।"
  },
  {
    "text": "रोहित उवाच\nवरुणाय यजस्व त्वं पशुना त्वमरुग्भव।। १०४.६० ।।"
  },
  {
    "text": "ब्रह्मोवाच\nतथोवाच हरिश्चन्द्रः पुत्रवाक्यादनन्तरम्।। १०४.६१ ।।"
  },
  {
    "text": "हरिश्चन्द्र उवाच\nब्राह्मणाः क्षत्रिया वेश्या राज्ञा पाल्या इति श्रुतिः।\nविशेषतस्तु वर्णानां गुरवो हि द्विजोत्तमाः।। १०४.६२ ।।"
  },
  {
    "text": "विष्णोरपि हि ये पूज्या मादृशाः कुत एव हि।\nअवज्ञयाऽपि येषां स्यान्नृपाणां स्वकुलक्षयः।। १०४.६३ ।।"
  },
  {
    "text": "तान्पशून्कृत्वा कृपणं कथं रक्षितुमुत्सहे।\nअहं च ब्राह्मणं कुर्यां पशुं नैतद्धि युज्यते।। १०४.६४ ।।"
  },
  {
    "text": "वरं हि जातु मरणं न कथंचिद्द्विजं पशुम्।\nकरोमि तस्मात्पुत्र त्वं ब्राह्मणेन सुखं व्रज।। १०४.६५ ।।"
  },
  {
    "text": "ब्रह्मोवाच\nएतस्मिन्नन्तरे तत्र वागुवाचाशरीरिणी।। १०४.६६ ।।"
  },
  {
    "text": "आकाशवागुवाच\nगौतमीं गच्छ राजेन्द्र ऋत्विग्भिः सपुरोहितः।\nपशुना विप्रपुत्रेण रोहितेन सुतेन च।। १०४.६७ ।।"
  },
  {
    "text": "त्वया कार्यः क्रतुश्चैव शुनः शेपवधं विना।\nक्रतुः पूर्णो भवेत्तत्र तस्माद्याहि महामते।। १०४.६८ ।।"
  },
  {
    "text": "ब्रह्मोवाच\nतच्छ्रुत्वा वचनं शीघ्रं गङ्गामगान्नृपोत्तमः।\nविश्वामित्रेण ऋषिणा वसिष्ठेन पुरोधसा।। १०४.६९ ।।"
  },
  {
    "text": "वामदेवेन ऋषिणा तथाऽन्यैर्मुनिभिः सह।\nप्राप्य गङ्गां गौतमीं तां नरमेधाय दीक्षितः।। १०४.७० ।।"
  },
  {
    "text": "वेदिमण्डपकुण्डादि यूपपश्वादि चाकरोत्।\nकृत्वा सर्वं यथान्यायं तस्मिन्यज्ञे प्रवर्तिते।। १०४.७१ ।।"
  },
  {
    "text": "शुनःशेषं पशुं यूपे निबध्याथ समन्त्रकम्।\nवारिभिः प्रोक्षितं दृष्ट्वा विश्वामित्रोऽब्रवीदिदम्।। १०४.७२ ।।"
  },
  {
    "text": "विश्वामित्र उवाच\nदेवानृषीन्हरिचन्द्रं रोहितं च विशेषतः।\nअनुजानन्त्विमं सर्वे शुनःशेषं द्विजोत्तमम्।। १०४.७३ ।।"
  },
  {
    "text": "येभ्यस्त्वयं हिवर्देयो देवेभ्योऽयं पृथक्पृथक्।\nअनुजानन्तु ते सर्वे शुनःशेषं विशेषतः।। १०४.७४ ।।"
  },
  {
    "text": "वसाभिर्लोमभित्स्वग्भिर्मांसैः सन्मन्त्रितैर्मखे।\nअग्नौ होष्यः पशुश्चायं शुनःशोपो द्विजोत्तमः।। १०४.७५ ।।"
  },
  {
    "text": "उपासिताः स्युर्विप्रेन्द्रास्ते सर्वे त्वनुमन्य माम्।\nगौतमीं यान्तु विप्रेन्द्राः स्नात्वा देवान्पृथक्पृथक्।। १०४.७६ ।।"
  },
  {
    "text": "मन्त्रैः स्तोत्रैः स्तुवन्तस्ते मुदं यान्तु शिवे रताः।\nएनं रक्षन्तु मुनयो देवाश्च हविषो भुजः।। १०४.७७ ।।"
  },
  {
    "text": "ब्रहमोवाच\nतथेत्यूचुश्च मुनयो मेने च नृपसत्तमः।\nततो गत्वा शुनःशेपो गङ्गां त्रैलोक्यपावनीम्।। १०४.७८ ।।"
  },
  {
    "text": "स्नात्वा तुष्टाव तान्देवान्ये तत्र हविषो भुजः।\nततस्तुष्टाः सुरागणाः शुनःशेपं च ते मुने।।\nअवदन्त सुराः सर्वे विश्वामित्रस्य श्रृण्वतः।। १०४.७९ ।।"
  },
  {
    "text": "सुरा ऊचुः\nक्रतुः पूर्णो भवत्वेष शुनःशेपवधं विना।। १०४.८० ।।"
  },
  {
    "text": "ब्रह्मोवाच\nविशेषेणाथ वरुणश्चावदन्नृपसत्तमम्।\nततः पूर्णोऽभवद्राज्ञो नृमेधो लोकविश्रुतः।। १०४.८१ ।।"
  },
  {
    "text": "देवानां च प्रसादेन मुनीनां च प्रसादतः।\nतीर्थस्य तु प्रसादेन राज्ञः पूर्णोऽभवत्क्रतुः।। १०४.८२ ।।"
  },
  {
    "text": "विश्वामित्रः शुनःशेपं पूजयामास संसदि।\nअकरोदात्मनः पुत्रं पूजयित्वा सुरान्तिके।। १०४.८३ ।।"
  },
  {
    "text": "ज्येष्ठं चकार पुत्राणामात्मनः स तु कौशिकः।\nन मेनिरे ये च पुत्रा विश्वामित्रस्य धीमतः।। १०४.८४ ।।"
  },
  {
    "text": "शुनःशेपस्य च ज्यैष्ठ्यं ताञ्शशाप स कौशिकः।\nज्यैष्ठ्यं ये मेनिरे पुत्राः पूजयामास तान्सुतान्।। १०४.८५ ।।"
  },
  {
    "text": "वरेण मुनिशार्दूलस्तदेतत्कथितं मया।\nएतत्सर्वं यत्र जातं गौतम्या दक्षिणे तटे।। १०४.८६ ।।"
  },
  {
    "text": "तत्र तीर्थानि पुण्यानि विख्यातानि सुरादभिः।\nबहूनि तेषां नामानि मत्त श्रृणु महामते।। १०४.८७ ।।"
  },
  {
    "text": "हरिश्चन्द्रं शुनःशेषं विश्वामित्रं सरोहितम्।\nइत्याद्यष्ट सहस्राणि तीर्थान्यथ चतुर्दश।। १०४.८८ ।।"
  },
  {
    "text": "तेषु स्नानं च दानं च नरमेधफलप्रदम्।\nआख्यातं चास्य माहात्म्यं तीर्थस्य मुनिसत्तम।। १०४.८९ ।।"
  },
  {
    "text": "यः पठेत्पाठयेद्वाऽपि श्रृणुयाद्वाऽपि भक्तिततः।\nअपुत्रः पुत्रमाप्नोति यच्चान्यन्मनसः प्रियम्।। १०४.९० ।।"
  },
  {
    "text": "इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विश्वमित्रदिद्वाविंशतिसहस्रतीर्थवर्णनं नाम चतुरधिकशततमोऽध्यायः।। १०४ ।।"
  },
  {
    "text": "गौतमीमाहात्म्ये पञ्चत्रिंशोऽध्यायः।। ३५ ।।"
  }
]
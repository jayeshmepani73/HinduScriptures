[
  {
    "text": "<b>अथोनाशीतितमोऽध्यायः</b>\n<b>वराहतीर्थवर्णनम्</b>\n<b>नारद उवाच</b>\nन मनस्तृप्तिमाधत्ते कथाः श्रृण्वत्त्वयेरिताः।\nपृथक्तीर्थफलं श्रोतुं प्रवृत्तं मम मानसम्।। ७९.१ ।।"
  },
  {
    "text": "क्रमशो ब्राह्मणानीतां गङ्गां मे प्रथमं वद।\nपृथक्तीर्थफलं पुण्यं सेतिहासं यथाक्रमम्।। ७९.२ ।।"
  },
  {
    "text": "ब्रह्मोवाच\nतीर्थानां च पृथग्भावं फलं माहात्म्यमेव च।\nसर्वं वक्तुं न शक्नोमि न च त्वं श्रवणे क्षमः।। ७९.३ ।।"
  },
  {
    "text": "तथाऽपि किंचिद्वक्ष्यामि श्रृणु नारद यत्नतः।\nयान्युक्तानि च तीर्थानि श्रुतिवाक्यानि यानि च।। ७९.४ ।।"
  },
  {
    "text": "तानि वक्ष्यामि संक्षेपान्नमस्कृत्वा त्रिलोचनम्।\nयत्रासौ भगवानासीत्प्रत्यक्षस्त्र्यम्बको मुने।। ७९.५ ।।"
  },
  {
    "text": "त्र्बम्बकं नाम तत्तीर्थं भुक्तिमुक्तिप्रदायकम्।\nवाराहमपरं तीर्थं त्रिषु लोकेषु विश्रुतम्।। ७९.६ ।।"
  },
  {
    "text": "तस्य रूपं प्रवक्ष्यामि नाम विष्णोर्यथाऽभवत्।\nपुरा देवान्पराभूय यज्ञमादाय राक्षसः।। ७९.७ ।।"
  },
  {
    "text": "रसातलमनुप्राप्तः सिन्धुसेन इति श्रुतः।\nयज्ञे तलमनुप्राप्ते निर्यज्ञा ह्यभवन्मही।। ७९.८ ।।"
  },
  {
    "text": "नायं लोकोऽस्ति न परो यज्ञ नष्ट इतीत्वराः।\nसुरास्तमेव विविशू रसातलमनुद्विषम्।। ७९.९ ।।"
  },
  {
    "text": "नाशक्नुवंस्तु तं जेतुं देवा इन्द्रपुरोगमाः।\nविष्णु पुराणपुरुषं गत्वा तस्मै न्यवेदयन्।। ७९.१० ।।"
  },
  {
    "text": "राक्षसस्य तु तत्कर्म यज्ञभ्रंशमशेषतः।\nततः प्रोवाच भगवान्वाराहं वपुरास्थितः।। ७९.११ ।।"
  },
  {
    "text": "शङ्खचक्रगदापाणिर्गत्वा चैव रसातलम्।\nआनयिष्ये मखं पुण्यं हत्वा राक्षसपुंगवान्।। ७९.१२ ।।"
  },
  {
    "text": "स्वः प्रयान्तु सुराः सर्वे व्येतु वो मानसो ज्वरः।\nयेन गङ्गा तलं प्राप्ता पथा तेनैव चक्रधृक्।। ७९.१३ ।।"
  },
  {
    "text": "जगाम तरसा पुत्र भुवं भित्त्वा रसातलम्।\nस वराहवपुः श्रीमान्रसातलनिवासिनः।। ७९.१४ ।।"
  },
  {
    "text": "राक्षसान्दानवान्हत्वा मुखे धृत्वा महाध्वरम्।\nवाराहरूपी भगवान्मखमादाय यज्ञभुक्।। ७९.१५ ।।"
  },
  {
    "text": "येन प्राप तलं विष्णुः पथा तेनैव शत्रुजित्।\nमुखे न्यस्य महायज्ञं निश्चक्राम रसातलात्।। ७९.१६ ।।"
  },
  {
    "text": "तत्र ब्रह्मगिरौ देवाः प्रतीक्षां चक्रिरे हरेः।\nपथस्तस्माद्विनिःसृत्य गङ्गास्रवणमभ्यगात्।। ७९.१७ ।।"
  },
  {
    "text": "प्राक्षालयच्च स्वाङ्गानि असृग्लिप्तानि नारद।\nगङ्गाम्भसा तत्र कुण्डं वाराहमभवत्ततः।। ७९.१८ ।।"
  },
  {
    "text": "मुखे न्यस्तं महायज्ञं देवानां पुरतो हरिः।\nदत्तवांस्त्रिदशश्रेष्ठो मुखाद्यज्ञोऽभ्यजायत।। ७९.१९ ।।"
  },
  {
    "text": "ततः प्रभृति यज्ञाङ्गं प्रधानं स्रुव उच्यते।\nवाराहरूपमभवदेवं वै कारणान्तरात्।। ७९.२० ।।"
  },
  {
    "text": "तस्मात्पुण्यतमं तीर्थं वाराहं सर्वकामदम्।\nतत्र स्नानं च दानं च सर्वक्रतुफलप्रदम्।। ७९.२१ ।।"
  },
  {
    "text": "तत्र स्थितोऽपि यः कश्चित्पितॄन्स्मरति पुण्यकृत्।\nविमुक्ताः सर्वपापेभ्यः पितरः स्वर्गमाप्नुयुः।। ७९.२२ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये वराहतीर्थवर्णनं नामोनाशीतितमोऽध्यायः।। ७९ ।।\nगौतमीमाहात्म्ये दशमोऽध्यायः।। १० ।।"
  }
]
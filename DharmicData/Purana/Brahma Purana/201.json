[
  {
    "text": "<b>अनिरुद्धविवाहे रुक्मिवधनिरूपणम्\n</b>\n<b>व्यास उवाच\n</b>\nचारुदेष्णं सुदेष्णं च चारुदेहं च शोभनम्।\nसुषेणं(विचारुं)चारुगुप्तं च भद्रचारुं तथाऽपरम्।। २०१.१ ।।"
  },
  {
    "text": "चारुविन्दं(चन्द्रं)सुचारुं च चारुं च बलिनां वरम्।\nरुक्मिण्यजनयत्पुत्रान्कन्यां चारुमतीं तथा।। २०१.२\nअन्याश्च भार्याः कृष्णस्य बभूवुः सप्त शोभनाः।\nकालिन्दी मित्रविन्दा च सत्या नाग्नजिती तथा।। २०१.३ ।।"
  },
  {
    "text": "देवी जाम्बवती चापि सदा तुष्टा तु रोहिणी।\nमद्रराजसुता चान्या शुशीला शीलमण्डला।। २०१.४ ।।"
  },
  {
    "text": "सत्राजिती सत्यभामा लक्ष्मणा चारुहासिनी।\nषोडशात्र सहस्राणि स्त्रीणामन्यानि चक्रिणः।। २०१.५ ।।"
  },
  {
    "text": "प्रद्युम्नोऽपि महावीर्यो रुक्मिणस्तनयां शुभाम्।\nस्वयंवरस्थां जग्राह साऽपि तं तनयं हरेः।। २०१.६ ।।"
  },
  {
    "text": "तस्यामस्याभवत्पुत्रो महाबलपराक्रमः।\nअनिरुद्धो रणे रुद्धो वीर्योदधिररिंदमः।। २०१.७ ।।"
  },
  {
    "text": "तस्यापि रुक्मिणः पौत्री वरयामास केशवः।\nदौहित्राय ददौ रुक्मी स्पर्धयन्नपि शौरिणा।। २०१.८ ।।"
  },
  {
    "text": "तस्या विवाहे रामाद्या यादवा हरिणा सह।\nरुक्मिणो नगरं जग्मुर्नाम्ना भोजकटं द्विजाः।। २०१.९ ।।"
  },
  {
    "text": "विवाहे तत्र निर्वृत्ते प्राद्युम्नेः सुमहात्मनः।\nकलिङ्गराजप्रमुखा रुक्मिणं वाक्यमब्रुवम्।। २०१.१० ।।"
  },
  {
    "text": "<b>कलिङ्गादय ऊचुः\n</b>\nअनक्षज्ञो हली द्यूते तथाऽस्य व्यसनं महात्।\nतन्न(ज्ज)यामो बलं तस्माद्‌द्यूतेनैव महाद्युते।। २०१.११ ।।"
  },
  {
    "text": "<b>व्यास उवाच\n</b>\nतथेति तानाह नृपान्रक्मी बलसमन्वितः।\nसभायां सह रामेण चक्रे द्यूतं च वै तदा।। २०१.१२ ।।"
  },
  {
    "text": "सहस्रमेकं निष्काणां रुक्मिणा विजितो बलः।\nद्वितीये दिवसे चान्यत्सहस्रं रुक्मिणा जितः।। २०१.१३ ।।"
  },
  {
    "text": "ततो दश सहस्राणि निष्काणां पणमाददे।\nबलभद्रप्रपन्नानि रुक्मी द्युतविदां वरः।। २०१.१४ ।।"
  },
  {
    "text": "ततो जहासाथ बलं कलिङ्गाधिपतिर्द्विजाः।\nदन्तान्विदर्शयन्मूढो रुक्मी चाऽऽह मदोद्धतः।। २०१.१५ ।।"
  },
  {
    "text": "<b>रुक्म्युवाच\n</b>\nअविद्योऽयं महाद्यूते बलभद्रः पराजितः।\nमृषैवाक्षावलोपत्वाद्योऽयं मेनेऽक्षकोविदम्।। २०१.१६ ।।"
  },
  {
    "text": "दृष्ट्वा कलिङ्गराजं तु प्रकाशदशनाननम्।\nरुक्मिणं चापि दुर्वाक्यं कोपं चक्रे हलायुधः।। २०१.१७ ।।"
  },
  {
    "text": "<b>व्यास उवाच\n</b>\nततः कोपपरीतात्मा निष्ककोटिं हलायुधः।\nग्लहं जग्राह रुक्मी च ततस्त्वक्षानपातयत्।। २०१.१८ ।।"
  },
  {
    "text": "अजयद्‌बलदेवोऽथ प्राहोच्चैस्तं जितं मया।\nममेति रुक्मी प्राहोच्चैरलीकोक्तैरलं बलम्।। २०१.१९ ।।"
  },
  {
    "text": "त्वयोक्तोऽयं ग्लहः सत्यं न ममैषोऽनुमोदितः।\nएवं त्वया चेद्विजितं न मया विजितं कथम्।। २०१.२० ।।"
  },
  {
    "text": "ततोऽन्तरिक्षे वागुच्चैः प्राह गम्भीरनादिनी।\nबलदेवस्य तं कोपं वर्धयन्ती महात्मनः।। २०१.२१ ।।"
  },
  {
    "text": "<b>आकाशवागुवाच\n</b>\nजितं तु बलदेवेन रुक्मिणा भाषितं मृषा।\nअनुक्त्वा वचनं किंचित्कृतं भवति कर्मणा।। २०१.२२ ।।"
  },
  {
    "text": "<b>व्यास उवाच\n</b>\nततो बलः समुत्थाय क्रोधसंरक्तलोचनः।\nजघानाष्टापदेनैव रुक्मिणं स महाबलः।। २०१.२३ ।।"
  },
  {
    "text": "कलिङ्राजं चाऽऽदाय विस्फुरन्तं बलाद्‌बलः।\nबभ़ञ्ज दन्तान्कुपितो यैः प्रकाशं जहास सः।। २०१.२४ ।।"
  },
  {
    "text": "आकृष्य च महास्तम्भं जातरूपमयं बलः।\nजघान ये तत्पक्षास्तान्भूभृतः कुपितो बलः।। २०१.२५ ।।"
  },
  {
    "text": "ततो हाहाकृतं सर्वं पलायनपरं द्विजाः।\nतद्राजमण्डलं सर्वं बभूव कुपिते बले।। २०१.२६ ।।"
  },
  {
    "text": "बलेन निहतं श्रुत्वा रुक्मिणं मधुसूदनः।\nनोवाच वचनं किंचिद्रुक्मिणीबलयोर्भयात्।। २०१.२७ ।।"
  },
  {
    "text": "ततोऽनिरुद्धामादाय कृतोद्वाहं द्विजोत्तमाः।\nद्वारकामाजगामाथ यदुचक्रं सकेशवम्।। २०१.२८ ।।"
  },
  {
    "text": "इति श्रीमहापुराणे आदिब्राह्मेऽनिरुद्धविवाहे रुक्मिवधनिरूपणं नामैकाधिकद्विशततमोऽध्यायः।। २०१ ।।"
  }
]
[
  {
    "text": "<b>ब्रह्मोवाच\n</b>\nस प्रविश्योदरे तस्य बालस्य मुनिसत्त्मः।\nददर्श पृथवीं कृत्स्नां नानाजनपदैर्वृताम्॥ ५४.१ ॥\nलवणेक्षुसुरासर्पिर्दधिदुग्धजलोदधीन्।\nददर्श तान्समुद्रांश्च जम्बु प्लक्षं च शाल्मलम्॥ ५४.२ ॥\nकुशं क्रौञ्चंचशाकं च पुष्करं च ददर्श सः।\nभारतादीनि वर्षाणि तथा सर्वंश्च पर्वतान्॥ ५४.३ ॥\nमेरुं च सर्वरत्नाढ्यमपश्यत्कनकाचलम्।\nनानारत्नान्वितैः श्रृङ्गैर्भूषितं बहुकन्दरम्॥ ५४.४ ॥\nनानामुनिजनाकीर्णं नानावृक्षवनाकुलम्।\nनानासत्त्वसमायुक्तं नानाशचर्यसमन्वितम्॥ ५४.५ ॥\nव्याघ्रैः सिंहर्वराहैस्च चामरेर्महिषैर्गजै।\nमृगैः शाखामृगैश्चान्यैर्भूषितं सुमनोहरम्॥ ५४.६ ॥\nशक्राद्यैर्विविधैर्देवैः सिद्धचारणपन्नगैः।\nमुनियक्षाप्सरोभिश्च वृतैश्चान्यैः सुरालयैः॥ ५४.७ ॥\n<b>ब्रह्मोवाच\n</b>\nएवं सुमेरुं श्रीमन्तमपश्यन्मुनिसत्तमः।\nपर्यटन्स तदा विप्रस्तस्य बालस्य चोदरे॥ ५४.८ ॥\nहिमवन्तं हेमकूटं निषधं गन्धमादनम्।\nश्वेतं च दुर्धरं नीलं कैलासं मन्दरं गिरिम्॥ ५४.९ ॥\nमहेन्द्रं मलयं विन्ध्यं पारियात्रं तथाऽर्बुदम्।\nसह्यं च शुक्तिमन्तं च मैनाकं वक्रपर्वतम्॥ ५४.१० ॥\nएताश्चान्यास्च बहवो यावन्तः पृथिवीधराः।\nततस्तांस्तु मनिश्रेष्ठाः सोऽपश्यद्रत्नभूषितान्॥ ५४.११ ॥\nकुरुक्षेत्रं च पाञ्चालान्मत्स्यान्मद्रान्सकेकयान्।\nवाह्लीकान्शूरसेनांश्च काश्मीरांस्तङ्गणान्खसान्॥ ५४.१२ ॥\nपार्वतीयान्किरातांश्च कर्णप्रावरणान्मरून्।\nअन्त्यजान्त्यजातींस्च सोऽपश्यत्तस्य चोदरे॥ ५४.१३ ॥\nमृगाच्छाखामृगान्सिंहान्वराहन्सृमराञ्छशान्।\nगजांश्चान्यांस्तथा सत्त्वान्सोऽपस्यत्तस्य चोदरे॥ ५४.१४ ॥\nपृथिव्यां यानि तीर्थानि ग्रामश्च नगराणि च।\nकृषिगोरक्षवाणिज्यं क्रयविक्रयणं तथा॥ ५४.१५ ॥\nशक्रादीन्विबुधाञ्छेष्ठांस्तथाऽन्यांश्च दिवौकसः।\nगन्धर्वाप्सरसो यक्षानृषींश्चैव सनातनान्॥ ५४.१६ ॥\nदैत्यदानवसंघांश्च नागांश्च मुनिसत्तमाः।\nसिंहिकातनयांश्चैव ये चान्ये सुरशत्रवः॥ ५४.१७ ॥\nयत्किंचित्तेन लोकेऽस्मिन्दृष्टपूर्वं चराचरम्।\nअपश्यत्स तदा सर्वं तस्य कुक्षौ द्विजोत्तमाः॥ ५४.१८ ॥\nअथवा किं बहूक्तेन कीर्तितेन पुनः पुनः।\nब्रह्मादिस्तम्बपर्यन्तं यत्किंचित्सचराचरम्॥ ५४.१९ ॥\nभूर्लोकं च भुवर्लोकं स्वर्लोकं च द्विजोत्तमाः।\nमहर्जनस्तपः सत्यमतलं वितलं तथा॥ ५४.२० ॥\nपातालं सुतलं चैव वितलं च रसातलम्।\nमहातलं च ब्रह्माण्डमपश्यत्त्स्य चोदरे॥ ५४.२१ ॥\nअव्याहता गतिस्तस्य तदाऽभूद्‌द्विजसत्तमाः।\nप्रसादात्तस्य देवस्य स्मृतिलोपश्च नाभवत्॥ ५४.२२ ॥\nभ्रममाणस्तदा कुक्षौ कृत्स्नं जगदिदं द्विजाः।\nनान्तं जगाम देहस्य तस्य विष्णोः कदाचन॥ ५४.२३ ॥\nयदाऽसौ नाऽऽगतश्चान्तं तस्य देहस्य भो द्विजाः।\nतदा तं वरदं देवं शरणं गतवान्मुनिः॥ ५४.२४ ॥\nततोऽसौ सहसा विप्रा वायुवेगेन निःसृतः।\nमहात्मनो मुखात्तस्य विवृतात्पुरुषस्य सः॥ ५४.२५ ॥\nइति श्रीमहापुराणे आदिब्राह्मे स्वयंभ्वृषिसंवादे मार्कण्डेयस्य भगवत्कुक्षिपरिवर्तनं नाम चतुष्पश्चाशत्त्मोध्यायः॥ ५४ ॥"
  }
]
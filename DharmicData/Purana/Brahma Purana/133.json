[
  {
    "text": "<b>शुक्लतीर्थवर्णनम्\n</b>\n<b>ब्रह्मोवाच\n</b>\nशुक्लतीर्थमिति ख्यातं सर्वसिद्धिकरं नृणाम्।\nयस्य स्मरणमात्रेण सर्वकामानवाप्नुयात्।। १३३.१ ।।"
  },
  {
    "text": "भरद्वाज इति ख्यातो मुनिः परमधार्मिकः।\nतस्य पैठीनसी नाम भार्या सुकुलभूषणा।। १३३.२ ।।"
  },
  {
    "text": "गौतमीतीरमध्यास्ते पतिव्रतपरायणा।\nअग्नीषोमीयमैन्द्राग्नं पुरोडाशमकल्पयत्।। १३३.३ ।।"
  },
  {
    "text": "पुरोडाशे श्रप्यमाणे धूमात्कश्चिदजायत।\nपुरोडाशं भक्षयित्वा लोकत्रितयभीषणः।। १३३.४ ।।"
  },
  {
    "text": "यज्ञं मे ह्यत्र को हंसि कोपात्त्वमिति तं मुनिः।\nप्रोवाच सत्वरं क्रुद्धो भरद्वाजो द्विजोत्तमः।\nतदृषेर्वचनं श्रुत्वा राक्षसः प्रत्युवाच तम्।। १३३.५ ।।"
  },
  {
    "text": "<b>राक्षस उवाच\n</b>\nहव्याध्न इति विख्यातं भरद्वाज निबोध माम्।\nसंध्यासुतोऽहं ज्येष्ठश्च पुनः प्राचीनबर्हिषः।। १३३.६ ।।"
  },
  {
    "text": "ब्रह्मणा मे वरे दत्तो यज्ञान्खाद यथासुखम्।\nममानुजः कलिश्चापि बलवानतिभीषणः।। १३३.७ ।।"
  },
  {
    "text": "अहं कृष्णः पिता कृष्णो माता कृष्णा तथाऽनुजः।\nअहं मखं हनिष्यामि यूपं छेद्मि कृतान्तकः।। १३३.८ ।।"
  },
  {
    "text": "<b>भरद्वाज उवाच\n</b>\nरक्ष्यतां मे त्वया यज्ञः प्रियो धर्मः सनातनः।\nजाने त्वां यज्ञहन्तारं सद्‌द्विजं रक्ष मे क्रतुम्।। १३३.९ ।।"
  },
  {
    "text": "<b>यज्ञघ्न उवाच\n</b>\nभरद्वाजं निबोधेदं वाक्यं मम् समासतः।\nब्रह्मणाऽहं पुरा शप्तो देवदानवसंनिधौ।। १३३.१० ।।"
  },
  {
    "text": "ततः प्रसादितो देवो मया लोकपितामहः।\nअमृतैः प्रोक्षयिष्यन्ति यदा त्वां मुनिसत्तमाः।। १३३.११ ।।"
  },
  {
    "text": "तदा विशापो भविता हव्यघ्न त्वं न चान्यथा।\nएवं करिष्यसि यदा ततः सर्वं भविष्यति।।\nयद्यदाकाङ्‌क्षितं ब्रह्मन्नैतन्मिथ्या कदाचन।। १३३.१२ ।।"
  },
  {
    "text": "<b>ब्रह्मोवाच\n</b>\nभरद्वाजः पुनः प्राह सखा मेऽसि महामते।\nमखसंरक्षणं येन स्यान्मे वद करोमि तत्।। १३३.१३ ।।"
  },
  {
    "text": "संभूय देवा दैतेया ममन्युः क्षीरसागरम्।\nअलभन्तामृतं कष्टात्तदस्मत्सुलभं कथम्।। १३३.१४ ।।"
  },
  {
    "text": "प्रीत्य यदि प्रसन्नोऽसि सुलभं यद्वदस्व तत्।\nतदृषेर्वचनं श्रुत्वा रक्षः प्राह तदा मुदा।। १३३.१५ ।।"
  },
  {
    "text": "अमृतं गौतमीवारि अमृतं स्वर्णमुच्यते।\nअमृतं गोभवं चाऽऽज्यममृतं सोम एव च।। १३३.१६ ।।"
  },
  {
    "text": "एतैर्मामभिषिञ्चस्व अथ वैतैस्तथा त्रिभिः।\nगङ्गाया वारिणाऽऽज्येन हिरण्येन तथैव च।।\nसर्वेभ्योऽप्यधिकं दिव्यममृतं गौतमीजलम्।। १३३.१७ ।।"
  },
  {
    "text": "<b>ब्रह्मोवाच\n</b>\nएतदाकर्ण्य स ऋषिः परं संतोषमागतः।\nपाणावादाय गङ्गायाः सलिलामृतमादरात्।। १३३.१८ ।।"
  },
  {
    "text": "तेनाकरोदृषी रक्षो ह्यभिषिक्तं तदा मखे।\nपुनश्च यूपे च पशावृत्विक्षु मखमण्डले।। १३३.१९ ।।"
  },
  {
    "text": "सर्वमेवाभवच्छुक्लमभिषेकान्महात्मनः।\nतद्रक्षोऽपि तदा शुक्लो भूत्वोत्पन्नो महाबलः।। १३३.२० ।।"
  },
  {
    "text": "यः पुरा कृष्णरूपोऽभूत्स तु शुक्लोऽभवत्क्षणात्।\nयज्ञं सर्वं समाप्याथ भरद्वाजः प्रतापवान्।। १३३.२१ ।।"
  },
  {
    "text": "ऋत्पिजोऽपि विसृज्याथ यूपं गङ्गोदकेऽक्षिपत्।\nगङ्गामध्ये तद्धि यूपमद्याप्यास्ते महामते।। १३३.२२ ।।"
  },
  {
    "text": "अभिषिक्तं चामृतेन अभिज्ञानं तु तन्महत्।\nतत्र तीर्थे पुना रक्षो भरद्वाजमुवाच ह।। १३३.२३ ।।"
  },
  {
    "text": "<b>रक्ष उवाच\n</b>\nअहं यामि भरद्वाज कृतः शुक्लस्त्वया पुनः।\nतस्मात्तवात्र तीर्थे ये स्नानदानादिपूजनम्।। १३३.२४ ।।"
  },
  {
    "text": "कुर्युस्तेषामभीष्टानि भवेयुर्यत्फलं मखे।\nस्मरणादपि पापानि नाशं यान्तु सदा मुने।। १३३.२५ ।।"
  },
  {
    "text": "ततः प्रभृति त्ततीर्थं शुक्लतीर्थमिति स्मृतम्।।\nतीर्थानां मुनिशार्दूल सर्वसिद्धिप्रदायिनाम्।। १३३.२६ ।।"
  },
  {
    "text": "उभयोस्तीरयोः सप्त सहस्राण्यपराणि च।\nतीर्थमाहात्म्ये शुक्लतीर्थाद्युभयतीरस्थसप्तसहस्रतीर्थवर्णनं नाम त्रयस्त्रिंशदधिकशततमोऽध्यायः।। १३३ ।।"
  },
  {
    "text": "गौतमीमाहात्म्ये चतुःषष्टितमोऽध्यायः।। ६४ ।।"
  }
]
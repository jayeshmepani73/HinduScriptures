[
  {
    "text": "<b>नारसिंहतीर्थवर्णनम्\n</b>\n<b>ब्रह्मोवाच\n</b>\nनारसिंहमिति ख्यातं गङ्गाया उत्तरे तटे।\nतस्यानुभावं वक्ष्यामि सर्वरक्षाविधायकम्।। १४९ ।।"
  },
  {
    "text": "हिरण्यकशिपुः पूर्वमभवद्‌बलिनां वरः।\nतपसा विक्रमेणापि देवानामपराजितः।। १४९.२ ।।"
  },
  {
    "text": "हरिभक्तात्मजद्वेषकलुषीकृतमानसः।\nआविर्भूय सभास्तम्भाद्विश्वात्मत्वं प्रदर्शयन्।। १४९.३ ।।"
  },
  {
    "text": "तं हत्वा नरसिंहस्तत्सैन्यमद्रावयत्तदा।\nसर्वान्हत्वा महादैत्यान्क्रमेणाऽऽजौ महामृगः।। १४९.४ ।।"
  },
  {
    "text": "रसातलस्थाञ्शत्रुंश्च जित्वा स्वर्लोकमीयिवान्।\nतत्र जित्वा भुवं गत्वा दैत्यान्हत्वा नगस्थितान्।। १४९.५ ।।"
  },
  {
    "text": "समुद्रस्थान्नदीसंस्थान्ग्राममस्थान्वनवासिनः।\nनानारूपधरान्दैत्यान्निजघान मृगाकृतिः।। १४९.६ ।।"
  },
  {
    "text": "आकाशगान्वायुसंस्थाञ्ज्योतिर्लोकमुपागतान्।\nवज्रपाताधिकनखः समुद्धूतमहासटः।। १४९.७ ।।"
  },
  {
    "text": "दैत्यगर्भस्राविगर्जी निर्जिताशेषराक्षसः।\nमहानादैर्वीक्षितैश्च प्रलयानलसंनिभैः।। १४९.८ ।।"
  },
  {
    "text": "चपेटैरङ्गविक्षेपैरसुरान्पर्यचूर्णयत्।\nएवं हत्वा बहुविधान्गौतमीमगमद्धरिः।। १४९.९ ।।"
  },
  {
    "text": "स्वपदाम्बुजसंभूतां मनोनयननन्दिनीम्।\nतत्राम्बर्य इति ख्यातो दण्डकाधिपते रिपुः।। १४९.१० ।।"
  },
  {
    "text": "देवानां दुर्जयो योद्धा बलेन महाताऽऽवृतः।\nतेनाभवन्महारौद्रं भीषणं लोमहर्षणम्।। १४९.११ ।।"
  },
  {
    "text": "शस्त्रास्त्रवर्षणं युद्धं हरिणा दैत्यसूनुना।\nनिजघान हरिः श्रीमांस्तं रिपुं ह्यत्तरे तटे।। १४९.१२ ।।"
  },
  {
    "text": "गङ्गायां नारसिंहं तु तीर्थं त्रैलोक्यविश्रुतम्।\nस्नानदानादिकं तत्र सर्वपापग्रहार्दनम्।। १४९.१३ ।।"
  },
  {
    "text": "सर्वरक्षाकरं नित्यं जरामरणवारणम्।\nयथा सुराणां सर्वेषां न कोऽपि हरिणा समः।। १४९.१४ ।।"
  },
  {
    "text": "तीर्थानामप्यशेषाणां तथा तत्तीर्थमुत्तमम्।\nतत्र तीर्थे नरः स्नात्वा कुर्यान्नृहरिपूजनम्।। १४९.१५ ।।"
  },
  {
    "text": "स्वर्गे मर्त्ये तले वाऽपि तस्य किंचिन्न दुर्लभम्।\nइत्याद्याष्टौ मुने तत्र महातीर्थानि नारद।। १४९.१६ ।।"
  },
  {
    "text": "पृथक्पृथक्तीर्थकोटिफलमाहुर्मनीषिणः।\nअश्रद्धयाऽपि यन्नाम्नि स्मृते सर्वाघसंक्षयः।। १४९.१७ ।।"
  },
  {
    "text": "भवेत्साक्षान्नृसिंहोऽसौ सर्वदा यत्र संस्थितः।\nतत्तीर्थसेवासंजातं फलं कैरिह वर्ण्यते।। १४९.१८ ।।"
  },
  {
    "text": "यथा न देवो नृहरेरधिकः क्वापि वर्तते।\nतथा नृसिंहतीर्थेन समं तीर्थं न कुत्रचित्।। १४९.१९ ।।"
  },
  {
    "text": "इति श्रीमहापुराणे आदिब्राह्मे तीर्थमाहात्म्ये नारसिंहाद्यष्टतीर्थवर्णनं नामैकोनपञ्चाशदधिकशततमोऽध्यायः।। १४९ ।।"
  },
  {
    "text": "गौतमीमाहात्म्येऽशीतितमोऽध्यायः।। ८० ।।"
  }
]
[
  {
    "text": "अग्निरुवाच\nछन्दोधिकारे गायत्री देवी चैकाक्षरी भवेत् ।\nपञ्चदशाक्षरी सा स्यात्प्राजापत्याष्टविर्णिका  ॥१\nयजुषां षडर्णा गायत्री साम्नां स्याद्द्वादशाक्षरा  ।\nऋचामष्टादशार्णा स्यात्साम्नां वर्धेत च द्वयं  ॥२\nऋचां तुर्यञ्च वर्धेत प्राजापत्याचतुष्टयं  ।\nवर्धेदेकैककं शेषे आतुर्यादेकमुत्सृजेत् ॥३\nउष्णिगनुष्टुब्वृहती पङ्क्तिस्त्रिष्टुब्जगत्यपि  ।\nतानि ज्ञेयानि क्रमशो गायत्र्यो ब्रह्म एव ताः  ॥४\nतिस्रस्तिस्रः समान्यः स्युरेकैका आर्ष्य एव च  ।\nऋग्यजुषां संज्ञाः स्युश्चतुःषष्टिपदे लिखेत् ॥५\n\n\nइत्याग्नेये महापुराणे छन्दःसारो नामोनत्रिंशदधिकत्रिशततमोऽध्यायः"
  }
]
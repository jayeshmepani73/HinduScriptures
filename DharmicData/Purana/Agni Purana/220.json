[
  {
    "text": "सहायसम्पत्तिः ।\n\nपुष्कर उवाच\nसोऽभिषिक्तः सहामात्यो जयेच्छत्रून्नृपोत्तमः ।\nराज्ञा सेनापतिः कार्यो ब्राह्मणः क्षत्रियोऽथ वा ।। २२०.१ ।।\n\nकुलीनो नीतिशास्त्रज्ञः प्रतीहारश्च नीतिवित् ।\nदूतश्च प्रियवादी स्यादक्षीणोऽतिंबलान्वितः ।। २२०.२ ।।\n\nताम्बूलधारी ना स्त्री वा भक्तः क्लेशसहप्रियः ।\nसान्धिविग्रहिकः कार्य्यः षाड्‌गुण्यादिविशारदः ।। २२०.३ ।।\n\nखड्‌गधारी रक्षकः स्यात्सारथिः स्याद्‌बलादिवित् ।\nसूदाध्यक्षो हितो विज्ञो महानसगदतो हि सः ।। २२०.४ ।।\n\nसभासदस्तु धर्मज्ञाः लेखकोऽक्षरविद्धितः ।\nआह्वानकालविज्ञाः स्युर्हिता दौवारिका जनाः ।। २२०.५ ।।\n\nरत्नादिज्ञो धनाध्यज्ञः अनुद्वारे हितो नरः ।\nस्यादायुर्वेदविद्वैद्यो गजाध्यक्षोऽथ हस्तिवित् ।। २२०.६ ।।\n\nजितश्रमो गजारोही हयाध्यक्षो हयादिबित् ।\nदुर्गाध्यक्षो हितो धीमान् स्थपतिर्वास्तुवेदवित् ।। २२०.७ ।।\n\nयन्त्रमुक्ते पाणिमुक्ते अमुक्ते मुक्तधारिते ।\nअस्त्राचार्य्यो नियुद्धे च कुशलो नृपतेर्हितः ।। २२०.८ ।।\n\nवृद्धश्चान्तःपुराध्यक्षः पञ्चाशद्वार्षिकाः स्त्रियः ।\nसप्तत्यव्दास्तु पुरुषाश्चरेयुः सर्वकर्मसु ।। २२०.९ ।।\n\nजाग्रत्स्यादायुधागारे ज्ञात्वा वृत्तिर्विधीयते ।\nउत्तमाधममध्यानि बुद्‌ध्वा कर्माणि पार्थिवः ।। २२०.१० ।।\n\nउत्तमाधममध्यानि पुरुषाणि नियोजयेत् ।\nजयेच्छुः पृथिवीं राकजा सहायानानयेद्धितान् ।। २२०.११ ।।\n\nधर्मिष्ठान् धर्मकार्येषु शूरान् सङ्‌ग्रामकर्मसु ।\nनिपुणानर्थकृत्येषु१ सर्वत्र च तथा शुचीन् ।। २२०.१२ ।।\n\nस्त्रीषु षण्डान्नियुञ्जीत तीक्ष्णान् दारुणकर्मसु । \nयो यत्र विदितो राज्ञा शुचित्वेन तु तन्नरं ।। २२०.१३ ।।\n\nधर्मे चार्थे च कामे च नियुञ्जीताधमेऽधमान् ।\nराजा यथार्हं कुर्य्याच्च उपधाभिः परीक्षितान् ।। २२०.१४ ।।\n\nसमन्त्र च यथान्यायात् कुर्य्याद्धस्तिवनेचरान् ।\nतत्पदान्वेषणे यत्तानध्यक्षांस्तत्र कारयेत् ।। २२०.१५ ।।\n\nयस्मिन् कर्मणि कौशल्यं यस्य तस्मिन् नियोजयेत् ।\nपितृपैताम्हान् भृत्यान् सर्वकर्मसु योजयेत् ।। २२०.१६ ।।\n\nविना दायादकृत्येषु तत्र ते हि समागताः ।\nपरराजगृहात् प्राप्तान् जनान् संश्रयकाम्यया२ ।। २२०.१७ ।।\n\nदुष्टानप्यथ वाऽदुष्टान् संश्रयेत प्रयत्नतः ।\nदुष्टं ज्ञात्वा विश्वसेन्न तद्‌वृत्तिं वर्त्तयेद्वशे ।। २२०.१८ ।।\n\nदेशान्तरागतान् पार्श्वे चारैर्ज्ञात्वा हि पूजयेत् ।\nशत्रवोऽग्निर्विषं सर्पो निस्त्रिंशमपि चैकतः ।। २२०.१९ ।।\n\nभृत्यावशिष्टं विज्ञेयाः कुभृत्याश्च तथैकतः।\nचारचक्षुर्भवेद्राजा नियुञ्जीत सदाचरान् ।। २२०.२० ।।\n\nजनस्याविहितान् सोम्यांस्तथाज्ञातान् परस्परं ।\nवणिजो मन्त्रकुशलान् सांवत्सरचिकित्सकान् ।। २२०.२१ ।।\n\nतथा प्रव्रजिताकारान् बलाबलविवेकिनः ।\nनैकस्य राजा श्रद्दध्याच्छ्रद्दध्याद् बहुवाक्यतः ।। २२०.२२ ।।\n\nरागापरागौ भृत्यानां जनस्य च गुणागुणान् ।\nशुभानामशुभानाञ्च ज्ञानङ्कुर्य्याद्वसाय च ।। २२०.२३ ।।\n\nअनुरागकरं कर्म चरेज्जह्याद्विरागजं ।\nजनानुरागया लक्ष्म्यां राजा स्याज्जनरञ्जनात् ।। २२०.२४ ।।\n\nइत्यादिमहापुराणे आग्नेये सहायसम्पत्तिर्नाम विंशत्यधिक द्विशततमोऽध्यायः ।"
  }
]
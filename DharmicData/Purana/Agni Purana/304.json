[
  {
    "text": "अग्निरुवाच \nमेषः संज्ञा विषं साज्यमस्ति दीर्घेदकं रसः ।\nएतत् पञ्चाक्षरं मन्त्रं शिवदञ्च शिवात्मकं ॥ ३०४.१ ॥\nतारकादि समभ्यर्च्च्य देवत्वादि समाप्नुयात् ।\nज्ञानात्मकं परं ब्रह्म परं बुद्धिः शिवो हृदि ॥ ३०४.२ ॥\nतच्छक्तिभूतः सर्व्वेशो भिन्नो ब्रह्मादिमूर्त्तिभिः ।\nमन्त्रार्णाः पञ्च भूतानि तन्मन्त्रा विषयास्तथा ॥ ३०४.३ ॥\nप्राणादिवायवः पञ्च ज्ञानकर्म्मेन्द्रियाणि च ।\nसर्वं पञ्चाक्षरं ब्रह्म तद्वदष्टाक्षरान्तकः ॥ ३०४.४ ॥\nगव्येन प्रोक्षयेद्दीक्षास्थानं मन्त्रेण चोदितं ।\nतन्त्रसम्भूतसम्भावः शिवमिष्ट्वा विधानतः ॥ ३०४.५ ॥\nमूलमूर्त्त्यङ्गविद्याभिस्तण्डुलक्षेपणादिकम् ।\nकृत्वा चरुञ्च यत् क्षीरं पुनस्तद्विभजेत् त्रिधा ॥ ३०४.६ ॥\nनिवेद्यैकं परं हुत्वा सशिष्योऽन्यद् भजेद्‌गुरुः ।\nआचम्य सकलीकृत्य दद्याच्छिष्याय देशिकः ॥ ३०४.७ ॥\nदन्तकाष्ठं हृदा जप्तंक्षीरवृक्षादिसम्भवम् ।\nसंशोध्य दन्तान् संक्षीप्त्वा प्रक्षाल्यैतत् क्षिपेद्भुवि ॥ ३०४.८ ॥\nपूर्व्वेण सौम्यवारीशगं शुभमतौ शुभम् ।\nपुनस्तं शिष्यमायान्तं शिखाबन्धादिरक्षितं ॥ ३०४.९ ॥\nकृत्वा वेद्यां सहानेन स्वपेद्दर्भास्तरे बुधः ।\nसुषुप्तं वीक्ष्य तं शिष्यः प्रभाते श्रावयेद् गुरुं ॥ ३०४.१० ॥\nशुभैः सिद्धिपदैर्भक्तिस्तैः पुनर्म्मण्डलार्च्चनम् ।\nमण्डलं भद्रकाद्युक्तं पूजयेत्सर्व्वसिद्धिदं ॥ ३०४.११ ॥\nस्नात्वाचम्य मृदा देहं मन्त्रैरालिप्य कल्प्यते ।\nशिवतीर्थे नरः स्नायादघमर्षणपूर्वकम् ॥ ३०४.१२ ॥\nहस्ताभिषेकं कृत्वाथ प्रायात् पूजादिकं बुधः ।\nमूलेनाब्जासनं कुर्य्यात्तेन पूरककुम्भकान् ॥ ३०४.१३ ॥\nआत्मानं योजयित्वोर्द्ध्वं शिखान्ते द्वादशाङ्गुले ।\nसंशोष्य दग्धवा स्वतनुं प्लावयेदमृतेन च ॥ ३०४.१४ ॥\nध्यात्वा दिव्यं वपुस्तस्मिन्नात्मानञ्च पुनर्नयेत् ।\nकृत्वैवं चात्मशुद्धिः स्याद्विन्यस्यार्च्चनमारभेत् ॥ ३०४.१५ \nक्रमात् कृष्णसितश्यामरक्तपीता नगादयः ।\nमन्त्रार्णा दण्डिनाङ्गनि तेषु सर्व्वास्तु मूर्त्तयः ॥ ३०४.१६ ॥\nअङ्गुष्ठादिकनिष्ठान्तं विन्यस्याङ्गानि सर्व्वतः ।\nन्यसेन्मन्त्राक्षरं पादगुह्यहृद्वक्त्रमूर्द्धसु ॥ ३०४.१७ ॥\nव्यापकं न्यस्य मूर्द्धादि मूलमङ्गानि विन्यसेत् ।\nरक्तपीतश्यामसितान् पीठपादान् स्वकोणजान् ॥ ३०४.१८ ॥\nस्वाङ्गान्मन्त्रैर्न्यसेद् गात्राण्यधर्म्मादीनि दिक्षु च ।\nतत्र पद्मञ्च सूर्य्यादिमण्डल त्रितयं गुणान् ॥ ३०४.१९ ॥\nपूर्व्वादिपत्रे वामाद्या नवमी कर्णिकोपरि ।\nवामा ज्येष्ठा क्रमाद्रौद्री काली कलविकारिणी ॥ ३०४.२० ॥\nबलविकारिणी चाथ बलप्रमथनी तथा ।\nसर्व्वभूतदमनी च नवमी च मनोन्मनी ॥ ३०४.२१ ॥\nश्वेता रक्ता सिता पीता श्यामा वह्निनिभाषिता ।\nकृष्णारुणाश्च ताः शक्तीर्ज्वालारूपाः स्मरेत् क्रमात् ॥ ३०४.२२ ॥\nअनन्तयोगपीठे च आवाह्याथ हृदब्जतः ।\nस्फटिकाभं चतुर्बाहुं फलशूलधरं शिवम् ॥ ३०४.२३ ॥\nसाभयं वरदं पञ्चवदनञ्च त्रिलोचनम् ।\nपत्रेषु मूर्त्तयः पञ्च स्थाप्यास्तत्पुरुषादयः ॥ ३०४.२४ ॥\nपूर्व्वे तत्पुरुषः श्वेतो अघोरोऽष्टभुजोऽसितः ।\nचतुर्बाहुमुखः पीतः सद्योजातश्च पश्चिमे ॥ ३०४.२५ ॥\nवामदेवः स्त्रीविलासी चतुर्वक्त्रभुजोऽरुणः ।\nसौम्ये पञ्चास्य ईशाने ईशानः सर्व्वदः सितः ॥ ३०४.२६ ॥\nइष्टाङ्गानि यथान्यायमनन्तं सूक्ष्म्मर्च्चयेत् ।\nसिद्धेश्वरं त्वेकनेत्रं पूर्व्वादौ दिशि पूजयेत् ॥ ३०४.२७ ॥\nएकरुद्रं त्रिनेत्रञ्च श्रीकण्ठञ्च शिखण्डिनम् । \nऐशान्यादिविदिक्ष्वेते विद्येशाः कमलासनाः ॥ ३०४.२८ ॥\nश्वेतः पीतः सितो रक्तो धूम्रो रक्तोऽरुणः सितः ।\nशूलाशनिशरेष्वासवाहवश्चतुराननाः ॥ ३०४.२९ ॥\nउमा चण्डीशनन्दीशौ महाकालो गणेश्वरः ।\nवृषो भृङ्गरिटिस्कन्दानुत्तरादौ प्रपूजयेत् ॥ ३०४.३० ॥\nकुलिशं शक्तिदण्डौ च खड्गपाशध्वजौ गदां ।\nशूलं चक्रं यजेत् पद्मं पूर्व्वादौ देवमर्च्य च ॥ ३०४.३१ ॥\nततोऽधिवासितं शिष्यं पाययेद् गव्यपञ्चकम् ।\nआचान्तं प्रोक्ष्य नेत्रान्तैर्नेत्रे नेत्रेण बन्धयेत् ॥ ३०४.३२ ॥\nद्वारे प्रवेशयेच्छिष्यं मण्डपस्याथ दक्षिणे ।\nसासनादिकुशासीनं तत्र संशोधयेद् गुरुः ॥ ३०४.३३ ॥\nआदितत्त्वानि संहृत्य परमार्थे लयः क्रमात् ।\nपुनरुत्पादयेच्छिष्यं सृष्टिमार्गेण देशिकः ॥ ३०४.३४ ॥\nन्यासं शिष्ये ततः कृत्वा तं प्रदक्षिणमानयेत् ।\nपश्चिमद्वारमानीय क्षेपयेत् कुसुमाञ्जलिम् ॥ ३०४.३५ ॥\nयस्मिन् पतन्ति पुष्पाणि तन्नामाद्यं विनिर्द्दिशेत् ।\nपार्श्वे यागभुवः खाते कुण्डे सन्नाभिमेखले ॥ ३०४.३६ ॥\nशिवाग्निं जनयित्वेष्ट्वा पुनः शिष्येण चार्च्चयेत् ।\nध्यानेनात्मनि तं शिष्यं संहृत्य प्रलयः क्रमात् ॥ ३०४.३७ ॥\nपुनरुत्पाद्य तत्पाणौ दद्याद्दर्भांश्च मन्त्रितान् ।\nपृथिव्यादीनि तत्त्वानि जुहुयाद् हृदयादिभिः ॥ ३०४.३८ ॥\nएकैकस्य शतं हुत्वा व्योममूलेन होमयेत् ।\nहुत्वा पूर्णाहुतिं कुर्य्यादस्त्रेणाष्टाहुतीर्हुनेत् ॥ ३०४.३९ ॥\nप्रायश्चित्तं विशुद्ध्यर्थं ततः शेषं समापयेत् ।\nकुम्भं समन्त्रितं प्रार्च्यं शिशुं पीठेऽभिषेचयेत् ॥ ३०४.४० ॥\nशिष्ये तु समयं दत्वा स्वर्णाद्यैः स्वगुरुं यजेत् ।\nदीक्षा पञ्चाक्षरस्योक्ता विष्ण्वादेरेवमेव हि ॥ ३०४.४० ॥\nइत्यादिमहापुराणे आग्नेये पञ्चाक्षरदीक्षाविधानं नाम चतुरधिकत्रिशततमोऽध्यायः ॥"
  }
]
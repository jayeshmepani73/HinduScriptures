[
  {
    "text": "अथ पञ्चसप्त्यधिकशततमोऽध्यायः"
  },
  {
    "text": "व्रतपरिभाषा\n\nअग्निरुवाच\nतिथिवारर्क्षदिवसमासर्त्वब्दार्कसङ्क्रमे  ।१७५.००१\nनृस्त्रीव्रतादि(२) वक्ष्यामि वसिष्ठ शृणु तत्क्रमात् ॥१७५.००१\nटिप्पणी\n२ पुंस्त्री व्रतादीति ङ.. , ञ.. च\nशास्त्रोदितो हि नियमो व्रतं तच्च तपो मतं  ।१७५.००२\nनियमास्तु विशेषास्तु व्रतस्यैव दमादयः  ॥१७५.००२\nव्रतं हि कर्तृसन्तापात्तप इत्यभिधीयते  ।१७५.००३\nइन्द्रियग्रामनियमान्नियमश्चाभिधीयते  ॥१७५.००३\nअनग्नयस्तु ये विप्रास्तेषां श्रेयोऽभिधीयते  ।१७५.००४\nव्रतोपवासनियमैर्नानादानैस्तथा द्विजः  ॥१७५.००४\nते स्युर्देवादयः(१) प्रीता भुक्तिमुक्तिप्रदायकाः  ।१७५.००५\nउपावृत्तस्य पापेभ्यो यस्तु वासो गुणैः सह  ॥१७५.००५\nउपवासः स विज्ञेयः सर्वभोगविवर्जितः(२)  ।१७५.००६\nकांस्यं मांसं मसूरञ्च चणकं कोरदूषकं  ॥१७५.००६\nशाकं मधु परान्नञ्च(३) त्यजेदुपवसन् स्त्रियं  ।१७५.००७\nपुष्पालङ्कारवस्त्राणि धूपगन्धनुलेपनं  ॥१७५.००७\nउपवासे न शस्यन्ति दन्तधावनमञ्जनं  ।१७५.००८\nदन्तकाष्ठं पञ्चगव्यं कृत्वा प्रातर्व्रतञ्चरेत् ॥१७५.००८\nअसकृज्जलपानाच्च ताम्बूलस्य च भक्षणात् ।१७५.००९\nउपवासः प्रदुष्येत दिवास्वप्नाच्च मैथुनात् ॥१७५.००९\nक्षमा सत्यन्दया दानं शौचमिन्द्रियनिग्रहः  ।१७५.०१०\nदेवपूजाग्निहरणं(४) सन्तोषोऽस्तेयमेव च  ॥१७५.०१०\nसर्वव्रतेष्वयं धर्मः सामान्यो दशधा स्मृतः  ।१७५.०११\nपवित्राणि जपेच्चैव जुहुयाच्चैव शक्तितः  ॥१७५.०११\nटिप्पणी\n१ तैः स्युर्देवादय इति ग.. , छ.. च\n२ सर्वपापविवर्जित इति ज.. , झ.. च । सर्वतः परिवर्जित इति छ..\n३ शाकं दधि परान्नञ्चेति ख.. , छ.. च\n४ देवपूजाग्निहवनमिति घ.. , ट.. च\nनित्यस्नायी मिताहारो(१) गुरुदेवद्विजार्चकः  ।१७५.०१२\nक्षारं क्षौद्रञ्च लवणं मधु मांसानि वर्जयेत् ॥१७५.०१२\nतिलमुद्गादृते शस्यं शस्ये गोधूमकोद्रवौ  ।१७५.०१३\nचीनकं देवधान्यञ्च शमीधान्यं तथैक्षवं(२)  ॥१७५.०१३\nशितधान्यं तथा पुण्यं मूलं क्षारगणः स्मृतः  ।१७५.०१४\nव्रीहिषष्टिकमुद्गाश्च कलायाः सतिला यवाः  ॥१७५.०१४\nश्यामाकाश्चैव नीवारा गोधूमाद्या व्रते हिताः  ।१७५.०१५\nकुष्माण्डालावुवार्ताकून् पालङ्कीम्पूतिकान्त्यजेत् ॥१७५.०१५\nचरुभैक्ष्यं शक्तुकणाः शाकन्दधि घृतं पयः  ।१७५.०१६\nश्यामाकशालिनीवारा यवकं मूलतण्डुलं  ॥१७५.०१६\nहविष्यं व्रतनक्तादावग्निकार्यादिके हितं  ।१७५.०१७\nमधु मांसं विहायान्यद्व्रते वा हितमीरितं  ॥१७५.०१७\nत्र्यहं प्रातस्त्र्यहं सायं त्र्यहमद्यादयाचितं  ।१७५.०१८\nत्र्यहम्परञ्च नाश्नीयात्प्राजापत्यञ्चरन् द्विजः  ॥१७५.०१८\nएकैकं ग्रासमश्नीयात्त्र्यहाणि त्रीणि पूर्ववत् ।१७५.०१९\nत्र्यहञ्चोपवसेदन्त्यमतिकृच्छ्रं चरन् द्विजः  ॥१७५.०१९\nगोमूत्रं गोमयं क्षीरं दधि सर्पिः कुशोदकं  ।१७५.०२०\nएकरात्रोपवासश्च कृच्छ्रं शान्तपनं स्मृतं  ॥१७५.०२०\nपृथक्शान्तपनद्रव्यैः षडहः सोपवासकः  ।१७५.०२१\nसप्ताहेन तु कृच्छ्रोऽयं महाशान्तपनोऽघहा  ॥१७५.०२१\nद्वादशाहोपवासेन पराकः सर्वपापहा  ।१७५.०२२\nटिप्पणी\n१ यताहार इति घ..\n२ शमीधान्यं तथैव चेति ग.. ,झ.. च\nमहापराकस्त्रिगुणस्त्वयमेव प्रकीर्तितः  ॥१७५.०२२\nपौर्णमास्यां पञ्चदशग्रास्यमावास्यभोजनः  ।१७५.०२३\nएकापाये ततो वृद्धौ चान्द्रायणमतोऽन्यथा  ॥१७५.०२३\nकपिलागोः पलं मूत्रं अर्धाङ्गुष्ठञ्च गोमयं  ।१७५.०२४\nक्षीरं सप्तपलन्दद्यात्दध्नश्चैव पलद्वयं(१)  ॥१७५.०२४\nघृतमेकपलन्दद्यात्पलमेकं कुशोदकं  ।१७५.०२५\nगयत्र्या गृह्य गोमूत्रं गन्धद्वारेति गोमयं  ॥१७५.०२५\nआप्यायस्वेति च क्षीरं दधिक्राव्णेति वै दधि  ।१७५.०२६\nतेजोऽसीति तथा चाज्यं देवस्येति कुशोदकं(२)  ॥१७५.०२६\nब्रह्मकूर्चो भवत्येवं आपो हिष्ठेत्यृचं जपेत् ।१७५.०२७\nअघमर्षणसूक्तेन संयोज्य प्रणवेन वा  ॥१७५.०२७\nपीत्वा सर्वाघनिर्मुक्तो विष्णुलोकी ह्युपोषितः  ।१७५.०२८\nउपवासी सायम्भोजी यतिः षष्ठात्मकालवान्  ॥१७५.०२८\nमांसवर्जी चाश्वमेधी सत्यवादी दिवं व्रजेत् ।१७५.०२९\nअग्न्याधेयं प्रतिष्ठाञ्च यज्ञदानव्रतानि च  ॥१७५.०२९\nदेवव्रतवृषोत्सर्गचूडाकरणमेखलाः  ।१७५.०३०\nमाङ्गल्यमभिषेकञ्च मलमासे विवर्जयेत् ॥१७५.०३०\nदर्शाद्दर्शस्तु चान्द्रः स्यात्त्रिंशाहश्चैव भावनः  ।१७५.०३१\nमासः सौरस्तु सङ्क्रान्तेर्नाक्षत्रो भविवर्तनात् ॥१७५.०३१\nसौरो मासो विवाहादौ यज्ञादौ सावनः स्मृतः(३)  ।१७५.०३२\nटिप्पणी\n१ दध्नश्चैव पलत्रयमिति घ.. , ञ.. , ट.. च\n२ गायत्र्या इत्यादिः, कुशोदकमित्यन्तः पाठः छ.. पुस्तके नास्ति\n३ सावनो मत इति छ..\nआव्धिके पितृकार्ये च चान्द्रो मासः प्रशस्यते  ॥१७५.०३२\nआषाढीमवधिं कृत्वा यः स्यात्पक्षस्तु पञ्चमः  ।१७५.०३३\nकुर्याच्छ्राद्धन्तत्र रविः कन्यां गच्छतु वा न वा  ॥१७५.०३३\nमासि संवत्सरे चैव तिथिद्वैधं यदा भवेत् ।१७५.०३४\nतत्रोत्तरोत्तमा ज्ञेया पूर्वा तु स्यान्मलिम्लुचा  ॥१७५.०३४\nउपोषितव्यं नक्षत्रं येनास्तं याति भास्करः  ।१७५.०३५\nदिवा पुण्यास्तु तिथयो रात्रौ नक्तव्रते शुभाः  ॥१७५.०३५\nयुग्माग्निकृतभूतानि(१) षण्मुन्योर्वसुरन्ध्रयोः  ।१७५.०३६\nरुद्रेण द्वादशो युक्ता चतुर्दश्याथ(२) पूर्णिमा  ॥१७५.०३६\nप्रतिपदा त्वमावास्या तिथ्योर्युग्मं महाफलं  ।१७५.०३७\nएतद्व्यस्तं महाघोरं हन्ति पुण्यं पुराकृतं  ॥१७५.०३७\nनरेन्द्रमन्त्रिव्रतिनां(३) विवाहोपद्रवादिषु  ।१७५.०३८\nसद्यः शौचं समाख्यातं कान्तारापदि संषदि  ॥१७५.०३८\nआरब्धदीर्घतपसां न राजा व्रतहा स्त्रियाः  ।१७५.०३९\nगर्भिणी सूतिका नक्तं कुमारी च रजस्वला  ॥१७५.०३९\nयदाशुद्धा तदान्येन कारयेत क्रियाः सदा  ।१७५.०४०\nक्रोधात्प्रमादाल्लोभाद्वा व्रतभङ्गो भवेद्यदि  ॥१७५.०४०\nदिनत्रयं न भुञ्ञीत मुण्डनं शिरसोऽथ वा  ।१७५.०४१\nअसामर्थ्ये व्रतकृतौ पत्नीं वा कारयेत्सुतं  ॥१७५.०४१\nसूतके मृतके कार्त्यं प्रारब्धं पूजनोज्झितं  ।१७५.०४२\nव्रतस्थं मूर्छितं दुग्धपानाद्यैरुद्धरेद्गुरुः  ॥१७५.०४२\nटिप्पणी\n१ युग्माग्नियुगभूतानीति ज.. , झ.. च\n२ चतुर्दश्या चेति ग..\n३ नरेन्द्रसत्रिव्रतिनामिति ख.. , घ.. , ज.. , ञ.. च\nअष्तौ तान्यव्रतघ्नानि आपो मूलं फलं पयः  ।१७५.०४३\nहविर्ब्राह्मणकाम्या च गुरोर्वचनमौषधं  ॥१७५.०४३\nकीर्तिसन्ततिविद्यादिसौभाग्यारोग्यवृद्धये  ।१७५.०४४\nनैर्मल्यभुक्तिमुक्त्यर्थं कुर्वे व्रतपते व्रतं  ॥१७५.०४४\nइदं व्रतं मया श्रेष्ठं गृहीतं पुरतस्तव  ।१७५.०४५\nनिर्विघ्नां सिद्धिमायातु त्वत्प्रसादात्जगत्पते  ॥१७५.०४५\nगृहीतेऽस्मिन् व्रतवरे(१) यद्यपूर्णे म्रिये ह्यहं  ।१७५.०४६\nतत्सर्वं पूर्णमेवास्तु प्रसन्ने त्वयि सत्पतौ  ॥१७५.०४६\nव्रतमूर्तिं जगद्भूतिं मण्डले सर्वसिद्धये  ।१७५.०४७\nआवहये नमस्तुभ्यं सन्निधीभव केशव  ॥१७५.०४७\nमनसा कल्पितैर्भक्त्या पञ्चगव्यैर्जलैः शुभैः  ।१७५.०४८\nपञ्चामृतैः स्नापयामि त्वं मे च भव पापहा  ॥१७५.०४८\nगन्धपुष्पोदकैर्युक्तमर्घ्यमर्घ्यपते शुभं  ।१७५.०४९\nगृहाण पाद्यमाचाममर्घ्यार्हङ्कुरु मां सदा  ॥१७५.०४९\nवस्त्रं वस्त्रपते पुण्यं गृहाण कुरु मां सदा  ।१७५.०५०\nभूषणाद्यैः सुवस्त्राद्यैश्छादितं व्रतसत्पते  ॥१७५.०५०\nसुगन्धिगन्धं विमलं गन्धमूर्ते गृहाण वै  ।१७५.०५१\nपापगन्धविहीनं मां कुरु त्वं हि सुगन्धिकं  ॥१७५.०५१\nपुष्पं गृहाण पुष्पादिपूर्ण मां कुरु सर्वदा  ।१७५.०५२\nपुष्पगन्धं सुविमलं आयुरारोग्यवृद्धये  ॥१७५.०५२\nदशाङ्गं गुग्गुलुघृतयुक्तं धूपं गृहाण वै  ।१७५.०५३\nसधूप धूपित मां त्वं कुरु धूपितसत्पते  ॥१७५.०५३\nटिप्पणी\n१ व्रते देव इति ग.. , घ.. , ज.. , झ.. , ञ.. , ट.. च\nदीपमूर्धशिखं दीप्तं गृहाणाखिलभासकं  ।१७५.०५४\nदीपमूर्ते प्रकाशाढ्यं सर्वदोर्ध्वगतिं कुरु  ॥१७५.०५४\nअन्नादिकञ्च नैवेद्यं गृहाणान्नादि सत्पते  ।१७५.०५५\nअन्नादिपूर्णं कुरु मामन्नदं सर्वदायकं  ॥१७५.०५५\nमन्त्रहीनं क्रियाहीनं भक्तिहीनं मया प्रभो  ।१७५.०५६\nयत्पूजितं व्रतपते परिपूर्णन्तदसु मे  ॥१७५.०५६\nधर्मं देहि धनं देहि सौभाग्यं गुणसन्ततिं  ।१७५.०५७\nकीर्तिं विद्यां(१) देहि चायुः स्वर्गं मोक्षञ्च देहि मे ॥।१७५.०५७\nइमां पूजां व्रतपते गृहीत्वा व्रज साम्प्रतं  ।१७५.०५८\nपुनरागमनायैव वरदानाय वै प्रभो  ॥१७५.०५८\nस्नात्वा व्रतवता सर्वव्रतेषु व्रतमूर्तयः  ।१७५.०५९\nपूज्याः सुवर्णजास्ता वै शक्त्या वै भूमिशायिना  ॥१७५.०५९\nजपो होमश्च सामान्यव्रतान्ते दानमेव च  ।१७५.०६०\nचतुर्विंशा द्वादश वा पञ्च वा त्रय एककः  ॥१७५.०६०\nविप्राः प्रपूज्या गुरवो(२) भोज्याः शक्त्या तु दक्षिणा  ।१७५.०६१\nदेया गावः सुवर्णाद्याः पादुकोपानहौ पृथक् ॥१७५.०६१\nजलपात्रञ्चान्नपात्रमृत्तिकाच्छत्रमासनं(३)  ।१७५.०६२\nशय्या वस्त्रयुगं कुम्भाः परिभाषेयमीरिता  ॥१७५.०६२\nटिप्पणी\n१ कीर्तिं वृद्धिमिति ख.. , छ.. च\n२ विप्राः पूज्याः सगरव इति घ.. , ज.. , ट.. च\n३ मुद्रिकाछत्रमासनमिति घ..\nइत्याग्नेये महापुराणे व्रतपरिभाषानाम पञ्चसप्तत्यधिकशततमोऽध्यायः ॥"
  }
]
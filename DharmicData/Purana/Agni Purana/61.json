[
  {
    "text": "भगवानुवाच\nवक्षे चावभृथस्नानं विष्णोर्नत्वेति(१) होमयेत् ।६१.००१\nएकाशीतिपदे कुम्भान् स्थाप्य संस्थापयेद्धरिं  ॥६१.००१\nपूजयेद्गन्धपुष्पाद्यैर्बलिं दत्वा गुरुं यजेत् ।६१.००२\nद्वारप्रतिष्ठां वक्ष्यामि द्वाराधो हेम वै ददेत् ॥६१.००२\nअष्टभिः कलशैः स्थाप्य शाखोदुम्बरकौ गुरुः  ।६१.००३\nगन्धादिभिः समभ्यर्च्य मन्त्रैर्वेदादिभिर्गुरुः  ॥६१.००३\nकुण्डेषु होमयेद्वह्निं समिल्लाजतिलादिभिः  ।६१.००४\nदत्वा शय्यादिकञ्चाधो दद्यादाधारशक्तिकां  ॥६१.००४\nशाखयोर्विन्यसेन्मूले देवौ चण्डप्रचण्दकौ  ।६१.००५\nऊर्ध्वोदुम्बरके देवीं लक्ष्मीं सुरगणार्चितां  ॥६१.००५\nन्यस्याभ्यर्च्य(३) यथान्यायं श्रीसूक्तेन चतुर्मुखं  ।६१.००६\nदत्वा तु श्रीफलादीनि आचार्यादेस्तु दक्षिणां  ॥६१.००६\nप्रतिष्ठासिद्धद्वारस्य त्वाचार्यः स्थापयेद्धरिं  ।६१.००७\n-- - - - -- - - - -- - - -- - - -- - - - - -- - \nटिप्पणी\n१ विष्णुर्नुकेति घ, ङ, चिह्नितपुर्स्तकद्वयपाठः\n२ समिदाज्यतिलादिभिरिति ङ, चिह्नितपुस्तकपाठः\n३ अथाभ्यर्च्येति ङ, चिह्नितपुस्तकपाठः\n-- - - - -- - - - -- - - -- - - -- - - - - -- - \nप्रासादादस्य प्रतिष्ठन्तु हृत्प्रतिष्ठेति तां शृणु  ॥६१.००७\nसमाप्तौ शुकनाशाया(१) वेद्याः प्राग्दर्भमस्तके  ।६१.००८\nसौवर्णं राजतं कुम्भमथवा शुक्लनिर्मितं(२)  ॥६१.००८\nअष्टरत्नौषधीधातुवीजलौहान्वितं शुभं  ।६१.००९\nसवस्त्रं पूरितं चाद्भिर्मण्डले चाधिवासयेत् ॥६१.००९\nसपल्लवं नृसिंहेन हुत्वा सम्पातसञ्चितं  ।६१.०१०\nनारायणाख्यतत्त्वेन प्राणभूतं न्यसेत्ततः  ॥६१.०१०\nवैराजभूतान्तं(३) ध्यायेत्प्रासादस्य सुरेश्वर  ।६१.०११\nततः पुरुषवत्सर्वं प्रासादं चिन्तयेद्बुधः  ॥६१.०११\nअधो दत्वा सुवर्णं तु तद्ववद्भूतं(४) घटं न्यसेत् ।६१.०१२\nगुर्वादौ दक्षिणां दद्याद्ब्राह्मणादेश्च भोजनं  ॥६१.०१२\nततः पश्चाद्वेदिबन्धं तदूर्ध्वं कण्ठबन्धनं  ।६१.०१३\nकण्ठोपरिष्टात्कर्तव्यं विमलामलसारकं  ॥६१.०१३\nतदूर्ध्वं वृकलं(५) कुर्याच्चक्रञ्चाद्यं सुदर्शनं  ।६१.०१४\nमूत्तिं श्रीवासुदेवस्य ग्रहगुप्तां निवेदयेत् ॥६१.०१४\nकलशं वाथ कुर्वीत तदूर्ध्वं चक्रमुत्तमं  ।६१.०१५\nवेद्याश्च परितः स्थाप्या अष्टौ विघ्नेश्वरास्त्वज(६)  ॥६१.०१५\n-- - - - -- - - - -- - - -- - - -- - - - - -- - \nटिप्पणी\n१ वनमालायामिति ङ, चिह्नितपुस्तकपाठः\n२ शुक्तिनिर्मलमिति ग, घ, चिह्नितपुस्तकद्वयपाठः । शुल्वनिर्मितमिति ङ, चिह्नितपुस्तकपाठः\n३ वैराजरूपं तमिति ङ, चिह्नितपुस्तकपाठः\n४ तत्त्वभूतमिति घ, ङ, चिह्नितपुस्तकपाठः\n५ तदूर्ध्वं चूर्णकं कुर्यादिति ग, ङ, चिह्नितपुस्तकपाठः । तदूर्ध्वं चुल्वकं कुर्यादिति ख, घ, चिह्नितपुस्तकद्वयपाठः\n६ अष्टौ वेद्येश्वरास्त्वज इति ग, घ, ङ, चिह्नितपुस्तकत्रयपाठः\n-- - - - -- - - - -- - - -- - - -- - - - - -- - \nचत्वारो वा चतुर्दिक्षु स्थापनीया गरुत्मतः  ।६१.०१६\nध्वजारोहं च वक्ष्यामि येन भूतादि नश्यति  ॥६१.०१६\nप्रासादविम्बद्रव्याणां यावन्तः परमाणवः  ।६१.०१७\nतावद्वर्षसहस्राणि तत्कर्ता विष्णुलोकभाक् ॥६१.०१७\nकुम्भाण्डवेदिविम्बानां भ्रमणाद्वायुनानघ  ।६१.०१८\nकण्ठस्यावेष्टनाज्ज्ञेयं फलं कोटिगुणं ध्वजात् ॥६१.०१८\nपताकानां प्रकृतिं विद्धि दण्डं पुरुषरूपिणं  ।६१.०१९\nप्रासादं वासुदेवस्य मूर्तिभेदं(१) निबोध मे  ॥६१.०१९\nधारणाद्धरणीं(२) विद्धि आकाशं शुषिरात्मकं  ।६१.०२०\nतेजस्तत्पावकं विद्धि वायुं स्पर्शगतं तथा  ॥६१.०२०\nपाषाणादिष्वेव जलं पार्थिवं पृथिवीगुणं(३)  ।६१.०२१\nप्रतिशब्दोद्भवं शब्दं स्पर्शं स्यात्कर्कशादिकं  ॥६१.०२१\nशुक्लादिकं भवेद्रूपं रसमन्नादिदर्शनं(४)  ।६१.०२२\nधूपादिगन्धं गन्धन्तु वाग्भेर्यादिषु संस्थिता  ॥६१.०२२\nशुकनाशाश्रिता नासा बाहू तद्रथकौ स्मृतौ  ।६१.०२३\nशिरस्त्वण्डं निगदितं कलशं मूर्धजं स्मृतं  ॥६१.०२३\nकण्ठं कण्ठमिति ज्ञेयं स्कन्धं वेदी निगद्येते  ।६१.०२४\nपायूपस्थे प्रणाले तु त्वक्सुधा परिकीर्तिता  ॥६१.०२४\nमुखं द्वारं भवेदस्य प्रतिमा जीव उच्यते  ।६१.०२५\nतच्छक्तिं पिण्डिकां विद्धि प्रकृतिं च तदाकृतिं  ॥६१.०२५\n-- - - - -- - - - -- - - -- - - -- - - - - -- - \nटिप्पणी\n१ मूर्तिभूतमिति ख, ङ, चिह्नितपुस्तकपाठः\n२ धरणाद्वारुणीं विद्धि इति ख, चिह्नितपुस्तकपाठः । धरणाद्वारुणीं देवीमिति ग, चिह्नितपुस्तकपाठः । धारणीं धरणीं विद्धि इति ङ, चिह्नितपुस्तकपाठः\n३ पार्थिवं पृथिवीतलमिति ख, चिह्नितपुस्तकपाठः । पार्थिवं पृथिवीजलमिति ग, चिह्नितपुस्तकपाठः\n४ रसमास्थाय दर्शनं रसमाह्वादि दर्शनमिति ख, चिह्नितप्सुअतकपाठः\n-- - - - -- - - - -- - - -- - - -- - - - - -- - \nनिश्चलत्वञ्च गर्भोस्या अधिष्ठाता तु केशवः  ।६१.०२६\nएवमेव हरिः साक्षात्प्रासादत्वेन संस्थितः  ॥६१.०२६\nजङ्घा त्वस्य शिवो ज्ञेयः स्कन्धे धाता व्यवस्थितः  ।६१.०२७\nऊर्ध्वभागे स्थितो विष्णुरेवं तस्य स्थितस्य हि  ॥६१.०२७\nप्रासादस्य प्रतिष्ठान्तु ध्वजरूपेण मे शृणु  ।६१.०२८\nध्वजं कृत्वा सुरैर्दैत्या जिताः शस्त्रादिचिह्नितं(१)  ॥६१.०२८\nअण्डोर्ध्वं कलशं न्यस्य तदूर्ध्वं विन्यसेद्ध्वजं  ।६१.०२९\nविम्बार्धमानं दण्डस्य(२) त्रिभागेनाथ कारयेत् ॥६१.०२९\nअष्टारं द्वादशारं वा मध्ये मूर्तिमतान्वितं  ।६१.०३०\nनारसिंहेन तार्क्ष्येण ध्वजदण्डस्तु निर्ब्रणः  ॥६१.०३०\nप्रासादस्य तु विस्तारो मानं दण्डस्य कीर्तितं  ।६१.०३१\nशिखरार्धेन वा कुर्यात्तृतीयार्धेन वा पुनः  ॥६१.०३१\nद्वारस्य दैर्घ्याद्द्विगुणं दण्डं वा परिकल्पयेत् ।६१.०३२\nध्वजयष्टिर्देवगृहे ऐशान्यां वायवेथवा  ॥६१.०३२\nक्षौमाद्यैश्च ध्वजं कुर्याद्विचित्रं वैकवर्णकं(३)  ।६१.०३३\nघण्टाचामरकिङ्किण्या भूषितं पापनाशनं  ॥६१.०३३\nदण्डाग्राद्धरणीं यावद्धस्तैकं विस्तरेण तु  ।६१.०३४\nमहाध्वजः सर्वदः स्यात्तुर्यांशाद्धीनतोर्चितः  ॥६१.०३४\nध्वजे चार्धेन विज्ञेया पताका मानवर्जिता  ।६१.०३५\nविस्तरेण ध्वजः कार्यो विंशदङ्गुलसन्निभः  ॥६१.०३५\nअधिवासविधानेन चक्रं दण्डं ध्वजं तथा  ।६१.०३६\n-- - - - -- - - - -- - - -- - - -- - - - - -- - \nटिप्पणी\n१ जिताः शक्त्यादिचिह्नितमिति ख, चिह्नितपुस्तकपाठः । जिताः शक्रादिचिह्नितमिति ग, चिह्नितपुस्तकपाठः\n२ विम्बार्धमानं चक्रन्तु इति ख, ङ, चिह्नितपुस्तकपाठः\n३ विचित्रञ्चैव वर्णकमिति ख, चिह्नितपुस्तकपाठः\n-- - - - -- - - - -- - - -- - - -- - - - - -- - \nदेववत्सकलं कृत्वा मण्डपस्नपनादिकं  ॥६१.०३६\nनेत्रोन्मीलनकं त्यक्ता पूर्वोक्तं सर्वमाचरेत् ।६१.०३७\nअधिवासयेच्च विधिना शय्यायां स्थाप्य देशिकः  ॥६१.०३७\nततः सहस्रशीर्षेति सूक्तं चक्रे न्यसेद्बुधः  ।६१.०३८\nतथा सुदर्शनं मन्त्रं मनस्तत्त्वं निवेशयेत् ॥६१.०३८\nमनोरूपेण तस्यैव सजीवकरणं स्मृतं  ।६१.०३९\nअरेषु मूर्तयो न्यस्याः केशवाद्याः सुरोत्तम  ॥६१.०३९\nनाभ्यब्जप्रतिनेमीषु न्यसेत्तत्त्वानि देशिकः  ।६१.०४०\nनृसिंहं विश्वरूपं वा अब्जमध्ये निवेशयेत् ॥६१.०४०\nसकलं विन्यसेद्दण्डे सूत्रात्मानं सजीवकं  ।६१.०४१\nनिष्कलं परमात्मानं ध्वजे ध्यायन्न्यसेद्धरिं  ॥६१.०४१\nतच्छक्तिं व्यापिनीं ध्यायेद्ध्वजरूपां बलाबलां(१)  ।६१.०४२\nमण्डपे(२) स्थाप्य चाभ्यर्च्य होमं कुण्डेषु कारयेत् ॥६१.०४२\nकलशे स्वर्णकलशं न्यस्य रत्नानि पञ्च च  ।६१.०४३\nस्थापयेच्चक्रमन्त्रेण स्वर्णचक्रमधस्ततः(३)  ॥६१.०४३\nपारदेन तु सम्प्लाव्य नेत्रपट्टेन च्छादयेत्(४)  ।६१.०४४\nततो निवेशयेच्चक्रं तन्मध्ये नृहरिं स्मरेत् ॥६१.०४४\nओं क्षों नृसिंहाय(५) नमः पूजयेत्स्थापयेद्धरिं  ।६१.०४५\nततो ध्वजं गृहीत्वा तु यजमानः सबान्धवः  ॥६१.०४५\n-- - - - -- - - - -- - - -- - - -- - - - - -- - \nटिप्पणी\n१ चलाचलामिति ख, ङ, चिह्नितपुस्तकपाठः, सुलोचनमिति ग, चिह्नितपुस्तकपाठः\n२ मण्डले इति ग, ङ, चिह्नितपुस्तकद्वयपाठः\n३ स्वर्णचक्रन्तु मध्यत इति ङ, चिह्नितपुस्तकपाठः\n४ नेत्रं यत्नेन च्छादयेदिति ङ, चिह्नितपुस्तकपाठः\n५ ओं क्षौं नृसिंहाय नम इति ख, चिह्नितपुस्तकपाठः\n-- - - - -- - - - -- - - -- - - -- - - - - -- - \nदधिभक्तयुते पात्रे ध्वजस्याग्रं निवेशयेत् ।६१.०४६\nध्रुवाद्येन फडन्तेन ध्वजं मन्त्रेण पूजयेत् ॥६१.०४६\nशिरस्याधाय तत्पात्रं नारायनमनुस्मरन्  ।६१.०४७\nप्रदक्षिणं तु कुर्वीत तुर्यमङ्गलनिःस्वनैः  ॥६१.०४७\nततो निवेशयेत्दण्डं मन्त्रेणाष्टाक्षरेण तु  ।६१.०४८\nमुञ्चामि त्वेति सूक्तेन ध्वजं मुञ्चेद्विचक्षणः  ॥६१.०४८\nपात्रं ध्वजं कुञ्जरादि दद्यादाचार्यके द्विजः  ।६१.०४९\nएष साधारणः प्रोक्तो ध्वजस्यारोहणे विधिः  ॥६१.०४९\nयस्य देवस्य यच्चिह्नं तन्मन्त्रेण स्थिरं चरेत् ।६१.०५०\nस्वर्गत्वा ध्वजदानात्तु राजा बली भवेत् ॥६१.०५०\nइत्यादिमहापुराणे आग्नेये ध्वजारोहणं नाम एकषष्टितमोऽध्यायः"
  }
]
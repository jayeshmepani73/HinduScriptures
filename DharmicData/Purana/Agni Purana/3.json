[
  {
    "text": "अग्निरुवाच\nवक्ष्ये कूर्मावतारञ्च श्रुत्वा पापप्रणाशनम्(३)  ।३.००१\nपुरा देवासुरे युद्धे दैत्यैर्देवाः पराजिताः  ॥३.००१\nदुर्वाससश्च शापेन निश्रीकाश्चाभवंस्तदा  ।३.००२\nस्तुत्वा क्षीराब्धिगं(४) विष्णुमूचुः पालय चासुरात् ॥३.००२\nब्रह्मादिकान् हरिः प्राह सन्धिं कुर्वन्तु चासुरैः(५)  ।३.००३\nक्षीराब्धिमथनार्थं हि अमृतार्थं श्रियेऽसुराः  ॥३.००३\nअरयोऽपि हि सन्धेयाः सति कार्यार्थगौरवे  ।३.००४\nयुष्मानमृतभाजो हि कारयामि(६) न दानवान्  ॥३.००४\nमन्थानं मन्दरं कृत्वा नेत्रं कृत्वा तु (१) वासुकिम्  ।३.००५\nक्षीराब्धिं मत्सहायेन निर्मथध्वमतन्द्रिताः  ॥३.००५\nविष्णूक्तां संविदं कृत्वा दैत्यैः क्षीराब्धिमागताः  ।३.००६\nततो मथितुमारब्धाः यतः पुच्छन्ततः सुराः  ॥३.००६\nफणिनिःश्वाससन्तप्ता(२) हरिणाप्यायिताः सुराः  ।३.००७\nमथ्यमानेऽर्णवे सोऽद्रिरनाधारो ह्यपोऽविशत् ॥३.००७\nकूर्मरूपं समास्थाय दध्रे विष्णुश्च मन्दरम्  ।३.००८\nक्षीराब्धेर्मथ्यमानाच्च विषं हालाहलं ह्यभूत् ॥३.००८\nहरेण धारितं कण्ठे नीलकण्ठस्ततोऽभवत्(३)  ।३.००९\nततोऽभूद्वारुणी देवी पारिजातस्तु कौस्तुभः  ॥३.००९\nगावश्चाप्सरसो दिव्या लक्ष्मीर्देवी हरिङ्गता  ।३.०१०\nपश्यन्तः सर्वदेवास्तां स्तुवन्तः सश्रियोऽभवन्  ॥३.०१०\nततो धन्वन्तरिर्विष्णुरायुर्वेदप्रवर्तकः(४)  ।३.०११\nबिभ्रत्कमण्डलुम्पूर्णममृतेन समुत्थितः  ॥३.०११\nअमृतं तत्कराद्दैत्या सुरेभ्योऽर्धं प्रदाय च  ।३.०१२\nगृहीत्वा जग्मुर्जन्माद्या विष्णुः स्त्रीरूपधृक्ततः  ॥३.०१२\nतां दृष्ट्वा रूपसम्पन्नां दैत्याः प्रोचुर्विमोहिताः  ।३.०१३\nभव भार्यामृतं गृह्य पाययास्मान् वरानने  ॥३.०१३\nतथेत्युक्त्वा हरिस्तेभ्यो गृहीत्वापाययत्सुरान्  ।३.०१४\nचन्द्ररूपधरो राहुः पिबंश्चार्केन्दुनार्पितः (५)  ॥३.०१४\nहरिणाप्यरिणा च्छिन्नं(१) स राहुस्तच्छिरः पृथक् ।३.०१५\nकृपयामरतान्नीतं वरदं हरिमब्रवीत् ॥३.०१५\nराहुर्मत्तस्तु चन्द्रार्कौ प्राप्स्येते ग्रहणं ग्रहः  ।३.०१६\nतस्मिन् काले च यद्दानं दास्यन्ते स्यात्तदक्षयं(२)  ॥३.०१६\nतथेत्याहाथ तं विष्णुस्ततः सर्वैः सहामरैः  ।३.०१७\nस्त्रीरूपं सम्परित्यज्य हरेणोक्तः प्रदर्शय  ॥३.०१७\nदर्शयामास रुद्राय स्त्रीरूपं भगवान् हरिः  ।३.०१८\nमायया मोहितः शम्भुः गौरीं त्यक्त्वा स्त्रियं गतः  ॥३.०१८\nनग्न उन्मत्तरूपोऽभूत्स्त्रियः केशानधारयत्(३)  ।३.०१९\nअगाद्विमुच्य केशान् स्त्री अन्वधावच्च ताङ्गताम्  ॥३.०१९\nस्खलितं तस्य वीर्यं कौ यत्र यत्र हरस्य हि  ।३.०२०\nतत्र तत्राभवत्क्षेत्रं लिङ्गानां कनकस्य च (४)  ॥३.०२०\nमायेयमिति तां ज्ञात्वा स्वरूपस्थोऽभवद्धरः  ।३.०२१\nशिवमाह हरी रुद्र जिता माया त्वया हि मे  ॥३.०२१\nन जेतुमेनां शक्तो मे त्वदृतेऽन्यः पुमान् भुवि  ।३.०२२\nअप्राप्याथामृतं दैत्या देवैर्युद्धे निपातिताः  ।३.०२२\nत्रिदिवस्थाः सुराश्चासन् यः पठेत्त्रिदिवं व्रजेत् ॥३.०२२\nइत्यादिमहापुराणे आग्नेये कूर्मावतारो नाम तृतीयोऽध्यायः ॥"
  }
]
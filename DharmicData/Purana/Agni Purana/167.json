[
  {
    "text": "अथ सप्तषष्ट्यधिकशततमोऽध्यायः ॥"
  },
  {
    "text": "अयुतलक्षकोटिहोमाः\n\nअग्निरुवाच\nश्रीशान्तिविजयाद्यर्थं ग्रहयज्ञं पुनर्वदे  ।१६७.००१\nग्रहयज्ञोऽयुतहोमलक्षकोट्यात्मकस्त्रिधा  ॥१६७.००१\nवेदेरैशे ह्यग्निकुण्डाद्ग्रहानावाह्य मण्डले  ।१६७.००२\nसौम्ये गुरुर्बुधश्चैशे शुक्रः पूर्वदले शशी  ॥१६७.००२\nआग्नेये दक्षिणे भौमो मध्ये स्याद्भास्करस्तथा  ।१६७.००३\nशनिराप्येऽथ नैर्ऋत्ये राहुः केतुश्च वायवे  ॥१६७.००३\nईशश्चोमा गुहो विष्णुर्ब्रह्मेन्द्रौ यमकालकौ  ।१६७.००४\nचित्रगुप्तश्चाधिदेवा अग्निरापः क्षितिर्हरिः  ॥१६७.००४\nइन्द्र ऐन्द्री देवता च प्रजेशोऽहिर्विधिः क्रमात् ।१६७.००५\nएते प्रत्यधिदेवाश्च गणेशो दुर्गयानिलः  ॥१६७.००५\nखमश्विनौ च सम्पूज्य यजेद्वीजैश्च वेदजैः  ।१६७.००६\nअर्कः पलाशः खदिरो ह्यपामार्गश्च पिप्पलः  ॥१६७.००६\nउदुम्बरः शमी दुर्वा कुशाश्च समिधः क्रमात् ।१६७.००७\nमध्वाज्यदधिसंमिश्रा होतव्याश्चाष्टधा शतम्  ॥१६७.००७\nएकाष्टशतुरः कुम्भान् पूर्य पूर्णाहुतिन्तथा  ।१६७.००८\n[१]वसोर्धारान्ततो दद्याद्दक्षिणाञ्च ततो ददेत् ॥१६७.००८\nयजमानं चतुर्भिस्तैरभिषिञ्चेत्समन्त्रकैः  ।१६७.००९\nसुरास्त्वामभिषिञ्चन्तु ब्रह्मविष्णुमहेश्वराः  ॥१६७.००९\nवासुदेवो जगन्नाथस्तथा सङ्कर्षणः प्रभुः  ।१६७.०१०\nप्रद्युम्नश्चानिरुद्धश्च भवन्तु विजयाय ते  ॥१६७.०१०\nआखण्डलोऽग्निर्भगवान् यमो वै नैर्ऋतस्तथा  ।१६७.०११\nवरुणः पवनश्चैव धनाध्यक्षस्तथा शिवः  ॥१६७.०११\nब्रह्मणा सहितः शेषो दिक्पालाः पान्तु वः सदा  ।१६७.०१२\nकीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः  ॥१६७.०१२\nबुद्धिर्लज्जा वपुः शान्तिस्तुष्टिः कान्तिश्च मातरः  ।१६७.०१३\nएतास्त्वामभिषिञ्चन्तु धर्मपत्न्याः समागताः  ॥१६७.०१३\nआदित्यश्चन्द्रमा भौमो बुधजीवशितार्कजाः  ।१६७.०१४\nग्रहास्त्वामभिषिञ्चन्तु राहुः केतुश्च तर्पिताः  ॥१६७.०१४\nदेवदानवगन्धर्वा यक्षराक्षसपन्नगाः  ।१६७.०१५\nऋषयो मनवो गावो देवमातर एव च  ॥१६७.०१५\nदेवपत्न्यो द्रुमा नागा दैत्याश्चाप्सरसाङ्गणाः  ।१६७.०१६\nअस्त्राणि सर्वशास्त्राणि राजानो वाहनानि च  ॥१६७.०१६\nऔषधानि च रत्नानि कालस्यावयवाश्च ये  ।१६७.०१७\nसरितः सागराः शैलास्तीर्थानि जलदा नदाः  ॥१६७.०१७\nएते त्वामभिषिञ्चन्तु सर्वकामार्थसिद्धये[२](१)  ।१६७.०१८\nअलङ्कृतस्ततो दद्याद्धेमगोन्नभुवादिकं  ॥१६७.०१८\nकपिले सर्वदेवानां पूजनीयासि रोहिणि  ।१६७.०१९\nतीर्थदेवमयी यस्मादतःशान्तिं प्रयच्छ मे  ॥१६७.०१९\nपुण्यस्त्वं शङ्ख पुण्यानां मङ्गलानाञ्च मङ्गलं  ।१६७.०२०\nविष्णुना विधृतो नित्यमतः शान्तिं प्रयच्छ मे  ॥१६७.०२०\nधर्म त्वं वृषरूपेण जगदानन्दकारकः  ।१६७.०२१\nअष्टमूर्तेरधिष्टानमतः शान्तिं प्रयच्छ मे  ॥१६७.०२१\nहिरण्यगर्भगर्भस्थं हेमवीजं विभावसोः  ।१६७.०२२\nअनन्तपुण्यफलदमतः शान्तिं प्रयच्छ मे  ॥१६७.०२२\nपीतवस्त्रयुगं यस्माद्वासुदेवस्य वल्लभं  ।१६७.०२३\nप्रदानात्तस्य वै विष्णुरतः शान्तिं प्रयच्छ मे  ॥१६७.०२३\nविष्णुस्त्वं मत्स्यरूपेण यस्मादमृतसम्भवः  ।१६७.०२४\nचन्द्रार्कवाहनो नित्यमतः शान्तिं प्रयच्छ मे  ॥१६७.०२४\nयस्मात्त्वं पृथिवी सर्वा धेनुः केशवसन्निभा  ।१६७.०२५\nसर्वपापहरा नित्यमतः शान्तिं प्रयच्छ मे  ॥१६७.०२५\nयस्मादायसकर्माणि तवाधीनानि सर्वदा  ।१६७.०२६\nलाङ्गलाद्यायुधादीनि अतः शान्तिं प्रयच्छ मे  ॥१६७.०२६\nयस्मात्त्वं स्सर्वयज्ञानामङ्गत्वेन व्यवस्थितः  ।१६७.०२७\nयोनिर्विभावसोर्नित्यमतः शान्तिं प्रयच्छ मे  ॥१६७.०२७\nगवामङ्गेषु तिष्ठन्ति भुवनानि चतुर्दश  ।१६७.०२८\nयस्मात्तस्माच्छिवं मे स्यादिह लोके परत्र च  ॥१६७.०२८\nयस्मादशून्यं शयनं केशवस्य शिवस्य च  ।१६७.०२९\nशय्या ममाप्यशून्यास्तु दत्ता जन्मनि जन्मनि[३](१)  ॥१६७.०२९\nयथा रत्नेषु सर्वेषु सर्वे देवाः प्रतिष्ठिताः  ।१६७.०३०\nतथा शान्तिं प्रयच्छन्तु रत्नदानेन मे सुराः  ॥१६७.०३०\nयथा भूमिप्रदानस्य कलां नार्हन्ति षोडशीं  ।१६७.०३१\nदानान्यन्यानि मे शान्तिर्भूमिदानाद्भवत्विह  ॥१६७.०३१\nग्रहयज्ञोऽयुतहोमो दक्षिणाभी रणे जितिः  ।१६७.०३२\nविवाहोत्सवयज्ञेषु प्रतिष्ठादिषु कर्मषु  ॥१६७.०३२\nसर्वकामाप्तये लक्षकोटिहोमद्वयं मतं  ।१६७.०३३\nगृहदेशे मण्डपेऽथ[४](२) अयुते हस्तमात्रकं  ॥१६७.०३३\nमेखलायोनिसंयुक्तं कुण्डञ्चत्वार ऋत्विजः  ।१६७.०३४\nस्वयमेकोऽपि वा लक्षे सर्वं दशगुणं हि तत् ॥१६७.०३४\nचतुर्हस्तं द्विहस्तं वा तार्क्षञ्चात्राधिकं यजेत् ।१६७.०३५\nसामध्वनिशीरस्त्वं वाहनं पमेष्ठिनः  ॥१६७.०३५\nविषयापहरो नित्यमतः शान्तिं प्रयच्छ मे  ।१६७.०३६\nपूर्ववत्कुण्डमामन्त्र्य लक्षहोमं समाचरेत् ॥१६७.०३६\nवसोर्धारां ततो दद्याच्छय्याभूषादिकं ददेत् ।१६७.०३७\nतत्रापि दश चाष्टौ च लक्षहोमे तथर्त्विजः  ॥१६७.०३७\nपुत्रान्नराज्यविजयभुक्तिमुक्त्यादि[५](३) चाप्नुयात् ।१६७.०३८\nदक्षिणाभिः फलेनास्माच्छत्रुघ्नः कोटिहोमकः  ॥१६७.०३८\nचतुर्हस्तं चाष्टहस्तं कुण्डन्द्वादश च द्विजाः  ।१६७.०३९\nपञ्चविंशं षोडशं वा पटे द्वारे चतुष्टयं  ॥१६७.०३९\nकोटिहोमी सर्वकामी विष्णुलोकं स गच्छति  ।१६७.०४०\nहोमस्तु ग्रहमन्त्रैर्वा गायत्र्या वैष्णवैरपि  ॥१६७.०४०\nजातवेदोमुखैः शैवैः[६](१) वैदिकैः प्रथितैरपि  ।१६७.०४१\nतिलैर्यवैर्घृतैरश्वमेधफलादिभाक् ॥१६७.०४१\nविद्वेषणाभिचारेषु त्रिकोणं कुण्डमिष्यते  ।१६७.०४२\nसमिधो वामहस्तेन श्येनास्थ्यनलसंयुताः  ॥१६७.०४२\nरक्तभूषैर्मुक्तकेशैर्ध्यायद्भिरशिवं रिपोः  ।१६७.०४३\nदुर्मित्रियास्तस्मै सन्तु यो द्वेष्टि हुं फडिति च  ॥१६७.०४३\nछिन्द्यात्क्षुरेण प्रतिमां पिष्टरूपं रिपुं हनेत्[७](२)  ।१६७.०४४\nयजेदेकं पीडकं वा यः स कृत्वा दिवं व्रजेत् ॥१६७.०४४\n\nइत्याग्नेये महपुराणेऽयुतलक्षकोटिहोमा नाम सप्तषष्ट्यधिकशततमोऽध्यायः ॥"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "अग्निरुवाच\nपूर्णायतं द्विजः कृत्वा ततो मांसैर्गदायूधान् ।\nसुनिर्धौतं धनुः कृत्वा यज्ञभूमौ विधापयेत् ।। २५०.१ ।।\n\nततो वाणं समागृह्य दंशितः सुसमाहितः ।\nबध्नीयाद्‌दृढां कक्षाञ्च दक्षिणाम् ।। २५०.२ ।।\n\nविलक्षअयमपि तद्वाणं तत्र चैव सुसंस्थितं ।\nततः समुद्धरेद्वाणं तूणाद्दक्षिणपाणिना ।। २५०.३ ।।\n\nतेनैव सहितं मध्ये शरं सङ्‌गृह्य धारयेत् ।\nवामहस्तेन वै कक्षां धनुस्तस्मात्समुद्धरेत् ।। २५०.४ ।।\n\nअविषण्णमतिर्भूत्वा गुणे पुङ्खं निवेशयेत् ।\nसम्पीड्य सिंहकर्णेन पुङ्खेनापि समे दृढं ।। २५०.५ ।।\n\nवामकर्णोपविष्टञ्च फलं वामस्य धारयेत् ।\nवर्णान् मध्यमया तत्र वामाङ्गुल्या च धारयेत् ।। २५०.६ ।।\n\nमनो लक्ष्यगतं कृत्वा मुष्टिना च विधानवित् ।\nदक्षिणे गात्रभागो तु कृत्वा वर्णं विमोक्षयेत् ।। २५०.७ ।।\n\nललाटपुटसंस्थानं दण्डं लक्ष्ये निवेशयेत् ।\nआकृष्य ताड़येत्तत्र चन्द्रकं षोड़शङ्गुलम् ।। २५०.८ ।।\n\nमुक्त्वा वाणं ततः पश्चादुल्काशिक्षस्तदा तया ।\nनिगृह्णीयानुमध्यमया ततोऽङ्गुल्या पुनः पुनः ।। २५०.९ ।।\n\nअक्षिलक्ष्यं क्षिपेत्तूणाच्चतुरस्रञ्च दक्षिणम् ।\nचतुरस्रगतं वेध्यमभ्यसेच्चादितः स्थितः ।। २५०.१० ।।\n\nतस्मादनन्तरं तीक्ष्णं परवृत्तं गतञ्च यत् ।\nनिम्नमुन्नतवेधञ्च अभ्यसेत् क्षिप्रकन्ततः ।। २५०.११ ।।\n\nवेध्यस्थानेष्वथैतेषु सत्त्वस्य पुटकाद्धनुः ।\nहस्तावापशतैश्चित्रैस्तर्ज्जयेद्‌दुस्तरैरपि ।। २५०.१२ ।।\n\nतस्मिन् वेध्यगते विप्र द्वे वेध्ये दृढसंज्ञके ।\nद्वे वेध्ये दुष्करे वेध्ये द्वे तथा चित्रदुष्करे ।। २५०.१३ ।।\n\nन तु निम्नञ्च तीक्ष्णञ्च दृढवेध्ये प्रकीर्त्तिते ।\nनिम्नं दुष्करमुद्दिष्टं वेध्यमूद्‌र्ध्वगतञ्च यत् ।। २५०.१४ ।।\n\nमस्तकायनमध्ये तु चित्रदुष्करसञ्‌ज्ञके ।\nएवं वेध्यगणङ्‌कृत्वा दक्षिणेनेतरेण च ।। २५०.१५ ।।\n\nआरोहेत् प्रथमं वीरो जितलक्षस्ततो नरः ।\nएष एव विधिः प्रोक्तस्तत्र दृष्टः प्रयोक्तृभिः ।। २५०.१६ ।।\n\nअधिकं भ्रमणं तस्य तस्माद् वेध्यात् प्रकीर्त्तितम् ।\nलक्ष्यं स योजयेत्तत्र पत्रिपत्रगतं दृढम् ।। २५०.१७ ।।\n\nभ्रान्तं प्रचलिचञ्चैव स्थिरं यच्च भवेदति ।\nसमन्तात्ताडयेद् भिन्द्याच्छेदयेद्व्यथयेदपि ।। २५०.१८ ।।\n\nकर्म्मयोगविधानज्ञो ज्ञात्वैवं विधिमाचरेत् ।\nमनसा चक्षुषा दृष्ट्या योगरिक्षुर्यमं जयेत् ।। २५०.१९ ।।\n\nइत्यादिमहापुराणे आग्नेये धनुर्वेदो नाम पञ्चाशदधिकद्विशततमोऽध्यायः ।।"
  }
]
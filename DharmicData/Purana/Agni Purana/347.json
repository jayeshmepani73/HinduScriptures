[
  {
    "text": "अग्निरुवाच\nउद्वेगजनको दोषः सभ्यानां स च सप्तधा ।\nवक्तृवाचकवाच्यानामेकद्वित्रिनियोगतः ।। ३४७.१ ।।\n\nतत्र वक्ता कविर्नाम प्रथते स च भेदतः ।\nसन्दिहानोऽविनीतः सन्नज्ञो ज्ञाता चतुर्व्विंधः ।। ३४७.२ ।।\n\nनिमित्तपरिभाषाभ्यामर्थसंस्पर्शिवाचकम् ।\nतद्‌भेदो पदवाक्ये द्वे कथितं लक्षणं द्व्योः ।। ३४७.३ ।।\n\nअसाधुत्वाप्रयुक्तत्वे द्वावेव पदनिग्रहौ ।\nशब्दशास्त्रविरुद्धत्वमसाधुत्वं विदुर्बुधाः ।। ३४७.४ ।।\n\nव्युत्पन्नैरनिबद्धत्वमप्रयुक्तत्वमुच्यते ।\nछान्दसत्वमविस्पष्टत्वञ्च कष्टत्वमेव च ।। ३४७.५ ।।\n\nतदसामयिकत्वञ्च ग्राम्यत्वञ्चेति पञ्चधा ।\nछान्दसत्वं न भाषायामविस्पष्टमबोधतः ।। ३४७.६ ।।\n\nगूढ़ार्थता विपर्य्यस्तार्थता संशयितार्थता ।\nअविस्पष्टार्थता भेदास्तत्र गूढ़ार्थतेति सा ।। ३४७.७ ।।\n\nयत्रार्थो दुःखसंवेद्यो विपर्य्यस्तार्थ्ता पुनः ।\nविवक्षितान्यशब्दार्थप्रतिपत्तिर्मलीमसा ।। ३४७.८ ।।\n\nअन्यार्थत्वासमर्थत्वे एतामेवोपसर्पतः ।\nसन्दिह्यमानवाच्यत्वमाहुः संशयितार्थतां ।। ३४७.९ ।।\n\nदोषत्वमनुबध्नाति सज्जनोद्वेजनादृते ।\nअसुखोच्चार्य्यमाणत्वं कष्टत्वं समयाच्युतिः ।। ३४७.१० ।।\n\nअसामयितता नेयामेताञ्च मुनयो जगुः ।\nग्राम्यता तु जघन्यार्थप्रतिपत्तिः शलीकृता ।। ३४७.११ ।।\n\nवक्तव्यग्राम्यवाच्यस्य वचनात्स्मरणादपि ।\nतद्वाचकपदेनाभिसाम्याद्भवति सा त्रिधा ।। ३४७.१२ ।।\n\nदोषः साधारणः प्रातिस्विकोऽर्थस्य स तु द्विधा ।\nअनेकभागुपालम्भः साधारण इति स्मृतः ।। ३४७.१३ ।।\n\nक्रियाकारकयोर्भ्रंशो विसन्धिः पुनरुक्तता ।\nव्यस्तसम्बन्धता चेति पञ्च साधारणा मताः ।। ३४७.१४ ।।\n\nअक्रियत्वं त्रियाभ्रंशो भ्रष्टकारकता पुनः ।\nसर्त्त्र्यादिकारकाभावो विसन्धिः सन्धिदूषणम् ।। ३४७.१५ ।।\n\nविगतो वा विरुद्धो वा सन्धिः स भवति द्विधा ।\nसन्धेर्व्विरुद्धता कष्टपादादर्थान्तरागमात् ।। ३४७.१६ ।।\n\nपुनरुक्तत्वमाभीक्ष्ण्यादभिधानं द्विधैव तत् ।\nअर्थावृत्तिः पदावृत्तिरर्थावृत्तिरपि द्विधा ।। ३४७.१७ ।।\n\nप्रयुक्त वरशब्देन तथा शब्दान्तरेण च ।\nनावर्त्तते पदावृत्तौ वाच्यमावर्त्तते पदम् ।। ३४७.१८ ।।\n\nव्यस्तसम्बन्धता सुष्ठुसम्बन्धो व्यवधानतः ।\nसम्बन्धान्तरनिर्भाषात् सम्बन्धान्तरजन्मनः ।। ३४७.१९ ।।\n\nअभावेपि तयोरन्तर्व्यवधानात्त्त्रिधैव सा ।\nअन्तरा पदवाक्याभ्यां पुनर्द्विधा ।। ३४७.२० ।।\n\nवाच्यमर्थार्थ्यमानत्वात्तद्‌द्विधा पदवाक्ययोः ।\nव्युत्पादितपूर्व्ववाच्यं व्युत्पाद्यञ्चेति भिद्यते ।। ३४७.२१ ।।\n\nइष्टव्याघातकारित्वं हेतोः स्यादसमर्थता ।\nअसिद्धत्वं विरुद्धत्वमनैकान्तिकता तथा ।। ३४७.२२ ।।\n\nएवं सत्प्रतिपक्षत्वं कालातीतत्वसङ्करः ।\nपक्षे सपक्षे नास्तित्वं विपक्षेऽस्तित्वमेव तत् ।। ३४७.२३ ।।\n\nकाव्येषु परिषद्यानां न भवेदप्यरुन्तुदम् ।\nएकादशनिरर्थत्वं दुष्करादौ न दुष्यति ।। ३४७.२४ ।।\n\nदुःखीकरोति दोषज्ञान् गूढार्थत्वं न दुष्करे ।\nन ग्राम्यतोद्वेगकारी प्रसिद्धेर्ल्लोकशास्त्रयोः ।। ३४७.२५ ।।\n\nक्रियाभ्रंशेन लक्ष्मास्ति क्रियाध्याहारयोगतः ।\nभ्रष्टकारकताक्षेपबलाध्याहृतकारके ।। ३४७.२६ ।।\n\nप्रगृह्यो गृह्यते नैव क्षतं विगतसन्धिना ।\nकष्टपाठाद्विसन्धित्वं दुर्व्वचादौ न दुर्भगम् ।। ३४७.२७ ।।\n\nअनुप्रासे पदावृत्तिर्व्यस्तसम्बन्धता शुभा ।\nनार्थसंग्रहणे दोषो व्युत्क्रमाद्यैर्न्न लिप्यते ।। ३४७.२८ ।।\n\nविभक्तिसंज्ञालिङ्गानां यत्रोद्वेगो न धीमतां ।\nसंख्यायास्तत्र भिन्नत्वमुप्मानोपमेययोः ।। ३४७.२९ ।।\n\nअनेकस्य तथैकेन बहूनां बहुभिः शुभा ।\nकवीनां समुदाचारः समयो नाम गीयते ।। ३४७.३० ।।\n\nसामान्यश्च विशिष्टश्च धर्म्मवद्भवति द्विधा ।\nसिद्धसैद्धान्तिकानाञ्च कवीनाञ्चाविवादतः ।। ३४७.३१ ।।\n\nयः प्रसिध्यति सामान्य इत्यसौ समयो मतः ।\nसर्व्वे सिद्धान्तिका येन सञ्चरन्ति निरत्ययं ।। ३४७.३२ ।।\n\nकियन्त एव वा येन सामान्यस्तेन स द्विधा ।\nछेदसिद्धान्ततोऽन्यः स्यात् केषाञ्चिद्‌ भ्रान्तितो यथा ।। ३४७.३३ ।।\n\nतर्कज्ञानां मुनेः कस्य कस्यचित् क्षणभङ्गिका ।\nभूतचैतन्यता कस्य ज्ञानस्य सुप्रकाशता ।। ३४७.३४ ।।\n\nप्रज्ञातस्थूलताशबप्दानेकान्तत्वं तथार्हतः ।\nशैववैष्णवशाक्तेयसौरसिद्धान्तिनां मतिः ।। ३४७.३५ ।।\n\nजगतः कारणं ब्रह्म साङ्‌ख्यानां सप्रधानकं ।\nअस्मिन् सरस्वतीलोके सञ्चरन्तः परस्परम् ।। ३४७.३६ ।।\n\nबध्नन्ति व्यतिपश्यन्तो यद्विशिष्टः स उच्यते ।\nपरिग्रहादप्यसतां सतामेवापरिग्रहात् ।। ३४७.३७ ।।\n\nभिद्यमानस्य तस्यायं द्वैविध्यमुपगीयते ।\nप्रत्यज्ञादिप्रमाणैर्यद्बाधितं तदसद्विदुः ।। ३४७.३८ ।।\n\nकविभिस्तत् प्रतिग्राह्यं ज्ञानस्य द्योतमानता ।\nयदेवार्थक्रियाकारि तदेव परमार्थसत् ।। ३४७.३९ ।।\n\nअज्ञानाज्ज्ञानतस्त्वेकं ब्रह्मैव परमार्थसत् ।\nविष्णुः स्वर्गादिहेतुः स शब्दालङ्काररूपवान् ।। ३४७.४० ।।\n\nअपरा च परा विद्या तां ज्ञात्वा मुच्यते भवात् ।। ३४७.४१ ।।\n\nइत्यादिमहापुराणे आग्नेये अलङ्कारे काव्यदोषविवेको नाम सप्तचत्वारिंशदधिकत्रिशततमोऽध्यायः ।।"
  }
]
[
  {
    "text": "अग्निरुवाच\nजगत्सर्गादिकां क्रीडां विष्णोर्वक्ष्येधुना श्रृणु।\nस्वर्गादिकृत् स सर्गादिः सृष्ट्यादिः सगुणोगुणः ।। १ ।।\n\nब्रह्माव्यक्तं सदाग्रेऽभूत् न खं रात्रिदिनादिकम्। \nप्रकृतिं पुरुषं विष्णुः प्रविश्याक्षोभयत्ततः ।। २ ।।\n\nसर्गकाले महत्तत्त्वमहङ्कारस्ततोऽभवत्। \nवैकारिकस्तैजसश्च भूतादिश्चैव तामसः ।। ३ ।।\n\nअहङ्काराच्छब्दमात्रमाकाशमभवत्ततः । \nस्पर्शमात्रोऽनिलस्तस्माद्रूपमात्रोऽनलस्ततः  ।। ४ ।।\n\nरसमात्रा आप इतो गन्धमात्रा मही स्मृता । \nअहङ्कारात्तामसात्तु तैजसानी न्द्रियाणि च ।। ५ ।।\n\nवैकारिका दशदेवा मन एकादशेन्द्रियम्। \nततः स्वयम्भूर्भगवान् सिसृक्षुर्विविधाः प्रजाः ।। ६ ।।\n\nअप एव ससर्जादौ तासु वीर्यमवासृजत् । \nआपो नारा इति प्रोक्ता आपो वै नरसूनवः ।। ७ ।।\n\nअयनन्तस्य ताः पूर्वन्तेन नारायणः स्मृतः । \nहिरण्यवर्णमभवत् तदण्डमुदकेशयम् ।। ८ ।।\n\nतस्मिन् जज्ञे स्वयं ब्रह्मा स्वयम्भूरिति नः श्रुतम्। \nहिरण्यगर्भो भगवानुषित्वा परिवत्सरम् ।। ९ ।।\n\nतदण्डमकरोद् द्वैधन्दिवं भुवमथापि च। \nतयोः शकलयोर्म्मध्ये आकाशमसृजत् प्रभुः ।। १० ।।\n\nअप्सुं पारिप्लवां पृथ्वीं दिशश्च दशधा दधे। \nतत्र कालंमनोवाचं कामं क्रोधमयो रतिम् ।। ११ ।।\n\nससर्ज सृष्टिन्तद्रूपां स्त्रष्टुमिच्छन् प्रजापतिः। \nविद्युतोशनिमेघांश्च रोहितेन्द्रधनूंषि च ।। १२ ।।\n\nवयांसि च ससर्जादौ पर्जन्यञ्चाथ वक्त्रतः। \nऋचो यजूंषि सामानि निर्ममे यज्ञासिद्धये ।। १३ ।।\n\nसाध्यास्तैरयजन्देवान् भूतमुच्चावचं भुजात् । \nसनत्कुमारं रुद्रञ्च ससर्ज्ज क्रोधसम्भवम् ।। १४ ।।\n\nमरीचिमत्र्यङ्गिरसं पुलस्त्यं पुलहं क्रतुम्। \nवसिष्ठं मानसाः सप्त ब्रह्माण इति निश्चिताः ।। १५ ।।\n\nसप्तैते जनयन्ति स्म प्रजा रुद्रश्च सत्तम। \nद्विधा कृत्वात्मनो देहमर्द्धेन पुरुषोऽभवत् ।।\nअर्द्धेन नारी तस्यां स ब्रह्मा वै चासृजत् प्रजाः ।। १६ ।।"
  }
]
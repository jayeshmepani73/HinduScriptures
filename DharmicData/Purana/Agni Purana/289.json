[
  {
    "text": "शालिहोत्र उवाच\nअश्वानां लक्षणं वक्ष्ये चिकित्साञ्चैव सुश्रुत् ।\nहीनदन्तो विदन्तश्च कराली कृष्णतालुकः ।। २८९.१ ।।\n\nकृष्णजिह्वश्च यमजो जातमुष्कश्च यस्तथा ।\nद्विशफश्च तथा श्रृङ्गी त्रिवर्णो व्याघ्रवर्णकः ।। २८९.२ ।।\n\nशरवर्णो भस्मवर्णो जातवर्णश्च काकुदी ।\nश्वित्री च काकसादी च खरसारस्तथैव च ।। २८९.३ ।।\n\nवानराक्षः कृष्णशटः कृष्णगुह्यस्तथैव च ।\nकृष्णप्रोथश्च यश्च तित्तिरिसन्निभः ।। २८९.४ ।।\n\nविषमः श्वेतपादश्च ध्रुवावर्त्तविवर्जितः ।\nअशुभावर्त्तसंयुक्तो वर्जनीयस्तुरङ्गमः ।। २८९.५ ।।\n\nरन्ध्रोपरन्ध्रयोर्द्वौ द्वौ द्वौ द्वौ मस्तकवक्षसोः ।\nप्रयाणो च ललाटे च कण्ठावर्त्ताः शुभा दश ।। २८९.६ ।।\n\nसृक्कण्याञ्च ललाटे च कर्णमूले निगालके ।\nबाहुमूले गले श्रेष्ठा आवर्त्तास्त्वशुभाः परे ।। २८९.७ ।।\n\nशुकेन्द्रगोपचन्द्राभा ये च वायससन्निभाः ।\nसुवर्णवर्णाः स्निग्धाश्च प्रशस्यास्तु सदैव हि ।। २८९.८ ।।\n\nदीर्घग्रीवाक्षिकूटाश्च ह्रस्वकर्णाश्च शोभनाः ।\nराज्ञान्तुरङ्गमा यत्र विजयं वर्जयेत्ततः ।। २८९.९ ।।\n\nपालितस्तु हयो दन्तो शुभदो दुःखदोऽन्यथा ।\nक्षियः पुत्रास्तु गन्धर्व्वा वाजिनो रत्नमुत्तमम् ।। २८९.१० ।।\n\nअश्वमेधे तु तुरगः पवित्रत्वात्तु हूयते ।\nवृषो निम्बवृहत्यौ च गुडूची च समाक्षिका ।। २८९.११ ।।\n\nसिंहा गन्धकरी पिण्डी स्वेदश्च शिरसस्तथा ।\nहिङ्गु पुष्करमूलञ्च नागरं साम्लवेतसं ।। २८९.१२ ।।\n\nपिप्पलीसैन्धवयुतं शूलघ्नं चोष्णवारिणा ।\nनागरातिविषा मुस्ता सानन्ता विल्वमालिका ।। २८९.१३ ।।\n\nक्काथमेषां पिवेद्वाजी सर्व्वातीसारनाशनम् ।\nप्रियङ्गुसारिवाभ्याञ्च युक्तमाजं श्रृतं पयः ।। २८९.१४ ।।\n\nपर्य्याप्तशर्करं पीत्वा श्रमाद्वाजी विमुच्यते ।\nद्रोणिकायान्तु दातव्या तैलवस्तिस्तुरङ्गमे ।। २८९.१५ ।।\n\nकोष्ठजा च शिरा वेध्या तेन तस्य सुखं भवेत् ।\nदाड़िमं त्रिफला व्योषं गुड़ञ्च समभाविकम् ।। २८९.१६ ।।\n\nपिण्डमेतत् प्रदातव्यमश्वानां काशनाशनम् ।\nप्रियङ्गुलोध्रमधुभिः पिवेद्वृषरसं हयः ।। २८९.१७ ।।\n\nक्षीरं वा पञ्चकोलाद्यं काशनाद्धि प्रमुच्यते ।\nप्रस्कन्धेषु च सर्व्वेषु श्रेय आदौ विशोधनम् ।। २८९.१८ ।।\n\nअभ्यङ्गोद्‌वर्त्तनैः स्नेहं नस्यवर्त्तिक्रमः स्मृतः ।\nज्वरितानां तुरङ्गाणां पयसैव क्रियाक्रमः ।। २८९.१९ ।।\n\nलोध्रकन्धरयोर्मूलं मातुलाङ्गाग्निनागराः ।\nकुष्ठहिङ्गुवचारास्नालेपोयं शोथनाशनः ।। २८९.२० ।।\n\nमञ्जिष्ठा मधुकं द्राक्षावृहत्यौ रक्तचन्दनम् ।\nत्रपुषीवीजमूलानि श्रृङ्गाटककशेरुकम् ।। २८९.२१ ।।\n\nअजापयः श्रृतमिदं सुशीतं शर्करान्वितं ।\nपीत्वा नीरशनो वाजी रक्तमेहात् प्रमुच्यते ।। २८९.२२ ।।\n\nमन्याहनुनिगालस्थशिराशोथो गलग्रहः ।\nअभ्यङ्गः कटुतैलेन तत्र तेष्वेव शस्यते ।। २८९.२३ ।।\n\nगलग्रहगदी शोथः प्रायशो गलदेशके ।\nप्रत्यक्पुष्पी तथा वह्निः सैन्धवं सौरसो रसः ।। २८९.२४ ।।\n\nकृष्णाहिङ्गुयुतैरेभिः कृत्वा नस्यं न सीदति ।\nनिशे ज्योतिष्मती पाठा कृष्णा कुष्ठं वचा मधु ।। २८९.२५ ।।\n\nजिह्वास्तम्भे च लोपोऽयं गुड़मूत्रयुतो हितः ।\nतिलैर्यष्ट्या रजन्या च निम्बपत्रैश्च योजिता ।। २८९.२६ ।।\n\nक्षौद्रेण शोधनी पिण्डी सर्पिषा व्रणरोपणी ।\nअभिघातेन खञ्जन्ति ये ह्यश्वास्तीव्रवेदनाः ।। २८९.२७ ।।\n\nपरिषेकक्रिया तेषां तैलेनाशु रुजापहा ।\nदोषकोपाभिघाताभ्यां पक्कभिन्ने ब्रणक्रमः ।। २८९.२८ ।।\n\nअश्वत्थोडुम्बरप्लक्षमधूकवटकल्कनैः ।। २८९.२९ ।।\n\nप्रभूतसलिलः क्काथः सुखोष्णो व्रणशोधनः ।\nशताह्वा नागरं रास्ना मञ्जिष्ठाकुष्ठसैन्धवैः ।। २८९.३० ।।\n\nदेवदारुवचायुग्मरजनीरक्तवन्दनैः ।\nतैलसिद्धं कषायेण गुडूच्याः पयसा सह ।। २८९.३१ ।।\n\nम्रक्षणे वस्तिनश्ये च योज्यं सर्वत्र लिङ्गिने ।\nरक्तस्रावो जलौकाभिर्न्नेत्रान्ते नेत्ररोगिणः ।। २८९.३२ ।।\n\nखादिरोडुम्बराश्वत्थकषायेण च साधनम् ।\nथात्रीदुरालभातिक्ताप्रियङ्गुकुङ्कुमैः ।। २८९.३३ ।।\n\nगुडूच्या च कृतः कल्को हितो युक्तावलम्बिने ।\nउत्पाते च शिले श्राव्ये शुष्कशेफे तथैव च ।। २८९.३४ ।।\n\nक्षिप्रकारिणि दोषे च सद्यो विदलमिष्यते ।\nगोशकृन्मञ्जिकाकुष्ठरजनीतिलसर्षपैः ।। २८९.३५ ।।\n\nगवां मूत्रेण पिष्टैश्च मर्द्दनं कण्डुनाशनम् ।\nशीतो मधुयुतः क्काथो नाशिकायां सशर्करः ।। २८९.३६ ।।\n\nरक्तपित्तहरः पानादश्वकर्णैस्तथैव च ।\nसप्तमे सप्तमे देयमश्वानां लवणं दिने ।। २८९.३७ ।।\n\nतथा भुक्तवतान्देया अतिपाने तु वारुणी ।\nदीवनीयैः समधुरैर्मृद्वीकाशर्करायुतैः ।। २८९.३८ ।।\n\nसपिप्पलीकैः शरदि प्रतिपानं सपद्मकैः ।\nविड़ङ्गापिप्पलीधान्यशताह्वालोध्रसैनधवैः ।। २८९.३९ ।।\n\nसचित्रकैस्तुरङ्गाणं प्रतिपानं हिमागमे ।\nलोध्रपिरियङ्गुकामुस्तापिप्पलीविश्वभेषजै ।। २८९.४० ।।\n\nसक्षौद्रैः प्रतिपानं स्याद्वसन्ते कफनाशनम् ।\nप्रियङ्गुपिप्पलीलोध्रयष्ट्याक्षैः समहौषधैः ।। २८९.४१ ।।\n\nनिदाघे सगुड़ा देया मदिरा प्रतिपानके ।\nलोध्रकाष्ठं सलवणं पिप्पल्यो विश्वभेषजम् ।। २८९.४२ ।।\n\nप्रावृड्‌भिन्नपुरीषाश्च पिवेयुर्वाजिनो घृतम् ।\nपिवेयुर्वाजिनस्तैलं कफवाय्वधिकास्तु ये ।। २८९.४३ ।।\n\nप्रावृड्‌भिन्नपुरीषाश्च पिवेयुर्वाजिनो घृतम् ।\nपिवेयुर्वाजिनस्तैलं कफवाय्वधिकास्तु ये ।। २८९.४४ ।।\n\nस्रेहव्यापद्भ्वो येषां कार्य्यं तेषां विरूक्षणम् ।\nत्र्यहं यवागू रूक्षा स्याद् भोजनं तक्रसंयुतम् ।। २८९.४५ ।।\n\nशरन्निदाघ्योः सर्पिस्तैलं शीतवसन्तयोः ।\nवर्षासु शिशिरे चैव वस्तौ यमकमिष्यते ।। २८९.४६ ।।\n\nगुर्वभिष्यन्दिभक्तानि व्यायामं स्नानमातपम् ।\nवायुवर्जञ्च वाहस्य स्नेहपीतस्य वर्जितम् ।। २८९.४७ ।।\n\nस्नानं पानं शकृत्क्रूष्ठमश्वानां सलिलागमे ।\nअत्यर्थं दुर्द्दिने काले पानमेकं प्रशस्यते ।। २८९.४८ ।।\n\nयुक्तशीतातपे काले द्विःपानं स्नपनं सकृत् ।\nग्रीष्मे त्रिस्नानपानं स्याच्चिरं तस्यावगाहनम् ।। २८९.४९ ।।\n\nनिस्तुषाणां प्रदातव्या यवानां चतुराढकी ।\nचणकव्रीहिमौद्‌गानि कलायं वापि दापयेत् ।। २८९.५० ।।\n\nअहोरात्रेण चार्द्धस्य यवसस्य तुला दश ।\nअष्टौ शुष्कस्य दातव्याश्चतस्रोऽथ वुषस्य वा ।। २८९.५१ ।।\n\nदूर्वा पित्तं यवः कासं वुषश्च श्लेष्मसञ्चयम् ।\nनाशयत्यर्जुनः श्वासं तथा मानो बलक्षयम् ।। २८९.५२ ।।\n\nवातिकाः पैत्तिकाश्चैव श्लेष्मजाः सान्निपातिकाः ।\nन रोगाः पीडयिष्यन्ति दूर्वाहारन्तुरङ्गमम् ।। २८९.५३ ।।\n\nद्वौ रज्जुबन्धौ दुष्टानां पक्षयोरुभयोरपि ।\nपश्चाद्धनुस्च कर्त्तर्व्यो दूरकीलव्यपाश्रयः ।। २८९.५४ ।।\n\nवासेयुस्त्वास्तृते स्थाने कृतधूपनभूमयः ।\nयत्नोपन्यस्तयवसाः सप्रदीपाः सुरक्षिता ।। २८९.५५ ।।\n\nकृकवाक्कजकपयो धार्य्याश्चाश्वगृहे मृगाः ।। २८९.५६ ।।\n\nइत्यादिमहापुराणे आग्नेये अश्वायुर्वेदो नामोननवत्यधिकद्विशततमोऽध्यायः ।।"
  }
]
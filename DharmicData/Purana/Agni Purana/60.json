[
  {
    "text": "भगवानुवाच\nपिण्डिकास्थापनार्थन्तु गर्भागारं तु सप्तधा।\nविभजेद् ब्रह्मभागे तु प्रतिमां स्थापयेद् बुधः ।। १ ।।\n\nदेवमानुषपैशाचभागेषु न कदायन।\nब्रह्मभागं परित्यज्य किञ्चदाश्रित्य चाण्डज ।। २ ।।\n\nदेवमानुषभागाभ्यां स्थाप्या यत्नात्तुपिण्डिका ।\nनपुंसकशिलायान्तु रत्नन्यासं समाचरेत् ।। ३ ।।\n\nनारसिंहेन हुत्वाथ नत्नयासं च तेन वै।\nव्रीहीन् सत्नांस्त्रिधातूँश्च लोहादींश्चन्दनादिकान् ।। ४ ।।\n\nपूर्वादिनवगर्त्तेषु न्यसेन् मध्ये यथारुचि।\nअथ चेन्द्रादिमन्त्रैश्च गर्त्तो गुग्‌गुलुनावृतः ।। ५ ।।\n\nरत्नन्यासविधिं कृत्वा प्रतिमामालभेद्गुरुः।\nसशलाकैर्द्दर्भपुञ्जैः सहदेवैः समन्वितैः ।। ६ ।।\n\nसबाह्यन्तैश्च संस्कृत्य पञ्चगव्येन शोधयेत्।\nप्रोक्षयेद्दर्भतोयेन नदीतीर्थोदकेन च ।। ७ ।।\n\nहोमार्थे स्थण्डिलं कुर्य्यात् सिकतामिः समन्ततः।\nसार्द्धहस्तप्रमाणं तु चतुरस्रं सुशोभनम् ।। ८ ।।\n\nअष्टदिक्षु यथान्यासं कलशानाप विन्यसेत्।\nपूर्वाद्यानष्टवर्णेन अग्निमानीय संस्कृतम् ।। ९ ।।\n\nत्वमग्नेद्युभिरिति गायत्र्या समिधो हुनेत्।\nअष्टार्णेनाष्टशतकं आज्यं पूर्णा प्रदापयेत् ।। १० ।।\n\nशान्त्युदकं आम्रपत्रैः मूलेन शतमन्त्रितम्।\nसिञ्चेद्देवस्य तन्मूर्दिध्न श्रीश्च ते ह्यनया ऋचा ।। ११ ।।\n\nब्रह्मयानेन चोद्धृत्य उत्तिष्ठ ब्रह्मणस्पते।\nतद्विष्णोरिति मन्त्रेण प्रासादाभिमुखं नयेत् ।। १२ ।।\n\nशिविकायां हरिं स्थाप्य भ्रामयीत पुरादिकम्।\nगीतवेदादिशब्दैश्च प्रासादद्वारि धारयेत् ।। १३ ।।\n\nस्त्रीभिर्विप्रैर्मङ्गलाष्टघटै संस्नापयेद्धरिम्।\nततो गन्धादिनाभ्यर्च्य मूलमन्त्रेण देशिकः ।। १४ ।।\n\nअतो देवेति वस्त्राद्यामष्टाङ्गार्घ्यं निवेद्य च।\nस्थिरेलग्ने पिण्डिकायां देवस्य त्वेति धारयेत् ।। १५ ।।\n\nओं त्रेलोक्यविक्रान्ताय नमस्तेस्तु त्रिविक्रम।\nसंस्थाप्या पिण्डिकायान्तु स्थिरं कुर्य्याद्विचक्षणः ।। १६ ।।\n\nध्रुवा द्यौरिति मन्त्रेण विश्वतश्चक्षुरित्यपि।\nपञ्चगव्येन संस्नाप्य क्षाल्य गन्धदकेन च ।। १७ ।।\n\nपूजयेत् सकलीकृत्य साङ्गं सावरणं हरिम्।\nध्यायेत् स्वं तस्य मूर्त्तिन्तु पृथिवी त्स्य पीठिका ।। १८ ।।\n\nकल्पयेकद्विग्रहं तस्य तैजसैः परमाणुभिः।\nजीवमावाहयिष्यामि पञ्चविंशतितत्त्वगम् ।। १९ ।।\n\nचैतन्यं परमानन्दं जाग्रत्‌स्वप्नविवर्जितम्।\nदेहेन्द्रियमनोबुद्धिप्राणाहङ्कारवर्जितम् ।। २० ।।\n\nब्रह्मादिस्तम्बपर्य्यन्तं हृदयेषु व्यवस्थितम्।\nहृदयात् प्रतिमाविभ्बे स्थिरो भव परेश्वर ।। २१ ।।\n\nसजीवं कुरु विम्बं त्वं ब्हह्म एकमेवाद्वितीयकम्।\nसजीवीकरणं कृत्वा प्रणवेन निबोध्येत् ।। २२ ।।\n\nज्योतिर्ज्ञानं परं ब्रह्म एकमेवाद्वितीयकम्।\nसजीवीकरणं कृत्वा प्रणवेन निबोधयेत् ।। २३ ।।\n\nसान्निध्यकरणन्नाम हृदयं स्पृस्य वै जपेन्।\nसूक्तन्तु पौरुषं ध्यायन् इदं गुह्यमनुं जपेत् ।। २४ ।।\n\nनमस्तेस्तु सुरेशाय सन्तोषविभवात्नमे।\nज्ञानविज्ञानरूपाय ब्रह्मतेजोनुयायिने ।। २५ ।।\n\nगुणातिक्रान्तवेशाय पुरुषाय भहात्मने।\nअक्षयाय पुराणाय विष्णो सन्निहितो भव ।। २६ ।।\n\nयच्च ते परमं तत्त्वं यच्च ज्ञानमयं वपुः।\nतत् सर्वमेकतो लीनमस्मिन्देहे विबुध्यताम् ।। २७ ।।\n\nआत्मानं सन्निधीकृत्य ब्रह्मादिपरिवारकान्।\nस्वनाम्ना स्थापयेदन्यानायुधादीन् स्वमुद्रया ।। २८ ।।\n\nयात्रावर्षादिकं दृष्ट्वा ज्ञेयः स्न्निहितो हरिः।\nनत्वा स्तुत्वा स्तवाद्यैश्च जप्त्वा चाष्टाक्षरादिकम् ।। २९ ।।\n\nचण्डप्रचण्डौ द्वारस्थौ निर्गत्याभ्यर्चयेद्‌गुरुः।\nअग्निमण्डपमासाद्य गरुडं स्थाप्य पूजयेत् ।। ३० ।।\n\nदिगीशान् दिशि देवाश्चं स्थाप्य सम्पूज्य देशिकः।\nविश्वक्‌सेनं तु संस्थाप्य शङ्खचक्रादि पूजयेत् ।। ३१ ।।\n\nसर्वपार्षदकेभ्यश्च बलिं भूतेभ्य अर्पयेत्।\nग्रामवस्त्रसुवर्णादि गुरवे दक्षिणां ददेत् ।। ३२ ।।\n\nयागोपयोगिद्रव्याद्यमाचार्य्याय नरोर्पयेत्।\nआचार्य्यादक्षिणार्द्धन्तु ऋत्विगभ्यो दक्षिणां ददेत् ।। ३३ ।।\n\nअन्येब्यो दक्षिणां दद्याद्भोजयेद्‌ ब्राह्मणांस्ततः।\nअवारितान् फलान् दद्याद्यजमानाय वैगुरुः ।। ३४ ।।\n\nविष्णुं नयेत् प्रतिष्ठाता चात्मना सकलं कुलम ।\nसर्वेषामेव देवानामेष साधारणो विधिः।\nमूलमन्त्राः पृथक् तेषा शेषं कार्य्यं समानकम् ।। ३५ ।।\n\nइत्यादिमहापुराणे आग्नेये वासुदेवप्रतिष्ठादिकथनं नाम षष्टितमोऽध्यायः।"
  }
]
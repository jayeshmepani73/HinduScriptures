[
  {
    "text": "पुष्कर उवाच\nयजुर्व्विधानङ्कथितं वक्ष्ये साम्नां विधानकं ।\nसंहितां वैष्णवीञ्जप्त्वा हुत्वा स्यात् सर्व्वकामभाक् ।। २६१.१ ।।\n\nसंहिताञ्छान्दसीं साधु जप्त्वा प्रीणाति शङ्करं ।\nस्कान्दीं पैत्र्यां संहिताञ्च जप्त्वा स्यात्तु प्रसादवान् ।। २६१.२ ।।\n\nयत इन्द्र भजामहे हिंसादोषविनाशनं ।\nअवकीर्णी मुच्यते च अग्निस्तिग्मेति वै जपन् ।। २६१.३ ।।\n\nसर्व्वंपापहरं ज्ञेयं परितोयञ्च तासु च ।\nअविक्रेयञ्च विक्रीय जपेद्‌घृतवतीति च ।। २६१.४ ।।\n\nअयानो देव सवितर्ज्ञेयन्दुःस्वप्ननाशनं ।\nअबोध्यग्निरितिमन्त्रेण घृतं राम यथाविधि ।। २६१.५ ।।\n\nअभ्युक्ष्य घृतशेषेण मेखलाबन्ध इष्यते ।\nस्त्रीणां यासान्तु गर्भाणि पतन्ति भृगुसत्तम ।। २६१.६ ।।\n\nमणिं जातस्य बालस्य वध्नीयात्तदनन्तरं ।\nसोमं राजानमेतेन व्याधिभिर्विप्रमुच्यते ।। २६१.७ ।।\n\nसर्पसाम प्रयुञ्चानो नाप्नुयात् सर्पजम्भयं ।\nमाद्य त्वा वाद्यतेत्येतद्‌धुत्वा विप्रः सहस्रशः ।। २६१.८ ।।\n\nसतावरिमणिम्बद्‌ध्वा नाप्नुयाच्छस्त्रतो भयं ।\nदीर्घतससोर्क्क इति हुत्वान्नं प्राप्नुयाद्वहु ।। २६१.९ ।।\n\nस्वमध्यायन्तीति जपन्न म्रियेत् पिपासया ।\nत्वमिमा ओषधी ह्येतज्‌जप्त्वा ब्याधिंन वाप्नुयात् ।। २६१.१० ।।\n\nपथि देवव्रतञ्जप्त्वा भयेब्यो विप्रमुच्यते ।\nयदिन्द्रो मुनये त्वेति हुतं सौभाग्यवर्द्धनं ।। २६१.११ ।।\n\nभगो न चित्र हत्येवं नेत्रयो रञ्जनं हितं ।\nसौभाग्यवर्द्धनं राम नात्र कार्य्या विचारणा ।। २६१.१२ ।।\n\nजपेदिन्द्रेति वर्गञ्च तथा सौभाग्यवर्द्धनं ।\nपरि प्रिया हि वः कारिः काभ्यां संश्रावयेत् स्त्रियं ।। २६१.१३ ।।\n\nसा तङ्कामयते राम नात्र कार्य्या विचारणा ।\nरथन्तरं वामदेव्यं ब्रह्मवर्च्चसवर्द्धनं ।। २६१.१४ ।।\n\nप्राशयेद्वालकं नित्यं वचाचूर्णं घृतप्लुतं ।\nइन्द्रमिद्‌गाथिनं जप्त्वा भवेच्छ्रुतिधरस्त्वसौ ।। २६१.१५ ।।\n\nहुत्वा रथन्तरञ्जप्त्वा पुत्रमाप्नोत्यसंशयं ।\nमयि श्रीरिति मन्त्रोयं जप्तव्यः श्रीविवर्द्धनः ।। २६१.१६ ।।\n\nवैरूप्यस्याष्टकं नित्यं प्रयुञ्जानः श्रियं लभेत् ।\nसप्ताष्टकं प्रयुञ्चानः सर्व्वान् कामानवाप्नुयात् ।। २६१.१७ ।।\n\nगव्येषुणेति यो नित्यं सायं प्रातरतन्त्रितः ।\nउपस्थानं गवां कुर्य्यात्तस्य स्युस्ताः सदा गृहे ।। २६१.१८ ।।\n\nघृताक्तन्तु यवद्रोणं वात आवातु भेषजं ।\nअनेन हुत्वा विधिवत् सर्व्वां मायां व्यपोहति ।। २६१.१९ ।।\n\nप्रदेवो दासेन तिलान् हुत्वा कार्म्मणकृन्तनं ।\nअभि त्वा पूर्व्वपीतये वषट़कारसमन्वितं ।। २६१.२० ।।\n\nवासकेध्मसहस्रन्तु हुतं युद्‌धे जयप्रदं ।\nहस्त्यश्वपुरुषान् कुर्य्याद् बुधः पिष्टमयान् शुभान् ।। २६१.२१ ।।\n\nपरकीयानथोद्देश्य प्रधानपुरुषांस्तथा ।\nसुस्विन्नान् पिष्टकवरान् क्षुरेणोत्‌कृत्य भागशः ।। २६१.२२ ।।\n\nअभि त्वा शूर णोनुमो मन्त्रेणानेन मन्त्रवित् ।\nकृत्वा सर्षपतैलाक्तान् क्रोधेन जुहुयात्ततः ।। २६१.२३ ।।\n\nएतत् कृत्वा बुघः कर्म्म संग्रामे जयमाप्नुयात् ।\nगारुड़ं वामदेव्यञ्च रथन्तरबृहद्रथौ ।। २६१.२४ ।।\n\nसर्वपापप्रशमनाः कथिताः संशयं विना ।\n\nइत्यादिमहापुराणे आग्नेये सामविधानं नाम एकषष्ट्यधिकद्विशततमोऽध्यायः ।।"
  }
]
[
  {
    "text": "अग्निरुवाच\nद्वितीयाव्रतकं वक्ष्ये भुक्तिमुक्तिदायकं  ।१७७.००१\nपुष्पाहारी द्वितीयायामश्विनौ पूजयेत्सुरौ  ॥१७७.००१\nअब्दं स्वरूपसौभाग्यं स्वर्गभाग्जायते व्रती  ।१७७.००२\nकार्त्तिके शुक्तिपक्षस्य(१) द्वितीयायां यमं यजेत् ॥१७७.००२\nअब्दमुपोषितः स्वर्गं गच्छेन्न नरकं व्रती  ।१७७.००३\nअशून्यशयनं वक्ष्ये अवैधव्यादिदायकं  ॥१७७.००३\nकृष्णपक्षे द्वितीयायां श्रावणास्य चरेदिदं  ।१७७.००४\nश्रीवत्सधारिन् श्रिकान्त श्रीधामन् श्रीपतेऽव्यय  ॥१७७.००४\nगार्हस्थ्यं मा प्रणाशं मे यातु धर्मार्थकामदं  ।१७७.००५\nअग्नयी मा प्रणश्यन्तु मा प्रणश्यन्तु देवताः  ॥१७७.००५\nपितरो मा प्रणश्यन्तु मत्तो दाम्पत्यभेदतः  ।१७७.००६\nलक्ष्म्या वियुज्यते देवो न कदाशिद्यथा भवान्  ॥१७७.००६\nतथा कलत्रसम्बन्धो देव मा मे विभिद्यतां  ।१७७.००७\nलक्ष्म्या न शून्यं वरद यथा ते शयनं विभो  ॥१७७.००७\nशय्या ममाप्यशून्यास्तु तथैव मधुसूदन  ।१७७.००८\nलक्ष्मीं विष्णुं यजेदव्दं दद्याच्छय्यां फलानि च  ॥१७७.००८\nप्रतिमासं च सोमाय दद्यादर्घ्यं समन्त्रकं  ।१७७.००९\n- - -- - - - - \nटिप्पणी\n१ शुक्तपक्षे तु इति ग.. \n- - - - - -\nगगनाङ्गणसन्दीप दुग्धाब्धिमथनोद्भव  ॥१७७.००९\nभाभासितादिगाभोग रामानुज नमोऽस्तु ते  ।१७७.०१०\nओं श्रीं श्रीधराय नमः सोमात्मानं हरिं यजेत् ॥१७७.०१०\nघं ढं भं हं श्रियै नमो दशरूपमहात्मने  ।१७७.०११\nघृतेन होमो नक्तञ्च शय्यां दद्याद्द्विजातये(१)  ॥१७७.०११\nदीपान्नभाजनैर्युक्तं छत्रोपानहमासनं  ।१७७.०१२\nसोदकुम्भञ्च प्रतिमां विप्रायाथ च पात्रकं(२)  ॥१७७.०१२\nपत्न्या य एवं कुरुते भुक्तिमुक्तिमवाप्नुयात् ।१७७.०१३\nकान्तिव्रतं प्रवक्ष्यामि कार्त्तिकस्य सिते चरेत् ॥१७७.०१३\nनक्तभोजी द्वितीयायां पूजयेद्बलकेशवौ  ।१७७.०१४\nवर्षं प्राप्नोति वै कान्तिमायुरारोग्यकादिकं  ॥१७७.०१४\nअथ विष्णुव्रतं वक्ष्ये मनोवाञ्छितदायकं  ।१७७.०१५\nपौषशुक्लद्वितीयादि कृत्वा दिनचतुष्टयं  ॥१७७.०१५\nपूर्वं सिद्धार्थकैः स्नानं ततः कृष्णतिलैः(३) स्मृतं  ।१७७.०१६\nवचया च तृतीयेऽह्नि सर्वौषध्या चतुर्थके  ॥१७७.०१६\nमुरामांषी वचा कुष्ठं शैलेयं रजनीद्वयं(४)  ।१७७.०१७\nसटी चम्पकमुस्तञ्च सर्वौषधिगणः स्मृतः  ॥१७७.०१७\nनाम्ना कृष्णाच्युतानन्त हृषीकेशेति पूजयेत् ।१७७.०१८\nपादे नाभ्यां चक्षुषि च क्रमाच्छिरसि पुष्पकैः  ॥१७७.०१८\nशशिचन्द्रशशाङ्केन्दुसञ्ज्ञाभिश्चार्घ्यं इन्दवे  ।१७७.०१९\nनक्तं भुञ्जीत च नरो यावत्तिष्ठति चन्द्रमाः  ॥१७७.०१९\n- - - -- - - - - -\nटिप्पणी\n१ शय्यां दद्याद्द्वितीयके इति ख.. , ग.. , घ.. , ङ.. , छ.. , ज.. , ञ.. , ट.. च\n२ विप्रायाथ च पानकमिति घ.. , ञ.. च\n३ शुक्ततिलैरिति ग..\n४ पूर्वं सिद्धार्थकैरित्यादिः, रजनीद्वयमित्यन्तः पाठः झ.. पुस्तके नास्ति\n-  -- - - - - - -\nषण्मासं पावनं चाब्दं प्राप्नुयात्सकलं व्रती  ।१७७.०२०\nएतद्व्रतं नृपैः स्त्रीभिः कृतं पूर्वं सुरादिभिः  ॥१७७.०२०\n\nइत्याग्नेये महापुराणे द्वितीयाव्रतानि नाम सप्तसप्तत्यधिकशततमोऽध्यायः ॥"
  }
]
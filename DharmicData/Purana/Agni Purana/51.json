[
  {
    "text": "भगवानुवाच\nससप्ताश्वे सैकचक्रे रथे सूर्य्यो द्विपद्मधृक्।\nमसीभाजनलेखन्यौ बिभ्रत्कुण्डी तु दक्षिणे ।। १ ।।\n\nवामे तु पिङ्गलो द्वारि दण्डभृत् स रवेर्गणः।\nबालव्यजनधारिण्यौ पार्श्वे राज्ञी च निष्प्रभा ।। २ ।।\n\nअथवाश्वसमारूढः कार्य्य एकस्तु भास्करः।\nवरदा द्व्यब्जिनः सर्वे दिक्पालास्त्रकराः क्रमात् ।। ३ ।।\n\nमुद्गरशूलचक्राव्जभृतोग्न्यादिविदिक्‌स्थिताः।\nसूर्य्यार्यमादिरक्षोन्ताश्चतुर्हस्ता द्विषड्दले ।। ४ ।।\n\nवरुणः सूर्यनामा च सहस्रांशुस्तथापरः ।\nधाता तपनसञ्ज्ञश्च सविताथ गभस्तिकः ।। ५ ।।\n\nरविश्चैवाथ पर्ज्जन्यस्त्वष्टा मित्रोथ विष्णुकः।\nमेषादिराशिसंस्थाश्च मार्गादिकार्त्तिकान्तकाः ।। ६ ।।\n\nकृष्णो रक्तो मनाग्रक्तः पीतः पाण्डरकः सितः।\nकपिलः पीतवर्णश्च शुकाभो धवलस्तथा ।। ७ ।।\n\nधूम्रो नीलः क्रमाद्वर्णाः शक्तयः केशराग्रगाः।\nइडा सुषुम्णा विश्वार्च्चिरिन्दुसञ्ज्ञा प्रमर्दिनी ।। ८ ।।\n\nग्रहर्षणी महाकाली कपिला च प्रबोधनी।\nनीलाम्बरा घनान्तस्था अमृताख्या च शक्तयः ।। ९ ।।\n\nवरुणादेश्च तद्वर्णाः केशराग्रेषु विन्यसेत्।\nतेजश्चण्डोमहावक्रो द्विभुजः पद्मखड्गभृत्  ।। १० ।।\n\nकुण्डिकाकजप्यमालीन्दुः कुजः शक्त्यक्षमालिकः।\nबुधश्चापाक्षपाणिः स्याज्जीवः कुण्ड्यक्षमालिकः ।। ११ ।।\n\nशुक्रः कुण्ड्यक्षमाली स्यात् किङ्किणीसूत्रवाञ्छनिः ।\nअर्द्धचन्द्रधरो राहुः केतुः खड्गी च दीपभृत् ।। १२ ।।\n\nअनन्तस्तक्षकः कर्क्कः पद्मो महाब्जः शङ्खकः।\nकुलिकः सूत्रिणः सर्वे फणवक्त्रा महाप्रभाः ।।\n\nइन्द्रो वज्री गजारूढश्लागगोग्निश्च शक्तिमान्।\nयमो दण्डी च महिषे नैर्ऋतः खड्गवान् करे ।। १४ ।।\n\nमकरे वरुणः पाशी वायुर्ध्वजधरो मृगे। \nगदी कुवेरो मेषस्थ ईशानश्च जटी वृषे ।। १५ ।।\n\nद्विबाहवो लोकपाला विश्वकर्म्माक्षसूत्रभृत्।\nहनूमान् वज्रहस्तः स्यात् पद्भ्यां सम्पीडिताश्रयः ।। १६ ।।\n\nविणाहस्ताः किन्नराः स्युर्मालाविद्याधराश्च खे ।\nदुर्बलाङ्गाः पिशाचाः स्युर्वेताला विकृताननाः ।। १७ ।।\n\nक्षेत्रपालाः शूलवन्तः प्रेता महोदराः कृशाः ।। १८ ।।\n\nइत्यादिमहापुराणे आग्नेये प्रतिमालक्षणं नाम एकपञ्चाशोऽध्यायः ।"
  }
]
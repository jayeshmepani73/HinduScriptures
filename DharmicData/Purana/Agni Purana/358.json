[
  {
    "text": "कुमार उवाच\nतिङ्‌विभक्तिं प्रवक्ष्यामि तथादेशं समासतः ।\nतिङस्त्रिष्वपि वर्त्तन्ते भावे कर्म्मणि कर्त्तरि ।। ३५८.१ ।।\n\nसकर्म्मकाकर्म्मकाच्च कर्त्तरि द्विपदे स्मृताः ।\nसकर्म्मकाकर्म्मणि च तदादेशस्तथेरितः ।। ३५८.२ ।।\n\nवर्त्तमाने लडाख्यातो विध्याद्यर्थे लिङीरितः ।\nविध्यादौ लोडाशिषि च भूतानद्यतने च लङ् ।। ३५८.३ ।।\n\nभूते लुङ् लिट् परोक्षेऽथ भाविन्यद्यतने च लुट् ।\nलिङाशिषि च शेषेऽर्थे लृड् भविष्यति लृङ्‌भवेत् ।। ३५८.४ ।।\n\nलिङ्निमित्ते क्रियातिपत्तौ परे नवात्मनेपदम् ।\nपूर्व्वं न परस्मैपदन्तिप्तसन्तीति प्रथमः पुमान् ।। ३५८.५ ।।\n\nसिप्थस्थ मध्यमनरो मिप्वस्मस्चोत्तमः पुमान् ।\nत आतां अन्तात्मने मुख्यः थासाथां ध्वञ्च मध्यमः ।। ३५८.६ ।।\n\nउत्तम इ वहि महि भूवाद्या धातवः स्मृताः ।\nभुविरेधिः पचिर्नन्दिर्ध्वंसिः श्रंसिः पदिस्त्वदिः ।। ३५८.७ ।।\n\nशीङः क्रीड़ो जुहोतिश्च जहातिश्च दधात्यपि ।\nदीव्यतिः स्वपितिर्नहिः सुनोतिर्वसिरेच च ।। ३५८.८ ।।\n\nतुदिर्मृशतिर्मुञ्चतिः रुधिर्भुजिस्त्यजिस्तनिः ।\nशवादिके विकरणे मनिश्चैव करोत्यपि ।। ३५८.९ ।।\n\nक्रीड़तिर्वृङो ग्रहिश्चोरिः पा नीरच्चिश्च नायकाः ।\nभुवि स्यात् तिङ् भवति सः भवतस्तौ भवन्ति ते ।। ३५८.१० ।।\n\nभवसि त्वं युवां भवथो यूयं भवथ चाप्यहं ।\nभवाम्यावां भवावश्च भवामो ह्येधते कुलं ।। ३५८.११ ।।\n\nएधेते द्वे तथैधन्ते एधसे त्वं हि मेधया ।\nएधेथे च समेधध्वे एधे ह्येधावहे धिया ।। ३५८.१२ ।।\n\nएधामहे हरेर्भक्त्या पचतीत्यादि पूर्व्ववत् ।\nभूयतेऽनुभूयतेऽसौ भावे कर्म्मणि वै यकि ।। ३५८.१३ ।।\n\nवुभूषति सनीत्येवं णिचि बाचवयतीश्वरं ।\nयङि वोभूयते वाद्यं वोभोति स्याच्च यङ्‌लुकि ।। ३५८.१४ ।।\n\nपुत्रीयति पुत्रकाम्यत्येवं पटपटायते ।\nघटयत्यऽथ सनि णिचि बुभूषयति रूपकं ।। ३५८.१५ ।।\n\nभवेद्भवेताञ्च लिङि भवेयुश्च भवेः परे ।\nभवेतञ्च भवेतैवं भवेयञ्च भवेव च भवेम च ।। ३५८.१६ ।।\n\nएधेत एधेयातामेधेरन् मनसा श्रिया ।\nएधेथाश्च एधेयाथामेधेध्वमेधेय एधेवाहि एधेमहि ।। ३५८.१७ ।।\n\nअस्तु तावद्भवतां लोटि भवन्तु भवताद्भव ।\nभवतं भवत् भवानि भवाव च भवाम् च ।। ३५८.१८ ।।\n\nएधतामेधेता मेधन्तामेधै पटावहै पचामहै ।\nअभ्यनन्ददपचतामपचन्नपचस्तथा ।। ३५८.१९ ।।\n\nअभवतमभवतापचमपचावापचाम च ।\nऐधतैधेतामैधध्वं ऐधे चैधामहीरितं ।। ३५८.२० ।।\n\nअभूदभूतामभूवनभूश्चभूवमेव लुङ् ।\nऐधिष्टैधिषातां नरावैधिष्ठा ऐधिषीदृशं ।। ३५८.२१ ।।\n\nलिटि बभूव बभूवतुः बभूवुश्च बभूविथ ।\nबभूवथुर्बभूव च बभूविव वभूविम ।। ३५८.२२ ।।\n\nपेचे पेचाते पेचिरे त्वमेधाञ्चकृषे तथा ।\nएधाञ्चक्राथे पेचिध्वे पेचे पेचिमहे तथा ।। ३५८.२३ ।।\n\nलुटि भविता भचवितारौ भवितारो हरादयः ।\nभवितासि भवितास्थो भवितास्मस्तथा वयं ।। ३५८.२४ ।।\n\nपक्ता पक्तारौ पक्तारः पक्तासे त्वं शुभौदनं ।\nपक्ताध्वे पक्ताहे चाहं पक्तास्महे हरेश्चरुं ।। ३५८.२५ ।।\n\nलिङाशिषि सुखं भूयात् भूयास्तां हरिशङ्करौ ।\nभूयासुस्ते च भूयास्त्वं युवां भूयास्तमीश्वरौ ।। ३५८.२६ ।।\n\nभूयास्त यूयं भूयासमहं भूयास्म सर्व्वदा ।\nयक्षीष्ट ह्येधिषीयास्तां यक्षीरन्नेधिषीय च ।। ३५८.२७ ।।\n\nयक्षीवह्येधिषीमहि लिङि चायक्ष्यतेति लृङ् ।\nअयक्ष्येतामयक्ष्यन्तायक्ष्येऽयक्ष्येथां युवां ।। ३५८.२८ ।।\n\nअयक्षअयध्वमैधिष्यावह्यैधिष्यामह्यरेर्वयम् ।\nलृटि स्याद्भविष्यतीति एधिष्यामह ईदृशम् ।। ३५८.२९ ।।\n\nएवं विभावयिष्यन्ति बोभविष्यति रूपकं ।\nघटयेत् पटयेत्तद्वत् पुत्रीयति च काम्यति ।। ३५८.३० ।।\n\nइत्यादिमहापुराणे आग्नेये व्याकरणे तिङ्‌विभक्तिसिद्धरूपं नामाष्टपञ्चाशदधिकत्रिशततमोऽध्यायः॥"
  }
]
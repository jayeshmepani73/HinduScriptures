[
  {
    "text": "पुष्कर उवाच\nयदा मन्येत नृपतिराक्रन्देन बलीयसा ।\nपार्ष्णिग्राहोऽभिभूतो मे तदा यात्रां प्रयोजयेत् ।। २२८.१ ।।\n\nपुष्टा योधा भृता भृत्याः प्रभूतञ्च बलं मम ।\nमूलरक्षासमर्थोऽस्मि तैर्गत्वा१ शिविरे व्रजेत् ।। २२८.२ ।।\n\nशत्रोर्वा व्यसने यायात् दैवाद्यैः पीडितं परं ।\nभूकम्पो यान्दिशं याति याञ्च केतुर्व्यदूषयत् ।। २२८.३ ।।\n\nविद्विष्टनाशकं सैन्यं सम्भूतान्तःप्रकोपनं२ ।\nशरीरस्फुरणे धन्ये तथा सुस्वप्नदर्शने ।। २२८.४ ।।\n\nनिमित्ते शकुने धन्ये जाते शत्रुपुरं व्रजेत् ।\nपदातिनागबहुलां सेनां प्रावृषि योजयेत् ।। २२८.५ ।।\n\nहेमन्ते शिशिरे चैव रथवाजिसमाकुलां ।\nचतुरङ्गबलोपेतां वसन्ते वा शरनमुखे३ ।। २२८.६ ।।\n\nसेना पदातिबहुला शत्रून् जयति सर्वदा ।\nअङ्गदक्षिणभागे तु शस्तं प्रस्फुरणं भवेत् ।। २२८.७ ।।\n\nन शस्तन्तु तथा वामे पृष्ठस्य हृदयस्य च ।\nलाञ्छनं पिटकञ्चैव विज्ञेयं स्फुरणं तथा ।। २२८.८ ।।\n\n\nविपर्य्ययेणाभिहितं सव्ये स्त्रीणां शुभं भवेत् ।\n\nइत्यादिमहापुराणे आग्नेये यात्रा नाम अष्टाविंशत्यधिकद्विशततमोऽध्यायः ।"
  }
]
[
  {
    "text": "धन्वन्तरिरुवाच \nअश्ववाहनसारञ्च वक्ष्ये चाश्वचिकित्सनम् ।\nवाजिनां संग्रहः कार्यो धर्म्मकर्मार्थसिद्धये ।। २८८.१ ।।\n\nअश्विनी श्रवणं हस्तं उत्तरात्रितयन्तथा ।\nनक्षत्राणि प्रशस्तानि हयानामादिवाहने ।। २८८.२ ।।\n\nहेमन्तः शिशिरश्चैव वसन्तश्चाश्वावाहने ।\nग्रीष्मे शरदि वर्षासु निषिद्धं बाहनं हये ।। २८८.३ ।।\n\nतीब्रैर्न्न च परैर्द्दण्डैरदेशे न च ताडयेत् ।\nकीलास्थिसंकुले चैव विषमे कण्टकान्विते ।। २८८.४ ।।\n\nवालुकापङ्कसंच्छन्ने गर्त्तागर्त्तप्रदूषिते ।\nअचित्तज्ञो विनोपायैर्वाहनं कुरुते तु यः ।। २८८.५ ।\n\nस वाह्यते हयेनैव पृष्ठस्थः कटिकां विना ।\nछन्दं विज्ञापयेत् कोपि सुकृती धीमतां वरः ।। २८८.६ ।।\n\nअब्यासादबियोगाच्च विनाशास्त्रं स्ववाहकः ।\nस्नातस्य प्राङ्मुखस्याथ देवान् वपुषि योजयेत् ।। २८८.७ ।।\n\nप्रणवादिनमोन्तेन स्ववीजेन यथाक्रमम् ।\nब्रह्मा चित्ते वले विष्णुर्वैनतेयः पराक्रमे ।। २८८.८ ।।\n\nपार्श्वे रुद्रा गुरुर्बुद्धौ विश्वेदेवाश्च मर्मसु ।\nदृगावर्त्ते दृशीन्द्वर्कौ कर्णयोरश्विनौ तथा ।। २८८.९ ।।\n\nजठरेऽग्निः स्वधा स्वेदे वाग्जिह्वायां जवेऽनिलः ।\nपृष्ठतो नाकपृष्ठस्तु खुराग्रे सर्वपर्वता ।। २८८.१० ।।\n\nताराश्च रोमकूपेषु हृदि चान्द्रमसी कला ।\nतेजस्यग्नीरतिः श्रोण्यां ललाटे च जगत्पतिः ।। २८८.११ ।।\n\nग्रहाश्च हेषिते चैव तथैवोरसि वासुकिः ।\nउपोषितोऽर्च्चयेत् सादी हयं दक्षश्रुतौ जपेत् ।। २८८.१२ ।।\n\nहय गन्धर्वराजस्त्वं श्रृणुष्व वचनं मम ।\nगन्धर्वकुलकजातस्त्वं माभूस्त्वं कुलदूषकः ।। २८८.१३ ।।\n\nद्विजानां सत्यवाक्येन सोमस्य गरुडस्य च ।\nरुद्रस्य वरुणस्यैव पवनस्य बलेन च ।। २८८.१४ ।।\n\nहुताशनस्य दीप्त्या च स्मर जाति तुरङ्गम ।\nस्मर राजेन्द्रपुत्रस्त्वं सत्यवाक्यमनुस्मर ।। २८८.१५ ।।\n\nसमर त्वं वारुणीं कन्यां स्मर त्वं कौस्तुभं मणिं ।\nक्षीरोदसागरे चैव मथ्यमाने सुरासुरैः ।। २८८.१६ ।।\n\nतत्र देवकुले जातः स्ववाक्यं परिपालय ।\nकुले जातस्त्वमश्वानां मित्रं मे भव शाश्वतम् ।। २८८.१७ ।।\n\nश्रृणु मित्र त्वमेतच्च सिद्धो मे भव वाहन ।\nविजयं रक्ष माञ्चैव समरे सिद्धिमावह ।। २८८.१८ ।।\n\nतव पृष्ठं समारुह्य हता दैत्याः सुरैः पुरा ।\nअधुना त्वां समारुह्य जेष्यामि रिपुवाहिनीं ।। २८८.१९ ।।\n\nकर्णजापन्ततः कृत्वा मिमुह्य च तथाप्यरीन्२ ।\nपर्य्यानयेद्धयं सादी वाहयेद् युद्धतो जयः ।। २८८.२० ।।\n\nसञ्जाताः स्वशरीरेण दोषाः प्रायेण वाजिनां ।\nहन्यन्तेऽतिप्रयत्नेन गुणाः सादिवरैः पुनः।। २८८.२१ ।।\n\nसहजा इव दृश्यन्ते गुणाः सादिवरोद्भवाः ।\nनाशयन्ति गुणानन्ये सादिनः सहजानपि ।। २८८.२२ ।।\n\nगुणानेको विजानाति वेत्ति दोषांस्तथाऽपरः ।\nधन्यो धीमान् हयं वेत्ति नोभयं वेत्ति मन्दधीः ।। २८८.२३ ।।\n\nअकर्म्मज्ञोऽनुपायज्ञो वेगासक्तोऽतिकोपनः ।\nघनदण्डरतिच्छिद्रे यः समोपि न व्शस्यते ।। २८८.२४ ।।\n\nउपायज्ञोऽथ चित्तज्ञो विशुद्धो दोपनाशनः ।\nगुणार्ज्जनपरो नित्यं सर्व्वकर्म्मविशारदः ।। २८८.२५ ।।\n\nप्रग्रहेण गृहीत्वाऽथ चित्तज्ञो विशुद्धो दोषनाशनः ।\nगुणार्ज्जनपरो नित्यं सर्व्वकर्म्मविशारदः ।। २८८.२६ ।।\n\nआरुह्य सहसा नैव ताड़नीयो हयोत्तमः ।\nताड़नाद् भयमाप्नोति भयान्मोहश्च जायते ।। २८८.२७ ।।\n\nप्रातः सादी प्लुतेनैव वल्गामुद्धृत्य चालयेत् ।\nमन्दं मन्दं विना नालं धृतवल्गो दिनान्तरे ।। २८८.२८ ।।\n\nप्रोक्तमाश्वसनं सामभेदोऽश्वेन नियोज्यते ।\nकषादिताड़नं दण्डो दानं कालसहिष्णुता ।। २८८.२९ ।।\n\nपूर्व्वपूर्व्वविशुद्धौ तु विदध्यादुत्तरोत्तरम् ।\nजिह्वातले विनायोगं विदध्याद्वाहने हये ।। २८८.३० ।।\n\nगुणेतरशतां वल्गां सृक्कण्या सह गाहयेत् ।\nविस्मार्य्य वाहनं कुर्य्याच्छिथिलानां शनैः शनैः ।। २८८.३१ ।।\n\nहयं जिह्वाङ्गमाहीने जिह्वाग्रन्थिं विमोचयेत् ।\nगाटतां मोचयेत्तावद्यावत् स्तोभं न मुञ्चति ।। २८८.३२ ।।\n\nकुर्य्याच्छ्रतमुरस्त्राणमविलालञ्च मुञ्चति ।\nऊद्र्ध्वाननः स्वभावाद्यस्तस्योरस्त्राणमश्लथम् ।। २८८.३३ ।।\n\nविधाय वाहयेद्दुष्ट्या लीलया सादिसत्तमः ।\nतस्य सव्येन पूर्वेण संयुक्तं सव्यवल्गया ।। २८८.३४ ।।\n\nयः कुर्य्यात्पश्चिमं पादं गृहीतस्तेन दक्षिणः ।\nक्रमेणानेन यो सेवां कुरुते वामवल्गया ।। २८८.३५ ।।\n\nपादौ तेनापि पादः स्याद्गृहीतो वाम एव हि ।\nअग्ने चेच्चरणे त्यक्ते जायते सुदृढासनं ।। २८८.३६ ।।\n\nयौ हृतौ दुष्करे चैव मोटके नाटकायनं ।\nसव्यहीनं खलीकारो हनने गुणने तथा ।। २८८.३७ ।।\n\nस्वबावं हि तुरङ्गस्य मुखव्यावर्त्तनं पुनः ।\nन चैवेत्थं तुरङ्गाणां पादग्रहणहेतवः ।। २८८.३८ ।।\n\nविश्वस्तं हयमालोक्य गाढ़मापीड्य चासनं ।\nरोकयित्वा मुखे पादं ग्राह्यतो लोकनं हितं ।। २८८.३९ ।।\n\nगाढ़मापीड्य रागाभ्यां वल्गामाकृष्य गृह्यते ।\nतद्वन्धनाद् युग्मपादं तद्वद्वक्कनमुच्यते ।। २८८.४० ।।\n\nसंयोज्य वल्गया पादान् वल्गामामोच्य वाञ्छितम् ।\nवाह्यपार्ष्णिप्रयोगात्तु यत्र तत्ताड़नं मतम् ।। २८८.४१ ।।\n\nप्रलयाविप्लवे ज्ञात्वा क्रमेणानेन बुद्धिमान् ।\nमोटनेन चतुर्थेन विधिरेष विधीयते ।। २८८.४२ ।।\n\nनाधत्तेऽधश्च यः पादं योऽस्वो लघुनि मण्डले ।\nमोटनोद्वक्कनाभ्यान्तु ग्राहयेत् पादमीशितं ।। २८८.४३ ।।\n\nवटयित्वासने गाटं मन्दमादाय यो ब्रजेत् ।\nग्राह्यते संग्रहाद्यत्र तत्संग्रहणमुच्यते ।। २८८.४४ ।।\n\nहत्वा पार्श्वे प्रहारेण स्थानस्थो व्यग्रमानसम् ।\nवल्गामाकृष्य पादेन ग्राह्यकण्टकपायनम् ।। २८८.४५ ।।\n\nउत्थितो योऽङिग्नणानेन पार्ष्णिपादात्तुरह्गमः ।\nगृह्यते यत् खलीकृत्य खलीकारः स चेष्यते ।। २८८.४६ ।।\n\nगतित्रयेपि यः पादमादत्ते नैव वाञ्छितः ।\nहत्वा तु यत्र दण्डेन ग्राह्यते गहनं हि तत् ।। २८८.४७ ।।\n\nखलीकृत्य चुष्केण तुरङ्गो वल्गयान्यया ।\nउच्छ्वास्य ग्राह्यतेऽन्यत्र तत्स्यादुच्छ्वासनं पुनः ।। २८८.४८ ।।\n\nस्वभावं वहिरस्यन्तं तस्यां दिशि पदायनं ।\nनियोज्य ग्राहयेत्तत्तु मुखव्यावर्त्तनं मतम् ।। २८८.४९ ।।\n\nग्राहयित्वा ततः पादं त्रिविधासु यथाक्रमम् ।\nसाधयेत् पञ्चधारासु क्रमशो मण्डलादिषु ।। २८८.५० ।।\n\nआजनोर्द्धाननं वाहं शिथिलं वाहयेत् सुधीः ।\nअङ्गेषु लाघवं यावत्तावत्तं वाहयेद्धयं ।। २८८.५१ ।।\n\nमृदुः स्कन्धे लघुर्वक्त्रे शिथिलः सर्वसन्धिषु ।\nयदा स सादिनो वश्यः सङ्गृह्णीयात्तदा हयं ।। २८८.५२ ।।\n\nन त्यजेत् पश्चिमं पादं यदा साधुर्भवेत्तदा ।\nतदाकृष्टिर्व्विधातव्या पाणिभ्यामिह वल्गया ।। २८८.५३ ।।\n\nतत्र त्रिको यथा तिष्ठेदुद्ग्रीवोश्वः समाननः ।\nधरायां पश्चिमौ पादौ अन्तरीशे यदाश्रयौ ।। २८८.५४ ।।\n\nतदा सन्धारणं कुर्य्याद्गाठवाहञ्च मुष्टिना ।\nसहसैवं समाकृष्टो यस्तुरङ्गो न तिष्ठति ।। २८८.५५ ।।\n\nशरीरं विक्षिपन्तञ्च साधयेन्मण्डलभ्रमैः ।\nक्षिपेत् स्कन्धञ्च यो वाहं स च स्थाप्यो हि वल्गया ।। २८८.५६ ।।\n\nगोमयं लवणं मूत्रं क्कथितं मृत्समन्वितम् ।\nअङ्गलेपो मक्षिकादिदंशश्रमविनाशनः ।। २८८.५७ ।।\n\nमध्ये भद्रादिजातीनां मण्डो देयो हि सादिना ।\nदर्शनं भोततीक्षस्य निरुत्साहः क्षुधा हयः ।। २८८.५८ ।।\n\nयथा वश्यस्तथा शिक्षा विनश्यन्त्यतिवाहिताः ।\nअवाहिता न सिध्यन्ति तुङ्गवक्त्रांश्च वाहयेत् ।। २८८.५९ ।।\n\nसम्पीड्य जानुयुग्मेन स्थिरमुष्टिस्तुरङ्गमं ।\nगोमूत्राकुटिला वेणई पद्ममण्डलमालिका ।। २८८.६० ।।\n\nपञ्चोलूखलिका कार्य्या गर्वितास्तेऽतिकीर्त्तिताः८ ।\nसंक्षिप्तञ्चैव विक्षिप्तं कुञ्चितञ्च यथाचितम् ।। २८८.६१ ।।\n\nवल्गितावल्गितौ चैव षोढा चेत्थमुदाहृतम् ।\nविथीधनुःशतं यावदशीतिर्न्नवतिस्तथा ।। २८८.६२ ।।\n\nभद्रः सुसाध्यो वाजी स्यान्मन्दो दण्डैकमानसः ।\nमृगजङ्घो मृगो वाजी सङ्कीर्णस्तत्समन्वयात् ।। २८८.६३ ।।\n\nशर्क्करामधुलाजादः सुगन्धोऽस्व शुचिर्द्विजः ।\nतेजस्वी क्षत्रियश्चाश्वो विनीतो बुद्धिमांश्च यः ।। २८८.६४ ।।\n\nशूद्रोऽशुचिश्चलो मन्दो विरूपो विमतिः खलः ।\nवल्गया धार्य्यमाणोऽश्वो लालकं यश्च दर्शयेत् ।। २८८.६५ ।।\n\nधारासु योजनीयोऽसौ प्रग्रहग्रहमोक्षणैः ।\nअश्वादिलक्षणं वक्ष्ये शालिहोत्रो यथावदत् ।। २८८.६६ ।।\n\nइत्यादिमहापुराणे आग्नेये अश्ववाहनसारो नामाष्टाशीत्यधिकद्विशततमोऽध्यायः ।।"
  }
]
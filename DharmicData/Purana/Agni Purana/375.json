[
  {
    "text": "अग्निरुवाच\nवारणा मनसो ध्येये संस्थितिर्ध्यानवद् द्विधा ।\nमूर्त्तामूर्तहरिध्यानमनोधारणतो हरिः ।। ३७५.१ ।।\n\nयद्वाह्यावस्थितं लक्षअयं तस्मान्न चलते मनः ।\nतावत् कालं प्रदेशेषु धारणा मनसि स्थितिः ।। ३७५.२ ।।\n\nकालावधि परिच्छिन्नं देहे संस्थापितं मनः ।\nन प्रच्यवति यल्लक्ष्याद्धारणा साऽभिधीयते ।। ३७५.३ ।।\n\nधारणा द्वादशायामा ध्यानं द्वादशधारणाः ।\nध्यानं द्वादशकं यावत्समाधिरभिधीयते ।। ३७५.४ ।।\n\nधारणाभ्यासयुक्तात्मा यदि प्राणैर्विमुच्यते ।\nकुलैकविंशमुत्तार्य्य स्वर्य्याति परमं पदं ।। ३७५.५ ।।\n\nयस्मिन् यस्मिन् भवेदङ्गे योगिनां व्याधिसम्भवः ।\nतत्तदङ्गं धिया व्याप्य दारयेत्तत्त्वधारणं ।। ३७५.६ ।।\n\nआग्नेयी वारुणी चैव ऐशानी चामृतात्मिका ।\nसाग्निः शिखा फडन्ता च विष्णोः कार्य्या द्विजोत्तम ।। ३७५.७ ।।\n\nनाड़ीभिर्विकटं दिव्यं शूलाग्रं वेधयेच्छुभम् ।\nपादाङ्गुष्ठात् कपालान्तं रश्मिमण्डलमावृतं ।। ३७५.८ ।।\n\nतिर्य्यक्‌चाधोद्‌र्ध्वभागेभ्यः प्रयान्त्योऽतीव तेजसा ।\nचिन्तयेत् साध्केन्द्रस्तं यावत्सर्वं महामुने ।। ३७५.९ ।।\n\nभस्मीभूतं शरीरं स्वन्ततश्चैवोपसंहरेत् ।\nशीतश्लेष्मादयः पापं विनश्यन्ति द्विजातयः ।। ३७५.१० ।।\n\nशिरो धीरञ्च कारञ्च कण्ठं चाधोमुखे स्मरेत् ।\nध्यायेदच्छिन्नचित्तात्मा भूयो भूतेन चात्मना ।। ३७५.११ ।।\n\nस्फुरच्छीकरसंस्पर्शप्रभूते हिमगामिभिः ।\nधाराभिरखिलं विश्वमापूर्य्य भुवि चिन्तयेत् ।। ३७५.१२ ।।\n\nब्रह्मरन्ध्राच्च संक्षोभाद्यावदाधारमण्डलम् ।\nसुषुम्नान्तर्गतो बूत्वा संपूर्णेन्दुकृतालयं ।। ३७५.१३ ।।\n\nसंप्लाव्य हिमसंस्पर्श तोयेनामृतमूर्त्तिना ।\nक्षुत् पिपासाक्रमप्रायसन्तापपरिपीड़ितः ।। ३७५.१४ ।।\n\nधारयेद्वारुणीं मन्त्री तुष्ट्यर्थं चाप्यतन्त्रितः ।\nवारुणी धारणा प्रोक्ता ऐशानीधारणां श्रृषु ।। ३७५.१५ ।।\n\nव्योग्नि ब्रह्ममये पद्मे प्राणापणे क्षयङ्गते ।\nप्रसादं चिन्तयेद् विष्णोर्यावच्चिन्ता क्षयं गता ।। ३७५.१६ ।।\n\nमहाभावञ्चपेत् सर्व्वं ततो व्यापक ईश्वरः ।\nअर्द्धेन्दुं परमं शान्तं निराभासन्निरञ्जनं ।। ३७५.१७ ।।\n\nअसत्यं सत्यमाभाति तावत्सर्वं चराचरं ।\nयावत् स्वस्यन्दरूपन्तु न दृष्टं गुरुवक्त्रतः ।। ३७५.१८ ।।\n\nदृष्टे तस्मिन् परे तत्त्वे आब्रह्म सचराचरं ।\nप्रमातृमानमेयञ्च ध्यानहृत्पद्मकल्पनं ।। ३७५.१९ ।।\n\nमातृमोदकवत्सर्वं जपहोमार्चनादिकं ।\nविष्णुमन्त्रेण वा कुर्य्यादमृतां धारणां वदे ।। ३७५.२० ।।\n\nसंपूर्णेन्दुनिभं ध्यायेत् कमलं तन्त्रिमुष्टिगं ।\nशिरःस्थं चिन्तयेत् यत्नाच्छशाङ्गायुतवर्चसं ।। ३७५.२१ ।।\n\nसम्पूर्णमण्डलं व्योम्नि शिवकल्लोलपूर्णितं ।\nतथा हृत्‌कमले ध्यायेत्तन्मध्ये स्वतनुं स्मरेत् ।।\n\nसाधको विगतक्लेशो जायते दारणादिभिः ।। ३७५.२२ ।।\n\nइत्यादिमहापुराणे आग्नेये धारणा नाम पञ्चसप्तत्यधिकत्रिशततमोऽध्यायः ॥"
  }
]
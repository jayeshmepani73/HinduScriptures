[
  {
    "text": "अग्निपुराणम्\nवेदव्यासः"
  },
  {
    "text": "अग्निरुवाच\nचतुष्पादं धनुर्वेदं वदे पञ्चविधं द्विज ।\nरथनागाश्वपत्तीनां योधांश्चाश्रित्य कीर्त्तितं ।। २४९.१ ।।\n\nयन्त्रमुक्तं पाणिमुक्तं मुक्तसन्धारितं तथा ।\nअमुक्तं बाहुयुद्धञ्च पञ्चधा तत् प्रकीर्त्तितं ।। २४९.२ ।।\n\nतत्र शस्त्रास्त्रसम्पत्त्या द्विविंधं परिकीर्त्तितं ।\nऋजुमायाविभेदेन भूयो द्विविधमुच्यते ।। २४९.३ ।।\n\nक्षेपणी चापयन्त्राद्यैर्यन्त्रमुक्तं प्रकीर्त्तितं । \nशिलातोमरयन्त्राद्यं पाणिमुक्तं प्रकीर्त्तितं ।। २४९.४ ।।\n\nमुक्तसन्धारितं ज्ञेयं प्रासाद्यमपि यद्भवेत् ।\nखड्‌गादिकममुक्तञ्च नियुद्धं विगतायुधं ।। २४९.५ ।।\n\nकुर्य्याद्योग्यानि प्रात्राणि योद्‌धुमिच्छुर्ज्जितश्रमः ।\nधनुःश्रेष्ठानि युद्धानि प्रासमध्यानि तानि च ।। २४९.६ ।।\n\nतानि खड्‌गजघन्यानि बाहुप्रत्यवराणि च ।\nधनुर्वेदे गुरुर्विप्रः प्रोक्तो वर्णद्वयस्य च ।। २४९.७ ।।\n\nयुद्धाधिकारः शूद्रस्य स्वयं व्यापादि शिक्षया ।\nदेशस्थैः शङ्गरै राज्ञः कार्य्या युद्धे सहायता ।। २४९.८ ।।\n\nअह्गुष्ठगुल्फपाण्यङ्‌घ्र्यः श्लिष्टः स्युः सहिता यदि ।\nदृष्टं समपदं स्थानमेतल्लक्षणतस्तथा ।। २४९.९ ।।\n\nवाह्याङ्गुलिस्थितौ पादौ स्तब्धजानुबलावुभौ ।\nत्रिवतस्त्यन्तरास्थानमेतद्वैशाखमुच्यते ।। २४९.१० ।।\n\nहंसपङ्‌क्त्याकृतिसमे दृश्येते यत्र जानुनी ।\nचतुर्वितस्तिविच्छिन्ने तदे तन्मण्डलं स्मृतं ।। २४९.११ ।।\n\nहलाकृतिमयं यच्च स्तब्धजानूरुदक्षिणं ।\nवितस्त्यः पञ्च चविस्तारे तदालीढं प्रकीर्त्तितं ।। २४९.१२ ।।\n\nएतदेव विपर्य्यस्तं प्रत्यालीढमिति स्मृतं ।\nतिर्य्यग्भूतो भवेद्वामो दक्षिणोऽपि भवेदृजुः ।। २४९.१३ ।।\n\nगुल्फौ पार्ष्णिग्रहौ चैव स्थितौ पञ्चाङ्गुलान्त्रौ ।\nस्थानं जातं भवेदेतद् द्वादशाङ्गुलमायतं ।। २४९.१४ ।।\n\nऋजुजानुर्भवेद्वामो दक्षिणः सुप्रसारितः ।\nअथवा दक्षइणञ्जानु कुब्जं भवति निश्चलं ।। २४९.१५ ।।\n\nदण्डायतो भवेदेष चरणः सह जानुना ।\nएवं विकटमुद्दिष्टं द्विहस्तान्तरमायतं ।। २४९.१६ ।।\n\nजानुनी द्विगुणे स्यातामुत्तानौ चरणावुभौ ।\nअनेन विधियोगेन सम्पुटं परिकीर्त्तितं ।। २४९.१७ ।।\n\nकिञ्चिद्विवर्त्तितौ पादौ समदण्डायतौ स्थिरौ ।\nदृष्टमेव यथान्यायं षोडशाङ्गुलमायतं ।। २४९.१८ ।।\n\nस्वस्तिकेनात्र कुर्वीत प्रणामं प्रथमं द्विज ।\nकार्मुकं गृह्य वामेन वामणं दक्षिणकेन तु ।। २४९.१९ ।।\n\nवैशाखे यदि वा जाते स्थितौ वाप्यथवायतौ ।\nगुणान्तन्तु ततः कृत्वा कार्मके प्रियकार्मुकः ।। २४९.२० ।।\n\nअधः कटिन्तु धनुषः फलदेशन्तु पत्रिणः ।\nधरण्यां स्थापयित्वा त तोलयित्वा तथैव च ।। २४९.२१ ।।\n\nभुजाब्यामत्र कुब्जाभ्यां प्रकोष्ठाभ्यां शुभव्रत ।\nयस्य वाणं धनुः श्रेष्ठं पुङ्खदेशे च पत्रिणः ।। २४९.२२ ।।\n\nविन्यासो धनुषश्चैव द्वादशङ्गुलमन्तरं ।\nज्यया विशिष्टः कर्त्तव्यो नातिहीनो न चाधिकः ।। २४९.२३ ।।\n\nनिवेश्य कार्मुकं नाभ्यां नितम्बे शरसङ्करं ।\nउत्क्षिपेदुत्थितं हस्तमन्त्रेणाक्षिकर्णयोः ।। २४९.२४ ।।\n\nपूर्वेण मुष्टिना ग्राह्यस्तनाग्रे दक्षिणे शरः ।\nहरणन्तु ततः कृत्वा शीघ्रं पूर्वं प्रसारयेत् ।। २४९.२५ ।।\n\nनाभ्यन्तरा नैव वाह्या नोद्‌र्ध्वका नाधरा तथा ।\nन च कुब्जा न चोत्ताना न चला नातिवेष्टिता ।। २४९.२६ ।।\n\nसमा स्थैर्य्यगुणोपेता पूर्वदण्डमिव स्थिता ।\nछादयित्वा ततो लक्ष्यं पूर्व्वेणानेन मुष्टिना ।। २४९.२७ ।।\n\nउरसा तूत्थितो यन्ता त्रिकोणविनतस्थितः ।\nस्रस्तांशे निश्चलग्रीवो मयूराञ्चितमस्तकः ।। २४९.२८ ।।\n\nललाटनासावक्त्रांसाः कुर्य्युरश्वसमम्भवेत् ।\nअन्तरं त्र्यङ्गुलं ज्ञेयं चिवुकस्यांसकस्य च ।। २४९.२९ ।।\n\nप्रथमन्त्रयङ्गुलं ज्ञेयं द्वितीये द्व्यङ्गुलं स्मृतं ।\nतृतीयेऽङ्गुलमुद्दिष्टमायतञ्चिवुकांसयोः ।। २४९.३० ।।\n\nगृहीत्वा सायकं पुङ्खात्तर्ज्जन्याङ्गुष्ठकेन तु ।\nअनामया पुनर्गृह्य तथा मध्यमयापि च ।। २४९.३१ ।।\n\nतावदाकर्षयेद्वेगाद्यावद्वाणः सुपूरितः ।\nएवं विधमुपक्रम्य मोक्तव्यं विधिवत् खगं ।। २४९.३२ ।।\n\nदृष्टिमुष्टिहतं लक्ष्यं भिन्द्याद्वाणेन सुव्रत ।\nमुक्वा तु पश्चिमं हस्तं क्षिपेद्वेगेन पृष्ठतः ।। २४९.३३ ।।\n\nएतदुच्छेदमिच्छन्ति ज्ञातव्यं हि त्वया द्विज ।\nकर्पूरन्तदधः कार्य्यमाकृष्य तु धनुष्मता ।। २४९.३४ ।।\n\nऊद्‌र्ध्वं विमुक्तके कार्ये लक्षश्लिष्टन्तु मध्यमं ।\nश्रेष्ठं प्रकृष्टं विज्ञेयं धनःशास्त्रविशारदैः ।। २४९.३५ ।।\n\nज्येष्ठस्तु सायको ज्ञेयो भवेद्‌द्वादशमुष्टयः ।\nएकादश तथा मध्यः कनीयान्दशमुष्टयः ।। २४९.३६ ।।\n\nचतुर्हस्तं धनुः श्रेष्ठं त्रयः साद्‌र्धन्तु मध्यमं ।\nकनीयस्तु त्रयः प्रोक्तं नित्यमेव पदातिनः ।। २४९.३७ ।।\n\nअश्वे रथे गजे श्रेष्ठे तदेव परिकीर्त्तितं ।\n\nइत्यादिमहापुराणे आग्नेये धनुर्वेदो नाम ऊनपञ्जाशदधिकद्विशततमोऽध्यायः ।।"
  }
]
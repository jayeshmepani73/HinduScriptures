[
  {
    "text": "अग्निरुवाच\nअद्वैतब्रह्मविज्ञानं वक्ष्ये यद्भवतोऽगदत् ।\nशालग्रामे तपश्चक्रे वासुदेवार्चनादिकृत् ।। ३८०.१ ।। \nमृगसङ्गान्मृगो बूत्वा ह्यन्तकाले स्मरन् मृगं ।\nजातिस्मरो मृगस्त्यक्त्वा देहं योगात्स्वतोऽभवत् ।। ३८०.२ ।। \nअद्वैतब्रह्मभूतश्च जडवल्लोकमाचरत् ।\nक्षत्ताऽसौ वीरराजस्य विष्टियोगममन्यत ।। ३८०.३ ।। \nउवाह शिविकामस्य क्षत्तुर्वचनचोदितः ।\nगृहीतो विष्टिना ज्ञानी उवाहात्मक्षयाय तं ।। ३८०.४ ।। \nययौ जड़गतिः पश्चाद् ये त्वन्ये त्वरितं ययुः ।\nशीघ्रान् शीघ्रगतीन् दृष्ट्वा अशीघ्रं तं नृपोऽव्रवीत् ।। ३८०.५ ।। \nराजोवाच\nकिं श्रान्तोऽस्यल्पमध्वानं त्वयोढ़ा शिविका मम ।\nकिमायाससहो न त्वं पीवानसि निरीक्ष्यसे ।। ३८०.६ ।। \nब्राह्मण उवाच\nनाहं पीवान्न वैषोढ़ा शिविका भवतो मया ।\nन श्रान्तोऽस्मि न वायासो वोढव्योऽसि महीपते ।। ३८०.७ ।। \nभूमौ पादयुगन्तस्थौ जङ्‌घे पादद्वये स्थिते ।\nउरू जङ्घाद्वयावस्थौ तदाधारं तथोदरम् ।। ३८०.८ ।। \nवक्षःस्थलं तथा वाहू स्कन्धौ चोदरसंस्थितौ ।\nस्कन्धस्थितेयं शिविका मम भावोऽत्र किं कृतः ।। ३८०.९ ।। \nशिविकायां स्थितञ्चेदं देहं त्वदुपलक्षितं ।\nतत्र त्वमहमप्यत्र प्रोच्यते चेदमन्यथा ।। ३८०.१० ।। \nअहं त्वञ्च तथान्यं च भूतैरुह्याम पार्थिव ।\nगुणप्रवाहपतितो गुणवर्गो हि यात्ययं ।। ३८०.११ ।। \nकर्म्मवश्या गुणाश्चैते सत्वाद्याः पृथिवीपते ।\nअविद्यासञ्चितं कर्म तच्चाशेषेषु जन्तुषु ।। ३८०.१२ ।। \nआत्मा शुद्धोऽक्षरः शान्तो निर्गुणः प्रकृतेः परः ।\nप्रवृद्ध्यपचयौ नाम्य एकस्याखिलजन्तुषु ।। ३८०.१३ ।। \nयदा नोपचयस्तस्य यदा नापचयो नृप।\nतदा पीवानसीति त्वं कया युक्त्या त्वयेरितं ।। ३८०.१४ ।। \nभूजङ्घापादकट्‌यूरुजठरादिषु संस्थिता ।\nशिविकेयं तथा स्कन्धे तदा भावः समस्त्वया ।। ३८०.१५ ।। \nतदन्यजन्तुभिर्भूप शिविसोत्थानकर्मणा ।\nशैलद्रव्यगृहोत्थोपि पृथिवीसम्भवोपि वा ।। ३८०.१६ ।। \nयथा पुंसः पृथग्भावः प्राकृतैः करणैर्नृप ।\nसोढ़व्यः स महाभारः कतरो नृपते मया ।। ३८०.१७ ।। \nयद्द्रव्या शिविका चेयं तद्‌द्रव्यो भूतसंग्रहः ।\nभवतो मेऽखिलस्यास्य समत्वेनोपबृंहितः ।। ३८०.१८ ।। \nतच्छ्रु त्वोवाच राजा तं गृहीत्वाङ्‌घ्री क्षमाप्य च ।\nप्रसादं कुरु त्वक्त्वेमां शिविकां ब्रूहि श्रृण्वते ।\nयो भवान् यन्निमित्तं वा यदागमनकारणम् ।। ३८०.१९ ।। \nश्रूयतां कोहमित्येतद्वक्तु नैव च शक्यते ।\nउपभोगनिमित्तञ्च सर्वत्रागमनक्रिया ।। ३८०.२० ।। \nसुखदुःखोपभोगौ तु तौ देशाद्युपपादकौ ।\nधर्माघर्मोद्भवौ भोक्तुं जन्तुर्देशादिमृच्छति ।। ३८०.२१ ।। \nराजोवाच\nयोऽस्ति सोहमिति ब्रह्मन् कथं वक्तुं न शक्यते ।\nआत्मन्येष न दोषाय शब्कदोहमिति यो द्विज ।। ३८०.२२ ।। \nशब्दोहमित्रि दोषाय नात्मन्येष तथैव तत् ।\nअनात्मन्यात्मविज्ञानं शब्दो वा भ्रान्तिलक्षणः ।। ३८०.२३ ।। \nयदा समस्तदेहेषु पुमानेको व्यवस्थितः ।\nतदा हि को भवान् कोहमित्येतद्विफलं वचः ।। ३८०.२४ ।। \nत्वं राजा शिविका चेयं वयं वाहाः पुरःसराः ।\nअयञ्च भवतो लोको न सदेनन्नृपोच्यते ।। ३८०.२५ ।। \nवृक्षाद्दारु ततश्चेयं शिविका त्वदधिष्ठता ।\nका वृक्षसंज्ञा जातास्य दारुसंज्ञाथ वा नृप ।। ३८०.२६ ।। \nवृक्षारूढ़ो महाराजो नायं वदति चेतनः ।\nन च दारुणि सर्वस्त्वां ब्रवीति शिविकागतं ।। ३८०.२७ ।। \nशिविकादारुसङ्घातो रचनास्थितिसंस्थितः ।\nअन्विष्यतां नृपश्रेष्ट तद्भेदे शिविका त्वया ।। ३८०.२८ ।। \nपुमान् स्त्री गौरयं वाजी कुञ्जरो विहगस्तरुः ।\nदेहेषु लोकसंज्ञेयं विज्ञेया कर्महेतुषु ।। ३८०.२९ ।। \nजिह्वा व्रवीत्यहमिति दन्तौष्ठौ तालुकं नृप ।\nएते नाहं यतः सर्व्वेवाङ्निपादनहेतवः ।। ३८०.३० ।। \nकिं हेतुभिर्वदत्येषा वागेवाहमिति स्वयं ।\nतथापि वाङ्नाहमेतदुक्तं मिथ्या न युज्यते ।। ३८०.३१ ।। \nपिण्डः पृथग्‌ यतः पुंसः शिरःपाय्वादिलक्षणः ।\nततोऽहमिति कुत्रैतां संज्ञां राजन् करोम्यहं ।। ३८०.३२ ।। \nयदन्योऽस्ति परः कोपि मत्तः पार्थिवसत्तम ।\nतदेषोहमयं चान्यो वक्तुमेवमपीष्यते ।। ३८०.३३ ।। \nपरमार्थभेदो न नगो न पशुर्नच पादपः ।\nशरीराश्च विभेदाश्च य एते कर्मयोनयः ।। ३८०.३४ ।। \nयस्तु राजेत् यल्लोके यच्च राजभटात्मकम् ।\nतच्चान्यच्च नृपेत्थन्तु न सत् सम्यगनामयं ।। ३८०.३५ ।। \nत्वं राजा सर्वलोकस्य पितुः पुत्रो रिपोरिपुः ।\nपत्न्याः पतिः पिता सूनोः कस्त्वां भूप वदाम्यहं ।। ३८०.३६ ।। \nत्वं किमेतच्छिरः किन्नु शिरस्तव तथोदरं ।\nकिमु पादादिकं त्वं वै तवैतत् किं महीपते ।। ३८०.३७ ।। \nसमस्तावयवेभ्यस्त्वं पृथग्भूतो व्यवस्थितः ।\nकोहमित्यत्र निपुणं भूत्वा चिन्तय पार्थिव ।। \nतच्छ्रत्वोवाच राजा तमवधूतं द्विजं हरिं ।। ३८०.३८ ।। \nश्रेयोऽर्थमुद्यतः प्रष्ट्रं कपिलर्षिमहं द्विज ।\n\nतस्याशः कपिलर्षेस्त्वं मत् कृते ज्ञानदो भुवि ।। \nज्ञानवीच्युदधेर्यस्माद्यच्छ्रेयस्तच्च मे वद ।। ३८०.३९ ।। \nब्राह्मण उवाच\nभूयः पृच्छसि किं श्रेयः परमार्थन्न पृच्छसि ।\nश्रेयांस्यपरमार्थानि अशेषाण्येव भूपते ।। ३८०.४० ।। \nदेवताराधनं कृत्वा धनसम्पत्तिमिच्छति ।\nपुत्रानिच्छति राज्यञ्च श्रेयस्तस्यैव किं नृपः ।। ३८०.४१ ।। \nविवेकिनस्तु संयोगः श्रेयो यः परमात्मनः ।\nयज्ञादिका क्रिया न स्यात् नास्ति द्रव्योपपत्तिता ।। ३८०.४२ ।। \nपरमार्थात्मनोर्योगः परमार्थ इतीष्यते ।\nएको व्यापी समः शुद्धो निर्गुणः प्रकृतेः परः ।। ३८०.४३ ।। \nजन्मवृद्ध्यादिरहित आत्मा सर्वगतोऽव्ययः ।\nपरं ज्ञानमयोऽसङ्गी गुणजात्यादिभिर्विभुः ।। ३८०.४४ ।। \nनिदाघऋतुसंवादं वदामि द्विज तं श्रृणु२ ।\nऋतुर्ब्रह्मसुतो ज्ञानी तच्छिष्योऽभूत् पुलत्स्यजः ।। ३८०.४५ ।। \nनिदाघः प्राप्तविद्योऽस्मान्नगरे वै पुरे स्थितः ।\nदेविकायास्तटे तञ्च तर्कयामास वै ऋतुः ।। ३८०.४६ ।। \nदिव्ये वर्षसहस्रेऽगान्निदाघमवलोकितुं ।\nनिदाघो वैश्वदेवान्ते भुक्त्वान्नं शिष्यमब्रवीत् ।। \nभुक्तन्ते तृप्तिरुत्पन्ना तुष्टिदा साऽक्षया यतः ।। ३८०.४७ ।। \nऋतुरुवाच ।\nक्षुदस्ति यस्य भुक्तेऽन्ने तुष्टिर्ब्राह्मण जायते ।\nन मे क्षुदभवत्तृप्तिं कस्मात्त्वं परिपृच्छसि ।। ३८०.४८ ।। \nक्षुत्तृष्णे देहधर्म्माख्ये न ममैते यतो द्विज ।\nपृष्टोहं यत्त्वाया ब्रूयां३ तृप्तिरस्त्येव मे सदा ।। ३८०.४९ ।। \nपुमान् सर्वगतो व्यापी आकाशवदयं यतः ।\nअतोऽहं प्रत्यगात्मास्मीत्येतदर्थे भवेत् कथं४ ।। ३८०.५० ।। \nसोऽहं गान्ता५ न चागन्ता नैकदेशनिकेतनः ।\nत्वं चान्यो न भवेन्नापि नान्यस्त्वक्तोऽस्मि वा प्यहं ।। ३८०.५१ ।। \nमृण्मयं हि गृहं यद्वन्मृदालिप्तं स्थिरीभबेत् ।\nपार्थिवोऽयं तथा देहः पार्थिवैः परमाणुभिः ।। ३८०.५२ ।। \nऋतुरस्मि तवाचार्य्यः प्रज्ञादानाय ते द्विज ।\nइहागतोऽहं यास्यामि परमार्थस्तवोदितः ।। ३८०.५३ ।। \nएकमेवमिदं विद्धि न भेदः सकलं जगत् ।\nवासुदेवाभिधेयस्य स्वरूपं परमात्मनः ।। ३८०.५४ ।। \nऋतुर्वर्षसहस्रान्ते पुनस्तन्नगरं ययौ ।\nनिदाघं नगरप्रान्ते एकान्ते स्थितमव्रवीत् ।। \nएकान्ते स्थीयते कस्मान्निदाघं ऋतुरव्रवीत् ।। ३८०.५५ ।। \nनिदाघ उवाच\nभो विप्र जनसंवादो महानेष नरेश्वर ।\nप्रविवीक्ष्य पुरं रम्यं तेनात्र स्थीयते मया ।। ३८०.५६ ।। \nऋतुरुवाच\nनराधिपोऽत्र कतमः कतमश्चेतरो जनः ।\nकथ्यतां मे द्विजश्रेष्ठ त्वमभिज्ञो द्विजोत्तम ।। ३८०.५७ ।। \nयोऽयं गजेन्द्रमुन्मत्तमद्रिश्रृङ्गसमुत्थितं ।\nअधिरूढ़ो नरेन्द्रोऽयं परिवारस्तथेतरः६ ।। ३८०.५८ ।। \nगजो योऽयमधो ब्रह्मन्नुपर्य्येष स भूपतिः ।\nऋतुराह गजः कोऽत्र राजा चाह निदाघकः ।। ३८०.५९ ।। \nऋतुर्निदाघ आरुढ़ो दृष्टान्तं पश्य वाहनं ।\nउपर्य्यहं यथा राज त्वमधः कुञ्जरो यथा ।। ३८०.६० ।। \nऋतुः७ प्राह निदाघन्तं कतमस्त्वामहं वदे ।\nउक्तो निदाघस्तन्नत्वा प्राह मे त्वं गुरुर्घ्रुवम् ।। ३८०.६१ ।। \nनात्यस्माद्‌द्वैतसंस्कारसंस्कृतं मानसं तथा ।\nऋतुः प्राह निदाघन्तं ब्रह्मज्ञानाय चागतः ।\nपरमार्थं सारभूतमद्वैतं दर्शितं मया ।। ३८०.६२ ।। \nब्राह्मण उवाच\nनिदाघोऽप्युपदेशेन तेनाद्वैतपरोऽभवत् ।\nसर्वभूतान्यभेदेन ददृशे स तदात्मनि ।। ३८०.६३ ।। \nअवाप मुक्ति ज्ञानात्स तथा त्वं मुक्तिमाप्स्यसि ।\nएकः समस्तं त्वञ्चाहं विष्णुः सर्वगतो यतः ।। ३८०.६४ ।। \nपीतनीलादिभेदेन यथैकं दृश्यते तमः ।\nभ्रान्तिदृष्टिभिरात्मापि तथैकः स पृथक् पृथक् ।। ३८०.६५ ।। \nअग्निरुवाच\nमुक्तिं ह्यवाप भवतो ज्ञानसारेण भूपतिः८ ।\nसंसाराज्ञानवृक्षारिज्ञानं ब्रह्मेति चिन्तय ।। ३८०.६६ ।। \nइत्यादिमहापुराणे आग्नेये अद्वैतब्रह्मविज्ञानं नामाशीत्यधिकत्रिशततमोऽध्यायः ॥"
  }
]
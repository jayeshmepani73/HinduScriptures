[
  {
    "text": "अग्निरुवाच\nशब्दार्थयोरलङ्कारो द्वावलङ्कुरुते समं ।\nएकत्र निहितो हारः स्तनं ग्रीवामिव त्रियाः ।। ३४५.१ ।।\n\nप्रशस्तिः कान्तिरौचित्यं संक्षेपो यावदर्थता ।\nअबिव्यक्तिरिति व्यक्तं षड्‌भेदास्तस्य जाग्रति ।। ३४५.२ ।।\n\nप्रशस्तिः परवन्मर्म्मद्रवीकरणकर्म्मणः ।\nवाचो युक्तिर्द्विधा सा च प्रेमोक्तिस्तुतिभेदतः ।। ३४५.३ ।।\n\nप्रेमोक्तिस्तुतिपर्य्यायौ प्रियोक्तिगुणकीर्त्तने ।\nकान्तिः सर्व्वमनोरुच्यवाच्यवाचकसङ्गतिः ।। ३४५.४ ।।\n\nयथा वस्तु तथा रीतिर्यथा वृत्तिस्तथा रसः ।\nउर्ज्जस्विमृदुसन्दर्भादौचित्यमुपजायते ।। ३४५.५ ।।\n\nसंक्षेणो वाचकैरस्पैर्वहोरर्थस्य संग्रहः ।\nअन्यूनाधिकता शब्दवस्तुनोर्यावदर्थता ।। ३४५.६ ।।\n\nप्रकटत्वमभिव्यक्तिः श्रुतिराक्षेप इत्यपि ।\nतस्या भेदौ श्रुतिस्तत्र शब्दं स्वार्थसमर्पणम् ।। ३४५.७ ।।\n\nभवेन्नैमित्तिकी पारिभाषिकी द्विविधैव सा ।\nसङ्केतः परिभाषेति ततः स्यात् पारिभाषिकी ।। ३४५.८ ।।\n\nमुख्यौपचारिकी चेति सा च सा च द्विधा द्विधा ।\nस्वाभिधेयस्खलद्‌वृत्तिरमुख्यार्थस्य वाचकः ।। ३४५.९ ।।\n\nयया शब्दो निमित्तेन केनचित्सौपचारिकी ।\nसा च लाक्षणिकी गौणी लक्षणागुणयोगतः ।। ३४५.१० ।।\n\nअभिधेयाविनाभूता प्रतीतिर्ल्लक्षणोच्यते ।\nअभिधेयेन सम्बन्धात्सामीप्यात्समवायतः ।। ३४५.११ ।।\n\nवैपरीत्यात्‌क्रियायोगाल्लक्षणा पञ्चधा मता ।\nगौणीगुणानामानन्त्यादनन्ता तद्विवक्षया ।। ३४५.१२ ।।\n\nअन्यधर्म्मस्ततोऽन्यत्र लोकसीमानुरोधिना ।\nसम्यगाधीयते यत्र स समाधिरिह स्मृतः ।। ३४५.१३ ।।\n\nश्रुतेरलभ्यमानोऽर्थो यस्माद्भाति सचेतनः ।\nस आक्षएपो ध्वनिः स्याच्च ध्वनिना व्यज्यते यतः ।। ३४५.१४ ।।\n\nशब्देनार्थेन यत्रार्थः कृत्वा स्वयमुपार्जनम् ।\nप्रतिषेध इवेष्टस्य यो विशेषोऽभिधित्सया ।। ३४५.१५ ।।\n\nतमाक्षेपं ब्रुवन्त्यत्र स्तुतं स्तोत्रमिदं पुनः ।\nअधिकारादपेतस्य वस्तुनोऽन्यस्य या स्तुतिः ।। ३४५.१६ ।।\n\nयत्रोक्तं गम्यते नार्थस्तत्‌समानविशेषणं ।\nसा समासोक्तिरुदिता सङ्‌क्षेपार्थतया बुधैः ।। ३४५.१७ ।।\n\nअपह्नुतिरपह्नुत्य किञ्चिदन्यार्थसूचनम् ।\nपर्य्यायोक्तं यदन्येन प्रकारेणाभिधीयते ।। ३४५.१८ ।।\n\nएषामेकंतमस्येव समाख्या ध्वनिरित्यतः ।। ३४५.१९ ।।\n\nइत्यादिमहापुराणे आग्नेये अलङ्कारे शब्दार्थालङ्कारनिरूपणं नाम पञ्चचत्वारिशदधिकत्रिशततमोऽध्यायः ।।"
  }
]
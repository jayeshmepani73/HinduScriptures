[
  {
    "text": "भगवानुवाच\nचण्डी विंशतिबाहुः स्याद्‌बिभ्रती दक्षिणैः करः।\nशूलासिशक्तिचक्राणि पाशं खेटायुधाभयम् ॥ १ ॥ \nडमरुं शक्तिकां वामैर्न्नागपाशञ्च खेटकम्। \nकुठाराङ्कुशचापांश्च घण्टाध्वजगदांस्तथा ॥ २ ॥ \nआदर्शमुद्‌गरान् हस्तैश्चण्डी वा दशबाहुका। \nतदधो महिषश्छिन्नमूर्द्धा पातितमस्तकः ॥ ३ ॥ \nशस्त्रोद्यतकरः क्रुद्धस्तद्‌ग्रीवासम्भवः पुमान्। \nशूलहस्तो वमद्रक्तो रक्तस्रङ्‌मूर्द्धजेक्षणः ॥ ४ ॥ \nसिहेनास्वाद्यमानस्तु पाशबद्धो गले भृशम्। \nयाम्याङ्घ्न्याक्रान्तसिहा च सव्याङघ्निर्नीचगासुरे ॥ ५ ॥ \nचण्डिकेयं त्रिनेत्रा च सशस्त्रा रिपुमर्द्दनी। \nनवपद्मात्मके स्थाने पूज्या दुर्गा स्वमूर्त्तितः ॥ ६ ॥ \nआदौ मध्ये तथेन्द्रादौ नवतत्त्वात्मभिः क्रमात्। \nअष्टादशभुजैका तु दक्षे मुण्डं च खेटकम् ॥ ७ ॥ \nआदर्शतर्जनीचापं ध्वजं डमरुकं तथा। \nपाशं वामे बिभ्रती च शक्तिमुद्गरशूलकम् ॥ ८ ॥ \nवज्रखड्‌गाङ्कुशशरान् चक्रन्देवी शलाकया। \nएतैरेवायुधैर्युक्ता शेषाः षोडशबाहुकाः ॥ ९ ॥ \nडमरुं तर्जनीं त्यक्त्वा रुद्रचण्डादयो नव। \nरुद्रचण्डा प्रचण्डा च चण्डोग्रा चण्डनायिका ॥ १० ॥ \nचण्डा चण्डवती चैव चण्डरूपातिचण्डिका। \nउग्रचण्डा च मध्यस्था रोचनाभारुणासिता ॥ ११ ॥ \nनीला शुक्ला धूम्रिका च पीता श्वेता चसिहगाः। \nमहीषोथ पुमान् शस्त्री तत्‌कचग्रहमुष्टिकाः ॥ १२ ॥ \nआलीढा नव दुर्गाः स्युः स्थाप्याः पुत्रादिवृद्धये। \nतथा गौरी चण्डिकाद्या कुण्ढ्यक्षररदाग्निधृक् ॥ १३ ॥ \nसैव स्म्भा वने सिद्धाऽग्निहीना ललिता तथा। \nस्कन्धमूर्द्धकरा वामे द्वितीये धृतदर्प्पणा ॥ १४ ॥ \nयाम्ये फलाञ्जलिहस्ता सौभाग्या तत्र चोर्ध्विका। \nलक्ष्मीर्याम्यकराम्भोजा वामे श्रीफलसंयुता ॥ १५ ॥ \nपुस्ताक्षमालिकाहस्ता वीणाहस्ता सरस्वती। \nहुम्भाब्जहस्ता श्वेताभा मकरोपरि जाह्नवी ॥ १६ ॥ \nकूर्म्मगा यमुना कुम्भकरा श्यामा च पूज्यते। \nसवीणस्तुम्बुरुः शुक्लः शूली मात्रग्रतो वृषे ॥ १७ ॥ \nगौरी चतुर्मुखी ब्राह्मी अक्षमालासुरान्विता। \nकुण्डक्षपात्रिणी वामे हंसगा शाङ्करी सिता ॥ १८ ॥ \nशरचापौ दक्षिणेऽस्यावामे चक्रं धनुर्वृषे। \nकौमारी शिखिगा रक्ता शक्तिहस्ता द्विबाहुका ॥ १९ ॥ \nचक्रशङ्खधरा सव्ये वामे लक्ष्मीर्गदाव्जधृक्। \nदण्डशङ्खासि गदया वाराही महिषस्थिता ॥ २० ॥ \nऐन्द्री वामे वज्रहस्ता सहस्राक्षी तु सिद्धये। \nचामुण्डा कोटरक्षीस्यान्निर्म्मंसा तु त्रिलोचना ॥ २१ ॥ \nनिर्म्मांसा अस्थिसारा वा ऊर्ध्वकेशी कृशोदरी। \nद्वीपिचर्म्मधरावामे कपालं पट्टिशङ्करे ॥ २२ ॥ \nशूलं कर्त्री दक्षिणेऽस्याः शवारूढास्थिभूषणा। \nविनायको नराकारो बृहत्‌कुक्षिर्गजाननः ॥ २३ ॥ \nबृहच्छुण्डो ह्युपवीती मुखं सप्तकलं भवेत्। \nविस्ताराद्दैर्घ्यतश्चैव शुण्डं षट्‌त्रिशदङ्गुलम् ॥ २४ ॥ \nकला द्वादश नाडी तु ग्रीवा सार्द्धकलोच्छिता। \nषट्‌त्रिंशदङ्गुलं कण्ठं गुह्यमध्यर्द्धमङ्गुलम् ॥ २५ ॥ \nनाभिरूरू द्वादशञ्च जङ्घे पादे तु दक्षिणे। \nस्वदन्तं परशुं वामे लड्डुकञ्चोत्पलं शये ॥ २६ ॥ \nसुमुखी च विडालाक्षी पार्श्वे स्कन्दो मयुरगः। \nस्वामी शाखो विशाखश्च द्विभुजो बालरूपधृक् ॥ २७ ॥ \nदक्षे शक्तिः कुक्कुटोथ एकवक्त्रोथ षण्मुखः। \nषड्भुजो वा द्वादशभिर्ग्रामेरण्ये द्विबाहुकः ॥ २८ ॥ \nशक्तीषुपाशनिस्त्रिंशतोत्रदोस्तर्जनीयुतः। \nशक्त्या दक्षिणहस्तेषु षट्‌सु वामे करे तथा ॥ २९ ॥ \nशिखिपिच्छन्धतुः खेटं पताकाभयकुक्कुटे। \nकपालकर्तरीशूलपाशेभृद्याम्यसौम्ययोः ॥ ३० ॥ \nगजचर्म्मभृदूर्ध्वास्यपादा स्याद् रुद्रचर्चिका। \nसैव चाष्टभुजा देवी शिरोडमरुकान्विता ॥ ३१ ॥ \nतेन सा रुद्रचामुण्डा नाटेश्वर्य्यथ नृत्यती। \nइयमेव महालक्ष्मीरुपविष्टा चतुर्मुखी ॥ ३२ ॥ \nनृवाजिमहिषेभांश्च खादन्ती च करे स्थितान्। \nदशबाहुस्त्रिनेत्रा च शस्त्रासिडमरुत्रिकम् ॥ ३३ ॥ \nबीभ्रती दक्षिणे हस्ते घण्टां च खेटकम्। \nखट्‌वाङ्गं च त्रिशूलञ्च सिद्धचामुण्डकाह्वया ॥ ३४ ॥ \nसिद्धयोगेश्वरी देवी सर्वसिद्धिप्रदायिका। \nएतद्रूपा भवेदन्या पाशाङ्कुशयुतारुणा ॥ ३५ ॥ \nभैरवी रूपविद्या तु भुजैर्द्वादशभिर्युता। \nएताः श्मशानजा रौद्रा अम्बाष्टकमिदं स्मृतम् ॥ ३६ ॥ \nक्षमा शिवावृता वृद्धा द्विभुजा विवृतानना। \nदन्तुरा क्षेमकारी स्याद्‌भूमौ जानुकरा स्थिता ॥ ३७ ॥ \nयक्षिण्यः स्तब्धदीर्घाक्षाः शाकिन्यो वक्रदृष्टयः ।\nपिङ्गाक्षाः स्युर्म्महारम्या रूपिण्योप्सरसः सदा ॥ ३८ ॥ \nसाक्षमाली त्रिशूली च नन्दीशो द्वारपालकः।"
  },
  {
    "text": "महाकालोसिमुण्डी स्याच्छूलखेटकवांस्तथा ॥ ३९ ॥ \nकृशो भृङ्गी च नृत्यन् वै कूष्माण्डस्थूलखर्ववान्। \nगजगोकर्णवक्त्राद्या वीरभद्रादयो गणाः ॥ ४० ॥ \nघण्टाकर्णोष्टदशदोः पापरोगं विदारयन्। \nवज्रासिदण्डचक्रेषुमुषलाङ्कुशमुद्गरान् ॥ ४१ ॥ \nदक्षिणे तर्जनीं खेटं शक्तिं मुण्डञ्च पाशकम्। \nचापं घण्टा कुठारश्च द्वाभ्याञ्चैव त्रिशूलकम् ॥ ४२ ॥ \nघण्टामालाकुलो देवो विस्फोटकविमर्दनः ॥ ४३ ॥ \nइत्यादिमहापुराणे आग्नेये देवीप्रतिमालक्षणं नाम पञ्चाशोऽध्यायः।"
  }
]
[
  {
    "text": "राजधर्माः"
  },
  {
    "text": "पुष्कर उवाच\nवक्ष्येऽन्तः पुरचिन्तां च धर्माद्याः पुरुषार्थकाः ।\nअन्योन्यरक्षया तेषां सेवा कार्या स्त्रिया नृपैः ।। २२४.१ ।।\n\nधर्ममूलोऽर्थविटपस्तथा कर्म्मफलो महान् ।\nत्रिवर्गपादपस्तत्र रक्षया फलभाग्‌ भवेत् ।। २२४.२ ।।\n\nकामाधीनाः१ स्त्रियो राम तदर्थं रत्नसङ्‌ग्रहः ।\nसेव्यास्ता नातिसेव्यास्च भूभुजा विषयैषिणा ।। २२४.३ ।।\n\nआहारो मैथुनन्निद्रा सेव्या नाति हि रुग्‌ भवेत् ।\nमञअचाधिकारे२ कर्त्तव्याः स्त्रियः सेव्याः स्वरामिकाः३ ।। २२४.४ ।।\n\nदुष्टान्याचरते४ या तु नाभिनन्दति तत्कथां।\nऐक्यं द्विषद्भिर्व्रजति गर्वं वहति चोद्धता ।। २२४.५ ।।\n\nचुम्बिता मार्ष्टि वदनं दत्तन्न बहु मन्यते ।\nस्वपित्यादौ प्रसुप्तापि तथा पश्चाद्विबुध्यते ।। २२४.६ ।।\n\nस्पृष्टा धुनोति गात्राणि गात्रञ्च विरुणाद्धि या ।\nईषच्छृणोति वाक्यानि प्रियाण्यपि पराङ्‌मुखी ।। २२४.७ ।।\n\nन पश्यत्यग्रदत्तन्तु जघनञ्च निगूहति ।\nदृष्टे विवर्णवदना मित्रेष्वथ पराङ्मुखी५ ।। २२४.८ ।।\n\nतत्कामितासु च स्त्रीसु मध्यस्थेव च लक्ष्यते ।\nज्ञातमण्डनकालापि न करोति च मण्डनं ।। २२४.९ ।।\n\nया सा विरक्ता तान्त्यक्त्वा सानुरागां स्त्रियम्भजेत्६ ।\nदृष्ट्वैव हृष्टा भवति वीक्षिते च पराङ्‌मुखी ।। २२४.१० ।।\n\nदृश्यमाना तथान्यत्र दृष्टिं क्षिपति चञ्चलां ।\nतथाप्युपावर्त्तयितुं नैव शक्रोत्यशेषतः ।। २२४.११ ।।\n\nविवृणीति तथाह्गानि स्वस्या गुह्यानि भार्गव ।\nगहितञ्च तथैवाङ्गं प्रयत्नेन निगूहति ।। २२४.१२ ।।\n\nतद्दर्शने च कुरुते वालालिड्गनचुम्बनं ।\nआभाष्यमाणा भवति सत्यवाक्या तथैव च ।। २२४.१३ ।।\n\nस्पृष्टा पुलकितैरङ्गैः स्वेदेनैव च भज्यते ।\nकरोति च तथा राम सुलभद्रव्ययाचनं ।। २२४.१४ ।।\n\nततः स्वल्पमपि प्राप्य करोति परमां मुदं ।\n नामसङ्कीर्त्तनादेव मुदिता बहु मन्यते ।। २२४.१५ ।।\n\nकरकजाङ्काङ्कितान्यस्य फलानि प्रेषयत्यपि ।\nतत्प्रेषितञ्च हृदये विन्यसत्यपि चादरात् ।। २२४.१६ ।।\n\nआलिङ्गनैश्च गात्राणि लिम्पतीवामृतेन या ।\nसुप्ते स्वपित्यथादौ च तथा तस्य विबुध्यते ।। २२४.१७ ।।\n\nउरू स्पृशति चात्यर्थं सुप्तञ्चैनं विबुध्यते ।\nकपित्थचूर्णयोगेन तथा दध्नः स्रजा तथा ।। २२४.१८ ।।\n\nघृतं सुगन्धि भवति दुग्धैः क्षिप्तैस्तथा यवैः ।\nभोज्यस्य कल्पनैवं स्याद्‌गन्धमुक्तिः प्रदर्श्यते ।। २२४.१९ ।।\n\nशौचमाचमनं राम तथैव च विरेचनं ।\nभावना चैव पाकश्च बोधनं धूपनन्तथा ।। २२४.२० ।।\n\nवासनञ्चैव निर्द्दिष्टं कर्म्माष्टकमिदं स्मृतं ।\nकपित्थविल्वजम्वाम्रकरवीरकपल्लबैः ।। २२४.२१ ।।\n\nकृत्वोदकन्तु यद्‌द्रव्यं शौवितं शौचनन्तु तत् ।\nतेषामभावे शौचन्तु मृगदर्पाम्भसा भवेत् ।। २२४.२२ ।।\n\nनखं कुष्ठं घनं मांसी स्पृक्कशैलेयजं जलं ।\nतथैव कुङ्कुमं लाक्षा चन्दनागुरुनीरदं७ ।। २२४.२३ ।।\n\nसरलं देवकाष्ठञ्च८ कर्पूरं कान्तया सह ।\nबालः कुन्दुरुकश्चैव गुग्गुलुः श्रीनिवासकः ।। २२४.२४ ।।\n\nसह सर्जरसेनैवं धूपद्रव्यैकविंशतिः ।\nधूपद्रव्यगणादस्मादेकविंशाद्यथेच्छया ।। २२४.२५ ।।\n\nद्वे द्वे द्रव्ये समादाय सर्जभागैर्न्नियोजयेत् ।\nनखपिण्याकमलयैः संयोज्य मधुना तथा ।। २२४.२६ ।।\n\nधूपयोगा भवन्तीह यथावत् स्वेच्छया कृताः ।\nत्वचन्नाडीं फलन्तैलं कुङ्कुमं ग्रन्थिपर्वकं९ ।। २२४.२७ ।।\n\nशैलेयन्तगरं क्रान्तां चोलङ्कर्पूरमेव च१० ।\nमासीं सुराञ्च कुष्ठञ्च स्नानद्रव्याणि निर्दिशेत् ।। २२४.२८ ।।\n\nएतेभ्यस्तु समादाय द्रव्यत्रयमथेच्छया । \nमृगदर्पयुतं स्नानं कार्यं कन्दर्पवर्द्धनं ।। २२४.२९ ।।\n\nत्वङ्‌मुरानलदैस्तुल्यैर्वालकार्द्धसमायुतैः।\nस्नानमुत्पलगन्धि स्यात् सतैलं कुङ्कुमायते ।। २२४.३० ।।\n\nजातीपुष्पसुगन्धि स्यात् तगरार्द्धेन योजितं ।\nसद्ध्यामकं स्याद्वकुलैस्तुल्यगन्धि मनोहरं ।। २२४.३१ ।।\n\nमञ्जिष्ठान्तगरं चोलं त्वचं चव्याघ्रनखं नखं ।\nगनधपत्रञ्च विन्यस्य गन्धतैलं भवेच्छुभं ।। २२४.३२ ।।\n\nतैलं निपीडितं राम तिलैः पुष्पाधिवासितैः ।\nवासनात् पुष्पसट्टशं गन्धेन तु भवेद् ध्रुवं ।। २२४.३३ ।।\n\nएलालवङ्गकक्कोलजातीफलनिशाकराः ।\nजातीपत्रिकया सार्द्धं स्वतन्त्रा मुखवासकाः ।। २२४.३४ ।।\n\nकर्पूरं कुङ्कुमं कान्ता मृगदर्पं हरेणुकं ।\nकक्कोलैलालवङ्गञ्च जाती कोशकमेव च ।। २२४.३५ ।।\n\nत्वक्‌पत्रं त्रुटिमुस्तौ च लतां कस्तूरिकं तथा ।\nकण्टकानि लवङ्गस्य फलपत्रे च जातितः ।। २२४.३६ ।।\n\nकटुकञ्च११ फलं राम कार्षिकाण्युपकल्पयेत् ।\nतच्चूर्णे खदिरं सारं दद्यात्तुर्यं तु वासित१२ ।। २२४.३७ ।।\n\nसहकाररसेनास्मात् कर्त्तव्या गुटिकाः शुभाः१३ ।\nमुखे न्यस्ताः सुगन्धास्ता मुखरोगविनाशनाः ।। २२४.३८ ।।\n\nपूगं प्रक्षालितं सम्यक् पञ्चपल्लववारिणा ।\nशक्त्या तु गुटिकाद्रव्यैर्वासितं मुखवासकं ।। २२४.३९ ।।\n\nकटुकं दन्तकाष्ठञ्च गोमूत्रे वासितं त्र्यहं । \nकृतञ्च पूगवद्राम मुखसौगन्धिकारकं ।। २२४.४० ।।\n\nत्वक्‌पथ्ययोः समावंशौ शशिभागार्द्धसंयुतौ ।\nनागवल्लीसमो भाति मुखवासो मनोहरः ।। २२४.४१ ।।\n\nएवं कुर्य्यात् सदा स्त्रीणं रक्षणं पृथिवीपतिः ।\nन चासां विश्वसेज्जातु पुत्रमातुर्विशेषतः ।। २२४.४२ ।।\n\nन स्वपेत् स्त्रीगृहे रात्रौ विश्वासः कृत्रिमो भवेत् ।\n\nइत्यादिम्हापुराणे आग्नेये स्त्रीरक्षादिकामशास्त्रं नाम चतुर्विंशत्यधिकद्विशततमोऽध्यायः ।"
  }
]
[
  {
    "text": "नक्षत्रचक्रं"
  },
  {
    "text": "ईश्वर उवाच\nअथ चक्रं प्रवक्ष्यामि यात्रादौ च फलप्रदम्  ।१३६.००१\nअश्विन्यादौ लिखेच्चक्रं त्रिनाडीपरिभूषितं  ॥१३६.००१\nअश्विन्यार्द्रादिभिः पूर्वा ततश्चोत्तरफल्गुनी  ।१३६.००२\nहस्ता ज्येष्ठा तथा मूलं वारुणं चाप्यजैकपात् ॥१३६.००२\nनाडीयं प्रथमा चान्या याम्यं मृगशिरस्तथा  ।१३६.००३\nपुष्यं भाग्यन्तथा चित्रा मैत्रञ्चाप्यं च वासवं  ॥१३६.००३\nअहिर्बुध्न्यं तृतीयाथ कृत्तिका रोहिणी ह्यहिः  ।१३६.००४\nचित्रा स्वाती विशाखा च श्रवणा रेवती च भं  ॥१३६.००४\nनाडीत्रितयसंजुष्टग्रहाज्ज्ञेयं शुभाशुभं  ।१३६.००५\nचक्रम्फणीश्वरन्तत्तु[१] त्रिनाडीपरिभूषितं  ॥१३६.००५\nरविभौमार्कराहुस्थमशुभं स्याच्छुभं परं  ।१३६.००६\nदेशग्रामयुता भ्रातृभार्याद्या एकशः शुभाः  ॥१३६.००६\nअ, भ, कृ, रो, मृ, आ, पु, पु, अ, म, पू, उ, ह, चि, स्वा, वि, अ, ज्ये, मू, पू, उ, अ, ध, श, पू, उ, रे । अत्र सप्तविंशतिनक्षत्राणि ज्ञेयानि\n\nइत्याग्नेये महापुराणे युद्धजयार्णवे नक्षत्रचक्रं नाम षट्त्रिंशदधिकशततमोऽध्यायः ॥"
  }
]
[
  {
    "text": "लिङ्गलक्षणम्"
  },
  {
    "text": "भगवानुवाच\nलिङ्गादिलक्षणं वक्ष्ये कमलोद्भव तच्छृणु  ।५३.००१\nदैर्घ्यार्धं वसुभिर्भक्त्वा त्यक्त्वा भागत्रयं ततः  ॥५३.००१\nविष्कम्भं भूतभागैस्तु चतुरस्रन्तु कारयेत् ।५३.००२\nआयामं मूर्तिभिर्भक्त्वा एकद्वित्रिक्रमान्न्यसेत् ॥५३.००२\nब्रह्मविष्णुशिवांशेषु वर्धमानोयमुच्यते  ।५३.००३\nचतुरस्रेस्य वर्णार्धं गुह्यकोणेषु लाञ्छयेत् ॥५३.००३\nअष्टाग्रं वैष्णवं भागं सिध्यत्येव न संशयः  ।५३.००४\nषोडशास्रं ततः कुर्याद्द्वात्रिंशास्रं ततः पुनः  ॥५३.००४\nचतुःषष्ट्यस्रकं कृत्वा वर्तुलं साधयेत्ततः  ।५३.००५\nकर्तयेदथ लिङ्गस्य शिरो वै देशिकोत्तमः  ॥५३.००५\nविस्तारमथ लिङ्गस्य अष्टधा संविभाजयेत् ।५३.००६\nभागार्धार्धन्तु सन्त्यज्य च्छत्राकारं शिरो भवेत् ॥५३.००६\nत्रिषु भागेषु सदृशमायामं यस्य चिस्तरः  ।५३.००७\nतद्विभागसमं लिङ्गं सर्वकामफलप्रदं  ॥५३.००७\nदैर्घ्यस्य तु चतुर्थेन विष्कम्भं देवपूजिते  ।५३.००८\nसर्वेषामेव लिङ्गानां लक्षणं शृणु साम्प्रतं  ॥५३.००८\nमध्यसूत्रं समासाद्य ब्रह्मरुद्रान्तिकं(१) बुधः  ।५३.००९\nषोडशाङ्गुललिङ्गस्य षड्भागैर्भाजितो यथा  ॥५३.००९\nतद्वैयमनसूत्राभ्यां मानमन्तरमुच्यते  ।५३.०१०\nयवाष्टमुत्तरे कार्यं शेषाणां यवहानितः  ॥५३.०१०\nअधोभागं त्रिधा कृत्वा त्वर्धमेकं परित्यजेत् ।५३.०११\nटिप्पणी\n१ व्रजेदात्यन्तिकमिति ग, चिह्नितपुस्तकपाठः\nअष्टधा तद्द्वयं कृत्वा ऊर्ध्वभागत्र्यं त्यजेत् ॥५३.०११\nऊर्ध्वञ्च पञ्चमाद्भागाद्भ्राम्य रेखां प्रलम्बयेत् ।५३.०१२\nभागमेकं परित्यज्य सङ्गं कारयेत्तयोः  ॥५३.०१२\nएतत्साधारणं प्रोक्तं लिङ्गानां लक्षणं मया  ।५३.०१३\nसर्वसाधारणं वक्ष्ये पिण्डिकान्तान्निबोध मे  ॥५३.०१३\nब्रह्मभागप्रवेशञ्च ज्ञात्वा लिङ्गस्य चोच्छ्रयं  ।५३.०१४\nन्यसेद्ब्रह्मशिलां विद्वान् सम्यक्कर्मशिलोपरि  ॥५३.०१४\nतथा सुमुच्छ्रयं ज्ञात्वा पिण्डिकां प्रविभाजयेत् ।५३.०१५\nद्विभागमुच्छ्रितं पीठं विस्तारं लिङ्गसम्मितम्  ॥५३.०१५\nत्रिभागं मध्यतः खातं कृत्वा पीठं(१) विभाजयेत् ।५३.०१६\nस्वमानार्धत्रिभागेण बाहुल्यं परिकल्पयेत् ॥५३.०१६\nबाहुल्यस्य त्रिभागेण मेखलामथ कल्पयेत् ।५३.०१७\nखातं स्यान्मेखलातुल्यं क्रमान्निम्नन्तु कारयेत् ॥५३.०१७\nमेखलाषोडशांशेन खातं वा तत्प्रमाणज्ञः  ।५३.०१८\nउच्छ्रायं तस्य पीठस्य विकाराङ्गं तु(२) कारयेत् ॥५३.०१८\nभूमौ प्रविष्टमेकं तु भागैकेन(३) पिण्डिका  ।५३.०१९\nकण्ठं भागैस्त्रिभिः कार्यं भागेनैकेन पट्टिका  ॥५३.०१९\nद्यंगेन चोर्ध्वपट्टन्तु(४) एकांशाः शेषपट्टिका  ।५३.०२०\nभागं भागं प्रविष्टन्तु यावत्कण्ठं ततः पुनः  ॥५३.०२०\nनिर्गमं भागमेकं तु यावद्वै शेषपट्टिका  ।५३.०२१\nप्रणालस्य त्रिभागेन निर्गमस्तु त्रिभागतः  ॥५३.०२१\nटिप्पणी\n१ मध्यतः कृत्वा ततः पीठमिति घ, चिह्नितपुस्तकपाठः\n२ विकारांशांश्चेति घ, चिह्नितपुस्तकपाठः\n३ भागेनैकेनेति ग, चिह्नितपुस्तकपाठः\n४ चार्धपट्टन्तु इति ख, ग, चिह्नितपुस्तकपाठः\nमूलेङ्गुल्यग्रविस्तारमग्रे त्र्यंशेन चार्धतः  ।५३.०२२\nईषन्निम्नन्तु कुर्वीत खातं तच्चोत्तरेण वै  ।५३.०२२\nपिण्डिकासहितं लिङ्गमेतत्साधारणं स्मृतम्  ॥५३.०२२\n\nइत्यादिमहापुराणे आग्नेये लिङ्गलक्षणं नाम त्रिपञ्चाशत्तमोध्यायः ॥"
  }
]
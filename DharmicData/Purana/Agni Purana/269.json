[
  {
    "text": "पुष्कर उवाच \nछत्रादिमन्त्रान् वक्ष्यामि यैस्तत् पूज्य जयादिकम् ।\nब्रह्मणः सत्यवाक्येन सोमस्य वरुणस्य च ।। २६९.१ ।।\n\nसूर्य्यस्य च प्रभावेन वर्द्धस्व त्वं महामते ।\nपाण्डराभप्रतीकाश हिमकुन्देन्दुसुप्रभ ।। २६९.२ ।।\n\nयथाम्बुदश्छादयते शिवायैनां वसुन्धरां ।\nतथाच्छादय राजानं विजयारोग्यवृद्धये ।। २६९.३ ।।\n\nगन्धर्वकुलजातस्त्वं माभूयाः कुलदूषकः ।\nब्रह्मणः सत्यवाक्येन सोमस्य वरुणस्य च ।। २६९.४ ।।\n\nप्रभावाच्च हुताशस्य वर्द्धस्व त्वं तुरङ्गम ।\nतेजसा चैव सूर्य्यस्य मुनीनां तपसा तथा ।। २६९.५ ।।\n\nरुद्रस्य ब्रह्मचर्य्येण पवनस्य बलेन च ।\nस्मर त्वं राजपुत्रोऽसि कौस्तुभन्तु मणिं स्मर ।। २६९.६ ।।\n\nयां गतिं ब्रहाहा गच्छेत् पितृहा मातृहा मातृहा तथा ।\nभूम्यर्थेऽनृतवादी च क्षत्रियश्च पराङ्मुखः ।। २६९.७ ।।\n\nब्रजेस्त्वन्तां गतिं क्षिप्रं मा तत् पापं भवेत्तव ।\nविकृतिं मापगच्छेस्त्वं युद्धेऽध्वनि तुरङ्गम ।। २६९.८ ।।\n\nरिपून् विनिघ्नन् समरे सह भर्त्रा सुखी भव ।\nशक्रकेतो महावीर्य्यः सुवर्णस्त्वामुपाश्रितः ।। २६९.९ ।।\n\nपतत्रिराड्वैनतेयस्तथा नारायणध्वजः ।\nकाश्यपेयोऽमृताहर्त्ता नागादिर्विष्णुवाहनः ।। २६९.१० ।।\n\nअप्रमेयो दुराधर्षो रणे देवारिसूदनः ।\nमहाबलो महावेगे महाकायोऽमृताशनः ।। २६९.११ ।।\n\nगरुत्माम्मारुतगतिस्त्वयि सन्निहितः स्थितः ।\nविष्णुना देवदेवेन शक्रार्थं स्थापितो ह्यसि ।। २६९.१२ ।।\n\nजयाय भव मे नित्यं वृद्धयेऽथ बलस्य च ।\nसाश्ववर्मायुधान्योधान् रक्षास्माकं रिपून् दह ।। २६९.१३ ।।\n\nकुमुदैरावणौ पद्मः पुष्पदन्तोऽथ वामनः।।\nसुप्रतीकोऽञ्जनो नील एतेऽष्टौ देवयोनयः ।। २६९.१४ ।।\n\nतेषां पुत्राश्च पौत्राश्च बलान्यष्टौ समाश्रिताः ।\nभद्रो मन्दो मृगश्चैव गजः संकीर्ण एव च ।। २६९.१५ ।।\n\nवने वने प्रसूतास्ते स्मर योनिं महागजाः ।\nपान्तु त्वां वसवो रुद्रा आदित्याः समरुद्गणाः ।। २६९.१६ ।।\n\nभर्त्तारं रक्ष नागेन्द्र समयः परिपाल्यतां ।\nऐरावताधिरूढ़स्तु वज्रहस्तः शतक्रतुः ।। २६९.१७ ।।\n\nपृष्ठतोऽनुगतस्त्वेष रक्षतु त्वां स देवराट् ।\nअवाप्नुहि जयं युद्धे सुस्थश्चैव सदा व्रज ।। २६९.१८ ।।\n\nअवाप्नुहि बलञ्चैव ऐरावतसमं युधि ।\nश्रीस्ते सोमाद्‌बलं विष्णोस्तेजः सूर्य्याज्जवोऽनिलात् ।। २६९.१९ ।।\n\nस्थैर्य्यं गिरेर्जयं रुद्राद् यशो देवात् पुरन्दरात् ।\nयुद्धे रक्षन्तु नागास्त्वां दिशश्च सह दैवतैः ।। २६९.२० ।।\n\nअश्विनौ सह गन्धर्वैः पान्तु त्वां सर्वतो दिशः ।\nमनवो वसवो रुद्रा वायुः सोमो महर्षयः ।। २६९.२१ ।।\n\nनागकिन्नरगन्धर्वयक्षभूतगणा ग्रहाः । \nप्रमथास्तु सहादित्यैर्भूतेशो मातृभिः सह ।। २६९.२२ ।।\n\nशक्रः सेनापतिः स्कन्दो वरुणश्चाश्रितस्त्वयि ।\nप्रदहन्तु रिपून् सर्वान् राजा विजयमृच्छतु ।। २६९.२३ ।।\n\nयानि प्रयुक्तान्यरिभिर्भूषणानि समन्ततः ।\nपतन्तु तव शत्रणां हतानि तव तेजसा ।। २६९.२४ ।।\n\nकालनेमिबधे यद्वत् युद्धे त्रिपुरघातने ।\nहिरण्यकशिपोर्युद्धे बधे सर्वासुरेषु च ।। २६९.२५ ।।\n\nशोभितासि तथैवाद्य शोभस्व समयं स्मर ।\nनीलस्वेतामिमान्दृष्ट्वा नश्यन्त्वाशु नृपारयः ।। २६९.२६ ।।\n\nव्याधिभिर्विविधैर्घोरैः शस्त्रैश्च युधि निर्ज्जिताः ।\nपूतना रेवती लेखा कालरात्रीति पठ्यते ।। २६९.२७ ।।\n\nदहन्त्वाशु रिपून् सर्वान् पताके त्वामुपाश्रिताः ।\nसर्वमेधे महायज्ञे देवदेवेन शूलिना ।। २६९.२८ ।।\n\nशर्वेण जगतश्चैव सारेण त्वं विनिर्म्मितः ।\nनन्दकस्यापरां मूर्त्तिं स्मर शत्रुनिवर्हण ।। २६९.२९ ।।\n\nनीलोत्पलदलश्याम कृष्ण दुःस्वप्ननाशन ।\nअसिर्विशसनः खड्गस्तीक्ष्णधारो दुरासदः ।। २६९.३० ।।\n\nऔगर्भो विजयश्चैव धर्म्मपालस्तथैव च ।\nइत्यष्टौ तव नामानि पुरोक्तानि स्वयम्भुवा ।। २६९.३१ ।।\n\nनक्षत्रं कृत्तिका तुभ्यं गुरुर्देवो महेश्वरः ।\nहिरण्यञ्च शरीरन्ते दैवतन्ते जनार्दनः ।। २६९.३२ ।।\n\nराजानं रक्ष निस्त्रिंशं सबलं सपुरन्तथा ।\nपिता पितामहो देवः स त्वं पालय सर्वदा ।। २६९.३३ ।।\n\nशर्मप्रदस्त्वं समरे वर्मन् सैन्ये यशोऽद्य मे ।\nरक्ष मां रक्षणीयोऽहन्तवानघ नमोऽस्तुते ।। २६९.३४ ।\n\nदुन्दुभे त्वं सप्त्नानां घोषाद्‌धृदयकम्पनः ।\nभव भूमिपसैन्यानां यथा विजयवर्द्धनः ।। २६९.३५ ।।\n\nयथा जीमूतघोषेण हृष्यन्ति वरवारणाः ।\nतथास्तु तव शब्देन हर्षोऽस्माकं मुदावह ।। २६९.३६ ।।\n\nयथा जीमूतशब्देन स्त्रीणं त्रासोऽभिजायते ।\nतथा तु तव शब्देन त्रस्यन्त्वस्मद्‌द्विषो रणे ।। २६९.३७ ।।\n\nमन्त्रैः सदार्च्चनीयास्ते योजनीया जयादिषु ।\nघृतकम्बलविष्णादेस्त्वभिषेकञ्च वत्सरे ।। २६९.३८ ।।\n\nराज्ञोऽभिषेकः कर्त्तव्यो दैवज्ञेन पुरोधसा ।\n\nइत्यादिम्हापुराणए आग्नेये छत्रादिमन्त्रादयो नाम ऊनषष्ट्यधिकद्विशततमोऽध्यायः । ।"
  }
]
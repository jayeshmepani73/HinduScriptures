[
  {
    "text": "पुष्कर उवाच \nविनायकोपसृष्टानां स्नानं सर्वकरं वदे ।\nविनायकः कर्म्मविघ्नसिद्ध्यर्थं विनियोजितः ।। २६६.१ ।।\n\nगणानामाधिपत्ये च केशवेशपितामहैः ।\nस्वप्नेवगाहतेऽत्यर्थं जलं मुण्डांश्च पश्यति ।। २६६.२ ।।\n\nविनायकोपसृष्टस्तु क्रव्यादानधिरोहति ।\nव्रजमानस्तथात्मानं मन्यतेऽनुगतम्परैः ।। २६६.३ ।।\n\nविमना विफलारम्भः संसीदत्यनिमित्ततः ।\nकन्या वरं न चाप्नोति च चापत्यं वराङ्गना ।। २६६.४ ।।\n\nआचार्य्यत्वं श्रोत्रियश्च न शिष्योऽध्ययनं लबेत् ।\nधनी न लाभमाप्नोति न कृषिञ्च कृषीबलः ।। २६६.५ ।।\n\nराजा राज्यं न चाप्नोति स्नपननतस्य कारयेत् ।\nहस्तपुष्याश्वयुक्सौम्ये वैष्णवे भद्रपीठके ।। २६६.६ ।।\n\nगौरसर्षपकल्केन साज्येनोत्सादितस्य च ।\nसर्वौषधैः सर्वगन्धैः प्रलिप्तशिरसस्तथा ।। २६६.७ ।।\n\nचतुर्भिः कलसैः स्नानन्तेषु सर्वौषधीः क्षिपेत् ।\nअश्वस्थानाद्‌गजस्थानाद्वल्मीकात् सङ्गमाद्‌ध्रदात् ।। २६६.८ ।।\n\nमृत्तिकां रोजनाङ्गन्धङ्गुग्गुलुन्तेषु निक्षिपेत् ।\nसहस्राक्षं शतधारमृषिभिः पावनं कृतम् ।। २६६.९ ।।\n\nतेन त्वामभिषिञ्चामि पावमान्यः पुनन्तु ते ।\nभगन्ते वरुणो राजा भगं सूर्य्यो बृहस्पतिः ।। २६६.१० ।।\n\nभगमिन्द्रश्च वायुश्च भगं सप्तर्षयो ददुः ।\nयक्ते केशेषु दौर्भाग्यं सीमन्ते यच्च मूर्द्धनि ।। २६६.११ ।।\n\nललाटे कर्णयोरक्ष्णोरापस्तद्‌घ्नन्तु सर्वदा ।\nदर्भपिञ्जलिमादाय वामहस्ते ततो गुरुः ।। २६६.१२ ।।\n\nस्नातस्य सार्षपन्तैलं श्रुवेणौडुम्बरेण च ।\nजुहुयान्मूर्द्धनि कुशान् सव्येन परिगृहाय च ।। २६६.१३ ।।\n\nमितश्च सम्मितश्चैव तथा शालककण्टकौ ।\nकुष्माण्डो राजपुत्रश्च एतैः स्वाहासमन्वितैः ।। २६६.१४ ।।\n\nनामभिर्बलिमन्त्रैश्च नमस्कारसमन्वितैः ।\nदद्याच्चतुष्पथे शूर्पे कुशानास्तीर्य्य सर्व्वतः ।। २६६.१५ ।।\n\nकृताकृतांस्तण्डुलांश्च पललौदनमेव च ।\nमत्स्यान्पङ्कांस्तथैवामान् पुष्पं चित्रं सुरां त्रिधा ।। २६६.१६ ।।\n\nमुलकं पूरिकां पूपांस्तथैवैण्डविकास्रजः ।\nदध्यन्नं पायसं पिष्टं मोदकं गुड़मर्पयेत् ।। २६६.१७ ।।\n\nविनायकस्य जननीमुपतिष्ठेत्ततोऽम्बिकां ।\nदूर्व्वासर्षपपुष्पाणां दत्त्वार्घ्यं पूर्णमञ्जलिं ।। २६६.१८ ।।\n\nरूपं देहि यशो देहि सौभाग्यं सुभगे मम ।\nपुत्रं देहि धनं देहि सर्व्वान् कामांश्च देहि मे ।। २६६.१९ ।।\n\nभोजयेद्‌ब्राह्मणान्दद्याद्वस्त्रयुग्मं गुरोरपि ।\nविनायकं ग्रहान्प्रार्च्य श्रियं कर्म्मफलं लभेत् ।। २६६.२० ।।\n\nइत्यादिमहापुराणे आग्नेये विनायकस्नानं नाम षट्‌षष्ट्यधिकद्विशततमोऽध्यायः ।।"
  }
]
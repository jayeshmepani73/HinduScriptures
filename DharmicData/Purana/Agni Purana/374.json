[
  {
    "text": "अग्निरुवाच \nध्यै चिन्तायां स्मृतो धातुर्विष्णुचिन्ता मुहुर्मुहुः ।\nअनाक्षिप्तेन मनसा ध्यानमित्यभिधीयते ।। ३७४.१ ।।\n\nआत्मनः समनस्कस्य मुक्ताशेषोपधस्य च ।\nब्रह्मचिन्तासमा शक्तिर्ध्यानं नाम तदुच्यते ।। ३७४.२ ।।\n\nध्येयालम्बनसंस्थस्य सदृशप्रत्ययस्य च ।\nप्रत्ययान्तरनिर्मुक्तः प्रत्ययो ध्यानमुच्यते ।। ३७४.३ ।।\n\nध्येयावस्थितचित्तस्य प्रदेशे यत्र कुत्रचित् ।\nध्यानमेतत्समुद्दिष्टं प्रत्ययस्यैकभावना ।। ३७४.४ ।।\n\nएवं ध्यानसमायुक्तः स्वदेहं यः परित्यजत् ।\nकुलं स्वजनमित्राणि समुद्‌धृत्य हरिर्भवेत् ।। ३७४.५ ।।\n\nएवं मुहूर्त्तमर्धं वा ध्यायेद् यः श्रद्ध्या हरिं ।\nसोपि यां गतिमाप्नोति न तां सर्वैर्महामखैः ।। ३७४.६ ।।\n\nध्याता ध्यानं तथा ध्येयं यच्च ध्यानप्रयोजनं ।\nएतच्चतुष्टयं ज्ञात्वा योगं युञ्जीत तत्त्ववित् ।। ३७४.७ ।।\n\nयोगाभ्यासाद्‌भवेन्मुक्तिरैश्वर्य्यञ्चाष्टधा महत् ।\nज्ञानवैराग्यसम्पन्नः श्रद्दधानः क्षमान्वितः ।। ३७४.८ ।।\n\nविष्णुभक्तः सदोत्साही ध्यातेत्थं पुरुषः स्मृतः ।\nमूर्तामूर्त्तं परम्ब्रह्म हरेर्ध्यानं हि चिन्तनम् ।। ३७४.९ ।।\n\nसकलो निष्कलो ज्ञेयः सर्वज्ञः परमो हरिः ।\nअणिमादिगुणैश्वर्य्यं मुक्तिर्ध्यानप्रयोजनम् ।। ३७४.१० ।।\n\nफलेन योजको विष्णुरतो ध्यायेत् परेश्वरं ।\nगच्छंस्तिष्ठन् स्वपन् जाग्रदुन्मिषन्निमिषन्नपि ।। ३७४.११ ।।\n\nशुचिर्वाप्यशुचिर्वापि ध्यायेत् सततमीश्वरम् ।\nस्वदेहायतनस्यान्ते मनसि स्थाप्य केशवम् ।। ३७४.१२ ।।\n\nहृत्पद्मपीठिकामध्ये ध्यानयोगेन पूजयेत् ।\nध्यानयज्ञः परः शुद्धः सर्वदोषक्विर्ज्जितः ।। ३७४.१३ ।।\n\nतेनेष्ट्वा मुक्तिमाप्नोति वाह्यशुद्धैश्च नाध्वरैः । \nहिंसादोषविमुक्तित्वाद्विशुद्धिश्चित्तसाधनः ।। ३७४.१४ ।।\n\nध्यानयज्ञः परस्तस्मादपवर्गफलप्रदः ।\nतस्मादशुद्धं सन्त्यज्य ह्यनित्यं वाह्यसाधनं ।। ३७४.१५ ।।\n\nयज्ञाद्यं कर्म्म सन्त्यज्य योगमत्यर्थमभ्यसेत् ।\nविकारमुक्तमव्यक्तं भोग्यभोगसमन्वितं ।। ३७४.१६ ।।\n\nचिन्तयेद्धृदये पूर्वं क्रमादादौ गुणत्रयं ।\nतमः प्रच्छाद्य रजसा सत्त्वेन च्छादयेद्रजः ।। ३७४.१७ ।।\n\nध्यायेत्त्रिमण्डलं पूर्वं कृष्णां रक्तं सितं क्रमात् ।\nसत्त्वोपाधिगुणातीतः पुरुषः पञ्चविंशकः ।। ३७४.१८ ।।\n\nध्येयमेतदशुद्धञ्च त्यक्त्वा शुद्धं विचिन्तयेत् ।\nऐश्वर्य्यं पङ्कजं दिव्यं पुरुषोपरि संस्थितं ।। ३७४.१९ ।।\n\nद्वादशाङ्गुलविस्तीर्णं शुद्धं विकशितं सितम् ।\nनालमष्टङ्गुलं तस्य नाभिकन्दसमुद्भ्वं ।। ३७४.२० ।।\n\nपद्मपत्राष्टकं ज्ञेयमणिमादिगुणाष्टकम् ।\nकर्णिकाकेशरं नालं ज्ञानवैराग्यभुत्तमम् ।। ३७४.२१ ।।\n\nविष्णुधर्म्मश्च तत्कन्दमिति पद्मं विचिन्तयेत् ।\nतद्धर्मज्ञानवैराग्यं शिवैश्वर्य्यमयं परं ।। ३७४.२२ ।।\n\nज्ञात्वा पद्मासनं सर्वं सर्वदुःखान्तमाप्नुयात् ।\nतत्पद्मकर्णिकामध्ये शुद्धदीपशिखाकृति ।। ३७४.२३ ।।\n\nअङ्गुष्ठमात्रममलं ध्यायेदोङ्कारमीश्वरं ।\nकदम्वगोलकाकारं तारं रूपमिव स्थितं ।। ३७४.२४ ।।\n\nध्यायेद्वा रश्मिजालेन दीप्यमानं समन्ततः ।\nप्रधानं पुरुषातीतं स्थितं पद्मस्थमीश्वरं ।। ३७४.२५ ।।\n\nध्यायेज्जपेच्च सततमोङ्कारं परमक्षरं ।\nमनःस्थित्यर्थमिच्छन्ति स्थूलध्यानमनुक्रमात् ।। ३७४.२६ ।।\n\nतद्‌भूतं निश्चलीभूतं लभेत् सूक्ष्मेऽपि संस्थितं ।\nनाभिकन्दे स्थितं नालं दशाङ्गुलसमायतं ।। ३७४.२७ ।।\n\nनालेनाष्टदलं पद्म द्वादशाङ्गुलविस्तृतं ।\nसकर्णिके केसराले सूर्य्यसोमाग्निमण्डलं ।। ३७४.२८ ।।\n\nअग्निमण्डलमध्यस्थः शङ्खक्रगदाधरः ।\nपद्मी चतुर्भुजो विष्णुरथवाष्टभुजो हरिः ।। ३७४.२९ ।।\n\nशार्ङ्गाक्षवलयधरः पाशाङ्कुशधरः परः ।\nस्वर्णबर्णः श्वेतवर्णः सश्रीवत्सः सकौस्तुभः ।। ३७४.३० ।।\n\nवनमाली स्वर्णहारी स्फुरन्मकरकुण्डलः ।\nरत्नोज्जवलकिरीटश्च पीताम्बरधरो महान् ।। ३७४.३१ ।।\n\nसर्व्वाभरणभूषाढ्यो वितस्तिर्वा यथेच्छया ।\nअहं ब्रह्म ज्योतिरात्मा वासुदेवो विमुक्त ओं ।। ३७४.३२ ।।\n\nध्यानाच्छ्रान्तो जपेन्मन्त्रं जपाच्छ्रान्तश्च चिन्तयेत् ।\nजपध्यानादियुक्तस्य विष्णुः शीघ्रं प्रसीदति ।। ३७४.३३ ।।\n\nजपयज्ञस्य वै यज्ञाः कलां नार्हन्ति षोड़शीं ।\nजपिनं नोपसर्पन्ति व्याधयश्चाधयो ग्रहाः ।।\n\nभुक्तिर्मुक्तिर्मृत्युजयो जपेन प्राप्नुयात् फलं ।। ३७४.३४ ।।\n\nइत्यादिमहापुराणे आग्नेये ध्यानं नाम चतुःसप्तत्यधिकत्रिशततमोऽध्यायः ॥"
  }
]
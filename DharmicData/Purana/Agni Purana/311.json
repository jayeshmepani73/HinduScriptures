[
  {
    "text": "अग्निरुवाच\nदीक्षादि वक्ष्ये विन्यस्य सिंहवज्राकुलेऽब्जके ।\nहे हुति वज्रदन्त पुरु लुलु गर्ज्ज इह सिंहासनाय नमः ।\nतिर्य्यगूद्‌र्ध्वगता रेखाश्चत्वारश्चतुरो भवेत् ।। ३११.१ ।।\n\nनवभागविभागेन कोष्ठकान् कारयेद्‌बुधः ।\nग्राह्या दिशागताः कोष्ठा विदिशासु विनाशयेत् ।। ३११.२ ।।\n\nवाह्ये वै कोष्ठकोणेषु वाह्यरेखाष्टकं स्मृतम् ।\nवाह्यरेखा भवेद्वका द्विभङ्गा कारयेद्‌बुधः ।। ३११.३ ।।\n\nवज्रस्य मध्यमं श्रृङ्गं द्विधार्धतः ।\nवाह्यरेखा भवेद्वक्रा द्विभङ्गा कारयेद्‌बुधः ।। ३११.४ ।।\n\nमध्यकोष्ठं भवेत्पद्मं पीतकर्णिकमुज्ज्वलम् ।\nकृष्णेन रजसा लिख्य कुलिशासिशिरोद्‌र्ध्वता ।। ३११.५ ।।\n\nवाह्यतश्चतुरस्रन्तु वज्रसम्पुटलाञ्छितम् ।\nद्वारे प्रदापयेन्मन्त्री चतुरो वज्रसम्पुटान् ।। ३११.६ ।\n\nपद्मनाम भवेद्वामवीथी चैव समा भवेत् ।\nगर्भं रक्तं केशराणि मण्डले दीक्षिताः स्त्रियः ।। ३११.७ ।।\n\nजयेच्च परराष्ट्राणि क्षइप्रं राज्यमवाप्नुयात् ।\nमूर्त्ति प्रणवसन्दीप्तां हूँकारेण नियोजयेत् ।। ३११.८ ।।\n\nमूलविद्यां समुच्चार्य्यं मरुद्व्योमगतां द्विज ।\nप्रथमेन पुनश्चैव कणिकायां प्रपूजयेत् ।। ३११.९ ।।\n\nएवं प्रदक्षिणं पूज्य एकैकं वीजमादितः ।\nदलमध्ये तु विद्याङ्गा आग्नेय्यां पञ्च नैर्ऋतम् ।। ३११.१० ।।\n\nमध्येनेत्रं दिशारूञ्च स्वैः स्वैर्म्मन्त्रैः प्रपूजयेत् ।\nमध्येनेत्रं दिशारूञ्च गुह्यकाङ्गे तु रक्षणम् ।। ३११.११ ।।\n\nपञ्च पञ्च प्रपूज्यास्तु स्वैः स्वैर्म्मन्त्रैः प्रपूजयेत् ।\nलोकपालान्न्यसेदष्टौ वाह्यतो गर्भमण्डले ।। ३११.१२ ।।\n\nवर्णान्तमग्निमारूढं षष्ठस्वरविभेदितं ।\nपञ्चदशेन चाक्रान्तं स्वैः स्वैर्नामभि योजयेत् ।। ३११.१३ ।।\n\nशीघ्रं सिंहे कर्णिकायां यजेद् गन्धादिभिः श्रिये ।\nअष्टाभिर्वेष्टयेत् कुम्भैर्म्मन्त्राष्टशतमन्त्रितैः ।। ३११.१४ ।।\n\nमन्त्रमष्टसहस्रन्तु जप्त्वाङ्गानां दशांशकम् ।\nहोमं कुर्य्यादग्निगुण्डे वह्निमन्त्रेण चालयेत् ।। ३११.१५ ।।\n\nनिक्षिपेद् हृदयेनाग्निं शक्तिं मध्येऽग्निगां स्मरेत् ।\nगर्भाधानं पुंसवनं जातकर्म्म च होमयेत् ।। ३११.१६ ।।\n\nहृदयेन शतं ह्येकं गुह्याङ्गे जनयेच्छिखिम् ।\nपूर्णाहुत्या तु विद्यायाः शिवाग्निर्ज्वलियो भवेत् ।। ३११.१७ ।।\n\nहोमयेन्मूलमन्त्रेण शतञ्चाङ्गं दशांशतः ।\nनिवेदयेत्ततो देव्यास्ततः शिष्यं प्रवेशयेत् ।। ३११.१८ ।।\n\nअस्त्रेण ताडनं कृत्वा गुह्याङ्गानि ततो न्यसेत् ।\nविद्याङ्गैश्चेव सन्नद्धं विद्याङ्गेषु नियोजयेत् ।। ३११.१९ ।।\n\nपुष्पं क्षिपाययेच्छिष्यमानयेदग्निकुण्डकम् ।\nयवैर्द्वान्यैस्तिलैराज्यैर्मूलविद्याशतं हुनेत् ।। ३११.२० ।।\n\nस्थावरत्वं पुरा होमं सरीसृपमतः परं ।\nपक्षिमृगपशुत्वञ्च मानुषं ब्राह्ममेव च ।। ३११.२१ ।।\n\nविष्णुत्वञ्चैव रुद्रत्वमन्ते पूर्णाहुतिर्भवेत् ।\nएकया चैव ह्याहुत्या शिष्यः स्याद्दीक्षितो भवेत् ।। ३११.२२ ।।\n\nअधिकारो भवेदेवं श्रृणु मोक्षमतः परम् ।\nसुमेरुस्थो यदा मन्त्री सदाशिवपदे स्थितः ।। ३११.२३ ।।\n\nपरे च होमयेत् स्वस्थोऽकर्म्मकर्म्मशतान् दश ।\nपूर्णाहुत्या तु तद्योगी धर्म्माधर्मैर्न लिप्यते ।। ३११.२४ ।।\n\nमोक्षं याति परंस्थानं यद्‌गत्वा न निवर्त्तते ।\nयथा जले जले क्षिप्तं जलं देही शिरस्तथा ।। ३११.२५ ।।\n\nकुम्भैः कुर्य्याच्चाभिषेकं जयराज्यादिसर्वभाक् ।\nकुमारी ब्राह्मणी पूज्या गुर्व्वादेर्दक्षिणं ददेत् ।। ३११.२६ ।।\n\nयजेत् सहस्रमेकन्तु पूकजां कृत्वा दिने दिने ।\nतिलाज्यपुरहोमेन देवी श्रीः कामदा भवेत् ।। ३११.२७ ।।\n\nददाति विपुलान् भोगान् यदन्यच्च समीहते ।\nजप्त्वा ह्यक्षरलक्षन्तु निधानाधिपतिर्भवेत् ।। ३११.२८ ।।\n\nद्विगुणेन भवेद्राज्यं त्रिगुणेन च यक्षिणी ।\nचतुर्गुणेन ब्रह्मत्वं ततो विष्णुपदं भवेत् ।। ३११.२९ ।।\n\nषड्‌गुणेन महासिद्धिर्ल्लक्षेणैकेन पापहा ।\nदश जप्त्वा देहशुद्ध्यै तीर्थस्नानफलं शतात् ।। ३११.३० ।।\n\nपटे वा प्रतिमायां वा शीघ्रां वै स्थण्डिले यजेत् ।\nशतं सहस्रमयुतं जपे होमे प्रकीर्त्तितम् ।। ३११.३१ ।।\n\nएवं विधानतो जप्त्वा लक्षमेकन्तु होमयेत् ।\nमहिषाजमेषमांसेन नरजेन पुरेण वा ।। ३११.३२ ।।\n\nतिलैर्यवैस्तथा लाजैर्ब्रीहिगोधूमकाम्रकैः ।\nश्रीफलैराज्यसंयुक्तैर्होमयित्वा व्रतञ्चरेत् ।। ३११.३३ ।।\n\nअर्द्धरात्रेषु सन्नद्धः खड्गचापशरादिमान् ।\nएकवासा विचित्रेण रक्तपीतासितेन वा ।। ३११.३४ ।।\n\nनीलेन वाथ वस्त्रेण देवीं तैरेव चार्च्चयेत् ।\nव्रजेद्दक्षिणदिग्‌भागं द्वारे दद्याद्‌बलिं बुधः ।। ३११.३५ ।।\n\nदूतीमन्त्रेण द्वारादौ एकवृक्षे श्मशानके ।\nएवञ्च सर्व्वकामाप्तिर्भुङ्‌क्ते सर्व्वां महीं नृपः ।। ३११.३६ ।।\n\nइत्यादिमहापुराणे आग्नेये त्वरितामूलमन्त्रो नामैकादशाधिकत्रिशततमोऽध्यायः ।।"
  }
]
[
  {
    "text": "स्कन्ध उवाच \nषोढ़ा समासं वक्ष्यामि अष्टाविंशातिधा पुनः ।\nनित्यानित्यविभागेन लुगलोपेन च द्विधा ।। ३५५.१ ।।\n\nकुम्भकारश्च नित्यः स्याद्धेमकारादिकस्तथा ।\nराज्ञः पुमान्‌राजपुमान् नित्योऽयञ्च समासकः ।। ३५५.२ ।।\n\nकष्टश्रितो लुक्‌समासः कण्ठेकालादिकस्त्वलुक् ।\nस्यादष्टधा तत्‌पुरुषः प्रथमाद्यसुपा सह ।। ३५५.३ ।।\n\nप्रथमातत्‌पुरुषोऽयं पूर्व्वं कायस्य विग्रहे ।\nपूर्वकायोऽपरकायो ह्यधरोत्तरकायकः ।। ३५५.४ ।।\n\nअर्द्धं कणाया अर्द्धकणा भिक्षातुर्य्यमथेदृशम् ।\nआपन्नजीविकस्तद्वत् द्वितीया चाधराश्रितः ।। ३५५.५ ।।\n\nवर्षम्भोग्यो वर्षभोग्यो धान्यार्थश्च तृतीयया ।\nचतुर्थो स्याद्विषणुबलिर्वृकभीतिश्च पञ्चमी ।। ३५५.६ ।।\n\nराज्ञः पुमान् राजपुमान् षष्ठी वृक्षफलं तथा ।\nसप्तमी चाक्षशौण्डोऽयमहितो नञ्‌समासकः ।। ३५५.७ ।।\n\nकर्मधारयः सप्तधा नीलोत्पलमुखाः स्मृताः ।\nविशेषणपूर्व्वपदो विशेष्योत्तरतस्तथा ।। ३५५.८ ।।\n\nवैयाकरणखसूचिः शीतोष्णं द्विपदं शुभम् ।\nउपमानपूर्वपदः शङ्खपाण्डर इत्यपि ।। ३५५.९ ।।\n\nउपमानोत्तरपदः पुरुषव्याघ्र इत्यपि ।\nसम्भावनापूर्वपदो गुणवृद्धिरितीदृशम् ।। ३५५.१० ।।\n\nगुण इति वृद्धिर्वाच्या सुहृदेव सुबन्धुकः ।\nसवधारणपूर्वपदो बहुव्रीहिश्च सप्तधा ।। ३५५.११ ।।\n\nद्विपदश्च बहुव्रीहिरारूढ़भवनो नरः ।\nअर्च्चिताशेषपूर्व्वोऽयं बह्वङ्‌घ्रिः परिकीर्त्तितः ।। ३५५.१२ ।।\n\nएते विप्राश्चोपदशाः सङ्‌ख्योत्तरपदस्त्वयम् ।\nसङ्‌ख्योभयपदो यद्वद्‌द्वित्रा द्व्येकत्रयो नरः ।। ३५५.१३ ।।\n\nसहपूर्षपदोऽयं स्यात् समूलोद्‌धृतकस्तरुः ।\nव्यतिहारलक्षणार्थः केशाकेशि नखानखि ।। ३५५.१४ ।।\n\nदिग्लक्ष्या स्याद्दक्षिणपूर्व्वा द्विगुराभाषितो द्विधा ।\nएकवद्भावि द्विश्रृङ्गं पञ्चमूली त्वनेकधा ।। ३५५.१५ ।।\n\nद्वन्द्वः समासो द्विविखधो हीतरेतरयोगकः ।\nरुद्रविष्णू समाहारो भेरीपटहमीदृशम् ।। ३५५.१६ ।।\n\nद्विधाख्यातोऽव्ययीभावो नामपूर्वपदो यथा ।\nशाकस्य मात्रा शाकप्रति यथाऽव्ययपूर्व्यकः ।। ३५५.१७ ।।\n\nउपकुम्भञ्चोपरथ्यं प्राधान्येन चतुर्विंधः ।\nउत्तरपदार्थमुख्यो द्वन्द्वश्चोभयमुख्यकः ।।\n\nपूर्वार्थेशोऽव्ययीभावो बहुव्रीहिश्च वाह्यगः ।। ३५५.१८ ।।\n\nइत्यादिमहापुराणे आग्नेये व्याकरणे समासो नाम पञ्चपञ्चाशदधिकत्रिशततमोऽध्यायः ॥"
  }
]
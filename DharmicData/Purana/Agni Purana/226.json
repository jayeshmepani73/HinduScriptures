[
  {
    "text": "पुष्कर उवाच \nस्वमेव कर्म दैवाख्यं विद्धि देहान्तराजितं ।\nतस्मात् पौरुषमेवेह श्रेष्ठमाहुर्मनीषिणः ।। २२६.१ ।।\n\nप्रतिकूलं तथा दैवं पौरुषेण विहन्यते ।\nसात्त्विकात् कर्म्मणः पूर्वात् सिद्धिः स्यात्पौरुषं विना ।। २२६.२ ।।\n\nपौरुषं दैवसम्पत्त्या काले फलति भार्गव ।\nदैवं पुरुषकारश्च द्वयं पुंसः फलावहं ।। २२६.३ ।।\n\nकृषेर्वृष्टिसमायोगात् काले स्युः फलसिद्धयः ।\nसधर्म्मं पौरुषं कुर्यान्नालसो न च दैववान् ।। २२६.४ ।।\n\nसामादिभिरुपायैस्तु सर्वे सिद्ध्यन्त्युपक्रमाः ।\nसाम चोपप्रदानञ्च चभेददण्डौ तथापरौ ।। २२६.५ ।।\n\nमायोपेक्षेन्द्रजालञ्च उपायाः सप्त ताञ्च्छृणु ।\nद्विविधं काथितं साम तथ्यञ्चातत्यमेव च ।। २२६.६ ।।\n\nतत्राप्यतथ्यं साधूनामाक्रोशायैव जायते ।\nमहाकुलीना ह्यृजवो धर्मनित्या जितेन्द्रियाः ।। २२६.७ ।।\n\nसामसाध्या अतथ्यैश्च गृह्यन्ते राक्षसा अपि ।\nतथा तदुपकाराणां कृतानाञ्चैव वर्णनं ।। २२६.८ ।।\n\nपरस्परन्तु ये द्विष्टाः क्रुद्धभीतावमानिताः ।\nतेषाम्भेदं प्रयुञ्जीत परमं दर्शंयेद्भयं१ ।। २२६.९ ।।\n\nआत्मीयान् दर्शयेदाशां येन दोषेण बिभ्यति ।\nपरास्तेनैव ते भेद्या रक्ष्यो वै ज्ञातिभेदकः ।। २२६.१० ।।\n\nसामन्तकोषो वाह्यस्तु मन्त्रामात्यात्मजादिकः२ ।\nअन्तःकोषञ्चोपशाम्यं कुर्वन् शत्रोश्च तं जयेत् ।। २२६.११ ।।\n\nउपायश्रेष्ठं दानं स्याद्दानादुभयलोकभाक् ।\nन सोऽस्ति नाम दानेन वशगो यो न जायते ।। २२६.१२ ।।\n\nदानवानेव शक्नोति संहतान् भेदितुं परान् ।\nत्रयासाध्यं साधयेत्तं दण्डेन च कृतेन च ।। २२६.१३ ।।\n\nदण्डे सर्वं स्थितं दण्डो नाशयेद् दुष्प्रणीकृतः ।\nअदण्ड्यान् दण्डयन्नस्येद्दण्ड्यान् राजाप्यदण्डयन् ।। २२६.१४ ।।\n\nदेवदैत्योरगनराः सिद्धा भूताः पतत्रिणः ।\nउत्क्रमेयुः स्वमर्यादां यदि दण्डान् न पालयेत् ।। २२६.१५ ।।\n\nयस्माददान्तान् दमयत्यदण्ड्यान्दण्डयत्यपि ।\nदमनाद्दम्डनाच्चैव तस्माद्दण्डं विदुर्बुधाः ।। २२६.१६ ।।\n\nतेजसा दुर्न्निरीक्ष्यो हि राजा भास्करवत्ततः।\nलोकप्रसादं गच्छेत दर्शनाच्चन्द्रवत्ततः ।। २२६.१७ ।।\n\nजगद्व्याप्नोति वै चारैरतो राजा समीरणः ।\nदोषनिग्रहकारित्वाद्राजा वैवस्वतः प्रभुः ।। २२६.१८ ।।\n\nयदा दहति दुर्बुद्धिं तदा भवति पावकः ।\nयदा दानं द्विजातिभ्या दद्यात् तस्माद्धनेश्वरः ।। २२६.१९ ।।\n\nधनधाराप्रवर्षित्वाद्देवादौ वरुणः स्मृतः ।\nक्षमया धारयंल्लोकान् पार्यिवः पार्थिवो भवेत् ।। २२६.२० ।।\n\nउत्साहमन्त्रशक्त्याद्यै रक्षेद्यस्माद्धरिस्ततः ।।\n\nइत्यादिमहापुराणे आग्नेये सामाद्युपायो नाम षड्विशत्वधिकद्विशततमोऽध्यायः ।"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "अग्निरुवाच\nदीपदानव्रतं वक्ष्ये भुक्तिमुक्तिप्रदायकं  ।२००.००१                        \nदेवद्विजातिकगृहे दीपदोऽब्दं स सर्वभाक् ॥२००.००१\nचतुर्मासं विष्णुलोकी कार्त्तिके स्वर्गलोक्यपि  ।२००.००२\nदीपदानात्परं नास्ति न भूतं न भविष्यति  ॥२००.००२\nदीपेनायुष्यचक्षुष्मान्दीपाल्लक्ष्मीसुतादिकं  ।२००.००३\nसौभाग्यं दीपदः प्राप्य स्वर्गलोके महीयते  ॥२००.००३\nविदर्भराजदुहिता ललिता दीपदात्मभाक् ।२००.००४\nचारुधर्मक्ष्मापपत्नी शतभार्याधिकाभवत् ॥२००.००४\nददौ दीपसहस्रं सा विष्णोरायतने सती  ।२००.००५\nपृष्टा सा दीपमाहात्म्यं सपत्नीभ्य उवाच ह  ॥२००.००५\nललितोवाच\nसौवीरराजस्य पुरा मैत्रेयोऽभूत्पुरोहितः  ।२००.००६\nतेन चायतनं विष्णोः कारितं देविकातटे  ॥२००.००६\nकार्त्तिके दीपकस्तेन दत्तः सम्प्रेरितो मया  ।२००.००७\nवक्त्रप्रान्तेन नश्यन्त्या मार्जारस्य तदा भयात् ॥२००.००७\nनिर्वाणवान् प्रदीप्तोऽभूद्वर्त्या मूषिकया तदा  ।२००.००८\nमृता राजात्मजा जाता राजपत्नी शताधिका  ॥२००.००८\nअसङ्कल्पितमप्यस्य प्रेरणं यत्कृतं मया  ।२००.००९\nविष्ण्वायतनदीपस्य तस्येदं भुज्यते फलं  ॥२००.००९\nजातिस्मरा ह्यतो दीपान् प्रयच्छामि त्वहर्निशं  ।२००.०१०\nएकदश्यां दीपदो वै विमाने दिवि मोदते  ॥२००.०१०\nजायते दीपहर्ता तु मूको वा जड एव च  ।२००.०११\nअन्धे तमसि दुष्पारे नरके पतते किल  ॥२००.०११\nविक्रोशमानांश्च नरान् यमकिङ्कराहतान्  ।२००.०१२\nविलापैरलमत्रापि किं वो विलपिते फलं  ॥२००.०१२\nयदा प्रमादिभिः पूर्वमत्यन्तसमुपेक्षितः  ।२००.०१३\nजन्तुर्जन्मसहस्रेभ्यो ह्येकस्मिन्मानुषो यदि  ॥२००.०१३\nतत्राप्यतिविमूढात्मा किं भोगानभिधावति  ।२००.०१४\nस्वहितं(१) विषयास्वादैः क्रन्दनं तदिहागतं  ॥२००.०१४॥  \n१ हर्षितमिति ख.. , ग.. , घ.. च । दूषितमिति ङ.\nभुज्यते च कृतं पूर्वमेतत्किं वो न चिन्तितं  ।२००.०१५\nपरस्त्रीषु कुचाभ्यङ्गं प्रीतये दुःखदं हि वः  ॥२००.०१५\nमुहूर्तविषयास्वादोऽनेककोट्यब्ददुःखदः  ।२००.०१६\nपरस्त्रीहारि यद्गीतं हा मातः किं विलप्यते  ॥२००.०१६\nकोऽतिभारो हरेर्नाम्नि जिह्वया परिकीर्तने  ।२००.०१७\nवर्तितैलेऽल्पमूल्येऽपि यदग्निर्लभ्यते सदा  ॥२००.०१७\nदानाशक्तैर्हरेर्दीपो हृतस्तद्वोऽस्ति दुःखदं  ।२००.०१८\nइदानीं किं विलापेन सहध्वं यदुपागतं  ॥२००.०१८\nअग्निरुवाच\nललितोक्तञ्च ताः श्रुत्वा दीपदानाद्दिवं ययुः  ।२००.०१९\nतस्माद्दीपप्रदानेन व्रतानामधिकं फलं  ॥२००.०१९\n\nइत्याग्नेये महापुराणे दीपदानव्रतं नाम द्विशततमोऽध्यायः ॥"
  }
]
[
  {
    "text": "भगवानुवाच\nपादप्रतिष्ठां वक्ष्यामि शिलाविन्यासलक्षणम्।\nअग्रतो मण्डपः कार्य्यः कुण्डानान्तु चतुष्टयम् ।। १ ।।\nकुम्भन्यासेष्टकान्यासौ द्वारस्तम्भोच्छ्रयं शुभम्।\nपादोनं पूरयेत् खातं तत्र वास्तुं यजेत् समे ।। २ ।।\nइष्टकाश्च सुपक्वाः स्युर्द्वादशाङ्गुलसम्मिताः।\nसुविस्तारत्रिभागेन वैपुल्येन समन्विताः ।। ३ ।।\nकरप्रमाणा श्रेष्ठा स्याच्छिलाप्यथ शिलामये ।\nनव कुम्भांस्ताम्रमयान् स्थापयेदिष्टकाघटान् ।। ४ ।।\nअद्भिः पञ्चकषायेण सर्व्वौषधिजलेन च।\nगन्धतोयेन च तथा कुम्भैस्तोयसुपूरितैः ।। ५ ।।\nहिरण्यव्रीहिसंयुक्तैर्गन्धचन्दनचर्च्चितैः।\nआपो हिष्ठेति तिसृभिः शन्नो देवीति चाप्यथ ।। ६ ।।\nतरत समन्दीरिति च पावमानीभिरेव च।\nउदुत्तमं वरुणमिति कयानश्च तथैव च ।। ७ ।।\nवरुणस्येति मन्त्रेण हंसः शुचिषदित्यपि।\nश्रीसूक्तेन च तथा शिलाः संस्थाप्य संघटाः ।। ८ ।।\nशय्यायां मण्डपे प्राच्यां मण्डले हरिमर्च्चयेत्।\nजुहुयाज्जनयित्वाग्निं समिधो द्वादशीस्ततः ।। ९ ।।\nआधारावाज्यभागौ तु प्रणवेनैव कारयेत्।\nअष्टाहुतीस्तथाष्टान्तैराज्यं व्याहृतिभिः क्रमात् ।। १० ।।\n\nलोकेशानामग्नये वै सोमायावग्रहेषु च ।\nपुरुषोत्तमायेति च व्याहृतीर्जुहुयात्ततः ।। ११ ।।\nप्रायश्चित्तं ततः पूर्णां मूर्त्तिमांसघृतांस्तिलान्।\nवेदाद्यैर्द्वादशान्तेन कुम्भेषु च पृथक् पृथक् ।। १२ ।।\nप्राङमुखस्तु गुरुः कुर्य्यादष्टदिक्षु विलिप्य च।\nमध्ये चैकां शिलां कुम्भं न्यसेदेतान् सुरान् क्रमात् ।। १३ ।।\nपद्मं चैव महापद्मं मकरं कच्छपं तथा।\nकुमुदञ्च तथा नन्दं पद्मं शङ्खञ्च पद्मिनीम् ।। १४ ।।\nकुम्भान्न चालयेत्तेषु न्यसेदष्टेष्टकाः क्रमात्।\nईशानान्ताश्च पूर्व्वादाविष्टकां प्रथमं न्यसेत् ।। १५ ।।\nशक्तयो विमलाद्यास्तु इष्टकानान्तुक देवताः।\nन्यसनीया यथायोगं मध्ये न्यस्या त्वनुग्रहा ।। १६ ।।\nअव्यङ्गे चाक्षते पूर्णे मुनेरङ्गिरसः सुते।\nइष्टके त्वं प्रयच्छेष्टं प्रतिष्ठां कारयाम्यहम् ।। १७ ।।\nमन्त्रेणानेन विन्यस्य इष्टका देशिकोत्तमः।\nगर्भाधानं ततः कुर्य्यान्मध्यस्थाने समाहितः ।। १८ ।।\nकुम्भोपरिष्टाद्देवेशं पद्मिनीं न्यस्य देवताम्।\nमृत्तिकाश्चैव पुष्पाणि धातवो रत्नमेव च ।। १९ ।।\nलौहानि दिक्पतेरस्त्रं यजेद्वै गर्भभाजने।\nद्वादशाङ्गुलविस्तारे चतुरङ्गुलकोच्छ्रये ।। २० ।।\nपद्माकारे ताम्रमये भाजने पृथिवीं यजेत्।\nएकान्ते सर्वभूतेशे पर्वतासनमण्डिते ।। २१ ।।\nसमुद्रपरिवारे त्वं देवि गर्भं समाश्रय।\nनन्दे नन्दय वासिष्ठे वसुभिः प्रजया सह ।। २२ ।।\nजये भार्गवदायादे प्रजानां विजयावहे।\nपूर्णेङ्गिरसदायादे पूर्णकामं कुरुष्व माम् ।। २३ ।।\nभद्रे काश्यपदायादे कुरु भद्रां मतिं मम।\nसर्वबीजसमायुक्ते सर्वरत्नौषधीवृते ।। २४ ।।\nजये सुरुचिरे नन्दे वासिष्ठे रम्यतामिह।\nप्रजापतिसुते देवि चतुरस्रे महीयसि ।। २५ ।।\nसुभगे सुप्रभे भद्रे गृहे काश्यपि रम्यताम्।\nपूजिते परमाश्चर्य्ये गन्धमाल्यैरलङ्कृते ।। २६ ।।\nभवभूतिकरी देवि गृहे भार्गवि रम्यताम्।\nदेशस्वामिपुरस्वामिगृहस्वामिपरिग्रहे ।। २७ ।।\nमनुष्यादिकतुष्ट्यर्थं पशुवृद्धिकरी भव।\nएवमुत्क्वा ततः खातं गोमूत्रेण तु सेचयेत् ।। २८ ।।\nकृत्वा निधापयेद्‌गर्भं गर्भाधानं भवेन्निशि।\nगोवस्त्रादि प्रदद्याच्च गुरवेन्येषु भोजनम् ।। २९ ।।\nगर्भं न्यस्येष्टका न्यस्य ततो गर्भं प्रपूरयेत्।\nपीठबन्धमतः कुर्य्यान्मितप्रासादमानत।। ३० ।।\nपीठोत्तमं चोच्छ्रयेण प्रासादस्यार्द्धविस्तरात्।\nपादहीनं मध्यमं स्यात् पनिष्ठं चोत्तमार्द्धतः ।। ३१ ।।\nपीठबन्धोपरिष्टातु पुनर्यजत्।\nपादप्परतिष्ठकारी तु निष्पापो दिवि मोदते।। ३२ ।।\nदेवागारं करोमीति मनसा यस्तु चिन्तयेत्।\nतस्य कायगतं पापं तदह्रा हि प्रणश्यति ।। ३३ ।।\nकृते तु किं पुनस्तस्य प्रासादे विधिनैव तु।\nअष्टेष्टकसमायुक्तं यः कुर्य्याहेवतालयम् ।। ३४ ।।\nन तस्य फलसम्पत्तिर्वक्तुं शक्येत केनचित्।\nअनेनैवानुमेयं हि फलं प्रासादविस्तरात् ।। ३५ ।।\nग्राममध्ये च पूर्वे च प्रत्यग्द्वारं प्रकल्पयेत्।\nविदिशासु च सर्वासु ग्रामे प्रत्यङ्मुखो भवेत् ।।\nदक्षिणे चोत्तरे चैव पश्चिमे प्राङ्मुखो भवेत् ।। ३६ ।।\n\nइत्यागदिमहापुराणे आग्नेये पातालयोगकथनं नाम एकचत्वारिंशोऽध्यायः।"
  }
]
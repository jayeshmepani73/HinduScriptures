[
  {
    "text": "अग्निरुवाच\nद्वादशीव्रतकं वक्ष्ये भुक्तिमुक्तिप्रदायकं  ।१८८.००१\nएकभक्तेन भक्तेन तथैवायाचितेन च  ॥१८८.००१\nउपवासेन भैक्ष्येण चैवं द्वादशिकव्रती  ।१८८.००२\nचैत्रे मासि सिते पक्षे द्वादश्यां मदनं हरिं  ॥१८८.००२\nपूजयेद्भुक्तिमुक्त्यर्थी(४) मदनद्वादशईव्रती  ।१८८.००३\nमाघशुक्ले तु द्वादश्यां भीमद्वादशिकव्रती  ॥१८८.००३\nनमो नारायणायेति यजेद्विष्णुं स सर्वभाक् ।१८८.००४\nफाल्गुने च सिते पक्षे गोविन्दद्वादशीव्रती  ॥१८८.००४\nविशोकद्वादशीकारी यजेदाश्वयुजे हरिं  ।१८८.००५\nलवणं मार्गशीर्षे तु कृष्णमभ्यर्च्य यो नरः  ॥१८८.००५\nददाति शुक्लद्वादश्यां स सर्वरसदायकः  ।१८८.००६\nटिप्पणी\n१ कीटिकोटिगुणोत्तमेति ख..\n२ एकादश्यामृषिं पूज्येति ख.. , छ.. च । एकदश्यामृषिपूजेति ङ..\n३ कार्या सर्वाघहारिणीति झ.. , ञ.. च\n४ भुक्तिमुक्त्यर्थमिति छ.. , ञ.. च\nगोवत्सं पूजयेद्भाद्रे गोवत्सद्वादशीव्रती  ॥१८८.००६\nमाध्यान्तु समतीतायां श्रवणेन तु संयुता  ।१८८.००७\nद्वादशी या भवेत्कृष्णा प्रोक्ता सा तिलद्वादशी  ॥१८८.००७\nतिलैः स्नानन्तिलैर्होमो नैवेद्यन्तिलमोदकं  ।१८८.००८\nदीपश्च तिलतैलेन तथा देयं तिलोदकं  ॥१८८.००८\nतिलाश्च देया विप्रेभ्यः फलं होमोपवासतः  ।१८८.००९\nओं नमो भगवतेऽथो वासुदेवाय वै यजेत् ॥१८८.००९\nसुकलः स्वर्गमाप्नोति षट्तिलद्वादशीव्रती  ।१८८.०१०\nमनोरथद्वादशीकृत्फाल्गुने तु सितेऽर्चयेत् ॥१८८.०१०\nनामद्वादशीव्रतकृत्केशवाद्यैश्च नामभिः  ।१८८.०११\nवर्षं यजेद्धरिं स्वर्गी न भवेन्नारकी नरः  ॥१८८.०११\nफाल्गुनस्य सितेऽभ्यर्च्य सुमतिद्वादशीव्रती  ।१८८.०१२\nमासि भाद्रपदे शुक्ते अनन्तद्वादशीव्रती(१)  ॥१८८.०१२\nअश्लेषर्क्षे तु मूले वा(२) माघे कृष्णाय वै नमः  ।१८८.०१३\nयजेत्तिलांश्च जुहुयात्तिलद्वादशीकृन्नरः  ॥१८८.०१३\nसुगतिद्वादशीकारी फाल्गुने तु सिते यजेत् ।१८८.०१४\nजय कृष्ण नमस्तुभ्यं वर्षं स्याद्भुक्तिमुक्तिगः(३)  ॥१८८.०१४\nपौषशुक्ले तु द्वादश्यां सम्प्राप्तिद्वादशीव्रती  ।१८८.०१५\n\nइत्याग्नेये महापुराणे नानाद्वादशीव्रतानि नामाष्टाशीत्यधिकशततमोऽध्यायः ॥\n\nटिप्पणी\n१ मनोरथद्वादशीत्यादिः, अनन्तद्वादशीव्रतीत्यन्तः पाठः घ.. पुस्तके नास्ति\n२ आषाढर्क्षे तु मूले वा इति ख.. , ग.. , ज.. , ट.. च\n३ वर्षे स्याद्भुक्तिमुक्तिद इति ग.. , घ.. च"
  }
]
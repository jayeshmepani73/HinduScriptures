[
  {
    "text": "धन्वन्तरिरुवाच\nशय्या तु दण्डिसाजेशपावकश्चतुराननः ।\nसर्व्वार्थसाधकमिदं वीजं पिण्डार्थमुच्यते ।। ३०१.१ ।।\n\nस्वयं दीर्घस्वराकग्यञ्च वीजेष्वङ्गानि सर्वशः ।\nखातं साधु विषञ्चैव सनिन्दुं सकलं तथा ।। ३०१.२ ।।\n\nगणस्य पञ्च वीजानि पृथग्दृष्टफलं महत् ।\nगणं जयाय नमः एकदंष्ट्राय अचलकर्णिने गजवक्ताय महोदरहस्ताय ।। \nपञ्चाङ्गं सर्व्वसामान्यं सिद्धिः स्याल्लक्षजाप्यतः ।। ३०१.३ ।।\n\nगणाधिपतये गणेश्वराय गणनायकाय गणक्रीडाय ।\nदिग्दले पूजयेन्नमूर्त्तीः पुरावच्चाङ्गपञ्चकम् ।। ३०१.४ ।।\n\nवक्रतुण्डाय एकदंष्ट्राय महोदराय गजवक्त्राय ।\nविकटाय विघ्नराजाय धूम्रवर्णाय ।\nदिग्विदिक्षु यजेदेतांल्लोकांशांश्चैव मुद्रया ।। ३०१.४ ।।\n\nमध्यामातर्ज्जनीमध्यागताङ्गुष्ठौ समुष्टिकौ ।\nचुर्भुजो मोदकाढ्यो दण्डपाशाङ्कुशान्वितः ।। ३०१.५ ।।\n\nदन्तभक्षधरं रक्तं साब्जं पाशाङ्कुशैर्वृतम् ।\nपूजयेत्तं चतुर्थ्याञ्च विशेषेनाथ नित्यशः ।। ३०१.६ ।।\n\nश्वेतार्कमूलेन कृतं सर्व्वाप्तिः स्यात्तिलैर्घृतैः ।\nतण्डुलैर्दधिमध्वाज्यैः सौभाग्यं वश्यता भवेत् ।। ३०१.७ ।।\n\nघोषासृक्प्राणधात्वर्दी दण्डी मार्त्तण्डभैरवः ।\nधर्म्मार्थकाममोक्षाणां कर्त्ता विम्बपुटावृतः ।। ३०१.८ ।।\n\nह्रस्वाः स्युर्मूर्त्तयः पञ्च दीर्घा अङ्गानि तस्य च ।\nसिन्दूरारुणमीशाने वामार्द्धदयितं रविं ।। ३०१.९ ।।\n\nआग्नेयादिषु कोणेषु कुजमन्दाहिकेतवः ।\nस्नात्वा विधिवदादित्यमाराध्यार्घ्यपुरःसरं ।। ३०१.१० ।।\n\nकृतान्तमैशे निर्म्माल्यं तेजश्चण्डाय दीपितं ।\nरोचना कुङ्कुमं वारि रक्तागन्धाक्षताङ्कुराः ।। ३०१.११ ।।\n\nवेणुवीजयवाः शालिश्यामाकतिलराजिकाः ।\nजवापुष्पान्वितां दत्वा पात्रैः शिरसि धार्य्य तत् ।। ३०१.१२ ।।\n\nजानुभ्यामवनीङ्गत्वा सूर्य्यायार्घ्यं निवेदयेत् ।\nस्वविद्यामन्त्रितैः कुम्भैर्नवभिः प्रार्च्य वै महान् ।। ३०१.१३ ।।\n\nग्र्हादिशान्तये स्नानं जप्त्वार्क्क सर्वमाप्नुयात् ।\nसंग्रामविजयं साग्निं वीजदोषं सविन्दुकं ।। ३०१.१४ ।।\n\nन्यस्य मूर्द्धादिपादान्तं मूलं पूज्य तु मुद्रया ।\nस्वाङ्गानि च यथान्यासमात्मानं भावयेद्रविं ।। ३०१.१५ ।।\n\nध्यानञ्च मारणस्तम्भे पीतमाप्यायने सितम् ।\nरिपुघातविधौ कृष्णं मोहयेच्छक्रचापवत् ।। ३०१.१६ ।।\n\nयोऽभिषेकजपध्यानपूजाहोमपरः सदा ।\nतेजस्वी ह्यजयः श्रीमान् समुद्रादौ जयं लभेत् ।। ३०१.१७ ।।\n\nताम्बूलादाविदं न्यस्य जप्त्वा दद्यादुशीरकं ।\nन्यस्तवीजेन हस्तेन स्पर्शनं तद्वशे स्मृतम्।। ३०१.१८ ।।\n\nइत्यादिमहापुराणे आग्नेये सूर्यार्च्चनं नामैकाधिकत्रिशततमोऽध्यायः ।।"
  }
]
[
  {
    "text": "ईश्वर उवाच\nवक्ष्ये लिङ्गप्रतिष्ठां च प्रासादे भुक्तिमुक्तिदां। \nताञ्चरेत् सर्वदा मुक्तौ भुक्तौ देवदिने सति ।। १ ।।\n\nविना चैत्रेण माघादौ प्रतिष्ठा मासपञ्चके। \nगुरुशुक्रोदये कार्य्या प्रथमे करणत्रये ।। २ ।।\n\nशुक्लपक्षे विशेषेण कृष्णे वा पञ्चमन्दिनं । \nचतुर्थी नवमीं षष्ठीं वर्जयित्वा चतुर्दशीं ।। ३ ।।\n\nशोभनास्तिथयः शषाः क्रूरवारविवर्जिताः। \nशतभिषा धनिष्ठाद्‌र्द्रा अनुराधोत्तरत्रयं ।। ४ ।।\n\nरोहिणी श्रवणश्चेति स्थिरारम्भे महोदयाः। \nलग्नञ्च कुम्भसिहालितुलास्त्रीवृषधन्विनां ।। ५ ।।\n\nशस्तो जीवो नवर्क्षेषु सप्तस्थानेषु सर्वदा। \nबुधः षडष्टदिक्‌सप्ततुर्येषु विनर्तुं शितः ।। ६ ।।\n\nसप्तर्त्तु त्रिदशादिस्थः शशाङ्को बलदः सदा । \nसविर्दशत्रिषट्संस्थो राहुस्त्रिदशषङ्गतः ।। ७ ।।\n\nषट्त्रिस्थानगताः शस्ता मन्दाङ्गारार्ककेतवः। \nशुभाः क्रूराश्च पापाश्च सर्व एकादशस्थिताः ।। ८ ।।\n\nएषां दृष्टिर्मुनौ पूर्णा त्वार्द्धिकी ग्रहभूतयोः। \nपादिकी रामदिक्‌स्थाने चतुरष्टौ पादवर्जिताः ।। ९ ।।\n\nपादान्यूनचतुर्नाडी भोगः स्यान्मीनमेषयोः। \nवृषकुम्भौ च भुञ्जाते चतस्रः पादवर्जिताः ।। १० ।।\n\nमकरो मिथुनं पञ्च चापालिहरिकर्क्कटाः। \nपादोनाः षट्तुलाकन्ये घटिकाः सार्द्धपञ्च च ।। ११ ।।\n\nकेशरीवृषभः कुम्भ स्थिराः स्युः सिद्धिदायकाः। \nचरा धनुस्तुलामेषा द्विः स्वभावास्तुतृतीयकाः ।। १२ ।।\n\nशुभः शुभग्रहैर्दृष्टः शस्तो लग्नः शुभाश्रितः । \nगुरुशुक्रबुधैर्युक्तो लग्नो दद्याद्‌बलायुषी ।। १३ ।।\n\nराज्यं शौर्य्यं बलं पुत्रान् यशोधर्म्मादिकं बहु। \nप्रथमः सप्तमस्तुर्य्यो दशमः केन्द्र उच्यते ।। १४ ।।\n\nगुरुशुक्रबुधास्तत्र सर्वसिद्धिप्रदायकाः। \nत्रयेकादशचतुर्थस्था लग्नात् पापग्रहाः शुभाः ।। १५ ।।\n\nअतोप्यनीचकर्मार्थं योज्यास्तिथ्यादयो बुधैः।\nधाम्नः पञ्चगुणां भूमिं त्यक्त्वा वा धानसम्मितां ।। १६ ।।\n\nहस्ताद् द्वादशसोपानात् कुर्य्यान्मण्डपमग्रतः। \nचतुरस्रं चतुर्द्वारं स्नानार्थन्तु तदर्द्धतः ।। १७ ।।\n\nएकास्यं चतुरास्यं वा रौद्र्यां प्राच्युत्तरेथवा । \nहास्तिको दशहस्तो वै मण्डपोर्ककरोऽथवा ।। १८ ।।\n\nद्विहस्तोत्तरया वृद्ध्या शेष स्यान्मण्डपाष्टकं। \nवेदी चतुष्करा मध्ये कोणस्तम्भेन संयुता ।। १९ ।।\n\nवेदीपादान्तरं त्यक्त्वा कुण्डानि नव पञ्च वा।\nएकं वा शिवकाष्ठायां प्राच्यां वा तद्‌गुरोः परं ।। २० ।।\n\nमुष्टिमात्रं शतार्द्धे स्याच्छते चारत्निमात्रकं । \nहस्तं सहस्रहोमे स्यान्नियुते तु द्विहास्तिकं ।। २१ ।।\n\nलक्षे चतुष्करं कुण्डंकोटिहोमेऽष्टहस्तकं। \nभगाभमग्नौ खण्डेन्दु दक्षे त्र्यस्रञ्च नैर्ऋते ।। २२ ।।\n\nषडस्रं वायवे पद्म सौम्ये चाष्टास्रकं शिवे। \nतिर्य्यक्पातशिवं खातमूद्‌र्ध्वं मेखलया सह ।। २३ ।।\n\nतद्वहिर्म्मेखलास्तिस्रो वेदवह्नियमाङ्गुलै । \nअङ्गुलैः षड्‌भिरेका वा कुण्डाकारास्तु मेखलाः ।। २४ ।।\n\nतासामुपरि योनिः स्यान्मध्येऽश्वत्थदलाकृतिः। \nउच्छ्रायेणाङ्गुलं तस्मादिविस्तारेणाङ्गुलाष्टकं ।। २५ ।।\n\nदैर्घ्यं कुण्डार्द्धमानेन कुण्डकण्ठसमोऽधरः। \nपूर्वाग्नियाम्यकुण्डानां योनिः स्यादुत्तरानना ।। २६ ।।\n\nपूर्वानना तु शेषाणामैशान्येऽन्यतरा तयोः। \nकुण्डानां यश्चतुर्विंशो बागः सोङ्गुल इत्यतः ।। २७ ।।\n\nप्लक्षोदुम्बरकाश्वत्थवटजास्तोरणाः क्रमात्। \nशान्तिभूतिबलारोग्यपूर्वाद्या नामतः क्रमात् ।। २८ ।।\n\nपञ्चषट्‌सप्तहस्तानि हस्तकातस्थितानि च। \nतदर्द्धविस्तराणि स्युर्युतान्याम्रदलादिभिः ।। २९ ।।\n\nइन्द्रायुधोपमा रक्ता कृष्णा धूम्रा शशिप्रभा। \nशुक्लाभा हेमवर्णा च पताका स्फाटिकोपमा ।। ३० ।।\n\nपूर्वादितोब्जजे रक्ता नीलाऽन्न्तस्य नैर्ऋते। \nपञ्चहस्तास्तदर्द्धाञ्च ध्वजा दीर्घाश्च विस्तराः ।। ३१ ।।\n\nहस्तप्रदेशिता दण्डा ध्वजानां पञ्चहस्तकाः। \nवल्मीकाद्दन्तिदन्ताग्रात्तथा वृषभश्रृङ्गतः ।। ३२ ।।\n\nपद्मषण्डाद्वराहाच्च गोष्ठादपि चतुष्पथात्। \nमृत्तिका द्वादश ग्राह्य वैकुण्ठेष्टौ पिनाकिनि ।। ३३ ।।\n\nन्यग्रोधोदुम्बराश्वत्थचूतजम्वुत्वगुद्भवं। \nकषायपञ्चकं ग्राह्यमार्त्तवञ्च फलाष्टकं ।। ३४ ।।\n\nतीर्थाम्भांसि सुगन्धीनि तथा सर्वौषधीजलं। \nशस्तं पुष्पफलं वक्ष्ये रत्नगोश्रृङ्गवारि च ।। ३५ ।।\n\nस्नानायापाहरेत् पञ्च पञ्चगव्यामृतं तथा। \nपिष्टनिर्मितवस्त्रादिद्रव्यं निर्म्मज्जनाय च  ।। ३६ ।।\n\nसहस्रशुषिरं कुम्भं मण्डलाय च रोचना । \nशतमोषधिमूलानां विजया लक्ष्मणा बला ।। ३७ ।\n\nगुडूच्यतिबला पाठा सहदेवा शतावरी।\nऋद्धि सुवर्चसा वृद्धिः स्नाने प्रोक्ता पृथक्‌ पृथक ।। ३८ ।।\n\nरक्षायै तिलदर्भौघो भस्मस्नानन्तु केवलं। \nयवगोधूमविल्वानां चुर्णानि च विचक्षणः ।। ३९ ।।\n\nविलेपनं सकर्प्पूरं स्नानार्थं कुम्भगण्डकान्  ।\nखट्‌वाञ्च तुलिकायुग्मं सोपधानं सव स्त्रकां ।। ४० ।।\n\nकुर्य्याद्वित्तानुसारेण शयने लक्ष्यकल्पने । \nघृतक्षौद्रयुतं पात्रं कुर्य्यात् स्वर्णशलाकिकां ।। ४१ ।।\n\nवर्द्धनीं शिवकुम्भञ्च लोकपालघटानपि। \nएकं निद्राकृते कुम्भं शान्त्यर्थं कुण्डसङ्‌ख्यया ।। ४२ ।।\n\nद्वारपालादिधर्म्मादि प्रशान्तादिघटानपि। \nवास्तुलक्ष्मीगणेशानां कलशानपरानपि ।। ४३ ।।\n\nधान्यपुञ्जकृताधारान् सवस्त्रान् स्रग्विभूषितान्।\nसहिरण्यान् समालब्धान् गन्धपानीयपूरितान् ।। ४४ ।।\n\nपूर्णपात्रफलाधारान् पल्लवाद्यान् सलक्षणान्। \nवस्त्रैराच्छादयेत् कुम्भानाहरेद्‌गौरसर्षपान् ।। ४५ ।।\n\nविकिरार्थन्तथा लाजान् ज्ञानखड्गञ्च पूर्ववत्।\nसापिधानां चरुस्थालीं दर्व्वी च ताम्रनिर्म्मितां ।। ४६ ।।\n\nघृतक्षौद्रान्वितं पात्रं पादाभ्यङ्गकृते तथा। \nविष्टरांस्त्रिशतादर्भदलैर्बाहुप्रमाणकान् ।। ४७ ।।\n\nचतुरश्चतुरस्तद्वत् पालाशान् परिधीनपि। \nतिलपात्रं हविः पात्रमर्धपात्रं पवित्रकं ।। ४८ ।।\n\nपलविंशाष्टमानानि घटो धूपप्रदानकं । \nश्रुक्श्रुवौ पिटकं पीठं व्यजनं शुष्कमिन्धनं ।। ४९ ।।\n\nपुष्पं पत्रं गुग्गुलञ्च घृतैर्द्दीपांश्च धूपकं। \nअक्षतानि त्रिसूत्रीञ्च गव्यमाज्यं यवांस्तिलान् ।। ५० ।।\n\nकुशाः शानत्यै त्रिमधुरं समिधो दशपर्विकाः। \nबाहुमात्रं श्रुवं हस्तम् अर्कादिग्रहशान्त्ये ।। ५१ ।।\n\nसमिधोऽर्कपलाशोत्थाः खादिरामार्गपिप्पलाः । \nउदुम्बरशमीदूर्वाकुशोत्थाः शतमष्ट च ।। ५२ ।।\n\nतदभावे यवतिला गृहोपकरणं तथा। \nस्थालीदर्वीपिधानादि देवादिभ्योंऽशुकद्वयं ।। ५३ ।।\n\nमुद्रामुकृटवासांसि हारकुण्डलकङ्कणान्। \nकुर्य्यादाचार्यपूजार्थं वित्तशाठ्यं विवर्जयेत् ।। ५४ ।।\n\nतत्‌पादपादहीना च मूत्तिभृदस्त्रजापिनां । \nपूजा स्याज्जापिभिस्तुल्या विप्रदैवज्ञशिल्पिनां ।। ५५ ।।\n\nवज्रार्कशान्तौ नीलातिनाल्मुक्ताफलानि च । \nपुष्पपद्मादिशगञ्च वैदूर्य्यं रत्नमष्टमं ।। ५६ ।।\n\nउषीरमाधवक्रान्तारक्तचन्दनकागुरुं। \nश्रीखण्डं सारिकङ्कुष्ठं शङ्‌खिनी ह्योषधीगणः ।। ५७ ।।\n\nहेमताम्रमयं रक्तं राजतञ्च सकांस्यकं। \nशीसकञ्चेति लोहानि हरितालं मनः शिला ।। ५८ ।।\n\nगैरिकं हेममाक्षीकं पारदो वह्निगैरिकं। \nगन्धकाभ्रकमित्यष्टौ धातवो ब्रीहयस्तथा ।। ५९ ।।\n\nगोधूमान् सतिलान्माषान्मुद्‌गानप्याहरेद्यवान्।\nनीवारान् श्यामकानेवं व्रीहयोऽप्यष्ट कीर्त्तिताः ।। ६० ।।\n\nइत्यादिमहापुराणे आग्नये प्रतितष्ठासामग्री नाम पञ्चनवतितमोऽध्यायः।"
  }
]
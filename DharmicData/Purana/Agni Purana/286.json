[
  {
    "text": "धन्वन्तरिरुवाच \nकल्पान्मृत्युञ्चयान्वक्ष्ये ह्यायुर्द्दान्रोगमर्द्दनान् ।\nत्रिशती रोगहा सेव्या मध्वाज्यत्रिफलामृता ।। २८६.१ ।।\n\nपलं पलार्द्धं कर्षं वा त्रिफलां सकलां तथा ।\nविल्वतैलस्य नस्यञ्च मासं पञ्चशती कवि ।। २८६.२ ।।\n\nरीगापमृत्युबलिजत् तिलं भल्लातकं तथा ।\nपञ्चाङ्गं वाकुचीचूर्णं षण्मासं शकदिरोदकैः ।। २८६.३ ।।\n\nक्काथैः कुष्ठञ्जयेत् सेव्यं चूर्णं लीलकुरुण्टजम् ।\nक्षीरेण मधुना वापि शतायुः खण्डदुग्धभुक् ।। २८६.४ ।।\n\nमध्वाज्यशुण्ठीं संसेव्य पलं प्रातः स मृत्युजित् ।\nबलीपलितजिज्जीवेन्माण्डूकी चूर्णदुग्धपाः ।। २८६.५ ।।\n\nउच्चटामधुना कर्ष पयःपा मृत्युजिन्नरः ।\nमध्वाज्यैः पयसा वापि निर्गुण्डी रोगमृत्युजित् ।। २८६.६ ।।\n\nपलाशतैलं कर्षैकं षण्मासं मधुना पिवेत् ।\nदुग्धभोजी पञ्चशती सहस्रायुर्भ्वेन्नरः ।। २८६.७ ।।\n\nज्योतिष्मतीपत्ररसं पयसा त्रिफलां पिवेत् ।\nमधुनाज्यन्ततस्तद्वत् शतावर्य्या रजः पलं ।। २८६.८ ।।\n\nक्षौद्राज्यैः पयसा वापि निर्गुण्‌डी रोगमृत्युजित् ।\nरुदन्तिकाकज्यमधुभुक् दुग्धभोजी च मृत्युजित् ।। २८६.९ ।।\n\nकर्षं भृङ्गरसेनापि रोगजीच्चामरो भवेत् ।\nरुदन्तिकाज्यमधुभुक् दुग्धभोजी च मृत्युजित् ।। २८६.१० ।।\n\nकर्षचूर्णं हरीतक्या भावितं भृङ्गराड्रसैः ।\nघृतेन मधुना सेव्य त्रिशतायुश्च रोगजित् ।। २८६.११ ।।\n\nवाराहिका भृङ्गरसं लोहचूर्णं शतावरी ।\nसाज्यं कर्षं पञ्चशती कार्त्तचूर्णं शतावरी ।। २८६.१२ ।।\n\nभावितं भृङ्गराजेन मध्वाज्यन्त्रिशती भवेत् ।\nताम्रं मृतं मृततुल्यं गन्धकञ्च कुमारिका ।। २८६.१३ ।।\n\nरसैविमृज्य द्वे गुञ्जे साज्यं पञ्चशताब्दवान् ।\nअश्वगन्धा पलं तैलं साज्यंखण्डं शताब्दवान् ।। २८६.१४ ।।\n\nपलम्पुनर्न्नवाचूर्णं मध्वाज्यपयसा पिवन् ।\nअशोकचूर्णस्य पलं मध्वाज्यं पयसार्त्तिन्त् ।। २८६.१५ ।।\n\nतिलस्य तैलं समधु नस्यात् कृष्णकचः शती ।\nकर्षमक्षं समध्वाज्यं शतायुः पयसा पिवन् ।। २८६.१६ ।।\n\nअभयं सगुडञ्जग्ध्वा घृतेन मधुरादिभिः ।\nदुग्धान्नभुक् कृष्णकेशोऽरोगी पञ्चशताब्दवान् ।। २८६.१७ ।।\n\nपलङ्कुष्माण्डिकाचूर्णं मध्वाज्यपयसा पिवन् ।\nमासं दुग्धान्नभोजी च सहस्रायुविंशोगवान् ।। २८६.१८ ।।\n\nशालूकचूर्णं भृङ्गाज्यं समध्वाज्यं शताब्दकृतं ।\nकटुतुम्बीतैलनस्यं कर्षं शतद्वयाब्दवान् ।। २८६.१९ ।।\n\nत्रिफला पिप्पली शुण्ठी सेविता त्रिशताव्दकृत् ।\nशतावर्य्याः पूर्वयोगः सहस्रायुर्बलातिकृत् ।। २८६.२० ।।\n\nचित्रकेन तथा पूर्वस्तथा शुण्ठीविडङ्गतः ।\nलोहेन भृङ्गराजेन बलया निम्बपञ्चकैः ।। २८६.२१ ।।\n\nखदिरेण च निर्गुण्ड्या कण्टकार्य्याथ वासकात् ।\nवर्षाभुवा तद्रसैर्वा भावितो वटिकाकृतः ।। २८६.२२ ।।\n\nचूर्णङ्‌घृतैर्वा मधुना गुडाद्यैर्वारिणा तथा ।\nॐ ह्रूं स इति मन्त्रेण मन्त्रितो योगराजकः ।। २८६.२३ ।।\n\nमृतसञ्जीवनीकल्पो रोगमृत्युञ्जयो भवेत् ।\nसुरासुरैश्च मुनिभिः सेविताः कल्पसागराः ।। २८६.२४ ।।\n\nगजायुर्वेदं प्रोवाच पालकाप्योऽङ्गराजकं ।। २८६.२५ ।।\n\nइत्यादिमहापुराणे आग्नेये कल्पसागरो नाम षडशीत्यधिकद्विशततमोऽध्ययः ।।"
  }
]
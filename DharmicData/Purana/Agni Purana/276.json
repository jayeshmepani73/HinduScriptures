[
  {
    "text": "अग्निरुवाच\nकश्यपो वसुदेवोऽभूद्देवकी चादितिर्व्वरा ।\nदेवक्यां वसुदेवात्तु कृष्णोऽभूत्तपसान्वितः ।। २७६.१ ।।\n\nधर्म्मसंरक्षणार्थाय ह्यधर्म्महरणाय च ।\nसुरादेः पालनार्थञ्च दैत्यादेर्म्मथनाय च ।। २७६.२ ।।\n\nरुक्मिणी सत्यभामा च सत्या नग्नजिती प्रिया ।\nसत्यभामा हरेः सेव्या गान्धारी लक्ष्मणा तथा ।। २७६.३ ।।\n\nमित्रविन्दा१ च कालिन्दी देवी जाम्बवती तथा ।\nसुशीला च तथा माद्री कौशल्या विजया जया ।। २७६.४ ।।\n\nएवमादीनि देवीनां सहस्राणि तु षोड़श ।\nप्रद्युम्नाद्याश्च रुक्मिण्यां भीमाद्याः सत्यभामया ।। २७६.५ ।।\n\nजाम्बवत्याञ्च शाम्बाद्याः कृष्णस्यासंस्तथापरे ।\nशतं शतसहस्राणां पुत्राणां तस्य धीमतः ।। २७६.६ ।।\n\nअशीतिश्च सहस्राणि यादवाः कृष्णरक्षिताः ।\nप्रद्युम्नस्य तु वैदर्भ्यामनिरुद्धो रणप्रियः ।। २७६.७ ।।\n\nअनिरुद्धस्य वज्राद्या यादवाः सुमहावलाः । \nतिस्रः कोट्यो यादवानां षष्टिर्लक्षाणि दानवाः ।। २७६.८ ।।\n\nमनुष्ये बाधका ये तु नन्नाशाय बभूव सः ।\nकर्त्तु कर्मव्यवस्थानं मनुष्यो जायते हरिः ।। २७६.९ ।।\n\nदेवासुराणां सङ्‌ग्रामा दायार्थं द्वादशाभवन् ।\nप्रथमो नारसिंहस्तु द्वितीयो वामनो रणः ।। २७६.१० ।।\n\nसङ्‌ग्रामस्त्वथ वाराहश्चतुर्थोऽमृतमन्थनः ।\nतारकामयसङ्‌ग्रामः षष्ठो ह्याजीवको रणः ।। २७६.११ ।।\n\nत्रैपुरश्चान्धकबधो नवमो वृत्रघातकः ।\nजितो हालाहलश्चाथ घोरः कोलाहलो रणः ।। २७६.१२ ।।\n\nहिरण्यकशिपोश्चोरो विदार्य्य च नखैः पुरा ।\nनारसिंहो देवपालः प्रह्लादं कृतवान् नृपम् ।। २७६.१३ ।।\n\nदेवासुरे वामनश्च छतित्वा बलिमूर्ज्जतम् ।\nमहेन्द्राय ददौ राज्यं काश्यपोऽदितिसम्भवः ।। २७६.१४ ।।\n\nवराहस्तु हिरण्याक्षं हत्वा देवानपालयत् ।\nउज्जहार भुवं मग्नां देवदेवैरभिष्टुतः ।। २७६.१५ ।।\n\nमन्थानं मन्दरं कृत्वा नेत्रं कृत्वा तु वासुकिम् ।\nसुरासुरैश्च मथितं२ देवेभ्यश्चामृतं ।। २७६.१६ ।।\n\nतारकामयसङ्‌ग्रामे तदा देवाश्च पालिताः ।\nनिवार्य्येन्द्रं गुरून् देवान् दानवान्सोमवंशकृत् ।। २७६.१७ ।।\n\nविश्वामित्रवशिष्ठात्रिकवयश्च रणे सुरान् ।\nअपालयन्ते निर्व्यार्य्य रगद्वेषादिदानवान् ।। २७६.१८ ।।\n\nपृथ्वीरथे ब्रह्मयन्तुरीशस्य शरणो हरिः ।\nददाह त्रिपुरं देवपालको दैत्यमर्दनः ।। २७६.१९ ।।\n\nगौरीं जिहीर्षुणा रुद्रमन्धकेनार्दितं हरिः ।\nअनुरक्तश्च रेवत्यां चक्रेचान्धासुरार्दनम् ।। २७६.२० ।।\n\nअपां फेनमयो भूत्वा देवासुररणे हरन्३ ।\nवृत्रे देवहरं विष्णुर्देवधर्म्मानपालयत् ।। २७६.२१ ।।\n\nशाल्वादीन् दानवान् जित्वा हरिः परशुरामकः ।\nअपालयत् सुरादींश्च दुष्टक्षत्रं निहत्य च ।। २७६.२२ ।।\n\nहालाहलं विषं दैत्यं निराकृत्य महेश्वरात् ।\nभयं निर्णाशयामास देवानां मधुसूदनः ।। २७६.२३ ।।\n\nहालाहलं विषं यश्च दैत्यः कोलाहलो जितः ।\nपालिताश्च सुराः सर्व्वे विष्णुना धम्मपालनात् ।। २७६.२४ ।।\n\nदेवासुरे रणे यश्च दैत्यः कोलाहलो जितः ।\nपालिताश्च सुराः सर्व्वे विष्णुना धर्म्मपालनात् ।। २७६.२५ ।।\n\nराजानो राजपुत्राश्च मुनयो देवता हरिः ।\nयदुक्तं यच्छ नैवोक्तमवतारा हरेरिमे ।। २७६.२६ ।।\n\nइत्यादिमहापुराणे आग्नेये द्वादशसङ्‌ग्रामा नाम षट्‌सप्तत्यधिकद्विशततमोऽध्यायः ।।"
  }
]
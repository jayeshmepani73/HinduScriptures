[
  {
    "text": "अग्निरुवाच\nगृहीतार्थः क्रमाद्दाप्यो धनिनामधमर्णिकः ।\nदत्वा तु ब्राह्मणायादौ नृपतेस्तदनन्तरम् ।। २५४.१ ।।\n\nराज्ञाधमर्णिको दाप्यः साधिताद्दशकं स्मृतम् ।\nपञ्चकन्तु शतं दाप्यः प्राप्तार्थो ह्युत्तमर्णिकः ।। २५४.२ ।।\n\nहीनजातिं परिक्षीणमृणार्थं कर्म्म कारयेत् ।\nब्राह्मणस्तु परिक्षीणः शनैर्द्दाप्यो यथोदयम् ।। २५४.३ ।।\n\nदीयमानं न गृह्णाति प्रयुक्तं स्वकन्धनम् ।\nमध्यस्थस्थापितं तत्स्याद्वर्द्धते न ततः परं ।। २५४.४ ।।\n\nऋक्थग्राह ऋणं दाप्यो योपिद्‌ग्राहस्तथैव च ।\nपुत्रोऽनन्याश्रितद्रव्यः पुत्रहीनस्य ऋक्थिनः ।। २५४.५ ।।\n\nअविभक्तैः कुटुम्वार्थं यदृणन्तु कृतम्भवेत् ।\nदद्युस्तदृक्थिनः प्रेते प्रोषिते वा कुटुम्बिनि ।। २५४.५ ।।\n\nन योषित् पतिपुत्राभ्यां न पुत्रेण कृतं पिता ।\nदद्यादृते कुटुम्बार्थान्न पतिः स्त्रीकृतं तथा ।। २५४.६ ।।\n\nगोपशौण्डिकशैलूषरजकव्याधयोषितां ।\nऋणं दद्यात्पतिस्त्वासां यस्माद्‌वृत्तिस्तदाश्रया ।। २५४.८ ।।\n\nप्रतिपन्नं स्त्रिया देयं पत्या वा सह यत् कृतं ।\nस्वयं कृतं वा यदृणं नान्यस्त्री दातुमर्हति ।। २५४.९ ।।\n\nपितरि प्रोषिते प्रेते व्यसनाभिप्लुतेऽथ वा ।  \nपुत्रपौत्रैर्ऋणं देयं निह्नवे साक्षिभावितम् ।। २५४.१० ।।\n\nसुराकामद्यूतकृतन्दण्डशुल्कावशिष्टकम् ।\nवृथा दानं तथैवेहपु त्रो दद्यान्न पैतृकम् ।। २५४.११ ।।\n\nभ्रातॄणामथ दम्पत्योः पितुः पुत्रस्य चैव हि ।\nप्रतिभाव्यमृणं ग्राह्यमविभक्तेन च स्मृतम् ।। २५४.१२ ।।\n\nदर्शने प्रत्यये दाने प्रव्भिव्यं विधीयते ।\nआधौ तु वितथे दाप्या वितथस्य सुता अपि ।। २५४.१३ ।।\n\nदर्शनप्रतिभूर्यत्र मृतः प्रात्ययिकोऽपि वा ।\nन तत्‌पुत्रा धनं दद्युर्दद्युर्दानाय ये स्थिताः ।। २५४.१४ ।।\n\nबहवः स्युर्यदि स्वांशैर्दद्युः प्रतिभुवो धनम् ।\nएकच्छायाश्रितेष्वेषु धनिकस्य यथारुचि ।। २५४.१५ ।।\n\nप्रतिभूर्दापितो यत्र प्रकाशं धनिने धनम् ।\nद्विगुणं प्रतिदातव्यमृणिकैस्तस्य तद्भवेत् ।। २५४.१६ ।।\n\nस्वस्न्ततिस्त्रीपशव्यं धान्यं द्विगुणमेव च ।\nवस्त्रं चतुर्गुणं प्रोक्तं रसश्चाष्टगुणस्तथा ।। २५४.१७ ।।\n\nआधिः प्रणश्येत् द्विगुणे धने यदि न मोक्ष्यते ।\nकाले कालकृतं नश्येत् फलभोग्यो न नश्यति ।। २५४.१८ ।।\n\nगोप्याधिबोग्यो नावृद्धिः सोपकारेऽथ भाविते ।\nनष्टो देयो विनष्टश्च दैवराजकृतादृते ।। २५४.१९ ।।\n\nआधेः स्वीकरणात्सिद्धीरक्षमाणोप्यसारताम् ।\nयातश्चेदन्य आधेयो धनभाग्‌ वा धनी भवेत् ।। २५४.२० ।।\n\nचरित्रं बन्धककृतं सवृद्धं दापयेद्वनं ।\nसत्यह्कारकृतं द्रव्यं द्विगुणं प्रतिदापयेत् ।। २५४.२१ ।।\n\nउपस्थितस्य मोक्तव्य आधिर्दण्डोऽन्यथा भवेत् ।\nप्रयोजके सति धनं कुलेन्यस्याधिमाप्नुयात् ।। २५४.२२ ।।\n\nतत्‌कालकृतमूल्यो वा तत्र तिष्ठेदवृद्धिकः ।\nविना धारणकाद्वापि विक्रीणीते ससाक्षिकम् ।। २५४.२३ ।।\n\nयदा तु द्विगुणीभूतमृणमाधौ तदा खलु ।\nमोच्यश्चाधिस्तदुत्पाद्य प्रविष्टे द्विगुणे धणे ।। २५४.२४ ।।\n\nव्यसनस्थमनाख्याय हस्तेऽन्यस्य यदर्पयेत् ।\nद्रव्यं तदौपनिधिकं प्रतिदेयं तथैव तत् ।। २५४.२५ ।।\n\nन दाप्योऽपहृतं तत्तु राजदैवकतस्करैः ।\nप्रेपश्चेन्मार्गिते दत्ते दाप्यो दण्डश्च तत्समम् ।। २५४.२६ ।।\n\nआजीवन् स्वेच्छया दण्ड्यो दाप्यस्तच्चापि सोदयं ।\nयाचितावाहितन्यासे निक्षेपेष्वप्ययं विधिः ।।२५४.२७ ।।\n\nइत्यादिमहापुराणे आग्नेये व्यवहारो नाम चतुःपञ्चाशदधिकद्विशततमोऽध्यायः ।।"
  }
]
[
  {
    "text": "नारद उवाच\nराज्यस्थं राघवं जग्मुरगस्त्याद्याः सुपूजिताः। \nधन्यस्त्वं विजयी यस्मादिन्द्रजिद्विनिपातितः ।। १ ।।\n\nब्रह्मात्मजः पुलस्त्योभूद् विश्रवास्तस्यनैकषी। \nपुष्पोत्कटाभूत् प्रथमा तत्पुत्रोभूद्धनेश्वरः ।। २ ।।\n\nनैकष्यां रावणो जज्ञे विंशद्बाहुर्द्दशाननः। \nतपसा ब्रह्मदत्तेन वरेण जितदैवतः ।। ३ ।।\n\nकुम्भकर्णः सनिद्रोऽभूद्धर्म्मिष्ठोऽभूद्धिभीषणः। \nस्वसा शूर्पणखा तेषां रावणान्मेघनादकः ।। ४ ।।\n\nइन्द्रं जित्वेन्द्रजिच्चाभूद्रावणादधिको बली। \nहतस्त्वया लक्षमणेन देवादेः क्षेममिच्छता ।। ५ ।।\n\nइत्युक्त्वा ते गता विप्रा अगस्त्याद्या नमस्कृताः। \nदेवप्रार्थितरामोक्तः शत्रुघ्नो लवणार्द्दनः ।। ६ ।।\n\nअभूत् पूर्म्मथुरा काचिद् रामोक्तो भरतोऽवधीत्। \nकोटित्रयञ्च शैलूषपुत्राणां निशितैः शरैः ।। ७ ।।\n\nशैलूषं दुप्टगन्धर्वं सिन्धुतीरनिवासिनम्। \nतक्षञ्च पुष्करं पुत्रं स्थापयित्वाथ देशयोः ।। ८ ।।\n\nभरतोगात्सशत्रुघ्नो राघवं पूजयन् स्थितः। \nरामो दुष्टान्निहत्याजौ शिष्टान् सम्पाल्य मानवः ।। ९ ।।\n\nपुत्रौ कुशल्वौ जातौ वाल्मीकेराश्रमे वरौ। \nलोकापवादात्त्यक्तायां ज्ञातौ सुचरितश्रवात् ।। १० ।।\n\nराज्येभिषिच्य ब्रह्माहमस्मीति ध्यानतत्परः। \nदशवर्षसहस्त्राणि दशवर्षसतानि च ।। ११ ।।\n\nराज्यं कृत्वा क्रतून् कृत्वा स्वर्गं देवार्च्चितो ययौ। \nसपौरः सानुजः सीतापुत्रो जनपदान्वितः ।।\n                     \nअग्निरुवाच\nवाल्मीकिर्नारदाच्छ्रु त्वा रामायणमकारयत्। \nसविस्तरं यदेतच्च श्रृणुयात्स दिवं व्रजेत् ।।\n\nइत्यादिमहापुराणे आग्नेये रामायणे उत्तरकाण्डवर्णनं नाम एकादशोऽध्यायः ।।"
  }
]
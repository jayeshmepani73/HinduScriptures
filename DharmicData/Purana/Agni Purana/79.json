[
  {
    "text": "ईश्वर उवाच\nअथ प्रातः समुत्थाय कृतस्नानः समाहितः। \nकृतसन्ध्यार्चनो मन्त्री प्रवीस्य मखमण्डपम् ।। १ ।।\n\nसमादाय पवित्राणि अविसर्जितदैवतः। \nऐशान्यां भाजने शुद्धे स्थापयेत् कृतमण्डले ।। २ ।।\n\nततो विसर्ज्य देवेशं निर्म्माल्यमपनीय च। \nपूर्ववद् भूतले शुद्धे कृत्वाह्नि कमथ द्वयम् ।। ३ ।।\n\nआदित्यद्वारदिक्‌पालकुम्भेशानौ शिवेऽनले । \nनैमित्तिकीं सविस्तारां कुर्य्यात् पूजां विशेषतः ।। ४ ।।\n\nमन्त्राणां तर्पणं प्रायश्चित्तहोमं शरात्मना । \nअष्टोत्तरशतं कृत्वा दद्यात् पूर्णाहुतिं शनैः ।। ५ ।।\n\nपवित्रं भानवे दत्वा समाचम्य ददीत च। \nद्वारपालादिदिक्पालकुम्भवर्द्धनिकादिषु ।। ६ ।।\n\nसन्निधाने ततः शम्भोरुपविश्य निजासने। \nपवित्रमात्मने दद्याद् गणाय गुरुवह्नये ।। ७ ।।\n\nओं कालात्मना त्वया देव यद्दिष्टं मामके विधौ । \nकृतं क्लिष्टं समुत्सृष्टं कृतं गुप्तञ्च यत् कृतं ।। ८ ।।\n\nतदस्तु क्लिष्टमक्लिष्टं कृतं क्लिष्टमसंस्कृतम्(४)। \nसर्वात्मनाऽमुना शम्भो पवित्रेण त्वदिच्छया ।। ९ ।।\n\nओं पूरयमखव्रतं नियमेश्वराय स्वाहा। \nआत्मतत्त्वे प्रकृत्यन्ते पालिते पद्मयोनिना ।। १० ।।\n\nमूलं लयान्तमुच्चार्य्य पवित्रेणार्च्चयेच्छिवम्। \nविद्यातत्त्वे च विद्यान्ते विष्णुकारणपालिते ।। ११ ।।\n\nईश्वरान्तं समुच्चार्य्य पवित्रमधिरोपयेत्। \nशिवान्ते शिवतत्त्वे च रुद्रकारणपालिते ।। १२ ।।\n\nशिवान्तं मन्त्रमुच्चार्य्य तस्मै देवं पवित्रकम्। \nसर्वकारणपालेषु शिवमुच्चर्य सुव्रत ।। १३ ।।\n\nमूलं लयान्तमुच्चार्य दद्याद् गङ्गावतारकम् । \nआत्मविद्याशिवैः प्रोक्तं मुमुक्षूणां पवित्रकम् ।। १४ ।।\n\nविनिर्दिष्टं बुभुक्षूणां शिवतत्त्वात्मभिः क्रमात्। \nस्वाहान्तं वा नमोऽन्तं वा मन्त्रमेषामुदीरयेत् ।। १५ ।।\n\nओं हां आत्मतत्त्वाधिपतये शिवाय स्वाहा। \nओं हां विद्यातत्त्वाधिपतये शिवाय स्वाहा ।\n\n\nओं हौं शिवतत्त्वाधिपतये शिवाय स्वाहा।\n\nनत्वा गङ्गावतारन्तु प्रार्थयेत्तं कृताञ्जलिः।\nत्वङ्गतिः सर्व्वभूतानां संस्थितस्त्वञ्चराचरे ।। १६ ।।\n\nअन्तश्चारेण भूताना द्रष्टा त्वं परमेश्वर। \nकर्मणा मनसा वाचा त्वत्तो नान्या गतिर्म्मम ।।\nमन्त्रहीनं क्रियाहीनं द्रव्यहीनञ्च यत् कृतम्। \nजपहोमार्च्चनैर्हीनं कृतं नित्यं मया तव ।। १८ ।।\n\nअकृतं वाक्यहीनं च तत् पूरय महेश्वर । \nसपूतत्वं परेशान पवित्रं पापनाशनम् ।। १९ ।।\n\nत्वया पवित्रितं सर्व जगत् स्थावरजङ्गमम्। \nखण्डितं यन्मया देव व्रतं वैकल्पयोगतः ।। २० ।।\n\nएकीभवतु तत् सर्वं तवाज्ञासूत्रगुम्फितम्। \nजपं निवेद्य देवस्य भक्त्या स्तोत्रं विधाय च ।। २१ ।।\n\nनत्वा तु गुरुणादिष्टं गृह्णीयान्नियमन्नरः। \nचतुर्म्मासं त्रिमासं वा त्र्यहमेकाहमेव च ।। २२ ।।\n\nप्रणम्य क्षमयित्वेशं गत्वा कुण्डान्तिकं व्रती। \nपावलकस्थे शिवेऽप्येवं पवित्राणां चतुष्टयम् ।। २३ ।।\n\nसमारोप्य समभ्यर्च्च्य पुष्पधूपाक्षतादिभिः। \nअन्तर्बलिं पवित्रञ्च रुद्रदिभ्यो निवेदयेत् ।। २४ ।।\n\nप्रविश्यान्तः शिवं स्तुत्वा सप्रणामं क्षमापयेत्। \nप्रायश्चित्तकृतं होमं कृत्वा हुत्वा च पायसं ।। २५ ।।\n\nशनैः पूर्णाहुतिं दत्वा वह्निस्थं विसृजेच्छिवं। \nहोमं व्याहृतिमिः कृत्वा रुन्ध्यान्निष्ठुरयाऽनलं ।। २६ ।\n\nअग्न्यादिभ्यस्ततो दद्यादाहुतीनां चतुष्टयं। \nदिक्पतिभ्यस्ततो दद्यात् सपवित्रं बहिर्बलिं ।। २७ ।।\n\nसिद्धान्तपुस्तके दद्यात् सप्रमाणं पवित्रकं ।।\nओं हां भूः स्वाहा। ओं हां भुवः स्वाहा। \nओं हां स्वः स्वाहा। ओं हां भुर्भुवः स्वः स्वाहा।\nहोमं व्याहृतिभिः कृत्वा दत्वाऽऽहुतिचतुष्टयं ।। २८ ।।\n\nओं हां अग्नये स्वाहा। ओं हां सोमाय स्वाहा। \nओं हां अग्नीषोमाभ्यां स्वाहा। \nओं हां अग्नये स्विष्टकृते स्वाहा।\nगुरुं शिवमिवाभ्यर्च्य वस्त्रभूषादिविस्तरैः। \nसमग्नं सफलं तस्य क्रियाकाण्डादि वार्षिकं ।।\nयस्य तुष्टो गुरुः सम्यगित्याह परमेश्वरः। \nइत्थं गुरोः समारोप्य हृदालम्बिपवित्रकं ।। ३० ।।\n\nद्विजादीन् भोजयित्वा तु भक्त्या वस्त्रादिकं ददेत्। \nदानेनानेन देवेश प्रीयतां मे सदाशिवः ।। ३१ ।।\n\nभक्त्या स्नानादिकं प्रातः कृत्वा शम्भोः समाहरेत्।\nपवित्राण्यष्टपुष्पैस्तं पूजयित्वा विसर्ज्जयेत् ।। ३२ ।।\n\nनित्यं नैमित्तिकं कृत्वा विस्तरेण यथा पुरा। \nपवित्राणि समारोप्य प्रणम्याग्नौ शिवं यजेत् ।। ३३ ।।\n\nप्रायश्चित्तं ततोऽस्त्रेण हुत्वा पूर्णाहुतिं यजेत्। \nभुक्तिकामः शिवायाथ कुर्य्यात् कर्म्मसमर्पणं ।। ३४ ।।\n\nत्वत्‌प्रसादेन कर्म्मेदं ममास्तु फलसाधकं। \nमुक्तिकामस्तु कर्म्मेदं माऽस्तु मे नाथ बन्धकं ।। ३५ ।।\n\nवह्निस्थं नाडीयोगेन शिवं संयोजयेच्छिवे। \nहृदि न्यस्याग्निसङ्घातं पावकं च विसर्जयेत् ।। ३६ ।।\n\nसमाचम्य प्रविश्यान्तः कुम्भानुगतसंवरान्। \nशिवे संयोज्य साक्षेपं क्षमस्वेति विसर्जयेत् ।। ३७ ।।\n\nविसृज्य लोकपालादीनादायेशात् पवित्रकं। \nसति चण्डेश्वरे पूजां कृत्वा दत्वा पवित्रकं ।। ३८ ।।\n\nतन्निर्माल्यादिकं तस्मै सपवित्रं समर्पयेत्। \nअथवा स्थण्डिले चण्डं विधिना पूर्ववद्यजेत् ।। ३९ ।।\n\nयत् किञ्चिद्वार्षिकं कर्म्म कृतं न्यूनाधिकं मया। \nतदस्तु परिपूर्णं मे चण्ड नाथ तवाज्ञया ।। ४० ।\n\nइति विज्ञाप्य देवेशं नत्वा स्तुत्वा विसर्जयेत् ।\nत्यक्तनिर्म्माल्यकः शुद्धः स्नापयित्वा शिवं यजेत् ।।\nपञ्चयोजनसंस्थोऽपि पवित्रं सुरुसन्निधौ ।। ४१ ।।\n\nइत्यादिमहापुराणे आग्नेये पवित्रारोहणं नाम एकोनाशीतितमोऽध्यायः ॥"
  }
]
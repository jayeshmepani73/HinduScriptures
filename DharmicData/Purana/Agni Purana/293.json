[
  {
    "text": "अग्निरुवाच\nमन्त्रविद्याहरिं वक्ष्ये भुक्तिमुक्तिप्रदं शृणु  ।२९३.००१\nविंशत्यर्णाधिका मन्त्रा मालामन्त्राः स्मृता द्विज  ॥२९३.००१\nदशाक्षराधिका मन्त्रास्तदर्वाग्बीजसंज्ञिताः  ।२९३.००२\nवार्धक्ये सिद्धिदा ह्येते मालामन्त्रास्तु यौवने  ॥२९३.००२\nपञ्चाक्षराधिका मन्त्राः सिद्धिदाः सर्वदापरे  ।२९३.००३\nस्त्रीपुंनपुंसकत्वेन त्रिधाः स्युर्मन्त्रजातयः  ॥२९३.००३\nस्त्रीमन्त्रा वह्निजायन्ता नमोन्ताश्च नपुंसकाः  ।२९३.००४\nशेषाः पुमांसस्ते शस्ता वक्ष्योच्चाटविषेषु च[१]  ॥२९३.००४\nक्षुद्रक्रियामयध्वंसे स्त्रियोऽन्यत्र[२] नपुंसकाः  ।२९३.००५\nमन्त्रावाग्नेयसौम्याख्यौ ताराद्यन्तार्द्वयोर्जपेत् ॥२९३.००५\nतारान्त्याग्निवियत्प्रायो मन्त्र आग्नेय इष्यते  ।२९३.००६\nशिष्टः सौम्यः प्रशस्तौ तौ कर्मणोः क्रूरसौम्ययोः  ॥२९३.००६\nआग्नेयमन्त्रः सौम्यः स्यात्प्रायशोऽन्ते नमोऽन्वितः  ।२९३.००७\nसौम्यमन्त्रस्तथाग्नेयः फट्कारेणान्ततो युतः  ॥२९३.००७\nसुप्तः प्रबुद्धमात्रो वा मन्त्रः सिद्धिं न यच्छति  ।२९३.००८\nस्वापकालो महाबाहो जागरो दक्षिणावहः  ॥२९३.००८\nआग्नेयस्य मनोः सौम्यमन्त्रस्यैतद्विपर्ययात् ।२९३.००९\nप्रबोधकालं जानीयादुभयोरुभयोरहः  ॥२९३.००९\nदुष्टर्क्षराशिविद्वेषिवर्णादीन् वर्जयेन्मनून्  ।२९३.०१०"
  },
  {
    "text": "राज्यलाभोपकाराय प्रारभ्यारिः स्वरः कुरून्  ॥२९३.०१०\nगोपालककुटीं प्रायात्पूर्णामित्युदिता लिपिः  ।२९३.०११\nनक्षत्रेषु क्रमाद्योज्यौ स्वरान्त्यौ रेवतीयुजौ  ॥२९३.०११\nवेला गुरुः स्वराः शोणः कर्मणैवेतिभेदिताः  ।२९३.०१२\nलिप्यर्णा वशिषु ज्ञेया षष्ठेशादींश्च योजयेत् ॥२९३.०१२\nलिपौ चतुष्पथस्थायामाख्यवर्णपदान्तराः  ।२९३.०१३\nसिद्धाः साध्या द्वितीयस्थाः सुसिद्धा वैरिणः परे  ॥२९३.०१३\nसिद्धादीन् कल्पयेदेवं सिद्धात्यन्तगुणैरपि[३](१)  ।२९३.०१४\nसिद्धे सिद्धो जपात्साध्यो जपपूजाहुतादिना[४](२)  ॥२९३.०१४\nसुसिद्धो ध्यानमात्रेण साधकं नाशयेदरिः  ।२९३.०१५\nदुष्टार्णप्रचुरो यः स्यान्मन्त्रः सर्वविनिन्दितः  ॥२९३.०१५\nप्रविश्य विधिवद्दीक्षामभिषेकावसानिकाम्  ।२९३.०१६\nश्रुत्वा तन्त्रं गुरोर्लब्धं साधयेदीप्सितं मनुम्  ॥२९३.०१६\nधीरो दक्षः शुचिर्भक्तो जपध्यानादितत्परः  ।२९३.०१७\nसिद्धस्तपस्वी कुशलस्तन्त्रज्ञः सत्यभाषणः  ॥२९३.०१७\nनिग्रहानुग्रहे शक्तो गुरुरित्यभिधीयते  ।२९३.०१८\nशान्तो दान्तः पटुश्चीर्णब्रह्मचर्यो हविष्यभुक् ॥२९३.०१८\nकुर्वन्नाचार्यशुश्रूषां सिद्धोत्साही स शिष्यकः  ।२९३.०१९\nस तूपदेश्यः पुत्रश्च विनयी वसुदस्तथा  ॥२९३.०१९\nमन्त्रन्दद्यात्सुसिद्धौ तु सहस्रं देशिकं जपेत् ।२९३.०२०\nयदृच्छया श्रुतं मन्त्रं छलेनाथ बलेन वा  ॥२९३.०२०\nपत्रे स्थितञ्च गाथाञ्च जनयेद्यद्यनर्थकम्  ।२९३.०२१\nमन्त्रं यः साधयेदेकं जपहोमार्चनादिभिः  ॥२९३.०२१\nक्रियाभिर्भूरिभिस्तस्य सिध्यन्ते स्वल्पसाधनात् ।२९३.०२२\nसम्यक्सिद्धैकमन्त्रस्य नासाध्यमिह किञ्चन  ॥२९३.०२२\nबहुमन्त्रवतः पुंसः का कथा शिव एव सः  ।२९३.०२३\nदशलक्षजपादेक वर्णो मन्त्रः प्रसिध्यति  ॥२९३.०२३\nवर्णवृद्ध्या जपह्रासस्तेनान्येषां समूहयेत् ।२९३.०२४\nबीजाद्द्वित्रिगुणान्मन्त्रान्मालामन्त्रे जपक्रिया  ॥२९३.०२४\nसङ्ख्यानुक्तौ शतं साष्टं सहस्रं वा जपादिषु  ।२९३.०२५\nजपाद्दशांशं सर्वत्र साभिशेकं हुतं विदुः  ॥२९३.०२५\nद्रव्यानुक्तौ घृतं होमे जपोऽशक्तस्य सर्वतः  ।२९३.०२६\nमूलमन्त्राद्दशांशः स्यादङ्गादीनां जपादिकम्  ॥२९३.०२६\nजपात्सशक्तिमन्त्रस्य कामदा मन्त्रदेवताः  ।२९३.०२७\nसाधकस्य भवेत्तृप्ता ध्यानहोमार्चनादिना  ॥२९३.०२७\nउच्चैर्जपाद्विशिष्टः स्यादुपांशुर्दशभिर्गुणैः  ।२९३.०२८\nजिह्वाजपे शतगुणः सहस्रो मानसः स्मृतः  ॥२९३.०२८\nप्राङ्मुखोऽवाङ्मुखो वापि मन्त्रकर्म समारभेत् ।२९३.०२९\nप्रणवाद्याः सर्वमन्त्रा वाग्यतो विहिताशनः  ॥२९३.०२९\nआसीनस्तु जपेन्मन्त्रान्देवताचार्यतुल्यदृक् ।२९३.०३०\nकुटीविविक्ता देशाः स्युर्देवालयनदीह्रदाः  ॥२९३.०३०\nसिद्धौ यवागूपूपैर्वा पयो भक्ष्यं हविष्यकम्  ।२९३.०३१\nमन्त्रस्य देवता तावत्[५] तिथिवारेषु वै जपेत् ॥२९३.०३१\nकृष्णाष्टमीचतुर्दश्योर्ग्रहणादौ च साधकः  ।२९३.०३२\nदस्रो यमोऽनलो धाता शशी रुद्रो गुरुर्दितिः  ॥२९३.०३२\nसर्पाः पितरोऽथ भगोऽर्यमा शीतेतरद्युतिः  ।२९३.०३३\nत्वष्टा मरुत इन्द्राग्नी मित्रेन्द्रौ निर्ऋतिर्जलम्  ॥२९३.०३३\nविश्वेदेवा हृषीकेशो वायवः सलिलाधिपः  ।२९३.०३४\nअजैकपादहिर्बुध्न्यः पूषाश्विन्यादिदेवताः  ॥२९३.०३४\nअग्निदस्रावुमा निघ्नौ नागश्चन्द्रो दिवाकरः  ।२९३.०३५\nमातृदुर्गा दिशामीशः कृष्णो वैवस्वतः शिवः  ॥२९३.०३५\nपञ्चदश्याः शशाङ्कस्तु पितरस्तिथिदेवताः  ।२९३.०३६\nहरो दुर्गा गुरुर्विष्णुर्ब्रह्मा लक्ष्मीर्धनेश्वरः  ॥२९३.०३६\nएते सूर्यादिवारेशा लिपिन्यासोऽथ कथ्यते  ।२९३.०३७\nकेशान्तेषु च वृत्तेषु चक्षुषोः श्रवणद्वये  ॥२९३.०३७\nनासागण्डौष्ठदन्तानां द्वे द्वे मूर्धस्ययोः क्रमात् ।२९३.०३८\nवर्णान् पञ्चसुवर्गानां[६] बाहुचरणसन्धिषु  ॥२९३.०३८\nपार्श्वयोः पृष्ठतो नाभौ हृदये च क्रमान्न्यसेत् ।२९३.०३९\nयादींश्च हृदये न्यस्येदेषां स्युः सप्तधातवः  ॥२९३.०३९\nत्वगसृङ्मांसकस्नायुमेदोमज्जाशुक्राणि धातवः  ।२९३.०४०\nवसाः पयो वासको लिख्यन्ते चैव लिपीश्वराः  ॥२९३.०४०\nश्रीकण्ठोऽनन्तसूक्ष्मौ च त्रिमूर्तिरमरेश्वरः  ।२९३.०४१\nअग्नीशो भावभूतिश्च तिथीशः स्थानुको हरः  ॥२९३.०४१\nदण्डीशो भौतिकः सद्योजातश्चानुग्रहेश्वरः  ।२९३.०४२\nअक्रूरश्च महासेनः शरण्या देवता अमूः  ॥२९३.०४२\nततः क्रोधीशचण्डौ च पञ्चान्तकशिवोत्तमौ  ।२९३.०४३\nतथैव रुद्रकूर्मौ च त्रिनेत्रौ चतुराननः  ॥२९३.०४३\nअजेशः शर्मसोमेशौ तथा लाङ्गलिदारुकौ  ।२९३.०४४\nअर्धनारीश्वरश्चोमा कान्तश्चाषाढिदण्डिनौ  ॥२९३.०४४\nअत्रिर्मीनश्च मेषश्च लोहितश्च शिखी तथा  ।२९३.०४५\nछगलण्डद्विरण्डौ द्वौ समहाकालवालिनौ  ॥२९३.०४५\nभुजङ्गश्च पिनाकी च खड्गीशश्च वकः पुनः  ।२९३.०४६\nश्वेतो भृगुर्लगुडीशाक्षश्च सम्वर्तकः स्मृतः  ॥२९३.०४६\nरुद्रान्सशक्तान् लिख्यादीन्नमोन्तान् विन्यसेत्क्रमात् ।२९३.०४७\nअङ्गानि विन्यसेत्सर्वे मन्त्राः साङ्गास्तु सिद्धिदाः  ॥२९३.०४७\nहृल्लेखाव्योमसंपूर्वाण्येतान्यङ्गानि विन्यसेत् ।२९३.०४८\nहृदादीन्यङ्गमन्त्रान्तैर्यो जपेद्धृदये नमः  ॥२९३.०४८\nस्वाहा शिरस्यथ वषट्शिखायां कवचे हूम्  ।२९३.०४९\nवौषण्नेत्रेऽस्त्राय फटस्यात्पञ्चाङ्गं नेत्रवर्जितम्  ॥२९३.०४९\nनिरङ्गस्यात्मना चाङ्गं न्यस्येमान्नियुतं जपेत् ।२९३.०५०\nक्रमाभ्यां देवीं वागीशीं यथोक्तांस्तु तिलान् हुनेत् ॥२९३.०५०\nलिपिदेवी साक्षसूत्रकुम्भपुस्तकपद्मधृक् ।२९३.०५१\nकवित्वादि प्रयच्छेत कर्मादौ सिद्धये न्यसेत् ।२९३.०५१\nनिष्कविर्निर्मलः सर्वे मन्त्राः सिध्यन्ति मातृभिः  ॥२९३.०५१\n\n\nइत्याग्नेये महापुराणे मन्त्रपरिभाषा नाम त्रिनवत्यधिकद्विशततमोऽध्यायः"
  },
  {
    "text": "टिप्पणी"
  },
  {
    "text": "२९३.१० राज्यलाभोपकाराय प्रारभ्यारिः स्वरः कुरून्  ॥\nगोपालककुटीं प्रायात्फुल्लामित्युदिता लिपिः  ।"
  },
  {
    "text": "अनेन जन्म, सम्पद्, विपत्, क्षेम, प्रत्यरि, साधक, वध, मित्र एवं अतिमित्रस्य तारकस्य विचारं क्रियते। साधकस्य नाम्नः यः आद्यक्षरः अस्ति, तदारभ्य मन्त्र्स्य आद्यक्षरं यावत् गण्येत। तं नवसंख्यया विभज्य यः शेषं स्यात्, तेनानुसारेण जन्मादि तारकं ज्ञायेत् (कल्याण अग्निपुराण विशेषांकः)।"
  }
]
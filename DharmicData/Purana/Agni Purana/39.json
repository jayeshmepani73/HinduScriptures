[
  {
    "text": "हयग्रीव उवाच\nविष्ण्वादीनां प्रतिष्ठादि वक्ष्ये ब्रह्मन् श्रृणुष्व मे। \nप्रोक्तानि पञ्चरात्राणि सप्तरात्राणि वै मया ।। १ ।।\n\nव्यस्तानि मुनिभिर्लेके पञ्चविंशतिसङ्ख्यया। \nहयशीर्षं तन्त्रमाद्यं तन्त्रं त्रैलोक्यमोहनम् ।। २ ।।\n\nवैभवं पौष्करं तन्त्रं प्रह्रादङ्गार्ग्यगालवम्। \nनारदीयञ्च सम्प्रश्नं शाण्डिल्यं वैश्वकं ।। ३ ।।\n\nसत्योक्तं शौनकं तन्त्रं वासिष्ठंज्ञानसागरम्। \nस्वायम्भुवं कापिलञ्चातार्क्षं नारायणीयकम् ।। ४ ।।\n\nआत्रेयं नारसिंहाख्यमानन्दाख्यं तथारुणम्। \nबौधायनं तथार्षं तु विश्वोक्तं तस्य सारतः ।। ५ ।।\n\nप्रतिष्ठां हि द्विजः कुर्य्यान्मध्यदेशादिसम्भवः। \nन कच्छदेशसम्भूतः कावेरीकोङ्कणोद्‌गतः ।। ६ ।।\n\nकामरूपकलिङ्गोत्थः काञ्चीकारमीरकोशलः । \nआकाशवायुतेजोम्बुभूरेताः पञ्च रात्रयः ।। ७ ।।\n\nअचैतन्यास्तमोद्रिक्ताः पञ्चरात्रविवर्जितम्। \nब्रह्माहं विष्णुरमल इति विद्यात्स देशिकः ।। ८ ।।\nसर्व्लक्षणहीनोपि स गुरुस्तन्त्रपारगः। \nनगराभिमुखाः स्थाप्या देवा न च पराङ्‌मुखाः ।। ९ ।।\n\nकुरुक्षेत्रे गयादौ च नदीनान्तु समीपतः। \nब्रह्मा मध्ये तु नगरे पूर्वे शक्रस्य शोभनम् ।। १० ।।\n\nअग्नावग्नेश्च मातॄणां भूतानाञ्च यमस्य च। \nदक्षिणे चण्डिकायाश्च पितृदैत्यादिकस्य च ।। ११ ।।\n\nनैर्ऋते मन्दिरं कुर्यात् वरूणादेश्चवारुणे। \nवायोर्न्नागस्य वायव्ये सौम्ये यक्षगुहस्य च ।। १२ ।।\n\nचण्डीशस्य महेशस्य ऐशे विष्णोश्च सर्वशः। \nपूर्वदेवकुलं पीड्य प्रासादं स्वल्पकं त्वथ ।। १३ ।।\n\nसमं वाप्यधिकं वापि न कर्त्तव्यं विजानता। \nउभयोर्द्विगुणां सीमांत्वक्त्वा चोच्छयसम्मिताम् ।। १४ ।।\n\nप्रासादं कारयेदन्यं नोभयं पीडयेद् बुधः। \nभूमौ तु शोधितायां तु कुर्याद्‌भूमिपरिग्रहम् ।। १५ ।।\n\nप्राकारसीमापर्य्यन्तं ततो भूतबलिं हरेत्। \nमाषं हरिद्राचूर्णन्तु सलाजं दधिसक्तुभिः ।। १६ ।।\n\nअष्टाक्षरेण सक्तूँश्च पातयित्वाष्टदिक्षु च। \nराक्षसाश्च पिशाचाश्च यस्मिंस्तिष्ठन्ति भूतले ।। १७ ।।\n\nसर्व्वे ते व्यपगच्छन्तु स्थानं कुर्य्यामहं हरेः। \nहलेन वाहयित्वा गां गोभिश्चैवावदारयेत् ।। १८ ।।\n\nपरमाण्वष्टकेनैव रथरेणुः प्रकीर्तितः। \nरथरेण्वष्टकेनैव त्रसरेणुः प्रकीर्त्यते ।। १९ ।।\n\nतैरष्टभिस्तु बालाग्रं लिख्या तैरष्टभिर्मता। \nताभिर्यूकाष्टभिः ख्याता ताश्चाष्टौ यवमध्यमः ।। २० ।।\n\nयवाष्टकैरङ्गुलं स्याच्चतुर्विंशाङ्गुलः करः। \nचतुरङ्गुलसंयुक्तः स हस्तः पद्महस्तकः ।। २१ ।।\n\nइत्यादिमहापुराणे आग्नेये भूपरिग्रहो नाम ऊनचत्वारिंशोऽध्यायः।"
  }
]
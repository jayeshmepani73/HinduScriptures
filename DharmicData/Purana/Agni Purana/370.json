[
  {
    "text": "अग्निरुवाच\nआत्यन्तिकं लयं वक्ष्ये ज्ञानादात्यन्तिको लयः ।\nआध्यात्मिकादिसन्तापं ज्ञात्वा स्वस्य विरागतः ।। ३६९.१ ।।\n\nआध्यात्मिकस्तु सन्तापः शारीरो मानसो द्विधा ।\nशारीरो बहुभिर्भेदैस्तापोऽसौ श्रूयतां द्विज ।। ३६९.२ ।।\n\nत्यक्त्वा जीवो भोगदेहं गर्भमाप्नोति कर्मभिः ।\nआतिवाहिकसंज्ञस्तु देहो भवति वै द्विज ।। ३६९.३ ।।\n\nकेवलं स मनुष्याणां मृत्युकाल उपस्थिते ।\nयाम्यैः पुंभिर्मनुष्याणां तच्छरीरं द्विजोत्तमाः ।। ३६९.४ ।।\n\nनीयते याम्यमार्गेण नान्येषां प्राणिनां मुने ।\nततः स्वर्य्याति नरकं स भ्रमेद्‌घटयन्त्रवत् ।। ३६९.५ ।।\n\nकर्मभूमिरियं ब्रह्मन् फलभूमिरसौ स्मृता ।\nयमो योनीश्च नरकं निरूपयति कर्मणा ।। ३६९.६ ।।\n\nपूरणीयाश्च तेनैव यमञ्चैवानुपश्यतां ।\nवायुभूताः प्राणिनश्च गर्भन्ते प्राप्नुवन्ति हि ।। ३६९.७ ।।\n\nयमदूतैर्मनुष्यस्तु नीयते तञ्च पश्यति ।\nधर्म्मी च पूज्यते तेन पापिष्ठस्ताड्यते गृहे ।। ३६९.८ ।।\n\nशुभाशुभं कर्म्म तस्य चित्रगुप्तो निरूपयेत् ।\nबान्धवानामशौचे तु देहे खल्वातिवाहिके ।। ३६९.९ ।।\n\nतिष्ठन्नयति धर्म्मज्ञ दत्तपिण्डाशनन्ततः ।\nतन्त्यक्त्वा प्रेतदेहन्तु प्राप्यान्यं प्रेतलोकतः ।। ३६९.१० ।।\n\nवसेत् क्षुधा तृषा युक्त आमश्राद्धान्नभुङ्‌नरः ।\nआतिवाहिकदेहात्तु प्रेतपिण्डैर्विना ।। ३६९.११ ।।\n\nन हि मोक्षमवाप्नोति पिण्डांस्तत्रैव सोऽश्रुते ।\nकृते सपिण्डीकरणे नरः संवत्सरात्परं ।। ३६९.१२ ।।\n\nप्रेतदेहं समुत्सृज्य भोगदेहं प्रपद्यते ।\nभोगदेहावुभौ प्रोक्तावशुभशुभसंज्ञितौ ।। ३६९.१३ ।।\n\nभुक्त्वा तु भोगदेहेन कर्म्मबन्धान्निपात्यते ।\nतं देहं परतस्तस्माद्भक्षयन्ति निशाचराः ।। ३६९.१४ ।।\n\nपापे तिष्ठति चेत् स्वर्गं तेन भुक्तं तदा द्विज ।\nतदा द्वितायं गृह्णाति भोगदेहन्तु पापिनां ।। ३६९.१५ ।।\n\nभुक्त्वा पापन्तु वै पश्चाद्येन भुक्तं त्रिपिष्टपं ।\nशुचीनां श्रीमतां गेहे स्वर्गभ्रष्टोऽभिजायते ।। ३६९.१६ ।।\n\nपुण्ये तिष्ठति चेत्पापन्तेन भुक्तं तदा भवेत् ।\nतस्मिन् स्म्भक्षिते देहे शुभं गृह्णाति विग्रहम् ।। ३६९.१७ ।।\n\nकर्म्मण्यल्पावशेषे तु नरकादपि मुच्यते ।\nमुक्तस्तु नरकाद्याति तिर्य्यग्योनिं न संशयः ।। ३६९.१८ ।।\n\nजीवः प्रविष्टो गर्भन्तु कललेऽप्यत्र तिष्ठति२ ।\nघनीभूतं द्वितीये तु तृतीयेऽवयवास्ततः ।। ३६९.१९ ।।\n\nचतुर्थेऽस्थीनि त्वङ्‌मांसम्पञ्चमे रोमसम्भवः ।\nषष्ठे चेतोऽथ जीवस्य दुःखं विन्दति सप्तमे ।। ३६९.२० ।।\n\nजरायुवेष्टिते देहे मूद्‌र्ध्नि बद्धाञ्जलिस्तथा ।\nमध्ये क्लीवस्तु वासे स्त्री दक्षिणे पुरुषस्थितिः ।। ३६९.२१ ।।\n\nतिष्ठत्युदरभागो तु पृष्ठस्याबिमुखस्तथा ।\nयस्यां तिष्ठत्यसौ योनौ तां स वेत्ति न संशयः ।। ३६९.२२ ।।\n\nसर्वञ्च वेत्ति वृत्तान्तमारभ्य नरजन्मनः ।\nअन्ध्कारञ्च महतीं पीड़ां निन्दति मानवः ।। ३६९.२३ ।।\n\nमातुराहारपीतन्तु सप्तमे मास्युपाश्नुते ।\nअष्टमे नवमे मासि भृशमुद्विजते तथा ।। ३६९.२४ ।।\n\nव्यवाये पीडडामाप्नोति मातुर्व्यायामके तथा ।\nव्याधिश्च व्याधितायां स्यान्मुहूर्त्तं शतवर्षवत् ।। ३६९.२५ ।।\n\nसन्तप्यते कर्मभिस्तु कुरुतेऽथ मनोरथान् ।\nगर्भाद्विनिर्गतो ब्रह्मन् मोक्षज्ञानं करिष्यति ।। ३६९.२६ ।।\n\nसूतिवातैरधोभूतो निःसरेद् योनियन्त्रतः ।\nपीड्यमानो मासमात्रं करस्पर्शेन दुःखितः ।। ३६९.२७ ।।\n\nखशब्दात् क्षुद्रश्रोतांसि देहे श्रोत्रं विविक्तता ।\nश्वासोच्छासौ गतिर्वायोर्वक्रसंस्पर्शनं तथा३ ।। ३६९.२८ ।।\n\nअग्नेरूपं दर्शनं स्यादूष्मा पङ्‌क्तिश्च पित्तकं ।\nमेधा वर्णं बलं छाया तेजः शौर्य्यं शरीरके ।। ३६९.२९ ।।\n\nजलात्स्वेदश्च रसन्देहे वै संप्रजायते ।\nक्लेदो वसा रसा रक्तं शुक्रमूत्रकफादिकं ।। ३६९.३० ।।\n\nभूमेर्घ्राणं केशनखं गौरवं स्थिरतोऽस्थितः ।\nमातृजानिः मृदून्यत्र त्वङ्‌मांसहृदयानि च ।। ३६९.३१ ।।\n\nनाभिर्मज्जा४ शकृन्मेदः क्लेदान्यामाशयानि च ।\nपितृजानि शिरास्नायुशुक्रञ्चैवात्मजानि तु ।। ३६९.३२ ।।\n\nकामक्रोधौ भयं हर्पो धर्म्धाधर्म्मात्मता तथा ।\nआकृतिः स्वरवर्णौ तु मेहनाद्यं तथा च यत् ।। ३६९.३३\n\nतामसानि तथाऽज्ञानं प्रमादालस्यतृट्क्षुधाः ।\nमोहमात्सर्य्यवैगुण्यशोकायासभयानि च ।। ३६९.३४ ।।\n\nकामक्रोधौ तथा शौर्य्यं यज्ञेप्सा बहुभाषिता ।\nअहङ्कारः परावज्ञा राजसानि महामुने ।। ३६९.३५ ।।\n\nधर्मेप्सा मोक्षकामित्वं परा भक्तिश्च केशवे ।\nदाक्षिण्यं व्यवसायित्वं सात्विकानि विनिर्दिशेत् ।। ३६९.३६ ।।\n\nचपलः क्रोधनो भीरुर्बहुभाषी कलिप्रियः ।\nस्वप्ने गगनगश्चैव बहुवातो नरो भवेत् ।। ३६९.३७ ।।\n\nअकालपलितः क्रोधी महाप्राज्ञो रणप्रियः ।\nस्वप्ने च दीप्तिमत्प्रेक्षी बहुपित्तो नरो भवेत् ।। ३६९.३८ ।।\n\nस्थिरमित्रः स्थिरोत्साहः स्थिराङ्गो द्रविणान्वितः ।\nस्वप्ने जलसितालोकी बहुश्लेष्मा नरो भवेत् ।। ३६९.३९ ।।\n\nरसस्तु प्राणिनां देहे जीवनं रुधिरं तथा ।\nलेपनञ्च तथा मांसमेहस्नेहकरन्तु तत् ।। ३६९.४० ।।\n\nधारणन्त्वऽस्थि मज्जा स्यात्पूरणं वीर्य्यवर्धनं ।\nशुक्रवीर्यकरं ह्योजः प्राणकृज्जीवसंस्थितिः ।। ३६९.४१ ।।\n\nओजः शुक्रात् सारतरमापीतं हृकदयोपगं ।\nषडङ्गशक्थिनी बाहुर्मूर्धा जठरमीरितं ।। ३६९.४२ ।।\n\nषटत्वचा वाह्यतो यद्वदन्या रुधिरधारिका ।\nविलासधारिणी चान्या चतुर्थी कुण्डधारिणी ।। ३६९.४३ ।।\n\nपञ्चमी विद्रधिस्थानं षष्ठी प्राणधरा मता ।\nकला सप्तमी मांसधरा द्वितीया रक्तधारिणी ।। ३६९.४४ ।।\n\nयकृत्प्लीहाश्रया चान्या मेदोधराऽस्थिधारिणी ।\nमज्जाश्लेष्मपुरीषाणां धरा पक्काशयस्थिता ।। \nषष्ठी पित्तधरा शुक्रधरा शुक्राशयाऽपरा ।। ३६९.४५ ।।\n\nइत्यादिमहापुराणे आग्नेये आत्यन्तिकलयगर्भोत्पत्तिनिरूपणं नामोनसप्तत्यधिकत्रिशततमोऽध्यायः ।।"
  }
]
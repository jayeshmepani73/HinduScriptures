[
  {
    "text": "अग्निरुवाच"
  },
  {
    "text": "नवमीव्रतकं वक्ष्ये भुक्तिमुक्त्यादिसिद्धिदं ।\nदेवी पूज्याश्विने शुक्ले गौर्याख्यानवमीव्रतं ॥१८५.००१"
  },
  {
    "text": "पिष्टकाख्या तु नवमी पिष्टाशी देवपूजनात् ।\nअष्टम्यामाश्विने शुक्ले कन्यार्कमूलभे यदा ॥१८५.००२"
  },
  {
    "text": "अघार्दना सर्वदा वै महती नवमी स्मृता ।\nदुर्गा तु नवगेहस्था एकागारस्थिताथवा ॥१८५.००३"
  },
  {
    "text": "पूजिताष्टादशभुजा शेषाः षोडशसत्कराः ।\nशेषाः षोडशहस्ताः स्युरञ्जनं डमरुं तथा ॥१८५.००४"
  },
  {
    "text": "रुद्रचण्डा प्रचण्डा च चण्डोग्रा चण्डनायिका ।\nचण्डा चण्डवती पूज्या चण्डरूपातिचण्डिका ॥१८५.००५"
  },
  {
    "text": "क्रमान्मध्ये चोग्रचण्डा दुर्गा महिषमर्दिनी ।\nओं दुर्गे दुर्गरक्षणि स्वाहा दशाक्षरो मन्त्रः ॥१८५.००६"
  },
  {
    "text": "दीर्घाकारादिमन्त्रादिर्नवनेत्रो नमोऽन्तकः ।\nषड्भिः पदैर्नमःस्वधा वषट्कारहृदादिकं ॥१८५.००७"
  },
  {
    "text": "अङ्गुष्ठादिकनिष्ठान्तं न्यस्याङ्गानि जपेच्छिवां ।\nएवं जपति यो गुह्यं नासौ केनापि बाध्यते ॥१८५.००८"
  },
  {
    "text": "कपालं खेटकं घण्टां दर्पणं तर्ज्जनीं धनुः ।\nध्वजं डमरुकं पाशं वामहस्तेषु बिभ्रतीम् ॥१८५.००९"
  },
  {
    "text": "शक्तिमुद्गरशूलानि वज्रं खड्गञ्च कुन्तकं ।\nशङ्खं चक्रं शलाकां च आयुधानि च पूजयेत् ॥१८५.०१०"
  },
  {
    "text": "पशुञ्च काली कालीति जप्त्वा खड्गेन घातयेत् ।\nकालि कालि वज्रेश्वरि लौहदण्डायै नमः ॥१८५.०११"
  },
  {
    "text": "तदुत्थं रुधिरं मांसं पूतनायै च नैर्ऋते ।\nवायव्यां पापराक्षस्यै चरक्यै नम ईश्वरे ॥१८५.०१२"
  },
  {
    "text": "विदारिकायै चाग्नेय्यां महाकौशिकमग्नये ।\nतस्याग्रतो नृपः स्नायाच्छत्रुं पिष्टमयं हरेत् ॥१८५.०१३"
  },
  {
    "text": "दद्यात्स्कन्दविशाखाभ्यां ब्राह्म्याद्या निशि ता यजेत् ।\nजयन्ती मङ्गला काली भद्रकाली कपालिनी ॥१८५.०१४"
  },
  {
    "text": "दुर्गा शिवा क्षमा धात्री स्वाहा स्वधा नमोऽस्तु ते ।\nदेवीं पञ्चामृतैः स्नाप्य पूजयेच्चार्हणादिना ॥१८५.०१५"
  },
  {
    "text": "ध्वजादिरथयात्रादिबलिदानं वरादिकृत् ।१८५.०१६"
  },
  {
    "text": "इत्याग्नेये महापुराणे नवमीव्रतानि नाम पञ्चाशीत्यधिकशततमोऽध्यायः ॥"
  }
]
[
  {
    "text": "अग्निरुवाच \nआङीषदर्थेऽभिव्याप्तौ सीमार्थे धातुयोगजे ।\nआ प्रगृह्यः स्मृतौ वाक्येऽप्यास्तु स्यात् कोपपीड़योः ।। ३६१.१ ।।\n\nपापकुत्‌सेषदर्थे कु धिग्‌जुगुप्सननिन्दयोः ।\nचान्वाचयसमाहारेतरेतरसमुच्चये ।। ३६१.२ ।।\n\nस्वस्त्याशीः क्षएमपुण्यादौ प्रकर्षे लङ्घनेऽप्यति ।\nस्वित्प्रश्ने च वितर्के च तु स्याद् भेदेऽवधारणे ।। ३६१.३ ।।\n\nसकृत्सहैकवारे स्यादाराद्‌दूरसमीपयोः ।\nप्रतीच्यां चरमे पश्चादुताप्यर्थविकल्पयोः ।। ३६१.४ ।।\n\nपुनःसदार्थयोः शश्वत् साक्षात् प्रत्यक्षतुल्ययोः ।\nखेदानुकम्पासन्तोषविस्मयामन्त्रणे वत ।। ३६१.५ ।।\n\nहन्त हर्षेऽनुकम्पायां वाक्यारम्भविषादयोः ।\nप्रति प्रतिनिधौ वीप्सालक्षणादौ प्रयोगतः ।। ३६१.६ ।।\n\nइति हेतौ प्रकरणे प्रकाशादिसमाप्तिषु ।\nप्राच्यां पुरस्तात् प्रथमे पुरार्थेऽग्रत इत्यपि ।। ३६१.७ ।।\n\nयावत्तावच्च साकल्येऽवधौ मानेऽवदारणे ।\nमङ्गलानन्तरारम्भप्रश्नकार्त्स्नेष्वऽथोथ च ।। ३६१.८ ।।\n\nवृथा निरर्थकाविध्योर्नानाऽनेकोभयार्थयोः ।\nनु पृच्छायां विकल्पे च पश्चात्सादृश्ययोरनु ।। ३६१.९ ।।\n\nप्रश्नावधारणानुज्ञाऽनुनयामन्त्रणे ननु ।\nगर्हासमुच्चयप्रश्नशङ्कासम्भावनास्वऽपि ।। ३६१.१० ।।\n\nउपमायां विकल्पे वा सामि त्वर्द्धे जुगुप्सिते ।\nअमा सह समीपे च कं वारिणि च मूद्‌र्धनि ।। ३६१.११ ।।\n\nइवेत्थमर्थयोरेवं नूनं तर्क्केऽर्थनिश्चये ।\nतूष्णीमर्थे सुखे जोषं किम्पृच्छायां जुगुप्सने ।। ३६१.१२ ।।\n\nनाम प्राकाश्यसम्भाव्यक्रोधोपगमकुत्सने ।\nअलं भूषणपर्य्याप्तिशक्तिवारणवाचकम् ।। ३६१.१३ ।।\n\nहुं वितर्क्के परिप्रश्ने समयाऽन्तिकमध्ययोः ।\nपुनरप्रथमे भेदे निनिश्चयनिषेधयोः ।। ३६१.१४ ।।\n\nस्यात्प्रबन्धे चिरातीते निकटागामिके पुरा ।\nउरर्थुरी चीररी च विस्तारेऽङ्गीकृते त्रयम् ।। ३६१.१५ ।।\n\nस्वर्गे परे च लोके स्वर्वार्त्तासम्भावयोः किल ।\nनिषेधवाक्यालङ्कारे जिज्ञासावसरे१ खलु ।। ३६१.१६ ।।\n\nसमीपोभयतः शीघ्रसाकल्याभिमुखेऽभितः ।\nनामप्रकाशयोः प्रादुर्मिथोऽन्योन्यं रहस्यपि ।। ३६१.१७ ।।\n\nतिरोऽन्तर्द्धौ तिर्यगर्थे हा विषादशुगर्त्तिषु ।\nअहहेत्यद्‌भुते खेदे हि हेताववधारणे ।। ३६१.१८ ।।\n\nचिराय चिररात्राय चिरस्याद्याश्चिरार्थकाः ।\nमुहुः पुनः पुनः शश्वद भीक्षणमसकृत् समाः ।। ३६१.१९ ।।\n\nस्राग्ज्ञटित्यञ्जसाह्राय सपदि द्राङ्‌मङ्क्षु च द्रुते ।\nबलवत् सुष्ठु किमुत विकल्पे किं किमूत च ।। ३६१.२० ।।\n\nतु हि च स्म ह वै पादपूरणे पूजनेप्यति ।\nदिवाह्नीत्यथ दोषा च नक्तञ्च रजनाविति ।। ३६१.२१ ।।\n\nतिर्यगर्थे साचि तिरोऽप्यथ सम्बोधनार्थकाः ।\nस्युः प्याट्‌पाडङ्ग हे है भोः समया निकषा हिरुक् ।। ३६१.२२ ।।\n\nअतर्किते तु सहसा स्यात् पुरः पुरतोऽग्रतः ।\nस्वाहा देवहविर्दाने श्रौषट् वौषट् वषट् स्वधा ।। ३६१.२३ ।।\n\nकिञ्चिदीषन्मनागल्पे प्रेत्याऽमुत्र भवान्तरे ।\nयथा तथा चैव साम्ये अहो ही इति विस्मये ।। ३६१.२४ ।।\n\nमौने तु तूष्णीं तूष्णीकं सद्यः सपदि तत्क्षणे ।\nदिष्ट्या शमुपयोषञ्चेत्यानन्देऽथान्तरेऽन्तरा ।। ३६१.२५ ।।\n\nअन्तरेण च मध्ये स्युः प्रसह्य तु हठार्थकम् ।\nयुक्ते द्वे साम्प्रतं स्थानेऽभीक्ष्‌णं शश्वदनारते ।। ३६१.२६ ।।\n\nअभावे नह्यनो नापि मास्म मालञ्च वारणे ।\nपक्षान्तरे चेद्यदि च तत्त्वे त्वऽद्धाऽञ्चसा द्वयम् ।। ३६१.२७ ।।\n\nप्राकाश्ये प्रादुराविः स्यादोमेवं परमं मते ।\nसमन्ततस्तु परितः सर्वतो विश्वगित्यपि ।। ३६१.२८ ।।\n\nअकामानुमतौ काममसूयोपगमेऽस्तु च ।\nननु च स्याद्विरोधोक्तौ क्कच्चित् कामप्रवेदने ।। ३६१.२९ ।।\n\nनिःषमं दुःषमं गर्ह्ये यथास्वलन्तु यथायथं ।\nमृषा मिथ्या च वितथे यथार्थन्तु यथातथं ।। ३६१.३० ।।\n\nस्युरेवन्तु पुनर्वैवेत्यवधारणवाचकाः ।\nप्रागतीतार्थकं नूनमवश्यं निश्चये द्वयं ।। ३६१.३१ ।।\n\nसंवद्वर्षेऽवरे त्वर्वागामेवं स्वयमात्मना ।\nअल्पे नीचैर्महत्युच्चैः प्रायोभूम्न्यऽद्रुते शनैः ।। ३६१.३२ ।।\n\nसना नित्ये वहिर्वाह्ये स्मातीतेऽस्तमदर्शने ।\nअस्ति सच्चवे रुषोक्तावूमुं प्रश्नेऽनुनये त्वयि ।। ३६१.३३ ।।\n\nहूं तर्के स्यादुषा रात्रेकरवसाने नमो नतौ ।\nपुनरर्थेऽङ्गनिन्दायां दुष्ठु सुष्ठु प्रशंसने ।। ३६१.३४ ।।\n\nसायं साये प्रगे प्रातः प्रभाते निकषाऽन्तिके ।\nपरुत्परार्य्यैषमोऽब्दे पूर्वे पूर्वतरे यति ।। ३६१.३५ ।।\n\nअद्यात्राह्न्यऽथ पूर्वलह्नीत्यदौ पूर्वोत्तरा परात् ।\nतथाऽधरान्यान्यतरेतरात्पूर्व्वोदुरादयः ।। ३६१.३६ ।।\n\nउभयद्युश्चोभयेद्युः परे त्वह्नि परेद्यवि ।\nह्यो गतेऽनागतेऽह्नि स्वः परश्वः श्वः परेऽहनि ।। ३६१.३७ ।।\n\nतदा तदानीं युगपदेकदा सर्वदा सदा ।\nपतर्हि सम्प्रतीदानीमधुना साम्प्रतन्तथा ।। ३६१.३८ ।।\n\nइत्यादिमहापुराणे आग्नेये अव्ययवर्गानाम एकषष्ट्यथिकत्रिशततमोऽध्यायः॥"
  }
]
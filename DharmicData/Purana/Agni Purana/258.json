[
  {
    "text": "अग्निरुवाच\nसत्यासत्यान्यथा स्तोत्रैर्न्यूनाङ्गेन्द्रियरोगिणां ।\nक्षेपं करोति चेद्दण्ड्यः पणानर्द्धत्रयोदश ।। २५८.१ ।।\n\nअभिगन्तास्मि भगिनीम्मातरं वा तवेति च ।\nशपन्तं दापयेद्राजा पञ्चविशतिकं दमं ।। २५८.२ ।।\n\nअर्द्धोऽधमेषु द्विगुणः परस्त्रीषूत्तमेषु च ।\nदण्डप्रणयनं क्काय्य वर्णजात्युत्तराधरैः ।। २५८.३ ।।\n\nप्रातिलोम्यापवादेषु द्विगुणत्रिगुणा दमाः ।\nवर्णानामानुलोम्येन तस्मादेवार्द्धहानितः ।। २५८.४ ।।\n\nवाहुग्रीवानेत्रसक्थिविनाशे वाचिके दमः ।\nशत्यस्ततोऽर्द्धिकः पादनासाकर्णकरादिषु ।। २५८.५ ।।\n\nअशक्तस्तु वदन्नेवन्दण्डनीयः पणान् दश ।\nतथा शक्तः प्रतिभुवं दद्यात् क्षेमाय तस्य तु१ ।। २५८.६ ।।\n\nपतनीयकृते क्षएपे दण्डो मध्यमसाहसः । \nउपपातकयुक्ते तु दाप्यः प्रथमसाहसं ।। २५८.७ ।।\n\nत्रैविद्यनृपदेवानां क्षेप उत्तमसाहसः ।\nमध्यमो ज्ञातिपूगानां प्रथमो ग्रामदेशयोः ।। २५८.८ ।।\n\nअसाक्षिकहते चिह्नैर्युक्तिभिश्चागमेन च ।\nद्रष्टव्यो व्यवहारस्तु कूटचिह्नकृताद्भयात् ।। २५८.९ ।।\n\nभस्मपङ्करजःस्पर्शे दण्डो दशपणः स्मृतः ।\nअमेध्यपार्ष्णिनिष्ठ्यूतस्पर्शने द्विगुणः स्मृतः ।। २५८.१० ।।\n\nसमेष्वेवं परस्त्रीषु द्विगुणस्तूत्तमेषु च ।\nहीनेष्वर्द्धं दमो मोहमदादिभिरदण्डनम् ।। २५८.११ ।।\n\nविप्रपीडाकरं च्छेद्यमङ्गमब्राह्मणस्य तु ।\nउद्‌गूर्णे प्रथमो दण्डः संस्पर्शे तु तदर्द्धिकः ।। २५८.१२ ।।\n\nउद्‌गूर्णे हस्तपादे तु दशविंशतिकौ दमौ।\nपरस्परन्तु सर्व्वेषां शास्त्रं मध्यमसाहसः ।। २५८.१३ ।।\n\nपादकेशांशुककरोल्लुञ्चनेषु पणान् दश ।\nपीडाकर्षाशुकावेष्टपादाध्यासे शतन्दमः ।। २५८.१४ ।।\n\nशोणितेन विना दुःखङ्कुर्वन् काष्ठादिभिर्नरः ।\nद्वात्रिंशतं पणान्२ दाप्यो द्विगुणं दर्शनेऽसृजः ।। २५८.१५ ।।\n\nकरपाददतो भङ्गे च्छेदने कर्णनासयोः ।\nमध्यो दण्डो व्रणोद्भेदे मृतकल्पहते तथा ।। २५८.१६ ।।\n\nचेष्टाभोजनवाग्नोधे नेत्रादिप्रतिभेदने ।\nकन्धराबाहुसक्थ्याञ्च भह्गे मघ्यमसाहसः ।। २५८.१७ ।।\n\nएकं घ्नतां बहूनाञ्च यथोक्ताद् द्विगुणा दमाः ।\nकलहापहृतं देयं दण्डस्तु द्विगुणः स्मृतः ।। २५८.१८ ।।\n\nदुःखमुत्पादयेद्यस्तु स समुत्थानजं व्ययम् ।\nदाप्यो दण्डञ्च यो यस्मिन् कलहे समुदाहृतः ।। २५८.१९ ।.\n\nतरिकः स्थलजं शुल्कं गृह्णन् दण्ड्यः पणान्दश ।\nब्राह्मणप्रातिवेश्यानामेतदेवानिमन्त्रणे ।। २५८.२० ।।\n\nअभिघाते तथा भेदे च्छेदे कुड्यावपातने ।\nपणान्दाप्यः वञ्चदशविंशतिं तत्त्रयन्तथा ।। २५८.२१ ।।\n\nदुःस्वोत्पादिगृहे द्रव्यं क्षिपन् प्राणहरं तथा ।\nषोड़शाद्यः पणान् दाप्यो द्विपणप्रभृतिः क्रमात् ।। २५८.२२ ।।\n\nदुःखे च शोणितोत्पादे शाखाङ्गच्छेदने तथा।\nदण्डः क्षुद्रपशूनां स्याद्विपणप्रभृतिः क्रमात् ।। २५८.२३ ।।\n\nलिङ्गस्य च्छेदने मृत्तौ मध्यमो मूल्यमेव च ।\nमहापशूनामेतेषु स्थानेषु द्विगुणा दमाः ।। २५८.२४ ।।\n\nप्ररोहिशाखिनां शाखास्कन्धसर्वविदारणे ।\nउपजीव्यद्रुमाणान्तु विंशतेर्द्विगुणा दमाः३ ।। २५८.२५ ।।\n\nयः साहसङ्कारयति सं दाप्यो द्विगुणन्दमम् ।\nयस्त्वेवमुक्त्वाहं दाता कारयेत् च चतुर्गुणम् ।। २५८.२६ ।।\n\nआर्य्याक्रोशातिक्रमकृद्‌भ्रातृजायाप्रहारदः \nसन्दिष्टस्याप्रदाता च समुद्रगृहभेदकः ।। २५८.२७ ।।\n\nसामन्तकुलिकादीनामपकारस्य कारकः ।\nपञ्चाशत्पणिको दण्ड एषामिति विनिश्चयः ।। २५८.२८ ।।\n\nस्वच्छन्दविधवागामी विक्रुष्टे नाभिधावकः ।\nपञ्चाशत्पणिको दण्ड एषामिति विनिश्चयः ।। २५८.२९ ।\n\nशूद्रः प्रव्रजीतानाञ्च दैवे पैत्र्ये च भोजकः ।\nअयुक्तं शपथं कुर्व्वन्नयोग्यो योग्यकर्मकृत् ।। २५८.३० ।।\n\nवृषक्षुद्रपशूनाञ्च पुंस्त्वस्य प्रतिघातकृत् ।\nसाधारणस्यापलापो दासीगर्भविनाशकृत् ।। २५८.३१ ।।\n\nपितापुत्रस्वसृभ्रातृदम्पत्याचार्य्यशिष्यकाः ।\nएषामपतितान्योन्यत्यागी च शतदण्डभाक् ।। २५८.३२ ।।\n\nवसानस्त्रीन् पणान् दण्ड्यो नेजकस्तु परांशुकम् ।\nविक्रयावक्रयाधानयाचितेषु पणान् दश ।। २५८.३३ ।।\n\nतुलाशासनमानानं कूटकृन्नाणकस्य च ।\nएभिश्च व्यवहर्त्ता यः स दाप्यो दण्डमुत्तमम् ।। २५८.३४ ।।\n\nअकूटं कूटकं ब्रते कूटं यश्चाप्यकूटकम् ।\nस नाणकपरीक्षी तु दाप्यः प्रथमसाहसम् ।। २५८.३५ ।।\n\nभिषङ्‌मिथ्याचरन् दाप्यस्तिर्य्यक्षु प्रथमं दमम् ।\nमानुषे मध्यमं राजमानुषेषूत्तमन्तथा ।। २५८.३६ ।।\n\nअबध्यं यश्च बध्नाति बध्यं यश्च प्रमुञ्चति ।\nअप्राप्तव्यवहारञ्च स दाप्यो दममुत्तमम् ।। २५८.३७ ।।\n\nमानेन तुलया वापि योंऽशमष्टमकं हरेत् ।\nद्वाविंशतिपणान् दाप्यो वृद्धौ हानौ च कल्पितम् ।। २५८.३८ ।।\n\nभेषजस्नेहलवणस्नेगन्धधान्यगुड़ादिषु ।\nपण्येषु प्रक्षिपन् हीनं पणान्दाप्यस्तु षोडश ।। २५८.३९ ।।\n\nसम्भूय कुर्व्वतामर्घं सबाधं कारुशिल्पिनां ।\nअर्थस्य ह्रासं वृद्धिं वा सहस्रो दण्ड उच्यते ।। २५८.४० ।।\n\nराजनि स्थाप्यते योऽर्थः प्रत्यहं तेन विक्रयः ।\nक्रयो वा निस्रवस्तस्माद्वणिजां लाभकृत् स्मृतः ।। २५८.४१ ।।\n\nस्वदेशपण्ये तु शतं वणिग् गृह्णीत पञ्चकं ।\nदशकं पारदेश्ये तु यः सद्यः क्रयविक्रयी ।। २५८.४२ ।।\n\nपण्यस्योपरि संस्थाप्य व्ययं पण्यसमुद्भवं ।\nअर्थोंऽनुग्रहकृत् कार्य्यः क्रेतुर्विक्रेतुरेव च ।। २५८.४३ ।।\n\nगृहीतमूल्यं यः पण्यं क्रेतुर्नैव प्रयच्छति ।\nसोदयन्तस्य दाप्योऽसौ दिग्लाभं वा दिगागते ।। २५८.४४ ।।\n\nविक्रोतमपि विक्रेयं पूर्वे क्रेतर्य्यगृह्णति ।\nहानिश्चेत् क्रेतृदोषेण क्रेतुरेव हि सा भवेत् ।। २५८.४५ ।।\n\nराजदैवोपघातेन पण्ये दोषमुपागते ।\nहानिर्विक्रेतुरेवासौ याचितस्याप्रयच्छतः ।। २५८.४६ ।।\n\nअन्यहस्ते च विक्रीतं दुष्टं वा दुष्टवद्यदि ।\nविक्रीनीते दमस्तत्र तन्मूल्यादद्विगुणो भवेत् ।। २५८.४७ ।।\n\nक्षयं वृद्धिञ्च बणिजापण्यानामविजानता ।\nक्रीत्वा नानुशयः कार्य्यः कुर्वन् षड्‌भागदण्डभाक् ।। २५८.४८ ।।\n\nसमवायेन वणिजां लाभार्थं कर्म कुर्वतां ।\nलाभालाभौ यथा द्रव्यं यथा वा संविदा कृतौ ।। २५८.४९ ।।\n\nप्रतिपिद्धमनादिष्टं प्रमादाद्यच्च नाशितं ।\nस तद्दद्याद् विप्लवाच्च रक्षइताद्दसमांशभाक् ।। २५८.५० ।।\n\nअर्थप्रक्षएपणाद्विंशं भागं शुल्कं नृपो हरेत् ।\nव्यासिद्धं राजयोग्यञ्च विक्रीतं राजगामि तत् ।। २५८.५१ ।।\n\nमित्थ्या वदन् परीमाणं शुल्कस्थानादपक्रमम् ।\nदाप्यस्त्वष्टगुणं यश्च सव्याजक्रयविक्रयी ।। २५८.५२ ।।\n\nदेशान्तरगते प्रेते द्रव्यं दायादबान्धवाः ।\nज्ञातयो वा हरेयुस्तदागतास्तैर्विना नृपः ।। २५९.५३ ।।\n\nजिह्मं त्यजेयुर्निर्लोभमशक्तोऽन्येन कारयेत् ।\nअनेन विधिराख्यात ऋत्विक्कर्षककर्मिणां ।। २५९.५४ ।।\n\nग्राहकैर्गृह्यते चौरो लोप्त्रेणाथ पदेन वा ।\nपूर्वकर्मापराधी वा तथैवाशुद्धवासकः ।। २५८.५५ ।।\n\nअन्येपि शङ्कया ग्राह्य जातिनामादिनिह्नवैः ।\nद्यूतस्त्रीपानशक्ताश्च शुष्कभिन्नमुखस्वराः ।। २५८.५६ ।।\n\nपरद्रव्यगृहाणाञ्च पृच्छका गूढ़चारिणः ।\nनिराया व्ययवन्तश्च विनष्टद्रव्यविक्रयाः ।। २५८.५७ ।।\n\nगृहीतः शङ्कया चौर्य्येनाम्नानञ्चेद्विशोधयेत् ।\nदापयित्वा हृतं द्रव्यं चोरदण्डेन दण्डयेत् ।। २५८.५८ ।।\n\nचौरं प्रदाप्यापहृतं घातयेद्विविधैर्बधैः ।\nसचिह्नं ब्राह्मणं कृत्वा स्वराष्ट्राद्विप्रवासयेत् ।। २५८.५९ ।।\n\nघातितेऽपहृते दोषो ग्रामभर्त्तुरमिर्गते ।\nम्वसीम्नि दद्याद्ग्रामस्तु पदं वा यत्र गच्छति ।। २५८.६० ।।\n\nपञ्चग्रामी वहिः क्रोशाद्दशग्राम्यऽथ वा पुनः ।\nवन्दिग्राहांस्तथा वाजिकञ्जराणाञ्च हारिणः ।। २५८.६१ ।।\n\nप्रसह्य घातिश्चैव शूलमारोपयेन्नरान् ।\nउत्क्षेपकग्रन्थिभेदौ करसन्दंशहीतकौ ।। २५८.६२ ।।\n\nकार्य्यौ द्वितीयापराधे करपादैकहीनकौ ।\nभक्तावकाशाग्न्युदकमन्त्रोपकरणव्ययान् ।। २५८.६३ ।।\n\nदत्त्वा चौरस्य हन्तुर्वा जानतो दम उत्तमः ।\nशस्त्रावपाते गर्भस्य पातने चोत्तमो दमः ।। २५८.६४ ।।\n\nउत्तमो वाऽधमो वापि पुरुषस्त्रीप्रमापणे ।\nशिलां बद्‌ध्बा क्षिपेदप्सु नरघ्नीं विषदां स्त्रियं ।। २५८.६५ ।।\n\nविषाग्निदां निजगुरुनिजापत्यप्रमापणीं ।\nविकर्णकरनासौष्ठीं कृत्वा गोभिः प्रमापयेत् ।। २५८.६६ ।।\n\nक्षेत्रवेश्मवनग्रामविवीतखलदाहकाः ।\nराजपत्न्यभिऽगामी च दग्धव्यास्तु कटाग्निना ।। २५८.६७ ।।\n\nपुमान् संग्रहणे ग्राह्यः केशाकेशिपरस्त्रियाः ।\nस्वजातावुत्तमो दण्ड आनुलोम्ये तु मध्यमः ।। २५८.६८ ।।\n\nप्रातिलोम्ये बधः पुंसां नार्य्याः कर्णावकर्त्तनम् ।\nनीवीस्तनप्रावरणनाभिकेशावमर्द्दनम् ।। २५८.६९ ।।\n\nअदेशकालसम्भाषं सहावस्थानमेव च ।\nस्त्री निषेधे शतं दद्याद् द्विशतन्तु दमं पुमान् ।। २५८.७० ।।\n\nप्रतिषेधे तयोर्दण्डो यथा संग्रहणे तथा ।\nपशून् गच्छञ्छतं दाप्यो हीनां स्त्रीं गाश्च मध्यमम् ।। २५८.७१ ।।\n\nअवरुद्धासु दासीषु भुजिष्यासु तथैव च ।\nगम्यास्वपि पूमान्दाप्यः पञ्चाशत् पणिकन्दमम् ।। २५८.७२ ।।\n\nप्रसह्य दास्यबिगमे दण्डो दशपणः स्मृतः ।\nकुबन्धेनाङ्क्य गमयेदन्त्याप्रव्रजितागमे ।। २५८.७३ ।।\n\nन्यूनं वाप्यधिकं वापि लिखेद् यो राजशासनम् ।\nकूटस्वर्णव्यवहारी विमांसस्य च विक्रयी ।। २५८.७४ ।।\n\nअभक्षैर्दूषयन् विप्रं दण्ड उत्तमसाहसम् ।\nकूटस्वर्णव्यवहारी विमांसस्य च विक्रयी ।। २५८.७५ ।।\n\nअङ्गहीनश्च कर्त्तव्यो दाप्यश्चोत्तमसाहसं ।\nशक्तो ह्यमोक्षयन् स्वामी दंष्ट्रिणः श्रृङ्गिणस्तथा ।। २५८.७६ ।।\n\nप्रथमं साहसं दद्याद्विक्रूष्टे द्विगुणं तथा ।\nअचौरञ्चौरेऽभिवदन् दाप्यः पञ्चशतं दमं ।। २५८.७७ ।।\n\nराज्ञोऽनिष्टप्रवक्तारं तस्यैवाक्रोशकं तथा ।\nमृताङ्गलग्नविक्रेतुर्गुरोस्ताड़यितुस्तथा ।। २५८.७८ ।।\n\nतन्मन्त्रस्य च भेत्तारं छित्त्वा जिह्वां प्रवासयेत् ।\nराजयानासनारोढुर्दण्डो मध्यमसाहसः ।। २५८.७९ ।.\n\nद्विनेत्रभेदिनो राजद्विष्टादेशकृतस्तथा ।\nविप्रत्वेन च शूद्रस्य जीवतोऽष्टशतो दमः ।। २५८.८० ।।\n\nयो मन्येताजितोऽस्मीति न्याये नाभिपराजितः ।\nतमायान्तं पुनर्ज्जित्वा दण्डयेद् द्विगुणं दमं ।। २५८.८१ ।।\n\nराज्ञाऽन्यायेन यो दण्डा गृहीतो वरुणायतं ।\nनिवेद्य दद्याद्विप्रेभ्यः स्वयं त्रिशद्‌गुणीकृतं ।। २५८.८२ ।।\n\nधर्म्मश्चार्थश्च कीत्तिश्च लोकपङ्‌क्तिरुपग्रहः ।\nप्रजाभ्यो बहुमानञ्च स्वर्गस्थानञ्च शाश्वत्म् ।। २५८.८३ ।।\n\nपश्यतो व्यवहारांश्च गुणाः स्युः सप्त भूपतेः ।\n\nइत्यादिमहापुराणे आग्नेये वाक्‌पारुष्यादिप्रकरणं नामाष्टपञ्चाशदधिकद्विशततमोऽध्यायः ।।"
  }
]
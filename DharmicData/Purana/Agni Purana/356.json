[
  {
    "text": "स्कन्द उवाच\nतद्धितं त्रिविधं वक्ष्ये सामान्यवृत्तिरीदृशी ।\nल व्यंसलो वत्सलः स्यादिलचि स्यात्तू फेनिलं ।। ३५६.१ ।।\n\nलोमशः से पामनो ने इलचि स्यात्तु पिच्छिलं ।\nअणि प्राज्ञ आर्च्चकः स्यात् दन्तादुरचि दन्तुरः ।। ३५६.२ ।।\n\nरे स्याम्मधुरं सुशिरं रे स्यात् केशर ईदृशः ।\nहिरण्यं ये मालवो वे वलचि स्याद्रजस्वलः ।। ३५६.३ ।।\n\nइनो धनो करी हस्ती धनिकं टिकनोरितं ।\nपयस्वी विनि मायावी ऊर्णायुर्युचि ईरितं ।। ३५६.४ ।।\n\nवाग्मी मिनि आलचि स्याद्वाचालश्चाटचीरितं ।\nफलिनो वर्हिणः केकी वृन्दारकस्तया कनि ।। ३५६.५ ।।\n\nआलुचि शीतन्न सहते शीतालुः श्वालुरीदृशः ।\nहिमालुरालुचि स्याच्च हिमं न सहते तथा ।। ३५६.६ ।।\n\nरूपं वातादुलचि स्याद् वातुलश्चानपत्यके ।\nवाशिष्ठः कौरवो वासः पाञ्चालः सोस्य वासकः ।। ३५६.७ ।।\n\nतत्र वासो माथुरः स्याद्वेत्त्यधीते च चान्द्रकः ।\nव्युत्‌क्रमं वेत्ति क्रमकः नरश्चक्राम कौशकः ।। ३५६.८ ।।\n\nप्रियङ्गूनां भवं क्षेत्रं प्रैयङ्गवीनकं खञि ।\nमौद्‌गीनं सौद्रवीणञ्च वैदेहश्चानपत्यके ।। ३५६.९ ।।\n\nइञि दाक्षिर्दाशरथिः कचि नारायणादिकं ।\nआश्वायनः स्याच्च फञि यचि गार्ग्यश्च वात्सकः ।। ३५६.१० ।।\n\nढकि स्याद्वैनतेयादिश्चाटकेरस्तथैरकि ।\nढ्रकि गौधेरको रूपं गौवारश्चारकीरितं ।। ३५६.११ ।।\n\nक्षत्रियो घे कुलीनः खे ण्ये कौरव्यादयः स्मृताः ।\nयति मूर्द्धन्यमुख्यादिः सुगन्धिरिति रूपकं ।। ३५६.१२ ।।\n\nतारकादिभ्य इतचि नभस्तारकितादयः ।\nअनङि स्याच्च कुण्डाध्नी पुष्पधन्वसुधनवनी ।। ३५६.१३ ।।\n\nचञ्चुपि वित्तचञ्चुः स्याद्वित्तमस्य च शब्दके ।\nचणपि स्यात् केशचणः रूपे स्यात् पटरूपकम् ।। ३५६.१४ ।।\n\nईयसौ च पटीयान् स्यात् तरप्यक्षतरादिकम् ।\nपचतितराञ्च तरपि तमप्यटतितमामपि ।। ३५६.१५ ।।\n\nमृद्वीतमा कल्पपि स्यादिन्द्रकल्पोऽर्ककल्पकः ।\nराजदेशीयो देशीये देश्ये देश्यादिरूपकम् ।। ३५६.१६ ।।\n\nपटुजातीयो जातीये जानुमात्रञ्च मात्रचि ।\nऊरुद्वयसो द्वयसचि ऊरुदघ्नञ्च दघ्नचि ।। ३५६.१७ ।।\n\nतयटि स्यात् पञ्चतयः दौवारिकष्ठकीरितं ।\nसामान्यवृत्तिरुक्ताऽअव्याख्यश्च तद्धितः ।। ३५६.१८ ।।\n\nयस्माद्यतस्तसिलि च यत्र तत्र त्रलीरितं ।\nअस्मिन् काले ह्यधुना स्यादिदानीञ्चैव दान्यपि ।। ३५६.१९ ।।\n\nसर्वस्मिन् सर्व्वदा दा स्यात्तस्मिन्काले र्हिलीरितं ।\nतर्हि होऽस्भिन् काल इह कर्हि सस्मिंश्च कालके ।। ३५६.२० ।।\n\nयथा थालि थमि कथं पूर्व्वस्यान्दिशि सञ्चयेत् ।\nअस्ताति चैव पूर्व्वस्याः पूर्व्वादिग्रामणीयकाः ।। ३५६.२१ ।।\n\nपुरस्तात् सञ्चरेद् गच्छेत् सद्यस्तुल्येऽहनीरितं ।\nउतिपूर्व्वाब्दे च परुत् पूर्व्वतरे परार्य्यपि ।। ३५६.२२ ।।\n\nऐषमोऽस्मिन् संवत्सरे रूपं समसि चेरितं ।\nएद्यवौ परेद्यवि स्यात् परस्मिन्नहनीरितं ।। ३५६.२३ ।।\n\nअद्यास्मिन्नहनि द्ये स्यात् पूर्व्वेद्युश्च तथैद्युसि ।\nदक्षिणस्यान्दिशि वसेत् दक्षिणाद्दक्षइणा द्युभौ ।। ३५६.२४ ।।\n\nउत्तरस्यान्दिशि वसेदुत्तरादुत्तराद्युभौ ।\nउपरि वसैदुपरिष्टाद् भवेद्रिष्टाति ऊद्‌र्ध्वकात् ।। ३५६.२५ ।।\n\nउत्तरेण च पित्रोक्तं आचि च स्याच्च दक्षिणा ।\nआहौ दक्षिणाहि वसेद् द्विप्रकारं द्विधा च धा ।। ३५६.२६ ।।\n\nध्यमुञि चैकध्यं कुरु त्वं द्वैधन्धमुञि चेदृशं ।\nद्वौ प्र्कारौ द्विधा धाचि१ यथा२ ।। ३५६.२७ ।।\n\nनिपातास्तद्धिताः प्रोक्ताः तद्वितो भाववाचकः ।\nपटोर्भावः पटुत्वन्त्वे पटुता तलि चेरितं ।। ३५६.२८ ।।\n\nप्रथिमा चेमनि पृथोः सौख्यं सुखात् ष्यञीरितम् ।\nस्तेयं यति च स्येनस्य ये सख्युः सख्यमीरितं ।। ३५६.२९ ।।\n\nकपेर्भावश्च कापेयं सैन्यं पथ्यं यकीरितं ।\nआश्वं कौमारकं चाणि रूपं चाणि च यौवनम् ।।\n\nआचार्य्यकं कणि प्रोक्तमेवमन्येपि तद्धिताः ।। ३५६.३० ।।\n\nइत्यादिमहापुराणे आग्नेये व्याकरणे तद्धितसिद्दरूपं नाम षट्‌पञ्चाशदधिकत्रिशततमोऽध्यायः ॥"
  }
]
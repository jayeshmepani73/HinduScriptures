[
  {
    "text": "ईश्वर उवाच \nव्रतेश्वरांश्च सत्यादीनिष्ट्वा व्रतसम्र्पणम्।\nअरिष्टशमने शस्तमरिष्टं सूत्रनायकम् ।। ३२७.१ ।।\n\nहेमरत्नमयं भूत्यै महाशङ्खञ्च मारणे ।\nआप्यायने शङ्खसूत्रं मौक्तिकं पूत्रवर्द्धनम् ।। ३२७.२ ।।\n\nस्फाटिकं भूतिदं कौशं मुक्तिदं रुद्रनेत्रजं ।\nधात्रीफलप्रमाणेन रुद्राक्षँ चोत्तमन्ततः ।। ३२७.३ ।।\n\nसमेरुं मेरुहीनं वा सूत्रं जप्यन्तु मानसम् ।\nअनामाङ्गुष्ठमाक्रम्य जपं भाष्यन्तु कारयेत् ।। ३२७.४ ।।\n\nतर्ज्जन्यङ्गुष्ठमाक्रम्य न मेरुं लङ्घयेज्जपे ।\nप्रमादात् पतिते सूत्रे जप्तव्यन्तु शतद्वयम् ।। ३२७.५ ।।\n\nसर्ववाद्यमयी घण्टा तस्या वादनमर्थकृत् ।\nगोशकृन्मूत्रवल्मीकमृत्तिकाभस्मवारिभिः ।। ३२७.६ ।।\n\nवेस्मायतनलिङ्गादेः कार्य्यमेवं विशोधनम् ।\nस्कन्दो नमः शिवायेति मन्त्रः सर्व्वार्थसाधकः ।। ३२७.७ ।।\n\nगीतः पञ्चाक्षरो वेदे लोके गीतः षड़क्षरः ।\nओमित्यन्ते स्थितः शम्भुर्म्मुद्रार्थं वटवीजवत् ।। ३२७.८ ।।\n\nक्रमान्नमः शिवायेति ईशानाद्यानि वै विदुः ।\nषड़क्षरस्य सूत्रस्य भाष्यद्विद्याकदम्बकं ।। ३२७.९ ।।\n\nयदोँनमः शिवायेति एतावत् परमं पदम् ।\nअनेन पूजयेल्लिङ्गं लिङ्गे यस्मात् स्थितः शिवः ।। ३२७.१० ।।\n\nअनुग्रहाय लोकानां धर्म्मकामार्थमुक्तिदः ।\nयो न पूजयते लिङ्गन्न स धर्म्मादिभाजनं ।। ३२७.११ ।।\n\nलिङ्गार्च्चनाद्भुक्तिमुक्तिर्यावज्जीवमतो यजेत् ।\nवरं प्राणपरित्यागो भुञ्जीतापूज्य नैव तं ।। ३२७.१२ ।।\n\nरुद्रस्य पूजनाद्रुद्रो विष्णुः स्याद्विष्णुपूजनात् ।\nसूर्य्यः स्यात् सूर्य्यपूजातः शक्त्यादिः शक्तिपूजनात् ।। ३२७.१३ ।।\n\nसर्वयज्ञतपोदाने तीर्थे वेदेषु यत् फलं ।\nतत् फलं कोटिगुणितं स्थाप्य लिङ्गं लभेन्नरः ।। ३२७.१४ ।।\n\nत्रिसन्ध्यं योर्च्चयेल्लिङ्गं कृत्वा विल्वेन पार्थिवम् ।\nशतैकादशिकं यावत् कुलमुद्‌धृत्य नाकभाक् ।। ३२७.१५ ।।\n\nभक्त्या वित्तानुसारेण कुर्य्यात् प्रासादसञ्चयम् ।\nअल्पे महति वा तुल्यफलमाढ्यदरिद्रयोः ।। ३२७.१६ ।।\n\nभागद्वयञ्च धर्मार्थं कल्पयेज्जीवनाय च ।\nधनस्य भागमेकन्तु अनित्यं जीवितं यतः ।। ३२७.१७ ।।\n\nत्रिसप्तकुलमुद्‌धृत्य देवागारकृदर्थंभाक् ।\nमृत्कष्ठेष्टकशैलाद्यैः क्रमात् कोटिगुणं फलम् ।। ३२७.१८ ।।\n\nअष्टेष्टकसुरागारकारी स्वर्गमवाप्नुयात् ।\nपांशुना क्रीडमानोपि देवागारकृदर्थभाक् ।। ३२७.१९ ।।\n\nइत्यादिमहापुराणे आग्नेये देवालयमाहात्म्यादिर्नाम सप्तविंशत्यधिकत्रिशततमोऽध्यायः ।।"
  }
]
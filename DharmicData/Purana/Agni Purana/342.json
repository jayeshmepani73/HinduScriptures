[
  {
    "text": "अग्निरुवाच\nआभिमुख्यन्नयन्नर्थान्विज्ञेयोऽभिनयो बुधैः ।\nचतुर्द्धा सम्भवः सत्त्वावागङ्गाहरणाश्रयः ।। ३४२.१ ।।\n\nस्तम्भादिः सात्त्विको वागारम्भो वाचिक आङ्गिकः ।\nशरीरारम्भ आहार्य्यो बुद्ध्यारम्भप्रवृत्तयः ।। ३४२.२ ।।\n\nरसादिविनियोगोऽथ कथ्यते ह्यभिमानतः ।\nतमन्तरेण सर्व्वेषामपार्थैव स्वतन्त्रता ।। ३४२.३ ।।\n\nसम्भोगो विप्रलम्भश्च श्रृङ्गारः स चतुर्विधः ।\nपूर्व्वानुरागमानाख्यः प्रवासकरुणात्मकः ।। ३४२.४ ।।\n\nविप्रलम्भाभिदानो यः श्रृङ्गार उपचीयते ।\n आलम्वनविशेषैश्च तद्विशेषैर्न्निरन्तरः ।। ३४२.५ ।।\n\nएतेभ्योऽन्यतरं जायमानसम्भोगलक्षणम् ।\nविवर्त्तते चतुर्द्धैव न च प्रागतिवर्त्तते ।। ३४२.६ ।।\n\nस्त्रीपुंसयोस्तदुदयस्तस्य निर्विर्त्तिकारतिः ।\nनिखिलाः सात्त्विकास्तत्र वैवर्ण्यप्रलयौ विना ।। ३४२.७ ।।\n\nधर्म्मार्थकाममोक्षैश्च श्रृङ्गार उपचीयते ।\nआलम्वनविशेषैश्च तद्विशेषैर्न्निरन्तरः ।। ३४२.८ ।।\n\nश्रृङ्गारं द्विविधं विद्याद्वाङ्‌नेपथ्यक्रियात्मकम् ।\nहासश्चतुर्व्विधोऽलक्षयदन्तः स्मित इतीरितः ।। ३४२.९ ।।\n\nकिञ्चिल्लक्षितदन्ताग्रं हसितं फुल्ललोचनम् ।\nविहसितं सस्वनं स्याज्जिह्मोपहसितन्तु तत् ।। ३४२.१० ।।\n\nसशब्दं पापहसितमशब्दमतिहासितं ।\nयश्चासौ करुणो नाम स रसस्त्रिविधो भवेत् ।। ३४२.११ ।।\n\nधर्म्मोपघातजश्चित्तविलासजनितस्तथा ।\nशोकः शोकाद्भवेत् स्थायीकः क्रोधः स्वेदो रोमाञ्चवेपथुः ।। ३४२.१२ ।।\n\nअङ्कनेपथ्यवाक्यैश्च रौद्रोऽपि त्रिविधो रसः ।\nतस्य निर्वर्त्तकः क्रोधः स्वेदो रोमाञ्चवेपथुः ।। ३४२.१३ ।।\n\nदानवीरो धर्मवीरो युद्धवीर इति त्रयम् ।\nवीरस्तस्य च निष्पत्तिहेतुरुत्साह इष्यते ।। ३४२.१४ ।।\n\nआरम्भेषु भवेद्यत्र वीरमेवानुवर्त्तते ।\nभयानको नाम रसस्तस्य निर्वर्तकं भयं ।। ३४२.१५ ।।\n\nउद्वेजनः क्षोभणश्य वीभत्सो द्विविधः स्मृतः ।\nउद्वेजनः स्यात् प्लुत्याद्यैः क्षोभणो रुधिरादिभिः ।। ३४२.१६ ।।\n\nजुगुप्सारम्भिका तस्य सात्त्विकांशो निवर्त्तते ।\nकाव्यशोभाकरान् धर्म्मानलङ्कारान् प्रचक्ष्यते ।। ३४२.१७ ।।\n\nअलङ्करिष्णवस्ते च शब्दमर्थमुभौ त्रिधा ।\nये व्युत्पत्त्यादिना शब्दमलङ्कर्त्तुमिह क्षमाः ।। ३४२.१८ ।।\n\nशब्दालङ्कारमाहुस्तान् काव्यमीमांसका विदः ।\nछाया मुद्रा तथोक्तिश्च युक्तिर्गुम्फनया सह ।। ३४२.१९ ।।\n\nवाकोवाक्यमनुप्रासश्चित्रं दुष्करमेव च ।\nक्षेया नवालङ्कृतयः शब्दानामित्यसङ्करात् ।। ३४२.२० ।।\n\nतत्रान्योक्तेरनुकृतिश्छाया सापि चतुर्व्विधा ।\nलोकच्छेकार्भकोक्तीनामेकोक्तेरनुकारतः ।। ३४२.२१ ।।\n\nआभाणकोक्तिर्लोकोक्तिः सर्व्वसामान्य एव ताः ।\nयानुधावति लोकोक्तिश्छायामिच्छन्ति तां बुधाः ।। ३४२.२२ ।।\n\nछेका विदग्धा वैदग्धयं कलासु कुशला मतिः ।\nतामुल्लिखन्ती छेकोक्तिश्छाया कविभिरिष्यते ।। ३४२.२३ ।।\n\nअव्युत्पन्नोक्तिरखिलैरर्भकोक्त्योपलक्ष्यते ।\nतेनार्भकोक्तिश्छाया तन्मात्रोक्तिमनुकुर्व्यती ।। ३४२.२४ ।।\n\nविप्लुताक्षरमश्लीलं वचो मत्तस्य तादृशी ।\nया सा भवति मत्तोक्तिश्छायोक्ताप्यतिशोभते ।। ३४२.२५ ।।\n\nअभिप्रायविशेषेण कविशक्तिं विवृण्वती ।\nमुत्‌प्रदायिनीति सा मुद्रा सैव शय्यापि नो मते ।। ३४२.२६ ।।\n\nउक्तिः सा कथ्यते यस्वामर्थकोऽप्युपपत्तिमान् ।\nलोकयात्रार्थविधिना धिनोति हृदयं सतां ।। ३४२.२७ ।।\n\nउभौ विधिनिषेधौ च नियमानियमावपि ।\nपिकल्पपरिसङ्ख्ये च तदीयाः पड़थोक्तयः ।। ३४२.२८ ।।\n\nअयुक्तयोरिव मिथो वाच्यवाचकयोर्द्वयोः ।\nयोजनायै कल्प्यमाना युक्तिरुत्ता मनीषिभिः ।। ३४२.२९ ।।\n\nपदञ्चैव पदार्थश्च वाक्यार्थमेव च ।\nविष्योऽस्याः प्रकारणं प्रपञ्चश्चेति षड्‌विधः ।। ३४२.३० ।।\n\nगुम्फना रचनाचर्य्या शब्दार्थक्रमगोचरा ।\nशब्दानुकारादर्थानुपूर्व्वार्थेयं क्रमात्त्रिधा ।। ३४२.३१ ।।\n\nउक्तिपत्युक्तिमद्वाक्यं वाकोवाक्यं द्विधैव तत् ।\nऋजुवक्रोक्तिभेदेन तत्राद्यं सहजं वचः ।। ३४२.३२ ।।\n\nसा पूर्व्वप्रश्निका प्रश्नपूर्विकेति द्विधा भवेत् ।\nवक्रोक्तिम्तु भवेद्भङ्ग्या काकुस्तेन कृता द्विधा ।। ३४२.३२ ।।\n\nइत्यादिमहापुराणे आग्नेये अलङ्कारे अभिनयादिनिरूपणं नाम द्विचत्वारिशदधिकत्रिशततमोऽध्यायः ।।"
  }
]
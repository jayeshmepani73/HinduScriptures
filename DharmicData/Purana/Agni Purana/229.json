[
  {
    "text": "पुष्कर उवाच\nस्वप्नं शुभाशुभं वक्ष्ये दुःस्वप्नहरणन्तथा ।\nनाभिं विनान्यत्र गात्रे तृणवृक्षसमुद्भवः ।। २२९.१ ।।\n\nचूर्णनं मूद्‌र्ध्नि कांस्यानां मुण्डनं नग्नता तथा ।\nमलिनाम्बरधारित्वमभ्यङ्गः पङ्कदिग्धता ।। २२९.२ ।।\n\nउच्चात् प्रपतनञ्चैव विवाहो गीतमेव च ।\nतन्त्रीवाद्यविनोदश्च दालारोहणमेव च ।। २२९.३ ।।\n\nअर्जनं पद्मलोहानां सर्पाणामथ मारणं ।\nरक्तपुष्पद्रुमाणाञ्च चण्डालस्य तथैव च ।। २२९.४ ।।\n\nवराहश्वखरोष्ट्राणां तथा चारोहणक्रिया ।\nभक्षणं पक्षिमांसानां तैलस्य कृशरस्य च१ ।। २२९.५ ।।\n\nमातुः प्रवेशो जठरे चितारोहणमेव च ।\nशक्रध्वजाभिपतनं पतनं शशिसूर्य्ययोः ।। २२९.६ ।।\n\nदिव्यान्तरीक्षभौमानामुत्पातानाञ्च दर्शनं ।\nदेवद्विजातिभूपानां गुरूणाङ्कोप एव च ।। २२९.७ ।।\n\nनर्त्तनं हसनञ्चैव विवाहो गीतमेव च२ ।\nतन्त्रीवाद्यविहीनानां वाद्यानामपि वादनं ।। २२९.८ ।।\n\nस्त्रोतोवहाधोगमनं स्नानं गोमयवारिणा ।\nपङ्कोदकेन च तथा मशीतोयेन वाप्यथ ।। २२९.९ ।।\n\nआलिड्गनं कुमारीणां पुरुषाणाञ्च मैथुनं३ ।\nहानिश्चैव स्वगात्राणां विरेको वमनक्रिया ।। २२९.१० ।।\n\nदक्षिणाशाप्रगमनं व्याधिनाभिभवस्तथा ।\nफलानामुपहानिश्च धातूनां भेदनं तथा ।। २२९.११ ।।\n\nगृहाणाञ्चैव पतनं गृहसम्मार्जनन्तथा ।\nक्रोडा पिशाचक्रव्यादवानरान्त्यनरैरपि ।। २२९.१२ ।।\n\nपरादभिभवश्चैव तस्माच्च व्यसनोद्भवः ।\nकाषायवस्त्रधारित्वं तद्वस्त्रै क्रीडनं तथा४ ।। २२९.१३ ।।\n\nस्रेहपानावगाहौ च रक्तमाल्यानुलेपनं ।\nइत्यधन्यानि स्वप्नानि तेषामकथनं शुभं ।। २२९.१४ ।।\n\nभूयश्च स्वपनं तद्वत् कार्य्यं स्नानं द्विजार्च्चनं ।\nतिलैर्होमो हरिब्रह्मशिवार्कगणपूजनं ।। २२९.१५ ।।\n\nतथा स्तुतिप्रपठनं पुंसूक्तादिजपस्तथा ।\nस्वप्नास्तु प्रथमे यामे५ संवत्सरविपाकिनः ।। २२९.१६ ।।\n\nषड्‌भिर्मासैर्द्वितीये तु त्रिभिर्मासैस्त्रियामिकाः ।\nचतुर्थे त्वर्द्धमासेन दशाहादरुणोदये ।। २२९.१७ ।।\n\nएकस्यामथ चेद्रात्रौ शुभं वा यदि वाऽशुभं ।\nपश्चाद् दृष्टस्तु यस्तत्र तस्य पाकं विनिर्दिशेत् ।। २२९.१८ ।।\n\nतस्मात्तु शोभने स्वप्ने पश्चात्स्वापो न शस्यते ।\nशैलप्रासादनागाश्ववृषभारोहणं हितं ।। २२९.१९ ।।\n\nद्रुमाणां स्वेतपुष्पाणां गगने च तथा द्विज ।\nद्रुमतृणोद्भवो नाभौ तथा च बहुबाहुता ।। २२९.२० ।।\n\nतथा च बहुशीर्षत्वं पलितोद्बव एव च ।\nसुशुक्लमाल्यधारित्वं सुशुक्लाम्बरधारिता ।। २२९.२१ ।।\n\nचन्द्रार्कताराग्रहणं परिमार्जनमेव च ।\nशक्रध्वजालिङ्गनञ्च ध्वजोच्छ्रायक्रिया तथा ।। २२९.२२ ।।\n\nभूम्यम्बुधाराग्रहणं६ शत्रूणाञ्चैव विक्रिया ।\nजयो विवादे द्युते च सङ्‌ग्रामे च तथा द्विज ।। २२९.२३ ।।\n\nभक्षणञ्चार्ट्रमांसानाम्पायसस्य च भक्षणं । \nदर्शनं रुधिरस्यापि स्नानं वा रुधिरेण च ।। २२९.२४ ।।\n\nसुगरुधिरमद्यानां पानं क्षीरस्य वाप्यथ ।\nअस्त्रैर्विचेष्टनं भूमौ निर्मलं गगनं तथा ।। २२९.२५ ।।\n\nमुखेन दोहनं शस्तं महिषीणां तथा गवां ।\nसिंहीनां हस्तिनीनाञ्च बडवानां तथैव च ।। २२९.२६ ।।\n\nप्रसादो देवविप्रेभ्यो गुरुभ्यश्च तथा द्विज ।\nअम्भसा चाभिषेखस्तु गवां श्रृङ्गच्युतेन च ।। २२९.२७ ।।\n\nचन्द्राद् भ्रष्टेन वा राम ज्ञेयं राकज्यप्रदं हि तत् ।\nराज्याभिषेकश्च तथा छेदनं शिरसोऽप्यथ ।। २२९.२८ ।।\n\nमरणं वह्निलाभश्च वह्निदाहो गृहादिषु ।\nलब्धिश्च राकजलिङ्गानां तन्त्रीवाद्याभिवादनं ।। २२९.२९ ।।\n\nयस्तु पश्यति स्वप्नान्ते राजानं कुञ्जरं हयं ।\nहिरण्यं वृषभङ्गाञ्च कुटुम्बस्तस्य वर्द्धते ।। २२९.३० ।।\n\nवृषेभगृहशैलाग्रवृक्षारोहणरोदनं ।\nघृतविष्ठानुलेपो वा अगम्यागमनं तथा ।। २२९.३१ ।।\n\nसितवस्त्रं प्रसन्नाम्भः फली वृक्षो नभोऽमलं।\n\nइत्यादिमहापुराणे आग्नेये स्वप्नाध्यायो नाम एकोनत्रिंशत्यधिकद्विशततमोऽध्यायः ।"
  }
]
[
  {
    "text": "ईश्वर उवाच\nवक्ष्ये दमनकारोहविधिं पूर्ववदाचरेत्। \nहरकोपात् पुरा जातो भैरवो दमिताः सुराः ।। १।।\n\nतेनाथ शप्तो विटपो भवेति त्रिपुरारिणा। \nप्रसन्नेनेरितं चेदं पूजयिष्यन्त्रि ये नराः ।। २ ।।\n\nपरिपूर्णफलं तेषां नान्यथा ते भविष्यति। \nसप्तम्यां वा त्रयो दश्यां दमनं संहितात्मभिः ।। ३ ।।\n\nसम्पूज्य बोधयेद्‌ वृक्षं भववाक्येन मन्त्रवित्। \nहरप्रसादसम्भूत त्वमत्र सन्निधीभव ।। ४ ।।\n\nशिवकार्यं समुद्दिश्य नेतव्योऽसि शिवाज्ञया।\nगृहेऽप्यामन्त्रणं कुर्य्यात् सायाह्ने चाधिवासनं ।। ५ ।।\n\nयथाविधि समभ्यर्च्य सूर्य्यशङ्करपावकान्। \nदेवस्य पश्चिमे मूलं दद्यात्तस्य मृदा युतं ।। ६ ।।\n\nवामेन शिरसा वाऽथ नालं धात्रीं तथोत्तरे। \nदक्षिणे भग्नपत्रञ्च प्राच्यां पुष्पञ्च धारणं ।। ७ ।।\n\nपुटिकास्थं फलं मूलमथैशान्यां यजेच्छिवं।\nपञ्चाङ्गमञ्जलौ कृत्वा आमन्त्र्य शिरसि न्यसेत् ।। ८ ।।\n\nआमन्त्रितोऽकसि देवेश प्रातः काले मथा प्रभो। \nकर्त्तव्यस्तपसो लाभः पूर्ण सर्वं तवाज्ञया ।। ९ ।।\n\nमूलेन शेषं पात्रस्थं पिधायाथ पवित्रकं। \nप्रातः स्नात्वा जगन्नाथं गन्धपुष्पादिभिर्यजेत् ।।१० ।।\n\nनित्यं नैमित्तिकं कृत्वा दमनैः पूजयेत्ततः। \nशेषमञ्जलिमादाय आत्मविद्याशिवात्मभिः ।। ११ ।।\n\nमूलाद्यैरीश्वरान्तैश्च चतुर्थाञ्जलिना ततः।\nओं हौं मखेश्वराय मखं पूरय पूरय शूलपाणये नमः ।।\n\nशिवं वह्निं च सम्पूज्य गुरुं प्रार्च्याथ बोधयेत् ।। १२ ।।\nभगवन्नतिरिक्तं वा हीनं वा यन्मया कृतं।\n\nसर्व तदस्तु सम्पूर्णं यच्च दामनकं मम ।।\nसकलं चैत्रमासोत्थं फलं प्राप्य दिवं व्रजेत् ।। १३ ।।\n\nइत्यादिमहापुराणे आग्नेये दमनकारोहणविधिर्नाम अशीतितमोऽध्यायः॥"
  }
]
[
  {
    "text": "अग्निरुवाच \nगोनसादिचिकित्साञ्च वशिष्ठ श्रृणु वच्मि ते ।\nह्रीँ ह्रीँ अमलपक्षि स्वाहा ।।\nताम्बूलखादनान्मन्त्री हरेन्मण्डलिनो विषं ।। २९८.१ ।।\n\nलशुनं रामठफ्लं कुष्ठाग्निव्योषकं विषे ।\nस्नुहीक्षीरं गव्यघृतं पक्षं पीत्वाऽहिजे विषे ।। २९८.२ ।।\n\nअथ राजिलदष्टे च पेया कृष्णा ससैन्धवा ।\nआज्यक्षौद्रशकृत्तोयं पुरीतत्या विषापहं ।। २९८.३ ।।\n\nसकृष्णाखण्डदुग्धाज्यं पातव्यन्तेन माक्षिकं ।\nव्योषं पिच्छं विडालास्थि नकुलाङ्गरुहैः समैः ।। २९८.४ ।।\n\nचूर्णितैर्म्मेषदुग्धाक्तैर्धूपः सर्वविषापहः ।\nरोमनिर्गुण्डिकाकोलवर्णैर्वा लशुनं समं ।। २९८.५ ।।\n\nमुनिपत्रैः कृतस्वेदं दष्टं काञ्जिकपाचितैः ।\nमूषिकाः षोडश प्रोक्ता रसङ्कार्पासकजम्पिवेत् ।। २९८.६ ।।\n\nसतैलं मूषिकार्त्तिघ्नं फलिनीकुसुमन्तथा ।\nसनागरगुडम्भक्ष्यं तद्विषारोचकापहं ।। २९८.७ ।।\n\nचिकित्सा विंशतिर्भूता लूताविषहरो गणः ।\nपद्मकं पाटली कुष्ठं नतमूशीरचन्दनं ।। २९८.८ ।।\n\nनिर्गुण्डी शारिवा शेलु लूतार्त्तं सेचयेज्जलैः ।\nगुञ्जानिर्गुण्डिकङ्कोलपर्णं शुण्ठी निशाद्वयं ।। २९८.९ ।।\n\nकरञ्जास्थि च तत्पङ्कैः वृश्चिकार्त्तिहरं श्रृणु ।\nमञ्जिष्ठा व्योषपुष्पं शिरीषकौमुदं ।। २९८.१० ।।\n\nसंयोज्याश्चतुरो योगा लेपादौ वृश्चिकापहाः ।।\nओं नमो भगवते रुद्राय चिवि छिन्द किरि\n\nभिन्द  खङ्गेन छेदय  शुलेन भेदय  चक्रेण दारय \nओं ह्रूँ फट् ।\nमन्त्रेण मन्त्रितो देयो गर्द्धभादीन्निकृन्तति ।। २९८.११ ।।\n\nत्रिफलोशीरमुस्ताम्बुमांसीपद्मकचन्दनं ।\nअजाक्षीरेण पानादेर्गर्द्धभादेर्विषं हरेत् ।। २९८.१२ ।।\n\nहरेत् शिरीषपञ्चाङ्गं व्योषं शतपदीविषं ।\nसकन्धरं शिरीषास्थि हरेदुन्दूरजं विषं ।। २९८.१३ ।।\n\nव्योषं ससर्पिः पिण्डीतमूलमस्य विषं हरेत् ।\nक्षारव्योषवचाहिङ्गुविडङ्गं सैन्धवन्नतं ।। २९८.१४ ।।\n\nअम्बष्ठातिबलाकुष्ठं सर्वकीटविषं हरेत् ।\nयष्टिव्योषगुडक्षीरयोगाः शुनो विषापहः ।। २९८.१५ ।।\n\nओं सुभद्रायै नमः ओं सुप्रभायै नमः ।\nयान्यौषधानि गृह्यन्ते विदानेन विना जनैः ।। २९८.१६ ।।\n\nतेषां वीजन्त्वया ग्राह्यमिति ब्रह्माऽव्रवीच्च नाम् ।\nताम्प्रणम्योषधीम्पश्चात् यवान् प्रक्षिप्य मुष्टिना ।। २९८.१७ ।।\n\nदश जप्त्वा मन्त्रमिदं नमस्कुर्य्यात्तदौषधं ।\nत्वामुद्धराम्यूद्‌र्ध्वनेत्रामनेनैव च भक्षयेत् ।। २९८.१८ ।।\n\nनमः पुरुषसिंहाय नमो गोपालकाय च ।\nआत्मनैवाभिजानाति रणे कृष्णपराजयं ।। २९८.१९ ।।\n\nएतेन सत्यवाक्येन अगदो मेऽस्तु सिध्यतु ।।\nनमो वैदूर्य्यमाते तन्न रक्ष मां सर्वविषेभ्यो गौरि गान्धारि\nचाण्डालि मातङ्गिनि स्वाहा हरिमाये ।\nऔषधादौ प्रयोक्तव्यो मन्त्रोऽयं स्थावरे विषे ।। २९८.२० ।।\n\nभुक्तमात्रे स्थिते ज्वाले पद्मं शीताम्बुसेवितं ।\nपाययेत्सघृतं क्षौद्रं विषञ्चेत्तदनन्तरं ।। २९८.२१ ।।\n\nइत्यादिमहापुराणे आग्नेये गोनसादिचिकित्सा नाम अष्टनवत्यधिकद्विशततमोऽध्यायः ।।"
  }
]
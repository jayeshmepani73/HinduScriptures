[
  {
    "text": "नारद उवाच\nसम्पातिवचनं श्रुत्वा हनुमानङ्गदादयः। \nअब्धिं दृष्ट्वाऽब्रुवंस्तेऽब्धिं लङ्घयेत को नु जीवयेत् ।। १ ।।\n\nकपीनां जीवनार्थाय रामकार्य्यप्रसिद्धये। \nशतयोजनविस्तीर्णं पुप्लुवेऽब्धिं स मारुतिः ।। २ ।।\n\nदृष्ट्वोत्थितञ्च मैनाकं सिंहिकां विनिपात्य च । \nलङ्कां दृष्ट्वा राक्षसानां गृहाणि वनितागृहे ।। ३ ।।\n\nदशग्रीवस्य कुम्भस्य कुम्भकर्णस्य रक्षसः। \nविभीषणस्येन्द्रजितो गृहेऽन्येषां च रक्षसाम् ।। ४ ।।\n\nनापश्यत् पानभूम्यादौ सीतां चिन्तापरायणः। \nअशोकवनिकां गत्वा दृष्टवाञ्छिंशपातले ।। ५ ।।\n\nराक्षसीरक्षितां सीतां भव भार्येति वादिनम्। \nरावणं शिशपास्थोऽथ नेति सीतान्तु वादिनीम् ।। ६ ।।\n\nभव भार्या रावणस्य राक्षसीर्वादिनीः कपिः। \nगते तु रावणे प्राह राजा दशरथोऽभवत् ।। ७ ।।\n\nरामोऽस्य लक्ष्ममः पुत्रौ वनवासङ्गतौ वरौ। \nरामपत्नी जानकी त्वं रावणेन हृता बलात् ।। ८ ।।\n\nरामः सुग्रीवमित्रस्त्वा मार्गयन् प्रैषयच्च माम् ।\nसाभिज्ञानञ्चांगुलीयं रामदत्तं गृहाण वै ।। ९ ।।\n\nसीताऽङ्गुलीयं जग्रह साऽपश्यन्मारुतिन्तरौ। \nभूयोऽग्रे चोपविष्टं तमुवाच यदि जीवति ।। १० ।।\n\nरामः कथं न नयति शङ्कितामब्रवीत् कपिः। \nरामः सीते न जानीते ज्ञात्वा त्वां स नयिष्यति ।। ११ ।।\n\nरावणं राक्षसं हत्वा सबलं देविमाशुच। \nसाभिज्ञानं देहि मे त्वं मणिं सीताऽददत्कपौ ।। १२ ।।\n\nउवाच मां यथा रामो नयेच्छीघ्रं तथा कुरु। \nकाकाक्षिपातनकथाम्प्रतियाहि हि शोकह ।। १३।।\n\nमणिं कथां गृहीत्वाह हनूमान्नेष्यते पतिः । \nअथवा ते त्वारा काचित् पृष्ठमारुह मे शुभे ।। १४ ।।\n\nअद्य त्वां दर्शयिष्यामि ससुग्रीवञ्च राघवम् । \nसीताऽब्रवलीद्धनूमन्तं नयतां मां हि राघवः ।। १५ ।।\n\nहनूमान् स दशग्रीवदर्शनोपायमाकरोत्। \nवनं बभञ्च तत्पालान् हत्वा दन्तनखादिभिः ।। १६ ।।\n\nहत्वा तु किङ्करान् सर्वान् सप्त मन्त्रिसुतानपि। \nपुत्रमक्षं कुमारञ्च शक्रजिच्चबबन्ध तम् ।। १७ ।।\n\nनागपाशेन पिङ्गाक्षं दर्शयामास रावणम्। \nउवाच रावणः कस्त्वं मारुतिः प्राह रावणम् ।। १८ ।।\n\nरामदूतो राघवाय सीतां देहि मरिष्यसि। \nरामबाणैर्हतः सार्द्धं लङ्कास्थै राक्षसैर्ध्रुवम् ।। १९ ।।\n\nरावणो हन्तुमुद्युक्तो विभीषणनिवारितः। \nदीपयामास लाङ्गूलं दीप्तपुच्छः स मारुतिः ।।२० ।।\n\nदग्ध्वा लङ्कां राक्षसाश्च दृष्ट्वा सीतां प्रणम्य ताम। \nसमुद्रपारमागम्य दृष्ट्वा सीतेति चाब्रवीत् ।। २१ ।।\n\nअङ्गदादीनङ्गदाद्यैः पीत्वा मधुवने मधु। \nजित्वा दधिमुखादींश्च दृष्ट्वा तेऽब्रवन् ।। २२ ।।\n\nदृष्टा सीतेति रामोऽपि हृष्टः पप्रच्छ मारुतिम्। \nकथं दृष्टा त्वया सीता किमुवाच च माम्प्रति ।। २३ ।।\n\nसीताकथामृतेनैव सिञ्च मां कामवह्निगम्।\nहनूमानब्रवोद्रामं लङ्घयित्वाऽब्धिमागतः ।। २४ ।।\n\nसीतां दृष्ठ्वा पुरीं दग्ध्वा सीतामणिं गृहाण वै। \nहत्वा त्वं रावणं सीतां प्रास्यसे राम मा शुचः ।। २५ ।।\n\nगृहीत्वा तं मणिं रामो रुरोद विरहातुरः । \nमणिं दृष्ट्वा जानकी मे दृष्टा सीता नयस्व माम् ।। २६ ।।\n\nतथा विना न जीवामि सुग्रीवाद्यैः प्रबोधितः। \nसमुद्रतीरं गतवान् तत्र रामं विभीषणः ।। २७ ।।\n\nगतस्तिरस्कृतो भ्रात्रा रावणेन दुरात्मना।\nरामाय देहि सीतां त्वमित्युक्तेनासहायवान् ।। २८ ।।\n\nरामो विभीषणं मित्रं लङ्कैवर्येऽभ्यषेचयत्। \nसमुद्रं प्रार्थयन्मार्गं यदा नायात्तदा शरैः ।। २९ ।।\n\nभेदयामास रामञ्च उवाचाब्धि समागतः। \nनलेन सेतुं बद्‌ध्वाब्धौ लङ्कां व्रज गभीरकः ।। ३० ।।\n\nअहं त्वया कृतः पूर्वं रामोऽपि नलसेतुना। \nकृतेन तरुशैलाद्यैर्गतः पारं महोदधेः ।।\nवानरैः स सुवेलस्थः सह लङ्कां ददर्शवै ।। ३१ ।।\n\nइत्यादिमहापुराणे आग्नये रामायणे सुन्दरकाण्डवर्णनं नाम नवमोऽध्यायः॥"
  }
]
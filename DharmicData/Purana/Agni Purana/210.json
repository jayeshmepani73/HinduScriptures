[
  {
    "text": "अग्निपुराणम्\nवेदव्यासः"
  },
  {
    "text": "महादानानि"
  },
  {
    "text": "अग्निरुवाच\nसर्वदानानि वक्ष्यामि महादानानि षोडश  ।२१०.००१\nतुलापुरुष आद्यन्तु हिरण्यगर्भदानकं  ॥२१०.००१\nब्रह्माण्डं कल्पवृक्षश्च गोसहस्रञ्च पञ्चमं  ।२१०.००२\nहिरण्यकामधेनुश्च हिरण्याश्वश्च सप्तमं  ॥२१०.००२\nहिरण्याश्वरथस्तद्वद्धेमहस्तिरथस्तथा  ।२१०.००३\nपञ्चलाङ्गलकन्तद्वद्धरादानं तथैव च  ॥२१०.००३\nविश्वचक्रं कल्पलता सप्तसागरकं परं  ।२१०.००४\nरत्नधेनुर्महाभूतघटः शुभदिनेऽर्पयेत् ॥२१०.००४\nमण्डपे मण्डले दानं देवान् प्रार्च्यार्पयेद्द्विजे  ।२१०.००५\nमेरुदानानि पुण्यानि मेरवो दश तान् शृणु  ॥२१०.००५\nधान्यद्रोणसहस्रेण उत्तमोऽर्धार्धतः परौ  ।२१०.००६\nउत्तमः षोडशद्रोणः कर्तव्यो लवणाचलः  ॥२१०.००६\nदशभारैर्गुडाद्रिः स्यादुत्तमोऽर्धार्धतः परौ  ।२१०.००७\nउत्तमः पलसाहस्रैः स्वर्णमेरुस्तथा परौ  ॥२१०.००७\nदशद्रोणैस्तिलाद्रिः स्यात्पञ्चभिश्च त्रिभिः क्रमात् ।२१०.००८\nकार्पासपर्वतो विंशभारैश्च दशपञ्चभिः  ॥२१०.००८\nविंशत्या घृतकुम्भानामुत्तमः स्याद्घृताचलः[१]  ।२१०.००९\nदशभिः पलसाहस्रैरुत्तमो रजताचलः  ॥२१०.००९\nअष्टभारैः शर्कराद्रिर्मध्यो मन्दोऽर्द्धतोऽर्द्धतः  ।२१०.०१०\nदश धेनूः प्रवक्ष्यामि या दत्त्वा भुक्तिमुक्तिभाक् ॥२१०.०१०\nप्रथमा गुडधेनुः स्याद्घृतधेनुस्तथापरा  ।२१०.०११\nतिलधेनुस्तृतीया च चतुर्थी जलधेनुका  ॥२१०.०११\nक्षीरधेनुर्मधुधेनुः शर्करादधिधेनुके  ।२१०.०१२\nरसधेनुः स्वरूपेण दशमी विधिरुच्यते  ॥२१०.०१२\nकुम्भाः स्युर्द्रवधेनूनामितरासान्तु राशयः  ।२१०.०१३\nकृष्णाजिनञ्चतुर्हस्तं प्राग्ग्रीवं विन्यसेद्भुवि  ॥२१०.०१३\nगोमयेनानुलिप्तायां दर्भानास्तीर्य सर्वतः  ।२१०.०१४\nलघ्वैणकाजिनं तद्वद्वत्सस्य परिकल्पयेत् ॥२१०.०१४\nप्राङ्मुखीं कल्पयेद्धेनुमुदक्पादां सवत्सकां  ।२१०.०१५\nउत्तमा गुडधेनुः स्यात्सदा भारचतुष्टयात् ॥२१०.०१५\nवत्सं भारेण कुर्वीत भाराभ्यां मध्यमा स्मृता  ।२१०.०१६\nअर्धभारेण वत्सः स्यात्कनिष्ठा भारकेण तु  ॥२१०.०१६\nचतुर्थांशेन वत्सः स्याद्गुडवित्तानुसारतः  ।२१०.०१७\nपञ्च कृष्णलका माषस्ते सुवर्णस्तु षोडश  ॥२१०.०१७\nपलं सुवर्णाश्चत्वारस्तुला पलशतं स्मृतं  ।२१०.०१८\nस्याद्भारो विंशतितुला द्रोणस्तु चतुराढकः  ॥२१०.०१८\nधेनुवत्सौ गुडस्योभौ सितसूक्ष्माम्बरावृतौ  ।२१०.०१९\nशुक्तिकर्णाविक्षुपादौ शुचिमुक्ताफलेक्षणौ  ॥२१०.०१९\nसितसूत्रशिरालौ च सितकम्बलकम्बलौ  ।२१०.०२०\nताम्रगड्डुकपृष्ठौ तौ सितचामररोमकौ  ॥२१०.०२०\nविद्रुमभ्रूयुगावेतौ नवनीतस्तनान्वितौ  ।२१०.०२१\nक्षौमपुच्छौ कांस्यदोहाविन्द्रनीलकतारकौ  ॥२१०.०२१\nसुवर्णशृङ्गाभरणौ रजतक्षुरसंयुतौ  ।२१०.०२२\nनानाफलमया दन्ता गन्धघ्राणप्रकल्पितौ  ॥२१०.०२२\nरचयित्वा यजेद्धेनुमिमैर्मन्त्रैर्द्विजोत्तम  ।२१०.०२३\nया लक्ष्मीः सर्वभूतानां या च देवेष्ववस्थिता  ॥२१०.०२३\nधेनुरूपेण सा देवी मम शान्तिं प्रयच्छतु  ।२१०.०२४\nदेहस्था या च रुद्राणी शङ्करस्य सदा प्रिया  ॥२१०.०२४\nधेनुरूपेण सा देवी मम पापं व्यपोहतु  ।२१०.०२५\nविष्णुवक्षसि या लक्ष्मीः स्वाहा या च विभावसोः  ॥२१०.०२५\nचन्द्रार्कऋक्षशक्तिर्या धेनुरूपास्तु सा श्रिये  ।२१०.०२६\nचतुर्मुखस्य या लक्ष्मीर्या लक्ष्मीर्धनदस्य च  ॥२१०.०२६\nलक्ष्मीर्या लोकपालानां स धेनुर्वरदास्तु मे  ।२१०.०२७\nस्वधा त्वं पितृमुख्यानां स्वाहा यज्ञभुजां यतः  ॥२१०.०२७\nसर्वपापहरा धेनुस्तस्माच्छान्तिं प्रयच्छ मे  ।२१०.०२८\nएवमामन्त्रितां धेनुं ब्राह्मणाय निवेदयेत् ॥२१०.०२८\nसमानं सर्वधेनूनां विधानं चैतदेव हि  ।२१०.०२९\nसर्वयज्ञफलं प्राप्य निर्मलो भुक्तिमुक्तिभाक् ॥२१०.०२९\nस्वर्णशृङ्गो शफै रौप्यैः सुशीला वस्त्रसंयुता  ।२१०.०३०\nकांस्योपदोहा दातव्या क्षीरिणी गौः सदक्षिणा  ॥२१०.०३०\nदातास्याः स्वर्गमाप्नोति वत्सरान् सोमसम्मितान्  ।२१०.०३१\nकपिला चेत्तारयति भूयश्चासप्तमं कुलं  ॥२१०.०३१\nस्वर्णशृङ्गीं रौप्यखुरां कांस्यदोहनकान्वितां  ।२१०.०३२\nशक्तितो दक्षिणायुक्तां दत्त्वा स्याद्भुक्तिमुक्तिभाक् ॥२१०.०३२\nसवत्सरोमतुल्यानि युगान्युभयतोमुखीं  ।२१०.०३३\nदत्त्वा स्वर्गमवाप्नोति पूर्वेण विधिना ददेत् ॥२१०.०३३\nआसन्नमृत्युना देया सवत्सा गौस्तु पूर्ववत् ।२१०.०३४\nयमद्वारे महावीरे तप्ता वैतरणी[२] नदी  ॥२१०.०३४\nतान्तर्तुञ्च ददाम्येनां[३] कृष्णां वैतरणीञ्च गां  ।२१०.०३५\nइत्याग्नेये महापुराणे महादानानि नाम दशाधिकद्विशततमोऽध्यायः ॥"
  }
]
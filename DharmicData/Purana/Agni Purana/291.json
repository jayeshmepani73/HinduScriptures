[
  {
    "text": "शालिहोत्र उवाच\nगजशान्तिं प्रवक्ष्यामि गजरोगविमर्द्दनीम् ।\nविष्णुं श्रियञ्च पञ्चम्यां नागमैरावतं यजेत् ।। २९१.१ ।।\nब्रह्माणं शङ्करं विष्णुं शक्रं वैश्रवणं यमं ।\nचद्रार्कौ वरुणं वायुमग्निं पृथ्वीं तथा च खं ।। २९१.२ ।।\nशेषं शैलान् कुञ्जरांश्च ये तेऽष्टौ देवयोनयः ।\nविरूपाक्षं महापद्मं भद्रं सुमनसन्तथा ।। २९१.३ ।।\nकुमुदैरावणः पद्मः पुष्पदन्तोऽथ वामनः ।\nसुप्रतीकोञ्जनो नागा अष्टौ होमोऽथ दक्षिणाम् ।। २९१.४ ।।\nगजाः शान्त्युदकासिक्ता वृद्धौ नैमित्तिकं श्रृणु ।\nगजानां मकरादौ च ऐशान्यां नगराद्बहिः ।। २९१.५ ।।\nस्थण्डिले कमले मध्ये विष्णुं लक्ष्मीञ्च केशरे ।\nब्रह्माणं भास्करं पृथ्वीं यजेत् स्कन्दं ह्यनन्तकं ।। २९१.६ ।।\nखं शिवं सोममिन्द्रादींस्तदस्त्राणि दले क्रमात् ।\nवज्रं शक्तिञ्च दण्डञ्च तोमरं पाशकं गदां ।। २९१.७ ।।\nशूलं पद्मं बहिर्वृन्ते चक्रे सूर्य्यन्तथाश्विनौ ।\nवसूनष्टौ तथा साध्यान् याम्येऽथ नैर्ऋते दले ।। २९१.८ ।।\nदेवानाङ्गिरसश्चाश्विभृगवो मरुतोऽनिले ।\nविश्वेदेवांस्तथा दक्षे रुद्रा रौद्रेऽथ मण्डले ।। २९१.९ ।।\nततो वृत्तया रेखया तु देवान् वै बाह्यतो यजेत् ।\nसूत्रकारानृषीन् वाणीं पूर्व्वादौ सरितो गिरीन् ।। २९१.१० ।।\nमहाभूतानि कोणेषु ऐशान्यादिषु संयजेत् ।\nपद्मं चक्रं गदां शंखं चतुरस्रन्तु मण्डलं ।। २९१.११ ।।\nचतुर्द्वारं ततः कुम्भाः अग्न्यादौ च पताकिकाः।\nचत्वारस्तोरणा द्वारि नागानैरावतादिकान् ।। २९१.१२ ।।\nपूर्व्वादौ चौषधीभिश्च देवानां भाजनं पृथक् ।\nपृथक्शताहुतीश्चाज्यैर्गजानर्च्य प्रदक्षिणं ।। २९१.१३ ।।\nनागं वह्निं देवतादीन् बाह्यैर्जग्मुः स्वकं गृहम् ।\nद्विजेभ्यो दक्षिणां दद्यात् हस्तिवैद्यादिकांस्तथा ।। २९१.१४ ।।\nकरिणीन्तु समारुह्य वदेत् कर्णन्तु कालवित् ।\nनागाराजेऽमृते शान्तिं कृत्वाऽमुष्मिन् जपन्मनुम् ।। २९१.१५\nश्रीगजस्त्वं कृतो राज्ञा भवानस्य गजाग्रणीः ।\nप्रभुर्माल्याग्रभक्तैस्त्वां पूजयिष्यति पार्थिवः ।। २९१.१६ ।।\nलोकस्तदाज्ञया पूजां करिष्यति तदा तव ।\nपालनीयस्त्वया राजा युद्धेऽध्वनि तथा गृहे ।। २९१.१७ ।।\nतिर्य्यग्भावं समुत्‌सृज्य दिव्यं भावमनुस्मर ।\nदेवासुरे पुरा युद्धे श्रीगजस्त्रिदशैः कृतः ।। २९१.१८ ।।\nऐरावणसुतः श्रीमानरिष्टो नाम वारणः ।\nश्रीगजानान्तु तत् तेजः सर्व्वमेवोपतिष्ठते ।। २९१.१९ ।।\nतत्तेजस्तव नागेन्द्र दिव्यभावसमन्वितं ।\nउपतिष्ठतु भद्रन्ते रक्ष राजानमाहवे ।। २९१.२० ।।\nइत्येवमभिषिक्तैनमारोहेत शुभे नृपः ।\nतस्यानुगमनं कुर्युः सशस्त्रनवसद्‌गजाः ।। २९१.२१ ।।\nशालास्वसौ स्थण्डिलेऽब्जे दिकपालादीन् यजेद्वहिः ।\nकेशरेषु बलं नागं भुवञ्चैव सरस्वतीं ।। २९१.२२ ।।\nमध्येषु डिण्डिमं प्रार्च्य गन्धमाल्यानुलेपनैः ।\nहुत्वा देयस्तु कलशो रसपूर्णो द्विजाय च ।। २९१.२३ ।।\nगजाध्यक्षं हस्तिपं च गणितज्ञञ्च पूजयेत् ।\nगजाध्यक्षाय तन्दद्यात् डिण्डिमं सोपि वादयेत् ।। २९१.२४ ।।\nशुभगम्भीरशब्दैः स्याज्जघनस्थोऽभिवादयेत् ।। २९१.२५ ।।\nइत्यादिमहापुराणे आग्नेये गजशान्तिर्नामैकनवत्यधिकद्विशततमोऽध्यायः ।।"
  }
]
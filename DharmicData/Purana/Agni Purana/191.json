[
  {
    "text": "अग्निरुवाच\nत्रयोदशीव्रतानीह सर्वदानि वदामि ते  ।१९१.००१\nअनङ्गेन कृतामादौ वक्ष्येऽनङ्गत्रयोदशीं  ॥१९१.००१\nत्रयोदश्यां मार्गशीर्षे शुक्लेऽनङ्गं हरं यजेत्(१)  ।१९१.००२\nमधु सम्प्राशयेद्रात्रौ घृतहोमस्तिलाक्षतैः  ॥१९१.००२\nपौषे योगेश्वरं प्रार्च्य चन्दनाशी कृताहुतिः  ।१९१.००३\nमहेश्वरं मौक्तिकाशी माघेऽभ्यर्च्य दिवं व्रजेत् ॥१९१.००३\nकाकोलं प्राश्य नीरं तु(२) फाल्गुने पूजयेद्व्रती  ।१९१.००४\nकर्पूराशी स्वरूपं च चैत्रे सौभाग्यवान् भवेत् ॥१९१.००४\nमहारूपन्तु वैशाखे यजेज्जातीफलाश्यपि  ।१९१.००५\nलवङ्गाशी ज्यैष्ठदिने(३) प्रद्युम्नं पूजयेद्व्रती  ॥१९१.००५\nतिलोदाशी तथाषाढे उमाभर्तारमर्चयेत् ।१९१.००६\nश्रावणे गन्धतोयाशी पूजयेच्छूलपाणिनं  ॥१९१.००६\nसद्योजातं भाद्रपदे प्राशिता गुरुमर्चयेत् ।१९१.००७\nसुवर्णवारि संप्राश्य आश्विने त्रिदशाधिपम्  ॥१९१.००७\n- - - -- - - -- - - - -\nटिप्पणी\n१ हरिं यजेदिति छ.. , ज.. , ञ.. च\n२ काकोलं प्राश्य चीनञ्चेति घ.. , ज.. , झ.. , ञ.. च\n३ ज्यैष्ठमासे ईत्ग.. , घ.. , ङ.. , ज.. , झ.. , ञ.. च\n-- -- - - -- - -- - - -- -\nविश्वेश्वरं कार्त्तिके तु मदनाशी यजेद्व्रती  ।१९१.००८\nशिवं हैमन्तु वर्षान्ते सञ्च्छाद्याम्रदलेन तु  ॥१९१.००८\nवस्त्रेण पूजयित्वा तु दद्याद्विप्राय गान्तथा  ।१९१.००९\nशयनञ्छत्रकलशान् पादुका रसभाजनम्  ॥१९१.००९\nत्रयोदश्यां सिते चैत्रे रतिप्रीतियुतं स्मरन्  ।१९१.०१०\nअशोकाख्यं नगं लिख्य सिन्दूररजनीमुखैः  ॥१९१.०१०\nअव्धं यजेत्तु कामार्थी कामत्रयोदशीव्रतम्  ।१९१.०११\n\nइत्याग्नेये महापुराणे त्रयोदशी व्रतानि नामैकनवत्यधिकशततमोऽध्यायः ॥"
  }
]
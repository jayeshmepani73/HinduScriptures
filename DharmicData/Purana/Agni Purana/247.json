[
  {
    "text": "अग्निरुवाच\nवास्तुलक्ष्म प्रवक्ष्यामि विप्रादीनां च भूरिह ।\nश्वेता रक्ता तथा पीता कृष्णा चैव यथाक्रमम् ।। २४७.० ।।\n\nघृतरक्तान्नमद्यानां गन्धाढ्या वसतश्च च भूः ।\nमधुरा च कषाया च अम्लाद्युपरसा क्रमात् ।। २४७.२ ।।\n\nकुशैः शरैस्तथाकाशैर्दूर्वाभिर्या च संश्रिता ।\nप्रार्च्य विप्रांश्च निःशल्पां खातपूर्वन्तु कल्पयेत् ।। २४७.३ ।।\n\nचतुःषष्टिपदं कृत्वा मध्ये ब्रह्मा चतुष्पदः ।\nप्राक् तेषां वै गृहस्वामी कथितस्तु तथार्य्यमा ।। २४७.४ ।।\n\nदक्षिणेन विवस्वांश्च मित्रः पश्चिमतस्तथा ।\nउदङ्महीधरश्चैव आपवत्सौ च वह्विगे ।। २४७.५ ।।\n\nसावित्रश्चैव सविता जयेन्द्रौ नैर्ऋतेऽम्बुधौ ।\nरुद्रव्याधी च वायव्ये पूर्व्वादौ कोणगाद्वहिः ।। २४७.६ ।।\n\nमहेन्द्रश्च रविः सत्यो भृशः पूर्व्वेऽथ दक्षिणे। \nगृहक्षतोऽर्यमधृती गन्धर्वाश्चाथ वारुणे ।। २४७.७ ।।\n\nपुष्पदन्तोऽसुराश्चैव वरुणो यक्ष एव च ।\nसौमेये भल्लाटसोमौ च अदितिर्धनदस्तथा ।। २४७.८ ।।\n\nनागः करग्रहश्चैशे अष्टौ दिशि दिशि स्मृताः ।\nआदायन्तौ तु तयोर्देवौ प्रोक्तावत्र गृहेश्वरौ ।। २४७.९ ।.\n\nपर्ज्यन्यः प्रथमो देवो द्वितीयश्च करग्रहः ।\nमहेन्द्ररविसत्याश्च भृशोऽथ गगन्न्तथा ।। २४७.१० ।।\n\nपवनः पूर्व्वतश्चैव अन्तरीक्षघनेस्वरौ।\nआग्नेये चाथ नैर्ऋत्ये मृगसुग्रीवकौ सुरौ ।। २४७.१० ।।\n\nरोगो मुख्यश्च वायव्ये दक्षिणे पुष्पवित्तदौ ।\nगृहक्षतो यसभृशौ गन्धर्वो नागपैतृकः ।। २४७.१२ ।।\n\nआप्ये दौवारिकसुग्रीवौ पुष्पदन्तोऽसुरो जलं ।\nयक्ष्मा रोगश्च शोषश्च उत्तरे नागराजकः । २४७.१३ ।।"
  },
  {
    "text": "मुख्यो भल्लाटशशिनौ अदितिश्च कुवेरकः ।\nनागो हुताशः श्रेष्ठो वै शक्रसूर्य्यौ च पूर्वतः ।। २४७.१४ ।।\n\nदक्षे गृहक्षतः पुष्प आप्ये सुग्रीव उत्तमः ।\nपुष्पदन्तो ह्युदग्द्वारि भल्लाटः पुष्पदन्तकः ।। २४७.१५ ।।\n\nशिलेष्टकादिविन्यासं मन्त्रैः प्रार्च्य सुरांश्चरेत् ।\nनन्दे नन्दय वासिष्ठे वसुभिः प्रजया सह ।। २४७.१६ ।।\n\nजये फार्गवदायादे प्रजानाञ्चयमावह ।\nपूर्णेऽङ्गिरसदायादे पूर्णकामं कुरुष्व मां ।। २४७.१७ ।। \n\nभद्रे काश्यपदायादे कुरु भद्रां मतिं मम ।\nसर्ववीजसमायुक्ते सर्वरत्नौषधैर्वृते ।। २४७.१८ ।।\n\nरुचिरे नन्दने नन्दे वासिष्ठे रम्यतामिह।\nप्रजापतिसुते देवि चतुरस्त्रे महीमये ।। २४७.१९ ।।\n\nसुभगे सुव्रते भद्रे गृहे काश्यपि रम्यतां ।\nपूजिते परमाचार्य्यैर्गन्धमाल्यैरलङ्‌कृते ।। २४७.२० ।।\n\nभवभूतिकरे देवि गृहे काश्यापि रम्यतां ।\nअव्यह्ग्ये चाक्षते पूर्णे मुनेरङ्गिरसः सुते ।। २४७.२१ ।।\n\nइष्टके त्वं प्रयच्छेष्टं प्रतिष्ठाङ्गारयाम्यहं ।\nदेशस्वामिपुरस्वामिगृहस्वामिपरिग्रहे ।। २४७.२२ ।।\n\nमनुष्यधनहस्त्यश्वपशुवृद्धिकरी भव ।\nगृहव्रवेशेऽपि तथा शिलान्यासं समाचरेत् ।। २४७.२३ ।।\n\nउत्तरेण शुभः प्लक्षो वचः प्राक् स्याद् गृहादितः ।\nउदुम्वरश्च याम्येन पश्चिमेऽश्वत्थ उत्तमः ।। २४७.२४ ।।\n\nवामभागे तथोद्यानं कुर्य्याद्वासं गृहे शुभं ।\nसायं प्रातस्तु धर्माप्तौ शीतकाले दिनान्तरे ।। २४७.२५ ।।\n\nवर्षारात्रे भुवः शोषे सेक्तव्या रोपितद्रुमाः । \nविड़ङ्गघृतसंयुक्तान् सेचयेच्छीतवारिणा ।। २४७.२६ ।।\n\nफलनाशे कुलत्थैश्च माषैर्मुद्गैस्तिलैर्यवैः ।\nघृतशीतपयःसेकः फलपुष्पाय सर्वदा ।। २४७.२७ ।।\n\nमत्स्याम्भसा तु सेकेन वृद्धिर्भवति शाखिनः ।\nआविकाजशकृच्चूर्णं यवचूर्णं तिलानि च ।। २४७.२८ ।।\n\nगोमांसमुदकञ्चेति सप्तरात्रं निधापयेत् ।\nउत्सेकं सर्ववृक्षाणां फलपुष्पादिवृद्धिदं ।। २४७.२९ ।।\n\nमत्स्योदकेन शीतेन आम्राणां सेक इष्यते ।\nप्रशस्तं चाप्यशोकानां कामिनीपादताडनं ।। २४७.३० ।।\n\nखर्जूरनारिकेलादेर्लवणाद्भिर्विवर्द्धनं ।\nविडङ्गमत्स्यमांसाद्भिः सर्वेषां दोहदं शुभं ।। २४७.३१ ।।\n\nइत्यादिमहापुराणे आग्नेये वास्त्वादिर्नाम सप्तचत्वारिंशदधिकद्विशततमोऽध्यायः ।।"
  }
]
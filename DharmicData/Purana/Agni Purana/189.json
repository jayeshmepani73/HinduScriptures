[
  {
    "text": "अग्निरुवाच\nश्रवणाद्वादशीं वक्ष्ये मासि भाद्रपदे सिते  ।०१\nश्रवणेन युता श्रेष्ठा(१) महती सा ह्युपोषिता  ॥०१\nसङ्गमे सरितां स्नानाच्छ्रवणद्वादशोफलं(२)  ।०२\nबुधश्रवणसंयुक्ता दानादौ सुमहाफला  ॥०२\nनिषिद्धमपि कर्तव्यन्त्रयोदश्यान्तु पारणं  ।०३\nद्वादृश्याञ्च निराहारो वामनं पूजयाम्यहं  ॥०३\nउदकुम्भे स्वर्णमयन्त्रयोदश्यान्तु पारणं  ।०४\nआवाहयाम्यहं विष्णुं वामनं शङ्खचक्रिणं  ॥०४\nसितवस्त्रयुगच्छन्ने घटे सच्छत्रपादुके  ।०५\nस्नापयामि जलैः शुद्धैर्विष्णुं(३) पञ्चामृतादिभिः  ॥०५\nछत्रदण्डधरं विष्णुं वामनाय नमो नमः  ।०६\nअर्घ्यं ददामि देवेश अर्घ्यार्हाद्यैः सदार्चितः(४)  ॥०६\nभुक्तिमुक्तिप्रजाकीर्तिसर्वैश्वर्ययुतं कुरु  ।०७\nवामनाय नमो गन्धं होमोऽनेनाष्टकं शतं  ॥०७\n- - - - - - - -- - - -- - - - -- - - - \nटिप्पणी\n१ श्रवणेन समायुक्तेति घ..\n२ द्वादशद्वादशीफलमिति ख.. , ग.. , घ.. , ङ.. , छ.. , ञ.. च\n३ शुद्धैर्हरिमिति ग.. , ट.. च\n४ मुदार्चित इति ग..\n- - - - - - - -- - - -- - - - -- - - - \nओं नमो वासुदेवाय शिरः सम्पूजयेद्धरेः  ।०८\nश्रीधराय मुखं तद्वत्कण्ठे कृष्णाय वै नमः  ॥०८\nनमः श्रीपतये वक्षो भुजो सर्वास्त्रधारिणे  ।०९\nव्यापकाय नमो नाभिं वामनाय नमः कटिं  ॥०९\nत्रैलोक्यजयकायेति(१) मेढ्रं जङ्घे यजेद्धरेः  ।१०\nसर्वाधिपतये पादौ विष्णोः सर्वात्मने नमः  ॥१०\nघृतपक्वञ्च नैवेद्यन्दद्याद्दध्योदनैर्घटान्  ।११\nरात्रौ च जागरं कृत्वा प्रातः स्नात्वा च सङ्गमे  ॥११\nगन्धपुष्पादिभिः पूज्य वदेत्पुष्पाञ्जलिस्त्विदं  ।१२\nनमो नमस्ते गोविन्द बुधश्रवणसञ्ज्ञित  ॥१२\nअघौघसङ्क्षयं कृत्वा सर्वसौख्यप्रदो भव  ।१३\nप्रीयतान्देव देवेश मम नित्यञ्जनार्दन  ॥१३\nवामनो बुद्धिदो दाता द्रव्यस्थो वामनः स्वयं  ।१४\nवामनः प्रतिगृह्णाति वामनो मे ददाति च  ॥१४\nद्रव्यस्थो वामनो नित्यं वामनाय नमो नमः  ।१५\nप्रदत्तदक्षिणो विप्रान् सम्भोज्यान्नं स्वयञ्चरेत् ॥१५\n\nइत्याग्नेये महापुराणे श्रवणद्वादशीव्रतं नामैकोननवत्यधिकशतत्मोऽध्यायः ॥\n- - - - - - - -- - - -- - - - -- - - - \nटिप्पणी\n१ त्रैलोक्यजननायेति झ.. , ञ.. च । त्रैलोक्यजनकायेति ङ.. , ट.. च\n- - - - - - - -- - - -- - - - -- - - -"
  }
]
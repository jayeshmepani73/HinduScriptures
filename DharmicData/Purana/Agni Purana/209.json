[
  {
    "text": "अग्निपुराणम्\nवेदव्यासः"
  },
  {
    "text": "दानपरिभाषाकथनं\n\nअग्निरुवाच\nदानधर्मान् प्रवक्ष्यामि भुक्तिमुक्तिदान् शृणु  ।२०९.००१\nदानमिष्टं तथा पूर्तं धर्मं कुर्वन् हि सर्वभाक् ॥२०९.००१\nवापीकूपतडागानि देवतायतनानि च  ।२०९.००२\nअन्नप्रदानमारामाः पूर्तं धर्मं च मुक्तिदं  ॥२०९.००२\nअग्निहोत्रं तपः सत्यं वेदानाञ्चानुपालनं  ।२०९.००३\nआतिथ्यं वैश्वदेवञ्च प्राहुरिष्टञ्च नाकदं  ॥२०९.००३\nग्रहोपरागे यद्दानं सूर्यसङ्क्रमणेषु च  ।२०९.००४\nद्वादश्यादौ च यद्दानं पूर्तं तदपि नाकदं  ॥२०९.००४\nदेशे काले च पात्रे च दानं कोटिगुणं भवेत् ।२०९.००५\nअयने विषुवे पुण्ये व्यतीपाते दिनक्षये  ॥२०९.००५\nयुगादिषु च सङ्क्रान्तौ चतुर्दश्यष्टमीषु च  ।२०९.००६\nसितपञ्चदशीसर्वद्वादशीष्वष्टकासु च  ॥२०९.००६\nयज्ञोत्सवविवाहेषु तथा मन्वन्तरादिषु  ।२०९.००७\nवैधृतौ दृष्टदुःस्वप्ने द्रव्यब्राह्मणलाभतः  ॥२०९.००७\nश्रद्धा वा यद्दिने तत्र सदा वा दानमिष्यते  ।२०९.००८\nअयने द्वे विषुवे द्वे चतस्रः षडशीतयः  ॥२०९.००८\nचतस्रो विष्णुपद्यश्च सङ्क्रात्यो द्वादशोत्तमाः  ।२०९.००९\nकन्यायां मिथुने मीने धनुष्यपि रवेर्गतिः  ॥२०९.००९\nषडशीतिमुखाः प्रोक्ताः षडशीतिगुणाः फलैः  ।२०९.०१०\nअतीतानागते पुण्ये द्वे उदग्दक्षिणायने  ॥२०९.०१०\nत्रिंशत्कर्कटके नाड्यो मकरे विंशतिः स्मृताः  ।२०९.०११\nवर्तमाने तुलामेषे नाड्यास्तुभयतो दश  ॥२०९.०११\nषडशीत्यां व्यतीतायां षष्टिरुक्तास्तु नाडिकाः  ।२०९.०१२\nपुण्याख्या विष्णुपाद्याञ्च प्राक्पश्चादपि षोडश  ॥२०९.०१२\nश्रवणाश्विधनिष्ठासु नागदैवतमस्तके  ।२०९.०१३\nयदा स्याद्रविवारेण व्यतीपातः स उच्यते  ॥२०९.०१३\nनवम्यां शुक्लपक्षस्य कार्त्तिके निरगात्कृतं  ।२०९.०१४\nत्रेता सिततृतीयायां वैशाखे द्वापरं युगं  ॥२०९.०१४\nदर्शे वै माघमासस्य त्रयोदश्यां नभस्यके  ।२०९.०१५\nकृष्णे कलिं विजानीयाज्ज्ञेया मन्वन्तरादयः  ॥२०९.०१५\nअश्वयुकच्छुक्लनवमी द्वादशी कार्त्तिके तथा  ।२०९.०१६\nतृतीया चैव माघस्य तथा भाद्रपदस्य च  ॥२०९.०१६\nफाल्गुनस्याप्यमावास्या पौषस्यैकादशी तथा  ।२०९.०१७\nआषाढस्यापि दशमी माघमासस्य सप्तमी  ॥२०९.०१७\nश्रावणे चाष्टमी कृष्णा तथाषाढे च पूर्णिमा  ।२०९.०१८\nकार्त्तिके फाल्गुने तद्वज्ज्यैष्ठे पञ्चदशी तथा  ॥२०९.०१८\nऊर्ध्वे चैवाग्रहायण्या अष्टकास्तिस्र ईरिताः  ।२०९.०१९\nअष्टकाख्या चाष्टमी स्यादासु[१](१) दानानि चाक्ष्ययं  ॥२०९.०१९\nगयागङ्गाप्रयागादौ तीर्थे देवालयादिषु  ।२०९.०२०\nअप्रार्थितानि दानानि विद्यार्थं कन्यका न हि  ॥२०९.०२०\nदद्यात्पूर्वमुखो दानं गृह्णीयादुत्तरामुखः  ।२०९.०२१\nआयुर्विवर्धते दातुर्ग्रहीतुः क्षीयते न तत् ॥२०९.०२१\nनाम गोत्रं समुच्चार्य सम्प्रदानस्य चात्मनः  ।२०९.०२२\nसम्प्रदेयं प्रयच्छन्ति कन्यादाने पुनस्त्रयं  ॥२०९.०२२\nस्नात्वाभ्यर्च्य व्याहृतिभिर्दद्याद्दानन्तु सोदकं  ।२०९.०२३\nकनकाश्वतिला नागा दासीरथमहीगृहाः  ॥२०९.०२३\nकन्या च कपिला धेनुर्महादानानि वै दश  ।२०९.०२४\nश्रुतशौर्यतपःकन्यायाज्यशिष्यादुपगतं  ॥२०९.०२४\nशुल्कं धनं हि सकलं शुल्कं शिल्पानुवृत्तितः  ।२०९.०२५\nकुशीदकृषिवाणिज्यप्राप्तं यदुपकारतः  ॥२०९.०२५\nपाशकद्यूतचौर्यादिप्रतिरूपकसाहसैः  ।२०९.०२६\nव्याजेनोपावर्जितं कृत्स्नं त्रिविधं त्रिविधं फलं  ॥२०९.०२६\nअध्यग्न्यध्यावाहनिकं दत्तञ्च प्रीतिकर्मणि  ।२०९.०२७\nभ्रातृमातृपितृप्राप्तं षड्विधं स्त्रीधनं स्मृतं[२](१)  ॥२०९.०२७\nब्रह्मक्षत्रविशां द्रव्यं शूद्रस्यैषामनुग्रहात् ।२०९.०२८\nबहुभ्यो न प्रदेयानि गौर्गृहं शयनं स्त्र्यियः  ॥२०९.०२८\nकुलानान्तु शतं हन्यादप्रयच्छन् प्रतिश्रुतं  ।२०९.०२९\nदेवानाञ्च गुरूणाञ्च मातापित्रोस्तथैव च  ॥२०९.०२९\nपुण्यं देयं प्रयत्नेन यत्पुण्यञ्चार्जितं क्वचित् ।२०९.०३०\nप्रतिलाभेच्छया दत्तं यद्धनं तदपार्थकं  ॥२०९.०३०\nश्रद्धया साध्यते धर्मो दत्तं वार्यपि चाक्षयं  ।२०९.०३१\nज्ञानशीलगुणोपेतः परपीडावहिष्कृतः  ॥२०९.०३१\nअज्ञानां पालनात्त्राणात्तत्पात्रं परमं स्मृतं  ।२०९.०३२\nमातुः शतगुणं दानं सहस्रं पितुरुच्यते  ॥२०९.०३२\nअनन्तं दुहितुर्दानं सोदर्ये दत्तमक्षयं  ।२०९.०३३\nअमनुष्ये समं दानं पापे ज्ञेयं महाफलं  ॥२०९.०३३\nवर्णसङ्करे द्विगुणं शूद्रे दानं चतुर्गुणं  ।२०९.०३४\nवैश्ये चाष्टगुणं क्षत्रे षोडशत्वं द्विजव्रुवे  ॥२०९.०३४\nवेदाध्याये शतगुणमन्तं वेदबोधके[३](१)  ।२०९.०३५\nपुरोहिते याजकादौ[४](२) दानमक्षयमुच्यते  ॥२०९.०३५\nश्रीविहीनेषु यद्दत्तं तदनन्तं च यजवनि  ।२०९.०३६\nअतपस्व्यनधीयानः प्रतिग्रहरुचिर्द्विजः  ॥२०९.०३६\nअम्भस्यश्मप्लवेनैव सह तेनैव मज्जति  ।२०९.०३७\nस्नातः सम्यगुपस्पृश्य गृह्णीयात्प्रयतः शुचिः  ॥२०९.०३७\nप्रतिग्रहीता सावित्रीं सर्वदैव प्रकीर्तयेत्[५](३)  ।२०९.०३८\nततस्तु कीर्तयेत्सार्धं द्रव्येण सह दैवतं  ॥२०९.०३८\nप्रतिग्राही पठेदुच्चैः प्रतिगृह्य द्विजोत्तमात् ।२०९.०३९\nमन्दं पठेत्क्षत्रियात्तु उपांशु च तथा विशः  ॥२०९.०३९\nमनसा च तथा शूद्रात्स्वस्तिवाचनकं तथा  ।२०९.०४०\nअभयं सर्वदैवत्यं भूमिर्वै विष्णुदेवता  ॥२०९.०४०\nकन्या दासस्तथा दासी प्राजापत्याः प्रकीर्तिताः  ।२०९.०४१\nप्राजापत्यो गजः प्रोक्तस्तुरगो यमदैवतः  ॥२०९.०४१\nतथा चैकशफं सर्वं याम्यश्च महिषस्तथा  ।२०९.०४२\nउष्ट्रश्च नैर्ऋतो धेनू रौद्री छागोऽनलस्तथा  ॥२०९.०४२\nआप्यो मेषो हरिः क्रीड आरण्याः पशवोऽनिलाः  ।२०९.०४३\nजलाशयं वारुणं स्याद्वारिधानीघटादयः  ॥२०९.०४३\nसमुद्रजानि रत्नानि हेमलौहानि चानलः  ।२०९.०४४\nप्राजापत्यानि शस्यानि पक्वान्नमपि सत्तम  ॥२०९.०४४\nगान्धर्वं गन्धमित्याहुर्वस्त्रं वार्हस्पतं स्मृतं  ।२०९.०४५\nवायव्याः पक्षिणः सर्वे विद्या ब्राह्मी तथाङ्गकं  ॥२०९.०४५\nसारस्वतं पुस्तकादि विश्वकर्मा तु शिलप्के  ।२०९.०४६\nवनस्पतिर्द्रुमादीनां द्रव्यदेवा हरेस्तनुः  ॥२०९.०४६\nछत्रं कृष्णाजिनं शय्या रथ आसनमेव च  ।२०९.०४७\nउपानहौ तथा यानमुत्तानाङ्गिर ईरितं  ॥२०९.०४७\nरणोपकरणं शस्त्रं ध्वजाद्यं सर्वदैवतं  ।२०९.०४८\nगृहञ्च सर्वदैवत्यं सर्वेषां विष्णुदेवता  ॥२०९.०४८\nशिवो वा न ततो द्रव्यं व्यतिरिक्तं यतोऽस्ति हि[६](१)  ।२०९.०४९\nद्रव्यस्य नाम गृह्णीयाद्ददानीति तथा वदेत् ॥२०९.०४९\nतोयं दद्यात्ततो हस्ते दाने विधिरयं स्मृतः  ।२०९.०५०\nविष्णुर्दाता विष्णुर्द्रव्यं प्रतिगृह्णामि वै वदेत् ॥२०९.०५०\nस्वस्ति प्रतिग्रहं धर्मं भुक्तिमुक्ती फलद्वयं  ।२०९.०५१\nगुरून् भृत्यान्न जिहीर्षुरर्चिष्यन् देवताः पितॄन्  ॥२०९.०५१\nसर्वतः प्रतिगृह्णीयान्न तु तृप्येत्स्वयन्ततः  ।२०९.०५२\nशूद्रीयन्न तु यज्ञार्थं धनं शूद्रस्य तत्फलं  ॥२०९.०५२\nगुडतक्ररसाद्याश्च शूद्राद्ग्राह्या निवर्तिना  ।२०९.०५३\nसर्वतः प्रतिगृह्णीयादवृत्याकर्षितो द्विजः  ॥२०९.०५३\nनाध्यापनाद्याजनाद्वा गर्हिताद्वा प्रतिग्रहात् ।२०९.०५४\nदोषो भवति विप्राणां ज्वलनार्कसमा हि ते  ॥२०९.०५४\nकृते तु दीयते गत्वा त्रेतास्वानीय दीयते  ।२०९.०५५\nद्वापारे याचमानाय कलौ त्वनुगमान्विते  ॥२०९.०५५\nमनसा पात्रमुद्दिश्य जलं भूमौ विनिक्षिपेत् ।२०९.०५६\nविद्यते सागरस्यान्तो नान्तो दानस्य विद्यते[७](१)  ॥२०९.०५६\nअद्य सोमार्कग्रहणसङ्क्रान्त्यादौ च कालके  ।२०९.०५७\nगङ्गागयाप्रयागादौ तीर्थदेशे महागुणे  ॥२०९.०५७\nतथा चामुकगोत्राय तथा चामुकशर्मणे  ।२०९.०५८\nवेदवेदाङ्गयुक्ताय पात्राय सुमहात्मने  ॥२०९.०५८\nयथानाम महाद्रव्यं विष्णुरुद्रादिदैवतं  ।२०९.०५९\nपुत्रपौत्रगृहैश्वर्यपत्नीधर्मार्थसद्गुणा  ॥२०९.०५९\nकीत्तिविद्यामहाकामसौभाग्यारोग्यवृद्धये  ।२०९.०६०\nसर्वपापोपशान्त्यर्थं स्वर्गार्थं भुक्तिमुक्तये  ॥२०९.०६०\nएतत्तुभ्यं सम्प्रददे प्रीयतां मे हरिः शिवः  ।२०९.०६१\nदिव्यान्तरीक्षभौमादिसमुत्पातौघघातकृत्(१)  ॥२०९.०६१\nधर्मार्थकाममोक्षाप्त्यै ब्रह्मलोकप्रदोऽस्तु मे  ।२०९.०६२\nयथानामसगोत्राय विप्रायामुकशर्मणे  ॥२०९.०६२\nएतद्दानप्रतिष्ठार्थं सुवर्णं दक्षिणां ददे  ।२०९.०६३\nअनेन दानवाक्येन सर्वदानानि वै ददेत् ॥२०९.०६३\n\nइत्याग्नेये महापुराणे दानपरिभाषा नाम नवाधिकद्विशततमोऽध्यायः ॥"
  }
]
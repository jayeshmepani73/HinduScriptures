[
  {
    "text": "अग्निरुवाच\nवासुदेवाद्यालयस्य कृतौ वक्ष्ये फलादिकम्।\nचिकीर्षोर्द्देवधामादि सहस्नजनिपापनुत् ।। १ ।।\n\nमनसा सद्मकर्त़णां शतजन्माघनाशनम्।\nयेनुमोदन्ति कृष्णस्य क्रियमाणं नरा गृहम्  ।। २ ।।\n\nतेपि पापैर्व्विनिर्मुक्ताः प्रयान्त्यच्युतलोकताम्।\nसमतीतं भविष्यञ्च कुलानामयुतं नरः ।। ३ ।।\n\nविष्णुलोकं नयत्याशु कारयित्वा हरेर्गृहम्।\nवसन्ति  पितरो दृष्ट्वा विष्णुलोके ह्यलङ्‌कृताः ।। ४ ।।\n\nविमुक्ता नारकैर्दुः खैः कर्त्तुः कृष्णस्य मन्दिरम्।\nब्रह्महत्यादिपापौघघातकं देवतालयम् ।। ५ ।।\n\nफलं यन्नाप्यते यज्ञैर्द्धाम कृत्वा तदाप्यते।\nदेवागारे कृते सर्व्वतीर्थस्नानफलं लभेत् ।। ६ ।।\n\nदेवाद्यर्थे हतानाञ्च रणे यत्तत्‌फलादिकम्।\nशाठ्येन पांशुना वापि कृतं धाम च नाकदम् ।। ७ ।।\n\nएकायतनकृत् स्वर्गी त्र्यगारी ब्रह्मलोकभाक्।\nपञ्चागारी शम्भुलोकमष्टागाराद्धरौ स्थितिः ।। ८ ।।\n\nषोडशालयकारी तु  भुक्तिमुक्तिमवाप्नुयात्।\nकनिष्ठं मध्यमं श्रेष्ठं कारयित्वा हरेर्गृहम् ।। ९ ।।\n\nस्वर्गं च वैष्णवं लोकं मोक्षमाप्नोति च क्रमात्।\nश्रेष्ठमायतनं विष्णोः कृत्वा यद्धनवान् लभेत् ।। १० ।।\n\nकनिष्ठेनैव तत् पुण्यं प्राप्नोत्यधनवान्नरः।\nसमुत्पाद्य धनं कृत्वा स्वल्पेनापि सुरालयम् ।। ११ ।।\n\nकारयित्वा हरेः पुण्यं सम्प्राप्नोत्यधिकं वरम्।\nलक्षेणाथ सहस्नेण शतेनार्द्धेन वा हरेः ।। १२ ।।\n\nकारयन् भबनं याति यत्रास्ते गरुडध्वजः।\nबाल्ये तु क्रीडमाना ये पांशुभिर्भवनं हरेः ।। १३ ।।\n\nवासुदेवस्य कुर्व्वन्ति तेपि तल्लोकगामिनः।\nतीर्थे चायतने पुण्ये सिद्धक्षेत्रे तथाष्टमे ।। १४ ।।\n\nकर्त्तुरायतन विष्णोर्यथोक्तात् त्रिगुणं फलम्।\nबन्धूकपुष्पविन्यासैः सुधापङ्केन वैष्णवम् ।। १५ ।।\n\nये विलिम्पन्ति भवनं ते यान्ति भगवत्‌पुरम्।\nपतितं पतभानन्तु तथार्द्धपतितं नरः ।। १६ ।।\n\nसमुद्धत्य हरेर्द्धाम प्राप्नोति द्विगुणं फलम्।\nपतितस्य तु यः कर्त्ता पतितस्य च रक्षिता ।। १७ ।।\n\nविष्णोरायतनस्येह स नरो विष्णुलोकभाक्।\nइष्टकानिचयस्तिष्ठेद् यावदायतने हरेः ।। १८ ।।\n\nसकुलस्तस्य वै कर्त्ता विष्णुलोके महीयते।\nस एव पुण्यवान् पूज्य इह लोके परत्र च ।। १९ ।।\n\nकृष्णस्य वासुदेवस्य यः कारयति केतनम्।\nजातःस एव सुकृती कुलन्तेनैव पावितम् ।। २० ।।\n\nविष्णुरुद्रार्कदेव्यादेर्गृहकर्त्ता स कीर्त्तिभाक्।\nकिं तस्य वित्तनिचयैर्मूढस्य परिरक्षिणः ।। २१ ।।\n\nदुः खार्ज्जितैर्यः कृष्णस्य न कारयति केतनम्।\nनोपभोग्यं धनं यस्य पितृविप्रदिवौकसाम् ।। २२ ।।\n\nनोपभोगाय बन्धूनां व्यर्थस्तस्य धनागमः।\nयथा ध्रुवो नृणां मृत्युर्वित्तनाशस्तथा ध्रुवः ।। २३ ।।\n\nमूढस्तत्राऽनुबध्नाति जीवितेथ चले धने।\nयदा वित्तं न दानाय नोपभोगाय देहिनाम् ।। २४ ।।\n\nनापि कीर्त्यै न धर्मार्थं तस्य स्वाम्येथ को गुणः।\nतस्माद्वित्तं समासाद्य दैवाद्वा पौरुषादथ ।। २५ ।।\n\nदद्यात् सम्यग् द्विजाग्रथेभ्यः कीर्त्तनानि च कारयेत्।\nदानेभ्यस्चाधिकं यस्मात् कीर्त्तनेभ्यो वरं यतः ।। २६ ।।\n\nअतस्तत्‌कारयेद्धीमान् विष्ण्वादेर्म्मन्दिरादिकम्।\nविनिवेश्य हरेर्द्धाम भक्तिमद्भिर्न्नरोत्तमैः ।। २७ ।।\n\nनिवेशितं भवेत् कृत्स्नं त्रैलोक्यं सचराचरम्।\nभूतं भव्यं भविष्यञ्च स्थूलं सूक्ष्मं तथेतरत्  ।। २८ ।।\n\nआब्रह्मस्तम्बपर्य्यन्तं सर्व्वं विष्णोः समुद्भवम्।\nतस्य देवादिदेवस्य सर्वगस्य  महात्मनः ।। २९ ।।\n\nनिवेश्य भवनं विष्णोर्न्न भूयो भुवि जायते।\nयथा विष्णोर्द्धामकृतौ फलं तद्वद्दिवौकसाम् ।। ३० ।।\n\nशिवब्रह्मार्क्कविध्नेशचण्डीलक्षग्यादिकात्मनाम्।\nदेवालयकृतेः पुण्यं प्रतिमाकरणेधिकम् ।। ३१ ।।\n\nप्रतिमास्थापने यागे फलस्यान्तो न विद्यते।\nमृण्मयाद्दारुजे पुण्यं दारुजादिष्टकाभवे ।। ३२ ।।\n\nइष्टकोत्थाच्छैलजे स्याद्धेमादेरधिकं फलम्।\nसप्तजमन्मकृतं पापं प्रापम्भादेव नश्यति ।। ३३ ।।\n\nदेवालयस्य स्वर्गी स्यान्नरकं न स गच्छति।\nकुलानां शतमुद्धृत्य विष्णुलोकं नयेन्नरः ।। ३४ ।।\n\nयमो यमभटानाह देवमन्दिरकारिणः।\nयम उवाच\nप्रतिमापूजादिकृतो नानेया नरकं नराः ।। ३५ ।।\n\nदेवालयाद्यकर्त्तार आनेयस्ते तु गोचरे \nविचरध्वं यथान्यायन्नियोगो मम पाल्यताम्  ।। ३६ ।।\n\nनाझाभङ्गं करिष्यन्ति भवतां जन्तवः क्कचित्।\nकेवलं ये जगत्तातमनन्तं समुपाश्रिताः ।। ३७ ।।\n\nभवद्भिः परिहर्त्तव्यास्तेषां नात्रास्ति संस्थितिः।\nयेच भागवता लोके तच्चित्तास्तत्‌परायमाः ।। ३८ ।।\n\nपूजयन्ति सदा विष्णुं ते वस्त्याज्याः सुदूरतः।\nयस्तिष्ठन् प्रस्वपन् गच्छन्नुत्तिष्ठन् स्खलिते स्थिते  ।। ३९ ।।\n\nसङ्गीर्त्तयन्ति गोविन्दं ते वस्त्याज्याः सुदूरतः।\nनित्यनैमित्तिकैर्द्देवं ये यजन्ति जनार्द्दनम् ।। ४० ।।\n\nनावलोक्या भचवद्भिस्ते तद्‌गता यान्ति तद्गतिम्।\nये पुष्पधूपवासोभिर्भूषणैश्चातिवल्लभैः ।। ४१ ।।\n\nअर्च्ययन्ति न ते ग्राह्या नराः कृष्णालये गताः ।\nउपलेपनकर्त्तारः सम्मार्जनपरश्च ये ।। ४२ ।।\n\nकृष्णालये परित्याज्यास्तेषां पुत्रास्तथा कुलम्।\nयेन चायतनं विष्णोः कारितं तत् कुलोद्भवम् ।। ४३ ।।\n\nपुंसां शतं नावलोक्यं भवद्भिर्दुष्टचेतसा।\nयस्तु देवालयं विष्णोर्द्दारुशौलमयं तथा ।। ४४ ।।\n\nकारयेन्मृण्मयं वापि सर्वपापैः प्रमुच्यते।\nअहन्यहनि यज्ञेन यजतो यन्महाफलम् ।। ४५ ।।\n\nप्राप्नोति तत् फलं विष्णोर्यः कारयति केतनम्।\nसप्तलोकमयो विष्णुस्तस्य यः कुरुते गृहम् ।। ४६ ।।\n\nकारयन् भगवद्धाम् नयत्यच्युतलोकताम्।\nसप्तलोकमयो विष्णुस्तस्य यः कुरुते गृहम् ।। ४७ ।।\n\nतारयत्यक्षयांल्लोकानक्षयान् प्रातिपद्यते।\nइष्टकाचयविन्यासो यावनत्यब्दानि तिष्ठति ।। ४८ ।।\n\nतावद्वर्षसहस्नाणि तत्‌कर्त्तु र्द्दि वि संस्थितिः।\nप्रतिमाकृद्विष्णुलोकं स्थापको लीयते हरौ ।।\n\nदेवसद्मप्रतिकृतिप्रतिष्ठाकृत्तु गोचरे ।। ४९ ।।\n\nअग्निरुवाच\nयमोक्ता नानयंस्तेथ प्रतिष्ठादिकृतं हरेः।\nहयशीर्षः प्रतिष्ठार्थं  देवानां ब्रह्मणेऽब्रवीत् ।। ५० ।।\n\nइत्यादिमहापुराणे आग्नेये देवालयादिमाहत्म्यवर्णनं नाम अष्टत्रिंशोऽध्यायः॥"
  }
]
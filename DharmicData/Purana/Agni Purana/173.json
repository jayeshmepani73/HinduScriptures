[
  {
    "text": "अथ त्रिसप्तत्यधिकशततमोऽध्यायः"
  },
  {
    "text": "प्रायश्चित्तं"
  },
  {
    "text": "अग्निरुवाच\nप्रायश्चित्तं ब्रह्मणोक्तं वक्ष्ये पापोपशान्तिदं  ।०१\nस्यात्प्राणवियोगफलो व्यापारो हननं स्मृतं  ॥०१\nरागाद्द्वेषात्प्रमादाच्च स्वतः परत एव वा  ।०२\nब्राह्मणं घातयेद्यस्तु स भवेद्ब्रह्मघातकः  ॥०२\nबहूनामेककार्याणां सर्वेषां शस्त्रधारिणां  ।०३\nयद्येको घातकस्तत्र सर्वे ते घातकाः स्मृताः  ॥०३\nआक्रोशितस्ताडितो वा धनैव्वा परिपीडितः  ।०४\nटिप्पणी\n१ ततः कर्माणीति ख.. , ग.. , घ.. , छ.. च\nयमुद्दिश्य त्यजेत्प्राणांस्तमाहुर्ब्रह्मघातकं  ॥०४\nऔषधाद्युपकारे तु न पापं स्यात्कृते मृते  ।०५\nपुत्रं शिष्यन्तथा भार्यां शासते न मृते ह्यघं  ॥०५\nदेशं कालञ्च यः शक्तिं पापञ्चावेक्ष्य यत्नतः  ।०६\nप्रायश्चित्तं प्रकल्प्यं स्याद्यत्र चोक्ता न निष्कृतिः(१)  ॥०६\nगवार्थे ब्राह्मणार्थे वा सद्यः प्राणान् परित्यजेत् ।०७\nप्रास्येदात्मानमग्नौ वा मुच्यते ब्रह्महत्यया  ॥०७\nशिरःकपाली ध्वजवान् भैक्षाशी कर्म वेदयन्  ।०८\nब्रह्महा द्वादशाब्दानि मितभुक्शुद्धिमाप्नुयात् ॥०८\nषड्भिर्वर्षैः शुद्धचारी ब्रह्महा पूयते नरः  ।०९\nविहितं यदकामा मां कामात्तु द्विगुणं स्मृतं  ॥०९\nप्रायश्चित्तं प्रवृत्तस्य वधे स्यात्तु(२) त्रिवार्षिकं  ।१०\nब्रह्मघ्नि क्षत्रे द्विगुणं विट्च्छूद्रे द्विगुणं त्रिधा  ॥१०\nअन्यत्र विप्रे सकलं पादोनं क्षत्रिये मतं  ।११\nवैश्येऽर्धपादं क्षत्रे स्याद्वृद्धस्त्रीबालरोगिषु  ॥११\nतुरीयो ब्रह्महत्यायाः क्षत्रियस्य बधे स्मृतं  ।१२\nवैश्येऽष्टमांशो वृत्तस्थे शूद्रे ज्ञेयस्तु षोडशः  ॥१२\nअप्रदुष्टां स्त्रियं हत्वा शूद्रहत्याव्रतं चरेत् ।१३\nपञ्चगव्यं पिवेद्गोघ्नो मासमासीत संयतः  ॥१३\nगोष्ठे शयो गोऽनुगामी गोप्रदानेन शुद्ध्यति  ।१४\nकृच्छ्रञ्चैवातिकृच्छ्रं वा पादह्रासो नृपादिषु  ॥१४\nअतिवृद्धामतिकृशामतिबालाञ्च रोगिणीं  ।१५\nटिप्पणी\n१ न संस्कृतिरिति छ..\n२ बधेऽस्य तु इति छ..\nहत्वा पूर्वविधानेन चरेदर्धव्रतं द्विजः  ॥१५\nब्राह्मणान् भोजयेच्छक्त्या दद्याद्धेमतिलदिकं  ।१६\nमुष्टिचपेटकीलेन तथा शृङ्गादिमोटने  ॥१६\nलगुडादिप्रहारेण गोवधं तत्र निर्दिशेत् ।१७\nदमेन दामने चैव शकटादौ च योजने  ॥१७\nस्तम्भशृङ्खलपाशैर्वा मृते पादोनमाचरेत् ।१८\nकाष्ठे शान्तपनं कुर्यात्प्राजापत्यन्तु लोष्ठके  ॥१८\nतप्तकृच्छ्रन्तु पाषाणे शस्त्रे चाप्यतिकृच्छ्रकं  ।१९\nमार्जारगोधानकुलमण्डूकश्वपतत्रिणः  ॥१९\nहत्वा त्र्यहं पिवेत्क्षीरं कृच्छ्रं चान्द्रायणं चरेत् ।२०\nव्रतं रहस्ये रहसि प्रकाशेऽपि प्रकाशकं  ॥२०\nप्राणायामशतं कार्यं सर्वपापापनुत्तये  ।२१\nपानकं द्राक्षमधुकं खार्जरन्तालमैक्षवं  ॥२१\nमध्वीकं टङ्कमाध्वीकं मैरेयं(?) नारिकेलजं  ।२२\nन मद्यान्यपि मद्यानि पैष्टी मुख्या सुरा स्मृता  ॥२२\nत्रैवर्णस्य निषिद्धानि पीत्वा तप्त्वाप्यपः शुचिः  ।२३\nकणान् वा भक्षयेदब्दं पिण्याकं वा सकृन्निशि  ॥२३\nसुरापाणापनुत्यर्थं बालवामा जटी ध्वजी  ।२४\nअज्ञानात्प्राश्य विण्मूत्रं सुरासंस्पृष्टमेव च  ॥२४\nपुनः संस्कारमर्हन्ति त्रयो वर्णा द्विजातयः  ।२५\nमद्यमाण्डस्थिता आपः पीत्वा सप्तदिनं व्रती  ॥२५\nचाण्डालस्य तु पानीयं पीत्वा स्यात्षड्दिनं व्रती  ।२६\nचण्डालकूपभाण्डेषु पीत्वा शान्तपनं चरेत् ॥२६\nपञ्चगव्यं त्रिरान्ते पीत्वा चान्त्यजलं द्विजः  ।२७\nमत्स्यकण्टकशम्बूकशङ्खशुक्तिकपर्दकान्  ॥२७\nपीत्वा नवोदकं चैव पञ्चगव्येन शुद्ध्यति  ।२८\nशवकूपोदकं पीत्वा त्रिरात्रेण विशुद्ध्यति  ॥२८\nअन्त्यावसायिनामन्नं भुक्त्वा चान्द्रायणं चरेत् ।२९\nआपत्काले शूद्रगृहे मनस्तापेन शुद्ध्यति  ॥२९\nशूद्रभाजनभुक्विप्रः पञ्चगव्यादुपोषितः  ।३०\nकन्दुपक्वं स्नेहपक्वं स्नेहं च दधिशक्तवः  ॥३०\nशूद्रादनिन्द्यान्येतानि गुडक्षीररसादिकं  ।३१\nअस्नातभुक्चोपवासी दिनान्ते तु जपाच्छुचिः  ॥३१\nमूत्रोच्चार्यशुचिर्भुक्त्वा त्रिरात्रेण विशुद्ध्यति  ।३२\nकेशकीटावपन्नं च पादस्पृष्टञ्च कामतः  ॥३२\nभ्रूणघ्नावेक्षित्तं चैव सस्पृष्टं वाप्युदक्यया  ।३३\nकाकाद्यैरवलीढं च शुनासंस्पृष्टमेव च  ॥३३\nगवाद्यैरन्नमाघ्रातं भुक्त्वा त्र्यहमुपावसेत् ।३४\nरेतोविण्मूत्रभक्षी तु प्राजापत्यं समाचरेत् ॥३४\nचान्द्रायण नवश्राद्धे पराको मासिके मतः  ।३५\nपक्षत्रयेऽतिकृच्छ्रं स्यात्षण्मासे कृच्छ्रमेव च  ॥३५\nआब्दिके पादकृच्छ्रं स्यादेकाहः पुनराव्दिके  ।३६\nपूर्वेद्युर्वार्षिकं श्राद्धं परेद्युः पुनराव्दिकं  ॥३६\nनिषिद्धभक्षणे भुक्ते प्रायश्चित्तमुपोषणं  ।३७\nभूस्तृणं लशुनं भुक्त्वा(१) शिशुकं कृच्छ्रमाचरेत्(२)  ॥३७\nटिप्पणी\n१ लशुनं गृञ्जनं भुक्त्वेति ङ..\n२ शिशुकृच्छ्रं समाचरेदिति ख..\nअभोज्यानान्तु भुक्त्वान्नं स्त्रीशूद्रोच्छिष्टमेव च  ।३८\nजग्ध्वा मांसमभक्ष्यञ्च सप्तरात्रं पयः पिवेत् ॥३८\nमधु मांसञ्च योऽश्नीयाच्छावं सूतकमेव वा  ।३९\nप्राजापत्यं चरेत्कृच्छ्रं ब्रह्मचारी यतिर्व्रती  ॥३९\nअन्ययेन परस्वापहरणं स्तेयमुच्यते  ।४०\nमुसलेन हतो राज्ञा स्वर्णस्तेयी विशुद्ध्यति  ॥४०\nअधःशायी जटाधारी पर्णमूलफलाशनः  ।४१\nएककालं समश्नानो द्वादशाब्दे विशुद्ध्यति  ॥४१\nरुक्मस्तेयी सुरापश्च ब्रह्महा गुरुतल्पगः  ।४२\nस्तेयं कृत्वा सुरां पीत्वा कृच्छ्रञ्चाब्दं चरेन्नरः  ॥४२\nमणिमुक्ताप्रवालानां ताम्रस्य रजतस्य च  ।४३\nअयस्कांस्योपलानाञ्च द्वादशाहं कणान्नभुक् ॥४३\nमनुष्याणान्तु हरणे स्त्रीणां क्षेत्रगृहस्य च  ।४४\nवापीकूपतडागानां शुद्धिश्चान्द्रायणं स्मृतं  ॥४४\nभक्ष्यभोज्यापहरणे यानशय्यासनस्य च  ।४५\nपुष्पमूलफलानाञ्च पञ्चगव्यं विशोधनं  ॥४५\nतृणकाष्ठद्रुमाणाञ्च शुष्कान्नस्य गुडस्य च  ।४७\nचेलचर्मामिषाणाञ्च त्रिरात्रं स्यादभोजनं  ॥४७\nपितुः पत्नीञ्च भगिनीमाचार्यतनयान्तथा  ।४८\nआचार्याणीं सुतां स्वाञ्च गच्छंश्च गुरुतल्पगः  ॥४८\nगुरुतल्पेऽभिभाष्यैनस्तप्ते पच्यादयोमये  ।४९\nशूमीं ज्वलन्तीञ्चाश्लिष्य मृतुना स विशुद्ध्यति  ॥४९\nचान्द्रायणान् वा त्रीन्मासानभ्यस्य गुरुतल्पगः  ।५०\nएवमेव विधिं कुर्याद्योषित्सु पतितास्वपि  ॥५०\nयत्पुंसः परदारेषु तच्चैनां कारयेद्व्रतं  ।५१\nरेतः सिक्त्वा कुमारीषु चाण्डालीषु सुतासु च  ॥५१\nसपिण्डापत्यदारेषु प्राणत्यागो विधीयते  ।५२\nयत्करोत्येकरात्रेण वृषलीसेवनं द्विजः  ॥५२\nतद्भैक्ष्यभुग्(१) जपन्नित्यं त्रिभिर्वर्षैर्व्यपोहति  ।५३\nपितृव्यदारगमने भ्रातृभार्यागमे(२) तथा  ॥५३\nचाण्डालीं पुक्कसीं वापि स्नुषाञ्च भगिनीं सखीं  ।५४\nमातुः पितुः स्वसारञ्च निक्षिप्तां शरणागतां  ॥५४\nमातुलानीं स्वसारञ्च सगोत्रामन्यमिच्छतीं  ।५५\nशिष्यभार्यां गुरोर्भार्यां गत्वा चान्द्रायणञ्चरेत् ॥५५\nटिप्पणी\n१ हविष्यभुगिति ग.. ,ट.. च\n२ मातृजायागमे इति ग.. , छ.. , ट.. च\nइत्याग्नेये महापुराणे प्रायश्चित्तानि नाम त्रिसप्तत्यधिकशततमोऽध्यायः ॥"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "कोटचक्रम्"
  },
  {
    "text": "ईश्वर उवाच\nकोटचक्रं प्रवक्ष्यामि चतुरस्रं पुरं लिखेत् ।१२८.००१\nचतुरस्रं पुनर्मध्ये तन्मध्ये चतुरस्रकम्  ॥१२८.००१\nनाडीत्रितयचिह्नाढ्यं मेषाद्याः पूर्वदिङ्मुखाः  ।१२८.००२\nकृत्तिका पूर्वभागे तु अश्लेषाग्नेयगोचरे  ॥१२८.००२\nभरणी दक्षिणे देया विशाखां नैर्ऋते न्यसेत् ।१२८.००३\nअनुराधां पश्चिमे च श्रवणं वायुगोचरे  ॥१२८.००३\nधन्बिष्ठाञ्चोत्तरे न्यस्य ऐशान्यां रेवतीं तथा  ।१२८.००४\nवाह्यनाड्यां स्थितान्येव अष्टौ ह्यृक्षाणि यत्नतः  ॥१२८.००४\nरोहिणीपुष्यफल्गुण्यः स्वाती ज्येष्ठा क्रमेण तु  ।१२८.००५\nअभिजिच्छततारा तु अश्विनी मध्यनाडिका  ॥१२८.००५\nकोटमध्ये तु या नाडी कथयामि प्रयत्नतः  ।१२८.००६\nमृगश्चाभ्यन्तरे पूर्वं तस्याग्नेये पुनर्वसुः  ॥१२८.००६\nउत्तराफल्गुनी याम्ये चित्रा नैर्ऋतसंस्थिता  ।१२८.००७\nमूलन्तु पश्चिमे न्यस्योत्तराषाढान्तु वायवे  ॥१२८.००७\nपूर्वभाद्रपदा सौम्ये रेवती ईशगोचरे  ।१२८.००८\nकोटस्याभ्यन्तरे नाडी ह्यृक्षाष्टकसमन्विता  ॥१२८.००८\nआर्द्रा हस्ता तथाषाढा चतुष्कञ्चोत्तरात्रिकम्  ।१२८.००९\nमध्ये स्तम्भचतुष्कन्तु दद्यात्कोटस्य कोटरे  ॥१२८.००९\nएवं दुर्गस्य विन्यासं वाह्ये स्थानं दिशाधिपात् ।१२८.०१०\nआगन्तुको यदा योद्धा ऋक्षवान् स्यात्फलान्वितः  ॥१२८.०१०\nकोटमध्ये ग्रहाः सौम्या यदा ऋक्षान्विताः पुनः  ।१२८.०११\nजयं मध्यस्थितानान्तु भङ्गमागामिनो विदुः  ॥१२८.०११\nप्रवेशभे प्रवेष्टव्यं निर्गमभे च निर्गमेत् ।१२८.०१२\nभृगुः सौम्यस्तथा भौम ऋक्षान्तं सकलं यदा  ॥१२८.०१२\nतदा भङ्गं विजानीयाज्जयमागन्तुकस्य च  ।१२८.०१३\nप्रवेशर्क्षचतुष्के तु सङ्ग्रामञ्चारभेद्यदा  ॥१२८.०१३\nतदा सिद्ध्यति तद्दुर्गं न कुर्यात्तत्र विस्मयम् ॥१४॥१२८.०१४\n\nइत्याग्नेये महापुराणे युद्धजयार्णवे कोटचक्रं नामाष्टाविंशत्यधिकशततमोऽध्यायः ॥"
  }
]
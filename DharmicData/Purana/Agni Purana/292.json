[
  {
    "text": "धन्वन्तरिरुवाच\nगोविप्रपालनं कार्य्यं राज्ञा गोशान्तिमावदे ।\nगावः पवित्रा माङ्गल्या गोषु लोकाः प्रतिष्ठिताः ।। २९२.२ ।।\n\nशकृन्‌मूत्रं परं तासामलक्षमीनाशनं परं ।\nगवां कण्डूयनं वारि श्रृह्गस्याघौघमर्द्दनम् ।। २९२.३ ।।\n\nरोचना विषरक्षोघ्नी ग्रासदः स्वर्गगो गवां ।\nयद्‌गृहे दुःखिता गावः स याति नरकन्नरः ।। २९२.४ ।।\n\nपरगोग्रासदः स्वर्गी गोहितो ब्रह्मलोकभाक् ।\nगोदानात्‌कीर्त्तनाद्रक्षां कृत्वा चोद्धरते कुलम् ।। २९२.५ ।।\n\nगवां श्वासात् पवित्रा भूस्पर्शनात्किल्विषक्षयः ।\nगोमृत्रं गोमयं क्षीरं दधि सर्पिः कुशोदकम् ।। २९२.६ ।।\n\nएकरात्रोपवासश्च श्वपाकमपि शोधयेत् ।\nसर्व्वाशुभविनाशाय पुराचरितमीश्वरैः ।। २९२.७ ।।\n\nप्रत्येकञ्च त्र्यहाभ्यस्तं महासान्तपनं स्मृतं ।\nसर्वकामप्रदञ्चैतत् सर्व्वाशुभवीमर्द्दनम् ।। २९२.८ ।।\n\nकृच्छ्रातिकृच्छ्रं पयसा दिवसानेकविंशतिं ।\nनिर्म्मलाः सर्व्वकामाप्त्या स्युर्गगाः स्युर्न्नरोत्तमाः ।। २९२.९ ।।\n\nत्र्यहमुष्णं पिवेन्मूत्रं त्र्यहमुष्णं घृतं पिवेत् ।\nत्र्यहमुष्णं पयः पीत्वाः वायुभक्षः परं त्र्यहम् ।। २९२.१० ।।\n\nतप्तकृच्छ्रव्रतं सर्व्वपापघ्नं ब्रह्मलोकदं ।\nशीतैस्तु शीतकृच्छ्रं स्याद्‌ब्रह्मोक्तं ब्रह्मलोकदं ।। २९२.११ ।।\n\nगोमूत्रेणाचरेत्स्नानं वृत्तिं कुर्य्याच्च गोरसैः ।\nगोभिर्व्रजेच्च भुक्तासु भुञ्जीताथ च गोव्रती ।। २९२.१२ ।।\n\nमासेनैकेन निष्पापो गोलोकी स्वर्गगो भवेत् ।\nविद्याञ्च गोमतीं जप्त्वा गोलोकं परमं व्रजेत् ।। २९२.१३ ।।\n\nगौतैर्न्नृत्येरप्सरोभिविंमाने तत्र मोदते ।\nगावः सुरभयो नित्यं गावो गुग्गुलगन्धिकाः ।। २९२.१४ ।।\n\nगावः प्रतिष्ठा भूतानां गावः स्वस्त्ययनं परं ।\nअन्नमेव परं गावो देवानां हविरुत्तमम् ।। २९२.१५ ।।\n\nपावनं सर्व्वभूतानां क्षरन्ति च वदन्ति च ।\nहविषा मन्त्रपूतेन तर्पयन्त्वमरान्दिवि ।। २९२.१६ ।।\n\nऋषीणामग्निहोत्रेषु गावो होमेषु योजिताः ।\nसर्व्वेषामेव भूतानां गावः शरणमुत्तमं ।। २९२.१७ ।।\n\nगावः पचित्रं परमं गावो माङ्गल्यमुत्तमं ।\nगावः स्वर्गस्य सोपानं गावो धन्याः सनातनाः ।। २९२.१८ ।।\n\nनमो गोभ्यः श्रीमतीभ्यः सौरभेयीभ्य एव च ।\nनमो ब्रह्मसुताभ्यश्च पवित्राब्यो नमो नमः ।। २९२.१९ ।।\n\nब्राह्मणाश्चैव गावश्च कुलमेकं द्विधा कृतम् ।\nएकत्र मन्त्रास्तिष्ठन्ति हविरेकत्र तिष्ठति ।। २९२.२० ।।\n\nदेवब्राह्मणगोसाधुसाध्वीभिः सकलं जगत् ।\nधार्य्यते वै सदा सस्मात् सर्व्वे पूज्यतमा मताः ।। २९२.२१ ।।\n\nपिवन्ति यत्र तत्तीर्थं गह्गाद्या गाव एव हि ।\nगवां माहात्म्यमुक्तं हि चिकित्साञ्च तथा श्रृणु ।। २९२.२२ ।।\n\nश्रृङ्गामयेषु धेनूनां तैलं दद्यात् ससैन्धवं ।\nश्रृङ्गवेरबलामांसकल्कसिद्धं समाक्षिकं ।। २९२.२३ ।।\n\nकर्णशूलेषु सर्वेषु मञ्जिष्ठाहिङ्गुसैन्धवैः ।\nसिद्धं तैलं प्रदातव्यं रसोनेनैथ वा पुनः ।। २९२.२४ ।।\n\nविल्वमूलमपामार्गन्धातकी च सपाटला ।\nकुटजन्दन्तमूलेषु लेपात्तच्छूलनाशनं ।। २९२.२५ ।।\n\nदन्तशूलहरैर्द्रव्यैर्घृतं राम विपाचितं ।\nमुखरोगहरं ज्ञेयं जिह्वारोगेषु सैन्धवं ।। २९२.२६ ।।\n\nश्रृङ्गवेरं हरिद्रे द्वे त्रिफला च गलग्रहे ।\nहृच्छूले वस्तिशुले च वातरोगे क्षये तथा ।। २९२.२७ ।।\n\nत्रिफला घृतमिश्रा च गवां पाने प्रशस्यते ।\nअतीसारे हरिद्रे द्वे पाठाञ्चैव प्रदापयेत् ।। २९२.२८ ।।\n\nसर्वेषु कोष्ठरोगेषु तथा शाखागदेषु च ।\nश्रृङ्गवेरञ्च भार्गीञ्च कासे श्वासे प्रदापयेत् ।। २९२.२९ ।।\n\nदातव्या भग्नसन्धाने प्रियङ्गुर्लवणान्विता ।\nतैलं वातहरं पित्ते मधुयष्टीविपाचितं ।। २९२.३० ।।\n\nकफे व्योषञ्च समधु सपुष्टकरजोऽस्रजे ।\nतैलाज्यं हरितालञ्च भग्नक्षतिश्रृतन्ददेत् ।। २९२.३१ ।।\n\nमाषास्तिलाः सगोधूमाः पशुक्षीरं घृतं तथा ।\nएषां पिण्डी सलवणा वत्सानां पुष्टिदा त्वियं ।। २९२.३२ ।।\n\nबलप्रदा विषाणां स्याद् ग्रहनाशाय धूपकः ।\nदेवदारु वचा मांसी गुग्गुलुहिङ्गुसर्षपाः ।। २९२.३३ ।।\n\nग्रहादिगदनाशाय एष धुपो गवां हितः ।\nघष्टा चैव गवां कार्या धूपेनानेन धूपिता ।। २९२.३४ ।।\n\nअश्वगन्धातिलैः शुक्लं तेन गौः क्षीरिणी भवेत् ।\nरसायनञ्च पिन्याकं मत्तो यो धार्य्यते गृहे ।। २९२.३५ ।।\n\nगवां पुरीषे पञ्चम्यां नित्यं शान्त्यै श्रियं यजेत् ।\nवासुदेवञ्च गन्धाद्यैरपरा शान्तिरुच्यते ।। २९२.३६ ।।\n\nअश्वयुक्‌शुक्लपक्षस्य पञ्चदश्यां यजेद्धरिं ।\nहरिरुद्रमजं सूर्य्यं श्रियमग्निं घृतेन च ।। २९२.३७ ।।\nदधि सम्प्राश्य गाः पूज्य कार्य्यं वह्निप्रदक्षिणं ।\nवृषाणां योजयेद् युद्धं गीतवाद्यरवैर्वहिः ।। २९२.३८ ।।\n\nगवान्तु लवणन्देयं ब्राह्मणानाञ्च दक्षिणा ।\nनैमित्तिके माकरादौ यजेद्विष्णुं सह श्रिया ।। २९२.३९ ।।\n\nस्थणअडिलेव्जे मध्यगते कदिक्षु केशरगान् सुरान् ।\nसुभद्राजो रविः पूज्यो बहुरूपो बलिर्वहिः ।। २९२.४० ।।\n\nखं विश्वरूपा सिद्धिस्च ऋद्धिः शान्तिश्च रोहिणी ।\nदिग्धेनवो हि पूर्वाद्याः कृशरैश्चन्द्र ईश्वरः ।। २९२.४१ ।।\n\nदिक्‌पालाः पद्मपत्रेषु कुम्भेष्वग्नौ च होमयेत् ।\nक्षीरवृक्षस्य समिधः सर्षपाक्षततण्डुलान् ।। २९२.४२ ।।\n\nशतं शतं सुवर्णञ्च कांस्यादिकं द्विजे ददेत् ।\nगावः पूज्या विमोक्तव्याः शान्त्यै क्षीरादिसंयुताः ।। २९२.४३ ।।\n\nशालिहोत्रः सुश्रुताय हयायुर्वेदमुक्तवान् ।\nपालकाप्योऽङ्गराजाय गजायुर्वेदमब्रवीत् ।। २९२.४४ ।।\n\nइत्यादिमहापुराणे आग्नेये शान्त्यायुर्वेदो नाम द्विनवत्यधिकद्विशततमोऽध्यायः ।।"
  }
]
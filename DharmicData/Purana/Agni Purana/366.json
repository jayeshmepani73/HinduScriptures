[
  {
    "text": "अग्निरुवाच\nमूर्द्धाभिषिक्तो राजन्यो बाहुजः क्षत्रियो विराट् ।\nराजा तु प्रणताशेपसामन्तः । स्यादधीश्वरः ।। ३६६.१ ।।\n\nचक्रवर्त्ती सार्वभौमो नृपोऽन्यो मण्डलेश्वरः ।\nमन्त्री धीसचिवोऽमात्यो महामात्राः प्रधानकाः ।। ३६६.२ ।।\n\nद्रष्टरि व्यवहाराणां प्राड्‌विवाकाऽक्षदर्शकौ ।\nभौरिकः कनकाध्यक्षोऽथाद्यक्षाधिकृतौ समौ ।। ३६६.३ ।।\n\nअन्तःपुरे त्वधिकृतः स्यादन्तर्वंशिको जनः ।\nसौविदल्लाः कञ्चुकिनः स्थापत्याः सौविदाश्च ते ।। ३६६.४ ।।\n\nषण्डो वर्षवरस्तुल्याः सेवकार्थ्यनुजीविनः ।\nविषयानन्तरो राजा शत्रुमित्रमतः परं ।। ३६६.५ ।।\n\nउदासीनः परतरः पार्ष्णिग्राहस्तु पृष्ठतः ।\nचरः स्पशः स्यात्प्रणिधिरुत्तरः काल आयतिः ।। ३६६.६ ।।\n\nतत्कालस्तु तदात्वं स्यादुदर्कः फलमुत्तरं ।\nअदृष्टं वह्नितोयादि दृष्टं स्वपरचक्रजम् ।। ३६६.७ ।।\n\nभद्रकुम्भः पूर्णकुम्भो भृङ्गारः कनकालुका ।\nप्रभिन्नो गर्जितो मत्तो वमथुः करशीकरः ।। ३६६.८ ।।\n\nस्त्रियां श्रृणिस्त्वङ्कुशोऽस्त्री परिस्तोमः कुथो द्वयोः ।\nकर्णीरथः प्रवहणं दोला प्रेङ्‌खादिका स्त्रियां ।। ३६६.९ ।।\n\nआधोरणा हस्तिपका हस्त्यारोहा निषादिनः ।\nभटा योधाश्च योद्धारः कञ्चुको वारणोऽस्त्रियां ।। ३६६.१० ।।\n\nशीर्षण्यञ्च शिरस्त्रेऽथ तनुत्रं वर्म्म दंशनं ।\nआमुक्तः प्रतिमुक्तश्च पिनद्धश्चापिनद्धवत् ।। ३६६.११ ।।\n\nव्यूहस्तु बलविन्यासश्चक्रञ्चानीकमस्त्रियां ।\nएकेभैकरथा त्र्यश्वाः पत्तिः वञ्चपदातिकाः ।। ३६६.१२ ।।\n\nपत्त्यङ्गैस्त्रिगुणैः सर्वैः क्रमादाख्या यथोत्तरं ।\nसेनामुखं गुल्मगणै वाहिनी पृतना चमूः ।। ३६६.१३ ।।\n\nअनीकिनी दशानीकिन्योऽक्षोहिण्यो गजीदिभिः ।\nधनुः कोदण्डइष्वासौ कोटिरस्याटनी स्मृता ।। ३६६.१४ ।।\n\nनस्तकस्तु धनुर्मध्यं मौर्वी ज्या शिञ्जिनी गुणः ।\nपृषत्‌कबाणविशिखा अजिह्मगखगाशुगाः ।। ३६६.१५ ।।\n\nतूणोपासङ्गतूणीरनिषङ्गा इषुधिर्द्वयोः।\nअसिर्ऋष्टिश्च निस्त्रिशः करवालः कृपाणवत् ।। ३६६.१६ ।।\n\nसरुः खङ्गस्य मुष्टौ स्यादीली तु करपालिका ।\nद्वयोः कुठारः सुधितिः छुरिका चासिपुत्रिका ।। ३६६.१७ ।।\n\nप्रासस्तु कुन्तो विज्ञेयः सर्वला तोमरोऽस्त्रियां ।\nवैतालिका बोधकरा मागधा वन्दिनस्तुतौ ।। ३६६.१८ ।।\n\nसंशप्तकास्तु समयात्सङ्ग्ग्रामादनिवर्त्तिनः ।\nपताका वैजयन्ती स्यात् केतनं ध्वजमस्त्रियां ।। ३६६.१९ ।।\n\nअहं पूर्वमहं पूर्व्वमित्यहंपूर्व्विका स्त्रियां ।\nअहमहमिका सा स्याद्योऽहङ्कारः परस्परम् ।। ३६६.२० ।।\n\nशक्तिः पराक्रमः प्राणः शौर्य्यं स्थानसहोबलं ।\nमूर्छा तु कश्मलं मोहोऽप्यवमर्द्दस्तु पीड़़नं ।। ३६६.२१ ।।\n\nअभ्यवस्कन्दनन्त्वभ्यासादनं विजयो जयः ।\nनिर्वासनं संज्ञपनं सारणं प्रतिघातनं ।। ३६६.२२ ।।\n\nस्यात्पञ्चता कालधर्भो दिष्टान्तः प्रलयोऽत्य्यः ।\nविशो भूमिस्पृशो वैश्या वृत्तिर्वर्तनजीवने ।। ३६६.२३ ।।\n\nकृष्यादिवृत्तयो ज्ञेयाः कुसीदं वृद्धिजीविका ।\nउद्धारोऽर्थप्रयोगः स्यात्कणिशं सस्यमञ्जरी ।। ३६६.२४ ।।\n\nसिंशारुः सस्यशूकं स्यात् स्तम्बो गुत्सस्तृणादिनः ।\nधान्यं व्रीहिः स्तम्बकरिः कड़ङ्गरो वुषं स्मृतं ।। ३६६.२५ ।।\n\nमाषादयः शमीधान्ये शुकधान्ये यवादयः ।\nतृणधान्यानि नीवाराः शूर्पं प्रस्फोटनं स्मृतं ।। ३६६.२६ ।।\n\nस्यूतप्रसेवौ कण्डोलपिटौ कटकिनिञ्जकौ ।\nसमानौ रसवत्यान्तु पाकस्थानमहानसे ।। ३६६.२७ ।।\n\nपौरोगवस्तदध्यक्षः सूपकारास्तु वल्लवाः ।\nआरालिका आन्धसिकाः सूदा औदनिका गुणाः ।। ३६६.२८ ।।\n\nक्लीवेऽग्वरीषं भ्राष्टो ना कर्कर्य्यालुर्गलन्तिका ।\nआलिञ्जरः स्यान्मणिकं सुषवी कृष्णजीरके ।। ३६६.२९ ।।\n\nआरनालस्तु कुल्माषं वाह्लीकं हिङ्गु रामठं ।\nनिशा हरिद्रा पीता स्त्री खण्डे मत्स्यण्डिफाणिते ।। ३६६.३० ।।\n\nकूर्चिका क्षीरविकृतिः स्निग्धं मसृणचिक्कणं ।\nपृथुकः स्याच्चिपिटको धाना भ्रष्टयवास्त्रियः ।। ३६६.३१ ।।\n\nजेमनं लेप आहारो माहेयी सौरभी च गौः ।\nयुगादीनाञ्च वोढारो युग्यप्रासङ्ग्यशाटकाः ।। ३६६.३२ ।।\n\nचिरसूता वष्कयणी धेनुः स्यान्नवसूतिका ।\nसन्धिनी वृषभाक्रान्ता वेहद्‌गर्भोपघातिनी ।। ३६६.३३ ।।\n\nपण्याजीवो ह्यापणिको न्यासश्चोपनिधिः पुमान् ।\nविपणो विक्रयः सङ्‌ख्या सङ्‌ख्येये ह्यादश त्रिषु ।। ३६६.३४ ।।\n\nविंशत्याद्याः सदैकत्वे सर्व्वाः संख्येयसंख्ययोः ।\nसंख्यार्थे द्विबहुत्वे स्तस्तासु चानवतेः स्त्रियः ।। ३६६.३५ ।।\n\nपङ्क्तेः शतसहस्रादि क्रममाद्दशगुणोत्तरं ।\nमानन्तुलाङ्गुलिप्रस्थैर्गुञ्जाः पञ्चाद्यमाषकः ।। ३६६.३६ ।।\n\nते षोड़शाक्षः कर्षोऽस्त्री पलं कर्षचतुष्टयम् ।\nसुवर्णविस्तौ हेम्नोऽक्षे कुरुविस्तस्तु तत्पले ।। ३६६.३७ ।।\n\nतला स्त्रियां पलशतं भारः स्याद्विंशतिस्तुलाः ।\nकार्षापणः कार्षिकः स्यात् कार्षिके ताम्रिके पणः ।। ३६६.३८ ।।\n\nद्रव्यं वित्तं स्वापतेयं रिक्थमृक्थं धनं वसु ।\nरीतिः स्त्रियामारकूटो न स्त्रियामथ ताम्रकम् ।। ३६६.३९ ।।\n\nशुल्वमौदुम्बरं लौहे तीक्ष्णं कालायसायसी ।\nक्षारं काचोऽथ चपलो रसः सूतश्च पारदे ।। ३६६.४० ।।\n\nगरलं माहिषं श्रृङ्गं त्रपुसीसकपिच्चटं ।\nहिण्डीरोऽब्धिकफः फेणो मधूच्छिष्टन्तु सिक्थकम् ।। ३६६.४१ ।।\n\nरङ्गवङ्गे पिचुस्थूलो कूलटी तु मनःशिला ।\nयवक्षारश्च पाक्यः स्यात् त्वक्क्षीरा वंशलोचना ।। ३६६.४२ ।।\n\nवृषला जघन्यजाः शूद्राश्चाण्डालान्त्याश्च शङ्कराः ।\nकारुः शिल्पी संहतैस्तैर्द्वयोः श्रेणिः सजातिभिः ।। ३६६.४३ ।।\n\nरङ्गाजीवश्चित्रकरस्त्वष्टा तक्षा च वर्धकिः ।\nनाडिन्धमः स्वर्णकारो नापितान्तावसायिनः ।। ३६६.४४ ।।\n\nजावालः स्यादजाजीवो देवाजीवस्तु देवलः ।\nजायाजीवास्तु शैलूषा भृतको भृतिभुक्तथा ।। ३६६.४५ ।।\n\nविवर्णः पामरो नीचः प्राकृतश्च पृथग्जनः ।\nविहीनोपसदो जाल्मो भृत्ये दासेरचेटकाः ।। ३६६.४६ ।।\n\nपटुस्तु पेशलो दक्षे मृगयुर्लुब्धकः स्मृतः ।\nचण्डालस्तु दिवाकीर्त्तिः पुस्तं लेप्यादिकर्म्मणि ।। ३६६.४७ ।।\n\nपञ्चालिका पुत्रिका स्याद्वर्करस्तरुणः पशुः ।\nमञ्जूषा पेटकः पेडा तुल्यसाधारणौ समौ ।। \nप्रतिमा स्यात् प्रतिकृतिर्वर्गा ब्रह्मादयः स्मृताः ।। ३६६.४८ ।।\n\nइत्यादिम्हापुराणे आग्नेये क्षत्रविट्‌शूद्रवर्गा नाम षट्‌षष्ट्यधिकत्रिशततमोऽध्यायः ॥"
  }
]
[
  {
    "text": "शालिहोत्र उवाच\nअश्वशान्तिं प्रवक्ष्यामि वाजिरोगविमर्द्दनीं ।\nनित्यां नैमित्तिकीं काम्यां त्रिविधां श्रृणु सुश्रुत ।। २९०.१ ।।\n\nशुभे दिने श्रीधरञ्च श्रियमुच्चैःश्रवाश्च तं ।\nहयराजं समभ्यर्च्य सावित्रैर्जुहुयाद्घृतं ।। २९०.२ ।।\n\nद्विजेभ्यो दक्षिणान्दद्यादश्ववृद्धिस्तथा भवेत् ।\nअश्वयुक् शुक्लपक्षस्य पञ्चदश्याञ्च शान्तिकं ।। २९०.३ ।।\n\nबहिः कुर्य्याद्विशेषेण नासत्यौ वरुणं यजेत् ।\nसमुल्लिख्य ततो देवीं शाखाभिः परिवारयेत् ।। २९०.४ ।।\n\nघटान्सर्व्वरसैः पूर्णान् दिक्षु दद्यात्सवस्त्रकान् ।\nयवाज्यं जुहुयात् प्रार्च्य यजेदश्वांश्च साश्विनान् ।। २९०.५ ।।\n\nविप्रेभ्यो दक्षिणान्दद्यान्नैमित्तिकमतः श्रृणु ।\nमकरादौ हयानाञ्च पद्मैर्विष्णुं श्रियं यजेत् ।। २९०.६ ।।\n\nब्रह्माणं शङ्करं सोममादित्यञ्च तथाश्विनौ ।\nरेवन्तमुच्चैःश्रवसन्दिक्पालांश्च दलेष्वपि ।। २९०.७ ।।\n\nप्रत्येकं पूर्णंकुम्भैश्च वेद्यान्तत्सौम्यतः स्थले ।\nतिलाक्षताज्यसिद्धार्थान् देवतानां शतं शतं ।। २९०.८ ।।\n\nउपोषितेन कर्त्तव्यं कर्म्म चाश्वरुजापहं ।। २९०.९ ।।\n\nइत्यादिमहापुराणे आग्नेये अश्वशान्तिर्नाम नवत्यधिकद्विशततमोऽध्यायः ।।"
  }
]
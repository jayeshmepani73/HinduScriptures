[
  {
    "text": "अग्निरुवाच\nप्रातः स्नानं कृत्वा द्वारपालान्[१] प्रपूज्य च  ।३६.००१\nप्रविश्य गुप्ते देशे च समाकृष्याथ धारयेत् ॥३६.००१\nपूर्वाधिवासितं द्रव्यं वस्त्राभरणगन्धकं  ।३६.००२\nनिरस्य सर्वनिर्माल्यं देवं संस्थाप्य पूजयेत् ॥३६.००२\nपञ्चामृतैः कषायैश्च शुद्धगन्धोदकैस्ततः  ।३६.००३\nपूर्वाधिवासितं दद्याद्वस्त्रं गन्धं च पुष्पकं  ॥३६.००३\nअग्नौ हुत्वा नित्यवच्च देवं सम्प्रार्थयेन्नमेत्[२]  ।३६.००४\nसमर्प्य कर्म देवाय पूजां नैमित्तिकीं चरेत् ॥३६.००४\nद्वारपालविष्णुकुम्भवर्धनीः प्रार्थयेद्धरिं  ।३६.००५\nअतो देवेति मन्त्रेण मूलमन्त्रेण कुम्भके  ॥३६.००५\nकृष्ण कृष्ण नमस्तुभ्यं गृह्णीष्वेदं पवित्रकं  ।३६.००६\nपवित्रीकरणार्थाय वर्षपूजाफलप्रदं  ॥३६.००६\nपवित्रकं कुरुध्वाद्य यन्मया दुष्कृतं कृतं  ।३६.००७\nशुद्धो भवाम्यहं देव त्वत्प्रसादात्सुरेश्वर  ॥३६.००७\nपवित्रञ्च हृदाद्यैस्तु आत्मानमभिषिच्य च  ।३६.००८\nविष्णुकुम्भञ्च सम्प्रोक्ष्य व्रजेद्देवसमीपतः  ॥३६.००८\nपवित्रमात्मने दद्याद्रक्षाबन्धं विसृज्य च[३]  ।३६.००९\nगृहाण ब्रह्मसूत्रञ्च यन्मया कल्पितं प्रभो  ॥३६.००९\nकर्मणां पूरणार्थाय यथा दोषो न मे भवेत् ।३६.०१०\nद्वारपालासनगुरुमुख्यानाञ्च पवित्रकम्  ॥३६.०१०\nकनिष्टादि च देवाय वनमालाञ्च मूलतः  ।३६.०११\nहृदादिविश्वक्सेनान्ते पवित्राणि समर्पयेत् ॥३६.०११\nवह्नौ हुत्वाग्निवर्तिभ्यो विष्ण्वादिभ्यः पवित्रकम्  ।३६.०१२\nप्रार्च्य पूर्णाहुतिं दद्यात्प्रायश्चित्ताय मूलतः  ॥३६.०१२\nअष्टोत्तरशतं वापि पञ्चोपनिषदैस्ततः  ।३६.०१३\nमणिविद्रुममालाभिर्मन्दारकुसुमादिभिः  ॥३६.०१३\nइयं सांवत्सरी पूजा तवास्तु गरुडध्वज  ।३६.०१४\nवनमाला यथा देव कौस्तुभं सततं हृदि  ॥३६.०१४\nतद्वत्पवित्रतन्तूंश्च पूजां च हृदये वह[४]  ।३६.०१५\nकामतोऽकामतो वापि यत्कृतं नियमार्चने  ॥३६.०१५\nविधिना विघ्नलोपेन परिपूर्णं तदस्तु मे  ।३६.०१६\nप्रार्थ्य नत्वा क्षमाप्याथ पवित्रं मस्तकेऽर्पयेत् ॥३६.०१६\nदत्वा बलिं दक्षिणाभिर्वैष्णवन्तोषयेद्गुरुं  ।३६.०१७\nविप्रान् भोजनवस्त्राद्यैर्दिवसं पक्षमेव वा  ॥३६.०१७\nपवित्रं स्नानकाले च अवतार्य समर्पयेत् ।३६.०१८\nअनिवारितमन्नाद्यं दद्याद्भुङ्क्तेथ च स्वयं  ॥३६.०१८\nविसर्जनेऽह्नि सम्पूज्य पवित्राणि विसर्जयेत् ।३६.०१९\nसांवत्सरीमिमां पूजां सम्पाद्य विधिवन्मम  ॥३६.०१९\nव्रज पवित्रकेदानीं विष्णुलोकं विसर्जितः  ।३६.०२०\nमध्ये सोमेशयोः प्रार्च्य विष्वक्सेनं हि तस्य च  ॥३६.०२०\nपवित्राणि समभ्यर्च्य ब्राह्मणाय समर्पयेत् ।३६.०२१\nयावन्तस्तन्तवस्तस्मिन् पवित्रे परिकल्पिताः  ॥३६.०२१\nतावद्युगसहस्राणि विष्णुलोके महीयते  ।३६.०२२\nकुलानां शतमुद्धृत्य दश पूर्वान् दशापरान्  ।३६.०२२\nविष्णुलोकं तु संस्थाप्य स्वयं मुक्तिमवाप्नुयात् ॥३६.०२२\n\nइत्यादिमहापुराणे आग्नेये विष्णुपवित्रारोहणं नाम षट्त्रिंशोऽध्यायः ॥\n\nअथ सप्तत्रिंशोऽध्यायः"
  }
]
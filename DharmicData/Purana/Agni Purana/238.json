[
  {
    "text": "अग्निरुवाच\nनीतिस्ते पुष्करोक्ता तु रामोक्ता लक्ष्मणाय या ।\nजयाय तां प्रवक्ष्यामि श्रृणु धर्म्मादिवर्द्धनीं ।। २३८.१ ।।\n\nराम उवाच\nन्यायेनार्ज्जनमर्थस्य वर्द्धनं रक्षणं चरेत् ।\nसत्पात्रप्रतिपत्तिश्च राजवृत्तं चतुर्विधं ।। २३८.२ ।।\n\nनयस्य विनयो मूलं विनयः शास्त्रनिश्चयात् ।\nविनयो हीन्द्रियजयस्तैर्युक्तः पालयेन्महीं ।। २३८.३ ।।\n\nशास्त्रं प्रज्ञा धृतिर्द्दाक्ष्यं प्रागल्भ्यं धारयिष्णुता ।\nउत्साहो वाग्‌मितौदार्य्यमापत्‌कालसहिष्णुता१ ।। २३८.४ ।।\n\nग्रभावः शुचिता मैत्री त्यागः सत्यं कृतज्ञता ।\nकुलं शीलं दमश्चेति गुणाः सम्पत्तिहेतवः ।। २३८.५ ।।\n\nप्रकीर्णविषयारण्ये धावन्तं विप्रमाथिनं ।\nज्ञानाङ्कुशेन कुर्व्वीत वश्यमिन्द्रियदन्तिनं ।। २३८.६ ।।\n\nकामः क्रोधस्तथा लोभो हर्षो मानो मदस्तथा ।\nषड्‌वर्गमुतसृजेदेनमस्मिंस्त्यक्ते सुखी नृपः ।। २३८.७ ।।\n\nआन्वीक्षिकीं त्रयीं वार्त्तां दण्डनीतिं च पार्थिवः ।\nतद्विद्यैस्तत्‌क्रियोपैतैश्चिन्तयेद्विनयान्वितः ।। २३८.८ ।।\n\nआन्वीक्षिक्यार्थविज्ञानं धर्म्माधर्मौ त्रयीस्थितौ ।\nअर्थानर्थौ तु वार्त्तायां दण्डनीत्यां नयानयौ ।। २३८.९ ।।\n\nअहिंसा सूनृता वाणी सत्यं शौचं दया क्षमा ।\nवणिनां लिङ्गिनां चैव सामान्यो धर्म्म उच्यते ।। २३८.१० ।।\n\nप्रजाः समनुगृह्णीयात् कुर्य्यादाचारसंस्थितिं ।\nवाक्‌ सूनृता दया दानं हिनोपगतरक्षणं ।। २३८.११ ।।\n\nइति वृत्तं सतां साधुहितं सत्पुरुषव्रतं ।\nआधिव्याधिपरीताय अद्य श्वो वा विनाशिने ।। २३८.१२ ।।\n\nको हि राजा शरीराय धर्म्मापेतं समाचरेत् ।\nन हि स्वसुखमन्विच्छन् पीडयेत् कृपणं जनं ।। २३८.१३ ।।\n\nकृपणः पीड्यमानो हि मन्युना इन्ति पार्थिवं ।\nक्रियतेऽभ्यर्हणीयाय स्वजनाय यथाञ्जलिः ।। २३८.१४ ।।\n\nततः साधुतरः कार्यो दुर्जनाय शिवाथिंना ।\nप्रियमेवाभिघातव्यं सत्सु नित्यं द्विषत्सु च ।। २३८.१५ ।।\n\nदेवास्ते प्रियवक्तारः पशवः क्रूरवादिनः ।\nशुचिरास्तिक्यपूतात्मा पूजयेद्देवताः सदा ।। २३८.१६ ।।\n\nदेवतावद् गुरुजनमात्मवच्च सुहृज्जनं ।\nप्रणिपातेन हि गुरुं सतोऽमृषानुचेष्टितैः ।। २३८.१७ ।।\n\nकुर्व्वीताभिमुखान् भृत्यैर्द्दवान् सुकृतकर्म्मणा ।\nमद्‌भावेन हरेन्मित्रं सम्भ्रमेण च बान्धवान् ।। २३८.१८ ।।\n\nस्त्रीभृत्यान् प्रेम्दानाभ्यां दाक्षिण्येनेतरं जनं ।\nअनिन्दा परकृत्येषु स्वधर्म्मपरिपालनं ।। २३८.१९ ।।\n\nकृपणेषु दयालुत्वं सर्वत्र मधुरा गिरः ।\nप्राणैरप्यपकारित्वं मित्रायाव्यभिचारिणे ।। २३८.२० ।।\n\nगृहागते परिष्वङ्गः सक्त्या दानं सहिष्णुता ।\nस्वसमृद्धिष्वनुत्सेकः पररवृद्धिष्वमत्सरः ।। २३८.२१ ।।\n\nअपरोपतापि वचनं मौनव्रतचरिष्णुता ।\nबन्धुभिर्बद्धसंयोगः स्वजने चतुरश्रता ।। २३८.२२ ।।\n\nउचितानुविधायित्वमिति वृत्तं महात्मनां ।\n\nइत्यादिमहापुराणे आग्नेये रामोक्तनीतिर्नाम अष्टत्रिंशदधिकद्विशततमोऽध्यायः ।।"
  }
]
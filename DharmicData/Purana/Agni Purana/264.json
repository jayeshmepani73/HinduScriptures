[
  {
    "text": "पुष्कर उवाच \nदेवपूजादिकं कर्म वक्ष्ये चोत्पातमर्दनम् ।\nआपोहिष्ठेति तिसृभिः स्नातोऽर्घ्यं विष्णवेर्पयेत् ।। २६४.१ ।।\n\nहिरण्यवर्णा इति च पाद्यञ्च तिसृभिर्द्विज ।\nशन्न आपो ह्याचमनमिदमापोऽभिषेचनं ।। २६४.२ ।।\n\nरथे अक्षे च तिसृभिर्गन्धं युवेति वस्त्रकं ।\nपुष्पं पुष्पवतीत्येवं धूपं धूपोसि चाप्यथ ।। २६४.३ ।।\n\nतेजोसि शुक्रं दीपं स्यान्मधुपर्कं दधीति च ।\nहिरण्यगर्भ इत्यष्टावृचः प्रोक्ता निवेदने ।। २६४.४ ।।\n\nअन्नस्य मनुजश्रेष्ठ पानस्य च सुगन्धिनः ।\nचामरव्यजनोपानच्छत्रं यानासने तथा ।। २६४.५ ।।\n\nयत् किञ्चिदेवमादि स्यात्सावित्रेण निवेदयेत् ।\nपौरुषन्तु जपेत् सूक्तं तदेब जुहुयात्तथा ।। २६४.६ ।।\n\nअर्च्चाभावे तथा वेद्याञ्जले पूर्णघटे तथा ।\nनदीतीतरेऽथ कमले शान्तिः स्याद्विष्णुपूजनात् ।। २६४.७ ।।\n\nततो होमः प्रकर्त्तव्यो दीप्यमाने विभावसौ ।\nपरिसम्मृज्य पर्य्युक्ष्य परिस्तीर्य्य परिस्तरैः ।। २६४.८ ।।\n\nसर्व्वान्नाग्रं समुद्‌धृत्य जुहुयात् प्रयतस्ततः ।\nवासुदेवाय देवाय प्रभवे चाव्ययाय च ।। २६४.९ ।।\n\nअग्नये चैव सोमाय मित्राय वरुणाय च ।\nइन्द्राय च महाभाग इन्द्राग्निभ्यां तथैव च ।। २६४.१० ।।\n\nविश्वेभ्यशचैव देवेब्यः प्रजानां पतये नमः ।\nअनुमत्यै तथा राम धन्वन्तरय एव च ।। २६४.११ ।।\n\nवास्तोष्पत्यै ततो देव्यै ततः स्विष्टिकृतेऽग्नये ।\nसच्तुर्थ्यन्तनाम्ना तु हुत्वैतेब्यो बलिं हरेत् ।। २६४.१२ ।।\n\nतक्षोपतक्षमभितः पूर्वेणाग्निमतः परम् ।\nअश्वानामपि धर्मज्ञ ऊर्णानामानि चाप्यथ ।। २६४.१३ ।।\n\nनिरुन्धी धूम्रिणीका च अस्वपन्ती तथैव च ।\nमेघपत्नी च नामानि सर्व्वेषामेव भार्गव ।। २६४.१४ ।।\n\nआग्नेयाद्याः क्रमेणाथ ततः शक्तिषु निक्षिपेत् ।\nनन्दिन्यै च सुभाग्यै च सुमङ्गल्यै च भार्गव ।। २६४.१५ ।।\n\nभद्रकाल्यै ततो दत्वा स्थूणायाञ्च तथा श्रिये ।\nहिरणअयकेश्यै च तथा वनस्पतय एव च ।। २६४.१६ ।।\n\nधर्म्माधर्ममयौ द्वारे गृहमध्ये ध्रुवाय च ।\nमृत्यवे च बहिर्दद्याद्वरुणायोदकाशये ।। २६४.१७ ।।\n\nभूतोभ्यश्च बहिर्द्दद्याच्छरणे धनदाय च ।\nइन्द्रायेन्द्रपुरुषेभ्यो दद्यात् पूर्वेण मानवः ।। २६४.१८ ।।\n\nयमाय तत् पुरुषेभ्यो दद्याद्दक्षिणतस्तथा ।\nवरुणाय तत्पुरुषेभ्यो दद्यात्पश्चिमतस्तथा ।। २६४.१९ ।।\n\nसोमाय सोमपुरुषेभ्य उदग्दद्यादनन्तरं ।\nब्रह्मणे ब्रह्मपुरुषेभ्यो मध्ये दद्यात्तथैव च ।। २६४.२० ।।\n\nआकाशे च तथा चोद्‌र्ध्वे स्थण्डिलाय क्षितौ तथा ।\nदिवा दिवाचरेभ्यश्च रात्रौ रात्रिचरेषु च ।। २६४.२१ ।।\n\nबलिं बहिस्तथा दद्यात्सायं प्रातस्तु प्रत्यहं ।\nपिण्डनिर्वपणं कुर्य्यात् प्रातः सायं न कारयेत् ।। २६४.२२ ।।\n\nपित्रे तु प्रथमं दद्यात्तत्पित्रे तदनन्तरम् ।\nप्रतिपामहाय तन्मात्रे पितृमात्रे ततोऽर्पयेत् ।। २६४.२३ ।।\n\nतन्मात्रे दक्षिणाग्रेषु कुशेष्वेवं यज्ते पितृन् ।\nइन्द्रवारुणवायव्या याम्या वा नैर्ऋताश्च ये ।। २६४.२४ ।।\n\nते काकाः प्रतिगृह्णन्तु इमं पिण्डं मयोद्धृतम् ।\nकाकपिण्डन्तु मन्त्रेण शुनः पिण्डं प्रदापयेत् ।। २६४.२५ ।।\n\nविवस्वतः कुले जातौ द्वौ श्यावशबलौ शुनौ ।\nतेषां पिण्डं प्रदास्यामि पथि रक्षन्तु मे सदा ।। २६४.२६ ।।\n\nसौरभेय्यः६ सर्वहिताः पवित्राः पापनाशनाः७ ।\nप्रतिगृह्लन्तु मे ग्रासं गावस्त्रैलोक्यमातरः ।। २६४.२७ ।।\n\nगोग्रासञ्च स्वस्त्ययनं कृत्वा बिक्षां प्रदापयेत् ।\nअतिथीन्दीनान् पूजयित्वा गृही भुञ्जीत च स्वयं ।। २६४.२८ ।।\n\nओं भूः स्वाहा ओं भुवः स्वाहा ओं स्वः स्वाहा ओं भूर्भुवः स्वः स्वाहा ।\n\nओं देवकृतस्यैनसोऽवयकजनमसि स्वाहा ।\nओं पितृकृतस्यैनसोऽवयकजनमसि स्वाहा ।।\n\nओं आत्मकृतस्यैनसोऽवयजनमसि स्वाहा ।\nओं मनुष्यकृतस्यैनसोऽवयजनमसि स्वाहा ।।\n\nओं एनस एनसोऽवयजनमसि स्वाहा ।\nयच्चाहमेनो विद्वाश्चकार यच्चाविद्वांस्तस्य ।।\n\nसर्वस्यैनसोऽवयजनमसि स्वाहा।\nअग्नेये स्विष्टिकृते स्वाहा ।\nओं प्र्जापतये स्वाहा ।।\n\nविष्णुपूजावैश्वदेवबलिस्ते कीर्त्तितो मया ।\n\nइत्यादिमहापुराणे आग्नेये देवपूजावैश्वदेवबलिर्नाम चतुःषष्ट्यधिकद्विशततमोऽध्यायः ।।"
  }
]
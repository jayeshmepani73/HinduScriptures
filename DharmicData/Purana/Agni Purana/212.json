[
  {
    "text": "अग्निपुराणम्\nवेदव्यासः"
  },
  {
    "text": "अध्याय {२१२}"
  },
  {
    "text": "अथ द्वादशाधिकद्विशततमोऽध्यायः"
  },
  {
    "text": "मेरुदानानि"
  },
  {
    "text": "अग्निरुवाच\nकाम्यदानानि वक्ष्यामि सर्वकाम प्रदानि ते  ।२१२.००१\nनित्यपूजां मासि मासि कृत्वाथो काम्यपूजनं  ॥२१२.००१\nव्रतार्हणं गुरोः पूजा वत्सरान्ते महार्चनं  ।२१२.००२\nअश्वं वै मार्गशीर्षे तु कमलं पिष्टसम्भवं  ॥२१२.००२\nशिवाय पूज्य यो दद्यात्सूर्यलोके चिरं वसेत्[१](१)  ।२१२.००३\nगजं पौषे पिष्टमयं त्रिसप्तकुलमुद्धरेत् ॥२१२.००३\nमाघे चाश्वरथं पैष्ठं दत्त्वा नरकं व्रजेत् ।२१२.००४\nफाल्गुने तु वृषं पैष्टं स्वर्गभुक्स्यान्महीपतिः  ॥२१२.००४\nचैत्रे चेक्षुमयीं गावन्दासदासीसमन्वितां  ।२१२.००५\nदत्त्वा स्वर्गे चिरं स्थित्वा तदन्ते स्यान्महीपतिः  ॥२१२.००५\nसप्तव्रीहींश्च वैशाखे दत्त्वा शिवमयो भवेत् ।२१२.००६\nबलिमण्डलकञ्चान्नैः कृत्वाषाढे शिवो भवेत् ॥२१२.००६\nविमानं श्रावणे पौष्पं दत्त्वा स्वर्गी ततो नृपः  ।२१२.००७\nशतद्वयं फलानान्तु दत्त्वोद्धृत्य कुलं नृपः  ॥२१२.००७\nगुग्गुलादि दहेद्भाद्रे स्वर्गी स स्यात्ततो नृपः  ।२१२.००८\nक्षीरसर्पिर्भृतं पात्रमाश्विने स्वर्गदम्भवेत् ॥२१२.००८\nकार्त्तिके गुडखण्डाज्यं दत्त्वा स्वर्गी ततो नृपः  ।२१२.००९\nमेरुदानं द्वादशकं वक्ष्येऽहं भुक्तिमुक्तिदं  ॥२१२.००९\nमेरुव्रते तु कार्त्तिक्यां रत्नमेरुन्ददेद्द्विजे  ।२१२.०१०\nसर्वेषाञ्चैव मेरूणां प्रमाणं क्रमशः शृणु  ॥२१२.०१०\nवज्रपद्ममहानीलनीलस्फटिकसञ्ज्ञितः  ।२१२.०११\nपुष्पं मरकतं मुक्ता प्रस्थमात्रेण चोत्तमः  ॥२१२.०११\nमध्योऽर्धः स्यात्तदर्धोऽधो वित्तशाठ्यं विवर्जयेत् ।२१२.०१२\nकार्णिकायां न्यसेन्मेरुं ब्रह्मविष्ण्वीशदैवतं  ॥२१२.०१२\nमाल्यवान् पूर्वतः पूज्यस्तत्पूर्वे भद्रसञ्ज्ञितः  ।२१२.०१३\nअश्वरक्षस्ततः प्रोक्तो निषधो मेरुदक्षिणे  ॥२१२.०१३\nहेमकूटोऽथ हिमवान् त्रयं सौम्ये तथा त्रयं  ।२१२.०१४\nनीलः श्वेतश्च शृङ्गी च पश्चिमे गन्धमादनः  ॥२१२.०१४\nवैकङ्कः केतुमालः स्यान्मेरुर्द्वादशसंयुतः  ।२१२.०१५\nसोपवासोऽर्चयेद्विष्णुं शिवं वा स्नानपूर्वकं  ॥२१२.०१५\nदेवाग्रे चार्च्य मेरुञ्च मन्त्रैर्विप्राय वै ददेत् ।२१२.०१६\nविप्रायामुकगोत्राय मेरुन्द्रव्यमयम्परं  ॥२१२.०१६\nभुक्त्यै मुक्त्यै निर्मलत्वे विष्णुदैवं ददामि ते  ।२१२.०१७\nइन्द्रलोके ब्रह्मलोके शिवलोके हरेः पुरे  ॥२१२.०१७\nकुलमुद्धृत्य क्रीडेत विमाने देवपूजितः  ।२१२.०१८\nअन्येष्वपि च कालेषु सङ्क्रान्त्यादौ प्रदापयेत् ॥२१२.०१८\nपलानान्तु सहस्रेण हेममेरुम्प्रकल्पयेत् ।२१२.०१९\nशृङ्गत्रयसमायुक्तं ब्रह्मविष्णुहरान्वितं  ॥२१२.०१९\nएकैकं पर्वतन्तस्य शतैकैकेन कारयेत् ।२१२.०२०\nमेरुणा सह शैलास्तु ख्यातास्तत्र त्रयोदश  ॥२१२.०२०\nअयने ग्रहणादौ च विष्ण्वग्रे हरिमर्च्य च  ।२१२.०२१\nस्वर्णमेरुं द्विजायार्प्य विष्णुलोके चिरं वसेत् ॥२१२.०२१\nपरमाणवो यावन्त इह राजा भवेच्चिरं  ।२१२.०२२\nरौप्यमेरुं द्वादशाद्रियुतं सङ्कल्पतो ददेत्[२](१)  ॥२१२.०२२\nप्रागुक्तं च फलं तस्य विष्णुं विप्रं प्रपूज्य च  ।२१२.०२३\nभूमिमेरुञ्च विषयं मण्डलं ग्राममेव च[३](२)  ॥२१२.०२३\nपरिकल्प्याष्टमांशेन शेषांशाः[४](३) पूर्ववत्फलं  ।२१२.०२४\nद्वादशाद्रिसमायुक्तं हस्तिमेरुस्वरूपिणं  ॥२१२.०२४\nददेत्त्रिपुरुषैर्युक्तं दत्त्वानन्तं फलं लभेत् ।२१२.०२५\nत्रिपञ्चाश्वैरश्वमेरुं हययद्वादशसंयुतं  ॥२१२.०२५\nविष्ण्वादीन् पूज्य तं दत्त्वा भुक्तभोगो नृपो भवेत् ।२१२.०२६\nअश्वसङ्ख्याप्रमाणेन गोमेरुं पूर्ववद्ददेत् ॥२१२.०२६\nपट्टवस्त्रैर्भारमात्रैर्वस्त्रमेरुश्च मध्यतः  ।२१२.०२७\nशैलैर्द्वादशवस्त्रैश्च दत्त्वा तञ्चाक्षयं फलं  ॥२१२.०२७\nघृतपञ्चसहस्रैश्च पलानामाज्यपर्वतः  ।२१२.०२८\nशतैः पञ्चभिरेकैकः पर्वतेऽस्मिन् हरिं यजेत् ॥२१२.०२८\nविष्ण्वग्रे ब्राह्मणायार्प्य सर्वं प्राप्य हरिं व्रजेत् ।२१२.०२९\nएवं च खण्डमेरुञ्च कृत्वा दत्त्वाप्नुयात्फलं  ॥२१२.०२९\nधान्यमेरुः पञ्चखारोऽपर एकैकखारकाः  ।२१२.०३०\nस्वर्णत्रिशृङ्गकाः सर्वे ब्रह्मविष्णुमहेश्वरान्  ॥२१२.०३०\nसर्वेषु पूज्य विष्णुं वा विशेषादक्षयं फलं  ।२१२.०३१\nएवं दशांशमानेन तिलमेरुं प्रकल्पयेत् ॥२१२.०३१\nशृङ्गाणि पूर्ववत्तस्य तथैवान्यनगेषु च  ।२१२.०३२\nतिलमेरुं प्रदायाथ बन्धुभिर्विष्णुलोकभाक्[५](१)  ॥२१२.०३२\nनमो विष्णुस्वरूपाय धराधराय वै नमः  ।२१२.०३३\nब्रह्मविष्ण्वीशशृङ्गाय धरानाभिस्थिताय च  ॥२१२.०३३\nनगद्वादशनाथाय सर्वपापापहारिणे  ।२१२.०३४\nविष्णुभक्ताय शान्ताय त्राणं मे कुरु सर्वथा  ॥२१२.०३४\nनिष्पापः पितृभिः सार्धं विष्णुं गच्छामि ओं नमः  ।२१२.०३५\nत्वं हरिस्तु हरेरग्रे अहं विष्णुश्च विष्णवे  ॥२१२.०३५\nनिवेदयामि भक्त्या तु भुक्तिमुक्त्यर्थहेतवे  ।२१२.०३६\n\nइत्याग्नेये महापुराणे मेरुदानानि नाम द्वादशाधिकद्विशततमोऽध्यायः ॥"
  }
]
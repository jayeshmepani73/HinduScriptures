[
  {
    "text": "स्वायम्भुवसर्गः"
  },
  {
    "text": "अग्निरुवाच[१](४)\nवक्ष्ये भुवनकोषञ्च पृथ्वीद्वीपादिलक्षणं  ।१०७.००१\nअग्निध्रश्चाग्निबाहुश्च वपुष्मान्द्युतिमांस्तथा  ॥१०७.००१\nमेधा मेधातिथिर्भव्यः सवनः पुत्र एव च[२](५)  ।१०७.००२\nज्योतिष्मान् दशमस्तेषां सत्यनामा सुतोऽभवत् ॥१०७.००२\nप्रियव्रतसुताः ख्याताः सप्तद्वीपान्ददौ पिता  ।१०७.००३\nजम्बुद्वीपमथाग्नीध्रे प्लक्षं मेधातिथेर्ददौ  ॥१०७.००३\nवपुष्मते शाल्मलञ्च ज्योतिष्मते कुशाह्वयं  ।१०७.००४\nक्रौञ्चद्वीपं द्युतिमते शाकं भव्याय दत्तवान्  ॥१०७.००४\nपुष्करं सवनायादादग्नीध्रेऽदात्सुते शतं[३](१)  ।१०७.००५\nजम्बूद्वीपं पिता लक्षं नाभेर्दत्तं हिमाह्वयं  ॥१०७.००५\nहेमकूटं किम्पुरुषे हरिवर्षाय नैषधं  ।१०७.००६\nइलावृते मेरुमध्ये रम्ये नीलाचलश्रितं[४](२)  ॥१०७.००६\nहिरण्वते श्वेतवर्षं कुरूंस्तु कुरवे ददौ  ।१०७.००७\nभद्राश्वाय च भद्राश्वं केतुमालाय पश्चिमं  ॥१०७.००७\nमेरोः प्रियव्रतः पुत्रानभिषिच्य ययौ वनं  ।१०७.००८\nशालग्रामे तपस्तप्त्वा ययौ विष्णोर्लयं नृपः  ॥१०७.००८\nयानि कुम्पुरुषाद्यानि ह्यष्टवर्षाणि सत्तम  ।१०७.००९\nतेषां स्वाभाविकी सिद्धिः सुखप्राया ह्ययत्नतः  ॥१०७.००९\nजरामृत्युभयं नास्ति धर्माधर्मौ युगादिकं  ।१०७.०१०\nनाधमं मध्यमन्तुल्या हिमाद्देशात्तु नाभितः[५](३)  ॥१०७.०१०\nऋषभो मेरुदेव्याञ्च ऋषभाद्भरतोऽभवत् ।१०७.०११\nऋषभो दत्तश्रीः पुत्रे शालग्रामे हरिङ्गतः  ॥१०७.०११\nभरताद्भारतं वर्षं भरतात्सुमतिस्त्वभूत्[६](४)  ।१०७.०१२\nभरतो दत्तलक्ष्मीकः शालग्रामे हरिं गतः  ॥१०७.०१२\nस योगी योगप्रस्तावे[७](१) वक्ष्ये तच्चरितं पुनः  ।१०७.०१३\nसुमतेस्तेजसस्तस्मादिन्द्रद्युम्नो व्यजायत[८](२)  ॥१०७.०१३\nपरमेष्ठी ततस्तस्मात्प्रतीहारस्तदन्वयः  ।१०७.०१४\nप्रतीहारात्प्रतीहर्ता प्रतिहर्तुर्भुवस्ततः  ॥१०७.०१४\nउद्गीतोथ च प्रस्तारो विभुः प्रस्तारतः सुतः[९](३)  ।१०७.०१५\nपृथुश्चैव ततो नक्तो नक्तस्यापि गयः सुतः  ॥१०७.०१५\nनरो गयस्य तनयः तत्पुत्रोऽभूद्विराट्ततः  ।१०७.०१६\nतस्य पुत्रो महावीर्यो धीमांस्तस्मादजायत  ॥१०७.०१६\nमहान्तस्तत्सुतश्चाभून्मनस्यस्तस्य चात्मजः  ।१०७.०१७\nत्वष्टा त्वष्टुश्च विरजा[१०](४)रजस्तस्याप्यभूत्सुतः  ॥१०७.०१७\nसत्यजिद्रजसस्तस्य जज्ञे पुत्रशतं मुने  ।१०७.०१८\nविश्वज्योतिःप्रधानास्ते भारतन्तैर्विवर्धितं  ॥१०७.०१८\nकृतत्रेतादिसर्गेण सर्गः स्वायम्भुवः स्मृतः  ।१०७.०१९\n\nइत्याग्नेये महापुराणे स्वायम्भुवः सर्गो नाम सप्ताधिकशततमोऽध्यायः ॥"
  }
]
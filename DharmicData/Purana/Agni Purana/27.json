[
  {
    "text": "दीक्षाविघिकथनम् ।"
  },
  {
    "text": "नारद उवाच\nवक्ष्ये दीक्षां सर्वदाञ्च मण्डलेब्जे हरिं यजेत् ।२७.००१\nदशम्यामुपसंहृत्य यागद्रव्यं समस्तकं  ॥२७.००१\nविन्यस्य नारसिंहेन सम्मन्त्र्य शतवारकं  ।२७.००२\nसर्षपांस्तु फडन्तेन(१)[१] रक्षोघ्नान् सर्वतः क्षिपेत् ॥२७.००२\nशक्तिं सर्वात्मकां तत्र न्यसेत्प्रासादरूपिणीं  ।२७.००३\nसर्वौषधिं समाहृत्य विकिरानभिमन्त्रयेत् ॥२७.००३\nशतवारं शुभे पात्रे वासुदेवेन साधकः  ।२७.००४\nसंसाध्य पण्जगव्यन्तु पञ्चभिर्मूलमूर्तिभिः  ॥२७.००४\nनारायणान्तैः सम्प्रोक्ष्य कुशाग्रैस्तेन तां भुवं(३)[२]।२७.००५\nविकिरान्वासुदेवेन क्षिपेदुत्तानपाणिना  ॥२७.००५\nत्रिधा पूर्वमुखस्तिष्ठन् ध्यायेत्विष्णुं तथा हृदि  ।२७.००६\nवर्धन्या सहिते कुम्भे साङ्गं विष्णुं प्रपूजयेत् ॥२७.००६\nशतवारं मन्त्रयित्वा त्वस्त्रेणैव च वर्धनीं  ।२७.००७\nअच्छिन्नधारया सिञ्चनीशानान्तं नयेच्च तं  ॥२७.००७\nकलसं पृष्ठतो नीत्वा स्थापयेद्विकिरोपरि  ।२७.००८\nसंहृत्य विकिरान् दर्भैः कुम्भेशं कर्करीं यजेत् ॥२७.००८\nसवस्त्रं पञ्चरत्नाढ्यं खण्डिले पूजयेद्धरिं  ।२७.००९\nअग्नावपि समभ्यर्च्य मन्त्रान् सञ्जप्य पूर्ववत् ॥२७.००९\nप्रक्षाल्य पुण्डरीकेन विलिप्यान्तः सुगन्धिना  ।२७.०१०\nउखामाज्येन(१)[३] संपूर्य गोक्षीरेण तु साधकः  ॥२७.०१०\nआलोक्य वासुदेवेन(२)[४] ततः सङ्कर्षणेन च  ।२७.०११\nतण्डुलानाज्यसंसृष्टान् क्षिपेत्क्षीरे सुसंस्कृते  ॥२७.०११\nप्रद्युम्नेन स्मालोड्य दर्व्या सङ्घट्टयेच्छनैः  ।२७.०१२\nपक्वमुत्तारयेत्पश्चादनिरुद्धेन देशिकः  ॥२७.०१२\nप्रक्षाल्यालिप्य तत्कुर्यादूर्ध्वपुण्ड्रं तु भस्मना  ।२७.०१३\nनारायणेन पार्श्वेषु चरुमेवं सुसंस्कृतं  ॥२७.०१३\nभागमेकं तु देवाय कलशाय द्वितीयकं  ।२७.०१४\nतृतीयेन तु भागेन प्रदद्यादाहुतित्रयं  ॥२७.०१४\nशिष्यैः सह चतुर्थं तु गुरुरद्याद्विशुद्धये(३)[५]  ।२७.०१५\nनारायणेन सम्मन्त्र्य सप्तधा क्षीरवृक्षजम्  ॥२७.०१५\nदन्तकाष्ठं भक्षयित्वा त्यक्त्वा ज्ञात्वास्वपातकं  ।२७.०१६\nऐन्द्राग्न्युत्तरकेशानीमुखं पतितमुत्तमं  ॥२७.०१६\nशुभं सिंहशतं हुत्वा(४)[६] आचम्याथ प्रविश्य च  ।२७.०१७\nपूजागारं न्यसेन्मन्त्री प्राच्यां विष्णुं प्रदक्षिणं  ॥२७.०१७\nसंसारार्णवमग्नानां पशूनां पाशमुक्तये  ।२७.०१८\nत्वमेव शरणं देव सदा त्वं भक्तवत्सल  ॥२७.०१८\nदेवदेवानुजानीहि प्राकृतैः पाशबन्धनैः  ।२७.०१९\nपाशितान्मोचयिष्यामि त्वत्प्रसादात्पशूनिमान्  ॥२७.०१९\nइति विज्ञाप्य देवेशं सम्प्रविश्य पशूंस्ततः  ।२७.०२०\nधारणाभिस्तु संशोध्य पूर्वज्ज्वलनादिना  ॥२७.०२०\nसंस्कृत्य मूर्त्या संयोज्य(१)[७] नेत्रे बद्ध्वा प्रदर्शयेत् ।२७.०२१\nपुष्पपूर्णाञ्जलींस्तत्र क्षिपेत्तन्नाम योजयेत् ॥२७.०२१\nअमन्त्रमर्चनं तत्र पूर्ववत्कारयेत्क्रमात् ।२७.०२२\nयस्यां मूर्तौ पतेत्पुष्पं तस्य तन्नाम निर्दिशेत् ॥२७.०२२\nशिखान्तसम्मितं सूत्रं पादाङ्गुष्ठादि षड्गुणं  ।२७.०२३\nकन्यासु कर्तितं रक्तं(२)[८] पुनस्तत्त्रिगुणीकृतम्  ॥२७.०२३\nयस्यां संलीयते विश्वं यतो विश्वं प्रसूयते  ।२७.०२४\nप्रकृतिं प्रक्रियाभेदैः संस्थितां तत्र चिन्तयेत् ॥२७.०२४\nतेन प्राकृतिकान् पाशान् ग्रथित्वा तत्त्वसङ्ख्यया(३)[९]  ।२७.०२५\nकृत्वा शरावे तत्सूत्रं कुण्डपार्श्वे निधाय तु(४)[१०]  ॥२७.०२५\nततस्तत्त्वानि सर्वाणि ध्यात्वा शिष्यतनौ न्यसेत् ।२७.०२६\nसृष्टिक्रमात्प्रकृत्यादिपृथिव्यन्तानि देशिकः  ॥२७.०२६\nतत्रैकधा पण्चधा स्याद्दशद्वादशधापि वा(४)[११]  ।२७.०२७\nज्ञातव्यः सर्वभेदेन ग्रथितस्तत्त्वचिन्तकैः  ॥२७.०२७\nअङ्गैः पञ्चभिरध्वानं निखिलं विकृतिक्रमात् ।२७.०२८\nतन्मात्रात्मनि संहृत्य मायासूत्रे पशोस्तनौ(१)[१२]  ॥२७.०२८\nप्रकृतिर्लिङ्गशक्तिश्च कर्ता बुद्धिस्तथा मनः  ।२७.०२९\nपञ्चतन्मात्रबुद्ध्याख्यं कर्माख्यं भूतपञ्चकं  ॥२७.०२९\nध्यायेच्च द्वादशात्मानं सूत्रे देहे तथेच्छया  ।२७.०३०\nहुत्वा सम्पातविधिना सृष्टेः सृष्टिक्रमेण तु  ॥२७.०३०\nएकैकं शतहोमेन दत्त्वा पूर्णाहुतिं ततः  ।२७.०३१\nशरावे सम्पुटीकृत्य कुम्भेशाय निवेदयेत् ॥२७.०३१\nअधिवास्य यथा न्यायं भक्तं शिष्यं तु दीक्षयेत् ।२७.०३२\nकरणीं कर्तरीं वापि(२)[१३] रजांसि खटिकामपि  ॥२७.०३२\nअन्यदप्युपयोगि स्यात्सर्वं तद्वायुगोचरे  ।२७.०३३\nसंस्थाप्य मूलमन्त्रेण परामृश्याधिवाधिवासयेत् ॥२७.०३३\nनमो भूतेभ्यश्च बलिः कुशे शेते स्मरन् हरिं  ।२७.०३४\nमण्डपं भूषयित्वाथ वितानघटलड्डुकैः(३)[१४]  ॥२७.०३४\nमण्डलेथ यजेद्विष्णुं ततः सन्तर्प्य पावकं  ।२७.०३५\nआहूय दीक्षयेच्छिष्यान् बद्धपद्मासनस्थितान्  ॥२७.०३५\nसम्मोक्ष्य विष्णुं हस्तेन मूर्धानं स्पृश्य वै क्रमात् ।२७.०३६\nप्रकृत्यादिविकृत्यन्तां साधिभूताधिदैवतां  ॥२७.०३६\nसृष्टिमाध्यात्मिकीं कृत्वा हृदि तां संहरेत्क्रमात् ।२७.०३७\nतन्मात्रभूतां सकलां जीवेन समतां गतां  ॥२७.०३७\nततः सम्प्रार्थ्य कम्भेशं सूत्रं संहृत्य देशिकः  ।२७.०३८\nअग्नेः समीपमागत्य पार्श्वे तं सन्निवेश्य तु  ॥२७.०३८\nमूलमन्त्रेण सृष्टीशमाहुतीनां शतेन तं  ।२७.०३९\nउदासीनमथासाद्य पूर्णाहुत्या च देशिकः  ॥२७.०३९\nशुक्लं रजः समादाय मूलेन शतमन्त्रितं  ।२७.०४०\nसन्ताड्य हृदयन्तेन हुंफट्कारान्तसंयुतैः  ॥२७.०४०\nवियोगपदसंयुक्तैर्वीजैः पदादिभिः क्रमात् ।२७.०४१\nपृथिव्यादीनि तत्त्वानि विश्लिष्य जुहुयात्ततः  ॥२७.०४१\nवह्नावखिलतत्त्वानामालये व्याहृते हरौ  ।२७.०४२\nनीयमानं क्रमात्सर्वं तत्राध्वानं स्मरेद्बुधः  ॥२७.०४२\nताडनेन वियोज्यैवं(१)[१५] आदायापाद्य शाम्यतां  ।२७.०४३\nप्रकृत्याहृत्य जुहुयाद्यथोक्ते जातवेदसि  ॥२७.०४३\nगर्भाधानं जातकर्म भोगञ्चैव लयन्तथा  ।२७.०४४\nशुद्धं तत्त्वं समुद्धृत्य पूर्णाहुत्या तु देशिकः  ।२७.०४५\nसन्नयेद्द्विपरे तत्त्वे यावदव्याहृतं क्रमात् ॥२७.०४५\nतत्परं ज्ञानयोगेन विलाप्य परमात्मनि  ।२७.०४६\nविमुक्तबन्धनं जीवं परस्मिन्नव्यये पदे  ॥२७.०४६\nनिवृत्तं परमानन्दे शुद्धे बुद्धे स्मरेद्बुधः  ।२७.०४७\nदद्यात्पूर्णाहुतिं पश्चादेवं दीक्षा समाप्यते  ॥२७.०४७\nप्रयोगमन्त्रान् वक्ष्यामि यैर्दीक्षा होमसंलयः  ।२७.०४८\nओं यं भूतानि विशुद्धं हुं फट्\nअनेन ताडनं कुर्याद्वियोजनमिह द्वयं  ॥२७.०४८\nओं यं भूतान्यापातयेहं\nआदानं कृत्वा चानेन प्रकृत्या योजनं शृणु  ।२७.०४९\nओं यं भूतानि पुंश्चाहो\nहोममन्त्रं प्रवक्ष्यामि ततः पूर्णाहुतेर्मनुं  ॥२७.०४९\nओं भूतानि संहर स्वाहा । ओं अं ओं नमो भगवते वासुदेवाय वौषट्\nपूर्णाहुत्यनन्तरे तु तद्वै शिष्यन्तु साधयेत्(१)[१६]  ।२७.०५०\nएवं तत्त्वानि सर्वाणि क्रमात्संशोधयेद्बुधः  ॥२७.०५०\nनमोन्तेन स्वबीजेन ताडनादिपुरःसरम्  ।२७.०५१\nओं वां वर्मेन्द्रियाणि । ओं दें बुद्धीन्द्रियाणि\nयं बीजेन समानन्तु ताडनादिप्रयोगकम्  ॥२७.०५१\nओं सुंगन्धतन्मात्रे वियुङ्क्ष्व हुं फट् । ओं सम्पाहिं हा(२)[१७] ॥ ओं खं खं क्ष प्रकृत्या(३)[१८] । ओं सुं हुं गन्धतन्मात्रे संहर स्वाहा\nततः पूर्णाहुतिश्चैवमुत्तरेषु प्रयुज्यते  ।२७.०५२\nओं रां रसतन्मात्रे । ओं भें रूपतन्मात्रे । ओं रं स्पर्शतन्मात्रे । ओं एं शब्दतन्मात्रे । ओं भं नमः । ओं सों अहङ्कारः । ओं नं बुद्धे । ओं ओं प्रकृते\nएकमूर्तावयं प्रोक्तो दीक्षायोगः समासतः  ।२७.०५२\nएवमेव प्रयोगस्तु नवव्यूहादिके स्मृतः  ॥२७.०५२\nदग्धापरस्मिन् सन्दध्यान्निर्वाणे प्रकृतिन्नरः  ।२७.०५३\nअविकारे समादध्यादीश्वरे प्रकृतिन्नरः  ॥२७.०५३\nशोधयित्वाथ भुतानि कर्माङ्गानि(४)[१९] विशोधयेत् ।२७.०५४\nबुद्ध्याख्यान्यथ तन्मात्रमनोज्ञानमहङ्कृतिं  ॥२७.०५४\nलिङ्गात्मानं विशोध्यान्ते प्रकृतिं शोधायेत्पुनः  ।२७.०५५\nपुरुषं प्राकृतं शुद्धमीश्वरे धाम्नि संस्थितं  ॥२७.०५५\nस्वगोचरीकृताशेषभोगमुक्तौ कृतास्पदं  ।२७.०५६\nध्यायन् पूर्णाहुतिं दद्याद्दीक्षेयं त्वधिकारिणी  ॥२७.०५६\nअङ्गैराराध्य मन्त्रस्य नीत्वा तत्त्वगणं समं  ।२७.०५७\nक्रमादेवं विशोध्यान्ते सर्वसिद्धिसमन्वितं  ॥२७.०५७\nध्यायन् पूर्णाहितिं दद्यात्दीक्षेयं साधके स्मृता  ।२७.०५८\nद्रव्यस्य वा न सम्पत्तिरशक्तिर्वात्मनो यदि  ॥२७.०५८\nइष्ट्वा देवं यथा पूर्वं सर्वोपकरणान्वितं  ।२७.०५९\nसद्योधिवास्य द्वादश्यां दीक्षयेद्देशिकोत्तमः  ॥२७.०५९\nभक्तो विनीतः शारीरैर्गुणैः सर्वैः समन्वितः  ।२७.०६०\nशिष्यो नातिधनी यस्तु स्थण्डिलेभ्यर्च्य दीक्षयेत् ॥२७.०६०\nअध्वानं निखिलं दैवं(२)[२०] भौतं वाध्यात्मिकी कृतं  ।२७.०६१\nसृष्टिक्रमेण शिष्यस्य देहे ध्यात्वा तु देशिकः  ॥२७.०६१\nअष्टाष्टाहुतिभिः पूर्वं क्रमात्सन्तर्प्य सृष्टिमान्  ।२७.०६२\nस्वमन्त्रैर्वासुदेवादीन् जननादीन् विसर्जयेत्(२)[२१]  ॥२७.०६२\nहोमेन शोधयेत्पश्चात्संहारक्रमयोगतः  ।२७.०६३\nयोनिसूत्राणि बद्धानि मुक्त्वा कर्माणि देशिकः  ॥२७.०६३\nशिष्यदेहात्समाहृत्य क्रमात्तत्त्वानि शोधयेत् ।२७.०६४\nअग्नौ प्राकृतिके विष्णौ लयं नीत्वाधिदैवके  ॥२७.०६४\nशुद्धं तत्त्वमशुद्धेन पूर्णाहुत्या तु साधयेत्(३)[२२]  ।२७.०६५\nशिष्ये प्रकृतिमापन्ने दग्ध्वा प्राकृतिकान् गुणान्  ॥२७.०६५\nमौचयेदधिकारे वा नियुञ्ज्याद्देशिकः शिशून्(१)[२३]  ।२७.०६६\nअथान्यान् शक्तिदीक्षां वा कुर्यात्भावे स्थितो गुरुः  ॥२७.०६६\nभक्त्या सम्प्रातिपन्नानां यतीनां निर्धनस्य च  ।२७.०६७\nसम्पूज्य स्थण्डिले विष्णुं पार्श्वस्थं स्थाप्य पुत्रकं  ॥२७.०६७\nदेवताभिमुखः शिष्यस्तिर्यगास्यः स्वयं स्थितः  ।२७.०६८\nअध्वानं निखिलं ध्यात्वा पर्वभिः स्वैर्विकल्पितं  ॥२७.०६८\nशिष्यदेहे तथा देवमाधिदैविकयाचनं  ।२७.०६९\nध्यानयोगेन सञ्चिन्त्य पूर्ववत्ताडनादिना  ॥२७.०६९\nक्रमात्तत्त्वानि सर्वाणि शोधयेत्स्थण्डिले हरौ  ।२७.०७०\nताडनेन वियोज्याथ गृहीत्वात्मनि तत्परः(२)[२४]  ॥२७.०७०\nदेवे संयोज्य संशोध्य गृहीत्वा तत्स्वभावतः  ।२७.०७१\nआनीय शुद्धभावेन सन्धयित्वा क्रमेण तु  ॥२७.०७१\nशोधयेद्ध्यानयोगेन सर्वतो ज्ञानमुद्रया  ।२७.०७२\nशुद्धेषु सर्वतत्त्वेषु प्रधाने चेश्वरे स्थिते  ॥२७.०७२\nदग्ध्वा निर्वापयेच्छिष्यान् पदे चैशे नियोजयेत् ।२७.०७३\nनिनयेत्सिद्धिमार्गे वा साधकं देशिकोत्तमः  ॥२७.०७३\nएवमेवाधिकारस्थो गृही कर्मण्यतन्द्रितः  ।२७.०७४\nआत्मानं शोधयंस्तिष्ठेद्यावद्रागक्षयो भवेत् ॥२७.०७४\nक्षीणरागमथात्मानं ज्ञात्वा संशुद्धिकिल्विषः  ।२७.०७५\nआरोप्य पुत्रे शिष्ये वा ह्यधिकारन्तु संयमी  ॥२७.०७५\nदग्ध्वा मायामयं पाशं प्रव्रज्य स्वात्मनि स्थितः  ।२७.०७६\nशरीरपातमाकाङ्क्षन्नासीताव्यक्तलिङ्गवान्  ॥२७.०७६\n\nइत्यादिमहापुराणे आग्नेये सर्वदीक्षाकथनं नाम सप्तविंशोध्यायः"
  }
]
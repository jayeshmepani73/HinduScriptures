[
  {
    "text": "अथ चतुर्नवत्यधिकशततमोऽध्यायः"
  },
  {
    "text": "अशोकपूर्णिमादिव्रतं"
  },
  {
    "text": "अग्निरुवाच\nअशोकपूर्णिमां वक्ष्ये भूधरं च भुवं यजेत् ।\nफाल्गुन्यां सितपक्षायां वर्षं स्याद्भुक्तिमुक्तिभाक् ॥१\nकार्त्तिक्यान्तु वृषोत्सर्गं कृत्वा नक्तं समाचरेत् ।\nशैवं पदमवाप्नोति वृषव्रतमिदं परं  ॥२\nपित्र्या यामावसी तस्यां पितॄणां दत्तमक्षयं  ।\nउपोष्याब्दं पितॄनिष्ट्वा निष्पापः स्वर्गमाप्नुयात् ॥३\nपञ्चदश्यां च माघस्य पूज्याजं सर्वमाप्नुयात् ।\nवक्ष्ये सावित्र्यमावास्याम्भुक्तिमुक्तिकरीं शुभां  ॥४\nपञ्चदश्यां व्रती ज्यैष्ठे वटमूले महासतीं  ।\nत्रिरात्रोपोषिता नारी सप्तधान्यैः प्रपूजयेत् ॥५\nप्ररूढैः कण्ठसूत्रैश्च रजन्यां कुङ्कुमादिभिः  ।\nवटावलम्बनं कृत्वा नृत्यगीतैः प्रभातके  ॥६\nनमः सावित्र्यै सत्यवते नैवेद्यं चार्पयेद्द्विजे  ।\nवेश्म गत्वा द्विजान् भोज्य स्वयं भुक्त्वा विसर्जयेत् ॥७\nसावित्री प्रीयतां देवी सौभाग्यादिकमाप्नुयात् ॥८॥८\n\nइत्याग्नेये महापुराणे तिथिव्रतानि नाम चतुर्नवत्यधिकतशततमोऽध्यायः ॥"
  }
]
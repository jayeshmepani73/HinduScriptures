[
  {
    "text": "वसिष्ठ उवाच\nमत्स्यादिरूपिणं विष्णुं ब्रूहि सर्गादिकारणम् ।\nपुराणं ब्रह्म चाग्नेयं यथा विष्णोः पुरा श्रुतम् ।। १ ।।\n\nअग्निरुवाच\nमत्स्यावतारं वक्ष्येऽहं वसिष्ठ श्रृणु वै हरेः । \nअवतारक्रिया दुष्टनष्ट्यै सत्पालनाय हि ।। २ ।।\n\nआसीदतीतकल्पान्ते ब्राह्मो नैमित्तिको लयः । \nसमुद्रोपप्लुतास्तत्र लोका भूरादिका मुने ।। ३ ।।\n\nमनुर्वैवस्वतस्तेपे तपो वै भुक्तिमुक्तये। \nएकदा कृतमालायां कुर्वतो जलतर्पणम् ।। ४ ।।\n\nतस्याञ्चल्युदके मत्स्यः स्वल्प एकोऽभ्यपद्यत। \nक्षेप्तुकामं जले प्राह न मां क्षिप नरोत्तम ।। ५ ।।\n\nग्राहादिभ्यो भयं मेऽद्यतच्छ्रुत्वा कलशेऽक्षिपत्। \nस तु वृद्धः पुनर्मत्स्यः प्राह तं देहि मे बृहत् ।। ६ ।।\n\nस्थानमेतद्वचः श्रुत्वा राजाऽथोदञ्चनेऽक्षिपत्। \nतत्र वृद्धोऽब्रवीद् भूपं पृथु देहि पदं मनो ।। ७ ।।\n\nसरोवरे पुनः क्षिप्तो ववृधे तत्प्रमाणवान् । \nऊचे देहि बृहत् स्थानप्राक्षिपच्चाम्बुधौ ततः।। ८ ।।\n\nलक्षयोजनविस्तीर्णः क्षणमात्रेण सोऽभवत्। \nमत्स्यं तमद्‌भुतं दृष्ट्वा विस्मितः प्राव्रवीन्‌ मनुः ।। ९ ।।\n\nको भवान्ननु वै विष्णुः नारायण नमोऽस्तुते। \nमायया मोहयसि मां किमर्थं त्वं जनार्दन ।। १० ।।\n\nमनुनोक्तोऽब्रवीन्मत्स्यो मनुं वै पालने रतम्। \nअवतीर्णो भवायास्य जगतो दुष्टनष्टये।। ११ ।।\n\nसप्तमे दिवसे त्वव्धिः प्लावयिप्यति वै जगत् ।\nउपस्थितायां नावि त्वं बीजादीनि विधाय च ।। १२ ।।\n\nसप्तर्षिभिः परिवृतो निशां ब्राह्मीं चरिष्यसि। \nउपस्थितस्य मे श्रृङ्गे निबध्नीहि महाहिना ।। १३ ।।\n\nइत्युक्त्वान्तर्दृधे मत्स्यो मनुः कालप्रतीक्षकः ।\nस्थितः समुद्र उद्वेले नावमारुरुहे तदा ।। १४ ।।\n\nएकश्रृङ्गधरो मत्स्यो हैमो नियुतयोजनः। \nनालम्बबन्ध तच्छृङ्गे मत्स्याख्यं च पुराणकम् ।। १५ ।।\n\nशुश्राव मत्स्यात्पापघ्नं संस्तुवन् स्तुतिभिश्च तम् । \nब्रह्मवेदप्रहर्त्तारं हयग्रीवञ्च दानवम् ।। १६ ।।\n\n\nअवधीद् वेदमन्त्नाद्यान् पालयामास केशवः।\nप्राप्ते कल्पेऽथ बाराहे कूर्म्मरूपोऽभवद्धरिः ।। १७ ।।\n\nइत्यादिमहापुराणे आग्नेये मत्स्यावतारो नाम द्वितीयोऽध्यायः ।।"
  }
]
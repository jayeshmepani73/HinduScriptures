[
  {
    "text": "पालकाप्य उवाच\nगजलक्षअम चिकित्साञ्च लोमपाद वदामि ते ।\nदीर्घहस्ता महोच्छ्‌वासाः प्रशस्तास्ते सहिष्णवः ।। २८७.१ ।।\n\nविंशत्यष्टादशनखाः शीतकालमदाश्च ये ।\nदक्षिणञ्चोन्नतन्दन्तं वृंहितं जलदोपमं ।। २८७.२ ।।\n\nकर्णौ च विपुलौ येषां सूक्ष्मविन्द्वन्वितत्वचौ ।\nते धार्य्या न तथा धार्य्या वामना ये च सङ्कुशाः२ ।। २८७.३ ।।\n\nहस्तिन्यः पार्श्वगर्भिण्यो ये च मूढा मतङ्गजाः ।\nवर्णं सत्वं बलं रूपं कान्तिः संहननञ्जवः ।। २८७.४ ।।\n\nसप्तस्थितो गजश्वेदृक् सङ्‌ग्रामेरीञ्जयेत्स च ।\nकुञ्जराः परमा शोभा शिविरस्य बलस्य च ।। २८७.५ ।।\n\nआयत्तं कुञ्जरैश्चैव विजयं पृथिवीक्षितां ।\nपाकलेषु च सर्वेषु कर्त्तव्यमनुवासनं ।। २८७.६ ।।\n\nघृततैलपरीपाकं स्थानं वातविवर्जितं ।\nस्कन्धेषु च क्रिया कार्य्या तथा पालकवन्नृपाः ।। २८७.७ ।।\n\nगोमूत्रं पाण्डुरोगेषु रजनीभ्यां घृतन्द्विज ।\nआनाहे तैलसिक्तस्य निषेकस्तस्य शस्यते ।। २८७.८ ।।\n\nलवणैः पञ्चभिर्म्मिश्रा प्रतिपानाय वारुणी ।\nविडङ्गत्रिफलाव्योषसैन्धवैः कवलान् कृतान् ।। २८७.९ ।।\n\nमृर्च्छासु भोजयेन्नागं क्षौद्रन्तोयञ्च पाययेत् ।\nअब्यङ्ग शिरसः शुले नस्यञ्चैव प्रशस्यते ।। २८७.१० ।।\n\nनागानां स्नेहपुटकः पादरोगानुपक्रमेत् । \nपश्चात् कल्ककषायेण शोधनञ्च विधीयते ।। २८७.११ ।।\n\nशिखितित्तिरिलावानां पिप्पलीमरिचान्वितैः ।\nरसैः सम्भोज्येन्नागं वेपथुर्यस्य जायते ।। २८७.१२ ।।\n\nबालविल्वं तथा लोध्रं धातकी सितया सह ।\nअतीसारविनाशाय पिण्डीं भुञ्जीत कुञ्जरः ।। २८७.१३ ।।\n\nनस्यं करग्रहे देयं घृतं लवणसंयुतम् ।\nमागधीनागराजाजीयवागूर्मुस्तसाधिता ।। २८७.१४ ।।\n\nउत्कर्णके तु दातव्या वारहञ्च तथा रसम् ।\nदशमूलकुलत्थाम्लकाकमाचीविपाचितम् ।। २८७.१५ ।।\n\nतैलमूषणसंयुक्तं गलग्रहगदापहम् ।\nअष्टभिर्लवणैः पिष्टैः प्रसन्नाः पाययेद्घृतम् ।। २८७.१६ ।।\n\nमूत्रभङ्गेऽथ वा वीजं क्कथितं त्रपूषस्य च ।\nत्वग्दोषेषु पिवेन्निम्बं वृषं वा क्कथितं द्विपः ।। २८७.१७ ।।\n\nगवां मूत्रं विड़ङ्गानि कृमिकोष्ठेषु शस्यते ।\nश्रृङ्गवेरकणाद्राक्षाशर्कराभिः श्रृतं पयः ।। २८७.१८ ।।\n\nक्षतक्षयकरं पानं तथा मांसरसः शुभः ।\nमुद्‌गोदनं व्योषयुतमरुचौ तु प्रशस्यते ।। २८७.१९ ।।\n\nत्रिवृद्व्योषाग्निदन्त्यर्कश्यामाक्षीरे भपिप्पली ।\nएतैर्गुल्महरः स्नेहः कृतश्चैव तथापरः ।। २८७.२० ।।\n\nभेदनद्रावणाभ्यङ्गस्नेहपानानुवासनैः ।\nसर्वानेव समुत्पन्नान् विद्रवान् समुपाहरेत् ।। २८७.२१ ।।\n\nयष्टिकं मुद्‌गसूपेन शारदेन तथा पिवेत् ।\nबालविल्वैस्तथा लेपः कटुरोगेषु शस्यते ।। २८७.२२ ।।\n\nविडङ्गेन्द्रयवौ हिङ्गु सरलं रजनीद्वयम् ।\nपूर्वाह्णे पाययेत् पिण्डात् पिण्डान् सर्वशूलोपशान्तये ।। २८७.२३ ।।\n\nप्रधानभोजने तेषां यष्टिकब्रीहिशालयः ।\nमध्यमौ यवगोधूमौ यवगोधूमौ शेषा दन्तिनि चाधमाः ।। २८७.२४ ।।\n\nयवश्चैव तथैवेक्षुर्नागानां बलवर्द्धनः ।\nनागानां यवसं शुष्कं तथा धातुप्रकोपणं ।। २८७.२५ ।।\n\nमदक्षीणस्य नागस्य पयःपानं प्रशस्यते ।\nदीपनीयैस्तथा द्रव्यैः श्रृतो मांसरसः शुभः ।। २८७.२६ ।।\n\nचायसः कुक्कुरश्चोभौ काकोलूककुलो हरिः ।\nभवेत् क्षौद्रेण संयुक्तः पिण्डो युद्धे महापदि४ ।। २८७.२७ ।।\n\nकटुमत्स्यविड़ङ्गानि क्षारः कोषातकी पयः ।\nहरिद्राचेति धूपोयं कुञ्जरस्य जयावहः ।। २८७.२८ ।।\n\nपिप्पलीतण्डुलास्तैलं माध्वीकं माक्षइकम् तथा ।\nनेत्रयोः परिषेकोयं दीपनीयः प्रशस्यते ।। २८७.२९ ।।\n\nपुरीषञ्जतनेत्रस्तु तथा पारावतस्य च । \nक्षीरवृक्षकरीषाश्च प्रसन्नायेष्टमञ्जनं ।। २८७.३० ।।\n\nअनेनाञ्जिनेत्रस्तु करोति कदनं रणे ।\nउत्‌पलानि च नीलानि सुस्तन्तगरमेव च ।। २८७.३१ ।।\n\nतण्डुलोदकपिष्टानि नेत्रनिर्वापनं परम् ।\nनखवृद्धौ नखच्छेदस्तैलसेकश्च मास्यपि ।। २८७.३२ ।।\n\nशय्यास्थानं भवेच्चास्य करीषैः पांशुभिस्तथा ।\nशरन्निदाघयोः सेकः सर्पिषा च तथेष्यते ।। २८७.३३ ।।\n\nइत्यादिमहापुराणे आग्नेये गजचिकित्सा नाम सप्ताशीत्यधिकद्विशततमोऽध्यायः ।।"
  }
]
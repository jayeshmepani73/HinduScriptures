[
  {
    "text": "अग्निरुवाच\nअक्षरं परमं ब्र्ह्म सनातनमजं विभुं ।\nवेदान्तेषु वदन्त्येकं चैतन्यं ज्योतिरीश्वरम् ।। ३३९.१ ।।\n\nआनन्दः सहजस्तस्य व्यज्यते स कदाचन ।\nव्यक्तिः सा तस्य चैतन्यचमत्‌काररसाह्वया ।। ३३९.२ ।।\n\nआद्यस्तस्य विकारो यः सोऽहङ्कार इति स्मृतः ।\nततोऽभिमानस्तत्रेदं समाप्तं भुवनत्रयं ।। ३३९.३ ।।\n\nअभिमानाद्रतिः सा च परिपोषमुपेयुषी ।\nव्यभिचार्य्यादिसामान्यात् श्रृङ्गार इति गीयते ।। ३३९.४ ।।\n\nतद्भेदाः काममितरे हास्याद्या अप्यनेकशः ।\nस्वस्वस्थादिविशेषोत्थपरिघोषस्वलक्षणाः ।। ३३९.५ ।।\n\nसत्त्वादिगुणसन्तानाज्जायन्ते परमात्मनः ।\nरागाद्बवति श्रृङ्गारो रौद्रस्तैक्षणात् प्रजायते ।। ३३९.६ ।।\n\nवीरोऽवष्टम्भजः सङ्कोचभूर्व्वीभत्स इष्यते ।\nश्रृङ्गारहास्यकरुणा रौद्रवीरभयानकाः ।। ३३९.७ ।।\n\nवीराच्चाद्भुतनिष्पत्तिः स्याद्वीभत्साद्भयानकः ।\nश्रृङ्गारहास्यकरुणा रौद्रवीरभयानकाः ।। ३३९.८ ।।\n\nवीभत्साद्भुतशान्ताख्याः स्वभावाच्चतुरो रसाः ।\nलक्ष्मीरिव विना त्यागान्न वाणी भाति नीरसा ।। ३३९.९ ।।\n\nअपारे काव्यसंसारे कविरेव प्रजापतिः ।\nयथा वै रोचते विश्वं तथेवं परिवर्त्तते ।। ३३९.१० ।।\n\nअपारे काव्यसंसारे कविरेव प्रजापतिः ।\nयथा वै रोचते विश्वं तथेदं परिवर्त्तते ।। ३३९.११ ।।\n\nन भावहीनोऽस्ति रसो न भावो रसवर्ज्जितः ।\nभावयन्ति रसानेभिर्भाव्यन्ते च रसा इति ।। ३३९.१२ ।।\n\nस्थायितनोऽष्टौ रतिमुखाः स्तम्भाद्या व्यभिचारिणः ।\nमनोऽनुकूलेऽनुभवः सुखस्य रतिरिष्य्ते ।। ३३९.१३ ।।\n\nहर्वादिभिश्च मनसो विकाशो हास उच्यते ।\nचित्रादिदर्शनाच्चेतोवैक्लव्यं ब्रुवते भयम् ।। ३३९.१४ ।।\n\nजुगुप्सा च पदार्थानां निन्दा दौर्भाग्यवाहिनां ।\nविस्मयोऽतिशयेनार्थदर्शनाच्चित्तविस्तृतिः ।। ३३९.१५ ।।\n\nअष्टौ स्तम्भादयः सत्त्वाद्रजसस्तमसः परम् ।\nस्तम्भश्चेष्टाप्रतीघातो भयरागाद्युपाहितः ।। ३३९.१६ ।।\n\nश्रमरागाद्युपेतान्तःक्षोभजन्म वपुर्ज्जलं ।\nस्वेदो हर्षादिभिर्द्देहोच्छासाऽन्तःपुलकोद्‌गमः ।। ३३९.१७ ।।\n\nहर्षादिजन्मवाक्सङ्गः स्वरभेदो भयादिभिः ।\nमनोवैक्लव्यमिच्छन्ति शोकमिष्टक्षयादिभिः ।। ३३९.१८ ।।\n\nक्रोधस्तैक्ष्णप्रबोधश्च प्रतिकू लानुकारिणि ।\nपुरुषार्थसमाप्त्यार्थो यः स उत्साह उच्यते ।। ३३९.१९ ।।\n\nचित्तक्षोभभवोत्तम्भो वेपथुः परिकीर्त्तितः ।\nवैवर्ण्यञ्च विचषादादिजन्मा कान्तिविपर्य्ययः ।। ३३९.२० ।।\n\nदुःखानन्दादिजन्नेत्रजलमश्रु च विश्रुतम् ।\nइन्द्रियाणामस्तमयः प्रलयो लङ्घनादिभिः ।। ३३९.२१ ।।\n\nवैराग्यादिर्म्मनः खेदो निर्वेद इति कथ्यते ।\nमनः पीड़दिजन्मा च सादो ग्लानिः शरीरगा ।। ३३९.२२ ।।\n\nशङ्कानिष्टागमोत्प्रेक्षा स्यादसूया च मत्सरः ।\nमदिराद्युपयोगोत्थं मनः संमोहनं मदः ।। ३३९.२३ ।।\n\nक्रियातिशयजन्मान्तःशरीरोत्थक्लमः श्रमः ।\nश्रृङ्गारादिक्रियाद्वेषश्चित्तस्यालस्यमुच्यते ।। ३३९.२४ ।।\n\nदैन्यं सत्त्वादपभ्रंशश्चिन्तार्थपरिभावनं ।\nइतिकर्त्तव्यतोपायादर्शनं मोह उच्यते ।। ३३९.२५ ।।\n\nस्मृतिः स्यादनुभूतस्य वस्तुनः प्रतिविम्बनं ।\nमतिरर्थपरिच्छेदस्तत्त्वज्ञानोपनायितः ।। ३३९.२६ ।।\n\nव्रीडानुरागादिभवः सङ्कोचः कोपि चेतसः ।\nभवेच्चपलताऽस्थैर्यं हर्षश्चित्तप्रसन्नता ।। ३३९.२७ ।।\n\nआवेशश्च प्रतीकारः शयो वैधुर्य्यमात्मनः ।\nकर्त्तव्ये प्रतिभाभ्रंशो जड़तेत्यभिधीयते ।। ३३९.२८ ।।\n\nइष्टप्राप्तेरुपचितः सम्पदाभ्युदयो धृतिः ।\nगर्व्वः परेष्ववज्ञानमात्मन्युत्कर्षभावाना ।। ३३९.२९ ।।\n\nभवेद्विषादो दैवादेर्विघातोऽभीष्टवस्तुनि ।\nऔस्सुक्यमीष्सिताप्राप्तेर्वाञ्छया तरला स्थितिः ।। ३३९.३० ।।\n\nचित्तेन्द्रियाणां स्तैमित्यमपस्मारोऽचला स्थितिः ।\nयुद्‌धे बाधादिभीस्त्रासो वीप्सा चित्तचमत्कृतिः ।। ३३९.३१ ।।\n\nक्रोधस्याप्रशमोऽमर्षः प्रबोधश्तेचनोदयः ।\nअवहित्थं भवेद्‌गुप्तिरिङ्गिताकारगोचरा ।। ३३९.३२ ।।\n\nरोषतो गुरुवाग्दण्डपारुष्यं विदुरुग्रतां ।\nऊहो वितर्कः स्याद्व्याधिर्मनोवपुरवग्रहः ।। ३३९.३३ ।।\n\nअनिबद्धप्रलापादिरुन्मादो मदनादिभिः ।\nतत्वज्ञानादिना चेतःकषायोपरमः शमः ।। ३३९.३४ ।।\n\nकविभिर्योजनीया वै भावाः काव्यादिके रसाः ।\nविभाव्यते हि रत्यादिर्यत्र येन विभाव्यते ।। ३३९.३५ ।।\n\nविभावो नाम स द्वेधालम्बनोद्दीपनात्मकः ।\nरत्यादिभाववर्गोऽयं यमाजीव्योपजायते ।। ३३९.३६ ।।\n\nआलम्बनविभावोऽसौ नायकादिभवस्तथा ।\nधीरोदात्तो धीरोद्धतः स्याद्धीरललितस्तथा ।। ३३९.३७ ।।\n\nधीरप्रशान्त इत्येवं चतुर्द्धा नायकः स्मृतः ।\nअनुकूलो दक्षइणश्च शठो धृष्टः प्रवर्त्तितः ।। ३३९.३८ ।।\n\nपीठमर्द्दो विटश्चैव विदूषक इति त्रयः ।\nश्रृड्गारे नर्म्मसचिवा नायकस्यानुनायका ।। ३३९.३९ ।।\n\nपीठमर्द्दः सम्बलकः श्रीमांस्तद्वेशजो विटः ।\nविदूषको वैहसिकस्त्वष्टनायकनायिकाः ।। ३३९.४० ।।\n\nस्वकीया परकीया च पुनर्भूरिति कौशिकाः ।\nसामान्या न पुनर्भूरिरित्याद्या बहुभेदतः ।। ३३९.४१ ।।\n\nउद्दीपनविभावास्ते संस्कारैर्विविधैः स्थितैः ।\nआलम्बनविभावेषु भावानुद्दीपयन्ति ये ।। ३३९.४२ ।।\n\nचतुःषष्टिकला द्वेधा कर्म्माद्यैर्गीतिकादिभिः ।\nकुहकं स्मृतिरप्येषां प्रायो हासोपहारकः ।। ३३९.४३ ।।\n\nआलम्बनविभावस्य भावैरुद्वुद्धसंस्कृतैः ।\nमनोवाग्‌बुद्धिवपुषां स्मृतीच्छाद्वेषयत्नत ।। ३३९.४४ ।।\n\nआरम्भ एव विदुषामनुभाव इति स्मृतः ।\nस चानुभूयते चात्र भवत्युत निरुच्यते ।। ३३९.४५ ।।\n\nमनोव्यापारभूयिष्ठो मन आरम्भ उच्यते ।\nद्विविधः पौरुषस्त्रैण ईट्टशोऽपि प्रसिध्यति ।। ३३९.४६ ।।\n\nशोभा विलासो माधुर्य्यं स्थैर्य्यं गाम्भीर्य्यमेव च ।\nललितञ्च तथौदार्य्यन्तेजोऽष्टाविति पौरुषाः ।। ३३९.४७ ।।\n\nनीचनिन्दोत्तमस्पर्द्धा शौर्य्यं दाक्षादिकारणं ।\nमनोधर्म्मे भवेच्छोभा शोभते भवनं यथा ।। ३३९.४८ ।।\n\nभावो हावश्च हेला च शोभा कान्तिस्तथैव च ।\nदीप्तिर्म्माधुर्य्यशौर्य्ये च प्रागलूभ्यं स्यादुदारता ।। ३३९.४९ ।।\n\nस्थैर्य्यं गम्भीरता स्त्रीणां विभावा द्वादशेरिताः ।\nभावो विलासो हावः स्याद्भावः किञ्चिच्च हर्षजः ।। ३३९.५० ।।\n\nवाचो युक्तिर्भवेद्वागारम्भो द्वादश एव सः ।\nतत्राभाषणमालापः प्रलापो वचनं वहु१ ।। ३३९.५१ ।।\n\nविलापो दुःखवचनमनुलापोऽसकृद्वचः ।\nसंलाप उक्तप्रत्युक्तमपलापोऽन्यथावचः ।। ३३९.५२ ।।\n\nवार्त्ताप्रयाणं सन्देशो निर्देशः प्रतिपादनम् ।\nतत्त्वदेशोऽतिदेशोऽयमपदेशोऽन्यवर्णनम् ।। ३३९.५३ ।।\n\nउपदेशश्च शिक्षावाक् व्याजोक्तिर्व्यपदेशकः ।\nवोधाय एष व्यापारः सुबुद्ध्यारम्भ इष्यते ।। ३३९.५४ ।।\n\nतस्य भेदास्त्रयस्ते च रीतिवृत्तिप्रवृत्तयः ।। ३३९.५५ ।।\n\nइत्यादिमहापुराणे आग्नेये श्रृङ्गारादिरसनिरूपणं नामोनचत्वारिंशदधिकत्रिशततमोऽध्यायः ।।"
  }
]
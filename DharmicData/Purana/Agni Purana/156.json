[
  {
    "text": "अथ षट्पञ्चाशदधिकशततमोऽध्यायः"
  },
  {
    "text": "द्रव्यशुद्धिः\n\nपुष्कर उवाच\nद्रव्यशुद्धिं प्रवक्ष्यामि पुनःपाकेन मृण्मयं  ।१५६.००१\nशुद्ध्येन्मूत्रपुरीषाद्यैः स्पृष्टाम्रं सुवर्णकं  ॥१५६.००१\nआवर्तितञ्चान्यथा तु वारिणाम्ल्लेन ताम्रकं  ।१५६.००२\nक्षारेण कांस्यलोहानां मुक्तादेः क्षालनेन तु  ॥१५६.००२\nअब्जानां(१) चैव भाण्डानां सर्वस्याश्ममयस्य च  ।१५६.००३\nशाकरज्जुमूलफलवैदलानां तथैव च  ॥१५६.००३\nमार्जनाद्यज्ञपात्राणां पाणिना यज्ञकर्मणि  ।१५६.००४\nउष्णाम्बुना सस्नेहानां शुद्धिः सम्मार्जनाद्गृहे  ॥१५६.००४\nटिप्पणी\n१ दुष्टानामिति ट..\nशोधनान्म्रक्षणाद्वस्त्रे(१) मृत्तिकाद्भिर्विशोधनं  ।१५६.००५\nबहुवस्त्रे प्रोक्षणाच्च दारवाणाञ्च तक्षणात् ॥१५६.००५\nप्रोक्षणात्संहतानान्तु द्रवाणाञ्च तथोत्प्लवात् ।१५६.००६\nशयनासनयानानां शूर्पस्य शकटस्य च  ॥१५६.००६\nशुद्धिः सम्प्रोक्षणाज्ज्ञेया पलालेन्धनयोस्तथा  ।१५६.००७\nशुद्धार्थकानाङ्कल्केन शृङ्गदन्तमयस्य च  ॥१५६.००७\nगोबालैः पलपात्राणामस्थ्नां स्याच्छृङ्गवत्तथा  ।१५६.००८\nनिर्यासानां गुडानाञ्च लवणानां च शोषणात् ॥१५६.००८\nकुशुम्भकुसुमानाञ्च ऊर्णाकार्पासयोस्तथा  ।१५६.००९\nशुद्धन्नदीगतं तोयं पुण्यन्तद्वत्प्रसारितं  ॥१५६.००९\nमुखवर्जञ्च गौः शुद्धा शुद्धमश्वाजयोर्मुखं  ।१५६.०१०\nनारीणाञ्चैव वत्सानां शकुनीनां शुनो मुखं  ॥१५६.०१०\nमुखैः प्रस्रवणे वृत्ते मृगयायां सदा शुचि  ।१५६.०११\nभुक्त्वा क्षुत्वा तथा सुप्त्वा पीत्वा चाम्भो विगाह्य च  ॥१५६.०११\nरथ्यामाक्रम्य चाचामेद्वासो विपरिधाय च  ।१५६.०१२\nमार्जारश्चङ्क्रमाच्छुद्धश्चतुर्य्थेऽह्नि रजस्वला  ॥१५६.०१२\nस्नाता स्त्री पञ्चमे योग्या दैवे पित्र्ये च कर्मणि  ।१५६.०१३\nपञ्चापाने दशैकस्मिन्नुभयोः सप्त मृत्तिकाः  ॥१५६.०१३\nएकां लिङ्गे मृदं दद्यात्करयोस्त्रिद्विमृत्तिकाः  ।१५६.०१४\nब्रह्मचारिवनस्थानां यतीनाञ्च चतुर्गुणं  ॥१५६.०१४\nश्रीफलैरंशुपट्टानां क्षौमाणाङ्गौरसर्षपैः  ।१५६.०१५\nटिप्पणी\n१ शोधनाभ्युक्षणाद्वस्त्रे इति घ.. , ङ.. च\nशुद्धिः पर्युक्ष्य तोयेन मृगलोम्नां प्रकीर्तिता  ॥१५६.०१५\nपुष्पाणाञ्च फलानाञ्च प्रोक्षणाज्जलतोऽखिलं  ।१५६.०१६\n\nइत्याग्नेये महापुराणे द्रव्यशुद्धिर्नाम षट्पञ्चाशदधिकशततमोऽध्यायः ॥"
  }
]
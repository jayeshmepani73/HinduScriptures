[
  {
    "text": "अग्निरुवाच\nव्रतं वक्ष्ये चतुर्दश्यां भुक्तिमुक्तिप्रदायकं(१)  ।१९२.००१\nकार्त्तिके तु चतुर्दश्यां निराहारो यजेच्छिवम्  ॥१९२.००१\nवर्षभोगधनायुष्मान्(२) कुर्वन् शिवचतुर्दशीम्  ।१९२.००२\nमार्गशीर्षे सितेऽष्टाभ्यां तृतीयायां मुनिव्रतः  ॥१९२.००२\nटिप्पणी\n१ भुक्तिमुक्तिप्रदं शृणु इति ख.. , घ.. , ज.. , झ.. , ञ.. , ट.. च । भुक्तिमुक्तिसुखप्रदमिति ङ..\n२ भोगबलायुष्मानिति ङ..\nद्वादश्यां वा चतुर्दश्यां फलाहारो यजेत्सुरं(१)  ।१९२.००३\nत्यक्त्वा फलानि दद्यात्तु कुर्वन् फलचतुर्दशीं  ॥१९२.००३\nचतुर्दश्यां मथाष्टम्यां पक्षयोः शुक्लकृष्णयोः  ।१९२.००४\nअनश्नन् पूजयेच्छम्भुं स्वर्ग्युभयचतुर्दशीं  ॥१९२.००४\nकृष्णाष्टम्यान्तु नक्तेन तथा कृष्णचतुर्दशीं  ।१९२.००५\nइह भोगानवाप्नोति परत्र च शुभाङ्गतिं  ॥१९२.००५\nकार्तिके च चतुर्दश्यां कृष्णायां स्नानकृत्सुखी  ।१९२.००६\nआराधिते महेन्द्रे तु ध्वजाकारासु यष्टिषु(२)  ॥१९२.००६\nततः शुक्लचतुर्दश्यामनन्तं पूजयेद्धरिं  ।१९२.००७\nकृत्वादर्भमयं चैव वारिधानी समन्वितं  ॥१९२.००७\nशालिप्रस्थस्य पिष्टस्य पूपनाम्नः कृतस्य च  ।१९२.००८\nअर्धं विप्राय दातव्यमर्धमात्मनि योजयेत्(३)  ॥१९२.००८\nकर्तव्यं सरितां चान्ते कथां कृत्वा(४) हरेरिति  ।१९२.००९\nअनन्तसंसारमहासमुद्रे मग्नान् समभ्युद्धर वासुदेव  ॥१९२.००९\nअनन्तरूपे विनियोजयस्व अनन्तरूपाय नमो नमस्ते  ।१९२.०१०\nअनेन पूजयित्वाथ सूत्रं बद्धा तु मन्त्रितं  ॥१९२.०१०\nस्वके करे वा कण्ठे वा त्वनन्तव्रतकृत्सुखी ॥११॥१९२.०११\n\nइत्याग्नेये महापुराणे नानाचतुर्दशीव्रतानि नाम द्विनवत्यधिकशततमोऽध्यायः ॥\n\nटिप्पणी\n१ यजेत्स्वयमिति घ..\n२ वर्षं भोगधनायुष्मानित्यादिः ध्वजाकारासु यष्टिषु इत्यन्तः पाठः झ.. पुस्तके नास्ति\n३ भोजनमिति घ.. , ङ.. , ज.. , झ.. , ञ.. , ट.. च\n४ कथां श्रुत्वेति झ.."
  }
]
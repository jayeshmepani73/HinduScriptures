[
  {
    "text": "अग्निरुवाच\nगीतासारं प्रवक्ष्यामि सर्वगीतोत्तमोत्तमं ।\nकृष्णोऽर्जुनाय यमाह पुरा वै भुक्तिमुक्तिदं ।। ३८१.१ ।।\n\nश्रीभगवानुवाच\nगतासुरगतासुर्वा न शोच्यो देहवानजः ।\nआत्माऽजरोऽमरोऽभेद्यस्तस्माच्छोकादिकं त्यजेत् ।। ३८१.२ ।।\n\nध्यायतो विषयान् पुंसः सङ्गस्तेषूपजायते ।\nसङ्गात् कामस्ततः क्रोधः क्रोधात्सम्मोह एव च ।। ३८१.३ ।।\n\nसम्मोहात् स्मृतिविभ्रंशो बुद्धिनाशात् प्रणश्यति ।\nदुःसङ्गहानिः सत्सङ्गान्मोक्षकामी च कामनुत् ।। ३८१.४ ।।\n\nकामत्यागादात्मनिष्ठः स्थिरप्रज्ञस्तदोच्यते ।\nया निशा सर्वभूतानां तस्यां जागर्ति संयमी ।। ३८१.५ ।।\n\nयस्यां जाग्रति भूतानि सा निशा पश्यतो मुनेः ।\nआत्मन्येव च सन्तुष्टस्तस्य कार्यं न विद्यते ।। ३८१.६ ।।\n\nनैव तस्य कृते नार्थो नाकृते नेह कश्चन ।\nतत्त्ववित्तु महावाहो गुणकर्मविभागयोः ।। ३८१.७ ।।\n\nगुणा गुणेषु वर्त्तन्ते इति मत्वा न सज्जते ।\nसर्वं ज्ञानप्लवेनैव वृजिनं सन्तरिष्यति ।। ३८१.८ ।।\n\nज्ञानाग्निः सर्वकर्माणि भस्मसात् कुरुतेऽर्जुन ।\nब्रह्मण्याधाय कर्माणि सङ्गन्त्यक्त्वा करोति यः ।। ३८१.९ ।।\n\nलिप्यते न स पापेन पद्मपत्रमिवाम्भसा ।\nसर्वभूतेषु चात्मानां सर्वभूतानि चात्मनि ।। ३८१.११ ।।\n\nईक्षते योगयुक्तात्मा सर्वत्र समदर्शनः ।\nशुचीनां श्रीमतां गेहे योगभ्रष्टोऽभिजायते ।। ३८१.११ ।।\n\nन हि कल्याणकृतं कश्चिद्‌दुर्गतिं तात गच्छति ।\nदेवी ह्येषा गुणमयी मम माया दुरत्यया ।। ३८१.१२ ।।\n\nमामेव ये प्रपद्यन्ते मायामेतान्तरन्ति ते ।\nआर्त्तो जिज्ञासुरर्थार्थी ज्ञानी च भरतर्षभ ।। ३८१.१३ ।।\n\nचतुर्विधा भजन्ते मां ज्ञानी चैकत्वमास्थितः ।\nअक्षरं ब्रह्म परमं स्वभावोऽध्यात्ममुच्यते ।। ३८१.१४ ।।\n\nभूतभावोद्भवकरो विसर्गः कर्मसंज्ञितः ।\nअधिभूतं क्षरो भावः पुरुषश्चाधिदैवतं ।। ३८१.१५ ।।\n\nअधियज्ञोहमेवात्र देहे देहभृतां वर ।\nअन्तकाले स्मरन्माञ्च मद्भावं यात्यसंशयः ।। ३८१.१६ ।।\n\nयं यं भावं स्मारन्नन्ते त्यजेद्देहन्तमाप्नुयात् ।\nप्राणं न्यस्य भ्रुवोर्मध्ये अन्ते प्राप्नोति मत्परम् ।। ३८१.१७ ।।\n\nओमित्येकाक्षरं ब्रह्म वदन् देहं त्यजन्तथा ।\nब्रह्मादिस्तम्भपर्यन्ताः सर्वे मम विभूतयः ।। ३८१.१८ ।।\n\nश्रीमन्तश्चोर्जिताः सर्वे ममांशाः प्राणिनः स्मृताः ।\nअहमेको विश्वरुप इति ज्ञात्वा विमुच्यते ।। ३८१.१९ ।।\n\nक्षेत्रं शरीरं यो वेत्ति क्षेत्रज्ञः स प्रकीर्त्तिः ।\nक्षेत्रक्षएत्रज्ञयोर्ज्ञानं यत्तज्ज्ञानं मतं मम ।। ३८१.२१ ।।\n\nमहाभूतान्यहङ्गारो बुद्धिरव्यक्तमेव च ।\nइन्द्रियाणि दशौकञ्च पञ्च चेन्द्रियगोचराः ।। ३८१.२१ ।।\n\nइच्छा द्वेषः सुखं दुःखं सङ्घातश्चेतना धृतिः ।\nएतत्क्षेत्रं समासेन सविकारमुदाहृतम् ।। ३८१.२२ ।।\n\nअमानित्वमदम्भित्वमहिसा क्षान्तिरार्जवं ।\nआचार्योपासनं शौचं स्थौर्य्यमात्मविनिग्रहः ।। ३८१.२३ ।।\n\nइन्द्रियार्थेषु वैराग्यमनहङ्कार एव च ।\nजन्ममृत्युजराव्याधिदुःखदोषानुदर्शनं ।। ३८१.२४ ।।\n\nआसक्तिरनभिष्वङ्गः पुत्रदारगृहादिषु ।\nनित्यञ्च समचित्तत्त्वमिष्टानिष्टोपपत्तिषु ।। ३८१.२५ ।।\n\nमयि चानन्ययोगेन भक्तिरव्यभिचारिणी ।\nविविक्तदेशसेवित्वमरतिर्जनसंसदि ।। ३८१.२६ ।।\n\nअध्यात्मज्ञाननिष्ठत्वन्तत्त्वज्ञानानुदर्शनं ।\nओतज्ज्ञानमिति प्रोक्तमज्ञानं यदतोऽन्यथा ।। ३८१.२७ ।।\n\nज्ञेयं यत्तत् प्रवक्ष्यामि यं ज्ञात्वाऽमृतमश्नुते ।\nअनादि परमं ब्रह्म सत्त्वं नाम तदुच्यते ।। ३८१.२८ ।।\n\nसर्वतः पाणिपादान्तं सर्वतोऽक्षिशिरोमुखम् ।\nसर्वतः श्रुतिमल्लोके सर्वमावृत्य तिष्ठति ।। ३८१.२९ ।।\n\nसर्वेन्द्रियगुणाभासं सर्वेन्दियविवर्जितम् ।\nअसक्तं सर्वभृच्चैव निर्गुणं गुणभोक्तृ च ।। ३८१.३१ ।।\n\nबहिरन्तश्च भूतानामचरञ्चरमेव च ।\nसूक्षमत्वात्तदविज्ञेयं दूरस्थञ्चान्तिकेऽपि यत् ।। ३८१.३१ ।।\n\nअविभक्तञ्च भूतेषु विभक्तमिव च स्थितम् ।\nभूतभर्तृ च विज्ञेयं ग्रसिष्णु प्रभविष्णु च ।। ३८१.३२ ।।\n\nज्योतिषामपि तज्जयोतिस्तमसः परमुच्यते ।\nज्ञानं ज्ञेयं ज्ञानगम्यं हृदि सर्वस्य घिष्ठितं ।। ३८१.३३ ।।\n\nध्यानेनात्मनि पश्यन्ति केचिदात्मानमात्मना ।\nअन्ये साङ्‌ख्येन योगेन कर्मयोगेन चापरे ।। ३८१.३४ ।।\n\nअन्ये त्वेवमजानन्तो श्रुत्वान्येभ्य उपासते ।\nतेपि चाशु तरन्त्येव मृत्युं श्रुतिपरायणाः ।। ३८१.३५ ।।\n\nसत्त्वात्सञ्जायते ज्ञानं रजसो लोभ एव च ।\nप्रमादमोहौ तमसो भवतो ज्ञानमेव च ।। ३८१.३६ ।।\n\nगुणा वर्तन्त इत्येव योऽवतिष्ठति नेङ्गते ।\nमानावमानमित्रारितुल्यस्त्यागी स निर्गुणः ।। ३८१.३७ ।।\n\nऊर्ध्वमूलमधः शाखमश्चत्थं प्राहुरव्ययं ।\nछन्दांसि यस्य पर्णानि यस्तं वेद स वेदवित् ।। ३८१.३८ ।।\n\nद्वौ भूतसर्गौ लोकेऽस्मिन् दैव आसुर एव च ।\nअहिंसादिः क्षमा चैव दैवीसम्पत्तितो नृणां ।। ३८१.३९ ।।\n\nन शौचं नापि वाचारो ह्यासुरीसम्पदोद्भवः ।\nनरकत्वात् क्रोधकोभकामस्तस्मात्त्रयं त्यजेत् ।। ३८१.४१ ।।\n\nयज्ञस्तपस्तथा दानं सत्त्वाद्यैस्त्रिविधं स्मृतम् ।\nआयुः सत्त्वं बलारोग्यसुखायान्नन्तु सात्त्विकं ।। ३८१.४१ ।।\n\nदुःखशोकामयायान्नं तीक्ष्णरूक्षन्तु राजसं ।\nअमेध्योच्छिष्टपूत्यन्नं तामसं नीरसादिकं ।। ३८१.४२ ।।\n\nयष्टव्यो विधिना यज्ञो निष्कामाय स सात्त्विकः ।\nयज्ञः फलाय दम्भात्मी राजसस्तामसः क्रतुः ।। ३८१.४३ ।।\n\nश्रद्धामन्त्रादिविध्युक्तं तपः शारीरमुच्यते ।\nदेवादिपूजाऽहिंसादि वाङ्‌मयं तप उच्यते ।। ३८१.४४ ।।\n\nअनुद्धेगकरं वाक्यं सत्यं स्वाध्यायसज्जपः ।\nमानसं चित्तसंशुद्धेर्मौनमात्मविनिग्रहः ।। ३८१.४५ ।।\n\nसात्त्विकञ्च तपोऽकामं फ्लाद्यर्थन्तु राजसं ।\nतामसं परपीड़ायै सात्त्विकं दानमुच्यते ।। ३८१.४६ ।।\n\nदेशादौ चैव दातव्यमुपकाराय राजसं ।\nअदेशादाववज्ञातं तामसं दानमीरितं ।। ३८१.४७ ।।\n\nओंतत्सदिति निर्देशो ब्रह्मणस्त्रिविधः स्मृतः ।\nयज्ञदानादिकं कर्म्म भुक्तिमुक्तिप्रदं नृणं ।। ३८१.४८ ।।\n\nअनिष्टमिष्टं मिशञ्च त्रिविंधं कर्मणः फलं ।\nभवत्यत्यागिनां प्रेत्य न तु सन्न्यासिनां क्कचित् ।। ३८१.४९ ।।\n\nतामसः कर्मसंयोगात् मोहात्क्लेशभयादिकात् ।\nराजसः सात्त्विकोऽकामात् पञ्चैते कर्महेतवः ।। ३८१.५१ ।।\n\nअधिष्ठानं तथा कर्त्ता करणञ्च पृथग्विधम् ।\nत्रिविधाश्च पृथक् चेष्टा दैवञ्चैवात्र पञ्चमं ।। ३८१.५१ ।।\n\nएकं ज्ञानं सात्त्विकं स्यात् पृथग्‌ ज्ञान्तु राजसं ।\nअतत्त्वार्थन्तामसं स्यात् कर्माकामाय सात्त्विकं ।। ३८१.५२ ।।\n\nकामाय राजसं कर्म मोहात् कर्म तु तामसं ।\nसिद्ध्यसिद्ध्योः समः कर्त्ता सात्त्विको राजसोऽत्यपि ।। ३८१.५३ ।।\n\nशठोऽलसस्तामसः स्यात् कार्य्यादिधीश्च सात्त्विकी ।\nकार्य्यार्थं सा राजसी स्याद्विपरीता तु तामसी ।। ३८१.५४ ।।\n\nमनोधृतिः सात्त्विकी स्यात् प्रीतिकामेति राजसी ।\nतामसी तु प्रशोकादौ सुखं सत्त्वात्तदन्तगं ।। ३८१.५५ ।।\n\nसुखं तद्राजसञ्चाग्रे अन्ते दुःखन्तु तामसं ।\nअतः प्रवृत्तिर्भूतानां येन सर्वमिदन्ततं ।। ३८१.५६ ।।\n\nस्वकर्मणा तमभ्यर्च्य विष्णुं सिद्धिञ्च विन्दति ।\nकर्मणा मनसा वाचा सर्वावस्थासु सर्वदा ।। ३८१.५७ ।।\n\nब्रह्मादिस्तम्भपर्यन्तं जगद्विष्णुञ्च वेत्ति यः ।\nसिद्धिमाप्नोति भगवद्भक्तो भागवतो ध्रुवं ।। ३८१.५८ ।।\n\nइत्यादिमहापुराणे आग्नेये गीतासारो नामैकाशीत्यधिकत्रिशततमोऽध्यायः ॥"
  }
]
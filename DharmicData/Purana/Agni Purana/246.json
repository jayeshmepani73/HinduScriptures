[
  {
    "text": "अग्निरुवाच \nरत्नानां लक्षणां वक्ष्ये रत्नं धार्य्यमिदं नपैः ।\nवज्रं मरकतं रत्नं पद्मरागञ्च मौक्तिकं ।। २४६.१ ।।\n\nइन्द्रनीलं महानीलं वैदूर्य्यं गन्धशस्यकं ।\nचन्द्रकान्तं सूर्यकान्तं स्फटिकं पुलकं तथा ।। २४६.२ ।।\n\nकर्केतनं पूष्परागं तथा ज्योतीरसं द्विज ।\nस्फटिकं राजपट्टञ्च तथा राजमयं शुभं ।। २४६.३ ।।\n\nसौगन्धिकं तथा गञ्जं शङ्खब्र्ह्ममयं तथा ।\nगोमेदं रुधिराक्षञ्च तथा भल्लातकं द्विज ।। २४६.४ ।।\n\nधूलीं मरकतञ्चैव तुथकं सीसमेव च ।\nपीलुं प्रवालकञ्चैव गिरिवज्रं द्विजोत्तम ।। २४६.५ ।।\n\nभूजङ्गममणिञ्चैव तथा वज्रमणिं शुभं ।\nटिट्टिभञ्च तथा पिण्डं भ्रामरञ्च तथोत्पलं ।। २४६.६ ।।\n\nसुवर्णप्रतिबद्धानि रत्नानि श्रीजयादिके ।\nअन्तःप्रभावं वैमल्यं सुसंस्थानत्वमेव च ।। २४६.७ ।।\n\nसुधार्या नैव धार्य्यास्तु निष्प्रभा मलिनास्तथा ।\nखण्डाः सशर्करा ये च प्रशस्तं वज्रधारणम् ।। २४६.८ ।।\n\nअम्भस्तरति यद्वज्रमभेद्यं विमलं च यत् ।\nषट्कोणं शक्रचापाबं लघु चार्कनिभं शुभम् ।। २४६.९ ।।\n\nशुकपक्षनिभः स्निग्धः कान्तिमान्विमलस्तथा ।\nस्वर्णचूर्णनिभैः सूक्ष्मैर्मरकतश्च विन्दुभिः ।। २४६.१० ।।\n\nस्फटिकजाः पद्मरागाः स्यू रागवन्तोऽतिनिर्म्मलाः ।\nजातवङ्गा भवन्तीह कुरुविन्दसमुद्भवाः ।। २४६.११ ।।\n\nसौगन्धिकोत्थाः काषाया मुक्ताफलास्तु शुक्तिजाः ।\nविमलास्तेभ्य उत्कृष्टा ये च शङखोद्भवा मुने ।। २४६.१२ ।।\n\nनागदन्तभवाश्चाग्र्याः कुम्भशूकरमत्स्यजाः ।\nवेणुनागभवाः श्रेष्ठा मौक्तिकं नागजं वरं ।। २४६.१३ ।।\n\nवृत्तत्वं शुक्लता स्वाच्छ्यं महत्त्वं मौक्तिके गुणाः ।\nइन्द्रनीलं शुभं क्षीरे रजते भ्राजतेऽधिकं१ ।। २४६.१४ ।।\n\nरञ्जयेत् स्वप्रभावेण तममूल्यं विनिर्द्दिशेत् ।\nनीलरक्तन्तु वैदूर्य्यं श्रेष्ठं हारादिकं भजेत्२ ।। २४६.१५ ।।\n\nइत्यादिम्हापुराणे आग्नेये रत्नपरिक्षा नाम षट्‌चत्वारिंशदधिकद्विशततमोऽध्यायः ।।"
  }
]
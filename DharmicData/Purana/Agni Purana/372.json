[
  {
    "text": "अग्निरुवाच\nसंसारतापमुक्त्यर्थं वक्ष्याम्यऽष्टाङ्गयोगकं ।\nब्रह्मप्रकाशकं ज्ञानं योगस्तत्रैकचित्तता ।। ३७२.१ ।।\n\nचित्तवृत्तिनिरोधश्य जीवब्रह्मात्मनोः परः ।\nअहिसा सत्यमस्तेयं ब्रह्मचर्य्यापरिग्रहौ ।। ३७२.२ ।।\n\nयमाः पञ्च स्मृता विप्र नियमाद्‌भुक्तिमुक्तिदाः ।\nशौचं सन्तोषतपसी स्वाध्यायेश्वरपूजने ।। ३७२.३ ।।\n\nभूतापीड़ा ह्यहिंसा स्यादहिंसा धर्म्म उत्तमः ।\nयथा गजपदेऽन्यानि पदानि पथगामिनां ।। ३७२.४ ।।\n\nएवं सर्वमहिंसायां धर्म्मार्थमभिधीयते ।\nउद्वेगजननं हिंसा सन्तापकरणन्तथा ।। ३७२.५ ।।\n\nरुक्कृतिः शोनितकृतिः पैशुन्यकरणन्तथा ।\nहितस्यातिनिषेधश्च मर्मोद्‌घाटनमेव च ।। ३७२.६ ।।\n\nसुखापह्नुतिः संरोधो बधो दशविधा च सा ।\nयद्‌भूतहितमत्यन्तं वचः सत्यस्य लक्षणं ।। ३७२.७ ।।\n\nसत्यं ब्रूयात्प्रियं ब्रूयान्न ब्रूयात्सत्यमप्रियं ।\nप्रियञ्च नानृतं ब्रूयादेष धर्म्मः सनातनः ।। ३७२.८ ।।\n\nमैथुनस्य परित्यागो ब्रह्मचर्य्यन्तदष्टधा ।\nस्मरणां कीर्त्तनं केलिः प्रेक्षणं गुह्यभाषणं ।। ३७२.९ ।।\n\nसङ्कल्पोऽध्यवसायश्च क्रियानिर्वृत्तिरेव च ।\nएतन्मैथुनमष्टाङ्गं प्रवदन्ति मनीषिणः ।। ३७२.१० ।।\n\nब्रह्मचर्य्यं क्रियामूलमन्यथा विफला क्रिया ।\nवसिष्ठञ्चन्द्रमाः शुक्रो देवाचार्य्यः पितामहः ।। ३७२.११ ।।\n\nतपोवृद्धा वयोवृद्धास्तेऽपि स्त्रीभिर्विमोहिताः ।\nगौड़ी पैष्टी च माध्वी च विज्ञेयास्त्रिविधाः सुराः ।। ३७२.१२ ।।\n\nचतुर्थी स्त्री सुरा ज्ञेया ययेदं मोहितं जगत् ।\nमाद्यति प्रमदां दृष्ट्वा सुरां पीत्वा तु माद्याति ।। ३७२.१३ ।।\n\nयस्माद्‌दृष्टमदा नारी तस्मात्तान्नावलोकयेत् ।\nयद्वा तद्वाऽपरद्रव्यमपहृत्य बलान्नरः ।। ३७२.१४ ।।\n\nअवश्यं याति तिर्य्यक्त्वं जगध्वा चैवाहुतं हविः ।\nकौपीनाच्छादनं वासः कन्था शीतनिवारिणीं ।। ३७२.१५ ।।\n\nपादुके चापि गृह्णीयात् कुर्य्यान्नान्यस्य संग्रहं ।\nदेहस्थितिनिमित्तस्य वस्त्रादेः स्यात्परिग्रहः ।। ३७२.१६ ।।\n\nशरीरं धर्म्मसंयुक्तं रक्षणीयं प्रयत्नतः ।\nशौचन्तु द्विविधं प्रोक्तं वाह्यमभ्यन्तरं तथा ।। ३७२.१७ ।।\n\nमृज्जलाभ्यां स्मृतं वाह्यं भावशुद्धेरथान्तरं ।\nउभयेन् शुचिर्यस्तु स शुचिर्नेतरः शुचिः ।। ३७२.१८ ।।\n\nयथा कथञ्चित्प्राप्त्या च सन्तोषस्तुष्टिरुच्यते ।\nमनसश्येन्द्रियाणाञ्च ऐकाग्र्यं तप उच्यते ।। ३७२.१९ ।।\n\nतज्जयः सर्वधर्म्मेभ्यः स धर्म्मः पर उच्यते ।\nवाचिकं मन्त्रजप्यादि मानसं रागवर्ज्जनं ।। ३७२.२० ।।\n\nशारीरं देवपूजादि सर्वदन्तु त्रिधा तपः ।\nप्रणवाद्यास्ततो वेदाः प्रणवे पर्यवस्थिताः ।। ३७२.२१ ।।\n\nवाङ्‌मयः प्रणवः सर्वं तस्मात्प्रणवमभ्यसेत् ।\nअकारश्च तथोकारो मकारश्चार्द्धमात्रया ।। ३७२.२२ ।।\n\nतिस्रो मात्रास्त्रयो वेदाः लोका भूरादयो गुणाः ।\nजाग्रत् स्वप्नः सुषुप्तिश्च ब्रह्मविष्णुमहेश्वराः ।। ३७२.२३ ।।\n\nप्रद्युम्नः श्रीर्वासुदेवः सर्वमोङ्कारकः क्रमात् ।\nअमात्रो नष्टमात्रश्च द्वैतस्यापगमः शिवः ।। ३७२.२४ ।।\n\nओङ्कारो विदितो येन स मुनिर्नेतरो मुनिः ।\nचतुर्थी मात्रा गान्धारी प्रयुक्ता मूर्ध्निलक्ष्यते ।। ३७२.२५ ।।\n\nतत्तुरीयं परं ब्रह्म ज्योतिर्दीपो घटे यथा ।\nतथा हृत्पद्मनिलयं ध्यायेन्नित्यं जपेन्नरः ।। ३७२.२६ ।।\n\nप्रणवो धनुः शरो ह्यात्मा ब्रह्म तल्लक्ष्यमुच्यते ।\nअप्रमत्तेन वेद्धव्यं शरवत्तन्मयो भवेत् ।। ३७२.२७ ।।\n\nएतदेकाक्षरं ब्रह्म एतदेकाक्षरं परं ।\nएतदेकाक्षरं ज्ञात्वा यो यदिच्छति तस्य तत् ।। ३७२.२८ ।।\n\nछन्दोऽस्य देवी गायत्री अन्तर्य्यामी ऋषिः स्मृतः ।\nदेवता परमात्मास्य नियोगो भुक्तिमुक्तये ।। ३७२.२९ ।।\n\nभूरगन्यात्मने हृदयं भुवः प्राजापत्यात्मने ।\nशिरः स्वः सूर्य्यात्मने च शिखा कवचमुच्यते ।। ३७२.३० ।।\n\nओंभूर्भुवः स्वः कवचं सत्यात्मने ततोऽस्त्रकं ।\nविन्यस्य पूजयेद्विष्णुं जपेद्वै भुक्तिमुक्तये ।। ३७२.३१ ।।\n\nजुहुयाच्च तिलाज्यादि सर्वं सम्पद्यते नरे ।\nयस्तु द्वादशसाहस्रं जपमन्वहमाचरेत् ।। ३७२.३२ ।।\n\nतस्य द्वादशभिर्मासैः परं ब्रह्मा प्रकाशते ।\nअणिमादि कोटिजप्याल्लक्षात्सारस्वतादिकं ।। ३७२.३३ ।।\n\nवैदिकस्तान्त्रिको मिश्रो विष्णोर्वै त्रिविधो मखः ।\nत्रयाणामीप्सितेनैकविधिना हरिमर्च्चयेत् ।। ३७२.३४ ।।\n\nप्रणम्य दण्डवद्भमौ नमस्कारेण योऽर्चयेत् ।\nस याङ्गतिमवाप्नोति न तां क्रतुशतैरपि ।। ३७२.३५ ।।\n\nयस्य देवे परा भक्तिर्यथा देवे तथा गुरौ ।\nतस्यैते कथिता ह्यर्थाः प्रकाशन्ते महात्मनः ।। ३७२.३६ ।।\n\nइत्यादिमहापुराणे आग्नेये यमनियमा नाम द्विसप्तत्यधिकत्रिशततमोऽध्यायः ॥"
  }
]
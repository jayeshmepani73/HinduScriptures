[
  {
    "text": "भगवानुवाच\nयोगिन्यष्टाष्टकं वक्ष्ये ऐन्द्रादीशान्ततः क्रमात्। \nअक्षोभ्या रूक्षकर्णी च राक्षसी कृपणाक्षया ।। १ ।।\n\nपिङ्गाक्षी च क्षया क्षेमा इला लीलालया तथा। \nलोला लक्ता बलाकेशी लालसा विमला पुनः ।। २ ।।\n\nहुताशा च विशालाक्षी हुङ्कारा वडवामुखी। \nमहाक्रूरा क्रोधना तु भयङ्करी महानना ।। ३ ।।\n\nसर्वज्ञा तला तारा ऋग्वेदा तु हयानना। \nसाराख्या रुद्रसङ्ग्रही सम्बरा तालजङ्घिका ।। ४ ।।\n\nरक्ताक्षी सुप्रसिद्धा तु विद्युज्जिह्वा कारङ्किणी। \nमेघनादा प्रचण्डोग्रा कालकर्णी वरप्रदा ।। ५ ।।\n\nचन्द्रा चन्द्रावली चैव प्रपञ्चा प्रलयान्तिका। \nशिशुवक्त्रा पिशाची च पिशिताशा च लोलुपा ।। ६ ।।\n\nधमनी तापनी चैव रागिणी विकृतानना। \nवायुवेगा बृहत्‌कुक्षिर्विकृता विश्वरूपिका ।। ७ ।।\n\nयमजिह्वा जयन्ती च दुर्जया च जयन्तिका। \nविडाली रेवती चैव पूतना विजयान्तिका ।। ८ ।।\n\nअष्टहस्ताश्चतुर्हस्ता इच्छास्त्राः \nसर्वसिद्धिदाः। भैरवश्चार्कहस्तः स्यात् कूर्परास्यो जटेन्दुभृत् ।। ९ ।।\n\nखड्गाङ्कुशकुठारेषुविश्वाभयभृदेकतः। \nचापत्रिशूलखट्‌वाङ्गपाशकार्द्धवरोद्यतः ।। १० ।।\n\nगजचर्मधरो द्वाभ्यां कृत्तिवासोहिभूषितः। \nप्रेताशनो मातृमध्ये पूज्यः पञ्चाननोथवा ।। ११ ।।\n\nअविलोमाग्निपर्यन्तं दीर्घाष्टकैकभेदितम्। \nतत्‌षडङ्गानि जात्यन्तैरन्वितं च क्रमाद् यजेत् ।। १२ ।।\n\nमन्दिराग्निदलारुढं सुवर्णरसकान्वितम्। \nनादविन्द्विन्दुसंयुक्तंमातृनाथाङ्गदीपितम् ।। १३ ।।\n\nवीरभद्रो वृषारूढो मात्रग्रे स चतुर्मुखः। \nगौरी तु द्विभुजा त्र्यक्षा शूलिनी दर्पणान्विता ।। १४ ।।\n\nशूलं गलन्तिका* कुण्डी वरदा च चतुर्भुजा। \nअब्जस्था ललिता स्कन्दगणादर्शशलाकया ।। १५ ।।\n\nचण्डिका दशहस्ता स्यात् खड्गशूलारिशक्तिधृक्। \nदक्षे वामे नागपाश चर्माङ्कुशकुठारकम् ।। १६ ।।\n\nधनुः सिंहे च महिषः शूलेन प्रहतोग्रतः ।। १७ ।।\n\nइत्यादिमहापुराणे आग्नेये देवीप्रतिमालक्षणं नाम द्विपञ्चाशत्तमोऽध्यायः।"
  }
]
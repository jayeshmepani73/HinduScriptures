[
  {
    "text": "एकविंशत्यधिकद्विशततमोऽध्यायः\n\nपुष्कर उवाच\nभृत्यः कुर्यात्तु राजाज्ञां शिष्यवत्सच्छ्रियः पतेः ।\nन क्षिपेद्वचनं राज्ञो अनुकूलं प्रियं वदेत् ।। २२१.१ ।।\n\nरहोगतस्य वक्तव्यमप्रियं यद्धितं भवेत् ।\nन नियुक्तो हरेद्वित्तं नोपेक्षेत्तस्य मानकं ।। २२१.२ ।।\n\nराज्ञश्च न तथाकार्य्यं वेशभाषाविचेष्टितं ।\nअन्तःपुरचराध्यक्षो वैरभूतैर्न्निराकृतैः ।। २२१.३ ।।\n\nसंसर्ग न व्रजेद्‌भृत्यो राज्ञो गुह्यञ्च गोपयेत् ।\nप्रदर्श्य कौशलं किञ्चिद्राजानन्तु विशेषयेत् ।। २२१.४ ।।\n\nराज्ञा यच्छ्रावितं गुह्यं न तल्लोके प्रकाशयेत् ।\nआज्ञाप्यमाने बान्यस्मिन् किङ्करोमीति वा वदेत् ।। २२१.५ ।।\n\nवस्त्रं रत्नमलङ्कारं राज्ञा दत्तं च धारयेत्१ ।\nनानिर्द्दिष्टे२ द्वारि विशेन्नायोग्ये भुवि राजदृक ।। २२१.६ ।।\n\nजृम्भान्निष्ठीवनङ्कासं कोपं पर्य्यन्तिकाश्रयं ।\nभृकुटीं वातमुद्‌गारं तत्समीपे विसर्जयेत्३ ।। २२१.७ ।।\n\nस्वगुणाख्यापने युक्त्या परानेव प्रयोजयेत्४ ।\nशाठ्यं लौल्यं सपैशून्यं नास्तिक्यं क्षुद्रतातथा ।। २२१.८ ।।\n\nचापल्यञ्च परित्याज्यं नित्यं राकजानुजीविना ।\nश्रुतेन विद्याशिल्पैश्च संयोज्यात्मानमात्मना ।। २२१.९ ।।\n\nराजसेवान्ततः कुर्याद् भूतये भूतिवर्द्धनः५ । \nनमस्कार्याः सदा चास्य पुत्रवल्लभमन्त्रिणः ।। २२१.१० ।।\n\nसचिवैर्न्नास्य विश्वासो राजचित्तप्रियञ्चरेत् ।\nत्यजेद्विरक्तं रक्तात्तु वृत्तिमीहेत राजवित् ।। २२१.११ ।।\n\nअपृष्टश्चास्य न ब्रूयात् कामं कुर्य्यात्तथापदि ।\nप्रसन्नो वाक्यसङ्‌ग्राही रहस्ये न च शङ्कते ।। २२१.१२ ।।\n\nकुशलादिपरिप्रश्नं सम्प्रयच्छति चासनं ।\nतत्कथाश्रवणाद्‌धृष्टो अप्रियाण्यपि नन्दते ।। २२१.१३ ।।\n\nअल्पं दत्तं प्रगृह्णाति स्मरेत् कथान्तरेष्वपि ।\nइति रक्तस्य कर्त्तव्यं सेवामन्यस्य वर्जयेत् ।। २२१.१४ ।।\n\nइत्यादिम्हापुराणे आग्नेये अनुजीविवृत्तं नामैकविंशत्यधिक द्विशततमोऽध्यायः ।"
  }
]
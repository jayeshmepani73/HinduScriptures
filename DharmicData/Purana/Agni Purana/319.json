[
  {
    "text": "ईश्वर उवाच \nवागीश्वरीपूजनञ्च प्रवदामि समण्डलम् ।\nऊहकं कालसंयुक्तं मनुं वर्णसमायुतम्।। ३१९.१ ।।\n\nनिषाद ईश्वरं कार्य्यं मनुना चन्द्रसूर्यवत् ।\nअक्षरन्न हिदेयं स्यात् ध्यायेत् कुन्देन्दुसन्निभां ।। ३१९.२ ।।\n\nपञ्चाशद्वर्णमालान्तु मुक्तास्रग्दामभूषिताम् ।\nवरदाभयाक्षसूत्रपुस्तकाढ्यां त्रिलोचनां ।। ३१९.३ ।।\n\nलक्षं जपेन्मस्तकान्तं स्कन्धान्तं वर्णमालिकां ।\nअकारादिक्षकारान्तां विशन्तीं मानवत् स्मरेत् ।। ३१९.४ ।।\n\nकुर्य्याद् गुरुश्च दीक्षार्थं मन्त्रग्राहे तु मण्डलम् ।\nसूर्य्याग्रमिन्दुभक्तन्तु भागाभ्यां कमलं हितं ।। ३१९.५ ।।\n\nवीथिका पदिका कार्य्या पद्मान्यष्टौ चतुष्पदे ।\nवीथिका पदिका वाह्ये द्वाराणि द्विपदानि तु ।। ३१९.६ ।।\n\nउपद्वाराणि तद्वच्च कोणवान्धं द्विपट्टिकम् ।\nसितानि नव पद्मानि कर्णिका कनकप्रभा ।। ३१९.७ ।।\n\nकेशराणि विचित्राणि कोणात्रक्तेन पूरयेत् ।\nव्योमरेखान्तरं कृष्णं द्वाराणीन्द्रेभमानतः ।। ३१९.८ ।।\n\nमध्ये सरस्वतीं पद्मेवागीशी पूर्व्वपद्मके ।\nहृत्लेखा चित्रवागीशी गायत्री विश्वरुपया ।। ३१९.९ ।।\n\nशाङ्करी मतिर्धुतिश्च पूर्व्वाद्या ह्रीँ स्ववीजकाः ।\nध्येया सरस्वतीवच्च कपिलाज्येन होमकः ।\nसंस्कृतप्राकृतकविः काव्यशास्त्रादिविद्भवेत् ।। ३१९.१० ।।\n\nइत्यादिमहापुराणे आग्नेये वागीश्वरीपूजा नामोनविशत्यधिकत्रिशततमोऽध्यायः ॥"
  }
]
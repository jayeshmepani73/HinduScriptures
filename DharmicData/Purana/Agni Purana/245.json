[
  {
    "text": "अग्निरुवाच\nचामरो रुक्मदण्डोऽग्र्यः छत्रं राज्ञः प्रशस्यते ।\nहंसपक्षैर्विरचितं मयूरस्य शुकस्य च ।। २४५.१ ।।\n\nपक्षैर्वाथ बलाकाया न कार्य्यं मिश्रपक्षकैः ।\nचतुरस्त्रं ब्राह्मणस्य वृत्तं राज्ञश्च शुक्लकं ।। २४५.२ ।।\n\nत्रिचतुश्पञ्चषट्‌सप्ताष्टपर्वश्च दण्डकः ।\nभद्रासनं क्षीरवृक्षैः पञ्चाशदङ्गुलोच्छ्रयैः ।। २४५.३ ।।\n\nविस्तारेण त्रिहस्तं स्यात् सुवर्णाद्यैश्च चित्रितं ।\nधनुर्द्रव्यत्रयं लोहं श्रृह्गं दारु द्विजोत्तम ।। २४५.४ ।।\n\nज्याद्रव्यत्रितयञ्चैव वंशभङ्गत्वचस्तथा ।\nदारुचापप्रमाणन्तु श्रेष्ठं हस्तचतुष्टयं ।। २४५.५ ।।\n\nतदेव समहीनन्तु प्रोक्तं मध्यकनीयसि ।\nमुष्टिग्राहनिमित्तानि मध्ये द्रव्याणि कारयेत् ।। २४५.६ ।।\n\nस्वल्पकोटिस्त्वचा श्रृङ्गं शर्ङ्गलोहमये द्विज।\nकामिनीभ्रूलताकारा कोटिः कार्य्या सुसंयता ।। २४५.७ ।।\n\nपृथग्वा विप्र मिश्रं वा लौहं शार्ङ्गन्तु कारयेत् ।\nशर्ङ्गं समुचितं कार्य्यं रुक्मविन्दुविभूषितं ।। २४५.८ ।।\n\nकुटिलं स्पुटितञ्चापं सच्छिद्रञ्च न शस्यते ।\nसुवर्णं रजतं ताम्रं कृष्णायो धनुषि स्मृतं ।। २४५.९ ।।\n\nमाहिषं शारभं शार्ङ्ग रौहिषं वा धनुः शुभं ।\nचन्दनं वेतसं सालं धावलङ्गकुभन्तरुः ।। २४५.१० ।।\n\nसर्वश्रेष्ठं धनुर्वंशैर्गृहोतैः शरदि श्रितैः ।\nपूजयेत्तु धनुः खड्गमन्त्रैस्त्रैलोक्यमोहनैः ।। २४५.११ ।।\n\nअयसश्चाथ वंशस्य शरस्याप्यशरस्य च ।\nऋजवो हेमवार्णभाः स्नायुश्लिष्टाः सुपत्रकाः ।। २४५.१२ ।।\n\nरुक्मपुङ्खाः सुपुङ्कास्ते तैलधौताः सुवर्णकाः ।\nयात्रायामभिषेकादौ यजेद्वायणधनुर्मुखान् ।। २४५.१३ ।।\n\nसपताकाश्त्रसङ्ग्राहसंवत्‌सरकरान्नृपः ।\nब्रह्मा वै मेरुशिखरे स्वर्गगङ्गातटेऽयजत् ।। २४५.१४ ।।\n\nलोहदैत्यं स ददृशे विघ्नंयज्ञे तु चिन्तयन् ।\nतस्य चिन्तयतो वह्नेः पुरुषोऽभूद्बली महान् ।। २४५.१५ ।।\n\nववन्देऽजञ्च तन्देवा अभ्यनन्दन्त हर्षिताः ।\nतस्मात्स नन्दकः खड्‌गो देवोक्तो हरिरग्रहीत् ।। २४५.१६ ।।\n\nतं जग्राह शनैर्देवो विकोषः सोऽभ्यपद्यत।\nखड्‌गो नीलो रत्नमुष्टिस्ततोऽभूच्छतबाहुकः ।। २४५.१७ ।।\n\nदैत्यः स गदया देवान् द्रावयामास वै रणे ।\nविष्णुना खड्गच्छिन्नानि दैत्यगात्राणि भूतले ।। २४५.१८ ।।\n\nपतितानि तु संस्पर्शान्नन्दकस्य च तानि हि ।\nलोहभूतानि सर्वाणि हत्वा तस्मै हरिर्वरं ।। २४५.१९ ।।\n\nददौ पवित्रमङ्गन्ते आयुधाय भवेद्भुवि ।\nहरिप्रसादाद् ब्रह्मापि विना विघ्नं हरिं प्रभुं ।। २४५.२० ।।\n\nपूजयामास यज्ञेन वक्ष्येऽथो शड्‌गलक्षणं ।\nखटीखट्टरजाता ये दर्शनीयास्तु ते स्मृताः ।। २४५.२१ ।।\n\nकायच्छिदस्त्वार्षिकाः स्युर्दृढाः सूर्पारकोद्बवाः ।\nतीक्ष्णाश्छेदसहा वङ्गास्तीक्ष्णाःस्युश्चाङ्गदेशजः ।। २४५.२२ ।।\n\nशातार्द्धमङ्गुलानाञ्च श्रेष्ठं खड्गं प्रकीर्त्तितं ।\nतदर्द्धं मध्यमं ज्ञेयं ततो हीनं न धारयेत् ।। २४५.२३ ।।\n\nदीर्घं सुमधुरं शब्दं यस्य खड्‌गस्य सत्तम ।\nकिङ्किणीसदृशन्तस्य धारणं श्रेष्ठमुच्यते ।। २४५.२४ ।।\n\nख़़ड़गः पद्मपलाशाग्रो मण्डलाग्रश्च शस्यते ।\nकरवीरदलाग्राभो घृतगन्धो वियत्‌प्रभः ।। २४५.२५ ।।\n\nसमाङ्गुलस्थाः शस्यन्ते व्रणाः खड्‌गेषु लिङ्गवत् ।\nकाकोलूकसवर्णाभा विषमास्ते न शोभनाः ।। २४५.२६ ।।\n\nखड्गे न पश्येद्वदनमुच्छिष्टो न स्पृशेदसिं ।\nमूल्यं जातिं न कथयेन्निशि कुर्यान्न शीर्षके ।। २४५.२७ ।।\n\nइत्यादिमहापुराणे आग्नेये आयुधलक्षणादिर्नाम पञ्चचत्वारिंशदधिकद्विशततमोऽध्यायः ।।"
  }
]
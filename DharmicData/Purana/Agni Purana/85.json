[
  {
    "text": "ईश्वर उवाच\nतत्त्वयोरथ सन्धानं कुर्य्याच्छुद्धविशुद्धयोः। \nह्रस्वदीर्घप्रयोगेण नादनादान्तसङ्गिना ।। १ ।। \nओं हां ह्रूं हाम् अप्तेजोवायुराकाशं तन्मात्रेन्द्रियबुद्धयः।\nगुणत्रयमहङ्काश्चतुर्विंशः पुमानिति ।। २ ।। \nप्रतिष्ठायां निविष्टानि तत्त्वान्येतानि भावयेत्। \nपञ्चविंशतिसङ्ख्यानि खादियान्ताक्षराणि च ।। ३ ।। \nपञ्चाशदधिका षष्टिर्भुवनैस्तुल्यसञ्ज्ञिताः। \nतावन्त एव रुद्राश्च विज्ञेयास्तत्र तद्यथा ।। ४ ।। \nअमरेशः प्रभावश्च नैमिषः पुष्करोऽपि च। \nतथा पादिश्च दण्डिश्च भावभूतिरथाष्टमः ।। ५ ।। तु. स्कन्दपुराणे (७.१.१०) तीर्थानां महाभूतानुसारेण वर्गीकरणम्\nनकुलीशो हरिश्चन्द्रः श्रीशैलो दशमः स्मृतः। \nअन्वीशोऽस्नातिकेशश्च महाकालोऽथ मध्यमः ।। ६ ।। \nकेदारो भैरवश्चैव द्वितीयाष्टकमीरितं। \nततो गयाकुरुक्षेत्रखलानादिकनादिके ।। ७ ।। \nविमलश्चाट्टहासश्च महेन्द्रो भीम एव च। \nवस्वापदं रुद्रकोटिरवियुक्तो महाबलः ।। ८ ।। \nगोकर्णो भद्रकर्णश्च स्वर्णाक्षः स्थाणुरेव च। \nअजेशश्चैव सर्वज्ञो भास्वरः सूद नान्तरः ।। ९ ।। \nसुबाहुर्म्मत्तरूपी च विशालो जटिलस्तथा। \nरौद्रोऽथ पिङ्गलाक्षश्च कालदंष्ट्री भवेत्ततः ।। १० ।। \nविदुरश्चैव घोरश्च प्राजापत्यो हुताशनः। \nकामरूपी तथा कालः कर्णोऽप्यथ भयानकः ।। ११।। \nमतङ्गः पिङ्गलश्चैव हरो वै धातृसञ्ज्ञकः। \nशङ्कुकर्णो विधानश्च श्रीकण्ठश्चन्द्रशेखरः ।। १२ ।। \nसहैतेन च पर्य्यन्ताः कथ्यन्तेऽथ पदान्यपि।\nव्यापिन् ओं अरूप ओं प्रमथ ओं तेजः ओं ज्योतिः ओं पुरुष ओं अग्ने ओं अधूम ओं अभस्म ओं अनादि ओं नाना ओं धूधू ओं भूः ओं भुवः ओं स्वः अनिधन निधनोद्भव शिव शर्व परमात्मन् महेश्वर महादेव सद्भावेश्वर महातेजः योगाधिपतये मुञ्च प्रथम सर्व सर्वेसर्वेति द्वात्रिंशत् पदानि। \nबीजभावे त्रयो मन्त्रा वामदेवः शिवः शिखा ।। १३ ।। \nगान्धारी च सुषुम्णा च नाड्यौ द्वौ मारुतौ तथा। \nसमानोदाननामानौ रसनापायुरिन्द्रिये।। १४ ।। \nरसस्तु विषयो रूपशब्दस्पर्शरसा गुणाः। \nमण्डलं वर्त्तुलं तच्च पुण्डरीकाङ्कितं सितं ।। १५ ।। \nस्वप्नावस्थाप्रतिष्ठायां कारणं गरुडध्वजं। \nप्रतिष्ठान्तकृतं सर्वं सञ्चिन्त्य भुवनादिकं ।। १६ ।। \nसूत्रं देहे स्वमन्त्रेण प्रविश्यैनां वियोजयेत् ।\nओं हां खीं हां प्रतिष्ठाकलापाशाय ओं फट् स्वाहान्तेनानैनैव पूरकेणाङ्कुशमुद्रया समाकर्षेत् ततः ओं हां ह्रूं ह्रां ह्रूं प्रतितष्ठा कलापाशाय ह्रं फडित्यनेन संहारमुद्रया कुम्भकेन हृदयादधो नाडीसूत्रादादाय ओं हां ह्रूं ह्रां हां प्रतिष्ठाकलापाशाय नम इत्यनेनोद्भवमुद्रया रेचकेन कुम्भे समारोपयेत् ओं हां ह्रीं प्रतिष्ठाकलापशाय नम इत्यनेनार्च्चयित्वा सम्पूज्य स्वाहान्तेनाहुतीनां त्रयेण सन्निधाय ततः ओं हां विष्णवे नम इति विष्णुमावाह्य सम्पूज्य सन्तर्प्य।\nविष्णो तवाधिकारेऽस्मिन् मुमुक्षुं दीक्षयाम्यहं ।। १७ ।। \nभाव्यं त्वयानुकूलेन विष्णुं विज्ञापयेदिति। \nततो वागीश्वरीं देवीं वागीशमपि पूर्ववत् ।। १८ ।। \nआवाह्याभ्यर्च्य सन्तर्प्य शिष्यं वक्षसि ताडयेत्।\nओं हां हां हं फट् । प्रविशेदप्यनेनैव चैतन्यं विभजेत्ततः ।। १९ ।। \nशस्त्रेण पाशसंयुक्तं ज्येष्ठयाऽङ्कुशमुद्रया।\nओं हां हं हों ह्रूं फट् । स्वाहान्तेन हृदाकृष्य तेनैव पुटितात्मना ।। २० ।। \nगृहीत्वा तं नमोन्तेन निजात्मनि नियोजयेत् ।\nओं हां हं होम् आत्मने नमः। पूर्ववत् पितृसंयोगं भावयित्वोद्भवाख्यया ।। २१ ।। \nवामया तदनेनैव देवीगर्भे विनिक्षिपेत्।\nओं हां हं हां आत्मन नमः। देहोत्पत्तौ हृदा ह्येवं शिरसा जन्मना तथा ।। २२ ।। \nशिखया वाधिकाराय भोगाय कवचाणुना। \nतत्त्वशुद्धौ हृदा ह्येवं गर्भाधानाय पूर्ववत् ।। २३ ।। \nशिरसा पाशशैथिल्ये निष्कृत्यैवं शतं जपेत्। \nएवं पाशवियोगेऽपि ततः शस्त्रात्मजप्तया ।। २४ ।। \nछिन्द्यादस्त्रेण कर्त्तंर्य्या कलाबीजवता यथा।\nओं ह्रीं प्रतिष्ठाकलापाशाय हः फट्।\nविसृज्य वर्त्तुलीकृत्य पाशमस्त्रेण पूर्ववत् ।। २५ ।। \nघृतपूर्णे स्रुवे दत्वा कलास्त्रेणैव होमयेत्। \nअस्त्रेण जुहुयात् पञ्च पाशाङ्कुरनिवृत्तये ।। २६ ।। \nप्रायश्चित्तनिषेधार्थं दद्यादष्टाहुतीस्ततः।\nओं हः अस्त्राय ह्रूं फट्। हृदावाह्य हृषीकेशं कृत्वा पूजनतर्पणे ।। २७।। \nपूर्व्वोक्तविधिना कुर्य्यादधिकारसमर्पणं।\nओं हां रसशुल्कं गृहाण स्वाहा। निःशेषदग्धपाशस्य पशोरस्य हरे त्वया ।। २८ ।। \nन स्थेयं बन्धकत्वेन शिवाज्ञां श्रावयेदिति। \nततो विसृज्य गोविन्दं विद्यात्मानं नियोज्य च ।। २९ ।। \nबाहुमुक्तार्द्धदृश्येन चन्द्रबिम्बेन सन्निभं। \nसंहारमुद्रया स्वस्थं विधायोद्भवमुद्रया ।। ३० ।। \nसूत्रे संयोज्य विन्यस्य तोयबिन्दुं यथा पुरा। \nविसृज्य पितरौ वह्नेः पूजितौ कुसुमादिभिः ।। ३१ ।। \nदद्यात् पूर्णां विधानेन प्रतिष्ठाऽपि विशोधिता ।। ३१ ।। \nइत्यादिमहापुराणे आग्नेये निर्वाणदीक्षायां प्रतिष्ठाकलाशोधनं नाम पञ्चाशीतितितमोऽध्यायः॥"
  }
]
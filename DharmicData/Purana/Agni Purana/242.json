[
  {
    "text": "राम उवाच\nषड्विधन्तु बलं व्यूह्य देवान् प्रार्च्य रिपुं व्रजेत् ।२४२.००१\nमौलं भूतं श्रोणिसुहृद्द्विषदाटविकं बलं  ॥२४२.००१\nपूर्वं पूर्वं गरीयस्तु बलानां व्यसनं तथा  ।२४२.००२\nषडङ्गं मन्त्रकोषाभ्यां पदात्यश्वरथद्विपैः  ॥२४२.००२\nनद्यद्रवनदुर्गेषु यत्र यत्र भयं भवेत् ।२४२.००३\nसेनापतिस्तत्र तत्र गच्छेद्व्यूहीकृतैर्बलैः  ॥२४२.००३\nनायकः पुरतो यायात्प्रवीरपुरुषावृतः  ।२४२.००४\nमध्ये कलत्रं स्वामी च कोषः फल्गु च यद्बलं  ॥२४२.००४\nपार्श्वयोरुभयोरश्वा वाजिनां पार्श्वयो रथाः  ।२४२.००५\nरथानां पार्श्वयोर्नागा नागानां चाटवीबलं  ॥२४२.००५\nपश्चात्सेनापतिः सर्वं पुरस्कृत्य कृती स्वयं  ।२४२.००६\nयायात्सन्नद्धसैन्यौघः खिन्नानाश्वासयञ्च्छनैः  ॥२४२.००६\nयायाद्व्यूहेन महता मकरेण पुरोभये  ।२४२.००७\nश्येनेनोद्धृतपक्षेण सूच्या वा वीरवक्त्रया  ॥२४२.००७\nपश्चाद्भये तु शकटं पार्श्वयोर्वज्रसञ्ज्ञितं(१)  ।२४२.००८\nसर्वतः सर्वतोभद्रं भये व्यूहं प्रकल्पयेत् ॥२४२.००८\nकन्दरे शैलगहने निम्नगावनसङ्कटे  ।२४२.००९\nदीर्घाध्वनि परिश्रान्तं क्षुत्पिपासाहितक्लमं  ॥२४२.००९\nव्याधिदुर्भिक्षमरकपीडितं दस्युविद्रुतं  ।२४२.०१०\nपङ्कांशुजलस्कन्धं व्यस्तं पुञ्जीकृतं पथि  ॥२४२.०१०\nप्रसुप्तं भोजनव्यग्रमभूमिष्ठमसुस्थितं  ।२४२.०११\nचौराग्निभयवित्रस्तं वृष्टिवातसमाहतं  ॥२४२.०११\nइत्यादौ स्वचमूं रक्षेत्प्रसैन्यं च घतयेत् ।२४२.०१२\nविशिष्टो देशकालाभ्यां भिन्नविप्रकृतिर्बली  ॥२४२.०१२\nकुर्यात्प्रकाशयुद्धं हि कूटयुद्धं विपर्यये  ।२४२.०१३\nतेष्ववस्कन्दकालेषु परं हन्यात्समाकुलं  ॥२४२.०१३"
  },
  {
    "text": "टिप्पणी"
  },
  {
    "text": "१ वज्रसङ्कटमिति ख.. , छ.. च"
  },
  {
    "text": "अभूमिष्ठं स्वभूमिष्ठं स्वभूमौ चोपजायतः  ।२४२.०१४\nप्रकृतिप्रग्रहाकृष्टं पाशैर्वनचरादिभिः  ॥२४२.०१४\nहन्यात्प्रवीरपुरुषैर्भङ्गदानापकर्षणैः  ।२४२.०१५\nपुरस्ताद्दर्शनं दत्वा तल्लक्षकृतनिश्चयात् ॥२४२.०१५\nहन्यात्पश्चात्प्रवीरेण बलेनोपेत्य वेगिना  ।२४२.०१६\nपश्चाद्वा सङ्कुलीकृत्य हन्याच्छूरेण पूर्वतः  ॥२४२.०१६\nआभ्यां पार्श्वाभिघातौ तु व्याख्यातौ कूटयोधने  ।२४२.०१७\nपुरस्ताद्विषमे देशे पश्चाद्धन्यात्तु वेगवान्  ॥२४२.०१७\nपुरः पश्चात्तु विषमे एवमेव तु पार्श्वयोः  ।२४२.०१८\nप्रथमं योधयित्वा तु दूष्यामित्राटवीबलौ  ॥२४२.०१८\nश्रान्तं मन्दन्निराक्रन्दं हन्यादश्रान्तवाहनं  ।२४२.०१९\nदूष्यामित्रबलैर्वापि भङ्गन्दत्वा प्रयत्नवान्  ॥२४२.०१९\nजितमित्येव विश्वस्तं हन्यान्मन्त्रव्यपाश्रयः  ।२४२.०२०\nस्कन्धावारपुरग्रामशस्यस्वामिप्रजादिषु  ॥२४२.०२०\nविश्रभ्यन्तं परानीकमप्रमत्तो विनाशयेत् ।२४२.०२१\nअथवा गोग्रहाकृष्टं तल्लक्ष्यं मार्गबन्धनात् ॥२४२.०२१\nअवस्कन्दभयाद्रात्रिपूजागरकृतश्रमः  ।२४२.०२२\nदिवासुप्तं समाहन्यान्निद्राव्याकुलसैनिकं  ॥२४२.०२२\nनिशि विश्रब्धसंसुप्तं नागैर्वा खड्गपाणिभिः  ।२४२.०२३\nप्रयाने पूर्वयायित्वं वनदुर्गप्रवेशनं  ॥२४२.०२३\nअभिन्नानामनीकानां भेदनं भिन्नसङ्ग्रहः  ।२४२.०२४\nविभीषकाद्वारघातं कोषरक्षेभकर्म च  ॥२४२.०२४\nअभिन्नभेदनं मित्रसन्धानं रथकर्म च  ।२४२.०२५\nवनदिङ्मार्गविचये वीवधासारलक्षणं  ॥२४२.०२५\nअनुयानापसरणे शीघ्रकार्योपपादनं  ।२४२.०२६\nदीनानुसरणं घातः कोटीनां जघनस्य च  ॥२४२.०२६\nअश्वकर्माथ पत्तेश्च सर्वदा शस्त्रधारणं  ।२४२.०२७\nशिविरस्य च मार्गादेः शोधनं वस्तिकर्म च  ॥२४२.०२७\nसंस्थूलस्थाणुवल्मीकवृक्षगुल्मापकण्टकं  ।२४२.०२८\nसापसारा पदातीनां भूर्नातिविषमा मता  ॥२४२.०२८\nस्वल्पवृक्षोपला क्षिप्रलङ्घनीयनगा स्थिरा  ।२४२.०२९\nनिःशर्करा विपङ्का च सापसारा च वाजिभूः  ॥२४२.०२९\nनिस्थाणुवृक्षकेदारा रथभूमिरकर्दमा  ।२४२.०३०\nमर्दनीयतरुच्छेद्यव्रततीपङ्कवर्जिता  ॥२४२.०३०\nनिर्झरागम्यशैला(१) च विषमा गजमेदिनी  ।२४२.०३१\nउरस्यादीनि भिन्नानि प्रतिगृह्णन् बलानि हि  ॥२४२.०३१\nप्रतिग्रह इति ख्यातो राजकार्यान्तरक्षमः  ।२४२.०३२\nतेन शून्यस्तु यो व्यूहः स भिन्न इव लक्ष्यते  ॥२४२.०३२\nजयार्थी न च युद्ध्येत मतिमानप्रतिग्रहः  ।२४२.०३३\nयत्र राजा तत्र कोषः कोषाधीना हि राजता  ॥२४२.०३३\nयोधेभ्यस्तु ततो दद्यात्किञ्चिद्दातुं(२) न युज्यते  ।२४२.०३४\nद्रव्यलक्षं राजघाते तदर्धं तत्सुतार्दने  ॥२४२.०३४\nसेनापतिबधे तद्वद्दद्याद्धस्त्यादिमर्दने  ।२४२.०३५\nअथवा खलु युध्येरन् प्रत्यश्वरथदन्तिनः  ॥२४२.०३५"
  },
  {
    "text": "टिप्पणी"
  },
  {
    "text": "१ निःशर्करा गम्यशैलेति ज.."
  },
  {
    "text": "२ किं हि दातुमिति घ.. , ञ.. च"
  },
  {
    "text": "यथा भवेदसंबाधो व्यायामविनिवर्तने  ।२४२.०३६\nअसङ्करेण युद्धेरन् सङ्करः सङ्कुलावहः  ॥२४२.०३६\nमहासङ्कुलयुद्धेषु संश्रयेरन्मतङ्गजं  ।२४२.०३७\nअश्वस्य प्रतियोद्धारो भवेयुः पुरुषास्त्रयः  ॥२४२.०३७\nइति कल्प्यास्त्रयश्चाश्वा विधेयाः कुञ्जरस्य तु  ।२४२.०३८\nपादगोपा भवेयुश्च पुरुषा दश पञ्च च  ॥२४२.०३८\nविधानमिति नागस्य विहितं स्यन्दनस्य च  ।२४२.०३९\nअनीकमिति विज्ञेयमिति कल्प्या नव द्विपाः  ॥२४२.०३९\nतथानीकस्य रन्ध्रन्तु पञ्चधा च प्रचक्षते  ।२४२.०४०\nइत्यनीकविभगेन स्थापयेद्व्यूहसम्पदः  ॥२४२.०४०\nउरस्यकक्षपक्षांस्तु कल्प्यानेतान् प्रचक्षते  ।२४२.०४१\nउरःकक्षौ च पक्षौ च मध्यं पृष्ठं प्रतिग्रहः  ॥२४२.०४१\nकोटी च व्यूहशास्त्रज्ञैः सप्ताङ्गो व्यूह उच्यते  ।२४२.०४२\nउरस्यकक्षपक्षास्तु व्यूहोऽयं सप्रतिग्रहः  ॥२४२.०४२\nगुरोरेष च शुक्रस्य कक्षाभ्यां परिवर्जितः  ।२४२.०४३\nतिष्ठेयुः सेनापतयः प्रवीरैः पुरुषैर्वृताः  ॥२४२.०४३\nअभेदेन च युध्येरन् रक्षेयुश्च परस्परं  ।२४२.०४४\nमध्यव्यूहे फल्गु सैन्यं युद्धवस्तु जघन्यतः  ॥२४२.०४४\nयुद्धं हि नायकप्राणं हन्यते तदनायकं  ।२४२.०४५\nउरसि स्थापयेन्नागान् प्रचण्डान् कक्षयो रथान्  ॥२४२.०४५\nहयांश्च पक्षयोर्व्यूहो मध्यभेदी प्रकीर्तितः  ।२४२.०४६\nमध्यदेशे हयानीकं रथानीकञ्च कक्षयोः  ॥२४२.०४६\nपक्षयोश्च गजानीकं व्यूहोन्तर्भेद्ययं स्मृतः  ।२४२.०४७\nरथस्थाने हयान् दद्यात्पदातींश्च हयश्राये  ॥२४२.०४७\nरथाभावे तु द्विरदान् व्यूहे सर्वत्र दापयेत् ।२४२.०४८\nयदि स्याद्दण्डबाहुल्यमाबाधः सम्प्रकीर्तितः  ॥२४२.०४८\nमण्डलांसंहतो भोगो दण्डास्ते बहुधा शृणु  ।२४२.०४९\nतिर्यग्वृत्तिस्तु दण्डः स्याद्भोगोऽन्यावृत्तिरेव च  ॥२४२.०४९\nमण्डलः सर्वतोवृत्तिः पृथग्वृत्तिरसंहतः  ।२४२.०५०\nप्रदरो दृढकोऽसह्यः चापो वै कुक्षिरेव च  ॥२४२.०५०\nप्रतिष्ठः सुप्रतिष्ठश्च श्येनो विजयसञ्जयौ  ।२४२.०५१\nविशालो विजयः शूची स्थूणाकर्णचमूमुखौ  ॥२४२.०५१\nसर्पास्यो वलयश्चैव दण्ड दण्डभेदाश्च दुर्जयाः  ।२४२.०५२\nअतिक्रान्तः प्रतिक्रान्तः कक्षाभ्याञ्चैकक्षपक्षतः  ॥२४२.०५२\nअतिक्रान्तस्तु पक्षाभ्यां त्रयोऽन्ये तद्विपर्यये  ।२४२.०५३\nपक्षोरस्यैरतिक्रान्तः प्रतिष्ठोऽन्यो विपर्ययः  ॥२४२.०५३\nस्थूणापक्षो धनुःपक्षो द्विस्थूणो दण्ड ऊर्ध्वगः  ।२४२.०५४\nद्विगुणोन्तस्त्वतिक्रान्तपक्षोऽन्यस्य विपर्ययः  ॥२४२.०५४\nद्विचतुर्दण्ड इत्येते ज्ञेया लक्षणतः क्रमात् ।२४२.०५५\nगोमूत्रिकाहिसञ्चारीशकटो मकरस्तथा  ॥२४२.०५५\nभोगभेदाः समाख्यातास्तथा परिप्लवङ्गकः  ।२४२.०५६\nदण्डपक्षौ युगारस्यः शकटस्तद्विपर्यये  ॥२४२.०५६\nमकरो व्यतिकीर्णश्च शेषः कुञ्जरराजिभिः  ।२४२.०५७\nमण्डलव्यूहभेदौ तु सर्वतोभद्रदुर्जयौ  ॥२४२.०५७\nअष्टानीको द्वितीयस्तु प्रथमः सर्वतोमुखः  ।२४२.०५८\nअर्धचन्द्रक ऊर्ध्वाङ्गो वज्रभेदास्तु संहतेः  ॥२४२.०५८\nतथा कर्कटशृङ्गी च काकपादौ च गोधिका  ।२४२.०५९\nत्रिचतुःसैन्यानां ज्ञेया आकारभेदतः  ॥२४२.०५९\nदण्डस्य स्युः सप्तदश व्यूहा द्वौ मण्डलस्य च  ।२४२.०६०\nअसङ्घातस्य षट्पञ्च भोगस्यैव तु सङ्गरे  ॥२४२.०६०\nपक्षादीनामथैकेन हत्वा शेषैः परिक्षिपेत् ।२४२.०६१\nउरसा वा समाहत्य कोटिभ्यां परिवेष्टयेत्(१)  ॥२४२.०६१\nपरे कोटी समाक्रम्य पक्षाभ्यामप्रतिग्रहात् ।२४२.०६२\nकोटिभ्याञ्जघनं हन्यादुरसा च प्रपीडयेत् ॥२४२.०६२\nयतः फल्गु यतो भिन्नं यतश्चान्यैरधिष्ठितं  ।२४२.०६३\nततश्चारिबलं हन्यादात्मनश्चोपवृंहयेत् ॥२४२.०६३\nसारं द्विगुणसारेण फल्गुसारेण पीडयेत् ।२४२.०६४\nसंहतञ्च गजानीकैः प्रचण्डैर्दारयेद्बलं  ॥२४२.०६४\nस्यात्कक्षपक्षोरस्यश्च वर्तमानस्तु दण्डकः  ।२४२.०६५\nतत्र प्रयोगो डण्डस्य स्थानन्तुर्येण दर्शयेत् ॥२४२.०६५\nस्याद्दण्डसमपक्षाभ्यामतिक्रान्तो दृढः स्मृतः  ।२४२.०६६\nभवेत्स पक्षकक्षाभ्यामतिक्रान्तः प्रदारकः  ॥२४२.०६६\nकक्षाभ्याञ्च प्रतिक्रान्तव्यूहोऽसह्यः स्मृतो यथा  ।२४२.०६७\nकक्षपक्षावधः स्थप्योरस्यैः कान्तश्च खातकः  ॥२४२.०६७\nद्वौ दण्डौ बलयः प्रोक्तो कान्तश्च खातकः  ।२४२.०६८\nदुर्जयश्चतुर्वलयः शत्रोर्बलविमर्दनः  ॥२४२.०६८\nकक्षपक्षौरस्यैर्भोगो विषयं परिवर्तयन्  ।२४२.०६९"
  },
  {
    "text": "टिप्पणी"
  },
  {
    "text": "१ कोटिभ्यां परिकल्पयेदिति घ.. , ञ.. च"
  },
  {
    "text": "सर्पचारी गोमूत्रिका शर्कटः शकटाकृतिः  ॥२४२.०६९\nविपर्ययोऽमरः प्रोक्तः सर्वशत्रुविमर्दकः  ।२४२.०७०\nस्यात्कक्षपक्षोरस्यानामेकीभावस्तु मण्डलः  ॥२४२.०७०\nचक्रपद्मादयो भेदा मण्डलस्य प्रभेदकाः  ।२४२.०७१\nएवञ्च सर्वतोभद्रो वज्राक्षवरकाकवत् ॥२४२.०७१\nअर्धचन्द्रश्च शृङ्गाटो ह्यचलो नामरूपतः(१)  ।२४२.०७२\nव्यूहा यथासुखं कर्याः शत्रूणां बलवारणाः  ॥२४२.०७२\nअग्निरुवाच\nरामस्तु रावणं हत्वा अयोध्यां प्राप्तवान् द्विज  ।२४२.०७३\nरामोक्तनीत्येन्द्रजितं हतवांल्लक्ष्मणः पुरा  ॥२४२.०७३\n\nइत्याग्नेये महापुराणे रामोक्तराजनीतिर्नाम एकचत्वारिंशदधिकद्विशततमोऽध्यायः ॥"
  },
  {
    "text": "टिप्पणी"
  },
  {
    "text": "१ अस्मल्लब्धपुस्तकनां मध्ये क.. ज.. चिह्नितपुस्त्रकद्वये दण्डादिकतिपयव्यूहानां बिन्दुविन्यासैस्तत्तन्नामसमीपे आकृतयः प्रदर्शिताः , परन्तु ता अशुद्धा । ता यथा,दण्डव्यूहस्य ??? । प्रदारकस्य ??? । दृढव्यूहस्य ??? । असह्यव्यूहस्य ??? । खातकव्यूहस्य ??? । वलयव्यूहस्य ??? । दुर्जयव्यूहस्य ??? । भोगव्यूहस्य ??? । गोमूत्रिकाव्यूहस्य ??? । शकटव्यूहस्य ??? । अमरव्यूहस्य ??? । सर्वतोभद्रव्यूहस्य ???॥"
  }
]
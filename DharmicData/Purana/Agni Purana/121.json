[
  {
    "text": "अग्निपुराणम्\nवेदव्यासः"
  },
  {
    "text": "अथैकविंशाधिकशततमोऽध्यायः"
  },
  {
    "text": "ज्योतिःशास्त्रं"
  },
  {
    "text": "अग्निरुवाच\nज्योतिःशास्त्रं प्रवक्ष्यामि शुभाशुभविवेकदं  ।०१\nचातुर्लक्षस्य सारं यत्तज्ज्ञात्वा सर्वविद्भवेत् ॥०१\nषडष्टके(३)[१] विवाहो न न च द्विद्वादशे स्त्रियाः  ।०२\nन त्रिकोणे ह्यथ प्रीतिः(४)[२] शेषे च समसप्तके  ॥०२\nद्विद्वादशे त्रिकोणे च मैत्रीक्षेत्रपयोर्यदि  ।०३\nभवेदेकाधिपत्यञ्च ताराप्रीतिरथापि वा  ॥०३\nतथापि कार्यः संयोगो न तु षट्काष्टके पुनः  ।०४\nजीवे भृगौ चास्तमिते म्रियते च पुमान् स्त्रिया  ॥०४\nगुरुक्षेत्रगते सूर्ये सूर्यक्षेत्रगते गुरौ  ।०५\nविवाहं न प्रशंसन्ति कन्यावैधव्यकृद्भवेत् ॥०५\nअतिचारे त्रिपक्षं स्याद्वक्रे मासचतुष्टयं  ।०६\nव्रतोद्वाहौ न कुर्वीत गुरोर्वक्रातिचारयोः  ॥०६\nचैत्रे पौषे न रिक्तासु हरौ सुप्ते कुजे रवौ  ।०७\nचन्द्रक्षये चाशुभं स्यात्सन्ध्याकालः शुभावहः  ॥०७\nरोहिणी चोत्तरा मूलं स्वाती हस्तोऽथ रेवती  ।०८\nतुले न मिथुने शस्तो विवाहः परिकीर्तितः  ॥०८\nविवाहे कर्णबेधे च व्रते पुंसवने तथा  ।०९\nप्राशने चाद्यचूडायां बिद्धर्क्षञ्च विवर्जयेत्(१)[३]  ॥०९\nश्रवणे मूलपुष्ये च सूर्यमङ्गलजीवके  ।१०\nकुम्भे सिंहे च मिथुने कर्म पुंसवनं स्मृतं  ॥१०\nहस्ते मूले मृगे पौष्णे बुधे शुक्रे च निष्कृतिः  ।११\nअर्केन्दुजीवभृगुजे मूले ताम्बूलभक्षणं  ॥११\nअन्नस्य प्राशनं शुक्रे जीवे मृगे च मौनके(२)[४]  ।१२\nहस्तादिपञ्चके पुष्पे कृत्तिकादित्रये तथा  ॥१२\nअश्विन्यामथ रेवत्यां नवान्नफलभक्षणं  ।१३\nपुष्पा हस्ता तथा ज्येष्ठा रोहिणी श्रवणाश्विनौ  ॥१३\nस्वातिसौम्ये च भैषज्यं कुर्यादन्यत्र वर्जयेत् ।१४\nपूर्वात्रयं(१)[५] मघा याम्यं पावनं(२)[६] श्रवणत्रयं  ॥१४\nभौमादित्यशनेर्वारे स्नातव्यं रोगमुक्तितः  ।१५\nपार्थिवे चाष्टह्रींकारं मध्ये नाम च दिक्षु च  ॥१५\nह्रीं पुटं पार्थिवे दिक्षु ह्रीं विदिक्षु लिखेद्वसून्  ।१६\nगोरोचनाकुङ्कुमेन भूर्जे वस्त्रे गले धृतं  ॥१६\nशत्रवो वशमायान्ति मन्त्रेणानेन निश्चितं  ।१७\nश्रीं ह्रीं सम्पुटं नाम श्रीं ह्रीं पत्राष्टके क्रमात् ॥१७\nगोरोचनाकुङ्कुमेन भुर्जेऽथ सुभगावृते  ।१८\nगोमध्यवागमः पत्रे हरिद्राया रसेन च  ॥१८\nशिलापट्टेऽरीन् स्तम्भयति भूमावधोमुखीकृटं  ।१९\nओं हूं सः(३)[७] सम्पुटन्नाम ओं हूं सः(४)[८] पत्राष्टके क्रमात् ॥१९\nगोरोचनाकुङ्कुमेन भूर्जे मृत्युनिवारणं  ।२०\nएकपञ्चनवप्रीत्यै(५)[९] द्विषत्द्वादशयोगकाः  ॥२०\nत्रिसप्तैकादशे लाभो वेदाष्टद्वादशे रिपुः  ।२१\nतनुर्धनञ्च सहजः सुहृत्सुतो रिपुस्तथा  ॥२१\nजाया निधनधर्मौ च कर्मायव्ययकं क्रमात् ।२२\nस्फुटं मेषादिलग्नेषु नवताराबलं वदेत् ॥२२\nजन्म सम्पद्विपत्क्षेमं प्रत्यरिः साधकः क्रमात् ।२३\nनिधनं मित्रप्रममित्रं ताराबलं विदुः  ॥२३\nधारे ज्ञगुरुशुक्राणां सूर्याचन्द्रमसोस्तथा  ।२४\nमाघादिमसाषट्के तु क्षीरमाद्यं प्रशस्यते  ॥२४\nकर्णबेधो बुधे जीवे पुष्ये श्रवणचित्रयोः  ।२५\nपञ्चमेऽब्दे चाध्ययनं षष्ठीं प्रतिपदन्त्यजेत् ॥२५\nरिक्तां पञ्चदशीं भौमं प्रार्च्य वाणीं हरिं श्रियं  ।२६\nमाघादिमासषत्के तु(१)[१०] मखलाबन्धनं शुभं  ॥२६\nचूडाकरणकाद्यञ्च श्रवणादौ न शस्यते  ।२७\nअस्तं याते गुरो शुक्रे क्षीणे च शशलाञ्छने  ॥२७\nउपनीतस्य विप्रस्य मृत्युं जाड्यं विनिर्दिशेत् ।२८\nक्षौरर्क्षे शुभवारे च समावर्तनमिष्यते  ॥२८\nशुभक्षेत्रे विलग्नेषु शुभयुक्तेक्षितेषु च  ।२९\nअश्विनीमघाचित्रासु स्वातीयाम्योत्तरासु च  ॥२९\nपुनर्वसौ तथा पुष्ये धनुर्वेदः प्रशस्यते  ।३०\nभरण्यार्द्रा मघाश्लेषा वह्निभगर्क्षयोस्तथा  ॥३०\nजिजीविषुर्न कुर्वीत वस्त्रप्रावरणं नरः  ।३१\nगुरौ शुक्रे बुधे वस्त्रं विवाहादौ न भादिकं  ॥३१\nरेवत्यश्विधनिष्ठासु हस्तादिषु च पञ्चसु  ।३२\nशङ्खविद्रुमरत्नानां परिधानं प्रशस्यते  ॥३२\nयाम्यसर्पधनिष्ठासु(१)[११] त्रिषु पूर्वेषु वारुणे(२)[१२]  ।३३\nक्रीतं हानिकरं द्रव्यं विक्रीतं लाभकृद्भवेत् ॥३३\nअश्विनीस्वातिचित्रासु रेवत्यां वारुणे हरौ  ।३४\nक्रीतं लाभकरं द्रवयं विक्रीतं हानिकृद्भवेत् ॥३४\nभरणी त्रीणि पूर्वाणि आर्द्राश्लेषा मघानिलाः  ।३५\nवह्निज्येष्टाविशाखासु स्वामिनो नोपतिष्ठते  ॥३५\nद्रव्यं दत्तं प्रयुक्तं वा यत्र निक्षिप्यते धनं  ।३६\nउत्तरे श्रवणे शाक्रे कुर्याद्राजाभिषेचनं  ॥३६\nचैत्रं ज्येष्ठं तथा भाद्रमाश्विनं पौषमेव च  ।३७\nमाघं चैव परित्यज्य शेषमासे गृहं शुभं  ॥३७\nअश्विनी रोहिणी मूलमुत्तरात्रयमैन्दवं  ।३८\nस्वाती हस्तानुराधा च गृहारम्भे प्रशस्यते  ॥३८\nआदित्यभौमवर्जन्तु वापीप्रासादके तथा  ।३९\nसिंहराशिगते जीवे गुर्वादित्ये मलिम्लुचे  ॥३९\nबाले वृद्धेऽस्तगे शुक्रे गृहकर्म विवर्जयेत् ।४०\nअग्निदाहो भयं रोगो राजपीडा धनक्षतिः  ॥४०\nसङ्ग्रहे तृणकाष्ठानां कृते श्रवणपञ्चके  ।४१\nगृहप्रवेशनं कुर्याद्धनिष्ठोत्तरवारुणे  ॥४१\nनौकाया घटने द्वित्रिपञ्चसप्तत्रयोदशी  ।४२\nनृपदर्शी धनिष्ठासु हस्तापौष्णाश्विनीषु च  ॥४२\nपूर्वात्रयन्धनिष्ठार्द्रा वह्निः सौम्यविशाखयोः  ।४३\nअश्लेषा चाश्विनी चैव यात्रासिद्धिस्तु सम्पदा(१)[१३]  ॥४३\nत्रिषूत्तरेषु रोहिण्यां सिनीबाली चतुर्दशी  ।४४\nश्रवणा चैव हस्ता च चित्रा च वैष्णवी तथा  ॥४४\nगोष्ठयात्रां न कुर्वीत प्रवेशं नैव कारयेत् ।४५\nअनिलोत्तररोहिण्यां मृगमूलपुनर्वसौ  ॥४५\nपुष्यश्रवणहस्तेषु कृषिकर्म समाचरेत्(२)[१४]  ।४६\nपुनर्वसूत्तरास्वातीभगमूलेन्द्रवारुणे(३)[१५]  ॥४६\nगुरोः शुक्रस्य वारे वा वारे च(४)[१६] सोमभास्वतोः  ।४७\nवृषलग्ने च कर्तव्यङ्कन्यायां मिथुने तथा  ॥४७\nद्विपञ्च(५)[१७] दशमी सप्त तृतीया च त्रयोदशी  ।४८\nरेवतीरोहिणीन्द्राग्निहस्तमैत्रोत्तरेषु(६)[१८] च  ॥४८\nमन्दारवर्जं वीजानि वापयेत्सम्पदर्थ्यपि(७)[१९]  ।४९\nरेवतीहस्तमूलेषु श्रवणे भगमैत्रयोः  ॥४९\nपितृदैवे तथा सौम्ये धान्यच्छेदं मृगोदये  ।५०\nहस्तचित्रादितिस्वातौ रेवत्यां श्रवणत्रये  ॥५०\nस्थिरे लग्ने(८)[२०] गुरोर्वारे अथ(९)[२१] भार्गवसौम्ययोः  ।५१\nयाम्यादितिमघाज्येष्ठासूतरेषु प्रवेशयेत् ॥५१\nओं धनदाय(१)[२२] सर्वधनेशाय देहि मे धनं स्वाहा(२)[२३] । \nओं नवे वर्षे इलादेवि लोकसंवर्धनि कामरूपिणि देहि मे धनं स्वाहा ॥\nपत्रस्थं लिखितं धान्यराशिस्थं धान्यवर्धनं  ।५२\nत्रिपूर्वासु विशाखायां धनिष्ठावारुणेऽपि च  ॥५२\nएतेषु षट्सु विज्ञेयं धान्यनिष्क्रमणं बुधैः  ।५३\nदेवतारामवाप्यादिप्रतिष्ठोदङ्मुखे रवौ  ॥५३\nमिथुनस्थे रवौ दर्शाद्यादि स्याद्द्वादशी तिथिः  ।५४\nसदा तत्रैव कर्तव्यं शयनं चक्रपाणिनः  ॥५४\nसिंहतौलिङ्गते(३)[२४] चार्के दर्शाद्यद्वादशीद्वयं  ।५५\nआदाविन्द्रसमुप्त्यानं प्रबोधश्च हरेः क्रमात् ॥५५\nतथा कन्यागते भानौ(४)[२५] दुर्गोप्त्याने तथाष्टमी  ।५६\nत्रिपादेषु च ऋक्षेषु यदा भद्रा तिथिर्भवेत् ॥५६\nभौमादित्यशनैश्चारि विज्ञेयं तत्त्रिपुष्करं  ।५७\nसर्वकर्मण्युपादेया विशुद्धिश्चन्द्रतरयोः(५)[२६]  ॥५७\nजन्माश्रितस्त्रिषष्ठश्च सप्तमो दशमस्तथा  ।५८\nएकादशः शशी येषान्तेषामेव शुभं वदेत् ॥५८\nशुक्लपक्षे द्वीतीयश्च पञ्चमो नवमः शुभः  ।५९\nमित्रातिमित्रसाधकसपत्क्षेमादितारकाः  ॥५९\nजन्मना मृत्युमाप्नोति विपदा धनसङ्क्षयं  ।६०\nप्रत्यरौ मरणं विद्यान्निधने याति पञ्चतां  ॥६०\nकृष्णाष्टमीदिनादूर्ध्वं यावच्छुक्लाष्टमीदिनं(१)[२७]  ।६१\nतावत्कालं शशी क्षीणः पूर्णस्तत्रोपरि स्मृतः  ॥६१\nवृषे च मिथुने भानौ जीवे चन्द्रेन्द्रदैवते(२)[२८]  ।६२\nपौर्णमासी गुरोर्वारे महाज्येष्ठी प्रकीर्तिता  ॥६२\nऐन्द्रे गुरुः शशी चैव प्राजापत्ये रविस्तथा  ।६३\nपूर्णिमा ज्येष्ठमासस्य महाज्यैष्ठी प्रकीर्तिता  ॥६३\nस्वात्यन्तरे यन्त्रनिष्ठे शक्रस्योत्थापयेद्ध्वजं  ।६४\nहर्यृक्षपादे(३)[२९] चाश्विन्यां सप्ताहान्ते विसर्जयेत् ॥६४\nसर्वं हेमसमन्दानं सर्वे ब्रह्मसमा द्विजाः  ।६५\nसर्वं गङ्गासमन्तोयं राहुग्रस्ते दिवाकरे  ॥६५\nध्वाङ्क्षी महोदरी घोरा मन्दा मन्दाकिनी द्विजाः(४)[३०]  ।६६\nराक्षसी च क्रमेणार्कात्सङ्क्रान्तिर्नामभिः स्मृता  ॥६६\nबालवे कौलवे नागे तैतिले करणे यदि  ।६७\nउत्तिष्ठन् सङ्क्रमत्यर्क्रस्तदा लोकः(५)[३१] सुखी भवेत् ॥६७\nगरे ववे वणिग्विष्टौ किन्तुघ्ने शकुनौ व्रजेत् ।६८\nराज्ञो दोषेण लोकोऽयम्पीड्यते सम्पदा समं  ॥६८\nचतुष्पाद्विष्टिवाणिज्ये शयितः सङ्क्रमेद्रविः  ।६९\nदुर्भिक्षं राजसङ्ग्रामो दम्पत्योः संशयो भवेत् ॥६९\nआधाने जन्मनक्षत्रे व्याधौ क्लेशादिकं भवेत् ।७०\nकृत्तिकायान्नवदिनन्त्रिरात्रं रोहिणीषु च  ॥७०\nमृगशिरःपञ्चरात्रं आर्द्रासु(१)[३२] प्राणनाशनं  ।७१\nपुनर्वसौ च पुष्ये च सप्तरात्रं विधीयते  ॥७१\nनवरात्रं तथाश्लेषा श्मशानान्तं मघासु च  ।७२\nद्वौ मासौ पूर्वफाल्गुन्यामुत्तरासु त्रिपञ्चकम्(२)[३३]  ॥७२\nहस्ते तु दृश्यते चित्रा अर्धमासन्तु पीडनम्  ।७३\nमासद्वयन्तथा स्वातिर्विशाखा विंशतिर्दिनं  ॥७३\nमैत्रे चैव दशाहानि ज्येष्ठास्वेवार्धमासकम्  ।७४\nमूले न जायते मोक्षः पूर्वाषाढा त्रिपञ्चकम्(३)[३४]  ॥७४\nउत्तरा दिनविंशत्या द्वौ मासौ श्रवणेन च  ।७५\nधनिष्ठा चार्धमासञ्च वारुणे च दशाहकम्  ॥७५\nन च भाद्रपदे मोक्ष उत्तरासु त्रिपञ्चकम्  ।७६\nरेवती दशरात्रञ्च अहोरात्रन्तथाश्विनी  ॥७६\nभरण्यां प्राणहानिः स्याद्गायत्रीहोमतः शुभं  ।७७\nपञ्चधान्यतिलाज्याद्यैर्धेनुदानन्द्विजे शमं  ॥७७\nदशा सूर्यस्य षष्ठाब्दा इन्दोः पञ्चदशैव तु  ।७८\nअष्टौ वर्षाणि भौमस्य दशसप्तदशा बुधे  ॥७८\nदशाब्दानि दशा पङ्गोरूनविंशद्गुरोर्दृशा  ।७६\nराहोर्द्वादशवर्षाणि भार्गवस्यैकविंशतिः  ॥७६\n\nइत्याग्नेये महापुराणे ज्योतिःशस्त्रसारो नाम एकविंशत्यधिकशततमोऽध्यायः ॥"
  }
]
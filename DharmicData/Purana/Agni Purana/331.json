[
  {
    "text": "अग्निरुवाच\nचतुःशतमुत्कृतिः स्यादुकृतेश्चतुरस्त्यजेत् ।\nअभिसंव्या प्रत्यकृतिस्तानि छन्दांसि वै पृथक् ।। ३३१.१ ।।\n\nकृतिश्चातिधृतिवृत्ती अत्यष्टिष्चाष्टिरित्यतः ।\nअतिशर्क्करी शक्करीति अतिजगती जगत्यपि ।। ३३१.२ ।।\n\nछन्दोऽत्र लौकिकंस्याच्च आर्षमात्रैष्टुभात् स्मृतम् ।\nत्रिष्टुप्पङ्‌क्तिवृहती अनुष्टुवुष्णिगी रितम् ।। ३३१.३ ।।\n\nगायत्री स्यात् सुप्रतिष्ठा प्रतिष्ठा मध्यया सह ।\nअत्युक्तात्युक्त आदिश्च एकैकाक्षरवर्जितम् ।। ३३१.४ ।।\n\nचतुर्भागो भवेत् पादो गण्च्छन्दः प्रदर्श्यते ।\nतावन्तः समुद्रा गणा ह्यादिमध्यान्तसर्वगाः ।। ३३१.५ ।।\n\nचतुर्णः पञ्च च गणा आर्य्यालक्षणमुच्यते ।\nस्वरार्द्धञ्चार्य्यार्द्धं स्यादार्य्यांयां विषमेनजः ।। ३३१.६ ।।\n\nषष्ठो जो नलपूर्वा स्याद्‌द्वितीयादिपदं नले ।\nसप्तमेऽन्ते प्रथमा च द्वितीये पञ्चमे नले ।। ३३१.७ ।।\n\nअर्द्धे पदं प्रथमादि षष्ठ एको लघुर्भवेत् ।\nत्रिषु गणेषु पादः स्यादार्य्या पञ्चार्द्धके स्मृता ।। ३३१.८ ।।\n\nविपुलान्याथ चपला गुरुमध्यागतौ च जौ ।\nद्वितीयचतुर्थौ पूर्वे च चपला मुखपुर्विका ।। ३३१.९ ।।\n\nद्वितीथे जघनपूर्व्वा चपलार्य्या प्रकीर्त्तिता ।\nउभयोर्महाचपला गीतवाद्यार्द्धतुल्यका ।। ३३१.१० ।।\n\nअन्त्येनार्द्धेनोपगीतिरुद्‌गीतिश्चोत्क्रमात् स्मृता ।\nअर्द्धे रक्षगणा आर्य्या गीतच्छन्दोऽथ मात्रया ।। ३३१.११ ।।\n\nवैतालीयं द्विस्वरा स्यादयुष्पादे समे नलः ।\nवसवोऽन्ते वनगाश्च गोपुच्छन्दशकं भवेत् ।। ३३१.१२ ।।\n\nभगणआन्ता पाटलिका शेषे परे च पूर्ववत् ।\nसाकं षड्वा मिश्रायुक् प्राच्यवृत्तिः प्रदर्श्यते ।। ३३१.१३ ।।\n\nपञ्चमेन पूर्वसाकं तृतीयेन सहस्रयुक् ।\nउदीच्यवृत्तिर्वाच्यां स्याद् युगपच्च प्रवर्त्तकं ।। ३३१.१४ ।।\n\nअयुक्चारुहासिनी स्याद्‌युगपच्चान्तिका भवेत् ।। ३३१.१५ ।।\n\nसप्तार्च्चिर्वसवश्चैव मात्रासमकमीरितम् ।\nभवेन्नलवमौ लश्च द्वादशो वा नवासिका ।। ३३१.१६ ।।\n\nविश्वोकः पञ्चमाष्टौ मो चित्र लवमकश्चलः ।\nपरयुक्तेनोपचित्रा पादाकुलकमित्यतः ।। ३३१. १७ ।।\n\nगीतार्य्या लोपश्चेत् सौम्या लः पूर्वः ज्योतिरीरिता ।\nस्याच्छिखा विपर्य्यास्तार्द्धा तूलिका समुदाहृता ।। ३३१.१८ ।।\n\nएकोनत्रिंशदन्ते गः स्याज्ज्ञेजनसमावला ।\nगु इत्येकगुरुं संख्यावर्णाद्दशविपर्य्ययात् ।। ३३१.१९ ।।\n\nइत्यादिमहापुराणे आग्नेये छन्दोजातिनिरूपणं नामैकत्रिंशदधिकत्रिशततमोऽध्यायः ।।"
  }
]
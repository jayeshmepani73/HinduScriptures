[
  {
    "text": "अग्निरुवाच\nहरिवंशम्प्रवक्षयामि विष्णुनाभ्यम्बुजादजः । \nब्रह्मणोत्रिस्ततः सोमः सोमाज्जातः पुरूरवाः ।। १ ।।\n\nतस्मादायुरभूत्तस्मान्नहुषोऽतो ययातिकः। \nयदुञ्च तुर्वसुन्तस्माद्देवयानी व्यजायत ।। २ ।।\n\nद्रुह्यञ्चानुञ्च पूरुञ्च शर्म्मिष्ठा वार्षपर्वणी। \nयदोः कुले यादवाश्च वसुदेवस्तदुत्तमः ।। ३ ।।\n\nभूवो भारावतारार्थं देवक्यां वसुदेवतः।\nहिरण्यकशिपोः पुत्राः षड्‌गर्भा योगनिद्रया ।। ४ ।।\n\nविष्णुप्रयुक्तया नीता देवकीजठरं पुरा । \nअभूच्च सप्तमो गर्भो देवक्या जठराद् बलः ।। ५ ।।\n\nसङ्‌क्रामितोऽभूद्रोहिण्यां रौहिणेयस्ततो इरिः । \nकृष्णाष्टम्याञ्च नभसि अर्द्धरात्रे चतुर्भुजः ।। ६ ।।\n\nदेवक्या वसुदेवेन स्तुतो बालो द्विबाहुकः । \nवसुदेवः कंसभयाद्यसोदाशयनेऽनयत् ।। ७ ।।\n\nयशोदावालिकां गृह्य देवकीशयनेऽनयत् । \nकंसो बालध्वनिं श्रुत्वा ताञ्चिक्षएप शिलातले ।। ८ ।।\n\nवारीतोपि स देवक्या मृत्युर्गर्भोष्टमो मम। \nश्रुत्वाऽशरीणीं वाचं मत्तो गर्भास्तु मारिताः ।। ९ ।।\n\nसमर्पितास्तु देवक्या विवाहसमयेरिताः। \nसा क्षिप्ता बालिका कंसमाकशस्थाब्रवीदिदम् ।। १० ।।\n\nकिं मया क्षिप्ताया कंस जातो यस्त्वां वधिष्यति। \nसर्वस्वभूतो देवानां भूभारहरणाय सः ।। ११ ।।\n\nइत्युक्त्वा सा च सुम्भादीन् हत्वेन्द्रेण च संस्तुता। \nआर्या दुर्गा वेदगर्भा अम्बिका भद्रकाल्यपि ।। १२ ।।\n\nभद्रा क्षोम्या क्षेमकरी नैकबाहुर्नमामि ताम्। \nत्रिसन्ध्यं यः पठेन्नाम सर्वान् कामानवाप्नुयात् ।। १३ ।।\n\nकंसोपि पूतनादींश्च प्रैषयद् बालनाशने। \nयशोदापतिनन्दाय वसुदेवेन चार्पितौ ।। १४ ।।\n\nरक्षणाय च संसादेर्भीतेनैव हि गोकुले। \nरामकृष्णौ चेरतुस्तौ गोभिर्गोपालकैः सह ।। १५ ।।\n\nसर्वस्य जगतः पालौ गोपालौ तौ बभूवतुः। \nकृष्णश्चोलूखले बद्धो दाम्ना व्यग्रयशोदया ।। १६ ।।\n\nयमलार्जुनमध्येऽगाद् भग्नौ च यमलार्जुनौ। \nपरिवृत्तश्च शकटः पादक्षेपात् स्तनार्थिना ।। १७ ।।\n\nपूतना स्तनपानेन सा हता हन्तुमुद्यता। \nवृन्दावनगतः कृष्णः कालियं यमुनाह्रदात् ।। १८ ।।\n\nजित्वा निः सार्य चाब्धिस्थञ्चकार बलसंस्तुतः। \nक्षेमं तालवनं चक्रे हत्वा धेनुकगर्द्दभम् ।। १९ ।।\n\nअरिष्टवृषभं हत्वा केशिनं हयरूपिणम्। \nशक्रोत्सवं परित्यज्य कारितो गोत्रयज्ञकः ।। २० ।।\n\nपर्वतं घारयित्वा च शक्राद् वृप्टिर्निवारिता। \nनमस्कृतो महेन्द्रेण गोविन्दोऽथार्जुनोर्पितः ।। २१ ।।\n\nइन्द्रोत्सवस्तु तुष्टेन भूयः कृष्णेन कारितः। \nरथस्थो मथुराञ्चागात् कंसोक्ताक्रूरसंस्तुतः ।। २२ ।।\n\nगोपीभिरनुरक्ताबिः क्रीडिताभिर्निरीक्षितः। \nरजकं चाप्रयच्छन्तं इत्वा वस्त्राणि चाग्रहीत् ।। २३ ।।\n\nसह रामेण मालाभृन्मालाकारे वरन्ददौ। \nदत्तानुलेपनां कुब्जामृजुं चक्रेऽहनद् गजम् ।। २४ ।।\n\nमत्तं कुवलयापीडं द्वारि रङ्गं प्रविश्य च। \nकंसादीनां पश्यतां च मञ्चस्थानां नियुद्धकम् ।। २५ ।।\n\nचक्रे चारणूरमल्लेन मुष्टिकेन बलोऽकरोत्। \nचाणूरमुष्टिकौ ताभ्यां हतौ मल्लौ तथापरे ।। २६ ।।\n\nजरासन्धस्य ते पुत्रयौ जरासन्धस्तदीरितः। \nचक्रेस मथुरारोधं यादवैर्युयुधे च कंसगे ।। २७ ।।\n\nरामकृष्णौ च मथुरां त्यक्त्वा गोमन्तमागतौ। \nजरासन्धं विजित्याजौ पौण्ड्रकं वासुदेवकम् ।। २९ ।।\n\nपुरीं च द्वारकां कृत्वा न्यवसद् यादवैर्वृतः। \nभौमं तु नाकं हत्वा तेनानीताश्च कन्यकाः ।। ३० ।।\n\nदेवगन्धर्वयक्षाणां ता उवाह जनार्द्दनः। \nषोडशस्त्रीसहस्त्राणि रुक्मिण्याद्यास्तथाष्ट च ।। ३१ ।।\n\nसत्यभामासमायुक्तो गरुडे नरकार्दनः। \nमणिशैलं सन्त्यश्च इन्द्रं जित्वा हरिर्दिवि ।। ३२ ।।\n\nपारिजातं समानीय सत्यभामागृहेऽकरोत्। \nसान्दीपनेश्च शश्त्रास्त्रं ज्ञात्वा, तद्बालकं ददौ ।। ३३ ।।\n\nजित्वा पञ्चजनं दैत्यं यमेन च सुपूजितः। \nअवधीत् कालयवनं मुचुकुन्देन पूजितः ।। ३४ ।।\n\nवसुदेवं देवकीञ्च भक्तविप्रांश्च सोर्च्चयत्। \nरेवत्यां बलभद्राच्च यज्ञाते निशठोन्मुकौ ।। ३५ ।।\n\nकृष्णात् शाम्बो जाम्बवत्यामन्यास्वन्येऽभवन् सुताः ।\nप्रद्युम्नोऽभूच्च रुक्मिण्यां षष्ठेऽह्नि स हृतो बलात् ।। ३६ ।।\n\nशम्बरेणाम्बुधौ क्षिप्तोमत्स्योजग्राह धीवरः। \nतं मत्स्यं शम्बरायादान्मायावत्यैच शम्बरः ।। ३७ ।।\n\nमायावती मत्स्यमध्ये दृष्ट्वा स्वं पतिमादरात्। \nपपोष सा तं चोवाच रतिस्तेऽहं पतिर्मम ।। ३८ ।।\n\nकामस्त्वं शम्भुनानङ्गः कृतोहं शम्बरेण च। \nहृता न तस्य पत्नी त्वं मायाज्ञः शम्बरं जहि ।। ३९ ।।\n\nतच्छ्रुत्वा शम्बरं हत्वा प्रद्युम्नः सह भार्यया। \nमा यावत्या ययौ कृष्णं कृष्णो हृष्टोऽथ रुक्मिणी ।। ४० ।।\n\nप्रद्युम्नादनिरुद्वोभूदुषापतिरुदारधीः। \nबाणो बलिसुतस्तस्य सुतोषा शोणितं पुरम् ।। ४१ ।।\n\nतपसा शिवपुत्रोऽभूद् मायूरध्वजपातितः। \nयुद्धं प्राप्स्यसि बाण त्वं बाणं तुष्टः शिवोभ्यधात् ।। ४२ ।।\n\nशिवेन क्रीडतीं गौरीं दृष्ट्वोषा सस्पृहा पतौ। \nतामाह गौरी भर्त्ता ते निशि सुप्तेति दर्शनात् ।। ४३ ।।\n\nवैशाखमासद्वादश्यां पुंसो भर्त्ता भविष्यति। \nगौर्य्युक्त हर्षिता चोषा गृहे सुप्ता ददर्श तम् ।। ४४ ।।\n\nआत्मना सङ्गतं ज्ञात्वा तत्सख्या चित्रलेखया। \nलिखिताद्वै चित्रपटादनिस्द्धं समानयत् ।। ४५ ।।\n\nकृष्णणौत्रं द्वारकातो दुहिता बाणमन्त्रिणः। \nकुम्भाण्डस्यानिरुद्धोगाद्रराम ह्युषया सह ।। ४६ ।।\n\nबाणध्वजस्य सम्पातै रक्षिभिः स निवेदितः। \nअनिरुद्धस्य बाणेन युद्धमासीत्सुदारुणम् ।। ४७ ।।\n\nश्रुत्वा तु नारदात् कृष्णः प्रद्युम्नबलभद्रवान्। \nगरुडस्थोथ जित्वाग्नीञ्ज्वरं माहेश्वरन्तथा ।। ४८ ।।\n\nहरिशङ्करयोर्युद्धं बभूवाथ शराशरि। \nनन्दिविनायकस्कन्दमुखास्ताक्षर्यादिभिर्जिताः ।। ४९ ।।\n\nजृम्भिते शङ्करे नष्टे जृम्भणास्त्रेण विष्णुना। \nछिन्नं सहस्त्रं बाहूनां रुद्रेणाभयमर्थितम् ।। ५० ।।\n\nविष्णुना जीवितो बाणो द्विबाहुः प्राब्रवीच्छिवम्।\nत्वया यदभयं दत्तं बाणस्यास्य मया च तत् ।। ५१ ।।\n\nआवयोर्नास्ति भेदो वै भेदी नरकमाप्नुयात्।\nशिवाद्यैः पूजितो विष्णुः सोनिरुद्ध उषादियुक् ।। ५२ ।।\n\nद्वारकान्तु गतो रेमे उग्रसेनादियादवैः। \nअनिरुद्धात्मजो वज्रो मार्कण्डेयात्तु सर्ववित् ।। ५३ ।।\n\nबलभद्रः प्रलम्बघ्नो यमुनाकर्षणोऽभवत्। \nद्विविदस्य कपेर्भेत्ता कौरवोन्मादनाशनः ।। ५४ ।।\n\nहरी रेमेनेकमूर्त्ती रुक्मिण्यादिभिरीश्वरः। \nपुत्रानुत्पादयामास त्वसंख्यातान् स यादवान् ।।\nहरिवंशं पठेद् यः स प्राप्तकामो हरिं व्रजेत् ।। ५५ ।।\n\nइत्यादिमहापुराणे आग्नेये हरिवंशवर्णनं नाम द्वादशोऽध्यायः ॥"
  }
]
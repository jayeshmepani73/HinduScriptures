[
  {
    "text": "पुष्कर उवाच\nदुर्गसम्पत्तिमाख्यास्ये दुर्गदेशे वसेन्नृपः ।\nवैश्यशूद्रजनप्रायोऽह्यनाहार्य्यस्तथापरैः ।। २२२.१ ।।\n\nकिञ्चिद्‌ब्राह्मणसंयुक्तो बहुकर्म्मकरस्तथा ।\nअदेवमातृको भक्तजलो देशः प्रशस्यने ।। २२२.२ ।।\n\nपरैरपीडीतः पुष्पफलधान्यसमन्वितः१ ।\nअगम्यः परचक्राणां व्यालतस्करवर्जितः ।। २२२.३ ।।\n\nषण्णामेकतमं दुर्गं तच्च कृत्वा वसेद्‌ बली ।\nधनुर्दुंर्गं महीदुर्गं नरदुर्गं तथैव च ।। २२२.४ ।।\n\nवार्क्षञ्चैवाम्बुदुर्गञ्च गिरिदुर्गञ्च भार्गव ।\nसर्वोत्तमं शैलदुर्गमभेद्यं चान्यभेदनं ।। २२२.५ ।।\n\nपूरन्तत्र च हट्टाद्यदेवतायतनादिकं ।\nअनुयन्त्रायुधोपेतं सोदकं दुर्गमुत्तमं ।। २२२.६ ।।\n\nराजरक्षां प्रवक्ष्यामि रक्ष्यो भूपो विषादितः ।\nपञ्चाङ्गस्तु शिरीषः स्यान्मूत्रपिष्टो विपार्द्दनः ।। २२२.७ ।।\n\nशतावरी छिन्नरुहा विषघ्नी तण्डुलीयकं ।\nकोषातकी च कल्हारी ब्राह्मी चित्रपटोलिका ।। २२२.८ ।।\n\nमण्डूकपर्णी वाराही धात्र्यानन्दकमेव च ।\nउन्मादिनी सोमराजी विषघ्नं रत्नमेव च ।। २२२.९ ।।\n\nवास्तुलक्षणसंयुक्ते वसन् दुर्गे सुरान्यजेत् ।\nप्रजाश्च पालयेद्‌दुष्टाञ्जयेद्दानानि दापयेत् ।। २२२.१० ।।\n\nदेवद्रव्यादिहरणात् कल्पन्तु नरके वसेत् ।\nदेवालयानि कुर्वीत देवपूजारतो नृपः ।। २२२.११ ।।\n\nसुरालयाः पालनीयाः स्थापनीयाश्च देवताः ।\nमृण्मयाद्दारुजं पुण्यं दारुजादिष्टकामयं ।। २२२.१२ ।।\n\nऐष्टकाच्छैलजं पुण्यं शैलजात् स्वर्णरत्नजं ।\nक्रीडन् सुरगृहं कुर्वन् भुक्तिमुक्तिमवाप्नुयात् ।। २२२.१३ ।।\n\nचित्र्कृद् गीतवाद्यादिप्रेक्षणीयादिदानकृत् ।\nतैलाज्यमधुदुग्धाद्यैः स्नाप्य देवं दिवं व्रजेत् ।। २२२.१४ ।।\n\nपूजयेत् पालयेद्विप्रान् द्विजस्वन्न हरेन्नृपः ।\nसुवर्णमेकं गामेकां भूमेरप्येकमङ्गुलं ।। २२२.१५ ।।\n\nहरन्नरकमाप्नोति यावदाहूतसम्प्लवं ।\nदुराचारन्न द्विषेच्च सर्वपापेष्वपि स्थितं ।। २२२.१६ ।।\n\nनैवास्ति ब्राह्मणबधात् पापं गुरुतरं क्वचित् ।\nअदैवं दैवतं कुर्य्युः कुर्य्युर्द्दैवमदैवतं ।। २२२. १७ ।।\n\nब्राह्मणा हि महाभागास्तान्नमस्येत्सदैव तु२ ।\nब्राह्णणी रुदती हन्ति कुलं राज्यं प्र्जास्तथा ।। २२२.१८ ।।\n\nसाध्वीस्त्रीणां पालनञ्च राजा कुर्य्याच्च धार्मिकः ।\nस्त्रिया प्रहृष्टया भाव्यं गृहकार्यैकदक्षया ।। २२२.१९ ।।\n\nसुसंम्कृतोपस्करया व्यये चामुक्तहस्तया ।\nयस्मै दद्यात्पिता त्वेनां शुश्रषेत्तं पति सदा ।। २२२.२० ।।\n\nमृते भर्त्तरि स्वर्य्यायात् ब्रह्मचर्ये स्थिताङ्गना ।\nपरवेश्मरुचिर्न्न स्यान्न स्यात् कलहशालिनी ।। २२२.२१ ।।\n\nमण्डनं वर्जयेन्नारी तथा प्रोषितभर्तृका । \nदेवताराधनपरा तिष्ठेद्भर्त्तृहिते रता ।। २२२.२२ ।।\n\nधारयेन्मङ्गलार्थाय किञ्चिदाभरणन्तथा ।\nभर्त्राग्नि या विशेन्नारी सापि स्वर्गमवाप्नुयात् ।। २२२.२३ ।।\n\nश्रियः सम्पूजनङ्कार्य्यं गृहसम्मार्जनादिकं ।\nद्वादश्यांकात्तिके विष्णुं गां सवत्सां ददेत्तथा ।। २२२.२४ ।।\n\nसावित्र्या रक्षितो भर्त्ता सत्याचारब्रतेन च३ ।\nसप्तम्यां मार्गशीर्षे तु सितेऽभ्यर्च्य दिवाकरं ।। २२२.२५ ।।\n\nपुत्रानाप्नोति च स्त्रीः नात्र कार्य्या विचारणा ।\n\nइत्यादिमहापुराणे आग्नेये राजधर्मो नाम द्वाविंशत्यधिकद्विशततमोऽध्यायः ।"
  }
]
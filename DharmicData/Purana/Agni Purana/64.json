[
  {
    "text": "अथ चतुःषष्टितमोध्यायः"
  },
  {
    "text": "कूपादिप्रतिष्ठाकथनं\n\nभगवानुवाच\nकूपवापीतडागानां प्रतिष्ठां वच्मि तां शृणु  ।६४.००१\nजलरूपेण हि हरिः सोमो वरुण उत्तम  ॥६४.००१\nअग्नीषोममयं विश्वं विष्णुरापस्तु कारणं  ।६४.००२\nहैमं रौप्यं रत्नजं वा वरुणं कारयेन्नरः  ॥६४.००२\nद्विभुजं हंसपृष्ठस्थं दक्षिणेनाभयप्रदं  ।६४.००३\nवामेन नागपाशं तं नदीनागादिसंयुतं  ॥६४.००३\nयागमण्डपमध्ये स्याद्वेदिका कुण्डमण्डिता  ।६४.००४\nतोरणं वारुणं कुम्भं न्यसेच्च करकान्वितं  ॥६४.००४\nभद्रके चार्धचन्द्रे वा स्वस्तिके द्वारि कुम्भकान्  ।६४.००५\nअग्न्याधानं चाप्यकुण्डे कृत्वा पूर्णां प्रदापयेत् ॥६४.००५\nवरुणं स्नानपीठे तु ये ते शतेति संस्पृशेत् ।६४.००६\nघृतेनाभ्यञ्जयेत्पश्चान्मूलमन्त्रेण देशिकः  ॥६४.००६\nशन्नो देवीति प्रक्षाल्य शुद्धवत्या शिवोदकैः  ।६४.००७\nअधिवासयेदष्टकुम्भान् सामुद्रं पूर्वकुम्भके  ॥६४.००७"
  },
  {
    "text": "गाङ्गमग्नौ वर्षतोयं दक्षे रक्षस्तु नैर्झरं  ।६४.००८\nनदीतोयं पश्चिमे तु वायव्ये तु नदोदकं  ॥६४.००८\nऔद्भिज्जं चोत्तरे स्थाप्य ऐशान्यां तीर्थसम्भवं  ।६४.००९\nअलाभे तु नदीतोयं(१) [१]यासां राजेति मन्त्रयेत्(२)  ॥६४.००९\nदेवं निर्मार्ज्य निर्मञ्छ्य दुर्मित्रियेति विचक्षणः(३)  ।६४.०१०\nनेत्रे चोन्मीलयेच्चित्रं[२] [३]तच्चक्षुर्मधुरत्रयैः  ॥६४.०१० \nज्योतिः सम्पूरयेद्धैम्यां गुरवे गामथार्पयेत् ।६४.०११\n[४]समुद्रज्येष्ठेत्यभिषिञ्चयेद्वरुणं पूर्वकुम्भतः  ॥६४.०११  \n[५]समुद्रं गच्छ गाङ्गेयात्सोमो धेन्विति[६] वर्षकात् ।६४.०१२ \n[७]देवीरापो निर्झराद्भिर्नदाद्भिः [८]पञ्चनद्यतः  ॥६४.०१२\nउद्भिदद्भ्यश्चोद्भिदेन पावमान्याथ तीर्थकैः  ।६४.०१३\n[९]आपो हि ष्ठा पञ्चगव्याद्धिरण्यवर्णेति स्वर्णजात् ॥६४.०१३ \n[१०]आपो अस्मेति वर्षोत्थैर्व्याहृत्या कूपसम्भवैः  ।६४.०१४\nवरुणञ्च तडागोत्थैर्वरुणाद्भिस्तु वश्यतः  ॥६४.०१४\n[११]आपो देवीति गिरिजैरेकाशीति घटैस्ततः  ।६४.०१५ \nस्नापयेद्वरुणस्येति[१२] [१३]त्वन्नो वरुण चार्घ्यकं  ॥६४.०१५ \nव्याहृत्या मधुपर्कन्तु [१४]बृहस्पतेति वस्त्रकं  ।६४.०१६\n[१५]वरुणेति पवित्रन्तु प्रणवेनोत्तरीयकं  ॥६४.०१६ \nटिप्पणी\n१ नदीक्षोदमिति ख, चिह्नितपुस्तकपाठः\n२ आसां रुद्रेति कीर्तयेदिति ङ, ग, चिह्नितपुस्तकपाठः\n३ इन्द्रियेति विचक्षण इति ग, घ, चिह्नितपुस्तकपाठः\nयद्वारण्येन पुष्पादि प्रदद्याद्वरुणाय तु  ।६४.०१७\nचामरं दर्पणं छत्रं व्यजनं वैजयन्तिकां  ॥६४.०१७\nमूलेनोत्तिष्ठेत्युत्थाप्य तां रात्रिमधिवासयेत् ।६४.०१८\nवरुणञ्चेति सान्निध्यं यद्वारण्येन पूजयेत् ॥६४.०१८\nसजीवीकरणं मूलात्पुनर्गन्धादिना यजेत् ।६४.०१९\nमण्डपे(१) पूर्ववत्प्रार्च्य कुण्डेषु समिदादिकं  ॥६४.०१९\nवेदादिमन्त्रैर्गन्धाद्याश्चतस्रो धेनवो दुहेत् ।६४.०२०\nदिक्ष्वथो वै यवचरुं ततः संस्थाप्य होमयेत्(२)  ॥६४.०२०\nव्याहृत्या वाथ गायत्र्या मूलेनामन्त्रयेत्तथा  ।६४.०२१\nसूर्याय प्रजापतये द्यौः स्वाहा चान्तरिक्षकः  ॥६४.०२१\nतस्यै पृथिव्यै देहधृत्यै इह स्वधृतये ततः  ।६४.०२२\nइह रत्यै चेह रमत्या उग्रो भीमश्च रौद्रकः  ॥६४.०२२\nविष्णुश्च वरुणो धाता रायस्पोषो महेन्द्रकः(३)  ।६४.०२३\nअग्निर्यमो नैर्ऋतोऽथ वरुणो वायुरेव च  ॥६४.०२३\nकुबेर ईशोऽनन्तोऽथ ब्रह्मा राजा जलेश्वरः  ।६४.०२४\nतस्मै स्वाहेदं विष्णुश्च तद्विप्रासेति होमयेत् ॥६४.०२४\nसोमो धेन्विति षड् हुत्वा इमं मेति च होमयेत् ।६४.०२५\nआपो हि ष्ठेति तिसृभिरिमा रुद्रेति होमयेत् ॥६४.०२५\nदश दिक्षु बलिं दद्यात्गन्धपुष्पादिनार्चयेत् ।६४.०२६\nप्रतिमां तु समुत्थाप्य मण्डले विन्यसेद्बुधः  ॥६४.०२६\nपूजयेद्गन्धपुष्पाद्यैर्हेमपुष्पादिभिः क्रमात् ।६४.०२७\nटिप्पणी\n१ मण्डले इति ख, ङ, चिह्नितपुस्तकद्वयपाठः\n२ मूले त्वग्नौ च होमयेदिति ङ, चिह्नितपुस्तकपाठः\n३ वायुः सोमो महेन्द्रक इति ङ, चिह्नितपुस्तकपाठः\nजलाशयांस्तु दिग्भागे वितस्तिद्वयसम्मितान्  ॥६४.०२७\nकृत्वाष्टौ स्थण्डिलान् रम्यान् सैकतान् देशिकोत्तमः  ।६४.०२८\nवरुणस्येति मन्त्रेण साज्यमष्टशतं ततः  ॥६४.०२८\nचरुं यवमयं हुत्वा(१) शान्तितोयं समाचरेत् ।६४.०२९\nसेचयेन्मूर्ध्नि देवं तु सजीवकरणं चरेत् ॥६४.०२९\nध्यायेत्तु वरुणं युक्तं गौर्या नदनदीगणैः  ।६४.०३०\nओं वरुणाय नमोऽभ्यर्च्य ततः सान्निध्यमाचरेत् ॥६४.०३०\nउत्थाप्य(२) नागपृष्ठाद्यैर्भ्रामयेत्तैः समङ्गलैः  ।६४.०३१\nआपो हि ष्ठेति च क्षिपेत्त्रिमध्वाक्ते घटे जले  ॥६४.०३१\nजलाशये मध्यगतं सुगुप्तं विनिवेशयेत् ।६४.०३२\nस्नात्वा ध्यायेच्च वरुणं सृष्टिं ब्रह्माण्डसञ्ज्ञिकां  ॥६४.०३२\nअग्निबीजेन सन्दग्द्ध्य तद्भस्म प्लावयेद्धरां  ।६४.०३३\nसर्वमापोमयं लोकं ध्यायेत्तत्र जलेश्वरं  ॥६४.०३३\nतोयमध्यस्थितं देवं ततो यूपं निवेशयेत् ।६४.०३४\nचतुरस्रमथाष्टास्रं वर्तुलं वा प्रवर्तितं(३)  ॥६४.०३४\nआराध्य देवतालिङ्गं दशहस्तं तु कूपके  ।६४.०३५\nयूपं यज्ञीयवृक्षोत्थं मूले हैमं फलं न्यसेत् ॥६४.०३५\nवाप्यां पञ्चदशकरं पुष्करिण्यां तु विंशकम्  ।६४.०३६\nतडागे पञ्चविंशाख्यं जलमध्ये निवेशयेत् ॥६४.०३६\nयागमण्डपाङ्गेण वा [१६]यूपव्रस्केति मन्त्रतः (४)  ।६४.०३७ \nस्थाप्य तद्वेष्टयेद्वस्त्रैर्यूपोपरि पताकिकां  ॥६४.०३७\nटिप्पणी\n१ चरुं सचमसं हुत्वेति ख, चिह्नितपुस्तकपाठः\n२ उत्थाय इति ख, ग, घ, चिह्नितपुस्तकपाठः\n३ सुवर्तितमिति ङ, चिह्नितपुस्तकपाठः\n४ यूपस्थानेति मन्त्रत इति ग, घ, ङ, चिह्नितपुस्तकपाठः\nतदभ्यर्च्य च गन्धाद्यैर्जगच्छान्तिं समाचरेत् ।६४.०३८\nदक्षिणां गुरवे दद्याद्भूगोहेमाम्बुपात्रकं  ॥६४.०३८\nद्विजेभ्यो दक्षिणा देया आगतान् भोजयेत्तथा  ।६४.०३९\nआब्रह्मस्तम्बपर्यन्ता ये केचित्सलिलार्थिनः  ॥६४.०३९\nते तृप्तिमुपगच्छन्तु तडागस्थेन वारिणा  ।६४.०४०\nतोयमुत्सर्जयेदेवं(१) पञ्चगव्यं विनिक्षिपेत् ॥६४.०४०\n[१७]आपो हि ष्ठेति तिसृभिः शान्तितोयं द्विजैः कृतं  ।६४.०४१ \nतीर्थतोयं क्षिपेत्पुण्यं गोकुलञ्चार्पयेद्द्विजान्(२)  ॥६४.०४१\nअनिवारितमन्नाद्यं सर्वजन्यञ्च कारयेत् ।६४.०४२\nअश्वमेधसहस्राणां सहस्रं यः समाचरेत् ॥६४.०४२\nएकाहं स्थापयेत्तोयं तत्पुण्यमयुतायुतं  ।६४.०४३ .\nविमाने मोदते स्वर्गे नरकं न स गच्छति  ॥६४.०४३\nगवादि पिबते यस्मात्तस्मात्कर्तुर्न पातकं  ।६४.०४४\nतोयदानात्सर्वदानफलं प्राप्य दिवं यजेत् ॥६४.०४४\n\nइत्यादिमहापुराणे आग्नेये कूपवापीतडागादिप्रतिष्ठाकथनं नाम चतुःषष्टितमोऽध्यायः ॥"
  },
  {
    "text": "टिप्पणी\n१ तोयं समुत्सृजेदेवमिति ख, चिह्नितपुस्तकपाठः\n२ गोकुलं पाययेद्द्विजानिति ङ, चिह्नितपुस्तकपाठः"
  }
]
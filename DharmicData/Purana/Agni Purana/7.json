[
  {
    "text": "नारद उवाच\nरामो वशिष्ठं मातॄश्च नत्वाऽत्रिञ्च प्रणम्य सः। \nअनसूयाञ्च तत्पत्नीं शरभङ्गं सुतीक्ष्णकम् ।। १ ।।\n\nअगस्त्य भ्रातरं नत्वा अगस्त्यन्तत्प्रसादतः। \nधनुः खङ्गञ्च सम्प्राप्य दण्डकारण्यमागतः ।। २ ।।\n\nजनस्थाने पञ्चवट्यां स्थितो गोदावरीं तटे। \nतत्र सूर्पणखायाता भक्षितुं तान् भयङ्करी ।। ३ ।।\n\nरामं सुरूपं दृष्ट्वा सा कामिनी वाक्यमब्रवीत्।\nकस्त्वं कस्मात्समायातो भर्त्ता मे भव चार्थितः ।। ४ ।।\n\nएतौ च भक्षयिष्यामि इत्युक्त्वा तं समुद्यता ।\nतस्या नासाञ्च कर्णौ च रामोक्तो लक्ष्मणोऽच्छिनत् ।। ५।।\n\nरक्तं क्षरन्ती प्रययौ खरं भ्रातरमब्रवीत्। \nमरीष्यामि विनासाऽहं खर जीवामि वै तदा  ६ ।।\n\nरामस्य भार्य्या सीताऽसौ तस्यासील्लक्ष्मणोऽनुजः। \nतेषां यद्रुधिरं सोष्णं पाययिष्यसि मां यदि ।। ७ ।।\n\nखरस्तथेति तामुक्त्वा यतुर्दृशसहस्त्रकैः। \nरक्षसां दूषणेनागाद्योद्धु त्रिशिरसा सह ।। ८ ।।\nरामं रामोऽपि युयुधे शरैर्विव्याध राक्षसान्। \nहस्त्यश्वरथपादातं बलं निन्ये यमक्षयम् ।। ९ ।।\n\nत्रिशीर्षाणं खरं रौद्रं युध्यन्तञ्चौव दूषणम्। \nययौ सूर्पणखा लङ्कां रावणाग्रेपतद् भुवि ।। १० ।।\n\nअब्रवीद्रावणं क्रुद्धा न त्वं राजा न रक्षकः। \nखरादिहन्तू रामस्य सीतां भार्यां हरस्व च ।। ११ ।।\n\nरामलक्ष्मणरक्तस्य पानाज्जीवामि नान्यथा। \nतथेत्याह च तच्छ्रुत्वा मारीचं प्राह वै व्रज ।। १२ ।।\n\nस्वर्णचित्रमृगो भूत्वा रामलक्ष्मणकर्षकः। \nसीताग्रे तां हरिष्यामि अन्यथा मरणं तव ।। १३ ।।\n\nमारीचो रावणं प्राह रामो मृत्युर्धनुर्धरः। \nरावणादपि मर्त्तव्यं मर्त्तव्यं राघवादपि ।। १४ ।।\n\nअवश्यं यदि मर्त्तव्यं वरं रामो न रावणः। \nइति मत्वा मृगो भूत्वा सीताग्रे व्यचरन्मुहुः ।। १५ ।।\n\nसीतया प्रेरितो रामः शरेणाथावधीच्च तम्। \nम्रियमाणो मृगः प्राह हा सीते लक्ष्मणेति च ।। १६ ।।\n\nसौमित्रिः सीतयोक्तोऽथ विरुद्धं राममागतः। \nरावणोऽप्यहरत् सीतां हत्वा गृध्रं जटायुषम् ।। १७ ।।\n\nजटायुषा स भिन्नाङ्गः अङ्केनादाय जानकीम्। \nगतो लङ्कामशोकाख्ये धारयामास चाब्रवीत् ।। १८ ।।\n\nभव भार्य्या ममाग्र्या त्वं राक्षस्यो रक्ष्यतामियम् ।\nरामो हत्वा तु मारीचं दृष्ट्वा लक्ष्मणमब्रवीत् ।। १९ ।।\n\nमायामृगोऽसौ सौमित्रे यथा त्वमिह चागतः ।\nतथा सीता हृता नूनं नापश्यत् स गतोऽथ ताम् ।। २० ।।\n\nशुशोच विललापार्त्तो मां त्यक्त्वा क्क गतासि वै।\nलक्ष्मणाश्वासितो रामो मार्गयामास  जानकीम् ।। २१ ।।\n\nदृष्ट्वा जटायुस्तं प्राह रावणो हृतवांश्च ताम्। \nमृतोऽथ संस्कृतस्तेन कबन्धञ्चावधीत्ततः ।।\n\nशापमुक्तोऽब्रवीद्रामं स त्वं सुग्रीवमाव्रज ।। २२ ।।\n\nइत्यादिमहापुराणे अग्नेये रामायणे आरण्यककाण्डवर्णनं नाम सप्तमोऽध्यायः ।"
  }
]
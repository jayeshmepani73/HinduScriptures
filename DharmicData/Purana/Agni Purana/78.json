[
  {
    "text": "ईश्वर उवाच\nपवित्रारोहणं वक्ष्ये क्रियार्चादिषु पूरणं  ।७८.००१\nनित्यं तन्नित्यमुद्दिष्टं नैमित्तिकमथापरं  ॥७८.००१\nआषाढादिचतुर्दश्यामथ श्रावणभाद्रयोः  ।७८.००२\nसितासितासु कर्तव्यं चतुर्दश्यष्टमीषु तत् ॥७८.००२\nकुर्याद्वा कार्त्तिकीं यावत्तिथौ प्रतिपादिके  ।७८.००३\nवह्निब्रह्माम्बिकेभास्यनागस्कन्दार्कशूलिनां  ॥७८.००३\nदुर्गायमेन्द्रगोविन्दस्मरशम्भुसुधाभुजां[१]  ।७८.००४\nसौवर्णं राजतं ताम्रं कृतादिषु यथाक्रमं  ॥७८.००४\nकलौ कार्पासजं चापि पट्टपद्मादिसूत्रकं  ।७८.००५\nप्रणवश्चन्द्रमा वह्निर्ब्रह्मा नागो गुहो हरिः[२]  ॥७८.००५\nसर्वेशः[३] सर्वदेवाः स्युः क्रमेण नवतन्तुषु  ।७८.००६\nअष्टोत्तरशतान्यर्धं तदर्धं चोत्तमादिकं  ॥७८.००६\nएकाशीत्याथवा सूत्रैस्त्रिंशताप्पष्टयुक्तया  ।७८.००७\nपञ्चाशता वा कर्तव्यं तुल्यग्रन्थ्यन्तरालकं  ॥७८.००७\nद्वादशाङ्गुलमानानि व्यासादष्टाङ्गुलानि च  ।७८.००८\nलिङ्गविस्तारमानानि चतुरङ्गुलकानि वा  ॥७८.००८\nतथैव पिण्डिकास्पर्शं चतुर्थं सर्वदैवतं  ।७८.००९\nगङ्गावतारकं कार्यं सुजातेन सुधौतकं  ॥७८.००९\nग्रन्थिं कुर्याच्च वामेन अघोरणाथ शोधयेत् ।७८.०१०\nरञ्जयेत्पुरुषेणैव रक्तचन्दनकुङ्कुमैः  ॥७८.०१०\nकस्तूरीरोचनाचन्द्रैर्हरिद्रागैरिकादिभिः  ।७८.०११\nग्रन्थयो दश कर्तव्या अथवा तन्तुसङ्ख्यया  ॥७८.०११\nअन्तरं वा यथाशोभमेकद्विचतुरङ्गुलं  ।७८.०१२\nप्रकृतिः पौरुषी वीरा चतुर्थी त्वपराजिता  ॥७८.०१२\nजयान्या विजया षष्ठी अजिता च सदाशिवा  ।७८.०१३\nमनोन्मनी सर्वमुखी ग्रन्थयोऽभ्यधिकाः शुभाः  ॥७८.०१३\nकार्या वा चन्द्रवह्न्यर्कपवित्रं[४] शिववद्धृदि  ।७८.०१४\nएकैकं निजमूर्तौ वा पुप्तके गुरुके गणे[५]  ॥७८.०१४\nस्यादेकैकं तथा द्वारदिक्पालकलशादिषु  ।७८.०१५\nहस्तादिनवहस्तान्तं लिङ्गानां स्यात्पवित्रकं  ॥७८.०१५\nअष्टाविंशतितो युद्धं दशभिर्दशभिः क्रमात् ।७८.०१६\nद्व्यङ्गुलाभ्यन्तरास्तत्र क्रमादेकाङ्गुलान्तराः  ॥७८.०१६\nग्रन्थयो मानमप्येषां लिङ्गविस्तारसस्मितं  ।७८.०१७\nसप्तम्यां वा त्रयोदश्यां कृतनित्यक्रियः शुचिः  ॥७८.०१७\nभूषयेत्पुष्पवस्त्राद्यैः सायाह्ने यागमन्दिरं  ।७८.०१८\nकृत्वा नैमित्तिकीं सन्ध्यां विशेषेण च तर्पणं  ॥७८.०१८\nपरिगृहीते भूभागे पवित्रे सूर्यमर्चयेत्[६]  ।७८.०१९\nआचम्य सकलीकृत्य प्रणवार्घ्यकरो गुरुः  ॥७८.०१९\nद्वाराण्यस्त्रेण सम्प्रोक्ष्य पूर्वादिक्रमतोऽर्चयेत् ।७८.०२०\nहां शान्तिकलाद्वाराय तथा विद्याकलात्मने  ॥७८.०२०\nनिवृत्तिकलाद्वाराय प्रतिष्ठाख्यकलात्मने  ।७८.०२१\nतच्छाखयोः प्रतिद्वारं द्वौ द्वौ द्वाराधिपौ यजेत् ॥७८.०२१\nनन्दिने महाकालाय भृङ्गिणेऽथ गणाय च  ।७८.०२२\nवृषभाय च स्कन्दाय देव्यै चण्डाय च क्रमात् ॥७८.०२२\nनित्यं च द्वारपालादीन् प्रविश्य द्वारपश्चिमे  ।७८.०२३\nइष्ट्वा वास्तुं भूतशुद्धिं विशेषार्घ्यकरः शिवः  ॥७८.०२३\nप्रोक्षणाद्यं[७] विधायाथ यज्ञसम्भारकृन्नरः  ।७८.०२४\nमन्त्रयेद्दर्भदूर्वाद्यैः पुष्पाद्यैश्च हृदादिभिः  ॥७८.०२४\nशिवहस्तं विधायेत्थं[८] स्वशिरस्यधिरोपयेत् ।७८.०२५\nशिवोऽहमादिः सर्वज्ञो मम यज्ञप्रधानता  ॥७८.०२५\nअत्यर्थं भावयेद्देवं ज्ञानखद्गकरो गुरुः  ।७८.०२६\nनैर्ऋतीं दिशमासाद्य प्रक्षिपेदुदगाननः  ॥७८.०२६\nअर्घ्याम्बु पञ्चगव्यञ्च समस्तान्मखमण्डपे  ।७८.०२७\nचतुष्पथान्तसंस्कारैर्वीक्षणाद्यैः[९] सुसंस्कृतैः  ॥७८.०२७\nविक्षिप्य विकिरांस्तत्र कुशकूर्चोपसंहरेत्[१०]  ।७८.०२८\nतानीशदिशि[११] वर्धन्यामासनायोपकल्पयेत् ॥७८.०२८\nनैर्ऋते वास्तुगीर्वाणा द्वारे लक्ष्मीं प्रपूजयेत् ।७८.०२९\nपश्चिमाभिमुखं कुम्भं सर्वधान्योपरि स्थितं  ॥७८.०२९\nप्रणवेन वृषारूढं सिंहस्थां वर्धनीन्ततः  ।७८.०३०\nकुम्भे साङ्गं शिवन्देवं वर्धन्यामर्चयेत्[१२]  ॥७८.०३०\nदिक्षु शक्रादिदिक्पालान् विष्णुब्रह्मशिवादिकान्[१३]  ।७८.०३१\nवर्धनीं सम्यगादाय घटपृष्टानुगामिनीं  ॥७८.०३१\nशिवाज्ञां श्रावयेन्मन्त्री पूर्वादीशानगोचरं  ।७८.०३२\nअविच्छिन्नपयोधारां मूलमन्त्रमुदीरयेत् ॥७८.०३२\nसमन्ताद्भ्रामयेदेनां रक्षार्थं शस्त्ररूपिणीं  ।७८.०३३\nपूर्वं कलशमारोप्य शस्त्रार्थन्तस्य[१४] वामतः  ॥७८.०३३\nसमग्रासनके कुम्भे यजेद्देवं स्थिरासने  ।७८.०३४\nवर्धन्यां प्रणवस्थायामायुधन्तदनु द्वयोः  ॥७८.०३४\nभगलिङ्गसमायोगं विदध्याल्लिङ्गमुद्रया  ।७८.०३५\nकुम्भे निवेद्य बोधासिं मूलमन्त्रजपन्तथा  ॥७८.०३५\nतद्दशांशेन वर्धन्यां रक्षां विज्ञापयेदपि[१५]  ।७८.०३६\nगणेशं वायवेऽभ्यर्च्य हरं पञ्चामृतादिभिः  ॥७८.०३६\nस्नापयेत्पूर्ववत्प्रार्च्य[१६] कुण्डे च शिवपावकं[१७]  ।७८.०३७\nविधिवच्च चरुं कृत्वा सम्पाताहुतिशोधितं  ॥७८.०३७\nदेवाग्र्यात्मविभेदेन दर्ष्या तं विभजेत्त्रिधा  ।७८.०३८\nदत्वा भागौ शिवाग्निभ्यां संरक्षेद्भागमात्मनि  ॥७८.०३८\nशरेण चर्मणा देयं पूर्वतो दन्तधावनं  ।७८.०३९\nतस्माद्घोरशिखाभ्यां वा दक्षिणे पश्चिमे मृदं  ॥७८.०३९\nसाद्योजातेन च हृदा चोत्तरे वामनीकृतं[१८]  ।७८.०४०\nजलं[१९] वामेन शिरसा ईशे गन्धान्वितं जलं  ॥७८.०४०\nपञ्चगव्यं पलाशादिपुटकं वै समन्ततः  ।७८.०४१\nऐशान्यां कुसुमं दद्यादाग्नेय्यां दिशि रोचनां  ॥७८.०४१\nअगुरुं निर्ऋताशायां वायव्यां च चतुःसमं  ।७८.०४२\nहोमद्रव्याणि सर्वाणि सद्योजातैः कुशैः सह  ॥७८.०४२\nदण्डाक्षसूत्रकौपीनभिक्षापात्राणि[२०] रूपिणे  ।७८.०४३\nकज्जलं कुङ्कुमन्तैलं शलाकां केशशोधनीं  ॥७८.०४३\nताम्बूलं दर्पणं दद्यादुत्तरे रोचनामपि  ।७८.०४४\nआसनं पादुके पात्रं योगपट्टातपत्रकं  ॥७८.०४४\nऐशान्यामीशमन्त्रेण दद्यादीशानतुष्टये  ।७८.०४५\nपूर्वस्याञ्चरुकं साज्यं दद्याद्गन्धादिकं नवे  ॥७८.०४५\nपूर्वित्राणि समादाय प्रोक्षितान्यर्घ्यवारिणा  ।७८.०४६\nसंहितामन्त्रपूतानि नीत्वा पावकसन्निधिं  ॥७८.०४६\nकृष्णाजिनादिना.अच्छाद्य स्मरन् संवत्सरात्मकं  ।७८.०४७\nसाक्षिणं सर्वकृत्यानां गोप्तारं शिवमव्ययं  ॥७८.०४७\nस्वेति हेति प्रयोगेण मन्त्रसंहितया पुनः  ।७८.०४८\nशोधयेच्च पवित्राणि वाराणामेकविंशतिं  ॥७८.०४८\nगृहादि वेष्टयेत्सूत्रैर्गन्धाद्यं [२१] रवये ददेत् ।७८.०४९\nपूजिताय समाचम्य  [२२]कृतन्यासः कृतार्घ्यकः  ॥७८.०४९\nनन्द्यादिभ्योऽथ[२३] गन्धाख्यं[२४] वास्तोश्चाथ प्रविश्य च  ।७८.०५०\nशस्त्रेभ्यो लोकपालेभ्यः स्वनाम्ना शिवकुम्भके  ॥७८.०५०\nवर्धन्यै विघ्नराजाय गुरवे ह्यात्मने यजेत् ।७८.०५१\nअथ सर्वौषधीलिप्तं धूपितं पुष्पदूर्वया  ॥७८.०५१\nआमन्त्र्य च पवित्रं[२५]तत्विधायाञ्जलिमध्यगं  ।७८.०५२\nओं समस्तविधिच्छिद्रपूरणे च विधिं प्रति  ॥७८.०५२\nप्रभवमन्त्रयामि त्वां त्वदिच्छावाप्तिकारिकां  ।७८.०५३\nतत्सिद्धिमनुजानीहि यजतश्चिदचित्पते  ॥७८.०५३\nसर्वथा सर्वदा शम्भो नमस्तेऽस्तु प्रसीद मे  ।७८.०५४\nआमन्त्रितोऽसि देवेश सह देव्या गणेश्वरैः  ॥७८.०५४\nमन्त्रेशैर्लोकपालैश्च सहितः परिचारकैः[२६]  ।७८.०५५\nनिमन्त्रयाम्यहन्तुभ्यं प्रभाते तु पवित्रकं  ॥७८.०५५\nनियमञ्च करिष्यामि परमेश तवाज्ञया  ।७८.०५६\nइत्येवन्देवमामन्त्र्य रेचकेनामृतीकृतं  ॥७८.०५६\nशिवान्तं मूलमुच्चार्य तच्छिवाय निवेदयेत् ।७८.०५७\nजपं स्तोत्रं प्रमाणञ्च कृत्वा शम्भुं क्षमापयेत् ॥७८.०५७\nहुत्वा चरोस्तृतीयांशं तद्दद्दीत शिवाग्नये[२७]  ।७८.०५८\nदिग्वासिभ्यो दिगीशेभ्यो भूतमातृगणेभ्य उ[२८]  ॥७८.०५८\nरुद्रेभ्यो क्षेत्रपादिभ्यो[२९] नमः स्वाहा बलिस्त्वयं  ।७८.०५९\nदिङ्नागाद्यैश्च पूर्वादौ क्षेत्राय चाग्नये बलिः  ॥७८.०५९\nसमाचम्य विधिच्छिद्रपूरकं होममाचरेत् ।७८.०६०\nपूर्णां व्याहृतिहोमञ्च कृत्वा रुन्धीत पावकं  ॥७८.०६०\nतत ओमग्नये स्वाहा स्वाहा सोमाय चैव हि  ।७८.०६१\nओमग्नीषोमाभ्यां स्वाहाग्नये स्विष्टकृते तथा  ॥७८.०६१\nइत्याहुतिचतुष्कन्तु दत्वा कुर्यात्तु योजनां  ।७८.०६२\nवह्निकुण्डार्चितं देवं मण्डलाभ्यर्चिते शिवे  ॥७८.०६२\nनाडीसन्धानरूपेण विधिना योजयेत्ततः  ।७८.०६३\nवंशादिपात्रे विन्यस्य अस्त्रञ्च हृदयन्ततः  ॥७८.०६३\nअधिरोप्य पवित्राणि कलाभिर्वाथ मन्त्रयेत् ।७८.०६४\nषडङ्गं ब्रह्ममूलैर्वा हृद्धर्मास्त्रञ्च योजयेत् ॥७८.०६४\nविधाय सूत्रैः संवेष्ट्य पूजयित्वाङ्गसम्भवैः[३०] ।७८.०६५\nरक्षार्थं जगदीशाय भक्तिनम्रः समर्पयेत् ॥७८.०६५\nपूजिते पुष्पधूपाद्यैर्दत्वा सिद्धान्तपुस्तके  ।७८.०६६\nगुरोः पादान्तिकं गत्वा भक्त्या दद्यात्पवित्रकं  ॥७८.०६६\nनिर्गत्य वहिराचम्य गोमये मण्डलत्रये  ।७८.०६७\nपञ्चगव्यञ्चरुन्दन्तधावनञ्च क्रमाद्यजेत् ॥७८.०६७\nआचान्तो मन्त्रसम्बद्धः कृतसङ्गीतजागरः  ।७८.०६८\nस्वपेदन्तः स्मरन्नीशं बुभुक्षुर्दर्भसंस्तरे  ॥७८.०६८\nअनेनैव प्रकारेण मुमुक्षुरपि संविशेत् ।७८.०६९\nकेवलम्भस्मशय्यायां सोपवासः समाहितः  ॥७८.०६९\n\nइत्यादिमहापुराणे आग्नेये पवित्राधिवासनविधिर्नाम अष्टसप्ततितमोऽध्यायः ॥"
  },
  {
    "text": "ईश्वर उवाच\nपवित्रारोहणं वक्ष्ये क्रियार्च्चादिषु पूरणं। \nनित्यं तन्नित्यमुद्दिष्टं नैमित्तिकमथापरं ।। १ ।।\n\nआषाढादि चतुर्द्दश्यामथ श्रावणबाद्रयोः। \nसितासितासु कर्त्तव्यं चतुर्द्दश्यष्टमीषु तत् ।। २ ।।\n\nकुर्य्याद्वा कार्तिकीं यावत्तिथौ प्रतिपदादिके। \nवह्निब्रह्माम्बिकेभास्यनागस्कन्दार्क्कशूलिनाम् ।। ३ ।।\n\nदुर्गायमेन्द्रगोविन्दस्मरशम्भुसुधाभुजाम् । \nसौवर्णं राजतं ताम्रं कृतादिषु यथाक्रमम् ।। ४ ।।\n\nकलौ कार्प्पासजं वापि पट्टपद्मादिसूत्रकम्। \nप्रणवश्चन्द्रमा वह्निर्ब्रह्मा नागो गुहो हरिः ।। ५ ।।\n\nसर्वेशः सर्वदेवाः स्युः क्रमेण नवतन्तुषु। \nअष्टोत्तरशतान्यर्द्धं तदर्धं चोत्तमादिकम् ।। ६ ।।\n\nएकाशीत्याऽथवा सूत्रैस्त्रिंशताऽप्यऽप्यष्टयुक्तया। \nपञ्चाशता वा कर्त्तव्यं तुल्यग्रन्थ्यन्तरालकम् ।। ७ ।।\n\nद्वादशाङ्गुलमानानि व्यासादष्टाङ्गुलानि च। \nलिङ्गविस्तारमानानि चतुरङ्गुलकानि वा ।। ८ ।।\n\nतथैव पिण्डिकास्पर्शं चतुर्थं सर्वदैवतम्। \nगङ्गावतारकं कार्य्यं सुजातेन सुधौतकम् ।। ९ ।।\n\nग्रन्थिं कुर्य्याच्च वामेन अघोरेणाथ शोधयेत्। \nरञ्जयेत् पुरुषेणैव रक्तचन्दनकुङ्कुमैः ।। १० ।।\n\nकस्तूरीरोचनाचन्द्रैर्हरिद्रागैरिकादिभिः। \nग्रन्थयो दश कर्त्तव्या अथवा तन्तुसङ्ख्यया ।। ११ ।।\n\nअन्तरं वा यथाशोभमेकद्विचतुरङ्गुलम्। \nप्रकृतिः पौरुषी वीरा चतुर्थी त्वपराजिता ।। १२ ।।\n\nजयाऽन्या विजया षष्ठी अजिता च सदाशिवा।\nमनोन्मनी सर्वमुखी ग्रन्थयोऽभ्यधिकाः शुभाः ।। १३ ।।\n\nकार्य्या वा चन्द्रवह्न्यर्कपवित्रं शिववद्धदि। \nएकैकं निजमूर्त्तौ वा पुप्तके गुरुके गणे ।। १४ ।।\n\nस्यादेकैकं तथा द्वारदिक्पालकलशादिषु। \nहस्तादिनवहस्तान्तं लिङ्गानां स्यात्पवित्रकम्।। १५ ।।\n\nअष्टाविंशतितो वृद्धं दशभिर्द्दशभिः क्रमात्। \nद्व्यङ्गुलाभ्यन्तरास्तत्र क्रमादेकाङ्गुलान्तराः ।। १६ ।।\n\nग्रन्थयो मानमप्येषां लिङ्गविस्तारसस्मितम्। \nसप्तम्यां वा त्रयोदश्यां कृतनित्यक्रियः शुचिः ।। १७ ।।\n\nभूषयेत् पुष्पवस्त्रद्यैः सायाह्ने यागमन्दिरं। \nकृत्वा नैमित्तिकीं सन्ध्यां विशेषेण च तर्प्पणम् ।। १८ ।।\n\nपरिगृहीते भूभागे पवित्रे सूर्य्यमर्च्चयेत् । \nआचम्य सकलीकृत्य प्रणवार्घ्यकरो गुरुः ।। १९ ।।\n\nद्वाराण्यस्त्रेण सम्प्रोक्ष्य पूर्वादिक्रमतोऽर्च्चयेत्। \nहां शन्तिकलद्वारं द्वौ द्वौ द्वाराधिपौ यजेत् ।। २० ।।\n\nनिवृत्तिकलाद्वारायप्रतिष्ठाख्यकलात्मने। \nतच्छाकयोः प्रतिद्वारं द्वौ द्वौ द्वाराधिपौ यजेत् ।। २१ ।।\n\nजन्दिने महाकालाय भृङ्गिणेऽथ गणाय च। \nवृषभाय च स्कन्दाय देव्यै चण्डायचक्रमात् ।। २२ ।।\n\nनित्यं च द्वारपालादीन् प्रविश्य द्वारपश्चिमे। \nइष्ट्वा वास्तुं भूतशुद्धिं विशेषार्घ्यकरः शिवः ।। २३ ।।\n\nप्रोक्षणाद्यं विदायाथ यज्ञसम्बारकृन्नरः। \nमन्त्रयेद्दर्भदूर्वाद्यैः पुष्पाद्यैश्च हृदादिभिः ।। २४ ।।\n\nशिवहस्तं विधायेत्थं स्वशिरस्यधिरोपयेत्। \nशिवोऽहमादिः सर्वज्ञो मम यज्ञप्रधानता ।। २५ ।।\n\nअत्यर्थं भावयेद्देवं ज्ञानखड्गकरो गुरुः। \nनेर्ऋतीं दिशमासाद्य प्रक्षिपेदुदगाननः ।। २६ ।।\n\nअर्घ्याम्बुपञ्चगव्यञ्च समस्तान् मखमण्डपे। \nचतुष्पथान्तसंस्कारैर्वीक्षणाद्यैः सुसंस्कृतैः ।। २७ ।।\n\nविक्षिप्य विकिरांस्तत्र कुशकूर्च्चोपसंहरेत् । \nतानीशदिशि वर्द्धन्यामासनायोपकल्पयेत् ।। २८ ।।\n\nनैर्ऋते वास्तुगीर्वाणा द्वारे लक्ष्मीं प्रपूजयेत्। \nपश्चिमाभिमुखं कुम्भं सर्वदान्योपरि स्थितम् ।। २९ ।।\n\nप्रणवेन वृषारूढं सिहस्थां वर्द्धनीन्ततः। \nकुम्भे शाङ्गं शिवन्देवं वर्द्धन्यामस्त्रमर्च्चयेत् ।। ३० ।।\n\nदिक्षु शक्रादिदिक्पालान् विष्णुब्रह्मशिवादिकान्। \nवर्द्धनीं सम्यगादाय घटप्टष्ठानुगामिनीं ।। ३१ ।।\n\nशिवाज्ञां श्रावयेन्मन्त्री पूर्वादीशानगोचरम्। \nअविच्छिन्नपयोधारां मूलमन्त्रमुदीरयेत् ।। ३२ ।।\n\nसमन्ताद् भ्रामयेदेनां रक्षार्थं शस्त्ररूपिणीम्। \nपूर्वं कलशमारोप्य शस्त्रार्थन्तस्य वामतः ।। ३३ ।।\n\nसमग्रासनके कुम्भे यजेद्देवं स्थिरासने। \nवर्द्धन्यां प्रणवस्थायामायुधन्तदनु द्वयोः ।। ३४ ।।\nभगलिङ्गसमायोगं विदध्याल्लिङ्गमुद्रया। \nकुम्भे निवेद्य बोधासिं मूलमन्त्रजपन्तथा ।। ३५ ।।\n\nतद्दशांश्न वर्द्धन्यां रक्षां विज्ञापयेदपि । \nगणेशं वायवेऽभ्यर्च्य हरं पञ्चामृतादिभिः ।। ३६ ।।\n\nस्नापयेत् पूर्ववत् प्रार्च्य कुण्डे च शिवपावकम्। \nविधिवच्च चरुं कृत्वा सम्पाताहुतिशोधितम् ।। ३७ ।।\n\nदेवाग्न्यात्मविभेदेन दर्व्या तं विभजेत्त्रिधा। \nदत्वा भागौ शिवाग्निभ्यां संरक्षेद्भागमात्मनि ।। ३८ ।।\n\nशरेण वर्म्मणा देयं पूर्वतो दन्तधावनम्। \nतस्माद्‌घोरशिखाभ्यां वा दक्षिणे पश्चिमे मृदां ।। ३९ ।।\n\nसद्योजातेन च हृदा चोत्तरे वामनीकृतम् । \nजलं वामेन शिरसा ईशे गन्धान्वितं जलम् ।। ४० ।।\n\nपञ्चगव्यं पलाशादिपुटकं वै समन्ततः। \nऐशान्यां कुसुमं दद्यादाग्नेय्यां दिशि रोचनां ।। ४१ ।।\n\nअगुरुं निर्ऋताशायां वायव्यां च चतुः समम्। \nहोमद्रव्याणि सर्वाणि सद्योजातैः कुशैः ।। ४२ ।।\n\nदण्डाक्षसूत्रकौपीनभिक्षापात्राणि रूपिणे। \nकज्जलं कुङ्कुमन्तैलं शलाकां केशशोधनीं ।। ४३ ।।\nताम्बूलं दर्पणं दद्यादुत्तरे रोचनामपि। \nआसनं पादुके पात्रं योगपट्टातपत्रकम् ।। ४४ ।।\n\nऐशान्यामीशमन्त्रेण दद्यादीशानतुष्टये। \nपूर्वस्याञ्चरुकं साज्यं दद्याद् गन्धादिकं नवे ।। ४५ ।।\n\nपवित्राणि समादाय प्रोक्षितान्यर्घ्यवारिणा। \nसंहितामन्त्रपूतानि नीत्वा पावकसन्निधिं ।। ४६ ।।\n\nकृष्णाजिनादिनाऽऽच्छाद्य स्मरन् संवत्सरात्मकम्। \nसाक्षइणं सर्वकृत्यानां गोप्तारं शिवमव्ययं ।। ४७ ।।\n\nस्वेति हेति प्रयोगेण मन्त्रसंहितया पुनः। \nशोधयेच्च पवित्राणि वाराणामेकविंशतिं ।। ४८ ।।\n\nगृहादि वेष्टयेत्सूत्रैर्गन्धाद्यं रवये ददेत्। \nपूजिताय समाचम्य कृतन्यासः कृतार्घ्यकः ।। ४९ ।।\n\nनन्द्यादिब्योऽथ गन्धाख्यं वास्तोश्चाथ प्रविश्य च ।\nशस्त्रेभ्यो लोकपालेब्यः स्वनाम्ना शिवकुम्भके ।। ५० ।।\n\nवर्द्धन्यै विघ्नराजाय गुरवे ह्यात्मने यजेत्। \nअथ सर्वौषधीलिप्तं धूपितं पुष्पदूर्वया ।। ५१ ।।\n\nआमन्त्रय च पवित्रं तत् विधायाञ्जलिमध्यगम्। \nआसस्तविधिच्छिद्रपूरणे च विधि प्रति ।। ५२ ।।\n\nप्रभवामन्त्रयामि त्वां त्वदिच्छावाप्तिकारिकां। \nतत्सिद्धिमनुजानीहि यजतश्चिदचित्पते ।। ५३ ।।\n\nसर्वथा सर्वदा शम्भो नमस्तेऽस्तु प्रसीद मे। \nआमन्त्रितोऽसि देवेश सह देव्या गणेश्वरैः ।। ५४ ।।\n\nमन्त्रेसैर्ल्लेकपालैश्च सहितः परिचारकैः। \nनिमन्त्रयाम्यहन्तुभ्यं प्रभाते तु पवित्रकम् ।। ५५ ।।\n\nनियमञ्च करिष्यामि परमेश तवाज्ञया। \nइत्येवन्देवमामन्त्र्य रेचकेनामृतीकृतम् ।। ५६ ।।\n\nशिवान्तं मूलमुच्चार्य्य तच्छिवाय निवेदयेत्। \nजपं स्तोत्रं प्रणामञ्च कृत्वा शम्भुं क्षमापयेत् ।। ५७ ।।\n\nहुत्वा चरोस्तृतीयांशं तद्ददीत शिवाग्नये । \nदिग्वासिब्यो दिगीशेभ्यो भूतमातृगणेभ्य उ ।। ५८ ।।\n\nरुद्रेभ्यः क्षेत्रपादिभ्यो नमः स्वाहा बलिस्त्वयं। \nदिङ्नागाद्यैश्च पूर्वादौ क्षेत्राय चाग्नये बलिः ।। ६० ।।\n\nसमाचम्य विधिच्छिद्रपूरकं होममाचरेत्। \nपूर्णां व्याहृतिहोमञ्च कृत्वा रुन्धीत पावकं ।। ६० ।।\n\nतत ओमग्नये स्वाहा स्वाहा सोमाय चैव हि। \nओमग्नीषोमाभ्यां स्वाहाऽग्नये स्विष्टकृते तथा ।। ६१ ।\n\nइत्याहुतिच्तुष्कन्तु दत्वा कुर्य्यात्तु योजनाम्। \nवह्निकुण्डार्च्चितं देवं मण्डलाभ्यर्च्चिते शिवे ।। ६२ ।।\n\nनाडीसन्धानरूपेण विधिना योजयेत्तत्तः। \nवंशादिपात्रे विन्यस्य अस्त्रञ्च हृदयन्ततः ।। ६३ ।।\n\nअधिरोप्य पवित्राणि कलाभिर्वाऽथ मन्त्रयेत्। \nषडङ्गं ब्रह्ममूलैर्व्वां हृद्वर्म्मास्त्रञ्च योजयेत् ।। ६४ ।।\n\nविधाय सूत्रैः संवेष्ट्य पूजयित्वाऽङ्गसम्भवैः । \nरक्षार्थं जगदीशाय भक्तिनम्रः समर्पयेत् ।। ६५ ।।\n\nपूजिते पुष्पधूपाद्यैर्द्दत्वा सिद्धान्तपुस्तके। \nगुरोः पादान्तिकं गत्वा भक्त्या दद्यात् पवित्रकम् ।। ६६ ।।\n\nनिर्गत्य वहिराचम्य गोमये मण्डलत्रये। \nपञ्चगव्यञ्चरुन्दन्तधावनञ्च क्रमाद यजेत् ।. ६७ ।।\n\nआचान्तो मन्त्रसम्बद्धः कृतसङ्गीतजागरः। \nस्वपेदन्तः स्मरन्नीशं बुभुक्षुर्दर्भसंस्तरे ।। ६८ ।।\n\nअनेनैव प्रकारेण मुमुक्षुरपि संविशेत्। \nकेवलम्भस्मशय्यायां सोपवासः समाहितः ।। ६९ ।।\n\nइत्यादिमहापुराणे आग्नेये पवित्राधिवासनविधिर्नाम अष्टसप्ततितमोऽध्यायः॥"
  }
]
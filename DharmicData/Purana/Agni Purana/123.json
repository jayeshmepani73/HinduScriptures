[
  {
    "text": "अग्निपुराणम्\nवेदव्यासः"
  },
  {
    "text": "युद्धजयार्णवीयनानायोगाः"
  },
  {
    "text": "वक्ष्ये जयशुभाद्यर्थं सारं युद्धजयार्णवे  ।१२३.००१\nअ+इ+उ+ए+ओ स्वराः स्युः क्रमान्नन्दादिका तिथिः  ॥१२३.००१\nकादिहान्ता भौमरवी ज्ञसोमौ गुरुभार्गवौ  ।१२३.००२"
  },
  {
    "text": "शनिर्दक्षिणनाड्यान्तु भौमार्कशनयः परे  ॥१२३.००२\nखार्णवः खससैर्गुण्यो रुद्रैर्भागं समाहरेत् ।१२३.००३\nरसाहतन्तु तत्कृत्वा पूर्वभागेन भाजयेत् ॥१२३.००३\nवह्निभिश्चाहतं कृत्वा(१)[१] रूपन्तत्रैव निक्षिपेत् ।१२३.००४\nस्पन्दनं नाड्याः फलानि सप्राणस्पन्दनं पुनः  ॥१२३.००४\nअनेनैव तु मानेन उदयन्ति दिने दिने  ।१२३.००५\nस्फुरणैस्त्रिभिरुच्छ्वास उच्छ्वासैस्तु पलं स्मृतम्  ॥१२३.००५\nषष्टिभिश्च पलैर्लिप्ता लिप्ताषष्टिस्त्वहर्निशं  ।१२३.००६\nपञ्चमार्धोदये बालकुमारयुववृद्धकाः  ॥१२३.००६\nमृत्युर्येनोदयस्तेन चास्तमेकादशांशकैः  ।१२३.००७\nकुलागमे भवेद्भङ्गः समृत्युः पञ्चमोऽपिवा  ॥१२३.००७\nस्वरोदयञ्चक्रं\nशनिचक्रे चार्धमासङ्ग्रहाणामुदयः क्रमात् ।१२३.००८ \nविभागैः पञ्चदशभिः शनिभागस्तु मृत्युदः  ॥१२३.००८\nशनिचक्रं\nदशकोटिसहस्राणि अर्बुदान्यर्बुदं हरेत्(१)[२]  ।१२३.००९\nत्रयोदशे च लक्षाणि प्रमाणं कूर्मरूपिणः  ॥१२३.००९\nमघादौ कृत्तिकाद्यन्तस्तद्देशान्तः शनिस्थितौ  ।१२३.०१०\nइति कूर्मचक्रं"
  },
  {
    "text": "राहुचक्रे च सप्तोर्ध्वमधः सप्त च संलिखेत्(२)[३]  ॥१२३.०१०\nवाय्वग्न्योश्चैव नैर्ऋत्ये पूर्णिमाग्नेयभागतः  ।१२३.०११\nअमावास्यां वायवे च राहुर्वै तिथिरूपकः  ॥१२३.०११\nरकारं दक्षभागे तु हकारं वायवे लिखेत् ।१२३.०१२\nप्रतिपदादौ ककारादीन् सकारं नैर्ऋते पुनः  ॥१२३.०१२\nराहोमुखे तु भङ्गः स्यादिति राहुरुदाहृतः  ।१२३.०१३ \nविष्टिरग्नौ(३)[४] पौर्णमास्यां करालीन्द्रे तृतीयकं  ॥१२३.०१३\nघोरा याम्यान्तु सप्तम्यां दशम्यां रौद्रसौम्यगा  ।१२३.०१४\nचतुर्दश्यान्तु वायव्ये चतुर्थ्यां वरुणाश्रये  ॥१२३.०१४\nशुक्लाष्टम्यां दक्षिणे च एकादश्यां भृशन्त्यजेत् ।१२३.०१५\nरौद्रश्चैव तथा श्वेतो मैत्रः सारभटस्तथा  ॥१२३.०१५\nसावित्रो विरोचनश्च जयदेवोऽभिजित्तथा(१)[५]  ।१२३.०१६\nरावणो विजयश्चैव नन्दी वरुण एव च  ॥१२३.०१६\nयमसौम्यौ भवश्चान्ते दशपञ्चमुहूर्तकाः  ।१२३.०१७\nरौद्रे रौद्राणि कुर्वीत श्वेते स्नानादिकं चरेत् ॥१२३.०१७\nमैत्रे कन्याविवाहादि शुभं सारभटे चरेत् ।१२३.०१८\nसावित्रे स्थापनाद्यं वा विरोचने नृपक्रिया  ॥१२३.०१८\nजयदेवे जयं कुर्याद्रावणे रणकर्म च(२)[६]  ।१२३.०१९\nविजये कृषिवाणिज्यं पटबन्धं च नन्दिनि  ॥१२३.०१९\nवरुणे च तडागादि नाशकर्म यमे चरेत् ।१२३.०२०\nसौम्ये सौम्यादि कुर्वीत भवेल्लग्नमहर्दिवा  ॥१२३.०२०\nयोगा नाम्ना विरुद्धाः स्युर्योगा नाम्नैव शोभनाः  ।१२३.०२१\nराहुरिन्द्रात्समीरञ्च वायोर्दक्षं यमाच्छिवम्(३)[७]  ॥१२३.०२१\nशिवादाप्यञ्जलादग्निरग्नेः सौम्यन्ततस्त्रयम्  ।१२३.०२२\nततश्च सङ्क्रमं हन्ति चतस्रो घटिकाभ्रमन्  ॥१२३.०२२\nराहुचक्रं\nचण्डीन्द्राणी वाराही च मुशली गिरिकर्णिका  ।१२३.०२३\nबला चातिबला क्षीरी मल्लिकाजातियूथिकाः  ॥१२३.०२३\nयथालाभं धारयेत्ताः श्वेतार्कश्च शतावरी  ।१२३.०२४\nगुडूची वागुरी दिव्या ओषध्यो धारिता जये  ॥१२३.०२४\nओं नमो भैरवाय(१)[८] खड्गपरशुहस्ताय ओं ह्रूं(२)[९] विघ्नविनाशाय ओं ह्रूं(३)[१०] फट्\nअनेनैव तु मन्त्रेण शिखाबन्धादिकृज्जये  ।१२३.०२५\nतिलकञ्चाञ्जनञ्चैव धूपलेपनमेव च  ॥१२३.०२५\nस्नानपानानि तैलानि योगधूलिमतः शृणु  ।१२३.०२६\nशुभगा मनःशिला तालं लाक्षारससमन्वितं  ॥१२३.०२६\nतरुणीक्षीरसंयुक्तो ललाटे तिलको वशे  ।१२३.०२७\nविष्णुक्रान्ता च सर्पाक्षी सहदेवञ्च(४)[११] रोचना  ॥१२३.०२७\nअजादुग्धेन संपिष्टं तिलकोवश्यकारकः  ।१२३.०२८\nप्रियङ्गुकुङ्कुमं कुष्ठं मोहनी तगरं घृतं  ॥१२३.०२८\nतिलको वश्यकृत्तच्च रोचना रक्तचन्दनं  ।१२३.०२९\nनिशा मनःशिला तालं प्रियङ्गुसर्षपास्तथा  ॥१२३.०२९\nमोहनी हरिता क्रान्ता सहदेवी शिखा तथा  ।१२३.०३०\nमातुलङ्गरसैः पिष्टं ललाटे तिलको वशे  ॥१२३.०३०\nसेन्द्राः सुरा वशं यान्ति किं पुनः क्षुद्रमानुषाः  ।१२३.०३१\nमञ्जिष्ठा चन्दनं रक्तं कट्कन्दा विलासिनी  ॥१२३.०३१\nपुनर्नवासमायुक्तो लेपोऽयं भास्करो वशे  ।१२३.०३२\nचन्दनं नागपुष्पञ्च मञ्जिष्ठा तगरं वचा(५)[१२]  ॥१२३.०३२\nलोध्नप्रियङ्गुरजनीमांसीतैलं वशङ्करं  ।१२३.०३३\n\nइत्याग्नेये महापुराणे नानायोगा नाम त्रयोविंशत्यधिकशततमोऽध्यायः ॥"
  }
]
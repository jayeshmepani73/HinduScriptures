[
  {
    "text": "अग्निरुवाच\nविद्याप्रस्तावमाख्यास्ये धर्म्मकामादिसिद्धिदम् ।\nनवकोष्ठविभागेन विद्याभेदञ्च विन्दति ।। ३१२.१ ।।\n\nअनुलोमविलोमेन समस्तव्यस्तयोगतः ।\nकर्णाविकर्णयोगेन अत ऊद्‌र्ध्वं विभागशः ।। ३१२.२ ।।\n\nत्रित्रिकेण च योगेन देव्या सन्नद्धविग्रहः ।\nजानाति सिद्धिदान्मन्त्रान् प्रस्तावान्निर्गतान् बहून् ।। ३१२.३ ।।\n\nशास्त्रे शास्त्रे स्मृता मन्त्राः प्रयोगास्तत्र दुर्ल्लभाः ।\nगुरुः स्यात् प्रथमो वर्णः पूर्व्वेद्युर्न च वर्ण्यते ।। ३१२.४ ।।\n\nप्रस्तावे तत्र चैकार्णा द्व्यर्णस्त्र्यर्णादयोऽभवन् ।\nतिर्य्यगूद्‌र्ध्वगता रेखाश्चतुरश्चतुरो भजेत् ।। ३१२.५ ।।\n\nनव कोष्ठा भवन्त्येवं मध्यदेशे तथा इमान् ।\nप्रदक्षिणेन संस्थाप्य प्रस्तावं भेदयेत्ततः ।। ३१२.६ ।।\n\nप्र्स्तावक्रमयोगेन प्रस्तावं यस्तु विन्दति ।\nकरमुष्टिस्थितास्तस्य साधकस्य हि सिद्धयः ।। ३१२.७ ।।\n\nत्रैलोक्यं पादमूले स्यान्नवखण्डां भुवं लभेत् ।\nकपाले तु समालिख्य शिवतत्त्वं समन्ततः ।। ३१२.८ ।।\n\nश्मशानकर्पटे वाथ वाह्यं निष्क्रम्य मन्त्रवित् ।\nतस्य मध्ये लिखेन्नाम कर्णिकोपरि संस्थितम् ।। ३१२.९ ।।\n\nतापयेत्‌खादिराङ्गारैर्भूर्जमाक्रम्य पादयोः ।\nसप्ताहादानयेत् सर्व्वं त्रैलोक्यं सचराचरम् ।। ३१२.१० ।।\n\nवज्रसम्पुटगर्भे तु द्वादशारे तु लेखयेत् ।\nमध्ये गर्भगतं नाम सदाशिवविदर्मितम् ।। ३१२.११ ।।\n\nकुड्ये१ फलकके वाथ शिलापट्टे हरिद्रया।\nमुखस्तम्भं गतिस्तम्भं सैन्यस्तम्भन्तु जायते ।। ३१२.१२ ।।\n\nविषरक्तेन संलिख्य शमशाने कर्परे बुधः ।\nषट्‌कोणं दण्डमाक्रान्तं समन्ताच्छक्तियोजितम् ।। ३१२.१३ ।।\n\nमारयेदचिरादेष श्मशाने निहतं रिपुं ।\nछेदं करोति राष्ट्रस्य चक्रमध्ये न्यसेद्रिपुं ।। ३१२.१४ ।।\n\nचक्रधाराङ्गतां शक्तिं रिपुनाम्ना रिपुं हरेत् ।\nतार्क्ष्येणैव चु वीजेन खड्गमध्ये तु लोखयेत् ।। ३१२.१५ ।।\n\nविदर्भरिपुनामाथ श्मशानाङ्गारलेखितम् ।\nसप्ताहात्साधयेद्देशं ताडयेत् प्रेतभस्मना ।। ३१२.१६ ।।\n\nभेदने छेदने चैव मारणेषु शिवो भवेत् ।\nतारकं नेत्रमुद्देष्टं शान्तिपुष्टी नियोजयेत् ।। ३१२.१७।।\n\nदहनादिप्रयोगोयं शाकिनीञ्चैव कर्षयेत् ।\nमध्यादिवारुणीं यावद्वक्रतुण्डसमन्वितः ।। ३१२.१८ ।।\n\nकुष्ठाद्या व्याधयो ये तु नाशयेत्तान्न संशयः ।\nमध्यादिउत्तरान्तन्तु करालीबन्धनाज्जपेत् ।। ३१२.१९ ।।\n\nरक्षयेदात्मनो विद्यां प्रतिवादी यदा शिवः ।\nवारुण्यादि ततो न्यस्य ज्वरकाशविनाशनम् ।। ३१२.२० ।.\n\nसौम्यादि मध्यमान्तन्तु गुरुत्वं जायते वटे ।\nपूर्व्वादि मध्यमान्तन्तु लघुत्वं कुरुते क्षणात् ।। ३१२.२१ ।।\n\nभूर्ज्जे रोचनया लिख्य एतद्वज्राकुलं पुरम् ।\nक्रमस्थैर्म्मन्त्रवीजैस्तु रक्षां देहेषु कारयेत् ।। ३१२.२२ ।।\n\nवेष्टिता भावहेम्ना च रक्षेयं मृत्युनाशिनी ।\nविघ्नपापारिदमनी सौभाग्यायुःप्रदा धृता ।। ३१२.२३ ।।\n\nद्यूते रणे च जयदा शक्रसैन्ये न संशयः ।\nबन्ध्यानां पुत्रदा ह्येणा चिन्तामणिरिवापरा ।। ३१२.२४ ।।\n\nसाधयेत् परराष्ट्राणि राज्यञ्च पृथिवीं जयेत् ।\nफट् स्त्रीं क्षें हूँ लक्षज्प्याद्यक्षादिर्वशगो भवेत् ।। ३१२.२५ ।।\n\nइत्यादिमहापुराणे आग्नेये त्वरिताविद्या नाम द्वादशाधिकत्रिशततमो\nऽध्यायः ।।"
  }
]
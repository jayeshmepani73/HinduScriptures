[
  {
    "text": "अग्निरुवाच\nअवतारं वराहस्य वक्ष्येऽहं पापनाशनम् ।\nहिरण्याक्षोऽसुरेशोऽभूद् देवान् जित्वा दिवि स्थितः ।। १ ।।\n\nदेवैर्गत्वा स्तुतो विष्णुर्यज्ञरूपो वराहकः ।\nअभूत् तं दानवं हत्वा दैत्यैः साकञ्च कण्टकम्  ।। २ ।।\n\nधर्मदेवादिरक्षाकृतं ततः सोऽन्तर्द्दधे हरिः। \nहिरण्याक्षस्य वै भ्राता हिरण्यकशिपुस्तथा ।। ३ ।।\n\nजितदेवयज्ञभागः सर्वदेवाधिकारकृत्। \nनारसिंहवपुः कृत्वा तं जघान सुरैः सह ।। ४ ।।\n\nस्वपदस्थान् सुरांश्चक्रे नारसिंहः सुरैः स्तुतः। \nदेवासुरे पुरा युद्धे बलिप्रभृतिभिः सुराः ।। ५ ।।\n\nजिताः स्वर्गात्परिभ्रप्टा हरिं वै शरणं गताः। \nसुराणाममयं दत्त्वा अदित्या कश्यपेन च ।। ६ ।।\n\nस्तुतोऽसौ वामनो भूत्वा ह्यदित्यां स क्रतुं ययौ।\nबलेः श्रीयजमानस्य, राजद्वारेऽगृणात् श्रुतिम् ।। ७ ।।\n\nवेदान् पठन्तं तं श्रुत्वा वामनं वरदोऽब्रवीत्।\nनिवारितोऽपि शुक्रेण बलिर्ब्रूहि यदिच्छसि ।। ८ ।।\n\nत्तत्तेऽहं सम्प्रदास्यामि,वामनो बलिमब्रवीत्। \nपदत्रयं हि गुर्वर्थं देहि दास्ये तमब्रवीत् ।। ९ ।।\n\nतोये तु पतिते हस्ते वामनोऽभूदवामनः। \nभूर्लोकं स भुवर्लोकं स्वर्लेकञ्च पदत्रयम् ।। १० ।।\n\nचक्रे बलिञ्च सुतलं तच्छक्राय ददौ हरिः। \nशक्रो देवैर्हरिं स्तुत्वा भुवनेशः सुखीं त्वभूत् ।। ११ ।।\n\nवक्ष्ये परशुरामस्य चावतारं श्रृणु द्विज। \nउद्वतान् क्षत्रियान् मत्वा भूभारहाणाय सः ।। १२ ।।\n\nअवतीर्णो हरिः शान्त्यै देवविप्रादिपालकः। \nजमदग्ने रेणुकायां भार्गवः शस्त्रपारगः ।। १३ ।।\n\nदत्तात्रेयप्रसादेन कार्त्तवीर्यो नृपस्त्वभूत्। \nसहस्त्रबाहुः सर्वोर्वीपतिः स मृगयां गतः ।। १४ ।।\n\nश्रान्तो निमन्त्रितोऽरण्ये मुनिना जमदग्निना। \nकामधेनुप्रभावेण भोजितः सबलो नृपः ।। १५ ।।\n\nअप्रार्थयत् कामधेनुं यदा स न ददौ तदा। \nहृतवानथ रामेण शिरश्छित्त्वा निपातितः ।। १६ ।।\n\nयुद्धे परशुना राजा धेनुः स्वाश्रममाययौ । \nकार्त्तवीर्यस्य पुत्रस्तु जमदग्निर्निपातितः ।। १७ ।।\n\nरामे वनं गते वैरादथ रामः समागतः। \nपितरं निहतं दृष्ट्वा पितृनाशाभिमर्षितः ।।१८।।\n\nत्रिः सप्तकृत्वः पृथिवीं निःक्षत्रामकरोद्विभुः। \nकुरुश्रेत्रे पञ्च कुण्डान् कृत्वा सन्तर्प्य वै पितृन् ।। १९ ।।\n\nकाश्यपाय महीं दत्त्वा महेन्द्रे पर्वते स्थितः। \nकूर्म्मस्य च वराहस्य नृसिंहस्य च वामनम् ।। २० ।।\n\nअवतारं च रामस्य श्रुत्वा याति दिवं नरः ।। २१ ।।\n\nइत्यादिमहापुराणे आग्नेये वराहनृसिंहाद्यवतारो नाम चतुर्थोऽध्यायः ।।"
  }
]
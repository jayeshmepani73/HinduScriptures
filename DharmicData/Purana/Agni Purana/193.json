[
  {
    "text": "अथ त्रिनवत्यधिकशततमोऽध्यायः"
  },
  {
    "text": "शिवरात्रिव्रतम्\n\nअग्निरुवाच\nशिवरात्रिव्रतं वक्ष्ये भुक्तिमुक्तिप्रदं शृणु(१)  ।१९३.००१\nमाघफाल्गुनयोर्मध्ये कृष्णा या तु चतुर्दशी  ॥१९३.००१\nकामयुक्ता तु सोपोष्या कुर्वन् जागरणं व्रती  ।१९३.००२\nशिवरात्रिव्रतं कुर्वे चतुर्दश्यामभोजनं  ॥१९३.००२\nरात्रिजागरणेनैव पूजयामि शिवं व्रती  ।१९३.००३\nआवाहयाम्यहं शम्भुं भुक्तिमुक्तिप्रदायकं  ॥१९३.००३\nनरकार्णवकोत्तारनावं शिव नमोऽस्तु ते  ।१९३.००४\nनमः शिवाय शान्ताय प्रजाराज्यादिदायिने  ॥१९३.००४\nसौभाग्यारोग्यविद्यार्थस्वर्गमार्गप्रदायिने(२)  ।१९३.००५\nधर्मन्देहि धनन्देहि कामभोगादि देहि मे  ॥१९३.००५\nगुणकीर्तिसुखं देहि स्वर्गं मोक्षं च देहि मे  ।१९३.००६\nलुब्धकः प्राप्तवान् पुण्यं पापी सुन्दरसेनकः  ॥१९३.००६\n\nइत्याग्नेये महापुराणे शिवरात्रिव्रतं नाम त्रिनवत्यधिकशततमोऽध्यायः ॥\nटिप्पणी\n१ भुक्तिमुक्तिप्रदायकमिति झ.. , ट.. च\n२ स्वर्गमोक्षप्रदायिने इति ङ.."
  }
]
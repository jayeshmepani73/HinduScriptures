[
  {
    "text": "अग्निपुराणम्\nवेदव्यासः"
  },
  {
    "text": "अग्निरुवाच\nजितहस्तो जितमतिर्ज्जितदृग्‌लक्ष्यसाधकः ।\nनियतां सिद्धिमासाद्य ततो वाहनमारुहेत् ।। २५१.१ ।।\n\nदशहस्तो भवेत् पाशो वृत्तः करमुखस्तथा ।\nगुणकार्पासमुञ्जानां भङ्गस्नाय्वर्क्कवर्म्मिणाम् ।। २५१.२ ।।\n\nअन्येषां सुदृढानाञ्च सुकृतं परिवेष्टितम् ।\nतया त्रिंशत्‌समं पाशं बुधः कुर्य्यात् सुवर्त्तिंतम् ।। २५१.३ ।।\n\nकर्त्तव्यं शिक्षकैस्तस्य स्थानं कक्षासु वै तदा ।\nवामहस्तेन सङ्गृह्य दक्षिणेनोद्धरेत्ततः ।। २५१.४ ।।\n\nकुण्डलस्याकृतिं कृत्वा भ्राम्यैकं मस्तकोपरि ।\nक्षिपेत् तूणमये तूर्णं पुरुषे चर्मवेष्टिते ।। २५१.५ ।।\n\nवल्गिते च प्लुते चैव तथा प्रव्रजितेषु च ।\nसमयोगविधिं कृत्वा प्रयुञ्जीत सुशिक्षितम् ।। २५१.६ ।।\n\nविजित्वा तु यथान्यायं ततो बन्धं समाचरेत् ।\nकट्याम्बद्‌ध्वा ततः खड्गं वामपार्श्वावलम्बितम् ।। २५१.७ ।।\n\nदृढं विगृह्य वामेन निष्कर्षेद्दक्षिणेन तु ।\nषडङ्गुलपरीणाहं सप्तहस्तसमुच्छितं ।। २५१.८ ।।\n\nअयोमय्यः शलाकाश्च वर्माणि विविधानि च ।\nअर्द्धहस्ते समे चैव तिर्य्यगूद्‌र्ध्वगतं तथा ।। २५१.९ ।।\n\nयोजयेद्विधिना येन तथात्वङ्गदतः श्रृणु ।\nतूणचर्मावनद्‌धाङ्गं स्थापयित्वा नवं दृढं ।। २५१.१० ।।\n\nकरेणादाय लगुडं दक्षिणाङ्गुलकं नवं ।\nउद्यम्य घातयेद्यस्य नाशस्तेन शिशोर्दृढं ।। २५१.११ ।।\n\nउभाभ्यामथ हस्ताब्यां कुर्य्यात्तस्य निपातनं ।\nअक्लेशेन ततः कुर्वन् बधे सिद्धिः प्रकीर्त्तिता ।। २५१.१२ ।।\n\nवाहानां श्रमकरणं प्रचारार्थं पुरा तव ।\n\nइत्यादिमहापुराणे आग्नेये धनुर्वेदो नाम एकपञ्चाशदधिकद्विशततमोऽध्यायः ।"
  }
]
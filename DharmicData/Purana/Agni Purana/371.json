[
  {
    "text": "अग्निरुवाच\nउक्तानि यममार्गाणि वक्ष्येऽथ मरणे नृणां ।\nऊष्मा प्रकुपितः काये तीव्रवायुसमीरितः ।। ३७१.१ ।।\n\nशरीरमुपरुध्याऽथ कृत्‌स्नान्दोषान्रुणद्धि वै ।\nछिनत्ति प्राणस्थानानि पुनर्मर्माणि चैव हि ।। ३७१.२ ।।\n\nशैत्यात् प्रकुपितो वायुश्छिद्रमन्विष्यते ततः ।\nद्वे नेत्रे द्वौ तथा कर्णौ द्वौ तु नासापुटौ तथा ।। ३७१.३ ।।\n\nऊद्‌ध्वन्तु सप्त च्छिद्राणि अष्टमं वदनं तथा ।\nएतैः प्राणो विनिर्याति प्रायशः शुभकर्मणं ।। ३७१.४ ।।\n\nअधः पायुरुपस्थञ्च अनेनाशुभकारिणां ।\nमूर्द्धानं योगिनो भित्त्वा जीवो यात्यथ चेच्छया ।। ३७१.५ ।।\n\nअन्तकाले तु सम्प्राप्ते प्राणेऽपानमुपस्थिते ।\nतमसा संवृते ज्ञाने संवृतेषु च मर्म्मसु ।। ३७१.६ ।।\n\nस जीवो नाभ्यधिष्ठानश्चाल्यते मातरिश्वना ।\nबाध्यमाणश्चानयते अष्टाङ्गाः प्राणवृत्तिकाः ।। ३७१.७ ।।\n\nच्यवन्तं जायमानं वा प्रविशन्तञ्च योनिषु ।\nप्रपश्यन्ति च तं सिद्धा देवा दिव्येन चक्षुषा ।। ३७१.८ ।।\n\nगृह्णाति तत्क्षणाद् योगे शरीरञ्चातिवाहिकम् ।\nआकाशवायुतेजांसि विग्रहादूद्‌र्ध्वगामिनः ।। ३७१.९ ।।\n\nजलं मही च पञ्चत्वमापन्नः पुरुषः स्मृतः ।\nआतिवाहिकदेहन्तु यमदूता नयन्ति तं ।। ३७१.१० ।।\n\nयाम्यं मार्गं महाघोरं षड़शीतिसहस्रकम् ।\nअन्नोदकं नीयमानो बान्धवैर्दत्तमश्नुते ।। ३७१.११ ।।\n\nयमं दृष्ट्वा यमोक्तेन चित्रगुप्तेन चेरितान् ।\nप्राप्नोति नरकान्रौद्रान्धर्मी शुभपथैर्दिवम् ।। ३७१.१२ ।।\n\nभुज्यन्ते पापिभिर्वक्ष्ये नरकांस्ताश्च यातनाः ।\nअष्टाविंशतिरेवाधः क्षितेर्नरककोटयः ।। ३७१.१३ ।।\n\nसप्तमस्य तलस्यान्ते घोरे तमसि संस्थिताः ।\nघोराख्या प्रथमा कोटिः सुघोरा तदधः स्थिता ।। ३७१.१४ ।।\n\nअतिघोरा महाघोरा घोररूपा च पञ्चमी ।\nषष्ठी तरलताराख्या सप्तमी च भयानका ।। ३७१.१५ ।।\n\nभयोत्कटा कालरात्री महाचण्डा च चण्डया ।\nकोलाहला प्रचण्डाख्या पद्मा नरकनायिका ।। ३७१.१६ ।।\n\nपद्मावती भीषणा च भीमा चैव करालिका ।\nविकराला महावज्रा त्रिकोणा पञ्चकोणिका ।। ३७१.१७ ।।\n\nसुदीर्खघा वर्तुला सप्तभूमा चैव सुभूमिका ।\nदीप्तमायाऽष्टाविंशतयः कोटयः पापिदुःशदाः ।। ३७१.१८ ।।\n\nअष्टाविंशतिकोटीनां पञ्च पञ्च च नायकाः ।\nरौरवाद्याः शतञ्चैकं चत्वारिंशच्चतुष्टयं ।। ३७१.१९ ।।\n\nतामिश्रमन्घतामिश्रं महारौरवरौरवौ ।\nअसिपत्रं वनञ्चैव लोहभारं तथैव च ।। ३७१.२० ।।\n\nनरकं कालसूत्रञ्च महानरकमेव च ।\nसञ्जीवनं महावीचि तपनं सम्प्रतापनं ।। ३७१.२१ ।।\n\nसङ्घातञ्च सकाकोलं कुद्मलं पूतिमृत्तिकं ।\nलोहशङ्कुमृजीषञ्च प्रधानं शाल्मलीं नदीम् ।। ३७१.२२ ।।\n\nनरकान् विद्धि कोटीशनागान्वै घोरदर्शनान् ।\nपात्यन्ते पापकर्म्माण एकैकस्मिन्बहुष्वपि ।। ३७१.२३ ।।\n\nमार्जारोलूकगोमायुगृध्रादिवदनाश्च ते ।\nतैलद्रोण्यां नरं क्षिप्त्वा ज्वालयन्ति हुताशनं ।। ३७१.२४ ।।\n\nअम्बरीषेषु चैवान्यांस्ताम्रपात्रेषु चापरान् ।\nअयःपात्रेषु चैवान्यान् बकहुवह्निकणेषु च ।। ३७१.२५ ।।\n\nशूलाग्रारोपिताश्चान्ये छिद्यन्ते नरकेऽपरे ।\nताड्यन्ते च कशाभिस्तु भोज्यन्ते चाप्ययोगुड़ान् ।। ३७१.२६ ।।\n\nयमदूतैर्नराः पांशून्विष्ठारक्तकफादिकान् ।\nतप्तं मद्यं पाययन्ति पाटयन्ति पाटयन्ति पुनर्नरान् ।। ३७१.२७ ।।\n\nयन्त्रेषु पीडयन्ति स्म भक्ष्यन्ते वायसादिभिः ।\nतैलेनोष्णेन सिच्यन्ते छिद्यन्ते नैकधा शिरः ।। ३७१.२८ ।।\n\nहा तातेति क्रन्दमानाः स्वकन्नन्दन्ति कर्म्म ते ।\nमहापातकजान्घोरान्नरकान्प्राप्य गर्हितान् ।। ३७१.२९ ।।\n\nकर्म्मक्षयात्प्रजायन्ते महापातकिनस्त्विह ।\nमृगश्वशूकरोष्ट्राणां ब्रह्महा योनिमृच्छति ।। ३७१.३० ।।\n\nखरपुक्कशम्लेच्छानां मद्यपः स्वर्णहार्य्यंपि ।\nकृमिकीटपतङ्गत्वं गुरुगस्तृणगुल्मतां ।। ३७१.३१ ।।\n\nब्रह्महा क्षयरोगी स्यात् सुरापः श्यावदन्तकः ।\nस्वर्णहारी तु कुनखी दुश्चर्म्मा गुरुतल्पगः ।। ३७१.३२ ।।\n\nयो येन संस्पृशत्येषां स तल्लिह्गोऽभिजायते ।\nअन्नहर्ता मायावी स्याम्मूको वागपहारकः ।। ३७१.३३ ।।\n\nधान्यं हृत्वाऽतिरिक्ताङ्गः पिशुनः पूतिनासिकः ।\nतैलहृत्तैलपायी स्यात् पूतिवक्त्रस्तु सूचकः ।। ३७१.३४ ।।\n\nपरस्य योषितं हृत्वा ब्रह्मस्वमपहृत्य च ।\nअरण्ये निर्जने देशे जायते ब्रह्मराक्षसः ।। ३७१.३५ ।।\n\nरत्नहारी हीनजातिर्गन्धान् छुछुन्दरी शुभान् ।\nपत्रं शाकं शिखी हृत्वा मुखरो धान्यहारकः ।। ३७१.३६ ।।\n\nअजः पशुंपयः काको यानमुष्ट्रः फलं कपिः ।\nमधु दंशः फलं गृध्रो गृहकाक उपस्करं ।। ३७१.३७ ।।\n\nश्वित्री वस्त्रं सारसञ्च झिल्ली लवणहारकः ।\nउक्त आध्यात्मिकस्तापः शत्राद्यैराधिभौतिकः ।। ३७१.३८ ।।\n\nग्रहाग्निदेवपीड़ाद्यैराधिदैविक ईरितः ।\nत्रिधा तापं हि संसारं ज्ञानयोगाद्विनाशयेत् ।।\nकृच्छ्रैर्व्रतैश्च दानाद्यैर्विष्णुपूजादिभिर्नरः ।। ३७१.३९ ।।\n\nइत्यादिमहापुराणे आग्नेये नरकनिरूपणं नामैकसप्तत्यधिकत्रिशततमोऽध्यायः ॥"
  }
]
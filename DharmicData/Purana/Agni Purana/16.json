[
  {
    "text": "अग्निरुवाच\nवक्ष्ये बुद्धावतारञ्च पठतः श्रृण्वतोर्थदम्। \nपुरा देवासुरे युद्धे देत्यैर्द्देवाः पपाजिताः ।। १ ।।\n\nरक्ष रक्षेति शरणं वदन्तो जग्मुरीश्वरम्। \nमायामोहस्वरूपोसौ शुद्धोदनसुतोऽभवत् ।। २ ।।\n\nमोहयामास दैत्यांस्तांस्त्याजिता वेदधर्मकम्। \nते च बौद्धा बभूवुर्हि तेभ्योन्ये वेदवर्जिताः ।। ३ ।।\n\nआर्हतः सोऽभवत् पश्चादार्हतानकरोत् परान्। \nएवं पाषण्डिनो जाता वेदधर्म्मादिवर्जिताः ।। ४ ।।\n\nनारकार्हं कर्म चक्रुर्ग्रहीष्यन्त्यधमादपि। \nसर्वे कलियुगान्ते तु भविष्यन्ति च सङ्कराः ।। ५ ।।\n\nदस्यवः शीलहीनाश्च वेदो वाजसनेयकः। \nदश पञ्च च शाखा वै प्रमाणेन भविष्यति ।। ६ ।।\n\nधर्म्मकञ्चुकसंवीता अधर्मरुचयस्तथा। \nमानुपान् भक्षयिष्यन्ति म्लेच्छाः पार्थिवरूपिणः ।। ७ ।।\n\nकल्की विष्णुयशः पुत्रो याज्ञवल्क्यपुरोहितः। \nउत्सादयिष्यति म्लेच्छान् गृहीतास्त्रः कृतायुधः ।। ८ ।।\n\nस्थापयिष्यति मर्यादां चातुर्वर्ण्ये यथोचिताम्। \nआश्रमेषु च सर्वेषु प्रजाः सद्धर्म्मवर्त्मनि ।। ९ ।।\n\nकल्किरूपं परित्यज्य हरिः स्वर्गं गमिष्यति। \nततः कृतयुगन्नाम पुरावत् सम्भविष्यति ।। १० ।।\n\nवर्णाश्रमाश्च धर्मेषु स्वेषु स्थास्यन्ति सत्तम। \nएवं सर्वेषु कल्पेषु सर्वमन्वन्तरेषु च ।। ११ ।।\n\nअवतारा असङ्ख्याता अतीतानागतादयः। \nविष्णोर्द्दशावताराख्यान्‌यः पठेत् श्रृणुयान्नरः ।। १२ ।।\n\nसोवाप्तकामो विमलः सकुलः स्वर्गमाप्नुयात्। \nधर्म्माधर्म्मव्यवस्थानमेवं वै कुरुते हरीः ।। \nअवतीर्णश्च स गतः सर्गादेः कारणं हरिः ।। १३ ।।\n\nइत्यदिमहापुराणे आग्नेये बुद्धकल्क्यवतारवर्णनं नाम षोडशोऽध्यायः ॥"
  }
]
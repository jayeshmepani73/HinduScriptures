[
  {
    "text": "अग्निरुवाच\nजपन् वै पञ्चपञ्चाशद्विष्णुनामानि यो नरः ।\nमन्त्रजप्यादिफलभाक् तीर्थेष्वर्चादि चाक्षयम् ।। ३०५.१ ।।\n\nपुष्करे पुण्डरीकाक्षं गयायाञ्च गदाधरम् ।\nराघवञ्चित्रकूटे तु प्रभासे दैत्यसूदनम् ।। ३०५.२ ।।\n\nजयं जयन्त्यां तद्वच्च जयन्तं हस्तिनापुरे ।\nवाराहं वर्द्धमाने च काश्मीरे चक्रपाणिनम् ।। ३०५.३ ।।\n\nजनार्द्दनञ्च कुब्जाम्रे मथुरायाञ्च केशवम् ।\nकुब्जाम्रके हृषीकेशं गङ्गाद्वारे जटाधरम् ।। ३०५.४ ।।\n\nशालग्रामे महायोगं हरिं गोवर्द्धनाचले ।\nपिण्डारके चतुर्ब्बाहुं शङ्खोद्धारे च शङ्खिनम् ।। ३०५.५ ।।\n\nवामनञ्च कुरुक्षेत्रे यमुनायां त्रिविक्रमम् ।\nविश्वेश्वरं तथा शोणे कपिलं पूर्व्वसागरे ।। ३०५.६ ।।\n\nविष्णुं महोदधौ विद्याद्गङ्गासागरसङ्गमे ।\nवनमालञ्च किष्किन्ध्यां देवं रैवतकं विदुः ।। ३०५.७ ।।\n\nकाशीतटे महायोगं विरजायां रिपुञ्जयम् ।\nविशाखयूपे ह्यजितन्नेपाले लोकभावनम् ।। ३०५.८ ।।\n\nद्वारकायां विद्धि कृष्णं मन्दरे मधुसूदनम् ।\nलोकाकुले रिपुहरं शालग्रामे हरिं स्मरेत् ।। ३०५.९ ।।\n\nपुरुषं पूरुषवटे विमले च जगत्प्रभुं ।\nअनन्तं सैन्धवारण्ये दण्डके शार्ङ्गधारिणम् ।। ३०५.१० ।।\n\nउत्पलावर्त्तके शौरिं नर्म्मदायां श्रियः पतिं ।\nदामोदरं रैवतके नन्दायां जलशायिनं ।। ३०५.११ ।।\n\nगोपीश्वरञ्च सिन्ध्वव्धौ माहेन्द्रे चाच्युतं विदुः ।\nसह्याद्रौ देवदेवेशं वैकुण्ठं मागधे वने ।। ३०५.१२ ।।\n\nसर्व्वपापहरं विन्ध्ये औड्रे तु पुरुषोत्तमम् ।\nआत्मानं हृदये विद्धि जपतां भुक्तिमुक्तिदम् ।। ३०५.१३ ।।\n\nवटे वटे वैश्रवणं चत्वरे चत्वरे शिवम् ।\nपर्व्वते पर्व्वते रामं सर्व्वत्र मधुसूदनं ।। ३०५.१४ ।।\n\nनरं भूमौ तथा व्योम्नि वशिष्ठे गरुड़ध्वजम् ।\nवासुदेवञ्च सर्व्वत्र संस्मरन् भुक्तिमुक्तिभाक् ।। ३०५.१५ ।।\n\nनामान्येतानि विष्णोश्च जप्त्वा सर्वमवाप्नुयात् ।\nक्षेत्रेष्वेतेषु यत् श्राद्धं दानं जप्यञ्च तर्पणम् ।। ३०५.१६ ।।\n\nतत्सर्व्वं कोटिगुणितं मृतो ब्रह्ममयो भवेत् ।\nयः पठेत् श्रृणुयाद्वापि निर्म्मलः स्वर्गमाप्नुयात् ।। ३०५.१७ ।।\n\nइत्यादिमहापुराणे आग्नेये पञ्चपञ्चाशद्विष्णुनामानि नाम पञ्चाधिकत्रिशततमोऽध्यायः ।।"
  }
]
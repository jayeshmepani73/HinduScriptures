[
  {
    "text": "पुष्कर उवाच\nराज्यलक्ष्मीस्थिरत्वाय यथेन्द्रेण पुरा श्रियः ।\nस्तुतिः कृता तथा राजा जयार्थं स्तुतिमाचरेत् ।। २३७.१ ।।\n\nइन्द्र उवाच ।\nनमस्ये सर्वलोकानां जननीमब्धिसम्भवां  ।\nश्रियमुन्निद्रपद्माक्षीं विष्णुवक्षःस्थलस्थितां ।। २३७.२ ।।\n\nत्वं सिद्धिस्त्वं स्वधा स्वाहा सुधा त्वं लोकपावनि ।\nसन्ध्या रात्रिः प्रभा भूतिर्म्मेधा श्रद्धा सरस्वती ।। २३७.३ ।।\n\nयज्ञविद्या महाविद्या गुह्यविद्या च शोभने ।\nआत्मविद्या च देवि त्वं विमुक्तिफलदायिनी ।। २३७.४ ।।\n\nआन्वीक्षिकी त्रयी वार्त्ता दण्डनीतिस्त्वमेव च ।\nसौम्या सौम्यैर्जगद्रूपैस्त्वयैतद्देवि पूरितं ।। २३७.५ ।।\n\nका त्वन्या त्वामृते देवि सर्वयज्ञमयं वपुः ।\nअध्यास्ते देव देवस्य योगिचिन्त्यं गदाभृतः ।। २३७.६ ।।\n\nत्वया देवि परित्यक्तं सकलं भुवनत्रयं ।\nविनष्टप्रायमभवत् त्वयेदानीं समेधितं ।। २३७.७ ।।\n\nदाराः पुत्रास्तथागारं सुहृद्धान्यघनादिकं ।\nभवत्येतन्महाभागो नित्यं त्वद्वीक्षणान् नृणां ।। २३७.८ ।।\n\nशरीरारोग्यमैश्वर्यमरिपक्षक्षयः सुखं  ।\nदेवि त्वद्‌दृष्टिदृष्टानां पुरुषाणां न दुर्ल्लभं ।। २३७.९ ।।\n\nत्वमम्बा सर्वभूतानां देवदेवो हरिः पिता ।\nत्वयैतद्विष्णुना चाम्ब जगद्व्याप्तं चराचरं ।। २३७.१० ।।\n\nमानं कोषं तथा कोष्ठं मा गृहं मा परिच्छदं ।\nमा शरीरं कलत्रञ्च त्यजेथाः सर्व्वपावनि ।। २३७.११ ।।\n\nमा पुत्रान्मासुहृद्वर्गान्मा पशून्मा विभूषणं ।\nमम देवस्य विष्णोर्वक्षःस्थलालये ।। २३७.१२ ।।\n\nसत्त्वेन सत्यशौचाभ्यां तथा शीलादिभिर्गुणैः ।\nत्यज्यन्ते ते नरा सद्यः सन्त्यक्ता ये त्वयामले ।। २३७.१३ ।।\n\nत्वयावलोकिताः सद्यः शीलाद्यैरखिलैर्गुणेः ।\nकुलैश्वर्य्यैश्च युज्यन्ते पुरुषा निर्गणा अपि ।। २३७.१४ ।।\n\nसश्लाघ्यः स गुणी धन्यः स कुलीनः स बुद्धिमान् ।\nस शूरः स च विक्रान्तो यस्त्वया देवि वीक्षितः ।। २३७.१५ ।।\n\nसद्यो वैगुण्यमायान्ति शीलाद्याः सकला गुणाः ।\nपरामुङ्‌मुखी जगद्धात्री यस्य त्वं विष्णुवल्लभे ।। २३७.१६ ।।\n\nन ते वर्णयितुं शक्ता गुणान् जिह्वापि वेधसः ।\nप्रसीद देवि पद्माक्षि नास्मांस्त्याक्षईः कदाचन ।। २३७.१७ ।।\n\nपुष्कर उवाच ।\nएवं स्तुता ददौ श्रीश्च वरमिन्द्राय चेप्सितं ।\nसुस्थिरत्वं चराज्यस्य सङ्‌ग्रामविजयादिकं ।। २३७.१८ ।।\n\nस्वस्तोत्रपाठश्रवणकर्तॄणां भुक्तिमुक्तिदं ।\nश्रीस्तोत्रं तस्मात् पठेच्च श्रृणुयान्नरः ।। २३७.१९ ।।\n\nइत्यादिमहापुराणे आग्नेये श्रीस्तोत्रं नाम सप्तत्रिंशदधिकद्विशततमोऽध्यायः ।।"
  }
]
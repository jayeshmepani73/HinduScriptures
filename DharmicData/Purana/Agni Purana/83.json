[
  {
    "text": "ईश्वर उवाच\nअथ निर्वाणदीक्षायां कुर्यान्मूलादिदीपनं  ।८३.००१\nपाशबन्धनशक्त्यर्थं ताडनादिकृतेन वा  ॥८३.००१\nएकैकया तदाहुत्या प्रत्येकं तत्त्रयेण वा  ।८३.००२\nवीजगर्भशिखार्धन्तु हूं फडन्तध्रुवादिना  ॥८३.००२\nओं ह्रूं ह्रौं हौं ह्रूं फडिति(२)[१] मूलमन्त्रस्य दीपनं  ।८३.००३\nओं ह्रूं हौं हौं ह्रूं फडिति(३)[२] हृदय एवं शिरोमुखे  ॥८३.००३\nप्रत्येकं दीपनं कुर्यात्सर्वस्मिन् क्रूरकर्मणि  ।८३.००४\nशान्तिके पौष्टिके चास्य वषडन्तादिनाणुना(४)[३]  ॥८३.००४\nवषड्वौषट्समोपेतैः सर्वकाम्योपरि स्थितैः  ।८३.००५\nहवनं संवरैः कुर्यात्सर्वत्राप्यायनादिषु  ॥८३.००५\nततः स्वसव्यभागस्थं मण्डले शुद्धविग्रहं  ।८३.००६\nशिष्यं सम्पूज्य तत्सूत्रं सुषुम्णेति विभावितं  ॥८३.००६\nमूलेन तच्छिखाबन्धं पादाङ्गुष्ठान्तमानयेत् ।८३.००७\nसंहारेण मुमुक्षोस्तु बध्नीयाच्छिष्यकायके  ॥८३.००७\nपुंसस्तु दक्षिणे भागे वामे नार्या नियोजयेत् ।८३.००८\nशक्तिं च शक्तिमन्त्रेण पूजितान्तस्य मस्तके  ॥८३.००८\nसंहारमुद्रया.अदाय सूत्रं तेनैव योजयेत् ।८३.००९\nनाडीन्त्वादाय मूलेन सूत्रे न्यस्य हृदार्चयेत् ॥८३.००९\nअवगुण्ठ्य तु रुद्रेण हृदयेनाहुतित्रयं  ।८३.०१०\nप्रदद्यात्सन्निधानार्थं शक्तावप्येवमेव हि  ॥८३.०१०\nओं हां वर्णाध्वने नमो हां भवनाध्वने नमः  ।८३.०११\nओं हां कालाध्वने नमः(१)[४] शोध्याध्वानं हि सूत्रके  ॥८३.०११\nन्यस्यास्त्रवारिणा शिष्यं प्रोक्ष्यास्त्रमन्त्रितेन च  ।८३.०१२\nपुष्पेण हृदि सन्ताड्य शिष्यदेहे प्रविश्य च  ॥८३.०१२\nगुरुश्च तत्र हूङ्कारयुक्तं रेचकयोगतः  ।८३.०१३\nचैतन्यं हंसवीजस्थं विश्लिष्येदायुधात्मना  ॥८३.०१३\nओं हौं हूं फट्(२)[५]\nआछिद्य शक्तिसूत्रेण हां हं स्वाहेति चाणुना  ।८३.०१४\nसंहारमुद्रया सूत्रे नाडीभूते नियोजयेत् ॥८३.०१४\nओं हां हं हां आत्मने नमः\nव्यापकं भावयेदेनं तनुत्राणावगुण्ठयेत्(३)[६]  ।८३.०१५\nआहुतित्रितयं दद्याथृदा सन्निधिहेतवे  ॥८३.०१५\nविद्यादेहञ्च विन्यस्य शान्त्यतीतावलोकनं  ।८३.०१६\nतस्यामितरतत्त्वाद्यं मन्त्रभूतं विचिन्तयेत् ॥८३.०१६\nओं हां हौं शान्त्यतीतकलापाशाय(१)[७] नम इत्यनेनावलोकयेत्\nद्वे तत्त्वे मन्त्रमप्येकं पदं वर्णाश्च षोडश  ।८३.०१७\nतथाष्टौ भुवनान्यस्यां वीजनाडीकथद्वयं  ॥८३.०१७\nविषयञ्च गुणञ्चैकं कारणं च सदा शिवं  ।८३.०१८\nसितायां शान्त्यतीतायामन्तर्भाव्य प्रपीडयेत् ॥८३.०१८\nओं हौं शान्त्यतीतकलापाशाय हूं फट्\nसंहारमुद्रया.अदाय विदध्यात्सूत्रमस्तके  ।८३.०१९\nपूजयेदाहुतींस्तिस्रो दद्यात्सन्निधिहेतवे  ॥८३.०१९\nतत्त्वे द्वे अक्षरे द्वे च वीजनाडीकथद्वयं  ।८३.०२०\nगुणौ मन्त्रौ तथाब्जस्थमेकं कारणमीश्वरं  ॥८३.०२०\nपदानि भानुसङ्ख्यानि भुवनानि दश सप्त च  ।८३.०२१\nएकञ्च विषयं शान्तौ कृष्णायामच्युतं स्मरेत् ॥८३.०२१\nताडयित्वा समादाय मुखसूत्रे नियोजयेत् ।८३.०२२\nजुहुयान्निजबीजेन सान्निध्यायाहुतित्रयं  ॥८३.०२२\nविद्यायां सप्त तत्त्वानि पादानामेकविंशतिं  ।८३.०२३\nषड्वर्णान् सञ्चरं चैकं लोकानां पञ्चविंशतिं  ॥८३.०२३\nगुणानान्त्रयमेकञ्च विषयं रुद्रकारणं  ।८३.०२४\nअन्तर्भाव्यातिरिक्तायां जीवनाडीकथद्वयं  ॥८३.०२४\nअस्त्रमादाय दध्याच्च पदं द्व्यधिकविंशतिं  ।८३.०२५\nलोकानाञ्च कलानाञ्च षष्टिं गुणचतुष्टयं  ॥८३.०२५\nमन्त्राणां त्रयमेकञ्च विषयं कारणं हरिं  ।८३.०२६\nअन्तर्भाव्य प्रतिष्ठायां शुक्लयान्ताडनादिकं  ॥८३.०२६\nविधाय नाभिसूत्रस्थां सन्निधायाहुतीर्यजेत् ।८३.०२७\nह्रीं भुवनानां(१)[८] शतं साग्रं पदानामष्टविंशतिं(२)[९]  ।८३.०२७\nवीजनाडीसमीराणां द्वयोरिन्द्रिययोरपि  ।८३.०२८\nवर्णन्तत्त्वञ्च विषयमेकैकं गुणपञ्चकं  ॥८३.०२८\nहेतुं ब्रह्माण्डमन्त्रस्थं शम्बराणां चतुष्टयं  ।८३.०२९\nनिवृत्तौ पीतवर्णायामन्तर्भाव्य प्रताडयेत् ॥८३.०२९\nआदौ यत्तत्त्वभागान्ते(३)[१०] सूत्रे विन्यस्यपूजयेत् ।८३.०३०\nजुहुयादाहुतीस्तिस्रः सन्निधाय पावके  ॥८३.०३०\nइत्यादाय कलासूत्रे योजयेच्छिष्यविग्रहात् ।८३.०३१\nसवीजायान्तु दीक्षायां समयाचारयागतः  ॥८३.०३१\nदेहारम्भकरक्षार्थं मन्त्रसिद्धिफलादपि  ।८३.०३२\nइष्टापूर्तादिधर्मार्थं व्यतिरिक्तं प्रबन्धकं  ॥८३.०३२\nचैतन्यबोधकं सूक्ष्मं कलानामन्तरे स्मरेत् ।८३.०३३\nअमुनैव क्रमेणाथ कुर्यात्तर्पणदीपने  ॥८३.०३३\nआहुतिभिः स्वमन्त्रेण तिसृभिस्तिसृभिस्तथा  ।८३.०३४\nओं हौं शान्त्यतीतकलापाशाय स्वाहेत्यादितर्पणं\nओं हां हं हां(४)[११] शान्त्यतीतकलापाशाय हूम्फडित्यादिदीपनं\nतत्सूत्रं व्याप्तिबोधाय कलास्थानेषु पञ्चसु  ॥८३.०३४\nसङ्गृह्य कुङ्कुमाज्येन(१)[१२] तत्र साङ्गं शिवं यजेत् ।८३.०३५\nहूम्फडन्तैः कलामन्त्रैर्भित्त्वा पाशाननुक्रमात् ॥८३.०३५\nनमोऽन्तैश्च प्रविश्यान्तः कुर्याद्ग्रहणबन्धने  ।८३.०३६\nओं हूं हां हौं हां हूं फट्शान्त्यतीतकलां गृह्णामि बध्नामि चेत्यादिमन्त्रैः कलानां ग्रहणबन्धनादिप्रयोगः\nपाशादीनाञ्च स्वीकारो ग्रहणं बन्धनं पुनः  ॥८३.०३६\nपुरुषं प्रति निःशेषव्यापारप्रतिपत्तये  ।८३.०३७\nउपवेश्याथ तत्सूत्रं शिष्यस्कन्धे निवेशयेत् ॥८३.०३७\nविस्तृताघप्रमोषाय शतं मूलेन होमयेत् ।८३.०३८\nशरावसम्पुटे पुंसः स्त्रियाश्च प्रणितोदरे  ॥८३.०३८\nहृदस्त्रसम्पुटं सूत्रं विधायाभ्यर्चयेद्धृदा(२)[१३]  ।८३.०३९\nसूत्रं शिवेन साङ्गेन कृत्वा सम्पातशोधितं  ॥८३.०३९\nनिदध्यात्कलशस्याधो रक्षां विज्ञापयेदिति  ।८३.०४०\nशिष्यं पुष्पं करे दत्वा सम्पूज्य कलशादिकं  ॥८३.०४०\nप्रणमय्य वहिर्यायाद्यागमन्दिरमध्यतः  ।८३.०४१\nमण्डलत्रितयं कृत्वा मुमुक्ष्वनुत्तराननान्  ॥८३.०४१\nभुक्तये पूर्ववक्त्रांश्च शिष्यांस्तत्र निवेशयेत् ।८३.०४२\nप्रथमे पञ्चगव्यस्य प्राशयेच्चुल्लकत्रयं  ॥८३.०४२\nपाणिना कुशयुक्तेन अर्चितानन्तरान्तरं  ।८३.०४३\nचरुन्ततस्तृतीये तु ग्रासत्रितयसम्मितं  ॥८३.०४३\nअष्टग्रासप्रमाणं वा दशनस्पर्शवर्जितं  ।८३.०४४\nपालाशपुटके मुक्तौ भुक्तौ पिप्पलपत्रके  ॥८३.०४४\nहृदा सम्भोजनं दत्वा पूतैराचामयेज्जलैः  ।८३.०४५\nदन्तकाष्ठं हृदा कृत्वा प्रक्षिपेच्छोभने शुभं  ॥८३.०४५\nन्यूनादिदोषमोषाय मूलेनाष्टोत्तरं शतं  ।८३.०४६\nविधाय स्थिण्डिलेशाय सर्वकर्मसमर्पणं  ॥८३.०४६\nपूजाविसर्जनञ्चास्य चण्डेशस्य च पूजनं  ।८३.०४७\nनिर्माल्यमपनीयाथ शेषमग्नौ यजेच्चरोः  ॥८३.०४७\nकलशं लोकपलांश्च पूजयित्वा विसृज्य च  ।८३.०४८\nविसृजेद्गणमग्निञ्च रक्षितं यदि वाह्यतः  ॥८३.०४८\nवाह्यतो लोकपालानां दत्वा सङ्क्षेपतो बलिं  ।८३.०४९\nभस्मना शुद्धतोयैर्वा स्नात्वा या गालयं विशेत्(१)[१४]  ॥८३.०४९\nगृहस्थान् दर्भशय्यायां पूर्वशीर्षान् सुरक्षितान्  ।८३.०५०\nहृदा सद्भस्मशय्यायां यतीन् दक्षिणमस्तकान्  ॥८३.०५०\nशिखाबद्धसिखानस्त्रसप्तमाणवकान्वितान्  ।८३.०५१\nविज्ञाय स्नापयेच्छिष्यांस्ततो यायात्पुनर्वहिः  ॥८३.०५१\nओं हिलि हिलि त्रिशूलपाणये स्वाहा\nपञ्चगव्यञ्चरुं प्राश्य गृहीत्वा दन्तधावनं  ।८३.०५२\nसमाचम्य शिवं ध्यात्वा शय्यामास्थाय पावनीं(२)[१५]  ॥८३.०५२\nदीक्षागतङ्क्रियाकाण्डं संस्मरन् संविशेद्गुरुः  ।८३.०५३\nइति सङ्क्षेपतः प्रोक्तो विधिर्दीक्षाधिवासने  ॥८३.०५३\n\nइत्यादिमाहापुराणे आग्नेये निर्वाणदीक्षायामधिवासनं नाम त्र्यशीतितमोऽध्यायः ॥"
  }
]
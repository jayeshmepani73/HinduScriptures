[
  {
    "text": "अग्निरुवाच\nप्रथमो महतः सर्गो विज्ञेयो ब्रह्माणस्तु सः। \nतन्मात्राणां द्वितीयस्तु भूतसर्गो हि स स्मृतः ।। १ ।।\n\nवैकारिकस्तृतीयस्तु सर्ग ऐन्द्रियकः स्मृतः। \nइत्येष प्राकृतः सर्गः सम्भूतो बुद्धिपूर्वकः ।। २ ।।\n\nमुख्यः सर्गस्चतुर्थस्तु मुख्या वै स्थावराः स्मृताः।\nतिर्यक्‌स्त्रोतास्तु यः प्रोक्तस्तैर्य्यग्योन्यस्ततः स्मृतः ।। ३ ।।\n\nतथोद्‌र्ध्वस्त्रोतसां षष्ठो देवसर्गस्तु स स्मृतः।\nततोर्वाकस्त्रोतसां सर्गः सप्तमः स तु मानुषः ।। ४ ।।\n\nअष्टमोनुग्रहः सर्गः सात्त्विकस्तामसश्च यः। \nपञ्चैते वैकृताः सर्गाः प्राकृतास्च त्रयः स्मृताः ।। ५ ।।\n\nप्राकृतो वैकृतश्चैव कौमारो नवमस्तथा। \nब्रह्मतो नव सर्गास्तु जगतो मूलहेतवः ।। ६ ।।\n\nख्यात्याद्या दक्षकन्यास्तु भृग्वाद्या उपयेमिरे।\nनित्यो नैमित्तिकः सर्गस्त्रिधा प्रकथितो जनैः ।। ७ ।।\n\nप्राकृता दैनन्दिनी स्यादन्तरप्रलयादन्। \nजायते यत्रानुदिनं नित्यसर्गो हि सम्मतः ।। ८ ।।\n\nदेवौ धाताविधातारौ भृगोः ख्यातिरसूयत। \nश्रियञ्च पत्नी विष्णोर्या स्तुता शक्रेण वृद्धये ।। ९ ।।\n\nधातुर्विधातुर्द्वौ पुत्रौ क्रमात् प्राणो मृकण्डुकः। \nमार्कण्डेयो मृकण्डोश्च जज्ञे वेदशिरास्ततः ।। १० ।।\n\nपौर्णमासश्च सम्भूत्यां मरीचेरभवत् सुतः। \nस्मृत्यामङ्गिरसः पुत्राः सिनीवाली कुहूस्तथा ।। ११ ।।\n\nराकाश्चानुमतिश्चात्रेरनसूयाप्यजीजनत्। \nसोमं दुर्वाससं पुत्रं दत्तात्रेयञ्च योगिनम् ।। १२ ।।\n\nप्रीत्यां पुलस्त्यभार्यायां दत्तोलिस्तत्सुतोभवत्। \nक्षमायां पुलहाज्जाताः सहिष्णुः कर्मपादिकाः ।। १३ ।।\n\nसन्नत्याञ्च क्रतोरासन् बालिखिल्या महौजसः। \nअङ्गुष्ठपर्वमात्रास्ते ये हि षष्टिसहस्त्रिणः ।। १४ ।।\n\nउर्ज्जायाञ्च वशिष्ठाश्च राजा गात्रोर्ध्वबाहुकः । \nसवनश्चालघुः सुक्रः सुतपाः सप्त चर्षयः ।। १५ ।।\n\nपावकः पवमानोभूच्छुचिः स्वाहाग्निजोभवत्।\nअग्निस्वात्ता वर्हिषदोऽनग्नयः साग्नयो ह्यजात् ।। १६ ।।\n\nपितृभ्यश्च स्वधायाञ्च मेना वैधारिणी सुते । \nहिंसाभार्या त्वधर्मस्य तयोर्जज्ञे तथानृतम् ।। १७ ।।\n\nकन्या च निकृतिस्ताभ्यां भयन्नरकमेव च। \nमाया च वेदना चैव मिथुनन्त्विदमेतयोः ।। १८ ।।\n\nतयोर्जज्ञेथ वै मायां मृत्युं भूतापहारिणम्। \nवेदना च सुतं चापि दुः खं जज्ञेथ रौरवात् ।। १९ ।।\n\nमृत्योर्व्याधिजराशोकतृष्णाक्रोधाश्च जज्ञिरे। \nब्रह्मणश्च रुदन् जातो रोदनाद्रुद्रनामकः ।। २० ।।\n\nभवं शर्वमथेशानं तथा पशुपतिं द्विज। \nभीममुग्रं महादेवमुवाच स पितामहः ।। २१ ।।\n\nदक्षकोपाच्च तद्भार्या देहन्तत्याज सा सती। \nहिमवद्दुहिता भूत्वा पत्नी शम्भोरभूत् पुनः ।। २२ ।।\n\nऋषिभ्यो नारदाद्युक्ताः पूजाः स्नानादिपूर्विकाः।\nस्वायम्भुवाद्यास्ताः कृत्वा विष्णवादेर्भुक्तिमुक्तिदाः ।। २३ ।।\n\nइत्यादिमहापुराणे आग्नेये जदत्सर्गवर्णनं नाम विंशतितमोऽध्यायः।"
  }
]
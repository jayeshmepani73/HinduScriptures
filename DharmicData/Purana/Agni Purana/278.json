[
  {
    "text": "अग्निरुवाच \nपुरोर्जनमेजयोऽभूत्प्राचीन्नन्तस्तु तत्सुतः ।\nप्राचीन्नन्तान्मनस्युस्तु तस्माद्वीतमयो तृपः ।। २७८.१ ।।\n\nशुन्धुर्वीतमयाच्चाऽभूच्छुन्धोर्बहुविधः सुतः ।\nबहुविधाच्च संयातिरहोवादी च तत्सुतः ।। २७८.२ ।।\n\nतस्य पुत्रोऽथ भद्राश्वो भद्राश्वस्य दशात्मजाः ।\nऋचेयुश्च कृषेयुश्च सन्नतेयुस्तथात्मजः ।। २७८.३ ।।\n\nघृतेयुश्च चितेयुश्च स्थण्डिलेयुश्च सत्तमः ।\nधर्म्मोयुः सन्नतेयुश्चः कृचेयुर्म्मतिनारकः ।। २७८.४ ।।\n\nतंसुरोघः प्रतिरथः पुरस्तो मतिनारजाः ।\nआसीत्प्रतिरथात्कण्वः कण्वान्मेधातिथिस्त्वभूत् ।। २७८.५ ।।\n\nतंसुरोघाच्च चत्वारो दुष्मन्तोऽथ प्रवीरकः ।\nसुमन्तश्चानयो वीरो दुष्मन्ताद्भरतोऽभवत् ।। २७८.६ ।।\n\nशकुन्तलायान्तु बली यस्य नाम्ना तु भारताः ।\nसुतेषु मातृकोपेन नष्टेषु भरतस्य च ।। २७८.७ ।।\n\nततो मरुद्‌भिरानीय पुत्रः स तु बृहस्पतेः ।\nसंक्रामितो भरद्वाजः क्रतुभिर्व्वितथोऽभवत् ।। २७८.८ ।।\n\nस चापि वितथः पुत्रान् जनयामास पञ्च वै ।\nसुहोत्रं च सुहोतारं गयं गर्भं तथैव च ।। २७८.९ ।।\n\nकपिलश्च महात्मानं सुकेतुञ्च सुतद्वयम् ।\nकौशिकञ्च गृत्सपतिं तथा गृत्सपतेः सुताः ।। २७८.१० ।।\n\nब्राह्मणाः क्षत्रिया वैश्याः काशे दीर्घतमाः सुताः ।\nततो धन्वन्तरिश्चासीत्तत्सुतोऽभूच्च केतुमान् ।। २७८.११ ।।\n\nकेतुमतो हेमरथो दिवोदास इतिश्रुतः ।\nप्रतर्दनो दिवोदासाद्भर्गवत्सौ प्रतर्दनात् ।। २७८.१२ ।।\n\nवत्सादनर्क्क आसीच्च अनर्क्कात् क्षेमकोऽभवत् ।\nक्षेमकाद्वर्षकेतुश्च वर्षकेतोर्विभुः स्मृतः ।। २७८.१३ ।।\n\nविभोरानर्त्तः पुत्रोऽभूद्धिभोश्य सुकुमारकः ।\nसुकुमारात्सत्यकेतुर्वत्सभूमिस्तु वत्सकात् ।। २७८.१४ ।।\n\nसुहोत्रस्य बृहत्पुत्रो बृहतस्तनयास्त्रयः ।\nअजमीढो द्विमीढश्च पुरुमीढश्च वीर्य्यवान् ।। २७८.१५ ।।\n\nअजमीढस्य केशिन्यां जज्ञे जह्नुः प्रतापवान् ।\nजह्नोरभूदजकाश्वौ बलाकाश्वस्तदात्मजः ।। २७८.१६ ।।\n\nबलाकाश्वस्य कुशिकः कुशिकात् गाधिरिन्द्रकः ।\nगाधेः सत्यवती कन्या विश्वामित्रः सुतोत्तमः ।। २७८.१७ ।।\n\nदेवरातः कतिमुखा विश्वामित्रस्य ते सुताः ।\nशुनः शेफाऽष्टकश्चान्यो ह्यजमीढात् सुतोऽभवत् ।। २७८.१८ ।।\n\nनीलिन्यां शान्तिरपरः पुरुजातिः सुशान्तितः ।\nपुरुजातेस्तु वाह्याश्वो वाह्याशवात् पञ्च पार्थिवाः ।। २७८.१९ ।।\n\nमुकुलः सृञ्जयश्यैव राजा वृहदिषुस्तथा ।\nयवीनरश्च कृमिलः पाञ्चाला इति विश्रुताः ।। २७८.२० ।।\n\nमुकुलस्य तु मौकुल्याः क्षेत्रोपेता द्विजातयः ।\nचञ्चाश्वो मुकुलाज्जज्ञे चञ्चाश्वान्मिथुनं ह्यभूत् ।। २७८.२१ ।।\n\nदिवोदासो ह्यहल्या च अल्यायां शरद्वतात् ।\nशतानन्दः शतानन्दात् सत्यधृन्मिथुनन्ततः ।। २७८.२२ ।।\n\nकृपः कृपी दिवोदासान्मैत्रेयः सोमपस्ततः ।\nसृञ्चयात् पञ्चधनुषः सोमदत्तश्य तत्सुतः ।। २७८.२३ ।।\n\nसहदेवः सोमदत्तात् सहदेवात्तु सोमकः ।\nआसीच्च सोमकाज्जन्तुर्ज्जन्तोश्च पृषतः सुतः ।। २७८.२४ ।।\n\nपृषताद्‌द्रुपदस्तस्माद्‌धृष्टद्युम्नोऽथ तत्सुतः ।\nधृष्टकेतुश्च धूमिन्यामृक्षोऽभूदजमीढतः ।। २७८.२५ ।।\n\nऋक्षात्सम्बलणो जज्ञे कुरुः सम्वरणात्ततः ।\nयः प्रयागादपाक्रम्य कुरुक्षेत्रञ्चकार ह ।। २७८.२६ ।।\n\nकुरोः सुधन्वा सुधनुः परिक्षइच्चारिमेजयः ।\nसुधन्वनः सुहोत्रोऽभूत् सुहोत्राच्च्यवनो ह्यभूत् ।। २७८.२७ ।।\n\nवशिष्ठपरिचाराभ्यां सप्तासन् गिरिकासुताः ।\nवृहद्रथः कुशो वीरो यदुः प्रत्यग्रहो बलः ।। २७८.२८ ।।\n\nमत्स्यकाली कुशाग्रोऽतो ह्यासीद्राज्ञो वृहद्रथात् ।\nकुशाग्राद्‌वृषभो जज्ञे तस्य सत्यहितः सुतः ।। २७८.२९ ।।\n\nसुधन्वा तत्सुतश्चोर्ज्ज ऊर्ज्जादासीच्च सम्भवः ।\nसम्भवाच्च जरासन्धः सहदेवश्च तत्‌सुतः ।। २७८.३० ।।\n\nसहदेवादुदापिश्च उदापेः श्रुतकर्मकः ।\nपरिक्षइतस्य दायादो धार्मिको जनमेजयः ।। २७८.३१ ।।\n\nजनमेजयात्त्रसदस्युर्जह्रोस्तु सुरथः सुतः ।\nश्रुतसेनोग्रसेनौ च भीमसेनश्च नामतः ।। २७८.३२ ।।\n\nजनमेजयस्य पुत्रौ तु सुरथो महिमांस्तथा ।\nसुरथाद्‌विदूरथोऽभूदृक्ष आसीद्विदूरथात् ।। २७८.३३ ।।\n\nऋक्षस्य तु द्वितीयस्य भीमसेनोऽभवत्‌सुतः ।\nप्रतीपो भीमसेनात्तु प्रतीपस्य तु शान्तनुः ।। २७८.३४ ।।\n\nदेवापिर्व्वाह्लिकश्चैव सोमदत्तस्तु शान्तनोः ।\nवाह्लिकात्सोमदत्तोऽभूद्‌भूरिर्भूरिस्रवाः शलः ।। २७८.३५ ।।\n\nगङ्गायां शान्तनोर्भीष्मः काल्यायां विचित्रवीर्य्यकः ।\nकृष्णद्वैपायनश्चैव क्षेत्रे वैचित्रवीर्य्यके ।। २७८.३६ ।।\n\nधृतराष्ट्रञ्च पाण्डुञ्च विदुरञ्चाप्यजीजनत् ।\nपाण्डोर्युधिष्ठिरः कुन्त्यां भीमश्चैवार्जुनस्त्रयः ।। २७८.३७ ।।\n\nनकुलः सहदेवश्च पाण्डोर्म्माद्य्राञ्च दैवतः ।\nअर्जुनस्य च सौभद्रः परिक्षिदभिमन्युतः ।। २७८.३८ ।।\n\nद्रौपदी पाण्डवानाञ्च प्रिया तस्यां युधिष्ठिरात् ।\nप्रतिविन्ध्यो भीमसेनाच्छ्रुतकीर्त्तिर्द्धनञ्जयात् ।। २७८.३९ ।।\n\nसहदेवाच्छ्रुतकर्म्मा शतानीकस्तु नाकुलिः ।\nभीमसेनाद्धिड़िम्बायामन्य आसीद् घटोत्‌कचः ।। २७८.४० ।।\n\nएते भूता भविष्याश्च नृपाः संख्या न विद्यते ।\nगताः कालेन कालो हि हरिस्तं पूजयेद्‌द्विज ।। २७८.४१ ।।\n\nहोममग्नौसमुद्दिश्य कुरु सर्व्वप्रदं यतः ।। २७८.४२ ।।\n\nइत्यादिमहापुराणे आग्नेये पुरुवंशवर्णनं नाम अष्टसप्तत्यधिकद्विशततमोऽध्यायः ।।"
  }
]
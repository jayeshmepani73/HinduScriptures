[
  {
    "text": "पुष्कर उवाच \nश्रीसूक्तं प्रतिवेदञ्च क्षेयं लक्षअमीविवर्द्धनं ।\nहिरण्यवर्णा हरिणीमृचः पञ्चदश श्रियः ।। २६३.१ ।।\n\nरथेष्वक्षेषु वाजेति चतस्रो यजुषि श्रियः ।\nस्रावन्तीयं तथा साम श्रीसूक्तं सामवेदके ।। २६३.२ ।।\n\nश्रियं धातर्मयि धेहि प्रोक्तमाथर्वणे तथा ।\nश्रीसूक्तं यो जपेद्‌भक्त्या हत्वा श्रीस्तस्य वै भवेत् ।। २६३.३ ।।\n\nपद्मानि चाथ विल्वानि हुत्वाज्यं वा लिलान् श्रियः ।\nएकन्तु पौरुषं सूक्तं प्रतिवेदन्तु सर्वदं ।। २६३.४ ।।\n\nसूक्तेन दद्यान्निष्पापो ह्येकैकया१ जलाञ्जलिं ।\nस्नात एकैकया पुष्पं विष्णोर्द्दत्वाघहा भवेत् ।। २६३.५ ।।\n\nस्नात एकैकया दत्वा फलं स्यात् सर्वकामभाक् ।\nमहापापोपपापान्तो भवेज्जप्त्वा तु पैरुषं ।। २६३.६ ।।\n\nकृच्छ्रैर्विशुद्धो जप्त्वा च हुत्वा स्नात्वाऽथ सर्वभाक् ।\nअष्टादशभ्यः सान्तिभ्यस्तिस्रोऽन्याः शान्तयो वराः ।। २६३.७ ।।\n\nअमृता चाभ्या सौम्या सर्व्वोत्पातविमर्द्दनाः ।\nअमृता सर्वदैवत्या अभ्या ब्रह्मदैवता ।। २६३.८ ।।\n\nसौम्या च सर्वदैवत्या एका स्यात्सर्व्वकामदा ।\nअभयायामणिः कार्य्यो वरुणस्य भृगूत्तम ।। २६३.९ ।।\n\nशतकाण्डोऽमृतायाश्च सौम्यायाः शङ्खजो मणिः ।\nतद्दैवत्यास्तथा मन्त्राः सिद्धौ स्यान्मणिबन्धनं ।। २६३.१० ।।\n\nदिव्यान्तरीक्षभौमादिसमुत्पातार्दनाइमाः ।\nद्विव्यान्तरीक्षभौमन्तु अद्भुतं त्रिविधं श्रृणु ।। २६३.११ ।।\n\nग्रहर्क्षवैकृतं दिव्यमान्तरीक्षन्निबोध मे ।\nउल्कापातश्च दिग्दाहः परिवेशस्तथैव च ।। २६३.१२ ।।\n\nगन्धर्वनगरञ्चैव वृष्टिश्च विकृता च या ।\nचरस्थिरभवं भूमौ भूकम्पमपि भूमिजं ।। २६३.१३ ।।\n\nसप्ताहाभ्यन्तरे वष्टावद्भुतं निष्फलं भवेत् ।\nशान्तिं विना त्रिभिर्वर्षैरद्भुतं भयकृद्भवेत् ।। २६३.१४ ।।\n\nदेवतार्च्चाः प्रनृत्यन्ति वेपन्ते प्रज्वलन्ति च ।\nआरठन्ति च रोदन्ति प्रस्विद्यन्तेहसन्ति च ।। २६३.१५ ।।\n\nअर्च्चाविकारोपशमोऽभ्यर्च्य हुत्वा प्रजापतेः ।\nअनग्निर्दीप्यते यत्र राष्ट्रे च भृशनिस्वनं ।। २६३.१६ ।।\n\nन दीप्यते चेन्धनवांस्तद्राष्ट्रं पीड्यते नृपैः ।\nअग्निवैकृत्यशमनमग्निमन्त्रैश्च भार्गव ।। २६३.१७ ।।\n\nअकाले फलिता वृक्षाः क्षीरं रक्तं स्रवन्ति च ।\nवृक्षोत्पातप्रशमनं शिवं पूज्य च कारयेत् ।। २६३.१८ ।।\n\nअतिवृष्टिरनावृष्टिर्दुर्भिक्षायोभयं मतं ।\nअनृतौ त्रिदिनारब्घवृष्टिर्ज्ञेया भयाय हि ।। २६३.१९ ।।\n\nवृष्टिवैकृत्यनाशः स्यात्पर्जन्येन्द्वर्कपूजनात् ।\nनगरादपसर्पन्ते समीपमुपयान्ति च ।। २६३.२० ।।\n\nनद्यो ह्रदप्रश्रवणा विरसाश्च भवन्ति च ।\nसलिलाशयवैकृत्ये जप्तव्यो वारुणो मनुः ।। २६३.२१ ।।\n\nअकालप्रसवा नार्य्यः कालतो वाप्रजास्तथा ।\nविकृतप्रसवाश्चैव युग्मप्रसवनादिकं ।। २६३.२२ ।।\n\nस्त्रीणां प्रसववैकृत्ये स्त्रीविप्रादि प्रपूजयेत् ।\nवड़वा हस्तिनी गौर्वा यदि युग्मं प्रसूयते ।। २६३.२३ ।।\n\nविजात्यं विकृतं वापि षड्‌भिर्मासैर्म्रियेत् वै ।\nविकृतं वा प्रसूयन्ते परचक्रभयं भवेत् ।। २६३.२४ ।।\n\nहोमः प्रसूतिवैकृत्ये जपो विप्रादिपूजनं ।\nयानि यानान्ययुक्तानि युक्तानि न वहन्ति च ।। २६३.२५ ।।\n\nआकाशे तूर्यनादाश्च महद्भयमुपस्थितं ।\nप्रविशन्ति यदा ग्राममारण्या मृगपक्षिणः ।। २६३.२६ ।।\n\nअरण्यं यान्ति वा ग्राम्याः जलं यान्ति स्थलोद्भवाः ।\nस्थलं वा जलजा यान्ति राजाद्वारादिके शिवाः ।। २६३.२७ ।।\n\nप्रदोषे कुक्कुटो वासे शिवा चार्कोदये भवेत् ।\nगृहङ्कपोतः प्रविशेत् क्रव्याद्वा मूर्दिध्न लीयते ।। २६३.२८ ।।\n\nमधुरां मक्षिकां कुर्य्यांत् काको मैथुनगो दृशि ।\nप्रासादतोरणोद्यानद्वारप्राकारवेश्मनां ।। २६३.२९ ।।\n\nअनिमित्तन्तु पतनं दृढ़ानां राजमृत्यवे ।\nरजसा वाथ कधूमेन दिशो यत्र समाकुलाः ।। २६३.३० ।।\n\nकेतूदयोपरागौ च छिद्रता शशिसूर्ययोः ।\nग्रहर्क्षविकृतिर्यत्र तत्रापि भयमादिशेत् ।। २६३.३१ ।।\n\nअग्निर्यत्र न दीप्येत स्त्रवन्ते चोदकुम्भकाः ।\nमृतिर्भयं शून्य्तादिरुत्पातानां फलम्भवेत् ।। २६३.३२ ।।\n\nद्विजदेवादिपूजाब्यः शान्तिर्जप्यैस्तु होमतः ।\n\nइत्यादिमहापुराणे आग्नेये उत्पातशन्तिर्नाम त्रिषष्ट्यधिकद्विशततमोऽध्यायः ।।"
  }
]
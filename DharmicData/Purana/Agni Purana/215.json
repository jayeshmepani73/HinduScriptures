[
  {
    "text": "अथ पञ्चदशाधिकद्विशततमोऽध्यायः"
  },
  {
    "text": "सन्ध्याविधिः"
  },
  {
    "text": "अग्निरुवाच\nओङ्कारं यो विजानाति स योगी स हरिः पुमान्  ।०१\nओङ्कारमभ्यसेत्तस्मान्मृन्मन्त्रसारन्तु सर्वदं  ॥०१\nसर्वमन्त्रप्रयोगेषु प्रणवः प्रथमः स्मृतः  ।०२\nतेन सम्परिपूर्णं यत्तत्पूर्णं कर्म नेतरत् ॥०२\nओङ्कारपूर्विकास्तिस्रो महाव्याहृतयोऽव्ययाः  ।०३\nत्रिपदा चैव सावित्री विज्ञेयं ब्रह्मणी मुखं  ॥०३\nयोऽधीतेऽहन्यहन्येतास्त्रीणि वर्षाण्यतन्त्रितः  ।०४\nस ब्रह्मपरमभ्येति वायुभूतः खमूर्तिमान्  ॥०४\nएकाक्षरं परं ब्रह्म प्राणायामपरन्तपः  ।०५\nसावित्र्यास्तु परन्नास्ति मौनात्सत्यं विशिष्यते  ॥०५\nसप्तावर्ता पापहरा दशभिः प्रापयेद्दिवं  ।०६\nविंशावर्ता तु सा देवी नयते हीश्वरालयं  ॥०६\nअष्टोत्तरशतं जप्त्वा तीर्णः संसारसागरात् ।०७\nरुद्रकुष्माण्डजप्येभ्यो गायत्री तु विशिष्यते  ॥०७\nन गायत्र्याः परञ्जप्यं न व्याहृतिसमं हुतं  ।०८\nगायत्र्याः पादमप्यर्धमृगर्धमृचमेव वा  ॥०८\nब्रह्महत्या सुरापानं सुवर्णस्तेयमेव च  ।०९\nगुरुदारागमश्चैव जप्येनैव पुनाति सा  ॥०९\nपापे कृते तिलैर्होमो गायत्रीजप ईरितः  ।१०\nजप्त्वा सहस्रं गायत्र्या उपवासी स पापहा(१)  ॥१०\nगोघ्नः पितृघ्नो मातृघ्नो ब्रह्महा गुरुतल्पगः  ।११\nब्रह्मघ्नः स्वर्णहारी च सुरापो लक्षजप्यतः  ॥११\nशुध्यते वाथ वा स्नात्वा शतमन्तर्जले जपेत् ।१२\nअपः शतेन पीत्वा तु गायत्र्याः पापहा भवेत् ॥१२\nशतं जप्ता तु गायत्री पापोपशमनी स्मृता  ।१३\nसहस्रं शप्ता सा देवी उपपातकनाशिनी  ॥१३\nअभीष्टदा कोटिजप्या देवत्वं राजतामियात् ।१४\nओङ्कारं पूर्वमुच्चार्य भूर्भुवः स्वस्तथैव च  ॥१४\nगायत्री प्रणवश्चान्ते जपे चैवमुदाहृतं  ।१५\nविश्वामित्र ऋषिच्छन्दो गायत्रं सविता तथा  ॥१५\nदेवतोपनये जप्ये विनियोगो हुते तथा  ।१६\nअग्निर्वायू रविर्विद्युत्यमो जलपतिर्गुरुः  ॥१६\nपर्जन्य इन्द्रो गन्धर्वः पूषा च तदनन्तरं  ।१७\nमित्रोऽथ वरुणस्त्वष्टा वसवो मरुतः शशी  ॥१७\nअङ्गिरा विश्वनासत्यौ कस्तथा सर्वदेवताः  ।१८\nरुद्रो ब्रह्मा च विष्णुश्च क्रमशोऽक्षरदेवताः  ॥१८\nगयत्र्या जपकाले तु कथिताः पापनाशनाः  ।१९\nपादाङ्गुष्ठौ च गुल्फौ च नलकौ जानुनी तथा  ॥१९\nजङ्घे शिश्रश्च वृषणौ कटिर्नाभिस्तथोदरं  ।२०\n- - - -- - - -- - - -- - - -- - - - -- - - - -\nटिप्पणी\n१ उपपातकपापहेति ग.. , घ.. , ङ.. च\n- - - -- - - -- - - -- - - -- - - - -- - - - -\nस्तनौ च हृदयं ग्रीवा मुखन्तालु च नासिके  ॥२०\nचक्षुषी च भ्रुवोर्मध्यं ललाटं पूर्वमाननं  ।२१\nदक्षिणोत्तरपार्श्वे द्वे शिर आस्यमनुक्रमात् ॥२१\nपीतः श्यामश्च कपिलो मरकतोऽग्निसन्निभः  ।२२\nरुक्मविद्युद्धूम्रकृष्णरक्तगौरेन्द्रनीलभाः  ॥२२\nस्फाटिकस्वर्णपाण्ड्वाभाः पद्मरागोऽखिलद्युतिः(१)  ।२३\nहेमधूम्ररक्तनीलरक्तकृष्णसुवर्णभाः  ॥२३\nशुक्लकृष्णपालाशाभा(२) गायत्र्या वर्णकाः क्रमात् ।२४\nध्यानकाले पापहरा हुतैषा सर्वकामदा  ॥२४\nगायत्र्या तु तिलैर्होमः सर्वपापप्रणाशनः  ।२५\nशान्तिकामो यवैः कुर्यादायुष्कामो घृतेन च  ॥२५\nसिद्धार्थकैः कर्मसिद्ध्यै पयसा ब्रह्मवर्चसे  ।२६\nपुत्रकामस्तथा दध्ना धान्यकामस्तु शालिभिः  ॥२६\nक्षीरवृक्षसमिद्धिस्तु ग्रहपीडोपशान्तये  ।२७\nधनकामस्तथा बिल्वैः श्रीकामः कमलैस्तथा  ॥२७\nआरोग्यकामो दूर्वाभिर्गुरूत्पाते स एव हि  ।२८\nसौभाग्येच्छुर्गुग्गुलुना विद्यार्थी पायसेन च  ॥२८\nअयुतेनोक्तसिद्धिः स्याल्लक्षेण मनसेप्सितं  ।२९\nकोट्या ब्रह्मबधान्मुक्तः कुलोद्धारी हरिर्भवेत् ॥२९\nग्रहयज्ञमुखो वापि होमोऽयुतमुखोऽर्थकृत् ।३०\n- - - -- - - -- - - -- - - -- - - - -- - - - -\nटिप्पणी\n१ पद्मरागोऽमलद्युतिरिति ख.. , छ.. , ज.. , ट.. च\n२ शुक्लपद्मपलाशाभेति ङ.. , ञ.. च\n- - - -- - - -- - - -- - - -- - - - -- - - - -\nआवाहनञ्च गायत्र्यास्तत ओङ्कारमभ्यसेत् ॥३०\nस्मृत्वौङ्कारन्तु गायत्र्या निबध्नीयाच्छिखान्ततः  ।३१\nपुनराचम्य हृडयं नाभिं स्कन्धौ च संस्पृशेत् ॥३१\nप्रणवस्य ऋषिर्ब्रह्मा गायत्रीच्छन्द एव च  ।३२\nदेवोऽग्निः परमात्मा स्याद्योगो वै सर्वकर्मसु  ॥३२\nशुक्ला चाग्निमुखी देव्या कात्यायनसगोत्रजा  ।३३\nत्रैलोक्यवरणा दिव्या पृथिव्याधारसंयुता  ॥३३\nअक्षरसूत्रधरा देवी पद्मासनगता शुभा  ।३४\nओं तेजोऽसि महोऽसि बलमसि भ्राजोऽसि देवानान्धामनामासि । \nविश्वमसि विश्वायुः सर्वमसि सर्वायुः ओं अभि भूः\nआगच्छ वरदे देवि जप्ये मे सन्निधौ भव  ॥३४\nव्याहृतीनान्तु सर्वासामृषिरेव प्रजापतिः  ।३५\nव्यस्ताश्चैव समस्ताश्च ब्राह्ममक्षरमोमिति  ॥३५\nविश्वामित्रो यमदग्निर्भरद्वाजोऽथ गोतमः  ।३६\nऋषिरत्रिर्वशिष्ठश्च काश्यपश्च यथाक्रमं  ॥३६\nअग्निर्वायू रविश्चैव वाक्पतिर्वरुणस्तथा  ।३७\nइन्द्रो विष्णुर्व्याहृतीनां दैवतानि यथाक्रमं  ॥३७\nगायत्र्यष्टिगनुष्टुप्च वृहती पङ्क्तिरेव च  ।३८\nत्रिष्टुप्च जगती चेति छन्दांस्याहुरनुक्तामात् ॥३८\nविनियोगे व्याहृतीनां प्राणायामे च होमके  ।३९\nआपोहिष्ठेत्यृचा चापान्द्रुपदादीति वा स्मृता(१)  ॥३९\n- - - -- - - -- - - -- - - -- - - - -- - - - -\nटिप्पणी\n१ द्रुपदादीनि वाप्यृचा इति ङ.. , ज.. , ञ.. च\n- - - -- - - -- - - -- - - -- - - - -- - - - -\nतथा हिरण्यवर्णाभिः पावमानीभिरन्ततः  ।४०\nविप्रुषोऽष्टौ क्षिपेदूर्ध्वमाजन्मकृतपापजित् ॥४०\nअन्तर्जले ऋतञ्चेति जपेत्त्रिरघमर्षणं  ।४१\nआपोहिष्ठेत्यृचोऽस्याश्च सिन्धुद्वीप ऋषिः स्मृतः  ॥४१\nब्राह्मस्नानाय छन्दोऽस्य गायत्री देवता जलं  ।४२\nमार्जने विनियोगस्य हयावभृथके क्रतोः  ॥४२\nअघमर्षणसूक्तस्य ऋषिरेवाघमर्षणं  ।४३\nअनुष्टुप्च भवेच्छन्दो भाववृत्तस्तु दैवतं  ॥४३\nआपोज्योरी रस इति गायत्र्यास्तु शिरः स्मृतं  ।४४\nऋषिः प्रजापतिस्तस्य छन्दोहीनं यजुर्यतः  ॥४४\nब्रह्माग्निवायुसूर्याश्च देवताः परिकीर्तिताः  ।४५\nप्राणरोधात्तु वायुः स्याद्वायोरग्निश्च जायते  ॥४५\nअग्नेरापस्ततः शुद्धिस्ततश्चाचमनञ्चरेत् ।४६\nअन्तश्चरति भूतेषु गुहायां विश्वमूर्तिषु  ॥४६\nतपोयज्ञवषट्कार आपो ज्योती रसोऽमृतं  ।४७\nउदुत्यं जातवेदसमृषिः प्रष्कन्न उच्यते  ॥४७\nगायत्रीच्छन्द आख्यातं सूर्यश्चैव तु दैवतम्  ।४८\nअतिरात्रे नियोगः स्यादग्नीषोमो नियोगकः  ॥४८\nचित्रं देवेति ऋचके ऋषिः कौत्स उदाहृतः  ।४९\nत्रिष्टुप्छन्दो दैवतञ्च सूर्योऽस्याः परिकीर्तितं  ॥४९\n\nइत्याग्नेये महापुराणे सन्ध्याविधिर्नाम पञ्चदशाधिकद्विशततमोऽध्यायः ॥"
  }
]
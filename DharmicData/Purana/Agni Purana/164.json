[
  {
    "text": "अथ चतुःषष्ट्यधिकशततमोऽध्यायः"
  },
  {
    "text": "नवग्रहहोमः\n\nपुष्कर उवाच\nश्रीकामः शान्तिकामो वा ग्रहयज्ञं समारभेत् ।१६४.००१\nवृष्ट्यायुःपुष्टिकामो वा तथैवाभिचरन् पुनः  ॥१६४.००१\nसूर्यः सोमो मङ्गलश्च बुधश्चाथ बृहस्पतिः  ।१६४.००२\nशुक्रः शनैश्चरो राहुः केतुश्चेति ग्रहाः स्मृताः  ॥१६४.००२\nताम्रकात्स्फटिकाद्रक्तचन्दनात्स्वर्णर्कादुभौ  ।१६४.००३\nरजतादयसः शीशात्ग्रहाः कार्याः क्रमादिमे  ॥१६४.००३\nसुवर्णैर्वायजेल्लिख्य गन्धमण्डलकेषु वा  ।१६४.००४\nयथावर्णं प्रदेयानि वासांसि कुसुमानि च  ॥१६४.००४\nगन्धाश्च वलयश्चैव धूपो देयस्तु गुग्गुलुः  ।१६४.००५\nकर्तव्या मन्त्रयन्तश्च चरवः प्रतिदैवतं  ॥१६४.००५\nआकृष्णेन इमं देवा अग्निर्मूर्धा दिवः ककुत् ।१६४.००६\nउद्बुद्ध्यस्वेति च ऋचो यथासङ्ख्यं प्रकीर्तिताः  ॥१६४.००६\nबृहस्पते अतियदर्यस्तथैवाल्पात्परिश्रुतः  ।१६४.००७\nशन्नो देवीस्तथा काण्डात्केतुं कृन्वन्निमास्तथा  ॥१६४.००७\nअर्कः पालाशः खदिरो ह्यपामार्गोथ(१)[१] पिप्पलः  ।१६४.००८\nउदुम्बरः शमी दूर्वा कुशाश्च समिधः क्रमात् ॥१६४.००८\nएकैकस्यात्राष्टशतमष्टाविंशतिरेव वा  ।१६४.००९\nहोतव्या मधुसर्पिर्भ्यां दध्ना चैव समन्विताः  ॥१६४.००९\nगुडौदनं पायसं च हविष्यं क्षीरयष्टिकं  ।१६४.०१०\nदध्योदनं हविः पूपान्मांसं चित्रान्नमेव च  ॥१६४.०१०\nदद्याद्ग्रहक्रमदेतद्द्विजेभ्यो भोजनं बुधः  ।१६४.०११\nशक्तितो वा यथालाभं सत्कृत्य विधिपूर्वकं  ॥१६४.०११\nधेनुः शङ्खस्तथानड्वान् हेम वासो हयस्तथा  ।१६४.०१२\nकृष्णा गौरायसश्छाग एता वै दक्षिणाः क्रमात् ॥१६४.०१२\nयश्च यस्य यदा दूष्यः(१) स तं यत्नेन पूजयेत् ।१६४.०१३\nब्रह्मणैषां वरो दत्तः पूजिताः पूजितस्य च  ॥१६४.०१३\nग्रहाधीना नरेन्द्राणा(२) मुछ्रयाः पतनानि च  ।१६४.०१४\nभावभावो च जगतस्तस्मात्पूज्यतमा ग्रहाः  ॥१६४.०१४\n\nइत्याग्नेये महापुराणे नवग्रहहोमो नाम चतुःषष्ट्यधिकशततमोऽध्यायः ॥"
  }
]
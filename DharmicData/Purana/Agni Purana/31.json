[
  {
    "text": "अग्निरुवाच\nरक्षां स्वस्य परेषाञ्च वक्ष्ये तां मार्जनाह्वयां  ।३१.००१\nयया विमुच्यते दुःखैः सुखञ्च प्राप्नुयान्नरः(२)[१]  ॥३१.००१\nओं नमः परमार्थाय पुरुषाय महात्मने  ।३१.००२\nअरूपबहुरूपाय व्यापिने परमात्मने  ॥३१.००२\nनिष्कल्मषाय शुद्धाय ध्यानयोगरताय च  ।३१.००३\nनमस्कृत्य प्रवक्ष्यामि यत्तत्सिध्यतु मे वचः  ॥३१.००३\nवराहाय नृसिंहाय वामनाय महामुने  ।३१.००४\nनमस्कृत्य प्रवक्ष्यामि यत्तत्सिध्यतु मे वचः  ॥३१.००४\nत्रिविक्रमाय रामाय वैकुण्ठाय नराय च  ।३१.००५\nनमस्कृत्य प्रवक्ष्यामि यत्तत्सिध्यतु मे वचः  ॥३१.००५\nवराह नरसिंहेश वामनेश त्रिविक्रम  ।३१.००६\nहरग्रीवेश सर्वेश हृषीकेश हराशुभम्  ॥३१.००६\nअपराजितचक्राद्यैश्चतुर्भिः परमायुधैः  ।३१.००७\nअखण्डितानुभावैस्त्वं(१)[२] सर्वदुष्टहरो भव  ॥३१.००७\nहरामुकस्य दुरितं सर्वञ्च कुशलं कुरु  ।३१.००८\nमृत्युबन्धार्तभयदं दुरितस्य च यत्फलम्  ॥३१.००८\nपराभिध्यानसहितैः प्रयुक्तञ्चाभिचारकम्  ।३१.००९\nगदस्पर्शमहारोगप्रयोगं जरया जर  ॥३१.००९\nओं नमो वासुदेवाय नमः कृष्णाय खड्गिने  ।३१.०१०\nनमः पुष्करनेत्राय केशवायादिचक्रिणे  ॥३१.०१०\nनमः कमलकिञ्जल्कपीतनिर्मलवाससे  ।३१.०११\nमहाहररिपुस्कन्धसृष्टचक्राय चक्रिणे  ॥३१.०११\nद्ंष्ट्रोद्धृतक्षितिभृते(२)[३] त्रयीमूर्तिमते नमः  ।३१.०१२\nमहायज्ञवराहाय शेषभोगाङ्कशायिने  ॥३१.०१२\nतप्तहाटककेशाग्रज्वलत्पावकलोचन  ।३१.०१३\nवज्राधिकनखस्पर्शं दिव्यसिंह नमोस्तु ते  ॥३१.०१३\nकाश्यपायातिह्रस्वाय ऋग्यजुःसामभूषित  ।३१.०१४\nतुभ्यं वामनरूपायाक्रमते गां(३)[४] नमो नमः  ॥३१.०१४\nवराहाशेषदुष्टानि सर्वपापफलानि वै  ।३१.०१५\nमर्द मर्द महादंष्ट्र मर्द मर्द च तत्फलम्  ॥३१.०१५\nनरसिंह करालाख्य दन्तप्रान्तानलोज्ज्वल  ।३१.०१६\nभञ्ज भञ्ज निनादेन दुष्टान्यस्यार्तिनाशन  ॥३१.०१६\nऋग्यजुःसामगर्भाभिर्वाग्भिर्वामनरूपधृक् ।३१.०१७\nप्रशमं सर्वदुःखानि नयत्त्वस्य जनार्दनः  ॥३१.०१७\nऐकाहिकं द्व्याहिकञ्च तथा त्रिदिवसं ज्वरम्  ।३१.०१८\nचातुर्थकन्तथात्युग्रन्तथैव सततज्वरम्  ॥३१.०१८\nदोषोत्थं सन्निपातोत्थं तथैवागन्तुकं ज्वरम्  ।३१.०१९\nशमं नयाशु गोविन्द च्छिन्धि च्छिन्ध्यस्य वेदनाम्(१)[५]  ॥३१.०१९\nनेत्रदुःखं शिरोदुःखं दुःखञ्चोदरसम्भवम्  ।३१.०२०\nअन्तःश्वासमतिश्वासं(२)[६] परितापं सवेपथुम्  ॥३१.०२०\nगुदघ्राणाङ्घ्रिरोगांश्च कुष्ठरोगांस्तथा क्षयं(३)[७]  ।३१.०२१\nकामलादींस्तथा रोगान् प्रमेहांश्चातिदारुणान्  ॥३१.०२१\nभगन्दरातिसारांश्च मुखरोगांश्च वल्गुलीम्  ।३१.०२२\nअश्मरीं मूत्रकृच्छ्रांश्च रोगानन्यांश्च दारुणान्  ॥३१.०२२\nये वातप्रभवा रोगा ये च पित्तसमुद्भवाः[८]  ।३१.०२३\nकफोद्भवाश्च ये केचित्ये चान्ये सान्निपातिकाः  ॥३१.०२३\nआगन्तुकाश्च ये रोगा लूता विस्फोटकादयः  ।३१.०२४\nते सर्वे प्रशमं यान्तु वासुदेवापमार्जिताः(५)[९]  ॥३१.०२४\nविलयं यान्तु ते सर्वे विष्णोरुच्चारणेन च  ।३१.०२५\nक्षयं गछ्हन्तु चाशेषास्ते चक्राभिहता हरेः  ॥३१.०२५\nअच्युतानन्तगोविन्दनामोच्चारणभीषिताः  ।३१.०२६\nनश्यन्ति सकला रोगाः सत्यं सत्यं वदाम्यहम्  ॥३१.०२६\nस्थावरं जङ्गमं वापि कृत्रिमं चापि यद्विषम्  ।३१.०२७\nदन्तोद्भवं नखभवमाकाशप्रभवं विषम्  ॥३१.०२७\nलूतादिप्रभवं यच्च विषमन्यत्तु दुःखदं  ।३१.०२८\nशमं नयतु तत्सर्वं कीर्तितोस्य जनार्दनः  ॥३१.०२८\nग्रहान् प्रेतग्रहांश्चापि तथा वै डाकिनीग्रहान्(१)[१०]  ।३१.०२९\nवेतालांश्च पिशाचांश्च गन्धर्वान् यक्षराक्षसान्(२)[११]  ॥३१.०२९\nशकुनीपूतनाद्यांश्च तथा वैनायकान् ग्रहान्  ।३१.०३०\nमुखमण्डीं तथा क्रूरां रेवतीं वृद्धरेवतीम्  ॥३१.०३०\nवृद्धकाख्यान् ग्रहांश्चोग्रांस्तथा मातृग्रहानपि  ।३१.०३१\nबालस्य विष्णोश्चरितं हन्तु बालग्रहानिमान्  ॥३१.०३१\nवृद्धाश्च ये ग्रहाः केचिद्ये च बालग्रहाः क्वचित् ।३१.०३२\nनरसिंहस्य ते दृष्ट्या दग्धा ये चापि यौवने  ॥३१.०३२\nसदा(३)[१२] करालवदनो नरसिंहो महाबलः  ।३१.०३३\nग्रहानशेषान्निःशेषान् करोतु जगतो हितः  ॥३१.०३३\nनरसिंह महासिंह ज्वालामालोज्ज्वलानन  ।३१.०३४\nग्रहानशेषान् सर्वेश खाद खादाग्निलोचन  ॥३१.०३४\nये रोगा ये महोत्पाता यद्विषं ये महाग्रहाः  ।३१.०३५\nयानि च क्रूरभृतानि ग्रहपीडाश्च दारुणाः  ॥३१.०३५\nशस्त्रक्षतेषु ये दोषा ज्वालागर्दभकादयः  ।३१.०३६\nतानि सर्वाणि सर्वात्मा परमात्मा जनार्दनः  ॥३१.०३६\nकिञ्चिद्रूपं समास्याय वासुदेवास्य नाशय ॥३७॥३१.०३७\nक्षिप्त्वा सुदर्शनञ्चक्रं ज्वालामालातिभीषणम्  ।३१.०३८\nसर्वदुष्टोपशमनं कुरु देववराच्युत  ॥३१.०३८\nसुदर्शन महाज्वाल च्छिन्धि च्छिन्धि महारव(१)[१३]  ।३१.०३९\nसर्वदुष्टानि रक्षांसि क्षयं यान्तु विभीषण  ॥३१.०३९\nप्राच्यां प्रतीच्यां च दिशि दक्षिणोत्तरतस्तथा  ।३१.०४०\nरक्षाङ्करोतु सर्वात्मा नरसिंहः सुगर्जितः(२)[१४]  ॥३१.०४०\nदिवि भुव्यन्तरीक्षे च पृष्ठतः पार्श्वतोग्रतः  ।३१.०४१\nरक्षाङ्करोतु भगवान् बहुरूपी जनार्दनः  ॥३१.०४१\nयथा विष्णुर्जगत्सर्वं सदेवासुरमानुषं  ।३१.०४२\nतेन सत्येन दुष्टानि शममस्य व्रजन्तु वै(३)[१५]  ॥३१.०४२\nयथा विष्णौ स्मृते सद्यः सङ्क्षयं यान्ति पातकाः  ।३१.०४३\nसत्येन तेन सकलं दुष्टमस्य प्रशाम्यतु  ॥३१.०४३\nपरमात्मा यथा विष्णुर्वेदान्तेषु च गीयते  ।३१.०४४\nतेन सत्येन सकलं दुष्टमस्य प्रशाम्यतु  ॥३१.०४४\nयथा यज्ञेश्वरो विष्णुर्देवेष्वपि हि गीयते  ।३१.०४५\nसत्येन तेन सकलं यन्मयोक्तं तथास्तु तत् ॥३१.०४५\nशान्तिरस्तु शिवञ्चास्तु दुष्टमस्य प्रशाम्यतु  ।३१.०४६\nवासुदेवशरीरोत्थैः कुशैर्निर्मथितं मया(४)[१६]  ॥३१.०४६\nअपमार्जतु गोविन्दो नरो नारायणस्तथा  ।३१.०४७\nतथास्तु सर्वदुःखानां प्रशमो जपनाद्धरेः  ॥३१.०४७\nअपमार्जनकं शस्त्रं सर्वरोगादिवारणम्  ।३१.०४८\nअयं हरिः कुशो विष्णुर्हता रोगा मया तव  ॥३१.०४८\n\n\nइत्यादिमहापुराणे आग्नेये कुशापमार्जनं नाम एकत्रिंशोऽध्यायः"
  }
]
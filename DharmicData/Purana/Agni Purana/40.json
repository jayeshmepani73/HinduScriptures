[
  {
    "text": "भगवानुवाच\nपूर्व्वमासीत् महद्भूतं सर्व्वभूतभयङ्करम्।\nतद्देवैर्न्निहितं भूमौ स वास्तुपुरुषः स्मृतः ।। १ ।।\n\nचतुः षष्टिपदे क्षेत्रे ईशं कोणार्द्धसंस्थितम्।\nघृताक्षतैस्तर्प्पयेत्तं पर्ज्जन्यं पदगं ततः ।। २ ।।\n\nउत्पलाद्भिर्जयन्तञ्च द्विपदस्थं पताकया।\nमहेन्द्रञ्चैककोष्ठस्थं सर्व्वरक्तैः पदे रविम् ।। ३ ।।\n\nवितानेनार्द्धपदगं सत्यं पदे भृशं घृतैः।\nव्योम शाकुनमांसेन कोणार्द्धपदसंस्थितम् ।। ४ ।।\n\nस्रुचा चार्द्धपदे वह्नि पूषणं लाजयैकतः।\nस्वर्णेन वितथं द्विष्ठं मंथनेन गृहक्षतम् ।। ५ ।।\n\nमांसौदनेन धर्म्मेशमेकैकस्मिन् स्थितं द्वयम्।\nगन्धर्वं द्विपदं गन्धैर्भृशं शाकुनजिह्वया ।। ६ ।।\n\nएकस्थमर्धसंस्थञ्च मृगं नीलपटैस्तथा।\nपितॄन् कृशरयार्द्धस्थं दन्तकाष्ठैः पदस्थितम् ।। ७ ।।\n\nदौवारिकं द्विसंस्थञ्च सुग्रीवं यावकेन तु।\nपुष्पदन्तं कुशस्तम्बैः पद्मैर्व्वरुणमेकतः ।। ८ ।।\n\nअसुरं सुरया द्विष्ठं पदे शेषं घृताम्भसा।\nयवैः पापं पदार्द्धस्थं रोगमध्ये   च मण्डकैः ।। ९ ।।\n\nनागपुष्पैः पदे नागं मुख्यं भक्ष्यैर्हि संस्थितम्।\nमुद्गोदनेन भल्लाटं पदे सोमं पदे तथा ।। १० ।।\n\nमधुना पायसेनाथ शालूकेन ऋषिं द्वये।\nपदे दितिं लोपिकाभिरर्द्धे दितिमथापरम् ।। ११ ।।\n\nपूरिकाभिस्ततञ्चापमीशाधः पयसा पदे।\nततोधश्चापवत्सन्तु दध्ना चैकपदे स्थितम् ।। १२ ।।\n\nलड्ङुकैश्च मरीचिन्तु पूर्वकोष्ठचतष्टये ।\nसवित्रे रक्तपुष्पाणि ब्रह्माधः कोणकोष्ठके ।। १३ ।।\n\nतदधः कोष्ठके दद्यात् सावित्र्यै च कुशोदकम्।\nविवस्वतेऽरुणं दद्याच्चन्दनञ्चतुरङ्घ्निषु ।। १४ ।।\n\nरक्षोधः कोणकोष्ठे तु इन्द्रायान्नं निशान्वितम्।\nइन्द्रजयाय तस्याधो घृतान्नं कोणकोष्ठके ।। १५ ।।\n\nचतुष्पदेषु दातव्यमिन्द्राय गुडपायसम्।\nवाय्वधः कोणदेशे तु रुद्राय पक्कमांसकम् ।। १६ ।।\n\nतदधः कोणकोष्ठे तु यक्षायार्द्धं फलन्तथा।\nमहीधराय मांसान्नं माषञ्च चतुरङ्घ्रिषु ।। १७ ।।\n\nमध्ये चतुष्पदे स्थाप्या ब्रह्मणे तिलतण्डुलाः।\nचरकीं माषसर्प्पिर्भ्यां स्कन्दं कृशरयासृजा ।। १८ ।।\n\nरक्तपत्रैर्विदारीञ्च कन्दर्पञ्च पलोदनैः।\nपूतन ांपलपित्ताभ्यां मांसासृग्भ्याञ्च जम्भकम् ।। १९ ।।\n\nपित्तासृगस्थिभिः पापं पिलिपिञ्चं स्रजासृजा।\nईशाद्यान् रक्तमांसेन अभावादक्षतैर्यजेत् ।। २० ।।\n\nरक्षोमातृगणेभ्यश्च पिशाचादिभ्य एव च।\nपितृभ्यः क्षेत्रपालेभ्यो बलीन् दद्यात् प्रकामतः ।। २१ ।।\n\nअहुत्वैतानसन्तप्य प्रासादादीन्न कारयेत्।\nब्रह्मस्थाने हरिं लक्ष्मीं गणं पश्चात् समर्च्चयेत् ।। २२ ।।\n\nमहीश्वरं वास्तुमयं वर्द्धन्या सहितं घटम्।\nब्रह्माणं मध्यतः कुम्भे ब्रह्मादींस्छ दिगीश्वरान् ।। २३ ।।\n\nदद्यात् पूर्णाहुति पश्चात् स्वस्ति वाच्य प्रणम्य च।\nप्रगृह्य कर्करीं सम्यक् मण्डलन्तु प्रदक्षिणम् ।। २४ ।।\n\nसूत्रमार्गेण हे ब्रह्मांस्तोयधाराञ्च भ्रामयेत्।\nपूर्व्ववक्तेन मार्गेण सप्त वीजानि वापयेत् ।। २५ ।।\n\nप्रारम्भं तेन मार्गेण तस्य खातस्य कारयेत्।\nततो गर्त्तं खनेन्मध्ये हस्तमात्रं प्रमाणतः ।। २६ ।।\n\nचतुरङ्गलकं चाधश्चोपलिप्यार्च्चयेत्ततः।\nध्यात्वा चतुर्भुजं विष्णुमर्घ्यं दद्यात्तु कुम्भतः ।। २७ ।।\n\nकर्कर्या पूरयेत् श्वभ्रं शुक्लपुष्पाणि च न्यसेत्।\nदक्षिणावर्त्तकं श्रेष्ठं बीजैर्मृद्भिश्च पूरयेत् ।। २८ ।।\n\nअर्घ्यदानं विनिष्पाद्य गोवस्त्रादीन्ददेद्‌गुरौ।\nकालज्ञाय स्थपतये वैष्णवादिभ्य अर्च्चयेत् ।। २९ ।।\n\nततस्तु खानयेद्यत्नाज्जलान्तं यावदेव तु।\nपुरुषाधः स्थितं शल्यं न गृहे दोषदं भवेत् ।। ३० ।।\n\nअस्थिशल्ये भिद्यते वै भित्तिर्वै गृहिणोऽसुखम्।\nयन्नामशब्दं श्रृणुयात्तत्र शल्यं तदुद्भवम् ।। ३१ ।।\n\nइत्यादिमहापुराणे आग्नेये अर्घ्यदानकथनं नाम चत्वारिंशोऽध्यायः।"
  }
]
[
  {
    "text": "पुष्कर उवाच \nस्नानं माहेश्रं वक्ष्ये राजादेर्जयवर्द्धनम् ।\nदानवेन्द्राय बलये यज्जगादोशनाः पुरा ।। २६७.१ ।।\n\nबास्करेऽनुदिते पीठे प्रातः संस्नापयेद्‌ घटैः ।\nॐ नमो भगवते रुद्राय च बलाय च पाण्डरोचितभस्मानुलिप्तगायाय ।\nतद्यथा जय जय सर्वान् शत्रून् मूकय कलहविग्रहविवादेषु भञ्जय ।\nॐ मथ मथ सर्व्वपथिकान् योसौ युगान्तकाले दिधक्षति इमां पूजां रौद्रमूर्त्तिः सहस्त्रांशुः\n\nशुक्लः स ते रक्षतु जीवतं । \nसम्बर्त्तकाग्नितुल्यश्च त्रिपुरान्तकरः शिवः ।\nसर्वदेवमयः सोपि तव रक्षतु जीवितं लिखि लिखि खिलि स्वाहा ।।\nएवं स्नातस्तु मन्त्रेण जुहुयात्तिलतण्ड्डलम् ।। २६७.२ ।।\n\nपञ्चामृतैस्तु संस्नाप्य पूजयेच्छूलपाणिनं ।\nस्नानान्यन्यानि वक्ष्यामि सर्वदा विजयाय ते ।। २६७.३ ।।\n\nस्नानं घृतेन कथितमायुष्यवर्द्धनं परम् ।\nगोमयेन च लक्ष्मीः स्याद् गोमूत्रेणाघमर्द्दनम् ।। २६७.४ ।।\n\nक्षीरेण बलबुद्धिः स्याद्दध्ना लक्षअमीविवर्द्धनं ।\nकुशोदकेन पापान्तः वञ्चगव्येन सर्वभाक् ।। २६७.५ ।।\n\nशतमूलेन सर्वाप्तिर्गोश्रृङ्गोदकतोऽर्घजित् ।\nपलाशविल्वकमलकुशस्नानन्तु सर्व्वदं ।। २६७.६ ।।\n\nवचा हरिद्रे द्वे मुस्तं स्नानं रक्षोहणं परं ।\nआयुष्यञ्च यशस्यञ्च धर्म्ममेधाविवर्द्धनम् ।। २६८.७ ।।\n\nहैमाद्भिश्चैव माङ्गल्यं रूप्यताम्रोदकैस्तथा ।\nरत्नोदकैस्तु विज्यः सौभाग्यञ्च प्रियङ्गुणा ।। २६८.८ ।।\n\nफलाद्बिश्च तथारोग्यं धात्र्यद्भिः परमां श्रियम् ।\nतिलसिद्धार्थकैर्ल्लक्ष्मीः सौभाग्यञ्च प्रियङ्गुणा ।। २६८.९ ।।\n\nपद्मोत्पलकदम्बैश्च श्रीर्बलं बलाद्रुमोदकैः ।\nविष्णुपादोदकस्नानं सर्वस्नानेभ्य उत्तमम् ।। २६८.१० ।।\n\nएकाकी एककामायेत्येकोर्कं१ विधिवच्चरेत् ।\nअक्रन्दयति सूक्तेन प्रबध्नीयान्मणिं करे ।। २६८.११ ।।\n\nकुष्ठपाठा वचा शुण्ठी शङ्खलोहादिको मणिः ।\nसर्व्वेषामेव कामानामीश्वरो भगवान् हरिः ।। २६८.१२ ।।\n\nतस्य संपूजनादेव सर्व्वान्कामान्समश्नुते ।\nस्नापयित्वा घृतक्षीरैः पूजयित्वा च पित्तहा ।। २६८.१३ ।।\n\nपञ्चमुद्‌गबलिन्दत्वा अतिसारात् प्रमुच्यते ।\nपञ्चगव्येन संस्नाप्य वातव्याधिं विनाशयेत् ।। २६८.१४ ।।\n\nद्विस्रेहस्नपनात् श्लेष्मरोगहा चातिपूजया ।\nघृतं तैलं तथा क्षौद्रं स्नानन्तु त्रिरसं परं ।। २६८.१५ ।।\n\nस्नानं घृताम्बु द्विस्नेहं समलं घृततैलकम् ।\nक्षौद्रमिक्षुरसं क्षीरं स्नानं त्रिमधुरं स्मृतम् ।। २६८.१६ ।।\n\nघृतमिक्षुरसं तैलं क्षौद्रञ्च त्रिरसं श्रिये ।\nअनुलेपस्त्रिशुक्लस्तु कर्पूरोशीरचन्दनैः ।। २६८.१७ ।।\n\nचन्दनागुरुकर्पूरमृगदर्पैः सकुङ्कुमैः ।\nपञ्चानुलेपनं विष्णोः सर्वकामफलप्रदं ।। २६८.१८ ।।\n\nत्रिसुगन्धञअच कर्पूरं तथा चन्दनकुङ्कुमैः ।\nमृगदर्पं सकर्पूरं मलयं सर्व्वकामदम् ।। २६८.१९ ।।\n\nजातीफलं सकर्पूरं चन्दनञ्च त्रिशीतकम् ।\nपीतानि शुक्लवर्णानि तथा शुक्लानि भार्गव ।। २६८.२० ।।\n\nकृष्णानि चैव रक्तानि पञ्चवर्णानि निर्द्दिशेत् ।\nउत्पलं पद्मजाती च त्रिशीतं हरिपूजने ।। २६८.२१ ।।\n\nकुङ्कुमं रक्तपद्मानि त्रिरक्तं रक्तमुत्पलं ।\nधूपदीपादिभिः प्रार्च्य विष्णुं शान्तिर्भवेन्नृणां ।। २६८.२२ ।।\n\nचतुरस्रकरे कुण्डे ब्राह्मणाश्चाष्ट षोडस ।\nलक्षहोमङ्कोटिहोमन्तिलाज्ययवधान्यकैः ।। २६८.२३ ।।\n\nग्रहानभ्यर्च्य गायत्र्या सर्व्वशान्तिः क्रमाद्भवेत् ।\n\nइत्यादिमहापुराणो आग्नेये माहेश्वरस्नानलक्षकोटिहोमादयो नाम सप्तषष्ट्यधिकद्विशततमोऽध्यायः ।"
  }
]
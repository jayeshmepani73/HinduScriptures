[
  {
    "text": "अग्निरुवाच\nसोमवंशं प्रवक्ष्यामि पठितं पापनाशनम् ।\nविष्णुनाभ्यब्जजो ब्रह्मा ब्रह्मपुत्रोऽत्रिरत्रितः ॥ २७४.१ ॥ \nसोमश्चक्रे राजसूयं त्रैलोक्यं दक्षइणआन्ददौ ।\nसमाप्तेऽवभृथे सोमं तद्रूपालोकनेच्छवः ॥ २७४.२ ॥ \nकामवाणाभितप्ताङ्ग्यो नरदेव्यः सिषेविरे ।\nलक्ष्मीर्न्नारायणं त्यक्त्वा सिनीवाली च कर्द्दमम् ॥ २७४.३ ॥ \nद्युतिं विभावसुन्त्यक्त्वा पुष्टिर्धातारमव्ययम् ।\nप्रभा प्रभाकरन्त्यक्त्वा हविष्मन्तं कुहूः स्वयम् ॥ २७४.४ ॥ \nकीर्त्तिर्जयन्तम्भर्त्तारं वसुर्म्मारीचकश्यपम् ।\nधृतिस्त्यक्त्वा पतिं नन्दीं सोममेवाभजत्तदा ॥ २७४.५ ॥ \nस्वकीया इव सोमोऽपि कामयामास तास्तदा ।\nएवं कृतापचारस्य तासां भर्त्तृगणस्तदा ॥ २७४.६ ॥ \nन शशाकापचाराय शापैः शस्त्रादिभिः पुनः ।\nसप्तलोकैकनाथत्वमवाप्तस्तपसा ह्युत ॥ २७४.७ ॥ \nविवभ्राम मतिस्तस्य विनयादनया हता ।\nबृहस्पतेः स वै भार्य्यां तारां नाम यशस्विनीम् ॥ २७४.८ ॥ \nजहार तरसा सोमो ह्यवमन्याङ्गिरःसुतम् ।\nततस्तद्‌युद्धमभवत् प्रख्यातं ताकामयम् ॥ २७४.९ ॥ \nदेवानां दानवानाञ्च लोकक्षयकरं महत् ।\nब्राह्मा निवार्य्योशनसन्तारामङ्गिरसे ददौ ॥ २७४.१० ॥ \nतामन्तःप्रसवां दृष्ट्वा गर्भं त्यजाब्रवीद्गुरुः ।\nगर्भस्त्यक्तः प्रदीप्तोऽथ प्राहाहं सोमसम्भवः ॥ २७४.११ ॥ \nएवं सोमाद्‌ बुधः पुत्त्रः पुत्त्रस्तस्य पुरूरवाः ।\nस्वर्गन्त्यक्त्वोर्वशी सा तं वरयामास चाप्सराः ॥ २७४.१२ ॥ \nतथा सहाचरद्राजा दशवर्षाणि पञ्च च ।\nपञ्च षट् सप्त चाष्टौ च दश चाष्टौ महामुने ॥ २७४.१३ ॥ \nएकोऽग्निरभवत् पूर्व्वं तेन त्रेता प्रवर्त्तिता ।\nपुरूरवा योगशीलो गान्धर्व्वलोकमीयिवान् ॥ २७४.१४ ॥ \nआयुर्दृढायुरश्वायुर्धनायुर्धृतिमान् वसुः ।\nदिविजातः शतायुश्च सुषुवे चोर्व्वशी नृपान् ॥ २७४.१५ ॥ \nआयुषो नहुषः पुत्रो वृद्धशर्म्मा रजिस्तथा ।\nदर्भो विपाप्मा पञ्चागन्यं रजेः पुत्रशतं ह्यभूत् ॥ २७४.१६ ॥ \nराजेया इति विख्याता विष्णुदत्तवरो रजिः ।\nदेवासुरे रणे दैत्यानबधीत् सुरयाचितः ॥ २७४.१७ ॥ \nगतायेन्द्राय पुत्रत्वं दत्वा राज्यं दिवङ्गतः ।\nरजेः पुत्रैर्हृतं राज्यं शक्रस्याथ सुदुर्म्मनाः ॥ २७४.१८ ॥ \nग्रहशान्त्यादिविधिना गुरुरिन्द्राय तद्ददौ ।\nमोहयित्वा रजिसुतानासंस्ते निजधर्म्मगाः ॥ २७४.१९ ॥ \nनहुषस्य सुताः सप्त यतिर्य्ययातिरुत्तमः ।\nउद्भवः पञ्चकश्चैव शर्य्यातिमेघपालकौ ॥ २७४.२० ॥ \nयतिः कुमारभावेऽपि विष्णुं ध्यात्वा हरिं गतः ।\nदेवयानी सुक्रकन्या ययातेः पत्न्यऽभूत्तदा ॥ २७४.२१ ॥ \nवृषपर्व्वजा सर्म्मिष्ठा ययातेः पञ्च तत्सुताः ।\nयदुञ्च तुर्व्वसुञ्चैव देवयानी व्यजायत ॥ २७४.२२ ॥ \nद्रुह्यञ्चानूञ्च पूरुञ्च शर्म्मिष्ठा वार्षपर्व्वणी ।\nयदुः पूरुश्चाभवतान्तेषां वंशविवर्द्धनौ ॥ २७४.२३ ॥ \nइत्यादिमहापुराणे आग्नेये सोमवंशवर्णनं नाम चतुःसप्तत्यधिकद्विशततमोऽध्यायः ॥"
  }
]
[
  {
    "text": "अग्निरुवाच\nनाडीचक्रं प्रवक्ष्यामि यज्ज्ञानाज्ज्ञायते हरिः  ।\nनाभेरधस्ताद्यत्कन्दमङ्कुरास्तत्र निर्गताः  ॥१\nद्वासप्ततिसहस्राणि नाभिमध्ये व्यवस्थिताः  ।\nतिर्यगूर्ध्वमधश्चैव व्याप्तन्ताभिः समन्ततः  ॥२\nचक्रवत्संस्थिता ह्येताः प्रधाना दशनाडयः  ।\nइडा च पिङ्गला चैव सुसुम्णा च तथैव च  ॥३\nगान्धारी हस्तिजिह्वा च पृथा चैव यथा तथा  ।\nअलम्बुषा हुहुश्चैव शङ्खिनी दशमी स्मृता  ॥४\nदश प्राणवहा ह्येता नाडयः परिकीर्तिताः  ।\nप्राणोऽपानः समानश्च उदानो व्यान एव च  ॥५\nनागः कूर्मोऽथ कृकरो देवदत्तो धनञ्जयः  ।\nप्राणस्तु प्रथमो वायुर्दशानामपि स प्रभुः  ॥६\nप्राणः प्राणयते प्राणं विसर्गात्पूरणं प्रति  ।\nनित्यमापूरयत्येष प्राणिनामुरसि स्थितः  ॥७\nनिःश्वासोच्छ्वासकासैस्तु प्राणो जीवसमाश्रितः  ।\nप्रयाणं कुरुते यस्मात्तस्मात्प्राणः प्रकीर्तितः  ॥८\nअधो नयत्यपानस्तु आहारञ्च नृणामधः  ।\nमूत्रशुक्रवहो वायुरपानस्तेन कीर्तितः  ॥९\nपीतभक्षितमाघ्रातं रक्तपित्तकफानिलं  ।\nसमन्नयति गात्रेषु समानो नाम मारुतः  ॥१०\nस्पन्दयत्यधरं वक्त्रं नेत्ररागप्रकोपनं  ।\nउद्वेजयति मर्माणि उदानो नाम मारुतः  ॥११\nव्यानो विनामयत्यङ्गं व्यानो व्याधिप्रकोपनः  ।\nप्रतिदानं तथा कण्ठाद्व्यापानाद्व्यान उच्यते  ॥१२\nउद्गारे नाग इत्युक्तः कूर्मश्चोन्मीलने स्थितः  ।\nकृकरो भक्षणे चैव देवदत्तो विजृम्भिते  ॥१३\nधनञ्जयः स्थितो घोषे मृतस्यापि न मुञ्चति  ।\nजीवः प्रयाति दशधा नाडीचक्रं हि तेन तत् ॥१४\nसङ्क्रान्तिर्विषुवञ्चैव अहोरात्रायनानि च  ।\nअधिमास ऋणञ्चैव ऊनरात्र धनन्तथा [१] ॥१५\nऊनरात्रं भवेद्धिक्का अधिमासो विजृम्भिका  ।\nऋणञ्चात्र भवेत्कासो निश्वासो धनमुच्यते [२]  ॥१६\nउत्तरं दक्षिणं ज्ञेयं वामं दक्षिणसञ्ज्ञितं  ।\nमध्ये तु विषुवं प्रोक्तं पुटद्वयविनिःस्मृतं  ॥१७\nसङ्क्रान्तिः पुनरस्यैव स्वस्थानात्स्थानयोगतः  ।\nसुसुम्णा मध्यमे ह्यङ्गे इडा वामे प्रतिष्ठिता  ॥१८\nपिङ्गला दक्षिणे विप्र ऊर्ध्वं प्राणो ह्यहः स्मृतं  ।\nअपानो रात्रिरेवं स्यादेको वायुर्दशात्मकः  ॥१९\nआयामो देहमध्यस्थः सोमग्रहणमिष्यते  ।\nदेहातितत्त्वमायामं आदित्यग्रहणं विदुः  ॥२०\nउदरं पूरयेत्तावद्वायुना यावदीप्सितं  ।\nप्राणायामी भवेदेष पूरका देहपूरकः  ॥२१\nपिधाय सर्वद्वाराणि निश्वासोच्छ्वासवर्जितः  ।\nसम्पूरणकुम्भवत्तिष्ठेत्प्राणायामः स कुम्भकः  ॥२२\nमुञ्चेद्वायुं ततस्तूर्ध्वं श्वासेनैकेन मन्त्रवित् ।\nउच्छ्वासयोगयुक्तश्च वायुमूर्द्वं विरेचयेत् ॥२३\nउच्चरति स्वयं यस्मात्स्वदेहावस्थितः शिवः  ।\nतस्मात्तत्त्वविदाञ्चैव स एव जप उच्च्यते  ॥२४\nअयुते द्वे सहस्रैकं षट्शतानि तथैव च  ।\nअहोरात्रेण योगीन्द्रो जपसङ्ख्यां करोति सः  ॥२५\nअजपा नाम गायत्री ब्रह्मविष्णुमहेश्वरी  ।\nअजपां जपते यस्तां पुनर्जन्म न विद्यते  ॥२६\nचन्द्राग्निरविसंयुक्ता आद्या कुण्डलिनी मता  ।\nहृत्प्रदेशे तु सा ज्ञेया अङ्कुराकारसंस्थिता  ॥२७\nसृष्टिन्यासो भवेत्तत्र स वै सर्गावलम्बनात् ।\nस्रवन्तं चिन्तयेत्तस्मिन्नमृतं सात्त्विकोत्तमः  ॥२८\nदेहस्थः सकलो ज्ञेयो निष्फलो देहवर्जितः[३]  ।\nहंसहंसेति यो ब्रूयाद्धंसो देवः सदाशिवः  ॥२९\nतिलेषु च यथा तैलं पुष्पे गन्धः समश्रितः  ।\nपुरुषस्य तथा देहे स वाह्याभ्यन्तरां स्थितः  ॥३०\nब्रह्मणो हृदये स्थानं कण्ठे विष्णुः समाश्रितः  ।\nतालुमध्ये[४] स्थितो रुद्रो ललाटे तु महेश्वरः  ॥३१\nप्राणाग्रन्तु शिवं विद्यात्तस्यान्ते तु परापरं  ।\nपञ्चधा सकलः प्रोक्तो विपरीतस्तु निष्कलः  ॥३२\nप्रासादं नादमुत्थाप्य शततन्तु जपेद्यदि  ।\nषण्मासात्सिद्धिमाप्नोति योगयुक्तो न संशयः  ॥३३\nगमागमस्य ज्ञानेन सर्वपापक्षयो भवेत् ।\nअणिमादिगुणैश्वर्यं षड्भिर्मासैरवाप्नुयात् ॥३४\nस्थूलः सूक्ष्मः परश्चेति प्रासादः कथितो मया  ।\nह्रस्वो दीर्घः प्लुतश्चेति प्रासादं लक्षयेत्त्रिधा  ॥३५\nह्रस्वो दहति पापानि दीर्घो मोक्षप्रदो भवेत् ।\nआप्यायने प्लुतश्चेति मूर्ध्नि विन्दुविभूषितः  ॥३६\nआदावन्ते च ह्रस्वस्य फट्कारो मारणे हितः  ।\nआदावन्ते च हृदयमाकृष्टौ सम्प्रकीर्तितम्  ॥३७\nदेवस्य दक्षिणां मूर्तिं पञ्चलक्षं स्थितो जपेत् ।\nजपान्ते घृतहोमस्तु दशसाहस्रिको भवेत् ॥३८\nएवमाप्यायितो मन्त्रो वश्योच्चाटादि कारयेत् ।\nऊर्ध्वे शून्यमधः शून्यं मध्ये शून्यं निरामयं  ॥३९\nत्रिशून्यं यो विजानाति मुच्यतेऽसौ ध्रुवं द्विजः  ।\nप्रासादं यो न जानाति पञ्चमन्त्रमहातनुं  ॥४०\nअष्टत्रिंशत्कलायुक्तं न स आचार्य उच्यते  ।\nतथोङ्कारञ्च गायत्रीं रुद्रादीन् वेत्त्य.असौ गुरुः  ॥४१\nइत्याग्नेये महापुराणे मन्त्रमाहात्म्यं नाम चतुर्दशाधिकद्विशततमोऽध्यायः ॥"
  }
]
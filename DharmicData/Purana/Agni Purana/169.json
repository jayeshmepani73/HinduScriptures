[
  {
    "text": "अथैकोनसप्तत्यधिकशततमोऽध्यायः"
  },
  {
    "text": "प्रायश्चित्तानि"
  },
  {
    "text": "पुष्कर उवाच\nएतत्प्रभृतिपापानां प्रायश्चित्तं वदामि ते  ।०१\nब्रह्महा द्वादशाब्दानि कुटीङ्कृत्वा वने वसेत् ॥०१\nभिक्षेतात्मविशुद्ध्यर्थं कृत्वा शवशिरोध्वजं  ।०२\nप्रास्येदात्मानमग्नौ वा समिद्धे त्रिरवाक्शिराः  ॥०२\nयजेत वाश्वमेधेन स्वर्जिता गोसवेन वा  ।०३\nजपन्वान्यतमं वेदं योजनानां शतं ब्रजेत् ॥०३\nसर्वस्वं वा वेदविदे ब्राह्मणायोपपादयेत् ।०४\nव्रतैरेतैर्व्यपोहन्ति महापातकिनो मलं  ॥०४\nउपपातकसंयुक्तो गोघ्नो मासं यवान् पिवेत् ।०५\nकृतवापो वसेद्गोष्ठे चर्मणा तेन संवृतः  ॥०५\nचतुर्थकालमश्रीयादक्षारलवणं मितं  ।०६\nगोमूत्रेण चरेत्स्नानं द्वौ मासौ नियतेन्द्रियः  ॥०६\nदिवानुगच्छेद्गाश्चैव तिष्ठन्नूर्ध्वं रजः पिवेत् ।०७\nवृषभैकादशा गास्तु दद्याद्विचारितव्रतः(१)  ॥०७\nअविद्यमाने सर्वस्वं वेदविद्भ्यो निवेदयेत् ।०८\nपादमेकञ्चरेद्रोधे द्वौ पादौ बन्धने चरेत् ॥०८\nटिप्पणी\n१ दद्यात्सुचरितव्रत इति ङ..\nयोजने पादहीनं स्याच्चरेत्सर्वं निपातने  ।०९\nकान्तारेष्वथ दुर्गेषु विषमेषु भयेषु च  ॥०९\nयदि तत्र विपत्तिः स्यादेकपादो विधीयते  ।१०\nघण्टाभरणदोषेण तथैवर्धं विनिर्दिशत् ॥१०\nदमने दमने रोधे शकटस्य नियोजने  ।११\nस्तम्भशृङ्खलपाशेषु मृते पादोनमाचरेत् ॥११\nशृङ्गभङ्गेऽस्थिभङ्गे च लाङ्गूलच्छेदने तथा  ।१२\nयावकन्तु पिवेत्तावद्यावत्सुस्था तु गौर्भवेत् ॥१२\nगोमतीञ्च जपेद्विद्यां गोस्तुतिं गोमतीं स्मरेत् ।१३\nएका चेद्बहुभिर्दैवाद्यत्र व्यापादिता भवेत् ॥१३\nपादं पादन्तु हत्यायाश्चरेयुस्ते पृथक्पृथक् ।१४\nउपकारे क्रियमाणे विपत्तौ नास्ति पातकं  ॥१४\nएतदेव व्रतं कुर्युरुपपातकिनस्तथा  ।१५\nअवकीर्णवर्जं शुद्ध्यर्थञ्चान्द्रायणमथापि वा  ॥१५\nअवकीर्णी तु कालेन गर्धभेन चतुष्पथे  ।१६\nपाकयज्ञविधानेन यजेत निर्ऋतिं निशि  ॥१६\nकृत्वाग्निं विधिवद्धीमानन्ततस्तु समित्तृचा  ।१७\nचन्द्रेन्द्रगुरुवह्नीनां जुहुयात्सर्पिषाहुतिं(१)  ॥१७\nअथवा गार्धभञ्चर्म वसित्वाब्दञ्चरेन्महीं  ।१८\nहत्वा गर्भमविज्ञातं ब्रह्महत्याव्रतं चरेत् ॥१८\nटिप्पणी\n१ जुहुयात्सर्पिषाहुतीरिति ख.. , ङ.. , ज.. च\nसरां पीत्वा द्विजो मोहादग्निवर्णां सुरां पिवेत् ।१९\nगोमूत्रमग्निवर्णं वा पिवेदुदकमेव वा  ॥१९\nसुवर्णस्तेयकृद्विप्रो राजानमभिगम्य तु  ।२०\nस्वकर्म ख्यापयन् व्रूयान्मां भवाननुशास्त्विति  ॥२०\nगृहीत्वा मुशलं राजा सकृद्धन्यात्स्वयङ्गतं  ।२१\nबधेन शुद्ध्यते स्तेयो ब्राह्मणस्तपसैव वा  ॥२१\nगुरुतल्पो निकृत्यैव शिश्नञ्च वृषणं स्वयं  ।२२\nनिधाय चाञ्चलौ गच्छेदानिपाताच्च नैर्ऋतिं  ॥२२\nचान्द्रायणान् वा त्रीन्मासानभ्यसेन्नियतेन्द्रियः  ।२३\nजातिभ्रंशकरं कर्म कृत्वान्यतममिच्छया  ॥२३\nचरेच्छान्तपनं कृच्छ्रं प्राजापत्यमनिच्छया  ।२४\nसङ्करीपात्रकृत्यासु मासं शोधनमैन्दवं  ॥२४\nमलिनीकरणीयेषु तप्तं स्याद्यावकं त्र्यहं  ।२५\nतुरीयो ब्रह्महत्यायाः क्षत्रियस्य बधे स्मृतः  ॥२५\nवैश्येऽष्टमांशे वृत्तस्थे शूद्रे ज्ञेयस्तु षोडशः  ।२६\nमार्जरनकुलौ हत्वा चासं मण्डूकमेव च  ॥२६\nश्वगोधोलूककाकांश्च शूद्रहत्याव्रतं चरेत् ।२७\nचतुर्णामपि वर्णानां नारीं हत्वानवस्थितां  ॥२७\nअमत्यैव प्रमाप्य स्त्रीं शूद्रहत्याव्रतं चरेत् ।२८\nसर्पादीनां बधे नक्तमनस्थ्नां वायुसंयमः  ॥२८\nद्रव्याणामल्पसाराणां स्तेयं कृत्वान्यवेश्मतः  ।२९\nचरेच्छान्तपनं कृच्छं व्रतं निर्वाप्य सिद्ध्यति  ॥२९\nभक्षभोज्यापहरणे यानशय्यासनस्य च  ।३०\nपुष्पमूलफलानाञ्च पञ्चगव्यं विशोधनं  ॥३०\nतृणकाष्ठद्रुमाणान्तु शुष्कान्नस्य गुडस्य च  ।३१\nचेलचर्मामिषाणान्तु(१) त्रिरात्रं स्यादभोजनं  ॥३१\nमणिमुक्ताप्रवालानां ताम्रस्य रजतस्य च  ।३२\nअयःकांस्योपलानाञ्च द्वादशाहं कणान्नभुक् ॥३२\nकार्पासकीटजीर्णानां द्विशफैकशफस्य च  ।३३\nपक्षिगन्धौषधीनान्तु रज्वा चैव त्र्यहम्पयः  ॥३३\nगुरुतल्पव्रतं कुर्याद्रेतः सिक्त्वा स्वयोनिषु  ।३४\nसख्युः पुत्रस्य च स्त्रीषु कुमारोष्वन्त्यजासु च  ॥३४\nपितृस्वस्रेयीं भगिनीं स्वस्रीयां मातुरेव च  ।३५\nमातुश्च भ्रातुराप्तस्य गत्वा चान्द्रायणञ्चरेत् ॥३५\nअमानुषीषु पुरुष उदक्यायामयोनिषु  ।३६\nरेतः सिक्त्वा जले चैव कृच्छ्रं शान्तपनञ्चरेत् ॥३६\nमैथुनन्तु समासेव्य पुंसि योषिति वा द्विजः  ।३७\nगोयानेऽप्सु दिवा चैव सवासाः स्नानमाचरेत् ॥३७\nचण्डालान्त्यस्त्रियो गत्वा भुक्त्वा च प्रतिगृह्य च  ।३८\nपतत्यज्ञानतो विप्रो ज्ञानात्साम्यन्तु गच्छति  ॥३८\nविप्रदुष्टां स्त्रियं भर्ता निरुन्ध्यादेकवेश्मनि  ।३९\nयत्पुंसः परदारेषु तदेनाञ्चारयेद्व्रतं  ॥३९\nसाचेत्पुनः प्रदुष्येत सदृशेनोपमन्त्रिता  ।४०\nकृच्छ्रञ्चाद्रायणञ्चैव तदस्याः पावनं स्मृतं  ॥४०\nटिप्पणी\n१ वेणुचर्मामिषाणाञ्चेति झ..\nयत्करोत्येकरात्रेण वृषलीसेवनं द्विजः  ।४१\nतद्भैक्ष्यभुक्जपेन्नित्यं त्रिभिर्वषैर्व्यपोहति  ॥४१\n\nइत्याग्नेये महापुराणे प्रायश्चित्तानि नाम एकोनसप्तत्यधिकशततमोऽध्यायः ॥"
  }
]
[
  {
    "text": "कुमार उवाच\nउणादयोऽभिधास्यन्ते प्रत्यया धातुतः परे ।\nउणि कारुश्च शिल्पी स्यात् जायुर्म्मायुश्च पित्तकं ।। ३५७.१ ।।\n\nगोमायुर्वायुर्वेदेषु बहुलं स्युरुणादयः ।\nआयुः स्वादुश्च हेत्वाद्याः किंशारुर्धान्यशूककः ।। ३५७.२ ।।\n\nकृकवाकुः कुक्कुटः स्याद् गुरुर्भर्त्ता मरुस्तथा ।\nशयुश्चाजगरो ज्ञेयः स हरायुधमुच्यते ।। ३५७.३ ।।\n\nस्वरुद्‌र्वज्रं त्रपुरुसि समसारं फल्गुरीरितं ।\nगृध्रश्च क्रनि किरचि मन्दिरं तिमिरं तमः ।। ३५७.४ ।।\n\nइलचि सलिलं वारि कल्याणं भण्डिलं स्मृतं ।\nबुवो विद्वान् क्कसौ स्याच्च शिविरं गुप्तसंस्थितिः ।। ३५७.५ ।।\n\nओतुर्विडालश्च तुनि अभिधानादुगादयः ।\nकर्णः कामी च गृहभूर्वास्तुर्जैवातृकः स्मृतः ।। ३५७.६ ।।\n\nअनड्‌वान् वहतेर्विनि स्याज्जातौ जीवार्णवौषधं ।\nनौ वह्निरिननि हरिणः मृगः कामी च भाजनम्१ ।। ३५७.७ ।।\n\nकम्बोजो भाजनम्भाण्डं सरण्डश्च चतुष्पदः ।\nतरुरेरण्डः सङ्घातो वरूड़ः साम निर्भरं ।। ३५७.८ ।।\n\nस्फारं प्रभूतं स्यान्नान्तप्रत्यये चीरवल्कलं ।\nकातरो भीरुरुग्रस्तु प्रचण्डो जवसं तृणं ।। ३५७.९ ।।\n\nजगच्चैव तु भूर्लोको कृशानुर्ज्योतिरर्क्ककः ।\nवर्व्वरः कुटिलो धूर्त्तश्चत्वरञ्च चतुष्पथं ।। ३५७.१० ।।\n\nचीवरं भिक्षुप्रावृत्तिरादित्यो मित्र ईरितः ।\nपुत्रः सूनुः पिता तातः पृदाकुर्य्याघ्रवृश्चिके ।।\n\nगर्त्तेऽवटोऽथ भरतो नटोऽपरेप्युणादयः ।। ३५७.११ ।।\n\nइत्यादिमहापुराणे आग्नेये व्याकरणे उणादिसिद्धरूपं नाम सप्तपञ्चाशदधिकत्रिशततमोऽध्यायः॥"
  }
]
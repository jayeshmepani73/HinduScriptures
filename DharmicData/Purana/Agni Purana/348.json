[
  {
    "text": "अग्निरुवाच\nएकाक्षराभिधानञ्च मातृकान्तं वदामि ते ।\nअ विष्णुः प्रतिषेधः स्यादा पितामहवाक्ययोः ।। ३४८.१ ।।\n\nसीमायामथाव्ययं आ भवेत्संक्रोधपीडयो ।\nइः कामे रतिलक्ष्म्योरी उः शिवे रक्षकाद्य ऊः ।। ३४८.२ ।।\n\nऋ शब्दे चादितौ ऋॄस्यात् लृ लॄ ते वै दितौ गुहे ।\nए देवी ऐ योगिनी स्यादो ब्रह्मा औ महेश्वरः ।। ३४८.३ ।।\n\nअङ्कामः अः प्रशस्तः स्यात् को ब्रह्मादौ कु कुत्सिते ।\nखं शून्येन्द्रियं खङ्गो गन्धर्व्वे च विनायके ।। ३४८.४ ।।\n\nगङ्गीते गो गायने स्याद् घो घण्टा किङ्किणीमुखे ।\nताड़ने ङ्श्च विषयेस्पृहायाञ्चैव भैरवे ।। ३४८.५ ।।\n\nचो दुर्जने निर्म्मले छश्छेदे जिर्ज्जयने तथा ।\nजं गीते ज्ञः प्रशस्ते स्याद् बले ञो गायने च टः ।। ३४८.६ ।।\n\nठश्चन्द्रमण्डले शून्ये शिवे चोद्बन्धने मतः ।\nडश्च रुद्रे ध्वनौ त्रासे ढक्कायां ढो ध्वनौ मतः ।। ३४८.७ ।।\n\nणो निष्कर्षे निश्चये च तश्चौरे क्रोडपुच्छके ।\nभक्षणे थश्छेदने दो धारणे शोभने मतः ।। ३४८.८ ।।\n\nधो धातरि च धूस्तूरे नो वृन्दे सुगते तथा । \nप उपवने विख्यातः फश्च झञ्झानिले मतः ।। ३४८.९ ।।\n\nफुः फुत्कारे निष्फले च विः पक्षी भञ्च तारके ।\nमा श्रीर्म्मानञ्च माता स्याद्यागे यो यातृवीरणे ।। ३४८.१० ।।\n\nरो वह्नौ च लः शक्रे च लो विधातरि ईरितः ।\nविश्लेषणे वो वरुणे शयने शश्च शं सुखे ।। ३४८.११ ।।\n\nषः श्रेष्ठे सः परोक्षे च सा लक्ष्मीः सं कचे मतः ।\nधारणे हस्तथा रुद्रे क्षः क्षत्त्त्रे चाक्षरे मतः ।। ३४८.१२ ।।\n\nक्षो नृसिंहे हरौ तद्वत् क्षेत्रपालकयोरपि ।\nमन्त्र एकाक्षरो देवो भुक्तिमुक्तिप्रदायकः ।। ३४८.१३ ।।\n\nहैहयशिरसे नमः सर्व्वविद्याप्रदो मनुः ।\nअकाराद्यास्तथा मन्त्रा मातृकामन्त्र उत्तमः ।। ३४८.१४ ।।\n\nएकपद्मेऽर्चयेदेतान्नव दुर्गाश्च पूजयेत् ।\nभगवती कात्यायनी कौशिकी चाथ चण्डिका ।। ३४८.१५ ।।\n\nप्रचण्डा सुरनायिका उग्रा पार्व्वती दुर्गया ।\nओं चण्डिकायै विद्महे भगवत्यै धीमहि तन्नो दुर्गा प्रचोदयात् ।\n\nक्रमादि तु षड़ङ्गं स्याद् गणो गुरुर्गुरुः क्रमात् ।। ३४८.१६ ।।\nअजितापराजिता चाथ जया च विजया ततः ।\n\nकात्यायनी भद्रकाली मङ्गला सिद्धिरेवती ।। ३४८.१७ ।।\nसिद्दादिवटुकाः पूज्या हेतुकश्च कपालिकः ।\n\nएकपादो भीमरूपो दिक्पालान्मध्यतो नव ।। ३४८.१८ ।।\nह्रीं दुर्गे दुर्गे रक्षणि स्वाहा मन्त्रार्थसिद्धये ।\n\nगौरी पूज्या च धर्म्मद्याः स्कन्दाद्याः शक्तयो यजेत् ।। ३४८.१९ ।।\nप्रज्ञा ज्ञाना क्रिया वाचा वागीशी ज्वालिनी तथा ।\n\nकामिनी काममाला च इन्द्राद्याः शक्तिपूजनं ।। ३४८.२० ।।\nओं गं स्वाहा मूलमन्त्रोऽयं गं वा गणपतये नमः ।\n\nषड़ङ्गो रक्तशुक्लश्च कदन्कताक्षपरशूत्कटः ।। ३४८.२१ ।।\nसमोदकोऽथ गन्धादिगन्धोल्कायेति च क्रमात् ।\n\nगजो महागणपतिर्म्महो ल्कः पूज्य एव च ।। ३४८.२२ ।।\nकुष्माण्डाय एकदन्तत्रिपुरान्तकाय श्यामदन्तविकटहरहासाय ।\n\nलम्वनाशाननाय पद्मदंष्ट्राय मेघोल्काय धूमोल्काय ।\nवक्रतुण्डाय विघ्नेश्वराय विकटोत्कटाय गजेन्द्रगमनाय ।। ३४८.२३ ।।\n\nवक्रतुण्डाय विघ्नेश्वराय विकटोत्कटाय गजेन्द्रगमनाय ।\nभुजगेन्द्रहाराय शशाङ्कधराय गणाधिपतये स्वाहा ।। ३४८.२४ ।।\n\nएतैर्म्मनुभिः स्वाहान्तैः पूज्य तिलहोमादिनार्थभाक् ।\nकाद्यैर्वा वीजसंयुक्तैराद्यैश्च नमोऽन्तकैः ।। ३४८.२५ ।।\n\nमन्त्राः पृथक् पृथग्वा स्युर्द्विरेफद्विर्मुखाक्षिणः ।\nकात्यायनं स्कन्द आह यत्तद्व्याकरणं वदे ।। ३४८.२६ ।।\n\nइत्यादिमहापुराणे आग्नेये एकाक्षराभिधानं नामाष्टचत्वारिंशदधिकत्रिशततमोऽध्यायः ॥"
  }
]
[
  {
    "text": "धन्वन्तरिरुवाच \nशारीरमानसागन्तुसहजा व्याधयो मताः ।\nशारीरा ज्वरकुष्ठाद्याः क्रोधाद्या मानसा मताः ।। २८०.१ ।।\n\nआगन्तवो विघातोत्थाः सहजाः क्षुज्जरादयः ।\nशारीरागन्तुनाशाय सूर्य्यवारे घृतं गुड़म् ।। २८०.२ ।।\n\nलवणं सहिरण्यञ्च विप्रायापूपमर्पयेत् ।\nचन्द्रे चाभ्यङ्गदो विप्रे सर्वरोगैः प्रमुच्यते ।। २८०.३ ।।\n\nतैलं शनैश्चरे दद्यादाश्विने गोरसान्नदः ।\nघृतेन पयसा लिङ्गं संस्नाप्य स्याद्रुगुज्झितः ।। २८०.४ ।।\n\nगायत्र्या हावयेद्वह्नौ दूर्वान्त्रिमधुराप्लुताम् ।\nयस्मिन् भे व्याधिमाप्नोति तस्मिन् स्नानं बलिः शुभे ।। २८०.५ ।।\n\nमानसानां रुजादीनां विष्णोः स्तोत्रं हरं भवेत् ।\nवातपित्तकफा दोषा धातवश्च तथा श्रृणु ।। २८०.६ ।।\n\nभुक्तं पक्काशयादन्नं द्विधा याति च सुश्रुत ।\nअंशेनैकेन किट्टत्वं रसताञ्चापरेण च ।। २८०.७ ।।\n\nकिट्टभागो मलस्तत्र विण्मूत्रस्वेददूषिकाः ।\nनासामलह्कर्णमलं तथा देहमलञ्च यत् ।। २८०.८ ।।\n\nरसभागाद्रसस्तत्र समाच्छोणिततां व्रजेत् ।\nमांसं रक्तात्ततो मेदो मेदसोऽस्थ्नश्च सम्भवः ।। २८०.९ ।।\n\nअस्थनो मज्जा ततः शुक्रं शुक्राद्रागस्तथौजसः ।\nदेशमार्त्ति बलंशक्तिं कालं प्रकृतिमेव च ।। २८०.१० ।।\n\nज्ञात्वा चिकित्सितं कुर्य्याद्‌भेषजस्य तथा बलम् ।\nतिथिं रिक्तान्त्यजेद् भौमं मन्द्भन्दारुणोग्रकम् ।। २८०.११ ।।\n\nहरिगोद्विजचन्द्रार्क्कसुरादीन् प्रतिपूज्य च ।\nश्रृणु मन्त्रमिमं विद्वन् भेषजारम्भमाचरेत् ।। २८०.१२ ।।\n\nब्रह्मदक्षाश्विरुद्रेन्द्रभूचन्द्रार्क्काऽनिलानलाः ।\nऋषयश्चौषधिग्रामा भूतसकङ्घाश्च पान्तु ते ।। २८०.१३ ।।\n\nरसायनमिवर्षीणां देवानाममृतं यथा ।\nसुधेवोत्तमनागानां भैषज्यमिदमस्तु ते ।। २८०.१४ ।।\n\nबातश्लेष्मातको देशो वहुवृक्षो वहूदकः ।\nअनूपइतिविख्यातो जाङ्गलस्तद्विवर्ज्जितः ।। २८०.१५ ।।\n\nकिञ्चिद्वृक्षोदको देशस्तथा साधारणः स्मृतः ।\nजाङ्गलः पित्तबहुलो मध्यः साधारणः स्मृतः ।। २८०.१६ ।।\n\nसूक्ष्मः शीतश्चलो वायुः पित्तमुष्णं कटुत्रयम् ।\nस्थिराम्लस्निग्धमधुरं बलाशञ्च प्रचक्षते ।। २८०.१७ ।।\n\nवृद्धिः समानैरेतेषां विपरीतैर्विपर्य्ययः ।\nरसाः स्वाद्वम्ललवणाः श्लेष्मला वायुनाशनाः ।। २८०.१८ ।।\n\nकटुतिक्तकषायाश्य वातलाः श्लेष्मनाशनाः ।\nकट्‌वम्‌ललवणा ज्ञेयास्तथा पित्तविवर्द्धनाः ।। २८०.१९ ।।\n\nतिक्तस्वादुकषायाश्च तथा पित्तविनाशनाः ।\nरसस्यैतद्‌गुणं नास्ति विपाकस्यैतदिष्यते ।। २८०.२० ।।\n\nवीर्य्योष्णाः कफवातघ्नाः शीताः पित्तविनाशनाः ।\nप्रभावतस्तथा कर्म्म ते कुर्वन्ति च सुश्रुत ।। २८०.२१ ।।\n\nशिशिरे च वसन्ते च निदाघे च तथा क्रमात् ।\nचयप्रकोपप्रशमाः कफस्य तु प्रकीर्त्तिताः ।। २८०.२२ ।।\n\nनिदाघवर्षारात्रौ च तथा शरदि सुश्रुत ।\nचयप्रकोपप्रशमाः पवनस्य प्रकीर्त्तिताः ।। २८०.२३ ।।\n\nमेघकाले च शरदि हेमन्ते च यथाक्रमात् ।\nचयप्रकोपप्रशमास्तथा पित्तस्य कीर्त्तिताः ।। २८०.२४ ।।\n\nवर्षादयो विसर्गास्तु हेमन्ताद्यास्तथा त्रयः ।\nशिशिराद्यास्तथादानं ग्रीष्मान्ता ऋतवस्त्रयः ।। २८०.२५ ।।\n\nसौम्यो विसर्गस्त्वादानमाग्नेयं परिकीर्त्तितम् ।\nवर्षादीस्त्रीनृतून् सोमश्चरन् पर्य्यायशो रसान् ।। २८०.२६ ।।\n\nजनयत्यम्ललवणमधुरांस्त्रीन् यथाक्रमम् ।\nशिशिरादीनृतूनर्कश्चरन् पर्य्यायशो रसान् ।। २८०.२७ ।।\n\nविवर्द्धयेत्तथा तिक्तकषायकटुकान् क्रमात् ।\nयथा रजन्यो वर्द्धन्ते बलमेकं हि वर्द्धते ।। २८०.२८ ।।\n\nक्रमशोऽथ मनुष्याणां हीयमानासु हीयते ।\nरात्रिभुक्तदिनानाञ्च वयसश्च तथैव च ।। २८०.२९ ।।\n\nआदिमध्यावसानेषु कफपित्तसमीरणाः ।\nप्रकोपं यान्ति कोपादौ काले तेषाञ्चयः स्मृतः ।। २८०.३० ।।\n\nप्रकोपोत्तरके काले रामस्तेषां प्रकीर्त्तितः ।\nअतिभोजनतो विप्र तथा चाभोजनेन च ।। २८०.३१ ।।\n\nरोगा हि सर्वे जायन्ते वेगोदीरणधारणैः ।\nअन्नेन कुक्षेर्द्वावंशावेकं पानेन पूरयेत् ।। २८०.३२ ।।\n\nआश्रयं पवनादीनां तथैकमवशेषयेत् ।\nव्याधेर्न्निदानस्य तथा विपरीतमथौषधम् ।। २८०.३३ ।।\n\nकर्तव्यमेतदेवात्र मया सारं प्रकीर्त्तितम् ।\nनाभेरुद्‌र्ध्वमधश्चैव गुदश्रोण्योस्तथैव च ।। २८०.३४ ।।\n\nबलाशपित्तवातानां देहे स्थानं प्रकीर्त्तितं ।\nतथापि सर्वगाश्चैते देहे वायुर्विशेषतः ।। २८०.३५ ।।\n\nदेहस्य मध्ये हृदयं स्थानं तन्मनसः स्मृतम् ।\nकृशोऽल्पकेशश्चपलो बहुवाग्विषमानलः ।। २८०.३६ ।।\n\nव्योमगश्च तथा स्वप्ने वातप्रकृतिरुच्यते ।\nअकालपलितः क्रोधी प्रस्वेदी मधुरप्रियः ।। २८०.३७ ।।\n\nस्वप्ने च दीप्तिमत्प्रेक्षी पित्तप्रकृतिको नरः ।\nतामसा राजसाश्चैव सात्विकाश्च तता स्मृता ।। २८०.३८ ।।\n\nशुद्धाम्बुदर्शी स्वप्ने च कफप्रकृतिको नरः ।\nतामसा राजसाश्चैव सात्विकाश्च तथा स्मृताः ।। २८०.३९\n\nमनुष्या मुनिशार्दूल वातपित्तकफात्मकाः ।\nरक्तपित्तं व्यवायाच्च गुरुकर्म्मप्रवर्त्तनैः ।। २८०.४० ।।\n\nककदन्नभोजनाद्वायुर्देहे शोकाच्च कुप्यति ।\nविदाहिना तथोल्कानामुष्णान्नाध्वनिसेविनां१ ।। २८०.४१ ।।\n\nपित्तं प्रकोपमायाति भयेन च तथा कद्विज ।\nअत्यम्बुपानगुर्व्वन्नभोजिनां भुक्तशायिनाम ।। २८०.४२ ।।\n\nश्लेष्मा प्रकोपमायाति तथा ये चालसा जनाः ।\nवाताद्युत्थानि रोगाणि ज्ञात्वा शाम्यानि लक्ष्णैः ।। २८०.४३ ।।\n\nअस्थिभङ्गः कषायत्वमास्ये शुष्कास्यता तथा ।\nजृम्भणं लोमहर्षश्च वातिकव्याधिलक्षणम् ।। २८०.४४ ।।\n\nनखनेत्रशिराणान्तु पीतत्वं कटुता मुखे ।\nतृष्णा दाहोष्णता चैव पित्तव्याधिनिदर्शनम् ।। २८०.४५ ।।\n\nआलस्यञ्च प्रसेकश्च गुरुता मधुरास्यता ।\nउष्णाभिलाषिता चेति श्लेष्मिकव्याधिलक्षणम् ।। २८०.४६ ।।\n\nस्निग्धोष्णमन्नमभ्यङ्गस्तैलपानादि वातनुत् ।\nआज्यं क्षीरांसिताद्यं च चन्द्ररश्म्यादि पित्तनुत् ।। २८०.४७ ।।\n\nसक्षौद्रं त्रिफलातैलं व्यायामादि कफापहम् ।\nसर्वरोगप्रशान्त्यै स्याद्विष्णोर्ध्यानञ्च चपूजनम् ।। २८०.४८ ।।\n\nइत्यादिमहापुराणे आग्नेये सर्वरोगहराण्यौषधानि नामाशीत्यधिकद्विशततमोऽध्यायः ।।"
  }
]
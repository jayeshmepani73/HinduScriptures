[
  {
    "text": "अग्निरुवाच\nब्रह्मज्ञानं प्रवक्ष्यामि संसाराज्ञानमुक्तये ।\nअयमात्मा परं ब्रह्म अहमस्मीति मुच्यते ।। ३७७.१ ।।\n\nदेह आत्मा न भवति दृश्यत्वाच्च घटादिवत् ।\nप्रसुप्ते मरणे देहादात्माऽन्यो ज्ञायते ध्रुवं ।। ३७७.२ ।।\n\nदेहः स चेद्‌व्यवहरेदविकार्य्यादिसन्निभः ।\nचक्षुरादीनीन्द्रियाणि नात्मा वै करणं त्वतः ।। ३७७.३ ।।\n\nमनो धीरपि आत्मा न दीपवत् करणं त्वतः ।\nप्राणोऽप्यात्मा न भवति सुषुप्ते चित्प्रभावतः ।। ३७७.४ ।।\n\nजाग्रत्स्वप्ने च चैतन्यं सङ्कीर्णत्वान्न बुध्यते ।\nविज्ञानरहितः प्राणः सुषुप्ते ज्ञायते यतः ।। ३७७.५ ।।\n\nअतो नात्मेन्द्रियं तस्मादिन्द्रियादिकमात्मनः ।\nअहङ्काराऽपि नैवात्मा देहवद्‌व्यभिचारतः ।। ३७७.६ ।।\n\nउक्तेभ्यो व्यतिरिक्तोऽयमात्मा सर्वहृदि स्थितः ।\nसर्वद्रष्टा च भोक्ता च नक्तमुज्ज्वलदीपवत् ।। ३७७.७ ।।\n\nसमाध्यारम्भकाले च एवं सञ्चिन्तयेन्मुनिः ।\nयतो ब्रह्मण आकाशं खाद्वायुर्वायुतोऽनलः ।। ३७७.८ ।।\n\nअग्नेरापो जलात्पृथ्वी ततः सूक्ष्मं शरीरकं ।\nअपञ्चीकृतभूतेभ्य आसन् पञ्चीकृतान्यतः ।। ३७७.९ ।।\n\nस्थूलं शरीरं ध्यात्वास्माल्ल्यं ब्रह्मणि चिन्तयेत् ।\nपञ्चोकृतानि भूतानि तत्कार्य्यञ्च विराट्‌स्मृतम् ।। ३७७.१० ।।\n\nएतत् स्थूलं शरीरं हि आत्मनो ज्ञानकल्पितं ।\nइन्द्रियैरथ विज्ञानं धीरा जागरितं विदुः ।। ३७७.११ ।।\n\nविश्वस्तदबिमानी स्यात् त्रयमेनदकारकं ।\nअपञ्चीकृतभूतानि तत्कार्थं लिङ्गमुच्यते ।। ३७७.१२ ।।\n\nसंयुक्तं सप्तदशभिर्हिरण्यगर्भसंज्ञितं । \nशरीरमात्मनः सूक्ष्मं लिङ्गमित्यभिधीयते ।। ३७७.१३ ।।\n\nजाग्रत्संस्कारजः स्वप्नः प्रत्ययो विषयात्मकः ।\nआत्मा तदुपमानी स्यात्तैजसो ह्यप्रपञ्चतः ।। ३७७.१४ ।।\n\nस्थूलसूक्षअमशरीराख्यद्वयस्यैकं हि कारणं ।\nआत्मा ज्ञानञ्च साभासं तदध्याहृतमुच्यते ।। ३७७.१५ ।।\n\nन सन्नासन्न सदसदेतत्सावयवं न तत् ।\nनिर्गतावयवं नेति नाभिन्नं भिन्नमेव च ।। ३७७.१६ ।।\n\nभिन्नाभिन्नं ह्यनिर्वाच्यं बन्धसंसारकारकं ।\nएकं स ब्रह्म विज्ञानात् प्राप्तं नैव च कर्म्मभिः ।। ३७७.१७ ।।\n\nसर्वात्मना हीन्द्रियाणां संहारः कारणात्मनां ।\nबुद्धेः स्थानं सुषुप्तं स्यात्तद्‌द्वयस्याभिमानवान् ।। ३७७.१८ ।।\n\nप्राज्ञ आत्मा त्रयञ्चैतत् म्कारः प्रणवः स्मृतः ।\nअकारश्च उकारोऽसौ मकारो ह्ययमेव च ।। ३७७.१९ ।।\n\nअहं साक्षी च चिन्मात्रो जाग्रत्स्वप्नादिकस्य च ।\nनाज्ञानञ्चैव तत्कार्यं संसारादिकबन्धनं ।। ३७७.२० ।।\n\nनित्यशुद्धबन्धमुक्तसत्यमानन्दमद्वयं ।\nब्रह्माहमस्म्यहं ब्रह्म परं ज्योतिर्विमुक्त ओं ।। ३७७.२१ ।।\nअहं ब्रह्म परं ज्ञानं समाधिर्बन्धघातकः ।\nचिरमानन्दकं ब्रह्मा सत्यं ज्ञानमनन्तकं ।। ३७७.२२ ।।\nअयमात्मा परम्ब्रह्म तद्‌ ब्रह्म त्वमसीति च ।\nगुरुणा बोधितो जीवो ह्यहं ब्रह्मस्मि वाह्यतः ।। ३७७.२३ ।।\nसोऽसावादित्यपुरुषः सोऽसावहमखण्ड ओं ।\nमुच्यतेऽसारसंसाराद् ब्रह्मज्ञो ब्रह्म तद्भवेत् ।। ३७७.२४ ।।\n\nइत्यादिमहापुराणे आग्नेये ब्ह्मज्ञानं नाम सप्तसप्तत्यधिकत्रिशततमोऽध्यायः ॥"
  }
]
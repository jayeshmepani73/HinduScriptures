[
  {
    "text": "श्रियं सरस्वतीं गौरीं गणेशं स्कन्दमीश्वरम् । \nब्रह्माणं वह्निमिन्द्रादीन् वासुदेवं नमाम्यहम् ।। १ ।।\n\nनैमिषे हरिमीजाना ऋषयः शौनकादयः । \nतीर्थयात्राप्रसङ्गेन स्वागतं सूतमब्रुवन् ।। २ ।।\n\nऋषय ऊचुः\nसूत त्वं पूजितोऽस्माभिः सारात्सारं वदस्व नः । \nयेन विज्ञानमात्रेणसर्व्वज्ञत्वं प्रजायते ।। ३ ।।\n\nसूत उवाच\nसारात्सारो हि भगवान् विष्णुः सर्गादिकृद्विभुः ।\nब्रह्माहमस्मि तं ज्ञात्वा सर्व्वज्ञात्वं प्रजायते ।। ४ ।।\n\nद्वे ब्रह्मणी वेदितव्ये शब्दब्रह्म परं च यत्। \nद्वे विद्ये वेदितव्ये हि इति चाथर्वणी श्रुतिः ।। ५ ।।\n\nअहं शुक्रश्च पैलाद्या गत्वा वदरिकाश्रमम् । \nव्यासं नत्वा पृष्टवन्तः सोऽस्मान् सारमथाब्रवीत् ।। ६ ।।\n\nव्यास उवाच\nशुकाद्यैः श्रृणु सूत त्वं वशिष्ठो मां यथाऽब्रवीत्।\nब्रह्मसारं हि पृच्छन्तं मुनिभिश्च परात्परम् ।। ७ ।।\n\nवसिष्ठ उवाच\nद्वैविध्यं ब्रह्मा वक्ष्यामि श्रृणु व्यासाखिलानुगम्।\nयथाऽग्निर्मां पुरा प्राह मुनिभिर्दैवतैः सह ।। ८ ।।\n\nपुराणं परमाग्नेयं ब्रह्मविद्याक्षरं परम् ।\nऋग्वेदाद्यपरं ब्रह्म सर्वदेवसुखावहम् ।। ९ ।।\n\nअग्निनोक्तं पुराणं यदाग्नेयं ब्रह्मसम्मितम् \nभुक्तिमुक्तिप्रदं दिव्यं पठतां श्रृण्वतां नृणाम् ।। ११।।\n\nवसिष्ठ उवाच\nसंसारसागरोत्तारनावं ब्रह्मेश्वरं वेद। \nविद्यासारं यद्विदित्वा सर्वज्ञो जायते नरः ।। १२ ।।\n\nअग्निरुवाच\nविष्णुः कालाग्निरुद्रोऽहं विद्यासारं वदामि ते।\nविद्यासारं पुराणं यत्सर्वं सर्वस्य कारणम् ।। १३ ।।\n\nसर्गस्य प्रतिसर्गस्य वंशमन्वन्तरस्य च। \nवंशानुचरितादेश्च, मत्स्यकूर्म्मादिरूपधृक् ।। १४ ।।\n\nद्वे विद्ये भगवान् विष्णुः परा चैवापरा च ह। \nऋग्यजुः सामाथर्वाख्या वेदाङ्गानि च षड् द्विज।। १५ ।।\n\nशिक्षा कल्पो व्याकरणं निरुक्तं ज्योतिषाङ्गतिः। \nछन्दोऽभिधानं मीमांसा धर्म्मशास्त्रं पुराणकम् ।। १६ ।।\n\nन्यायवैद्यकगान्धर्वं धनुर्वेदोऽर्थशास्त्रकम्। \nअपरेयं परा विद्या यया ब्रह्माभिगम्यते।। १७ ।।\n\nयत्तददृश्ययमग्राह्यमगोत्रचरणं ध्रुवम्। \nविष्णुनोक्तं यथा मह्यं देवेभ्यो ब्रह्मणा पुरा ।। १८ ।।\n\nतथा ते कथयिष्यामि हेतुं मत्स्यादिरूपिणम् ।। १९ ।।\n\nइत्यदिमहापुराणे आग्नेये प्रश्नो नाम प्रथमोध्यायः ।। २० ।।"
  }
]
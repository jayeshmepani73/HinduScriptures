[
  {
    "text": "अग्निरुवाच\nव्यवहारं प्रवक्षअयामि नयानयविवेकदं ।\nचतुष्पाच्च चतुःस्थानश्चतुःसाधन उच्यते ।। २५३.१ ।।\n\nचतुर्हितश्चतुर्व्यापी चतुष्कारी चकीत्तर्यते ।\nअष्टाह्गोऽष्टादशपदः शतशाखस्तथैव च ।। २५३.२ ।।\n\nत्रियोनिर्द्व्यभियोगश्च द्विद्वारो द्विगतिस्तथा ।\nधर्मश्च व्यवहारश्च चरित्रं राजशासनं ।। २५३.३ ।।\n\nचतुष्पाद्व्यवहाराणामुत्तरः पूर्वसाधकः ।\nतत्र सत्ये स्थितो धर्मो ब्यवहारस्तु साक्षिषु ।। २५३.४ ।।\n\nचरित्रं सङ्‌ग्रहे पुंसां राजाज्ञायान्तु शासनं ।\nसामाभ्युपायसाध्यत्वाच्चतुःसाधन उच्यते ।। २५३.५ ।।\n\nचतुर्णामाश्रमाणाञ्च रक्षणात्स चतुर्हितः ।\nकर्त्तारं साक्षइणश्चैव सत्यान्राजानमेव च ।। २५३.६ ।।\n\nव्याप्नोते पादगो यस्माच्चतुर्व्यापी ततः स्मृतः ।\nधर्मस्यार्थस्य यशसो लोकपङक्तेस्तथैव च ।। २५३.७ ।।\n\nचतुर्णाङ्करणादेष चतुष्कारी प्रकीर्त्तितः ।\nराजा स पुरुषः सभ्याः शास्त्रं गणकलेखकौ ।। २५३.८ ।।\n\nहिरण्यमग्निरुदकमष्टाङ्गः समुदाहृतः ।\nकामात् क्रोधाच्च लोभाच्च त्रिभ्यो यस्मात् प्रवर्त्तते ।। २५३.९ ।।\n\nत्रियोनिः कीर्त्यते तेन त्रयमेतद्विवादकृत् ।\nद्व्यभियोगस्तु विज्ञेयः शङ्कातत्त्वाभियोगतः ।। २५३.१० ।।\n\nशङ्काषड्‌भिस्तु संसर्गात्तत्त्वषोढ़ादिदर्शणात् ।\nपज्ञद्वयाभिसम्बन्धाद्‌द्विद्वारः समुदाहृतः ।। २५३.११ ।।\n\nपूर्ववादस्तयोः पक्षः प्रतिपक्षस्त्वनन्तरः ।\nभूतच्छलानुसारित्वाद्‌द्विगतिः समुदाहृता ।। २५३.१२ ।।\n\nऋणन्देयमदेयञ्च येन यत्र यथा च यत् ।\nदानग्रहणघर्मश्च ऋणादानमिति स्मृतम् ।। २५३.१३ ।।\n\nस्वद्रव्यं यत्र विश्रम्भान्निक्षिपत्यविशङ्कितः ।\nनिक्षएपन्नामतत् प्रोक्तं व्यवहारपदम्बुधैः ।। २५३.१४ ।।\n\nवणिक्प्रभृतयो यत्र कर्म सम्भूय कुर्वते ।\nतत्सम्भूयसमुत्थानं व्यवहारपदं विदुः ।। २५३.१५ ।।\n\nदत्त्वा द्रव्यञ्च चसम्यग्यः पुनरादातुमिच्छति ।\nदत्त्वाप्रदानिकं नाम तद्विवादपदं स्मृतम् ।। २५३.१६ ।।\n\nअभ्युपेत्य च शुश्रूषां यस्तां न प्रतिपद्यते ।\nअशुश्रूषाब्युपेत्यैतद्विवादपदमुच्यते ।। २५३.१७ ।।\n\nभृत्यानां वेतनस्योक्तादानादानविधिक्रिया ।\nवेतनस्यानपाकर्म तद्विवादपदं स्मृतम् ।। २५३.१८ ।।\n\nनिक्षिप्तं वा परद्रव्यं नष्टं लब्ध्वा प्रहृत्य वा ।\nविक्रीयते परोक्षं यत् स ज्ञेयोऽस्वामिविक्रयः ।। २५३.१९ ।।\n\nविक्रीय पण्यं मूल्येन क्रेत्रे यञ्च न दीयते ।\nविक्रीयासम्प्रदानन्तद्विवादपदमुच्यते ।। २५३.२० ।।\n\nक्रीत्वा मूल्येन यत्पण्यं क्रेता न बहु मन्यते ।\nक्रीत्वा मूल्येन यत् पण्यं दुष्क्रीतं मन्यतेक्रयी ।। २५३.२१ ।।\n\nपाखण्डनैगमादीनां स्थितिः समय उच्यते ।\nसमयस्यानपाकर्म तद्विवादपदं स्मृतम् ।। २५३.२२ ।।\n\nसेतुकेदारमर्य्यादाविकृष्टाकृष्टनिश्चयाः ।\nशेत्राधिकारे यत्र स्युर्विवादः क्षेत्रजस्तु सः ।। २५३.२३ ।।\n\nवैवाहिको विधिः स्त्रीणं यत्र पुंसाञ्च कीर्त्त्यते ।\nस्त्रीपुंसंयोगसंज्ञन्तु तद्विवादपदं स्मृतम् ।। २५३.२४ ।।\n\nविभागोर्थस्य पैत्रस्य पुत्रैर्यस्तु प्रकल्प्यते ।\nदायभागमिति प्रोक्तं विवादपदमुच्यते ।। २५३.२५ ।।\n\nसहसा क्रियते कर्म्म यत् किञ्चित् बलदर्पितैः ।\nतत् साहसमिति प्रोक्तं विवादपदमुच्यते ।। २५३.२६ ।।\n\nदेशजातिकुलादीनामाक्रोशत्यङ्गसंयुतम् ।\nयद्वचः प्रतिकूलार्थं वाक्पारुष्यं तदुच्यते ।। २५३.२७ ।।\n\nपरगात्रेष्वभिद्रोहो हस्तपादायुधादिभिः ।\nअग्न्यादिभिश्चोपघातैर्दण्डपारुष्यमुच्यते ।। २५३.२८ ।।\n\nअक्षवर्ज्जशलाकाद्यैर्दैवतं द्यूतभुच्यते ।\nपञ्चक्रीड़ावयोभिश्च प्राणिद्यूतसमाह्वयः ।। २५३.२९ ।।\n\nप्रकीर्णकः पुनर्ज्ञेयो व्यवहारो निराश्रयः ।\nक्रियाबेदान्मनुष्याणां शतशाखो निगद्यते ।। २५३.३० ।।\n\nव्यवहारोऽष्टादशपदस्तेषां भेदोऽथ वै शतम् ।\nक्रियाभेदान्मनुष्याणां शतशाखो निगद्यते ।। २५३.३१ ।।\n\nव्यवहारान्नृपः पश्येज् ज्ञानिविप्रैरकोपनः ।\nशत्रुमित्रसमाः सभ्या अलोभाः श्रुतिवेदिनः ।। २५३.३२ ।।\n\nअपश्यता१ कार्य्यवशात् सभ्यैर्विप्रं नियोजयेत् ।\nरागाल्लोभाद्‌भयाद्वापि स्मृत्यपेतादिकारिणः ।। २५३.३३ ।।\n\nसभ्याः पृथक् पृथग् दण्ड्या विवादाद्‌द्विगुणो दमः ।\nस्मृत्याचारव्यपेतेन मार्गेण धर्षितः परैः ।। २५३.३४ ।।\n\nआवेदयति यद्राज्ञे व्यवहारपदं हि तत्। \nप्रत्यर्थिनोऽग्रतो लेख्यं यथा वेदितमर्थिना ।। २५३.३५ ।।\n\nसमामासतदर्द्धाहर्नामजात्यादिचिह्नितम् ।\nश्रुतार्थस्योत्तरं लेख्यं पूर्वावेदकसन्निधौ ।। २५३.३६ ।।\n\nततोऽर्थी लेखयेत्सद्यः प्रतिज्ञातार्थसाधनम् ।\nतत्सिद्धौ सिद्धिमाप्नोति विपरीतमतोऽन्यथा ।। २५३.३७ ।।\n\nचतुष्पाद्व्यवहारोयं विवादेषूपदर्शितः ।\nअभियोगमनिस्तीर्य्यनैनं प्रत्यबियोजयेत् ।। २५३.३८ ।।\n\nअभियुक्तञ्च नान्येन त्यक्तं विप्रकृतिं नयेत् ।\nकुर्य्यात् प्रत्यभियोगन्तु कलहे साहसेषु च ।। २५३.३९ ।।\n\nउभयोः प्रतिभूर्ग्राह्यः समर्थः कार्य्यनिर्गये ।\nनिह्नवे भावितो दद्याद्धनं राज्ञे तु तत्समम् ।। २५३.४० ।।\n\nमिथ्याभियोगाद् द्विगुणमभियोगाद्धनं हरेत् ।\nसाहसस्तेयपारुष्येष्वभिशापात्यये स्त्रियाः ।। २५३.४१ ।।\n\nविचारयेत्यद्य एव कालोऽन्यत्रेछया स्मृतः ।\nदेशदेशान्तरं याति सृक्कणी परिलेढि च ।। २५३.४२ ।।\n\nललाटं स्विद्यते चास्य मुखवैवर्ण्यमेव च ।\nस्वभावाद्विकृतं गच्छेन्मनोवाक्‌कायकर्मभिः ।। २५३.४३ ।।\n\nअभियोगेऽथ वा साक्ष्ये वाग्दुष्टं परिकीर्त्तितः ।\nसन्दिग्धार्थं स्वतन्त्रो यः साधयेद्यश्च निष्पतेत् ।। २५३.४४ ।।\n\nन चाहूतो वदेत् किञ्चिद्धनी दण्ड्यश्च स स्मृतः ।\nसाक्षिषूभयतः सत्सु साक्षिणः पूर्ववादिनः ।। २५३.४५ ।।\n\nपूर्वपक्षेऽधरीभूते भवन्त्युत्तरवादिनः ।\nसगणश्चेद्विवादः स्यात्तत्र हीनन्तु दापयेत् ।। २५३.४६ ।।\n\nदत्तं पणं वसुञ्चैव धनिनो धनमेव च।\nछलन्निरस्य दूतेन व्यवहारान्नयेन्नृपः ।। २५३.४७ ।।\n\nभूतमप्यर्थमप्यस्तं हीयते व्यवहारतः ।\nनिह्नते निखिलानेकमेकदेशविभावितम् ।। २५३.४८ ।।\n\nदाप्यः सर्वान्नृपेणार्थान्न ग्राह्यस्त्वनिवेदितः ।\nस्मृत्योर्विरोधे न्यायस्तु बलवान् व्यवहारतः ।। २५३.४९ ।।\n\nअर्थशास्त्राद्धि बलवद्धर्मशास्त्रमिति स्थितिः२ ।\nप्रमाणं लिखितं भुक्तिः साक्षिणश्चेति कीर्त्तितम् ।। २५३.५० ।।\n\nएषामन्यतमाभावे दिव्यान्यतममुच्यते ।\nसर्वेष्वेव विवादेषु बलवत्युत्तरा क्रिया ।। २५३.५१ ।।\n\nआधौ प्रतिग्रहे क्रीते यूर्वा तु बलवत्तरा ।\nपश्यतो ब्रुवतो भूमेर्हानिर्विंशतिवार्षिकी ।। २५३.५२ ।।\n\nपरेण भुज्यमाना या धनस्य दशवार्षिकी ।\nआधिसीमोपनिःक्षेपजडवाचलधनैर्विना ।। २५३.५३ ।।\n\nतथोपनिधिराजस्त्रीश्रोत्रियाणां धनैरपि ।\nआध्यादीनां विहर्तारं धनिने दापयेद्धनं ।। २५३.५४ ।।\n\nदण्ड्य च तत्समं राज्ञे शक्त्यपेक्ष्यमथापि वा ।\nआगमोप्यधिको भुक्तिं विना पूर्वक्रमागतां ।। २५३.५५ ।।\n\nआगमोपि बलन्नैव भुक्तिः स्तोकापि यत्र न ।\nआगमेन विशुद्धेन भोगो याति प्रमाणताम् ।। २५३.५६ ।।\n\nअविशुद्धागमो भोगः प्रामाण्यं नाधिगच्छति।\nआगमस्तु कृतो येन सोबियुक्तस्तमुद्धरेत् ।। २५३.५७ ।।\n\nन तत्सुतस्तःसुतो वा भुक्तिस्तत्र गरीयसी ।\nयोभियुक्तः परेतः स्यात् तस्य ऋक्‌थात्तमुद्धरेत् ।। २५३.५८ ।।\n\nन तत्र कारणं भुक्तिरागमेन विनाकृता ।\nबलोपाधिविनिर्वृत्तान् व्यवहारान्निवर्त्तयेत् ।। २५३.५९ ।।\n\nस्त्रीनक्तमन्तरागारवहिःशत्रुकृतस्तथा ।\nमत्तोन्मत्तार्त्तव्यसनिबालभीतप्रयोजितः ।। २५३.६० ।।\n\nअसम्बद्धकृतश्चैव व्यवहारो न सिद्ध्यति ।\nप्रनष्टाधिशतं देयं नृपेण धनिने धनं ।। २५३.६१ ।।\n\nविभावयेन्न चेल्लिङ्गैस्तत्समं दातुमर्हति ।\nदेयञ्चौरहृतं द्रव्यं राज्ञा जनपदाय तु ।। २५३.६२ ।।\n\nअशीतिभागो वृद्धिः स्यान्मासि मासि सबन्धके ।\nवर्णक्रमाच्छतं द्वित्रिचतुष्पञ्चकमन्यथा ।। २५३.६३ ।।\n\nसप्ततिस्तु पशुस्त्रीणां रसस्याष्टगुणा परा ।\nवस्त्रधान्यहिरण्यानां चतुस्त्रिद्विगुणा तथा ।। २५३.६४ ।।\n\nग्रामान्तरात्तु दशकं सामुद्रादपि विंशतिं ।\nदद्यर्वा स्वकृतां वृद्धिं सर्वे सर्वासु जातिषु ।। २५३.६५ ।।\n\nप्रपन्नं साधयन्नर्थं न वाच्यो नृपतिर्भवेत् ।\nसाध्यमानो नृपं गच्छेद्दण्ड्यो दाप्यश्च तद्धनं ।। २५३.६६ ।।\n\nइत्यादिमहापुराणे आग्नेये व्यवहारो नाम त्रिपञ्चाशदधिकद्विशततमोऽध्यायः ।।"
  }
]
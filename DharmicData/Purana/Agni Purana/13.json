[
  {
    "text": "अग्निरुवाच\nभारतं सम्प्रवक्षयामि कृष्णमाहात्म्यलक्षणम्। \nभूभारमहरद्विष्णुनिमित्तीकृत्य पाण्डवान् ।। १ ।।\n\nविष्णुनाभ्यब्जजो ब्रह्मा ब्रह्मापुत्रोऽत्रिरत्रितः। \nसोमः सोमाद् बुधस्तस्मादैल आसीत् पुरूरवाः ।। २ ।।\n\nतस्मादायुस्ततो राजा नहुषोऽतो ययातिकः। \nततः पुरुस्तस्य वंशे भरतोऽथ नृपः कुरुः ।। ३ ।।\n\nतद्वंशे शान्तनुस्तस्माद्भीष्मो गङ्गासुतोऽनुजौ। \nचित्राङ्गदौ विचित्रश्च सत्यवत्याञ्च शान्तनोः ।। ४ ।।\n\nस्वर्गं गते शान्तनौ च भीष्मो भार्य्याविवर्ज्जितः। \nअपालयत् भ्रातृराज्यं बालश्चि त्राङ्गदो हतः ।। ५ ।।\n\nचित्राङ्गदेन द्वे कन्ये काशिराजस्य चाम्बिका। \nअम्बालिका च भीष्मेण आनीते विजितारिणा ।। ६ ।।\n\nभार्ये विचित्रवीर्यस्य यक्ष्मणा स दिवङ्गतः। \nसत्यवत्या ह्यनुमतादम्बिकायां नृपोभवत् ।। ७ ।।\n\nधृतराष्ट्रोऽम्बालिकायां पाण्डुश्च व्यासतः सुतः। \nगान्धार्य्यां धृतराष्ट्राच्च दुर्योंधनमुखं शतम् ।। ८ ।।\n\nशतश्रृङ्गाश्रमपदे भार्यायोगाद् यतो मृतिः। \nऋषिशापात्ततो धर्म्मात् कुन्त्यां पाण्डोर्युधिष्ठिरः ।। ९ ।।\n\nवाताद्भीमोऽर्जुनः शक्रान्माद्र्यामश्विकुमारतः। \nनकुलः सहदेवश्च पाण्डुर्म्माद्रीयुतो मृतः ।। १० ।।\n\nकर्णः कुन्त्यां हि कन्यायां जातो दुर्योधनाश्रितः। \nकुरुपाण्डवयोर्वैरन्दैवयोगाद् बभूव ह ।। ११ ।।\n\nदुर्योधनौ जतुगृहे पाण्डवानदहत् कुधीः। \nदग्धागाराद्विनिष्क्रान्ता मातृषष्ठास्तु पाण्डवाः ।। १२ ।।\n\nततस्तु एकचक्रायां ब्राह्मणस्य निवेशने। \nमुनिवेषाः स्थिताः सर्वे निहत्य वकराक्षसम् ।। १३ ।।\n\nययुः पाञ्चालविषयं द्रौपद्यास्ते स्वयम्वरे। \nसम्प्राप्ता बाहुवेधेन द्रौपदी पञ्चपाण्डवैः ।। १४ ।।\n\nअर्द्धराज्यं ततः प्राप्ता ज्ञाता दुर्योधनादिभिः। \nगाण्डीवञ्च धनुर्दिव्यं पावकाद्रथमुत्तमम् ।। १५ ।।\n\nसारथिञ्चार्जुनः सङ्खये कृष्णमक्षय्यशायकान्।\nब्रह्मास्त्रार्दिस्तथा द्रोणात्सर्वे शस्त्रविशारदाः ।। १६ ।।\n\nकृष्णेन सोऽर्जुनो वह्निं खाण्डवे समतर्पयत्। \nइन्द्रवृष्टिं वारयंश्च शरवर्षेण पाण्डवः ।। १७ ।।\n\nजिता दिशः पाण्डवैश्च राज्यञ्चक्रे युधिष्ठिरः। \nबहुस्वर्णं राजसूयं च सेहै तं सुयोधनः ।। १८ ।।\n\nभ्रात्रा दुः शासनेनोक्तः कर्णेन प्राप्तभूतिना। \nद्युतकार्ये शकुनिना द्यूतेन स युधिष्ठिरम् ।। १९ ।।\n\nअजयत्तस्य राज्यञ्च सभास्थो माययाहसत्। \nअष्टाशीतिसहस्त्राणि भोजयन् पूर्ववद् द्विजान् ।। २० ।।\n\nवने द्वादशवर्षाणि प्रतिज्ञातानि सोऽनयत्। \nअष्टाशीतिसहस्त्राणि भोजयन् पूर्ववद् द्विजान् ।। २१ ।।\n\nसधौम्यो द्रौपदीषष्ठस्ततः प्रायाद्विराटकम्। \nकङ्को द्विजो ह्यविज्ञातो राजा भीमोथ सूपकृत् ।। २२ ।।\n\nबृहन्नलार्जुनो भार्या सैरिन्ध्री यमजौ तथा। \nअन्यनाम्ना भीमसेनः कीचकञ्चाबधीन्निशि ।। २३ ।।\n\nद्रौपदीं हर्त्तुकामं तमर्जुनश्चाजयत् कुरून्। \nकुर्वतो गोग्रहादींश्च तैर्ज्ञाताः पाण्डवा अथ ।। २४ ।।\n\nसुभद्रा कृष्णभगिनी अर्जुनात्समजीजनत्। \nअभिमन्युन्ददौ तस्मै विराटश्चोत्तरां सुताम् ।। २५ ।।\n\nसप्ताक्षौहिणीश आसीद्धर्म्मराजो रणाय सः। \nकृष्णो दूतोब्रवीद् गत्वा दुर्योधनममर्षणम् ।। २६ ।।\n\nएकादशक्षौहिणीशं नृपं दुर्योधनं तदा। \nयुधिष्ठिरायार्द्धराज्यं देहि ग्रामांश्च पञ्च वा ।। २७ ।।\n\nयुध्यस्व वा वचः श्रुत्वा कृष्णमाह सुयोधनः। \nभूसूच्यग्रं न दास्यामि योत्स्ये सङ्‌ग्रहणोद्यतः ।। २८ ।।\n\nविश्वरूपन्दर्शयित्वा अधृष्यं विदुरार्च्चितः । \nप्रागाद्युधिष्ठिरं प्राह योधयैनं सुयोधनम् ।। २९ ।।\n\nइत्यादिमहापुराणे आग्नेये आदिपर्वादिवर्णनं नाम त्रयोदशोऽध्यायः ॥"
  }
]
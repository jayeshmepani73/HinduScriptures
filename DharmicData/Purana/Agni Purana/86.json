[
  {
    "text": "ईश्वर उवाच\nसन्धानमथ विद्यायाः प्राचीनकलया सह। \nकुर्वीत  पूर्ववत् कृत्वा तत्त्वं वर्णय तद्यथा ।। १ ।।\n\nओं हों क्षीमिति सन्धानं।\nरागश्च शुद्धविद्या च नियतिः कलया सह। \nकालो माया तथाऽविद्या तत्त्वानामिति सप्तकं ।। २ ।।\n\nरलवाः शषसाः वर्णाः षड् विद्यायां प्रकीर्त्तिताः। \nपदानि प्रणवादीनि एकविंशतिसङ्‌ख्यया ।। ३ ।।\n\nओं नमः शिवाय सर्वप्रभवे हं शिवाय ईशानमूर्द्धाय तत्‌पुरुषवक्त्राय अघोरहृदयाय वामदेवगुह्याय सद्योजातमूर्त्तये ओं नमो नमो गुह्यातिगुह्याय गोप्त्रे अनिधनाय सर्वाधिपाय ज्योतीरूपाय परमेश्वराय भावेन ओं व्योम। ओं रूद्राणां भुवनानाञ्च स्वरूपमथ कथ्यते। \nप्रथमो वामदेवः स्यात्ततः सर्वभवोद्भवः ।। ४ ।।\n\nवज्रदेहः प्रभुर्द्धाता क्रमविक्रमसुप्रभाः। \nवटुः प्रशान्तनामा च परमाक्षरसञ्‌ज्ञकः ।। ५ ।।\n\nशिवश्च सशिवो बभ्रुरक्षयः शम्भुरेव च। \nअदृष्टरूपनामानौ तथाऽन्यो रूपवर्द्धनः ।। ६ ।।\n\nमनोन्मनो महावीर्य्यश्चित्राड्गस्तदनन्तरं। \nकल्याण इति विज्ञेयाः पञ्चविंशतिसङ्ख्यया ।। ७ ।।\n\nमन्त्रो घोरामरौ वीजे नाड्यौ द्वे तत्र ते यथा।\nपूषा च हस्तिजिह्वा च व्याननागौ प्रभञ्जनौ ।। ८ ।।\n\nविषयो रूपमेवैकमिन्द्रिये पादचक्षुषी। \nशब्दः स्पर्शश्च रूपञ्च त्रय एते गुणाः स्मृता ।। ९ ।।\n\nअवस्थाऽत्र सुषुप्तिश्च रुद्रो देवस्तु कारणं। \nविद्यामध्यगतं सर्वं भावयेद्भवनादिकं ।। १० ।।\n\nताडनं छेदनं तत्र प्रवेशञ्चापि योजनं। \nआकृष्य ग्रहणं कुर्याद्विद्यया हृत्‌प्रदेशतः ।। ११ ।।\n\nआत्मन्यारोप्य सङगृह्य कलां कुण्डे निवेशयेत्। \nरुद्रं कारणमावाह्य विज्ञाप्य च शिशुं प्रति ।। १२ ।।\n\nपित्रोरावाहनं कृत्वा हृदये ताडयेच्छिशुं। \nप्रविश्य पूर्वमन्त्रेण तदात्मनि नियोजयेत् ।। १३ ।।\n\nआकृष्यादाय पूर्वोक्तविधिनाऽऽत्मनि योजयेत्।\nवामया योजयेद् योनौ गृहीत्वा द्वादशान्ततः ।। १४ ।।\n\nकुर्व्वीत देहसम्पत्तिं जन्माधिकारमेव च। \nभोगं लयन्तथा श्रोतः शुद्धितत्त्वविशोधनं ।। १५ ।।\n\nनिः शेषमलकर्म्मादिपाशबन्धनिवृत्तये। \nनिष्कृत्यैव विधानेन यजेत शतमाहुतीः ।। १६ ।।\n\nअस्त्रेण पाशशैथिल्यं मलशक्तिं तिरोहितां। \nछेदनं मर्द्दनं तेषां वर्त्तुलीकरणं तथा ।। १७ ।।\n\nदाहं तदक्षराभावं प्रायश्चित्तमथोदितं। \nरुद्राण्यावाहनं पूजा रूपगन्धसमर्पणं ।। १८ ।।\n\nओं ह्रीं रूपगन्धौ शुल्कं रुद्र गृहाण स्वाहा।\nसंश्राव्य शाम्भवीमाज्ञां रुद्रं विसृज्य कारणं। \nविधायात्मनि चैतन्यं पाशसूत्रे निवेशयेत् ।। १९ ।।\n\nविन्दुं शिरसि विन्यस्य विसृजेत् पितरौ ततः। \nदद्यात् पूर्णां विधानेन समस्तविधिपूरणीं ।। २० ।।\n\nपूर्वोक्तविधिना कार्य्यं विद्यायां ताडनादिकं। \nस्ववीजन्तु विशेषः स्यादिति विद्या विशोधिता ।। २१ ।।\n\nइत्यादिमहपुराणे आग्नेये निर्व्वाणदिक्षायां विद्याशोधनं नाम षडशीतितमोऽध्यायः ॥"
  }
]
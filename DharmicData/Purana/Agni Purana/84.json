[
  {
    "text": "ईश्वर उवाच\nअथ प्रातः समुत्थाय कृतस्नानादिको गुरुः। \nदध्यार्द्रमांसमद्यादेः प्रशस्ताऽभ्यवहारिता ।। १।। \nगजाश्वारोहणं स्वप्ने शुभं शुक्लांशुकादिकं । \nतैलाभ्यङ्गादिकं हीनं होमो घोरेण शान्तये ।। २ ।। \nनित्यकर्म्मद्वयं कृत्वा प्रविश्य मखमण्डपं।\nस्वाचान्तो नित्यवत् कर्म्म कुर्यान्नैमित्तिके विधौ ।। ३ ।। \nततः संशोध्य चात्मानं शिवहस्तं तथात्मनि। \nविन्यस्य कुम्भगं प्राच्चर्य इन्द्रादीनामनुक्रमात् ।। ४ ।। \nमण्डलो स्थण्डिले वाऽपि प्रकुर्वीत शिवार्च्चनं। \nतर्पणं पूजनं वह्नेः पूर्णान्तं मन्त्रतर्पणं ।। ५ ।। \nदुःस्वप्नदोषमोषाय शस्त्रेणाष्टाधिकं शतं। \nहुत्वा हूं सम्पुटेनैव विदध्यात् मन्त्रदीपनं ।। ६ ।। \nअन्तर्बलिविधानञ्च मध्ये स्थण्डिलकुम्भयोः। \nकृत्वा शिष्यप्रवेशाय लब्धानुज्ञो बहिर्व्रजेत् ।। ७ ।। \nकुर्य्यात्समयवत्तत्र मण्डलारोपणादिकं। \nसम्पातहोमं तन्नाडीरूपदर्भकरानुगं ।। ८ ।। \nतत्‌सन्निधानाय तिस्रो हुत्वा मूलाणुनाऽऽहुतीः। \nकुम्भस्थं शिवमभ्यर्च्च्य पाशसूत्रमुपाहरेत् ।। ९ ।। \nस्वदक्षिणोर्ध्वकायस्य शिष्यस्याभ्यर्च्चितस्य च।\nतच्छिखायां निबध्नीयात् पादाङ्गुष्ठावलम्बितं ।। १० ।। \nतं निवेश्य निवृत्तेस्तु व्याप्तिमालोक्य चेतसा। \nज्ञेयानि भुवनान्यस्यां शतमष्टाधिकं ततः ।। ११ ।। \nकपालोऽजश्च बुद्धश्च वज्रदेहः प्रमर्द्दनः । \nविभूतिरव्ययः शास्ता पिनाकी त्रिदशाधिपः ।। १२ ।। \nअग्नी रुद्रो हुताशी च पिङ्गलः खादको हरः। \nज्वलनो दहनो बभ्रुर्भस्मान्तकक्षपान्तकौ ।। १३ ।। \nयाम्यमृत्युहरो धाता विधाता कार्य्यरञ्जकः। \nकालो धर्म्मेऽप्यधर्मश्च संयोक्ता च वियोगकः ।। १४ ।। \nनैर्ऋतो मारणो हन्ता क्रूरदृष्टिर्भयानकः। \nऊर्द्ध्वांशको विरूपाक्षो धूम्रलोहितदंष्ट्रवान् ।। १५ ।। \nबलश्चातिबलश्चैव पाशहस्तो महाबलः। \nश्वेतश्च जयभद्रश्च दीर्घबाहुर्जलान्तकः ।। १६ ।। \nवडवास्यश्च भीमश्च दशैते वारुणाः स्मृताः। \nशीघ्रो लघुर्व्वायुवेगः सूक्ष्मस्तीक्ष्णः क्षपान्तकः ।। १७ ।। \nपञ्चान्तकः पञ्चशिखः कपर्द्दी मेघवाहनः। \nजटामुकुटधारी च नानारत्नधरस्तथा ।। १८ ।। \nनिधीशो रूपवान् धन्यो सौम्यदेहः प्रसादकृत्।\nप्रकाशोऽप्यथ लक्ष्मीवान् कामरूपो दशोत्तरे ।। १९ ।। \nविद्याधरो ज्ञानधरः सर्वज्ञो वेदपारगः। \nमातृवृत्तश्च पिङ्गाक्षो भूतपालो बलिप्रियः ।। २० ।। \nसर्वविद्याविधाता च सुखदुःखहरा दश। \nअनन्तः पालको धीरः पातालाधिपतिस्तथा ।। २१ ।। \nवृषो वृषधरो वीर्य्यो ग्रसनः सर्वतोमुखः। \nलोहितश्चैव विज्ञेया दश रुद्राः फणिस्थिताः ।। २२ ।। \nशम्भुर्विभुर्गणाध्यक्षस्त्रयक्षस्त्रिदशवन्दितः। \nसंहारश्च विहारश्च लाभो लिप्सुर्विचक्षणः ।। २३ ।। \nअत्ता कुहककालाग्निरुद्रो हाटक एव च। \nकूष्माण्डश्चैव सत्यश्च ब्रह्मा विष्णुश्च सप्तमः ।। २४ ।। \nरुद्रश्चाष्टाविमे रुद्राः कटाहाभ्यन्तरे स्थिताः। \nएतेषामेव नामानि भुवनानामपि स्मरेत् ।। २५ ।। \nभवोद्भवः सर्वभूतः सर्वभूतसुखप्रदः। \nसर्वसान्निध्यकृद् ब्रह्मविष्णुरुद्रशरार्च्चितः ।। २६ ।। \nसंस्तुत पूर्वस्थित ओं साक्षिन् ओं रुद्रान्तक ओं पतङ्ग ओं शब्द ओं सूक्ष्म ओं शिव सर्व सर्व्वद सर्व्वसान्निध्यकर ब्रह्मविष्णुरुद्रकर ओं नमः शिवाय ओं नमो नमः ।\nअष्टाविंशति पादानि व्योमव्यापि मनो गुह। \nसद्योहृदस्त्रनेत्राणि मन्त्रवर्णाष्टको मतः ।। २७ ।। \nबीजाकारो मकारश्च नाड्याविडापिङ्गलाह्वये। \nप्राणापानावुभौ वायू घ्राणोपस्थौ तथेन्द्रिये ।। २८ ।। \nगन्धस्तु विषयः प्रोक्तो गन्धादिगुणपञ्चके। \nपार्थिवं मण्डलं पीतं वज्राङ्कं चतुरस्रकं ।। २९ ।। \nविस्तारो योजनानान्तु कोटिरस्य शताहता। \nअत्रैवान्तर्गता ज्ञेया योनयोऽपि चतुर्द्दश ।। ३० ।। \nप्रथमा सर्वदेवानां मन्वाद्या देवयोनयः। \nमृगपक्षी च पशवश्चतुर्द्धा तु सरीसृपाः ।। ३१ ।। \nस्थावरं पञ्चमं सर्वं योनिः षष्ठी अमानुषी। \nपैशाचं राक्षसं याक्षं गान्धर्व्वं चैन्द्रमेव च ।। ३२ ।। \nसौम्यं प्राणेश्वरं ब्राह्ममष्टमं परिकीर्त्तितं। \nअष्टानां पार्थिवन्तत्त्वमधिकारास्पदं मतं ।। ३३ ।। \nलयस्तु प्रकृतौ बुद्धौ भोगो ब्रह्मा च कारणं। \nततो जाग्रदवस्थानैः समस्तैर्भुवनादिभिः ।। ३४ ।। \nनिवृत्तिं गर्भितां ध्यात्वा स्वमन्त्रेण नियोज्य च।\nओं हां ह्रूं हां निवृत्तिकलापाशाय हूं फट तत् ओं हां हां निवृत्तिकलापाशाय स्वाहेत्यनेनाङ्कुशमुद्रया पूरकेणाकृष्य ओं ह्रूं ह्रां ह्रूं निवृत्तिकलापाशाय हूं फडित्यनेन संहारमुद्रया कुम्भकेनाधः स्थानादादाय ओं ओं ह्रं हां निवृत्तिकलापाशाय नम इत्यानेनोद्भवमुद्रया रेचकेन कुम्भे संस्थाप्य ओं हां निवृत्तिकलापाशाय नम इत्यानेनार्घ्यं दत्वा सम्पूकज्य विमुखेनैव स्वाहान्तेनै सन्निधानायाहुतित्रयं सन्तपर्णाहुतित्रयं च दत्वा ओं हां ब्रह्मणो नम इति ब्रह्माणमावाह्य सम्पूज्य च स्वाहान्तेन सन्तर्प्य।\nब्रह्मन् तवाधिकारेऽस्मिन् मुमुक्षुं दीक्षयाम्यहं ।। ३५ ।। \nभाव्यं त्वयाऽनुकूलेन विधिं विज्ञापयेदिति। \nआवाहयेत्ततो देवीं रक्षां वागीश्वरीं हृदा ।। ३६ ।। \nइच्छाज्ञानक्रियारूपां षड्विधां ह्येककारणं। \nपूजयेत्तर्पयेद्देवीं प्रकारेणामुना ततः ।। ३७ ।। \nवागीश्वरीं विनिःशेषयोनिविक्षोभकारणं। \nहृत्सम्पुटार्थबीजादिहूं फडन्तशराणुना ।। ३८ ।। \nताडयेद्धृदये तस्य प्रविशेत्स विधानवित्। \nततः शिष्यस्य चैतन्यं हृदि वह्निकणोपमं।। ३९ ।। \nनिवृत्तिस्थं युतं पाशैर्ज्येष्ठया विभजेद्यथा।\nओं हां हूं हः हूं फट्।\nओं हं स्वाहेत्येनेनाथ पूरकेणाङ्कुशमुद्रया ।। ४० ।। \nतदाकृष्य स्वमन्त्रेण गृहीत्वाऽऽत्मनि योजयेत्।\nओं हां ह्रूं हाम् आत्मने नमः।\nपित्रोर्विभाव्य संयोगं चैतन्यं रेचकेन तत् ।। ४१ ।। \nब्रह्मादिकारणत्यागक्रमान्नीत्वा शिवास्पदं। \nगर्भाधानार्थमादाय युगपत् सर्वयोनिषु ।। ४२ ।। \nक्षिपेद्वागीश्वरीयोनौ वामयोद्भवमुद्रया।\nओं हां हां हां आत्मने नमः ।\nपूजयेदप्यनेनैव तर्पयेदपि पञ्चधा ।। ४३ ।। \nअन्ययोनिषु सर्व्वासु देहशुद्धिं हृदा चरेत्। \nनात्र पुंसवनं स्त्र्यादिशरीरस्यापि सम्भवात् ।। ४४ ।। \nसीमन्तोन्नयनं वापि दैवान्यङ्गानि देहवत्। \nशिरसा जन्म कुर्व्वीत जुगुप्सन् सर्व्वदेहिनां ।। ४५ ।। \nतथैव भावयेदेषामधिकारं शिवाणुना \nभोगं कवचमन्त्रेण शस्त्रेण विषयात्मना ।। ४६ ।। \nमोहरूपमभेदञ्च लयसञ्ज्ञं विभावयेत्। \nशिवेन स्रोतसां शुद्धिं हृदा तत्त्वविशोधनं ।। ४७ ।। \nपञ्च पञ्चाहुतीः कुर्य्यात् गर्भाधानादिषु क्रमात्। \nमायया मलकर्मादिपाशबन्धनिवृत्तये ।। ४८ ।। \nनिष्कृत्यैव हृदा पश्चाद् यजेत शतमाहुतीः। \nमलशक्तिनिरोधेन पाशानाञ्च वियोजनं ।। ४९ ।। \nस्वाहान्तायुधमन्त्रेण पञ्चपञ्चाहुतीर्यजेत्। \nमायाद्यन्तस्य पाशस्य सप्तवारास्त्रजप्तया ।। ५० ।। \nकर्त्तर्य्या छेदनं कुर्य्यात् कल्पशस्त्रेण तद्यथा।\nओं हूं निवृत्तिकलापाशाय हूं फट्।\nबन्धकत्वञ्च निर्वर्त्य हस्ताभ्याञ्च शराणुना ।। ५१ ।। \nविसृज्य वर्त्तुलीकृत्य घृतपूर्णे स्रुवे धरेत्। \nदहेदनुकलास्त्रेण केवलास्त्रेण भस्मसात् ।। ५२ ।। \nकुर्यात् पञ्चाहुतीर्दत्वा पाशाङ्कुशनिवृत्तये।\nओं हः अस्त्राय हूं फट्।\nप्रायश्चित्तं ततः कुर्यादस्त्राहुतिभिरष्टभिः ।। ५३ ।। \nअथावाह्य विधातारं पूजयेत्तर्पयेत्तथा।\nतत ओं हां शब्दस्पर्शशुद्धब्रह्मन् गृहाण स्वाहेत्याहुतित्रयेणाधिकारमस्य समर्पयेत् ।\nदग्धनिःशेषपापस्य ब्रह्मन्नस्य पशोस्त्वया ।। ५४ ।। \nबन्धाय न पुनः स्थेयं शिवाज्ञां श्रावयेदिति। \nततो विसृज्य धातारं नाड्या दक्षिणया शनैः ।। ५५ ।। \nसंहारमुद्रयात्मानं कुम्भकेन निजात्मना। \nपूजयित्वार्घ्यंपात्रस्थतोयबिन्दुसुधोपमं ।। ५६ ।। \nआदाय योजयेत् सूत्रे रेचकेनोद्भवाख्यया। \nपूजयित्वार्घ्यपात्रस्थतोयबिन्दुं सुधोपमं ।। ५७ ।। \nआप्यायनाय शिष्यस्य गुरूः शिरसि विन्यसेत्।\nविसृज्य पितरौ दद्याद्वौषडन्तशिवाणुना। \nपूरणाय विधिः पूर्णो निवृत्तिरिति शोधिता ।। ५८ ।। \nइत्यादिमहापुराणे आग्नेये निर्वाणदीक्षायां निवृत्तिकलाशोधनं नाम चतुरशीतितमोऽध्यायः ॥"
  }
]
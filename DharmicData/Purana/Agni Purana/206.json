[
  {
    "text": "अगस्त्यार्घ्यदानकथनं"
  },
  {
    "text": "अग्निरुवाच\nअगस्त्यो भगवान्विष्णुस्तमभ्यर्च्याप्नुयाद्धरिं  ।२०६.००१\nअप्राप्ते भास्करे कन्यां सत्रिभागैस्त्रिभिर्दिनैः  ॥२०६.००१\nअर्घ्यं दद्यादगस्त्याय पूजयित्वा ह्युपोषितः  ।२०६.००२\nकाशपुष्पमयीं मूर्तिं प्रदोषे विन्यसेद्घटे  ॥२०६.००२\nमुनेर्यजेत्तां कुम्भस्थां रात्रौ कुर्यात्प्रजागरं  ।२०६.००३\nअगस्त्य मुनिशार्दूल तेजोराशे महामते(१)  ॥२०६.००३\nइमां मम कृतां पूजां गृह्णीष्व प्रियया सह  ।२०६.००४\nआवाह्यार्घ्ये च सम्मुख्यं प्रार्चयेच्चन्दनादिना  ॥२०६.००४\nजलाशयसमीपे तु प्रातर्नीत्वार्घ्यमर्पयेत् ।२०६.००५\nकाशपुष्पप्रतीकाश अग्निमारुतसम्भव(२)  ॥२०६.००५\nमित्रावरुणयोः पुत्र कुम्भयोने नमोऽस्तु ते  ।२०६.००६\nआतापिर्भक्षितो येन वातापिश्च महासुरः  ॥२०६.००६\nसमुद्रः शोषितो येन सोऽगस्त्यः सम्मुखोऽस्तु मे  ।२०६.००७\nअगस्तिं प्रार्थयिष्यामि कर्मणा मनसा गिरा  ॥२०६.००७\nअर्चयिस्याम्यहं मैत्रं परलोकाभिकाङ्क्षया  ।२०६.००८\nद्वीपान्तरसमुत्पन्नं देवानां परमं प्रियं  ॥२०६.००८\nराजानं सर्ववृक्षाणां चन्दनं प्रतिगृह्यतां(३)  ।२०६.००९\nधर्मार्थकाममोक्षाणां भाजनी पापनाशनी  ॥२०६.००९\nसौभाग्यारोग्यलक्ष्मीदा पुष्पमाला प्रगृह्यतां  ।२०६.०१०\nधूपोऽयं गृह्यतां देव भक्तिं मे ह्यचलाङ्कुरु  ॥२०६.०१०\nईप्सितं मे वरं देहि परत्र च शुभाङ्गतिं  ।२०६.०११\nसुरासुरैर्मुनिश्रेष्ठ सर्वकामफलप्रद  ॥२०६.०११\nटिप्पणी\n१ तेजोराशे महाद्युते इति ग.. , घ.. , छ.. , ज.. , झ.. , ञ.. , ट.. च । तेजोराशे जगत्पते इति ङ..\n२ वह्निमारुतसम्भवेति झ..\n३ चन्दनं मे प्रगृह्यनामिति ज.. , ञ.. च\nवस्त्रव्रीहिफलैर्हेम्ना दत्तस्त्वर्घ्यो ह्ययं(१) मया  ।२०६.०१२\nअगस्त्यं बोधयिष्यामि यन्मया मनसोद्धृतं(२)  ॥२०६.०१२\nफलैरर्घ्यं प्रदास्यामि गृहाणार्घ्यं महामुने  ।२०६.०१३\nअगस्त्य एवं खनमानः खनित्रैः प्रजामपत्यं बलमीहमानः  ।२०६.०१३\nउभौ कर्णावृषिरुग्रतेजाः पुपोष सत्या देवेष्वाशिषो जगाम  ॥२०६.०१३\nराजपुत्रि नमस्तुभ्यं मुनिपत्नी महाव्रते  ।२०६.०१४\nअर्घ्यं गृह्णीष्व देवेशि लोपामुद्रे यशस्विनि  ॥२०६.०१४\nपञ्चरत्नसमायुक्तं हेमरूप्यसमन्वितं  ।२०६.०१५\nसप्तधान्यवृतं(३) पात्रं दधिचन्दनसंयुतं  ॥२०६.०१५\nअर्घ्यं दद्यादगस्त्याय स्त्रीशूद्राणामवैदिकं  ।२०६.०१६\nअगस्त्य मुनिशार्दूल तेजोराशे च सर्वद  ॥२०६.०१६\nइमां मम कृतां पूजां गृहीत्वा व्रज शान्तये  ।२०६.०१७\nत्यजेदगस्त्र्यमुद्दिश्य धान्यमेकं फलं रसं  ॥२०६.०१७\nततोऽन्नं भोजयेद्विप्रान् घृतपायसमोदकान्  ।२०६.०१८\nगां वासांसि सुवर्णञ्च(४) तेभ्यो दद्याच्च दक्षिणां  ॥२०६.०१८\nघृतपायसयुक्तेन पात्रेणाच्छादिताननं  ।२०६.०१९\nसहिरण्यञ्च तं कुम्भं ब्राह्मणायोपकल्पयेत्(५)  ॥२०६.०१९\nटिप्पणी\n१ दत्तस्त्वर्घ्योऽक्षय इति ङ..\n२ मनसेप्सितमिति ग.. , घ.. , झ.. च । मनसेहितमिति ङ..\n३ सप्तधान्ययुतमिति ज..\n४ प्रतिमाञ्च सुवर्णञ्चेति क..\n५ ब्राह्मणायोपपादयेदिति घ.. , ङ.. , ज.. , ञ.. च\nसप्तवर्षाणि दत्वार्घ्यं सर्वे सर्वमवाप्नुयुः  ।२०६.०२०\nनीरा पुत्रांश्च सौभाग्यं पतिं कन्या नृपोद्भवं  ॥२०६.०२०\n\nइत्याग्नेये महापुराणे अगस्त्यार्घ्यदानव्रतं नाम षडधिकद्विशततमोऽध्यायः ॥"
  }
]
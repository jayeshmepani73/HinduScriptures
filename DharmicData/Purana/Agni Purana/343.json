[
  {
    "text": "अग्निरुवाच \nस्यादावृत्तिरनुप्रासो वर्णानां पदवाक्ययोः ।\nएकवर्णाऽनेकवर्णावृत्तेर्व्वर्णगुणो द्विधा ।। ३४३.१ ।।\n\nएकवर्णगतावृत्तेर्ज्जायन्ते पञ्च वृत्तयः ।\nमधुरा ललिता प्रौढा भद्रा परुषया सह ।। ३४३.२ ।।\n\nमधुरायाश्च वर्गान्तादधो वर्ग्या रणौ स्वनौ।\nह्रस्वस्वरेणान्तरितौ संयुक्तत्वं नकारयोः ।। ३४३.३ ।।\n\nन कार्य्या वर्ण्यवर्णानामावृत्तिः पञ्चमाधिका ।\nम्हाप्राणोष्मसंयोगप्रविमुक्तलघूत्तरौ ।। ३४३.४ ।।\n\nललिता बलभूयिष्ठा प्रौढा या पणवर्गजा ।\nऊद्‌र्ध्वं रेफेण युज्यन्ते नटवर्गोनपञ्चमाः ।। ३४३.५ ।।\n\nभद्रायां परिशिष्टाः स्युः परुषा साऽभिधीयते ।\nभवन्ति यस्यामूष्माणः संयुक्तास्तत्तदक्षरैः ।। ३४३.६ ।।\n\nअकारवर्ज्जमावृत्तिः स्वराणामतिभूयसी ।\nअनुस्वारविशर्गौ च पारुष्याय निरन्तरौ ।। ३४३.७ ।।\n\nशषसा रेफसंयुक्ताश्चाकारश्चापि भूयसा ।\nअन्तस्थाभिन्नमाभ्याञ्च हः पारुष्याय संयुतः ।। ३४३.८ ।।\n\nअन्यथापि गुरुर्वर्णः संयुक्ते परिपन्थिनि ।\nपारुष्यायादिमांस्तत्र पूजिता न तु पञ्चमी ।। ३४३.९ ।।\n\nक्षेपे शब्दानुकारे च परुषापि प्रयुज्यते ।\nकर्णाटी कौन्तली कौन्ती कौङ्कणी वामनामिका४ ।। ३४३.१० ।।\n\nद्रावणि माधवी पञ्चवर्णान्तस्थोष्मभिः क्रमात् ।\nअनेकवर्णावृत्तिर्या भिन्नार्थप्रतिपादिका ।। ३४३.११ ।।\n\nयमकं साव्यपेतञ्च व्यपेतञ्चेति तद्‌द्विधा ।\nआनन्तर्यादव्यपेतं व्यपेतं व्यवधानतः ।। ३४३.१२ ।।\n\nद्वैविध्येनानयोः स्थानपादभेदाच्चतुर्विधम् ।\nआदिपादादिमध्यान्तेष्वेकद्वित्रिनियोगतः ।। ३४३.१३ ।।\n\nसप्तधा सप्तपूर्वेण५ चेत् पादेनोत्तरोत्तरः ।\nएकद्वित्रिपदारम्भस्तुल्यः षोढा तदापरं ।। ३४३.१४ ।।\n\nतृतीयं त्रिविधं पादस्यादिमध्यान्तगोचरम् ।\nपादान्तयमकञ्चैव काञ्चीयमकमेव च ।। ३४३.१५ ।।\n\nसंसर्गयमकञ्चैव विक्रान्तयमकन्तथा ।\nपादादियमकञ्चैव तथाम्रेडितमेव च ।। ३४३.१६ ।।\n\nचतुर्व्यवसितञ्चैव मालायमकमेव च ।\nदशधा यमकं श्रेष्ठं तद्भेदा बहवोऽपरे ।। ३४३.१७ ।।\n\nस्वतन्त्रस्यान्यतन्त्रस्य पदस्यावर्त्तना द्विधा ।\nभिन्नप्रयोजनपदस्यावृत्तिं त्वेकत्र विग्राहात् ।। ३४३.१८ ।।\n\nद्वयोरावृत्तपदयोः समस्ता स्यात्समासतः ।\nअसमासात्तयोर्व्यस्ता पादे त्वेकत्र विग्रहात् ।। ३४३.१९ ।।\n\nवाक्यस्यावृत्तिरप्येवं यथासम्भवमिष्यते ।\nअलङ्काराद्यनुप्रासो लघुमध्येवमर्हणात् ।। ३४३.२० ।।\n\nयया कयाचिद्‌वृत्या यत् समानमनुभूयते ।\nतद्रूपादिपदासत्तिः सानुप्रासा रसावहा ।। ३४३.२१ ।।\n\nगोष्ठ्यां कुतूहलाध्यायी वाग्बन्धश्चित्रमुच्यते ।\nप्रश्नः प्रहेलिका गुप्तं च्युतदक्ते तथोभयम् ।। ३४३.२२ ।।\n\nसमस्या सप्त तद्‌भेदा नानार्थस्यानुयोगतः ।\nयत्र प्रदीयते तुल्यवर्णविन्यासमुत्तरं ।। ३४३.२३ ।।\n\nस प्रश्नः स्यादेकपृष्टद्वपृष्टोत्तरभेदतः ।\nद्विधैकपृष्टो द्विविधः समस्तो व्यस्त एव च ।। ३४३.२४ ।।\n\nद्वयोरप्यर्थयोर्गुह्यमानशब्दा प्रहेलिका ।\nसा द्विधार्थी च शाब्दी च तत्रार्थी चार्थबोधतः ।। ३४३.२५ ।।\n\nशब्दावबोधतः शाब्दी प्राहुः षोढा प्रहेलिकां ।\nयस्मिन् गुप्तेऽपि वलाक्याङ्गे बाव्यर्थोऽपारमार्थिकः ।। ३४३.२६ ।।\n\nतदङ्गविहिताकाङ्‌क्षस्तद्‌गुप्तं गूढ़मप्यदः ।\nयत्रार्थान्तरनिर्बासो वाक्याङ्गच्यवनादिभिः ।। ३४३.२७ ।।\n\nतदङ्गविहिताकाङ्क्षस्तच्चुतं स्याच्चतुर्विधम् ।\nस्वरव्यञ्जनविन्दूनां विसर्गस्य च विच्युतेः ।। ३४३.२८ ।।\n\nदत्तेपि यत्र वाक्याङ्गे द्वितीयोर्थः प्रतीयते ।\nतद्द्न्तदाहुस्तद्भेदाः स्वराद्यैः पूर्व्ववन्मताः ।। ३४३.२९ ।।\n\nअपनीताक्षरस्थाने न्यस्ते वर्णान्तरेऽपि च ।\nभासतेऽर्थान्तरं यत्र च्युतदत्तं तदुच्यते ।। ३४३.३० ।।\n\nसुश्लिष्टपद्यमेकं यन्नानाश्लोकांशनिर्म्मितम् ।\nसा ममस्या परस्यात्मपरयोः कृतिसङ्करात् ।। ३४३.३१ ।।\n\nदुःखेन कृतमत्यर्थं कविसामर्थ्यसूचकम् ।\nदुष्करं नीरसत्वेपि विदग्धानां महोत्सवः ।। ३४३.३२ ।।\n\nनियमाच्च विदर्बाच्च बन्धाच्च भवति त्रिधा ।\nकवेः प्रतिज्ञा निर्म्माणरम्यस्य नियमः समृतः ।। ३४३.३३ ।।\n\nप्रातिलोम्यानुलोम्यञ्च शब्देनार्थेन जायते ।\nअनेकधावृत्तवर्णविन्यासैः शिल्पकल्पना ।। ३४३.३४ ।।\n\nप्रातिलोम्यानुलोम्यञ्च शब्देनार्थेन जायते ।\nअनेकधावृत्तवर्णविन्यासैः शिल्पकल्पना ।। ३४३.३५ ।।\n\nतत्तत्प्रसिद्धवस्तूनां बन्ध इत्यभिधीयते ।\nगोमूत्रिकार्द्धभ्रमणे सर्व्वतोभद्रमम्बुजम् ।। ३४३.३६ ।।\n\nचक्रञ्चक्राब्जकं दण्डो मुरजाश्चेति चाष्टधा ।\nप्रत्यर्धं प्रतिपादं स्यादेकान्तरसमाक्षरा ।। ३४३.३७ ।।\n\nद्विधा गोमूत्रिकां पूर्व्वामाहुरश्वपदां परे ।\nअन्त्याङ्गोमूत्रिकां धेनुं जालबन्धं वदन्ति हि ।। ३४३.३८ ।।\n\nअर्द्धाभ्यामर्धपादैश्च कुर्य्याद्विन्यासमेतयोः ।\nन्यस्तानामिह वर्णानामधोधः क्रमभागिनां ।। ३४३.३९ ।।\n\nअधोधः स्थितवर्णानां यावत्तूर्य्यपदन्नयेत् ।\nतुर्य्यपादान्नयेदूद्‌र्ध्वं पादार्द्धं प्रातिलोम्यतः ।। ३४३.४० ।।\n\nतदेव सर्व्वतोभद्रं त्रिविधं सरसीरुहं ।\nचतुष्पत्रं ततो विघ्नं चतुष्पत्रे उभे अपि ।। ३४३.४१ ।।\n\nअथ प्रथमपादस्य मूर्द्धन्यस्त्रिपदाक्षरं ।\nसर्व्वेषामेव पादानामन्ते तदुपजायते ।। ३४३.४२ ।।\n\nप्राक्पदस्यान्तिमं प्रत्यक् पादादौ प्रातिलोम्यतः ।\nअन्त्यपादान्तिमञ्चाद्यपादादावक्षरद्वयं ।। ३४३.४३ ।।\n\nचतुश्छदे भवेदष्टच्छदे वर्णत्रयं पुनः ।\nस्यात् षोड़शच्छदे त्वेकान्तरञ्चेदेकमक्षरं ।। ३४३.४४ ।।\n\nकर्णिकां तोलयेदूद्‌र्ध्वं पत्राकाराक्षरावलिं ।\nप्रवेशयेत् कर्णिकायाञ्चतुष्पत्रसरोरुहे ।। ३४३.४५ ।।\n\nकर्णिकायां लिखेदेकं द्वे द्वे दिक्षु विदिक्षु च ।\nप्रवेशनिर्गमौ दिक्षु कुर्य्यादष्टच्छदेऽम्बुजे ।। ३४३.४६ ।।\n\nविश्वग्विषमवर्णानां तावत् पत्राबलीजुषां ।\nमध्ये समाक्षरन्यासः सरोजे षोड़शच्छदे ।। ३४३.४७ ।।\n\nद्विधा चक्रं चतुररं षड़रन्तत्र चादिमं ।\nपूर्व्वार्द्धे सदृशा वर्णाः पादप्रथमपञ्चमा ।। ३४३.४८ ।।\n\nअयुजोऽश्वयुजश्चैव तुर्य्यावप्यष्टमावपि ।\nतस्योपपादप्राक्प्रत्यगरेषु च यथाक्रमं ।। ३४३.४९ ।।\n\nस्यात्पादार्द्धचतुष्कन्तु नाभौ तस्याद्यमक्षरं ।\nपश्चिमारावधि नयेन्नेमौ शेषे पदद्वयी ।। ३४३.५० ।।\n\nतृतीयं तुर्य्यपादान्ते प्रथमौ सदृशावुभौ ।\nवर्णौ पाढ़त्रयस्यापि दशमः सदृशो यदि ।। ३४३.५१ ।।\n\nप्रथमे चरमे तस्य षड्‌वर्णाः पश्चिमे यदि ।\nभवन्ति द्व्यन्तरं तर्हि वृहच्चक्रमुदाहृतं ।। ३४३.५२ ।।\n\nसम्मुखाद्वये पादमेकैकं क्रमशो लिखेत् ।\nनाभौ तु वर्णं दशमं नेमौ तुर्य्यपदन्नयेत् ।। ३४३.५३ ।।\n\nश्लोकस्याद्यन्तदशमाः समा आद्यन्तिमौ युजोः ।\nआदौ वर्णः समौ तुर्य्यपञ्चमावाद्यतुर्य्ययोः ।। ३४३.५४ ।।\n\nद्वितायप्रातिलोम्येन तृतीयं जायते यदि ।\nपदं विदध्यात् पत्रस्य दण्डश्चक्राब्जकं कृतेः ।। ३४३.५५ ।।\n\nद्वितीयौ प्राग्दले तुल्यौ सप्तमौ च तथापरौ ।\nसट्टशावुत्तरदलौ द्वितीयाभ्यामथार्द्धयोः ।। ३४३.५६ ।।\n\nद्वितीयषष्ठाः सट्टशाश्चतुर्थपञ्चमावपि ।\nआद्यन्तपादयोस्तुल्यौ परार्द्धसप्तमावपि ।। ३४३.५७ ।।\n\nसमौ तुर्य्यं पञ्चमन्तु क्रमेण विनियोजयेत् ।\nतुर्य्यौ योज्यौ तु तद्वच्च दलान्ताः क्रमपादयोः ।। ३४३.५८ ।।\n\nअर्द्धयोरन्तिमाद्यौ तु मुरजे सदृशावुभौ ।\nपादार्द्धपतितो वर्णः प्रातिलोम्यानुलोमतः ।। ३४३.५९ ।। \t\n\nअन्तिमं परिबध्नीयाद्यावत्तुर्य्यमिहादिमत् ।\nपादात्तुर्य्याद्यदेवाद्यं नवमात् षोड़शादपि ।। ३४३.६० ।।\n\nअक्षरात् पुटके मध्ये मद्येऽक्षरचतुष्टयम् ।\nकृत्वा कुर्य्याद्यथैतस्य मुरजाकारता भवेत् ।। ३४३.६१ ।।\n\nद्वितीयं चक्रशार्दूलविक्रीडितकसम्पदम् ।\nगोमूत्रिका सर्ववृत्तैरन्ये बन्धास्त्वनुष्टुभा ।। ३४३.६२ ।।\n\nनामधेयं यदि न चेदमीषु कविकाव्ययोः ।\nमित्रधेयाभितुष्यन्ति नामित्रः खिद्यते तथा ।। ३४३.६३ ।।\n\nवाणबाणासनव्योमखड्गमुद्गरशक्तयः ।\nद्विचतुर्थत्रिश्रृङ्गाटा दम्भोलिमुष्लाङ्कुशाः ।। ३४३.६४ ।।\n\nपदं रथस्य नागस्य पुष्करिण्यसिपुत्रिका ।\nएते बन्धास्तथा चान्ये एवं ज्ञेयाः स्वयं बुधैः ।। ३४३.६५ ।।\n\nइत्यादिमहापुराणे आग्नेये अलङ्कारे शब्दालङ्कारनिरूपणं नाम त्रिचत्वारिंशदधिकत्रिशततमोऽध्यायः ।।"
  }
]
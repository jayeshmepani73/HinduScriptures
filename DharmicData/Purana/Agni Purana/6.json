[
  {
    "text": "नारद उवाच\nभरतेऽथ गते रामः पित्रादीनभ्यपूजयत् ।\nराजा दशरथो राममुवाच शृणु राघव  ॥६.००१\nगुणानुरागाद्राज्ये त्वं प्रजाभिरभिषेचितः  ।\nमनसाहं प्रभाते ते यौवराज्यं ददामि ह  ॥६.००२\nरात्रौ त्वं सीतया सार्धं संयतः सुव्रतो भव  ।\nराज्ञश्च मन्त्रिणश्चाष्टौ सवसिष्ठास्तथाब्रुवन्  ॥६.००३\nसृष्टिर्जयन्तो विजयः सिद्धार्थो राष्ट्रवर्धनः(१)  ।\nअशोको धर्मपालश्च सुमन्त्रः सवसिष्ठकः(२)  ॥६.००४\nपित्रादिवचनं श्रुत्वा तथेत्युक्त्वा स राघवः  ।\nस्थितो देवार्चनं कृत्वा कौशल्यायै निवेद्य तत् ॥६.००५\nराजोवाच वसिष्ठादीन् रामराज्याभिषेचने  ।\nसम्भारान् सम्भवन्तु स्म इत्युक्त्वा कैकेयीङ्गतः  ॥६.००६\nअयोध्यालङ्कृतिं दृष्ट्वा ज्ञात्वा रामाभिषेचनं  ।\nभविष्यतीत्याचचक्षे कैकेयीं मन्थरा सखी(३)  ॥६.००७\nपादौ गृहीत्वा रामेण कर्षिता सापराधतः  ।\nतेन वैरेण सा राम वनवासञ्च काङ्क्षति  ॥६.००८\nकैकेयि त्वं समुत्तिष्ठ रामराज्याभिषेचनं  ।\nमरणं तव पुत्रस्य मम ते नात्र संशयः  ॥६.००९\nकुब्जयोक्तञ्च तच्छ्रुत्वा एकमाभरणं ददौ  ।\nउवाच मे यथा रामस्तथा मे भरतः सुतः  ॥६.०१०\nउपायन्तु न पश्यामि भरतो येन राज्यभाक् ।\nकैकेयीमब्रवीत्क्रुद्धा हारं त्यक्त्वाथ मन्थरा  ॥६.०११\nबालिशे रक्ष भरतमात्मानं माञ्च राघवात् ।\nभविता राघवो राजा राघवस्य ततः सुतः  ॥६.०१२\nराजवंशस्तु कैकेयि भरतात्परिहास्यते  ।\nदेवासुरे पुरा युद्धे शम्बरेण हताः सुराः  ॥६.०१३\nरात्रौ भर्ता गतस्तत्र रक्षितो विद्यया त्वया  ।\nवरद्वयन्तदा प्रादाद्याचेदानीं नृपञ्च तत् ॥६.०१४\nरामस्य च वनेवासं नव वर्षाणि पञ्च च  ।\nयौवराज्यञ्च भरते तदिदानीं प्रदास्यति  ॥६.०१५\nप्रोत्साहिता कुब्जया सा अनर्थे चार्थदर्शिनी  ।\nउवाच सदुपायं मे कच्चित्तं(४) कारयिष्यति  ॥६.०१६\nक्रोधागारं प्रविष्टाथ पतिता भुवि मूर्छिता  ।\nद्विजादीनर्चयित्वाथ राजा दशरथस्तदा  ॥६.०१७\nददर्श केकयीं रुष्टामुवाच कथमीदृशी  ।\nरोगार्ता किं भयोद्विग्ना किमिच्छसि करोमि तत् ॥६.०१८\nयेन रामेण हि विना न जीवामि मुहूर्तकम्  ।\nशपामि तेन कुर्यां वै वाञ्छितं तव सुन्दरि  ॥६.०१९\nसत्यं ब्रूहीति सोवाच नृपं मह्यं ददासि चेत् ।\nवरद्वयं पूर्वदत्तं सत्यात्त्वं देहि मे नृप  ॥६.०२०\nचतुर्दशसमा रामो वने वसतु संयतः  ।\nसम्भारैरेभिरद्यैव भरतोत्राभिषेच्यताम्  ॥६.०२१\nविषं पीत्वा मरिष्यामि दास्यसि त्वं न चेन्नृप  ।\nतच्छ्रुत्वा मूर्छितो भूमौ वज्राहत इवापतत् ॥६.०२२\nमुहूर्ताच्चेतनां प्राप्य कैकेयीमिदमब्रवीत् ।\nकिं कृतं तव रामेण मया वा पापनिश्चये  ॥६.०२३\nयन्मामेवं ब्रवीषि त्वं सर्वलोकाप्रियङ्करि  ।\nकेवलं त्वत्प्रियं कृत्वा भविष्यामि सुनिन्दितः  ॥६.०२४\nया त्वं भार्या(५) कालरात्री भरतो नेदृशः सुतः  ।\nप्रशाधि विधवा राज्यं मृते मयि गते सुते  ॥६.०२५\nसत्यपाशनिबद्धस्तु राममाहूय चाब्रवीत् ।\nकैकेय्या वञ्चितो राम राज्यं कुरु निगृह्य माम्  ॥६.०२६\nत्वया वने तु वस्तव्यं कैकेयीभरतो नृपः  ।६.०२७\nपितरञ्चैव कैकेयीं नमस्कृत्य प्रदक्षिणं  ॥६.०२७\nकृत्वा नत्वा च कौशल्यां समाश्वस्य सलक्ष्मणः  ।\nसीतया भार्यया सार्धं सरथः ससुमन्त्रकः  ॥६.०२८\nदत्वा दानानि विप्रेभ्यो दीनानाथेभ्य एव सः  ।\nमातृभिश्चैव विप्राद्यैः शोकार्तैर्निर्गतः पुरात् ॥६.०२९\nउषित्वा तमसातीरे रात्रौ पौरान् विहाय च  ।\nप्रभाते तमपश्यन्तोऽयोध्यां ते पुनरागताः  ॥६.०३०\nरुदन् राजापि कौशल्या गृहमागात्सुदुःखितः  ।\nपौरा जना स्त्रियः सर्वा रुरुदू राजयोषितः  ॥६.०३१\nरामो रथस्थश्चीराढ्यः शृङ्गवेरपुरं ययौ  ।\nगुहेन पूजितस्तत्र इङ्गुदीमूलमाश्रितः(६)  ॥६.०३२\nलक्ष्मणः स गुहो रात्रौ चक्रतुर्जागरं हि तौ  ।\nसुमन्त्रं सरथं त्यक्त्वा प्रातर्नावाथ जाह्नवीं  ॥६.०३३\nरामलक्ष्मणसीताश्च तीर्णा आपुः प्रयागकम्  ।\nभरद्वाजं नमस्कृत्य चित्रकूटं गिरिं ययुः  ॥६.०३४\nवास्तुपूजान्ततः कृत्वा स्थिता मन्दाकिनीतटे  ।\nसीतायै दर्शयामास चित्रकूटञ्च राघवः  ॥६.०३५\nनखैर्विदारयन्तन्तां काकन्तच्चक्षुराक्षिपत् ।\nऐषिकास्त्रेण शरणं प्राप्तो देवान् विहायसः  ॥६.०३६\nरामे वनं गते राजा षष्ठेऽह्नि निशि चाब्रवीत् ।\nकौशल्यां स कथां पौर्वां(७) यदज्ञानद्धतः पुरा  ॥६.०३७\nकौमारे शरयूतीरे यज्ञदत्तकुमारकः  ।\nशब्दभेदाच्च कुम्भेन शब्दं कुर्वंश्च तत्पिता  ॥६.०३८\nशशाप विलपन्मात्रा शोकं कृत्वा रुदन्मुहुः  ।\nपुत्रं विना मरिष्यावस्त्वं च शोकान्मरिष्यसि  ॥६.०३९\nपुत्रं विना स्मरन् शोकात्कौशल्ये मरणं मम  ।\nकथामुक्त्वाथ हा राममुक्त्वा राजा दिवङ्गतः  ॥६.०४०\nसुप्तं मत्त्वाथ कौशल्या सुप्ता शोकार्तमेव सा  ।\nसुप्रभाते गायनाश्च सूतमागधवन्दिनः  ॥६.०४१\nप्रबोधका बोधयन्ति न च बुध्यत्यसौ मृतः(८)  ।\nकौशल्या तं मृतं ज्ञात्वा हा हतास्मीति चाब्रवीत्(९)  ॥६.०४२\nनरा नार्योऽथ रुरुदुरानीतो भरतस्तदा  ।\nवशिष्ठाद्यैः सशत्रुघ्नः शीघ्रं राजगृहात्पुरीम्  ॥६.०४३\nदृष्ट्वा सशोकां कैकेयीं निन्दयामास दुःखितः  ।\nअकीर्तिः पातिता मूर्ध्नि कौशल्यां स प्रशस्य च  ॥६.०४४\nपितरन्तैलद्रोणिस्थं संस्कृत्य सरयूतटे  ।\nवशिष्ठाद्यैर्जनैरुक्तो राज्यं कुर्विति सोऽब्रवीत् ॥६.०४५\nव्रजामि राममानेतुं रामो राजा मतो बली(१०)  ।\nशृङ्गवेरं प्रयागञ्च भरद्वाजेन भोजितः  ॥६.०४६\nनमस्कृत्य भरद्वाजं रामं लक्ष्मणमागतः  ।\nपिता स्वर्गं गतो राम अयोध्यायां नृपो भव  ॥६.०४७\nअहं वनं प्रयास्यामि त्वदादेशप्रतीक्षकः  ।\nरामः श्रुत्वा जलं दत्वा गृहीत्वा पादुके व्रज  ॥६.०४८\nराज्यायाहन्नयास्यामि(११) सत्याच्चीरजटाधरः  ।\nरामोक्तो भरतश्चायान्नन्दिग्रामे स्थितो बली  ॥\nत्यक्त्वायोध्यां पादुके ते पूज्य राज्यमपालयत् ॥६.०४९\nइत्यादिमहापुराणे आग्नेये रामायणेऽयोध्याकाण्डवर्णनं नाम षष्ठोऽध्यायः ।।"
  }
]
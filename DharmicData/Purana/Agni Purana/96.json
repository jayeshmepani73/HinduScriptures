[
  {
    "text": "ईश्वर उवाच\nस्नात्वा नित्यद्वयं कृत्वा प्रणवार्थकरो गुरुः । \nसहायैर्मूर्त्तिपैर्विप्रैः सह गच्छेन्मशालयं ।। १ ।।\n\nशान्त्यादितोरणांस्तत्र पूर्ववत् पूजयेत् क्रमात्। \nप्रदक्षिणक्रमादेषां शाखायां द्वारपालकान् ।। २ ।।\n\nप्राचि नन्दिमहाकालौ याम्ये भृङ्गिविनायकौ । \nवारुणे वृषभस्कन्दौ देवीचण्डौ तथोत्तरे ।। ३ ।।\n\nतच्छाखामूलदेशस्थौ प्रशान्तशिशिरौ घटौ। \nपर्ज्जन्याशोकनामानौ भूतं सञ्जीवनामृतौ ।। ४ ।।\n\nधनदश्रीप्रदौ द्वौ द्वौ पूजयेदनुपूर्वशः । \nस्वनामभिश्चतुर्थ्यन्तैः प्रणवादिनमोन्तगैः ।। ५ ।।\n\nलोकग्रहावसुद्वाःस्थस्रवन्तीनां द्वयं द्वयं। \nभानुत्रयं युगं वेदो लक्ष्मीर्गणपतिस्तथा ।। ६ ।।\n\nइति देवा मखागारे तिष्ठन्ति प्रतितोरणं। \nविघ्नसङ्घापनोदाय क्रतोः संरक्षणाय च ।। ७ ।।\n\nवज्रं शक्तिं तथा दण्डं खड्गं पाशं ध्वजं गदां।\nत्रिशूलं चक्रमम्भोजम्पताकास्वर्च्चयेत् क्रमात् ।। ८ ।।\n\nओ ह्रूं फट् नमः। ओं ह्रूं फट् द्वाः स्थशक्तये ह्रूं फट् नमः इत्यादिमन्त्रैः।\nकुमुदः कुमुदाक्षश्च पुण्डरीकोथ वामनः। \nशङ्कुकर्णः सर्वनेत्रः सुमुख सुप्रतिष्ठितः ।। ९ ।।\n\nध्वजाष्टदेवताः पूज्याः पूर्वादौ भूतकोटिभिः। \nओं कौं कुमुदाय नम इत्यादिमन्त्रैः ।। १० ।।\n\nहेतुकं त्रिपुरघ्नञ्च शक्त्याख्यं यमज्ह्वकं । \nकालं करालिनं षष्ठमेकाङ्‌घ्निम्भीममष्टकं ।। ११ ।।\n\nतथैव पूजयेद् दिक्षु क्षेत्रपालाननुक्रमात्। \nवलिभिः कुसुमैर्धूपैः सन्तुष्टान् परिभावयेत् ।। १२ ।।\n\nकम्बलास्तृतेषु वर्णेषु वंशस्थूणास्वनुक्रमात् । \nपञ्च क्षित्यादितत्त्वानि सद्योजातादिभिर्यजेत् ।। १३ ।।\n\nसदाशिवपदव्यापि मण्डपं धाम शाङ्करं। \nपताकाशक्तिसंयुक्तं तत्त्वदृष्ट्यावलोकयेत् ।। १४ ।।\n\nदिव्यान्तरिक्षभूमिष्ठविघ्नानुत्सार्य्य पूर्ववत्। \nप्रविशेत् पश्चिमद्वारा शेषद्वाराणि दर्शयेत्  ।। १५ ।।\n\nप्रदक्षिणक्रमाद्‌गत्वा निविष्टो वेदिदक्षिणे। \nउत्तराभिमुखः कुर्य्याद् भूतशुद्धिं यथा पुरा ।। १६ ।।\n\nअन्तर्य्यागं विशेषार्घ्यं मन्त्रद्रव्यादिशोधनं। \nकुर्व्वींत आत्मनः पूजां पञ्चगव्यादि पूर्ववत् ।। १७ ।\n\nसाधारङ्कलसन्तस्मिन् विन्यसेत्तदनन्तरं। \nविशेषाच्छिचवतत्त्वाय तत्त्वत्रयमनुक्रमात् ।। १८ ।।\n\nललाटस्कन्धपादान्तं शिवविद्यात्मकं परं। \nरुद्रनारायणब्रह्मदैवतं निजसञ्चरैः  ।। १९ ।।\n\nओं हं हां । मूर्त्तीस्तदीश्वरंस्तत्र पूर्ववद्विनिवेशयेत्।\nतद्व्यापकं शिवं साङ्गं शिवहस्तञ्च मूर्द्धनि ।। २० ।।\n\nब्रह्मरन्ध्रप्रविष्टेन तेजसा बाह्यसान्तरं । \nतमः पटलमाधूय प्रद्योतितदिगन्तरं ।। २१ ।।\n\nआत्मानं मूर्त्तिपैः सार्द्वं स्रग्वस्त्रकुसुमादिभिः ।\nभूषयित्वा शिवोस्मीति ध्यात्वा बोधासिमुद्धिरेत् ।। २२ ।।\n\nचतुष्पदान्तसंस्कारैः संस्कुर्य्यान्मशमण्डपं। \nविक्षिप्य विकिरादीनि कुशकूर्चोपसंहरेत् ।। २३ ।।\n\nआसनीकृत्य वर्द्धन्यां वास्त्वादीन् पूर्ववद्यजेत्। \nशिवकुम्भास्त्रवर्द्धन्यौ पूजयेच्च स्थिरासने ।। २४ ।।\n\nस्वदिक्षु कलशारूढांल्लोकपालाननुक्रमात्। \nसहस्त्रनयनं शक्रं वज्रपाणिं विभावयेत् ।। २५ ।।\n\nऐरावतगजारूढं स्वर्णवण किरीटिनं। \nसहस्रनयनं शक्रं वज्रपाणिं विभावयेत् ।। २६ ।।\n\nसप्तार्च्चिषं च विभ्राणमक्षमालां कमण्डलुं। \nज्वालामालाकुलं रक्तं शक्तिहस्तमजासनं ।। २७ ।।\n\nमहिषस्थं दण्डहस्तं यमं कालानलं स्मरेत्। \nरक्तनेत्रं खरारूढं खड्गहस्तञ्च नैर्ऋृतं ।। २८ ।।\n\nवरुणं मकरे श्वेतं नागपाशधरं स्मरेत्। \nवायुं च हरिणे नीलं कुवेरं मेघसंस्थितं ।। २९ ।।\n\nत्रिशूलिनं वृषे चेशं कूर्म्मेनन्तन्तु चक्रिणं। \nब्रह्माणं हंसगं ध्यायेच्चतुर्वक्त्रं चतुर्भुजं ।। ३० ।।\n\nस्तम्बमूलेषु कुम्भेषु वेद्यां धर्मादिकान् यजेत्। \nदिक्षु कुम्भेष्वनन्तादीन् पूजयन्त्यपि केचन ।। ३१ ।।\n\nशिवाज्ञां श्रावयेत् कुम्भं भ्रामयेदात्मपृष्ठगं । \nपूर्ववत् स्थापयेदादौ कुम्भं तदनु वर्द्धनीं ।। ३२ ।।\n\nशिवं स्थिरासनं कुम्भे शस्त्रार्थंञ्च ध्रुवासनं। \nपूजयित्वा यथापूर्वं स्पृशेदुद्भवमुद्रया ।। ३३ ।।\n\nनिजयागं जगन्नाथ रक्ष भक्तानुकम्पया। \nएभिः संश्राव्य रक्षार्थं कुम्भे खड्गं निवेशयेत् ।। ३४ ।।\n\nदीक्षास्थापनयोः कुम्भे स्थण्डिले मण्डलेऽथवा। \nमण्डलेभ्यर्च्य देवेशं व्रजेद्वै कुण्डसन्निधौ ।। ३५ ।।\n\nकुण्डनाभिं पुरस्कृत्य निविष्टा मूर्त्तिदारिणः। \nगुरोरादेशतः कुर्युर्न्निजकुण्डेषु संस्कृतिं ।। ३६ ।।\n\nजपेयुर्जापिनः सङ्‌ख्यं मन्त्रमन्ये तु संहितां । \nपठेयुर्ब्राह्मणाः शान्तिं स्वशाखावेदपारगाः ।। ३७ ।।\n\nश्रीसूक्तं पावमानीश्च मैत्रकञ्च वृषाकपिं। \nऋग्‌वेदी पूर्वदिग्‌भागे सर्वमेतत् समुच्चरेत् ।। ३८ ।।\n\nदेवव्रतन्तु भारुण्डं ज्यष्ठसाम रथन्तरं। \nपुरुषं गीतिमेतानि सामवेदी तु दक्षइणे ।। ३९ ।।\n\nरुद्रं पुरुषसूक्तञ्च श्लोकाद्यायं विशेषतः। \nब्रह्मणञ्च यजुर्वेदी पश्चिमायां समुच्चरेत् ।। ४० ।।\n\nनीलरुद्रं तथाथर्वी सूक्ष्मासूक्ष्मन्तथैव च। \nउत्तरेऽथर्वशीर्षञ्च तत्‌परस्तु समुद्धरेत् ।। ४१ ।।\n\nआचार्य्यश्चाग्निमुत्पाद्य प्रतिकुण्डंथ प्रदापयेत् ।\nवह्नेः पूर्वादिकान् भागान् पूर्वकुण्डदितः क्रमात् ।। ४२ ।।\n\nधूपदीपचरूणाञ्च ददीताग्निं सम्‌द्धरेत् । \nपूववच्छिवमभ्यर्च्य शिवाग्नौ मन्त्रतर्पणं ।। ४३ ।।\n\nदेशकालादिसम्पत्तौ दुर्न्निमित्तप्रशान्त्ये। \nहोमङ्‌कृत्वा तु मन्त्रज्ञः पूर्णा दत्त्वा शुभावहां ।। ४४ ।।\n\nपूर्ववच्चरुकं कृत्वा प्रतिकुण्डं निवेदयेत् । \nयजमानालङकृतास्तु व्रजेयुः स्नानमण्डपं ।। ४५ ।।\n\nभद्रपीठे निधायेशं ताडयित्वावगुण्ठयेत्। \nस्नापयेत् पूजयित्वा तु मृदा काषायवारिणा ।। ४६ ।।\n\nगोमूत्रैर्गोमयेनापि वारिणा चान्तरान्तरा। \nभस्माना गन्धतोयेन फडन्तास्त्रेण वारिणा ।। ४७ ।।\n\nदेशिको मूर्त्तिपैः सार्द्धं कृत्वा कारणशोधनं । \nधर्मजप्तेन सञ्छाद्य पीतवर्णेन वाससा ।। ४८ ।।\n\nसम्पूज्य सितपुष्पैश्च नयदुत्तरवेदिकां। \nतत्र दत्तासनायाञ्च शय्यायां सन्निवेश्य च ।। ४९ ।।\n\nकुङ्कुमालिप्तसूत्रेण विभज्य गुरुरालिखेत्। \nशलाकया सुवर्णस्य अक्षिणी शस्त्रकर्मणा ।। ५० ।।\n\nअञ्जयेल्लक्ष्मकृत् पश्चाच्छास्त्रदृष्टेन कर्मणा। \nकृतकर्मा चशस्त्रेण लक्ष्मी शिल्पी समुत्तक्षिपेत् ।। ५१ ।।\n\nत्र्यंशादर्द्धोथ पादार्द्धादर्द्धाया अर्द्धतोथवा । \nसर्वकामप्रसिद्ध्यर्थं शुभं लक्ष्मावतारणं ।। ५२ ।।\n\nलिङ्गदीर्घविकारांशे त्रिभक्ते भागवर्णनात् । \nविस्तारो लक्ष्म देहस्य भवेल्लिङ्गस्य सर्वतः ।। ५३ ।।\n\nयवस्य नवभक्तस्य भागैरष्टाभिरावृता हस्तिके । \nलक्ष्मरेखा च गाम्भीर्य्याद् विस्तरादपि ।। ५४ ।।\n\nएवमष्टांशवृद्ध्या तु लिङ्गे सार्द्धकरादिके । \nभवेदष्टयवा पृथ्वी गम्भीरात्र च हास्तिके ।। ५५ ।।\n\nएवमष्टांशवृद्ध्या तु लिङ्गे सार्द्धकरादिके। \nभवेदष्टयवा पृथ्वी गम्भीरन्नवहास्तिके ।। ५६ ।।\n\nशाम्भवेषु च लिङ्गेषु पादवृद्धेषु सर्वतः। \nलक्ष्म देहस्य विष्कम्भो भवेद्वै यववर्द्धनात् ।। ५७ ।\n\nगम्भीरत्वपृथुत्वाभ्यां रेशापि त्रयंशवृद्धितः। \nसर्वेषु च भवेत् सूक्ष्मं लिङ्गमस्तकमस्तकं ।। ५८ ।।\n\nलक्ष्मक्षेत्रेष्टधाभक्ते मूद्‌र्ध्नि भागद्वये शुभे । \nषड्‌भागपरिवर्त्तेन मुक्त्वा भागद्वयन्त्वधः ।। ५९ ।।\n\nरेखात्रयेण सम्बद्धं कारयेत् पृष्ठदेशगं। \nरत्नजे लक्षणोद्धारो यवौ हेमसमुद्भवे ।। ६० ।।\n\nस्वरूपं लक्षणन्तेषां प्रभा रत्नेषु निर्मला। \nनयनोन्मीलनं वक्त्रे सान्निध्याय च लक्ष्म तत्।। ६१ ।।\n\nलक्ष्मणोद्धाररेखाञ्च घृतेन मधुना तथा। \nमृत्युञ्जयेन सम्पूज्य शिल्पिदोषनिवृत्तये ।। ६२ ।।\n\nअर्च्चयेच्च तता लिङ्गं स्नापयित्वा मृदादिभिः। \nशिल्पिनन्तोषयित्वा तु दद्याद् गां गुरवो ततः ।। ६३ ।।\n\nलिङ्गं धूपादिभिः प्राच्यं गायेयुर्भर्तृगास्त्रियः। \nसव्येन चापसव्येन सूत्रेणाथ कुशेन वा ।। ६४ ।।\n\nस्मृत्वा च रोचनं दत्वा कुर्यान्निर्मञ्जनादिकं । \nगुडलवणधान्याकदानेन विसृजेच्च ताः ।। ६५ ।।\n\nगुरुमूर्त्तिधरैः सार्द्धं हृदा वा प्रणवेन वा। \nमृत्स्नागोमयगोमूत्रभस्मभिः सलिलान्तरं ।। ६६ ।।\n\nस्नापयेत् पञ्चगव्येन पञ्चमृतपुरः सरं । \nविरूक्षणं कषायैश्च सर्वौषधिजलेन वा ।। ६७ ।।\n\nशुभ्रपुष्पफलस्वर्णरत्न श्रृङ्गयवोदकैः। \nतथा धारासहस्रेण दिव्यौषधिजलेन च ।। ६८ ।।\n\nतीर्थोदकेन गङ्गेन चन्दनेन च वारिणा। \nक्षीरार्णवादिभिः कुम्भैः शिवकुम्भजलेन च ।। ६९ ।।\n\nविरूक्षणं विलेपञ्च सुगन्धैश्चन्दनादिभिः। \nसम्पूज्य ब्रह्मभिः पुष्पैर्वर्मणा रक्तचीवरैः ।। ७० ।।\n\nरक्तरूपेण नीराज्य रक्षातिलकपूर्वकं। \nघृतौघैर्जलदुग्धैश्च कुशाद्यैरर्घ्यसूचितैः ।। ७१ ।।\n\nद्रव्यैः स्तुत्यादिबिस्तुष्टमर्चयेत् पुरुषाणुना । \nसमाचम्य हृदा देवं ब्रूयादुत्थीयतां प्रभो ।। ७२ ।।\n\nदेवं ब्रह्मारथेनैव क्षिप्रं द्रव्याणि तन्नयेत् । \nमण्डपे पश्चिमद्वारे शय्यायां विनिवेशयेत् ।। ७३ ।।\n\nशक्त्यादिशक्तिपर्य्यन्ते विन्यसेदासने शुभे। \nपश्चिमे पिण्डिकान्तस्यन्यसेद्ब्रह्मशिलान्तदा ।। ७४ ।।\n\nशस्त्रमस्त्र शतालब्धनिद्राकुम्भध्रुवासनं । \nप्राकल्प्य शिवकोणे च दत्वार्घ्यं हृदयेन तु ।। ७५ ।।\n\nउत्थाप्योक्तासने लिङ्गं शिरसा पूर्वमस्तकं। \nसमारोप्य न्यसेत्तस्मिन् सृष्ट्या धर्मादिनन्दनं ।। ७६ ।।\n\nदद्याद्धूपञ्च सम्पूज्य तथा वासांसि वर्मणा। \nगृहोपकृतिनैवेद्यं हृदा दद्यात् स्वशक्तितः ।। ७७ ।।\n\nघृतक्षौद्रयुतं पात्रमब्यङ्गाय पदान्तिके। \nदेशिकश्च स्थितस्तत्र षट्‌त्रिंशत्तत्त्वसञ्चयं ।। ७८ ।।\n\nशक्त्यादिभूमिपर्य्यन्तं स्वतत्त्वाधिपसंयुतं। \nविन्यस्य पुष्पमालाभिस्त्रिशण्डं परिकल्पयेत् ।। ७९ ।।\n\nमायापदेशक्त्यन्तन्तुर्य्याशाष्टांशवर्त्तुलं ।\nतत्रात्मतत्त्वविद्याख्यं शिवं सृष्टिक्रमेण तु ।। ८० ।।\n\nएकशः प्रतिभागेषु ब्रह्मविष्णुहरधिपान्। \nविन्यस्य मूर्त्तिमूर्त्तीशान् पूर्वादिक्रमतो यथा ।। ८१ ।।\n\nक्ष्मावह्निर्यजमानार्क्कजलवायुनिशाकरान्। \nआकाशमूर्त्तिरूपांस्तान् न्यसेत्तदधिनायकान् ।। ८२ ।।\n\nसर्वं पशुपति चोग्रं रुद्रं भवमखेश्वरं । \nमहादेवञ्च भीमञ्च मन्त्रास्तद्वाचका इमे ।। ८३ ।।\n\nलवशषचयसाश्च हकारश्च त्रिमात्रिकः। \nप्रणवो हृदयाणुर्वा मूलमन्त्रोऽथवा क्कचित् ।। ८४ ।।\n\nपञ्चकुण्डात्मके योगे मूर्त्तीः पञ्चाथवा न्यसेत्। \nपृथिवीजलतेजांसि वायुमाकाशमेव च ।। ८५ ।।\n\nक्रमात्तदधिपान् पञ्च ब्रह्माणं धरणीधरं। \nरुद्रमीशं सदाख्यञ्च सृष्टिन्यायेन मन्त्रवित्  ।। ८६ ।।\n\nमुमुक्षोर्वा निवृत्ताद्याः अजाताद्यास्तदीश्वराः । \nत्रितत्त्वं वाथ न्यसेद्व्याप्त्यात्मकारणं ।। ८७ ।।\n\nशुद्धे चात्मनि विद्येशा अशुद्धे लोकनायकाः। \nद्रष्टव्या मूर्त्तिपाश्चैव भोगिनो मन्त्रनायकाः ।। ८८ ।।\n\nपञ्चविंशत्तथैवाष्टपञ्चत्रीणि यथाक्रमं। \nएषान्तत्त्वं तदीशानामिन्द्रादीनां ततो यथा ।। ८९ ।।\n\nओं हां शक्तितत्तवाय नम हत्यादि ।\n\nओं हां शक्तितत्त्वाधिपाय नम इत्यादि। \nओं हां क्ष्मामूर्त्तये नमः। \nओं हां क्ष्मामूर्त्त्यधीशाय शिवाय नम इत्यादि। \nओं हां पृथिवीमूर्त्तये नमः।\n ओं हां मूर्त्त्यधिपाय ब्रह्मणे नम इत्यादि। \nओं हां शिवतत्त्वाधिपाय रुद्राय नम इत्यादि।\n\nनाभिकन्दात्समुच्चार्य्य घण्टा नादविसर्प्पणं । \nब्रह्मादिकारणत्यागाद् द्वादशान्तसमाश्रइतं ।। ९० ।।\n\nनम्त्रञ्च मनसा भिन्नं प्राप्तानन्दरसोपमं। \nद्वादशान्तात्समानीय निष्कलं व्यापकं शिवं ।। ९१ ।।\n\nअष्टत्रिशत्कलोपेतं सहस्रकिरणोज्जवलं। \nसर्वशक्तिमयं साङ्गं ध्यात्वा लिङ्गे निवेशयेत् ।। ९२ ।।\n\nजीवन्यासो भवेदेवं लिङ्गे सर्वार्थसाधकः। \nपिण्डिकादिषु तु न्यासः प्रोच्यते साम्प्रतं यथा ।। ९३ ।।\n\nपिण्डिकाञ्च कृतस्नानां विलिप्ताञ्चन्दनादिभिः। \nसद्वस्त्रैश्च समाच्छाद्य रन्ध्रे च भगलक्षणे । ९४ ।।\n\nपञ्चरत्नादिसंयुक्तां लिङ्गस्योत्तरतः स्थितां। \nलिङ्गवत्कृतवनिन्यासां विधिवत्सम्प्रपूजयेत् ।। ९५ ।।\n\nकृतस्नानादिकान्तत्र लिङ्गमूले शिलां न्यसेत्। \nकृतस्नानादिसंस्कारं शक्त्यन्तं वृष्भं तथा ।। ९६ ।।\n\nप्रणवपूर्वं हुं पूं ह्रीं मध्यादन्यतमेन च। \nक्रियाशक्तियुतां पिण्डीं शिलामाधाररूपिणीं ।। ९७ ।।\n\nभस्मदर्भतिलैः कुर्य्यात् प्राकारत्रितयन्ततः। \nरक्षायै लोकपालांश्च सायुधान्याजयेद्वहिः ।। ९८ ।।\n\nओं हूं ह्रं क्रियाशक्तये नमः। ओं हूं ह्रां हः  \nमहागौरी रुद्रदयिते स्वाहेति च पिण्ड़िकायां। \nओं हां आदारशक्तये नमः।  ओं हां वृषभाय नमः।\nधारिका दीप्तिमत्युग्रा ज्योत्स्ना चैता बलोत्कटाः।\nतथा धात्री विधात्री च न्यसेद्वा पञ्चनायिकाः ।। ९९ ।।\n\nवामा ज्येष्ठा क्रिया ज्ञाना बेधा तिस्रोथवा न्यसेत्।\nक्रियाज्ञाना तथेच्छा च पूर्ववच्छान्तिमूर्त्तिषु ।। १०० ।।\n\nतमी मोहा क्षमी निष्ठा मृत्युर्मायाभवज्वराः \nपञ्च चाथ महामोहा घोरा च त्रितयज्वरा ।। १०१ ।।\n\nतिस्रोथवा क्रियाज्ञाना तथा बाधाधिनायिका।\nआत्मादित्रिषु तत्त्वेषु तीव्रमूर्त्तिषु विन्यसेत् ।। १०२ ।।\n\nअत्रापि पिण्डिका ब्रह्मशिलादिषु यथाविधि। \nगोर्य्यादिसंवरैरैव पूर्ववत् सर्वमाचरेत् ।। १०३ ।।\n\nएवं विधाय विन्यासं गत्वा कुण्डान्तिकं ततः। \nकुण्डमध्ये महेशानं मेखलासु महेश्वरं ।। १०४ ।।\n\nक्रियाशक्तिं तथान्यासु नादमोष्ठे च विन्यासेत्।\nघटं स्थण्डिलवह्नीशैः नीडीसन्धानकन्तत ।। १०५ ।।\n\n\nपद्मतन्तुसमां शक्तिमुद्घातेनां समुद्यतां । \nविशन्ती सूर्यमार्गेण निः सरन्तीं समुद्‌गतां ।। १०६ ।।\n\nपुनश्च शून्यमार्गेण विशतीं स्वस्य चिन्तयेत्। \nएवं सर्वत्र सन्धेयं मूर्त्तिपैश्च परस्परं ।। १०७ ।।\n\nसम्पूज्य घारिकां शक्तिं कुण्डे सन्तर्प्य च क्रमात्।\nतत्त्वतत्त्वेश्वरा मूर्त्तीर्मूर्त्तीशांश्च घृतादिभिः ।।१०८।।\n\nसम्पूज्य तर्प्पयित्वा तु सन्निधौ संहिताणुभिः ।\nशतं सहस्रमर्द्धं वा पूर्णया सह होमयेत् ।। १०९ ।।\n\nतत्त्वतत्त्वेश्वरा मूर्त्तिर्मूर्त्तीशांश्च करेणुकान् ।\nतथा सन्तर्प्य सान्निध्ये जुहुयुर्मूर्त्तिपा अपि ।। ११० ।।\n\nततो ब्रह्मभिरङ्गैश्च द्रव्यकालानुरोधतः। \nसन्तर्प्य शक्तिं कुम्भाम्भः प्रोक्षिते कुशमूलतः ।। १११ ।।\n\nलिङ्गमुलं च संस्पृश्य विष्ण्वन्तादि विशुद्धये। \nविधाय पूर्ववत्सर्वं होमसङ्‌श्याजपादिकम् ।। ११२ ।।\n\nएवं संशोध्य ब्रह्मादि विष्ण्वन्तादि विशुद्धये। \nविधाय पूर्ववत्सर्वं होमसङ्‌ख्याजपादिकम् ।। ११३ ।।\n\nकुशमध्याग्रयोगेन लिङ्गमध्याग्रकं स्पृशेत्। \nयथा यथा च सन्धानं तदिदानीमिहोच्यते ।। ११४ ।।\n\nओँ हाँ हँ ओँ ओँ ओँ एँ ओँ भूँ भूँ वाह्यमूर्त्तये नमः ।\nओँ हाँ वाँ आँ ओं आँ षाँ ओँ भूँ भूँ वाँ वह्निमूर्त्तये नमः।\nएवञ्च यजमानादिमूर्त्तिभिरभिसन्धेयं । \nपञ्चमूर्च्यांत्मकेप्येवं सन्धानं हृदयादिभिः ।। ११५ ।।\n\nमूलेन स्वीयवीजैर्वा ज्ञेयन्तत्त्वात्रयात्मके ।\nशिलापिण्डी वृषेष्वेवं पूर्णाछिन्नं सुसंवरैः ।। ११६ ।।\n\nभागाभागविशुद्ध्यर्थं होमं। कुर्य्याच्छतादिकं । \nन्यूनादिदोषमोषाय शिवेनाष्टाधिकं शतं ।। ११७ ।।\n\nहुत्वाथ यत् कृतं कर्म्म शिवश्रोत्रे निवेदयेत्।\nएतत्समन्वितं कर्म त्वच्छक्तौ च मया प्रभो ।। ११८ ।।\n\nओं नमो भगवते रुद्राय रुद्र नमोस्तुते । \nविधिपूर्णमपूर्णं वा स्वशक्त्यापूर्य्य गृह्यतां ।। ११९ ।।\n\nओं ह्रीं शाङ्करि पूरय स्वाहा इति पिण्डिकायां।\nअथ लिङ्गे न्यसेज् ज्ञानी क्रियाख्यं पीठविग्रहे ।। १२० ।।\n\nआधाररूपिणीं शक्तिं न्यसेद् ब्रह्मशिलोपरि। निबध्य \nसप्तरात्रं वा पञ्चरात्रं त्रिरात्रकं ।। १२१ ।।\n\nकरात्रमथो वापि यद्वा सद्योधिवासनं । \nविनाधिवासनं यागः कृतोऽपि न फलप्रदः ।। १२२ ।।\n\nस्वमन्त्रैः प्रत्याहं देयमाहुतीनां शतं शतं। \nशिवकुम्भादिपूजाञ्च दिग्‌बलिञ्च निवेदयेत् ।। १२३ ।।\n\nगुर्वादिसहितो वासो रात्रौ नियमपूर्वकम्। \nअदिवासः स वसतेवधेर्भावः समीरितः ।। १२४ ।।\n\nइत्यादिमहापुराणे आग्नेये अधिवासनविधिर्नाम षण्णवतितमोऽध्यायः॥"
  }
]
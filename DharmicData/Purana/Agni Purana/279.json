[
  {
    "text": "अग्निरुवाच \nआयुर्वेदं प्रवक्ष्यामि सुश्रुताय यमब्रवीत् ।\nदेवो धन्वन्तरिः सारं मृतसञ्जीवनीकरं ।। २७९.१ ।।\n\nसुश्रुत उवाच \nआयुर्वेदं मम ब्रूहि नराश्वेभरुगर्दनम् ।\nसिद्धयोगान्‌ सिद्धमन्त्रान्‌ मृतसञ्जीवनीकरान् ।। २७९.२ ।।\n\nधन्वन्तरिरुवाच \nरक्षन् बलं हि ज्वरितं लङ्घितं भोजयेद्भिषक् ।\nसविश्वं लाजमण्डन्तु तृड्‌ज्वरान्तं श्रृतं जलम् ।। २७९.३ ।।\n\nमुस्तपर्पटकोशीरचन्दनोदीच्यनागरैः ।\nषड़हे च व्यतिक्रान्ते तिक्तकं पाययेद्‌ध्रुवम् ।। २७९.४ ।।\n\nस्नेहयेत्त्यक्तदोषन्तु ततस्तञ्च विरेचयेत् ।\nजीर्णाः षष्टिकनीवाररक्तशालिप्रमोदकाः ।। २७९.५ ।।\n\nतद्विधास्ते ज्वरेष्विष्टा यवानां विकृतिस्तथा ।\nमुद्‌गा मसूराश्चणकाः कुलत्थास्च सकुष्ठकाः ।। २७९.६ ।।\n\nआटक्यो नारकाद्याश्च कर्क्कोटककटोल्वकम् ।\nपटोलं सफलं निम्बं पर्पटं दाडिमं ज्वरे ।। २७९.७ ।।\n\nअधोगे वमनं शस्तमूद्‌र्ध्वगे च विरेचनम् ।\nरक्तपित्ते तथा पानं षडङ्गं शुण्ठिवर्ज्जितम् ।। २७९.८ ।।\n\nशक्रुगोधूमलाजाश्च यवशालिमसूरकाः ।\nसकुष्ठचणका मुद्‌गा भक्ष्या गोधूमका हिताः ।। २७९.९ ।।\n\nसाधिता घृतदुग्धाभ्यां क्षौद्रं वृषरसो मधु ।\nअतीसारे पुराणानां शालीनां भक्षणं हितं ।। २७९.१० ।।\n\nअनभिष्यन्दि यच्चान्नं लोध्रवल्कलसंयुतम् ।\nमारुतं वर्ज्जयेद् यत्नः कार्य्यो गुल्मेषु सर्वथा ।। २७९.११\n\nवाट्यं क्षीरेण चाश्नीयाद्वास्तूकं घृतसाधितं ।\nगोधूमशालयस्तिक्ता हिता जठरिणामथ ।। २७९.१२ ।।\n\nगोधूमशालयो मुद्‌गा ब्रह्मर्क्षखदिरोऽभया ।\nपञ्चकोलञ्जाङ्गलाश्च निम्बधात्र्याः पटोलकाः ।। २७९.१३ ।।\n\nमातुलङ्गरसाजातिशुष्कमूलकसैन्धवाः ।\nकुष्ठिनाञ्च तता शस्तं पानार्थे खदिरोदकं ।। २७९.१४ ।।\n\nमसूरमुद्‌गौ पेयार्थे भोज्या जीर्णाश्च शालयः ।\nनिम्बपर्पटकैः शाकैर्ज्जाङ्गलानां तथा रसः ।। २७९.१५ ।।\n\nविडङ्गं मरिचं मुस्तं कुष्ठं लोध्रं सुवर्च्चिका ।\nमनः शिला च वालेयः कुष्ठहा मूत्रपेषितः ।। २७९.१६ ।।\n\nअपूपकुष्ठकुल्माषयवाद्या मेहिनां हिताः ।\nयवान्नविकृतिर्मुद्‌गा कुलत्था जीर्णशालयः ।। २७९.१७ ।।\n\nतिक्तरुक्षाणि शाकानि तिक्तानि हरितानि च ।\nतैलानि तिलशिग्रुकविभीतकेङ्गुदानि च ।। २७९.१८ ।।\n\nमुद्‌गाः सयवगोधूमा धान्यं वर्षस्थितञ्च यत् ।\nजाङ्गलस्य रसः शस्तो भोजने राजयक्ष्मिणां ।। २७९.१९ ।।\n\nकौलत्थमौद्‌गको रास्नाशुष्कमूलकजाङ्गलैः ।\nपूपैर्वा विस्किरैः सिद्धैर्दधिदाड़िमसाधितैः ।। २७९.२० ।।\n\nमातुलङ्गरसक्षौद्रद्राक्षाव्योषादिसंस्कृतैः ।\nयवगोधूमशाल्यन्नैर्भोज्येच्छ्‌वासकासिनं ।। २७९.२१ ।।\n\nदशमूलवलारास्नाकुलत्थैरुपसाधिताः ।\nपेयाः पूपरसाः क्काथाः श्वासहिक्कानिवारणा ।। २७९.२२ ।।\n\nशुष्कमूलककौलत्थमूलजाह्गलजै रसैः ।\nयवगोधूमशाल्यन्नं जीर्णं सोशीरमाचरेत् ।। २७९.२३ ।।\n\nशोथवान् सगुड़ां पथ्यां खादेद्वा गुड़नागरम् ।\nतक्रञ्च चित्रकञ्चोभौ ग्रहणीरोगनाशनौ ।। २७९.२४ ।।\n\nपुराणयवगोधूमशालयो जाङ्गलो रसः ।\nमुद्‌गामलकखर्जूरमृद्वीकावदराणि च ।। २७९.२५ ।।\n\nमधु सर्पिः पयः शक्र निम्बपर्पटकौ वृषम् ।\nतक्रारिष्टाश्च शस्यन्ते सततं वातरोगिणाम् ।। २७९.२६ ।।\n\nहृद्रोगिणो विरेच्यास्तु पिप्पल्यो हिक्किनां हिताः ।\nतक्रावलालसिन्धूनि मुक्तानि शिशिराम्भसा ।। २७९.२७ ।।\n\nमुक्ताः सौवर्चलाजादि मद्यं शस्तं मदात्यये ।\nसक्षोद्रपयसा लाक्षआं पिवेच्च क्षचवान्नरः ।। २७९.२८ ।।\n\nक्षयं मांसरसाहारो वह्निसंरक्षणाज्जयेत् ।\nशालयो भोजने रक्ता नीवारकलमादयः ।। २७९.२९ ।\n\nयवान्नविकृतिर्म्मांसं शाकं सौवर्चलं शटी ।\nपथ्या तथैवार्शसां यन्‌मण्डं तक्रञ्च वारिणा ।। २७९.३० ।।\n\nमुस्ताभ्यासस्तथा लोपश्चित्रकेण हरिद्रया ।\nयवान्नविकृतिः शालिर्व्वास्तूकं ससुवर्च्चलम् ।। २७९.३१ ।।\n\nत्रपुषैर्वारुगोधूमाः क्षीरेक्षुघृतसंयुताः ।\nमूत्रकृच्छ्रे च शस्ताः स्युः पाने मण्डसुरादयः ।। २७९.३२ ।।\n\nलाजाः शक्तुस्तथा क्षौद्रं शूल्यं मांसं परूषकम् ।\nवार्त्ताकुलावशिखिनश्छर्द्दिघ्नाः पानकानि च ।। २७९.३३ ।।\n\nशाल्यन्नन्तोयपयसी केवलोष्णे श्रृतेऽपि वा ।\nतृष्णाघ्ने मुस्तगुड़योर्गुटिका वा मुखे धृता ।। २७९.३४ ।।\n\nयवान्नविकृतिः पूपं शुष्कमूलकजन्तथा ।\nशाकं पटोलवेत्राग्रमुरुस्तम्भविनाशनम् ।। २७९.३५ ।।\n\nमुद्‌गाढ़कमसूराणां सतिलैर्जाङ्गलै रसैः ।\nससैन्धवघृतद्राक्षाशुण्ठ्यामलककोलजैः ।। २७९.३६ ।।\n\nयूषैः पुराणगोधूमयवशाल्यन्नमभ्यसेत् ।\nविसर्पी ससिताक्षौद्रमृद्वीकादाड़िमोदकम् ।। २७९.३७ ।।\n\nरक्तयष्टिकगोधूमयवमुद्‌गादिकं लघु ।\nकाकमारी च वेत्राग्रं वास्तुकञ्च सुवर्च्चला ।। २७९.३८ ।।\n\nवातशोणितनाशाय तोयं शस्तं मधु ।\nनाशारोगेषु च हितं घृतं दुर्व्वाप्रसाधितम् ।। २७९.३९ ।।\n\nभृङ्गराजरसे सिद्धं तैलं धात्रीरसेऽपि वा ।\nनश्यं सर्वामयेष्विष्टं मूर्द्धजन्तूद्भवेषु च ।। २७९.४० ।।\n\nशीततोयान्नपानञ्च तिलानां विप्र भक्षणम् ।\nद्विजजाढर्यकरं प्रोक्तं तथा तुष्टिकरम्परम् ।। २७९.४१ ।।\n\nगण्डूषं तिलतैलेन द्विजजार्ढ्यकरं परं ।\nविड़ङ्गचूर्णं गोमूत्रं सर्व्वंत्र कृमिनाशने ।। २७९.४२ ।।\n\nधात्रीफलान्यथाज्यञ्च शिरोलेपनमुत्तमम् ।\nशिरोरोगविनाशाय स्रिग्धमुष्णञ्च भोजनम् ।। २७९.४३ ।।\n\nतैलं वा वस्तमूत्रञ्च कर्णपूरणमुत्तमम् ।\nकर्णशूलविनाशाय सर्वशुक्तानि वा द्विज ।। २७९.४४ ।।\n\nगिरिमृच्चन्दनं लाक्षा मालती कलिका तथा ।\nसंयोज्या या कृता वर्त्तिः क्षतशुक्रहरी तु सा ।। २७९.४५ ।।\n\nव्योषं त्रिफलया युक्तं तुच्छकञ्च तथा जलम् ।\nसर्वाक्षिरोगशमनं तथा चैव रसाञ्जनम् ।। २७९.४६ ।।\n\nआज्यभृष्टं शिलापिष्टं लोध्रकाञ्जीकसैन्धवैः ।\nआश्च्योतनाविनाशाय सर्वनेत्रामये हितम् ।। २७९.४७ ।।\n\nगिरिमृच्चन्दनैर्लेपो वरिर्नेत्रस्य शस्यते ।\nनेत्रामयविघातार्थं त्रिफलां शीलयेत् सदा ।। २७९.४८ ।।\n\nरात्रौ तु मधुसर्पिभ्यां दीर्घमायुर्ज्जिजीविषुः ।\nशतावरीरसे सिद्धौ वृष्यौ क्षीरघृतौ स्मृतौ ।। २७९.४९ ।।\n\nकलम्बिकानि माषाश्च वृष्यौ क्षीरघृतौ तथा ।\nआयुष्या त्रिफला ज्ञेया पूर्ववन्मधुकान्विता ।। २७९.५० ।।\n\nमधुकादिरसोपेता बलीपलितनाशिनी ।\nवचासिद्धघृतं विप्रं भूतदोषविनाशनम् ।। २७९.५१ ।।\n\nकव्यं बुद्धिप्रदञ्चैव तथा सर्वार्थसाधनम् ।\nवलाकल्ककषायेण सिद्धमभ्यञ्जने हितम् ।। २७९.५२ ।।\n\nरास्नासहचरैर्वापि तैलं वातविकारिणाम् ।\nअनभिष्यन्दि यच्चान्नं तद्‌व्रणेषु प्रशस्यते ।। २७९.५३ ।।\n\nशक्तुपिण्डी तथैवाम्ला पाचनाय प्रशस्यते ।\nपक्कस्य च तथा भेदे निम्बचूर्णञ्च रोपणे ।। २७९.५४ ।।\n\nतथा शूच्युपचारश्च बलिकर्म विशेषतः ।\nसूतिका च तथा रक्षा प्राणिनान्तु सदा हिता ।। २७९.५५ ।।\n\nभक्षणं निम्बपत्राणां सर्पदष्टस्य भेषजम् ।\nतालनिम्बदलङ्केश्यं जीर्णन्तैलं यवा घृतम् ।। २७९.५६ ।।\n\nधूपो वृश्चिकदष्टस्य शिखिपत्रघृतेन वा ।\nअर्कक्षीरेण संपिष्टं लोपा वीजं पलाशजं ।। २७९.५७ ।।\n\nवृश्चिकार्त्तस्य कृष्णा वा शिवा च फलसंयुता ।\nअर्कक्षीरं लितं तैल पललञ्च गुड़ं समम् ।। २७९.५८ ।।\n\nपानाज्जयति दुर्बारं श्वविषं शीघ्रमेव तु ।\nपीत्वा मूलं त्रिवृत्तुल्यं तण्डुलीयस्य सर्पिषा ।। २७९.५९ ।।\n\nसर्पकीटविषाण्याशु जयत्यतिबलान्यपि ।\nचन्दनं पद्मकङ्कुष्ठं तलाम्बूशीरपाटलाः ।। २७९.६० ।।\n\nनिर्गुण्डी शारिवा सेलुर्लूताविषहरो गदः ।\nशिरोविरेचनं शस्तं गुड़नागरकं द्विज ।। २७९.६१ ।।\n\nस्नेहपाने तथा वस्तौ तैलं घृतमनुत्तमम् ।\nस्वेदनीयः परो वह्निः शीताम्भः स्तम्भनं परम् ।। २७९.६२ ।।\n\nत्रिवृद्धि रेचने श्रेष्ठा वमने मदनं तथा ।\nवस्तिर्विरेको वमनं तैलं सर्पिस्तथा मधु ।। २७९.६३ ।।\n\nवातपित्तबलाशानां क्रमेण परमौषधं ।। २७९.६४ ।।\n\nइत्यादिमहापुराणे आग्नेये सिद्धौषधानि नामोनाशीत्यधिकद्विशततमोऽध्यायः ।।"
  }
]
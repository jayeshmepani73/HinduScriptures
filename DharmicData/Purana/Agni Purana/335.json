[
  {
    "text": "अग्निरुवाच\nछन्दोऽत्र सिद्धं गाथा स्यात् पादे सर्व्वगुरौ तथा ।\nप्रस्तार आद्यगाथोनः परतुल्योऽथ पूर्व्वगः ।। ३३५.१ ।।\n\nनष्टमध्ये समेऽङ्कोनः समेऽर्द्ध विषमे गुरुः ।\nप्रतिलोमगुणं नाद्यं द्विरुद्दिष्टग एकनुत् ।। ३३५.२ ।।\n\nसङ्‌ख्याद्विरर्द्धे रूपे तु शून्यं शून्ये द्विरीरितं ।\nतावदर्द्धे तद्‌गुणितं द्वि द्‌व्यूनञ्च तदन्ततः ।। ३३५.३ ।।\n\nपरे पूर्णं परे पूर्णं मेरुप्रस्तारतो भवेत् ।\nनगसंख्या वृत्तसंख्या चाध्वाङ्गुलमधोद्‌र्धतः ।। ३३५.४ ।।\n\nसङ्‌ख्यैव द्विगुणैकोना छन्दः सारोऽथमीरितः ।। ३३५.५ ।।\n\nइत्यादिमहापुराणे आग्नेये प्रस्तारनिरूपणं नाम पञ्चत्रिंशदधिकत्रिशततमोऽध्यायः ॥"
  }
]
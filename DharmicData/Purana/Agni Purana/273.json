[
  {
    "text": "अग्निरुवाच \nसूर्य्यवंशं सोमवंशं राज्ञां वंशं वदामि ते ।\nहरेर्ब्रह्मा पद्मगोऽभून्मरीचिर्ब्रह्मणाः सुतः ।। २७३.१ ।।\n\nमरीचेः कश्यपस्तस्माद्विवस्वांस्तस्य पत्न्यपि ।\nसंज्ञा राज्ञी प्रभा तिस्रो राज्ञी रैवतपुत्रिका ।। २७३.२ ।।\n\nरेवन्तं सुषुवे पुत्रं प्रभातञ्च चप्रभा रवेः ।\nत्वाष्ट्री संज्ञा मनुं पुत्रं यमलौ यमुनां यमम् ।। २७३.३ ।।\n\nछाया संज्ञा च सावर्णिं मनुं वैवस्वतं सुतम् ।\nशनिञ्चि तपतीं विष्टिं संज्ञायाञ्चाश्विनौ पुनः ।। २७३.४ ।।\n\nमनोर्वैवस्वतस्यासन् पुत्रा वे न च तत्समाः ।\nइक्ष्वाकुश्चैव नाभागो धृष्टः शर्य्यातिरेव च ।। २७३.५ ।।\n\nनरिष्यन्तस्तथा प्रांशुर्नाभागादिष्टसत्तमाः ।\nकरुषश्च पूषध्रश्च अयोध्यायां महाबलाः ।। २७३.६ ।।\n\nकन्येला च मनोरासीद्‌बुधात्तस्यां पुरूरवाः ।\nपुरूरवसमुत्पाद्य सेला सुद्युम्नताङ्गता ।। २७३.७ ।।\n\nसुद्युम्नादुत्कलगयौ विनताश्वस्त्रयो नृपाः ।\nउत्कलस्योत्कलं राष्ट्र विनताश्वस्य पश्चिमा ।। २७३.८ ।।\n\nदिक्‌ सर्व्वा राजवर्य्यस्य गयस्य तु गयापुरी ।\nवशिष्ठवाक्यात् सुद्युम्नः प्रतिष्ठानमवाप ह ।। २७३.९ ।।\n\nतत् पुरूरवसे प्रादात्सुद्युम्नो राज्यमाप्य तु ।\nनरिष्यतः शकाः पुत्रा नाभागस्य च वैष्णवः ।। २७३.१० ।।\n\nअम्बरीषः प्रजापालो धार्ष्टकं धृष्टतः कुलम् ।\nसुकल्गनर्त्तौ शर्य्यातेर्वैरोह्यानर्त्ततो नृपः ।। २७३.११ ।।\n\nअनार्त्तविषयश्चासीत् पुरी चासीत् कुशस्थली ।\nरेवस्य रैवतः पुत्रः ककुद्मी नाम धार्मिकः ।। २७३.१२ ।।\n\nज्येष्ठः पुत्रशतस्यासीद्राज्यं प्राप्य कुशस्थलीम् ।\nस कन्यासहितः श्रुत्वा गान्धर्व्वं ब्रह्मणोऽन्तिके ।। २७३.१३ ।।\n\nमुहूर्त्तभूतं देवस्य मर्त्ये बहुयुगं गतम् ।\nआजगाम जवेनाथ स्वां पुरीं यादवैर्वृताम् ।। २७३.१४ ।।\n\nकृतां द्वारवतीं नाम बहुद्वारां मनोरमाम् ।\nभोजवृष्णयन्धकैर्गुप्तां वासुदेवपुरोगमैः ।। २७३.१५ ।।\n\nरेवतीं बलदेवाय ददौ ज्ञात्वा ह्यनिन्दिताम ।\nतपः सुमेरुशिखरे तप्त्वा विष्णवालयं गतः ।। २७३.१६ ।।\n\nनाभागस्य च पुत्रौ द्वौ वैश्यौ ब्राह्मणातां गतौ ।\nकरूषस्य तु कारूषाः क्षत्रिया युद्धदुर्म्मदाः ।। २७३.१७ ।।\n\nशूद्रत्वञ्च पृषध्रोऽगाद्धिंसयित्वा गुरोश्च गाम् ।\nमनुपुत्रादथेक्षआकोर्विकुक्षइर्देवराडभूत् ।। २७३.१८ ।।\n\nविकुक्षेस्तु ककुत्स्थोऽभूत्तस्य पुत्रः सुयोधनः ।\nतस्य पुत्रः पृथुर्न्नाम विश्वगश्वः पृथोः सुतः ।। २७३.१९ ।।\n\nआयुस्तस्य च पुत्रोऽभुत्तस्य पुत्रः सुथोधनः ।\nतस्य पुत्रः पृथुर्न्नाम विश्वगश्वः पृथोः सुतः ।। २७३.२० ।।\n\nश्रावन्ताद् वृहदश्वोऽभूत कुबलाश्वस्ततो नृपः ।\nधुन्धुमारत्वमगमद्‌धुन्धोर्न्नाम्ना च वै पुरा ।। २७३.२१ ।।\n\nधुन्धुमारास्त्रयो भूपा दृढ़ाश्वो दण्ड एव च ।\nकपिलोऽथ दृढ़ाश्वात्तु हर्य्यश्वश्च चप्रमोदकः ।। २७३.२२ ।।\n\nहर्यश्वाच्च निकुम्भोऽभूत् संहताश्वो निकुम्भतः ।\n अकृशाश्वश्च संहताश्वसुतावुभौ ।। २७३.२३ ।।\n\nयुवनाश्वो रणाश्वस्य मान्धाता युवनाश्वतः ।\nमान्धातुः पुरुकुत्सोऽभून्मुचुकुन्दो द्वितीयकः ।। २७३.२४ ।।\n\nपुरुकुत्सादसस्युश्च सम्भूतो नर्मदाभवः ।\nसम्भूतस्य सुधन्वाऽभूत्त्रिधन्वाथ सुधन्वनः ।। २७३.२५ ।।\n\nत्रिधन्वनस्तु तरुणस्तस्य सत्यव्रतः सुतः ।\nसत्यव्रतात्सत्यरथो हरिश्चन्द्रश्च तत्‌ सुतः ।। २७३.२६ ।।\n\nहरिश्चन्द्राद्रोहिताश्वो रोहिताश्वाद्‌वृकोऽभवत् ।\nवृकाद्वाहुश्च वाहोश्च सगरस्तस्य च प्रिया ।। २७३.२७ ।।\n\nप्रबा षष्टिसहस्राणां सुतानां जननी ह्यऽभूत् ।\nतुष्टादौर्वान्नृपादेकं भानुमत्यसमञ्जसम् ।। २७३.२८ ।।\n\nखनन्तः पृथिवीं दग्धा विष्णुना बहुसागराः ।\nअसमञ्जसोंऽशुमांश्च दिलीपोंऽशुमतोऽभवत् ।। २७३.२९ ।।\n\nभगीरथो दिलीपात्तु येन गङ्गावतारिता ।\nभगीरथात्तु नाभागो नाभागादम्बरीषकः ।। २७३.३० ।।\n\nसिन्धुद्वीपोऽम्बरीषात्तु श्रुतायुस्तत्सुतः स्मृतः ।\nश्रुतायोर्ऋतपर्णोऽभूत्तस्य कल्माषपादकः ।। २७३.३१ ।।\n\nकल्माषाङ्‌घ्रेः सर्व्वकर्म्मा ह्यनरण्यस्ततोऽभवत् ।\nअनरण्यात्तु निघ्नोऽथ अनमित्रस्ततो रघुः ।। २७३.३२ ।।\n\nरघोरभूद्दिलीपस्तु दिलीपाच्चाप्यजो नृपः ।\nदीर्घवाहुरजात् कालस्त्वजापालस्ततोऽभवत् ।। २७३.३३ ।।\n\nतथा दशरथो जातस्तस्य पुत्रचतुष्टयम् ।\nनारायणात्मकाः सर्वे रामस्तस्याग्रजोऽभवत् ।। २७३.३४ ।।\n\nरावणान्तकरो राजा ह्ययोध्यायां रघूत्तमः ।\nवाल्मीकिर्यस्य चरितं चक्रे तन्नारदश्रवात् ।। २७३.३४ ।।\n\nरावणान्तकरो राजा ह्ययोध्यायां रघूत्तमः ।\nवाल्मीकिर्यस्य चरितं चक्रे तन्नारदश्रवात् ।। २७३.३५ ।।\n\nरामपुत्रौ कुशलवौ सीतायां कुलवर्द्धनौ ।\nअतिथिश्च कुशाज्जज्ञे निषधस्तस्य चात्मजः ।। २७३.३६ ।।\n\nनिषधात्तु नलो जज्ञे नभोऽजायत वै नलात् ।\nनभसः पुण्डरीकोऽभूत् सुधन्वा च ततोऽभवत् ।। २७३.३७ ।।\n\nसुधन्वनो देवानीको ह्यहीनाश्वश्च तुत्सुतः ।\nअहीनाश्वात् सहस्राश्वश्चन्द्रालोकस्ततोऽभवत् ।। २७३.३८ ।।\n\nचन्द्रावलोकतस्तारापीड़ोऽस्माच्चन्द्रपर्वतः ।\nचन्द्रगिरेर्भानुरथः श्रुतायुस्तस्य चात्मजः ।।\n\nइक्षाकुवंशप्रभवाः सूर्य्यवंशधराः स्मृताः ।। २७३.३९ ।।\n\nइत्यादिमहापुराणे आग्नेये सूर्य्यवंशकीर्त्तनं नाम त्रिसप्तत्यधिकद्विशततमोऽध्यायः ।।"
  }
]
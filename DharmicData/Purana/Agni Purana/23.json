[
  {
    "text": "नारद उवाच\nचक्ष्ये पूजाविधिं विप्रा यत कृत्वा सर्वमाप्नुयात्। \nप्रक्षालिताङ्‌घ्निराचम्य वाग्यतः कृतसक्षकः ।। १ ।।\n\nप्राङ्‌मुखः स्वस्तिकं बद्‌ध्वा पद्माद्यपरमेव च। \nयं वीजं नाभिमध्यस्थं धूम्रं चण्डानिलात्मकम् ।। २ ।।\n\nविशेषयेदशेषन्तु ध्यायेत् कायात्तु कल्मषम्। \nक्षौं हृत्‌पङ्कजमध्यस्थं वीजं ते जोनिधिं स्मरन् ।। ३ ।।\n\nअधोद्धर्वतिर्यग्‌गाभिस्तु ज्वालाभिः कल्प्रषं दहेत्। \nशशाङ्काकृतिवद्ध्यायेदम्बरस्थं सुधाम्बुभिः ।। ४ ।।\n\nहत्पद्माव्यापिभिर्द्देहं स्वकमाप्लावयेत्सुधीः । \nसुसुम्नायोनिमार्गेण सर्वनाडीविसर्प्पिभिः ।। ५ ।।\n\nशोधयित्वा न्यसेत्तत्त्वं करसुद्धिरथास्त्रकम्। \nव्यापकं हस्तयोरदौ दक्षिणाङ्गुष्ठतोङ्गकम् ।। ६ ।।\n\nमूलं देहे द्वादशाङ्गं न्यसेन्मन्त्रैर्द्विषट्‌ककैः। \nहृदयं च शिरश्चैव शिखा वर्म्मास्त्रलोचने ।। ७ ।।\n\nउदरं च तथा पृष्ठं बाहुरुजानुपादकं। \nमुद्रां दत्त्वा स्मरेद् विष्णुं जप्त्वाष्टशतमर्च्चयेत् ।। ८ ।।\n\nवामे तु वर्द्धनीं न्यस्य पूजाद्रव्यं तु दक्षिणे। \nप्रक्षाल्यास्त्रेण चार्घ्येण गन्धपुष्पान्विते न्यसेत् ।। ९ ।।\n\nचैतन्यं सर्व्वगं ज्योतिरष्टजप्तेन वारिणा। \nफडन्तेन तु संसिच्य हस्ते ध्यात्वा हरिं परे ।। १० ।।\n\nधर्मं ज्ञानं च वैराग्यमैश्वर्य्यं वह्निदिङमुखाः। \nअधर्मादीनि गात्राणि पूर्वादौ योगपीठके ।। ११ ।।\n\nकूर्मं पीठे ह्यनन्तञ्च यमं सूर्य्यादिमण्डलम्। \nविमलाद्याः केशरस्थानुग्रहा कर्णिकास्थिता ।। १२ ।।\n\nपूर्वं स्वहृदये ध्यात्वा आवाह्यार्च्चैच्च मण्डले। \nअर्घ्यं पाद्यं तथा चामं मधुपर्क्कं पुनश्च तत् ।। १३ ।।\n\nस्नानं वस्त्रोपवीतञ्च भूषणं गन्धपुष्पकम्। \nधूपदीपनैवेद्यानि पुण्डरीकाक्षविद्यया ।। १४ ।।\n\nयजेदङ्गानि पूर्वादौ द्वारि पूर्वे परेण्डजम्। \nदक्षे चक्रं गदां सौम्ये कोणे शङ्खं धनुर्न्यसेत् ।। १५ ।।\n\nदेवस्य वामतो दक्षे चेषुधी खड्‌गमेव च। \nवामे चर्म्म श्रियं पुष्टिं वामेग्रतो न्यसेत् ।। १६ ।।\n\nवनमालाञ्च श्रीवत्सकौस्तुभौ दिक्‌पतीन्वहिः। \nस्वमन्त्रैः पूजयेत् सर्वान् विष्णुरर्घोवसानतः।। १७ ।।\n\nव्यस्तेन च समस्तेन अङ्गैर्वीजेन वै यजेत्। \nजप्त्वा प्रदक्षिणीकृत्य स्तुत्वार्घ्यञ्च समर्प्य च ।। १८ ।।\n\nहृदये विन्यसेद्ध्यात्वा अहं ब्रह्मा हरिस्त्विति। \nआगच्छावाहने योज्यं क्षमस्वेति विसर्ज्जने ।। १९ ।।\n\nएवमष्टाक्षाराद्यैश्च पूजां कृत्वा विमुक्तिभाक्।\nएकमूर्त्त्यर्च्चनं प्रोक्तं नवव्यूहार्च्चनं श्रृणु ।। २० ।।\n\nअङ्गुष्ठकद्वये न्यस्य वासुदेवं बलादिकान्। \nतर्ज्जन्यादौ शरीरेथ शिरोललाटवक्त्रके ।। २१ ।।\n\nहृन्नाभिगुह्यजान्वङ्‌घ्रौ मध्ये पूर्वादिकं यजेत् । \nएकपीठं नवव्यूहं नवपीठञ्च पूर्ववत् ।। २२ ।।\n\nनवाव्जे नवमूर्त्त्या च नवव्यूहञ्च पूर्ववत्। \nइष्टं मध्ये ततः स्थाने वासुदेवञ्च पूजयेत् ।। २३ ।।\n\nइत्यादिमहापुराणे आग्नेये आदिमूर्त्यादिपूजाविधिर्नाम त्रयोविंशोऽध्यायः।"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "युद्धजयार्णवीयनानाचक्राणि\n\nईश्वर उवाच\nओं ह्रीं कर्णमोटानि बहुरूपे बहुदंष्ट्रे ह्रूं\nफट्[१]ओं हः ओं ग्रस ग्रस कृन्त कृन्त छक छक छक ह्रूं फट्[२] नमः\nपठ्यमानो ह्ययं मन्त्रः क्रुद्धः संरक्तलोचनः  ।१२५.००१\nमारणे पातने वापि मोहनोच्चाटने भवेत् ॥१२५.००१\nकर्णमोटी महाविद्या सर्ववर्णेषु रक्षिका  ।१२५.००२\n\nनानाविद्या\nपञ्चोदयं प्रवक्ष्यामि स्वरोदयसमश्रितं  ॥१२५.००२\nनाभिहृद्यन्तरं यावत्तावच्चरति मारुतः  ।१२५.००३\nउच्चाटयेद्रणादौ तु कर्णाक्षीणि प्रभेदयेत् ॥१२५.००३\nकरोति साधकः क्रुद्धो जपहोमपरायणः  ।१२५.००४\nहृदयात्पायुकं कण्ठं ज्वरदाहारिमारणे[३]  ॥१२५.००४\nकण्ठोद्भवो रसो वायुः शान्तिकं पौष्टिकं रसं  ।१२५.००५\nदिव्यं स्तम्भं समाकर्षं गन्धो नासान्तिको भ्रुवः  ॥१२५.००५\nगन्धलीनं मनः कृत्वा स्तम्भयेन्नात्र संशयः  ।१२५.००६\nस्तम्भनं कीलनाद्यञ्च करोत्येव हि साधकः  ॥१२५.००६\nचण्डघण्टा कराली च सुमुखी दुर्मुखी तथा  ।१२५.००७\nरेवती प्रथमा घोरा वायुचक्रेषु ता यजेत् ॥१२५.००७\nउच्चाटकारिका देव्यः स्थितास्तेजसि संस्थिताः  ।१२५.००८\nसौम्या च भीषणी देवी जया च विजया तथा  ॥१२५.००८\nअजिता चापराजिता महाकोटी च रौद्रया  ।१२५.००९\nशुष्ककाया प्राणहरा रसचक्रे स्थिता अमूः  ॥१२५.००९\nविरूपाक्षी परा दिव्यास्तथा चाकाशमातरः  ।१२५.०१०\nसंहारी जातहारी च दंष्ट्राला शुष्करेवती  ॥१२५.०१०\nपिपीलिका पुष्टिहरा महापुष्टिप्रवर्धना  ।१२५.०११\nभद्रकाली सुभद्रा च हद्रभीमा सुभद्रिका  ॥१२५.०११\nस्थिरा च निष्ठुरा दिव्या निष्कम्पा गदिनी तथा  ।१२५.०१२\nद्वात्रिंशन्मातरश्चक्रे अष्टाष्टक्रमशः स्थिताः  ॥१२५.०१२\nएक एव रविश्चन्द्र एकश्चैकैकशक्तिका  ।१२५.०१३\n[४]भूतभेदेन तीर्थानि[५] यथा तोयं महीतले  ॥१२५.०१३\nप्राण एको मण्डलैश्च भिद्यते भूतपञ्जरे  ।१२५.०१४\nवामदक्षिणयोगेन दशधा सम्प्रवर्तते  ॥१२५.०१४\nबिन्दुमुण्डविचित्रञ्च तत्त्ववस्त्रेण वेष्टितं  ।१२५.०१५\nब्रह्माण्डेन[६] कपालेन पिवेत परमामृतं  ॥१२५.०१५\nपञ्चवर्गबलाद्युद्धे जयो भवति तच्छृणु  ।१२५.०१६\nअ+आकचटतपयाः श आस्यो वर्ग ईरितः  ॥१२५.०१६\nइ+ईखछठथफराः षो वर्गश्च द्वितीयकः  ।१२५.०१७\nउ+ऊगजडदबलाः सो वर्गश्च तृतीयकः  ॥१२५.०१७\nए+ऐघझढधभवाः सो वर्गश्च चतुर्थकः  ।१२५.०१८\nओ औ अं अः ङञणना मो वर्गः पञ्चमो भवेत् ॥१२५.०१८\nवर्णाश्चाभ्युदये नॄणां चत्वारिंशच्च पञ्च च  ।१२५.०१९\nबालः कुमारो युवा स्याद्वृद्धो मृत्युश्च नामतः  ॥१२५.०१९\nआत्मपीडा  शोषकः स्यादुदासीनश्च कालकः  ।१२५.०२०\nकृत्तिका प्रतिपद्भौम आत्मनो लाभदः स्मृतः  ॥१२५.०२०\nषष्ठी भौमो मघा पीडा आर्द्रा चैकादशी कुजः  ।१२५.०२१\nमृत्युर्मघा द्वितीया ज्ञो लाभश्चार्द्रा च सप्तमी  ॥१२५.०२१\nबुधे हानिर्भरणी ज्ञः श्रवणं काल ईदृशः  ।१२५.०२२\nजीवो लाभाय च भवेत्तृतीया पूर्वफल्गुनी  ॥१२५.०२२\nजीवोऽष्टमी[७] धनिष्ठार्द्रा जीवोऽश्लेषा त्रयोदशी  ।१२५.०२३\nमृत्यौ शुक्रश्चतुर्थी स्यात्पूर्वभाद्रपदा श्रिये  ॥१२५.०२३\nपूर्वाषाढा च नवमी शुक्रः पीडाकरो भवेत् ।१२५.०२४\nभरणी भूतजा शुक्रो यमदण्डो हि हानिकृत् ॥१२५.०२४\nकृत्तिकां पञ्चमी मन्दो लाभाय तिथिरीरिता  ।१२५.०२५\nअश्लेषा दशमी मन्दो योगः पीडाकरो भवेत्[८]  ॥१२५.०२५\nमघा शनिः पूर्णिमा च योगो भृत्युकरः स्मृतः  ।१२५.०२६\n\nतिथियोगः\nपूर्वोत्तराग्निनैर्ऋत्यदक्षिणानिलचन्द्रमाः[९] ॥१२५.०२६\nब्रह्माद्याः स्युर्दृष्टयः स्युः[१०] प्रतिपन्नवमीमुखाः  ।१२५.०२७\nराशिभिः सहिता दृष्टा ग्रहाद्याः सिद्धये स्मृताः  ॥१२५.०२७\nमेषाद्याश्चतुरः कुम्भा जयः पूर्णेऽन्यथा मृतिः  ।१२५.०२८\nसूर्यादिरिक्ता पूर्णा च क्रमादेवम्प्रदापयेत् ॥१२५.०२८\nरणे सूर्ये फलं नास्ति सोमे भङ्गः प्रशाम्यति  ।१२५.०२९\nकुजेन कलहं विद्याद्बुधः कामाय वै गुरुः  ॥१२५.०२९\nजयाय मनसे[११] शुक्रो मन्दे भङ्गो रणे भवेत् ।१२५.०३०\nदेयानि पिङ्गलाचक्रे सूर्यगानि च भानि हि  ॥१२५.०३०\nमुखे नेत्रे ललाटेऽथ शिरोहस्तोरुपादके  ।१२५.०३१\nपादे मृतिस्त्रिऋक्षे स्यान्त्रीणि पक्षेऽर्थनाशनम्  ॥१२५.०३१\nमुखस्थे च भवेत्यौडा शिरस्थे कार्यनाशनम्  ।१२५.०३२\nकुक्षिस्थिते फलं स्याच्च राहुचक्रं वदाम्यहम्  ॥१२५.०३२\nइन्द्राच्च नैर्ऋतङ्गच्छेन्नैर्ऋतात्सोममेव च  ।१२५.०३३\nसोमाद्धुताशनं वह्नेराप्यमाप्याच्छिवालयं  ॥१२५.०३३\nरुद्राद्यमं यमाद्वायुं वायोश्चन्द्रं व्रजेत्पुनः  ।१२५.०३४\nभुङ्क्ते चतस्रो नाड्यस्तु राहुपृष्ठे जयो रणे  ॥१२५.०३४\nअग्रतो मृत्युमाप्नोति तिथिराहुं वदामि ते  ।१२५.०३५\nआग्नेयादिशिवान्तं च पूर्णिमामादितः प्रिये  ॥१२५.०३५\nपूर्वे कृष्णाष्टमीं यावद्राहुदृष्टौ भयो भवेत् ।१२५.०३६\nऐशान्याग्नेयनैर्ऋत्यवायव्ये फणिराहुकः  ॥१२५.०३६\nमेषाद्या दिशि पूर्वादौ यत्रादित्योऽग्रतो मृतिः  ।१२५.०३७\nतृतीया कृष्णपक्षे तु सप्तमी दशमी तथा  ॥१२५.०३७\nचतुर्दशी तथा शुक्ले चतुर्थ्येकादशी तिथिः  ।१२५.०३८\nपञ्चदशी विष्टयः स्युः पूर्णिमाग्नेयवायवे  ॥१२५.०३८\nअकचटतपयशा वर्गाः सूर्यादयो ग्रहाः  ।१२५.०३९\nगृध्रोलूकश्येनकाश्च पिङ्गलः कौशिकः क्रमात् ॥१२५.०३९\nसारसश्च मयूरश्च गोरङ्कुः पक्षिणः स्मृताः  ।१२५.०४०\nआदौ साध्यो हुतो मन्त्र[१२] उच्चाटे पल्लवः स्मृतः  ॥१२५.०४०\nवश्ये ज्वरे तथाकर्षे प्रयोगः सिद्धिकारकः  ।१२५.०४१\nशान्तो प्रीतो नमस्कारो वौषट्पुष्टौ वशादिषु  ॥१२५.०४१\nहुं मृत्यौ[१३] प्रीतिसन्नाशे विद्वेषोच्चाटने च फट् ।१२५.०४२\nवषट् सुते च दीप्त्यादौ[१४]मन्त्राणां जातयश्च षट् ॥१२५.०४२\nओषधीः सम्प्रवक्ष्यामि महारक्षाविधायिनीः  ।१२५.०४३\nमहाकाली तथा चण्डी वाराही चेश्वरी तथा  ॥१२५.०४३\nसुदर्शना तथेन्द्राणी गात्रस्था रक्षयन्ति तम्  ।१२५.०४४\nबला चातिबला भीरुर्मुसली सहदेव्यपि  ॥१२५.०४४\nजाती च मल्लिका यूथौ गारुडी भृङ्गराजकः  ।१२५.०४५\nचक्ररूपा महोषध्यो धारिता विजयादिदाः  ॥१२५.०४५\nग्रहणे च महादेवि उद्धृताः शुभदायिकाः  ।१२५.०४६\nमृदा तु कुञ्जरङ्कृत्वा सर्वलक्षणलक्षितम्  ॥१२५.०४६\nतस्य पादतले कृत्वा स्तम्भयेच्छत्रुमात्मनः  ।१२५.०४७\nनगाग्रे चैकवृक्षे च वज्राहतप्रदेशके  ॥१२५.०४७\nवल्मीकमृदामाहृत्य मातरौ योजयेत्ततः  ।१२५.०४८\nओं नमो महाभैरवाय विकृतदंष्ट्रोग्ररूपाय पिङ्गलाक्षाय त्रिशूलखड्गधराय[१५] वौषट्\nपूजयेत्कर्दमं देवि स्तम्भयेच्छस्त्रजालकम्  ॥१२५.०४८\nअग्निकार्यं प्रवक्ष्यामि रणादौ जयवर्धनम्  ।१२५.०४९\nश्मशाने निशि काष्ठाग्नौ नग्नी मुक्तशिखो नरः  ॥१२५.०४९\nदक्षिणास्यस्तु जुहुयान्नृमांसं रुन्धिरं विषं  ।१२५.०५०\nतुषास्थिखण्डमिश्रन्तु शत्रुनाम्ना शताष्टकम्  ॥१२५.०५०\nओं नमो भगवति कौमारि लल लल लालय लालय घण्टादेवि अमुकं मारय सहसा नमोऽस्तु ते भगवति विद्ये स्वाहा\nअनया विद्यया होमाद्बन्धत्वञ्जायते रिपोः[१६] ।१२५.०५१\nओं वज्रकाय वज्रतुण्ड कपिलपिङ्गल करालवदन ऊर्ध्वकेश महाबल रक्तमुख[१७] तडिज्जिह्व महारौद्र दंष्ट्रोत्कट कह करालिन महादृढप्रहार लङ्गेश्वरसेतुबन्ध शैलप्रवाह गगनचर एह्येहि भवगन्महाबलपराक्रम भैरवो ज्ञापयति एह्येहि महारौद्र दीर्घलाङ्गूलेन अमुकं वेष्टय वेष्टय जम्भय जम्भय खन खन वैते ह्रूं फट्[१८]\nअष्टत्रिंशच्छतन्देवि हनुमान् सर्वकुम्भकृत् ॥१२५.०५१\nपटे हनूमत्सन्दर्शनाद्भङ्गमायान्ति शत्रवः ॥५२॥१२५.०५२"
  },
  {
    "text": "इत्याग्नेये महापुराणे युद्धजयार्णवे नानाचक्राणि नाम पञ्चविंशत्यधिकशततमोऽध्यायः ॥"
  }
]
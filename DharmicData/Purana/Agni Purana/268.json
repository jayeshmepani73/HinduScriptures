[
  {
    "text": "पुष्कर उवाच \nकर्म्म सांवत्सरं राज्ञां जन्मर्क्षे पूजयेच्च तं ।\nमासि मासि च संक्रान्तौ सूर्य्यसोमादिदेवताः ।। २६८.१ ।।\nअगस्त्यस्योदयेऽगस्त्यञ्चातुर्म्मास्यं हरिं यजेत् ।\nशयनोत्थापने पञ्चदिनं कुर्य्यात्समुत्सवम् ।। २६८.२ ।।\nप्रोष्ठपादे सिते पक्षे प्रतिपत्प्रभृतिक्रमात् ।\nशिबिरात् पूर्वदिग्भागे शक्रार्थं भवनञ्चरेत् ।। २६८.३ ।।\nतत्र शक्रध्वजं स्थाप्य शचीं शक्रञ्च पूजयेत् ।\nअष्टम्यां वाद्यघोषेण तान्तु यष्टिं प्रवेशयेत् ।। २६८.४ ।।\nएकादश्यां सोपवासो द्वादश्यां केतुमुत्थितम् ।\nयजेद्वस्त्रादिसंवीतं घटस्थं सुरपं शचीं ।। २६८.५ ।।\nवर्द्धस्वेन्द्र जितामित्र वृत्रहन् पाकशासन ।\nदेव देव महाभाग त्वं हि भूमिष्ठतां गतः ।। २६८.६ ।।\nत्वं प्रभुः शाश्वतश्चैव सर्व्वभूतहिते रतः ।\nअनन्ततेजा वै राजो यशोजयविवर्द्धनः ।। २६८.७ ।।\nतेजस्ते वर्द्धयन्त्वेते देवाः शक्रः सुवृष्टिकृत् ।\nब्रह्मविष्णुमहेशाश्च कार्त्तिकेयो विनायकः ।। २६८.८ ।।\nआदित्या वसवो रुद्राः साध्याश्च भृगवो दिशः ।\nमरुद्गणा लोकपाला ग्रहा यक्षादिनिम्नगाः ।। २६८.९ ।।\nसमुद्रा श्रीर्मही गौरी चण्डिका च सरस्वती ।\nप्रवर्त्तयन्तु ते तेजो जय शक्र शचीपते ।। २६८.१० ।।\nतव चापि जयान्नित्यं मम सम्पद्यतां शुभं ।\nप्रसीद राज्ञां विप्राणां प्रजानामपि सर्वशः ।। २६८.११ ।।\nभवत्प्रसादात् पृथिवी नित्यं शस्यवती भवेत् ।\nशिवं भवतु निर्व्विघ्नं शाम्यन्तामीतयो भृशं ।। २६८.१२ ।।\nमन्त्रेणेन्द्रं समभ्यर्च्च्य जितभूः स्वर्गमाप्नुयात् ।\nभद्रकालीं पटे लिख्य पूजयेदाश्विने जये ।। २६८.१३ ।।\nशुक्लपक्षे तथाष्टम्यामायुधं कार्म्मुकं ध्वजम् ।\nछत्रञ्च राजलिङ्गानि शस्त्राद्यं कुसुमादिभिः ।। २६८.१४ ।।\nजाग्रन्निशि बलिन्दद्याद् द्वितीयेऽह्नि पुनर्यजेत् ।\nभद्रकालि महाकालि दुर्गे दुर्गार्त्तिहारिणि ।। २६८.१५ ।।\nत्रैलोक्यविजये चण्डि मम शान्तौ जये भव ।\nनीराजनविधिं वक्ष्ये ऐशान्याम्मन्दिरं चरेत् ।। २६८.१६ ।।\nतोरणत्रितयं तत्र गृहे देवान् यजेत् सदा ।\nचित्रान्त्यक्त्वा यदा स्वातिं सविता प्रतिपद्यते ।। २६८.१७ ।।\nततः प्रभृति कर्त्तव्यं यावत् स्वातौ रविः स्थितः ।\nब्रह्मा विष्णुश्च शम्भुश्च शक्रश्चैवानलानिलौ ।। २६८.१८ ।।\nविनायकः कुमारश्च वरुणो धनदो यमः ।\nविश्वे देवा वैश्रवसो गजाश्चाष्टौ च तान् यजेत् ।। २६८.१९ ।।\nकुमुदैरावणौ पद्मः पुष्पदन्तश्च वामनः ।\nसुप्रतीकोऽञ्चनो नीलः पूजा कार्य्या गृहादिके ।। २६८.२० ।।\nपुरोधा जुहुयादाज्यं समित्सिद्धार्थकं तिलाः ।\nकुम्बा अष्टौ पूजिताश्च तैः स्नाप्याश्वगजोत्तमाः ।। २६८.२१ ।।\nअश्वाः स्नाप्या ददेत् पिण्डान् ततो हि प्रथमं गजान् ।\nनिष्क्रामयेत्तोरणैस्तु गोपुरादि न लङ्घयेत् ।। २६८.२२ ।।\nविक्रमेयुस्ततः सर्वे राजलिङ्गं गृहे यजेत् ।\nवारुणे वरुणं प्रार्च्य रात्रौ भूतबलिं ददेत् ।। २६८.२३ ।।\nविशाखायां गते सूर्य्ये आश्रमे निवसेन्नृपः ।\nअलङ्कुर्य्याद्दिने नस्मिन् वाहनन्तु विशेषतः ।। २६८.२४ ।।\nपूजिता राजलिङ्गाश्च कर्त्तव्या नरहस्तगाः ।\nहस्तिनन्तुरगं छत्रं खड्गं चापञ्च दुन्दुभिम् ।। २६८.२५ ।।\nध्वजं पताकां धर्म्मज्ञ कालज्ञस्त्वभिभन्त्रयेत् ।\nअमिमन्त्रय ततः सर्व्वन् कुर्य्यात् कुञ्जरघूर्गतान् ।। २६८.२६ ।।\nकुञ्जरोपरिगौ स्यातां सांवत्सरपुरोहितौ ।\nमन्त्रितांश्च समारुह्य तोरणेन विनिर्गमेत् ।। २६८.२७ ।।\nनिष्क्रम्य नागमारुह्य तोरणेनाथ निर्गमेत् ।\nबलिं विभज्य विधिवद्राजा कुञ्जरधूर्गतः ।। २६८.२८ ।।\nउन्मूकानान्तु निचयमादीपितदिगन्तरं ।\nराजा प्रदक्षइणं कुय्यात्त्रीन् वारान् सुसमाहितः ।। २६८.२९ ।।\nचतुरङ्गबलोपेतः सर्वसैन्येन नादयन् ।\nएवं कृत्वा गृहं गच्छेद्विसर्जितजलाञ्जलिः ।। २६८.३० ।।\nशान्तिर्न्नीराजनाख्येयं वृद्धये रिपुमर्द्दनी ।\n\nइत्यादिमहापुराणे आग्नेये नीराजनाविधिर्नामाष्टषष्ट्यधिकद्विशततमोऽध्यायः ।।"
  }
]
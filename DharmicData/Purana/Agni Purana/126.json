[
  {
    "text": "अग्निपुराणम्\nवेदव्यासः"
  },
  {
    "text": "नक्षत्रनिर्णयः"
  },
  {
    "text": "ईश्वर उवाच\nवक्ष्याम्यृक्षात्मकं पिण्डं शुभाशुभविबुद्धये  ।\nयस्मिन्नृक्षे भवेत्सूर्यस्तदादौ त्रीणि मूर्धनि(१)[१]  ॥०१\nएकम्मुखे द्वयन्नेत्रे हस्तपादे चतुष्टयं  ।\nहृदि पञ्च सुते जानौ आयुर्बुद्धिं विचिन्तयेत् ॥०२\nशिरस्थे तु भवेद्राज्यं पिण्डतो वक्त्रयोगतः  ।\nनेत्रयोः कान्तसौभाग्यं हृदये द्रव्यसङ्ग्रहः  ॥०३\nहस्ते धृतं तस्करत्वङ्गतासुरध्वगः(२)[२] पदे  ।\nकुम्भाष्टके भानि लिख्य(३)[३] सूर्यकुम्भस्तु रिक्तकः  ॥०४\nअशुभः सूर्यकुम्भः स्याच्छुभः पूर्वादिसंस्थितः  ।\nफणिराहुं(४)[४] प्रवक्ष्यामि जयाजयविवेकदं  ॥०५\nअष्टाविंशांल्लिखेद्विन्दून् पुनर्भाज्यस्त्रिभिस्त्रिभिः  ।\nअथ ऋक्षाणि चत्वारि रेखास्तत्रैव दापयेत् ॥०६\nयस्मिन्नृक्षे स्थितो राहुस्तदृक्षं फणिमूर्धनि(५)[५]  ।\nतदादि विन्यसेद्भानि सप्तविंशक्रमेण तु  ॥०७\nवक्त्रे सप्तगते ऋक्षे म्रियते सर्व आहवे  ।\nस्कन्धे भङ्गं विजानीयात्सप्तमेषु च मध्यतः  ॥०८\nउदरस्थेन(१)[६] पूजा च जयश्चैवात्मनस्तथा  ।\nकटिदेशे स्थिते योधे आहवे हरते परान्  ॥०९\nपुच्छस्थितेन कीर्तिः स्याद्राहुदृष्टे च भे मृतिः  ।\nपुनरन्यं प्रवक्ष्यामि रविराहुबलन्तव  ॥१०\nरविः शुक्रो बुधश्चैव सोमः सौरिर्गुरुस्तथा(२)[७]  ।\nलोहितः सैंहिकश्चैव एते यामार्धभागिनः  ॥११\nसौरिं रविञ्च राहुञ्च कृत्वा यत्नेन पृष्ठतः  ।\nस जयेत्सैन्यसङ्घातं द्यूतमध्वानमाहवं  ॥१२\nरोहिणी चोत्तरास्तिस्रो मृगः पञ्च स्थिराणि हि  ।\nअश्विनी रेवती स्वाती धनिष्ठा शततारका  ॥१३\nक्षिप्राणि पञ्चभान्येव यात्रार्थी चैव(३)[८] योजयेत् ।\nअनुराधाहस्तमूलं मृगः पुष्यं पुनर्वसुः  ॥१४\nसर्वकार्येषु चैतानि ज्येष्ठा चित्रा विशाखया  ।\nपूर्वास्तिस्रोऽग्निर्भरणी मघार्द्राश्लेषदारुणाः  ॥१५\nस्थावरेषु स्थिरं ह्यृक्षं यात्रायां क्षिप्रमुत्तमं  ।\nसौभाग्यार्थे मृदून्येव उग्रेषूग्रन्तु कारयेत् ॥१६\nदारुणे दारुणं कुर्याद्वक्ष्ये चाधोमुखादिकं  ।\nकृत्तिका भरण्याश्लेषा विशाखा पितृनैर्ऋतम्  ॥१७\nपूर्वात्रयमधोवक्त्रं कर्म चाधोमुखञ्चरेत्(१)[९]  ।\nएषु कूपतडागादि विद्याकर्म भिषक्क्रिया  ॥१८\nस्थापनन्नौकाभूपादिविधानं(२)[१०] खननन्तथा  ।\nरेवती चाश्विनी चित्रा हस्ता स्वाती पुनर्वसुः  ॥१९\nअनुराधा मृगो ज्येष्ठा नव वै पार्श्वतोमुखाः  ।\nएषु राज्याभिषेकञ्च पट्टबन्धङ्गजाश्वयोः  ॥२०\nआरामगृहप्रासादं प्राकारं क्षेत्रतोरणं  ।\nध्वजचिह्नपताकाश्च(३)[११] सर्वानेतांश्च कारयेत् ॥२१\nद्वादशी सूर्यदग्धा तु चन्द्रेणैकादशी तथा  ।\nभौमेन दशमी दग्धा तृतीया वै बुधेन च  ॥२२\nषष्टी च गुरुणा दग्धा द्वितीया भृगुणा तथा  ।\nसप्तमी सूर्यपुत्रेण त्रिपुष्करमथो वदे  ॥२३\nद्वितीया द्वादशी चैव सप्तमी वै तृतीयया(४)[१२]  ।\nरविर्भौमस्तथा(५)[१३] शौरिः षडेतास्तु त्रिपुष्कराः(६)[१४]  ॥२४\nविशाखा कृत्तिका चैव उत्तरे द्वे पुनर्वसुः  ।\nपूर्वभाद्रपदा चैव षडेते तु त्रिपुष्कराः  ॥२५\nलाभो हानिर्जयो वृद्धिः पुत्रजन्म तथैव च  ।\nनष्टं भ्रष्टं विनष्टं वा तत्सर्वन्त्रिगुणं(७)[१५] भवेत् ॥२६\nअश्विनी भरणी चैव अश्लेषा पुष्यमेव च  ।\nस्वातिश्चैव विशाखा च श्रवणं सप्तमं पुनः  ॥२७\nएतानि दृढचक्षूंषि पश्यन्ति च दिशो दश  ।\nयात्रासु दूरगस्यापि आगमः पुण्यगोचरे  ॥२८\nआषाढे रेवती चित्रा केकराणि पुनर्वसुः  ।\nएषु पञ्चसु ऋक्षेषु(१)[१६] निर्गतस्यागमो भवेत् ॥२९\nकृत्तिका रोहिणी सौम्यं फल्गुनी च मघा तथा  ।\nमूलं ज्येष्ठानुराधा च धनिष्ठा शततारकाः  ॥३०\nपूर्वभाद्रपदा चैव चिपिटानि च तानि हि(२)[१७]  ।\nअध्वानं व्रजमानस्य पुनरेवागमो भवेत् ॥३१\nहस्त उत्तरभाद्रश्च आर्द्राषाढा तथैव च  ।\nनष्टार्थाश्चैव दृश्यन्ते सङ्ग्रामो नैव विद्यते  ॥३२\nपुनर्वक्ष्यामि गण्डान्तमृक्षमध्ये यथा स्थितम्  ।\nरेवत्यन्ते चतुर्नाडी(३)[१८] अश्विन्यादिचतुष्टयम्  ॥३३\nउभयोर्याममात्रन्तु वर्जयेत्तत्प्रयत्नतः  ।\nअश्लेषान्ते मघादौ तु घटिकानां चतुष्टयम्  ॥३४\nद्वितीयं गण्डमाख्यातं तृतीयं भैरवि शृणु  ।\nज्येष्ठाभमूलयोर्मध्ये उग्ररूपन्तु यामकम्  ॥३५\nन कुर्याच्छुभकर्माणि यदीच्छेदात्मजीवितं  ।\nदारके जातकाले च(१)[१९] म्रियेते पितृमातरो  ॥३६\n\nइत्याग्नेये महापुराणे नक्षत्रनिर्णयो नाम षड्विंशत्यधिकशततमोऽध्यायः ॥"
  }
]
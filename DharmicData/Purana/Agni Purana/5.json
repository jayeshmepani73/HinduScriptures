[
  {
    "text": "अग्निरुवाच\nरामायणमहं वक्ष्ये नारदेनोदितं पुरा। \nवाल्मीकये यथा तद्वत् पठितं भुक्तिमुक्तिदम् ।। १ ।।\n\nनारद उवाच\nविष्णुनाभ्यव्जजो ब्रह्मा मरीचिर्ब्रह्मणः सुतः।\nमरीचेः कश्यपस्तस्मात् सूर्यो वैवस्वतो मनुः ।। २ ।।\n\nततस्तस्मात्तथेक्ष्वाकुस्तस्य वंशे ककुत्स्थकः। \nककुत्स्थस्य रघुस्तस्मादजो दशरथस्ततः ।। ३ ।।\n\nरावणादेर्वधार्थाय चतुर्द्धाभूत स्वयं हरिः। \nराज्ञो दशरथाद्रामः कौशल्यायां बभूव ह ।। ४ ।।\n\nकैकेय्यां भरतः पुत्रः सुमित्रायाञ्च लक्ष्मणः। \nशत्रुघ्नः ऋष्यश्रृङ्गेण तासु सन्दत्तपायसात् ।। ५ ।।\n\nप्राशिताद्यज्ञसंसिद्धाद्राद्रामाद्याश्च समाः पितुः। \nयज्ञविध्नविनाशाय विश्वामित्रार्थितो नृपः ।। ६ ।।\n\nरामं सम्प्रेषयामास लक्ष्मणं मुनिना सह।\nरामो गतोऽस्त्रशस्त्राणि शिक्षितस्ताडकान्तकृत ।। ७ ।।\n\nमारीचं मानवास्त्रेण मोहितं दूरतोऽनयत्। \nसुबाहुं यज्ञहन्तारं सबलञ्चावधीद् बली ।। ८ ।।\n\nसिद्धाश्रमनिवासी च विश्वामित्रादिभिः सह। \nगतः क्रतुं मैथिलस्य द्रष्टुञ्चापंसहानुजः ।। ९ ।।\n\nशतानन्दनिमित्तेन विश्वामित्रप्रभावतः। \nरामाय कथितो राज्ञा समुनिः पूजितः क्रतौ ।। १० ।।\n\nधनुरापूरयामास लीलया स बभञ्ज तत् । \nवीर्यशुल्कञ्च जनकः सीतां कन्यान्त्वयोनिजाम् ।। ११ ।।\n\nददौ रामाय रामोऽपि पित्रादौ हि समागते। \nउपयेमे जानकीन्तामुर्मिलां लक्ष्मणस्तथा ।। १२ ।।\n\nश्रुतकीर्त्तिं माण्डवीञ्च कुशध्वजसुते तथा। \nजनकस्यानुजस्यैते शत्रुघ्नभरतावुभौ ।। १३ ।।\n\nकन्ये द्वे उपयेमाते जनकेन सुपूजितः। \nरामोऽगात्सवशिष्ठाद्यैर्जामदगन्यं विजित्य च।।\nअयोध्यां भरतोभ्यागात् सशत्रुघ्नो युधाजितः ।। १४ ।।\n\nइत्यादिमहापुराणे आग्नेये रामायणे बालकाण्डवर्णनं नाम पञ्चमोऽध्यायः ॥"
  }
]
[
  {
    "text": "भुवनकोषः"
  },
  {
    "text": "अग्निरुवाच\nविस्तारस्तु स्मृतो भूमेः सहस्राणि च सप्ततिः  ।१२०.००१\nउच्छ्रायो दशसाहस्रं पातालञ्चैकमेककं  ॥१२०.००१\nअतलं वितलञ्चैव नितलञ्च गभस्तिमत् ।१२०.००२\nमहाख्यं सुतलञ्चाग्र्यं पातालञ्चापि सप्तमं  ॥१२०.००२\nकृष्णपीतारुणाः शुक्लशर्कराशैलकाञ्चनाः  ।१२०.००३\nभूमयस्तेषु रम्येषु सन्ति दैत्यादयः सुखं  ॥१२०.००३\nपातालानामधश्चास्ते शेषो विष्णुश्च तामसः  ।१२०.००४\nगुणानन्त्यात्स चानन्ततः शिरसा धारयन्महीं  ॥१२०.००४\nभुवोऽधो नरका नैके न पतेत्तत्र वैष्णवः  ।१२०.००५\nरविणा भासिता पृथ्वी यावत्तायन्नभो मतं  ॥१२०.००५\nभूमेर्योजनलक्षन्तु विशिष्ठरविमण्डलं  ।१२०.००६\nरवेर्लक्षेण चन्द्रश्च लक्षान्नाक्षत्रमिन्दुतः  ॥१२०.००६\nद्विलक्षाद्भाद्बुधश्चास्ते बुधाच्छुक्रो द्विलक्षतः  ।१२०.००७\nद्विलक्षेण कुजः शुक्राद्भौमाद्द्विलक्षतो गुरुः  ॥१२०.००७\nगुरोर्द्विलक्षतः सौरित्ल्लक्षात्सप्तर्षयः शनेः  ।१२०.००८\nलक्षाद्ध्रुवो ह्यृषिभ्यस्तु त्रैलोक्यञ्चोच्छ्रयेण च  ॥१२०.००८\nध्रुवात्कोट्या महर्लोको यत्र ते कल्पवासिनः  ।१२०.००९\nजनो द्विकोटितस्तस्माद्यत्रासन्[१] सनकादयः  ॥१२०.००९\nजनात्तपश्चाष्तकोट्या वैराजा यत्र देवताः  ।१२०.०१०\nषणवत्या तु कोटीनान्तपसः सत्यलोककः  ॥१२०.०१०\nअपुनर्मारका यत्र ब्रह्मलोको हि स स्मृतः  ।१२०.०११\nपादगम्यस्तु भूल्लोको भुवः सूर्यान्तरः स्मृतः  ॥१२०.०११\nस्वर्गलोको ध्रुवान्तस्तु नियुतानि[२] चतुर्दश  ।१२०.०१२\nएतदण्डकटाहेन वृतो ब्रह्माण्डविस्तरः  ॥१२०.०१२\nवारिवह्न्यनिलाकाशैस्ततो भूतादिना वहिः  ।१२०.०१३\nवृतं दशगुणैरण्डं भूतादिर्महता तथा  ॥१२०.०१३\nदशोत्तराणि शेषाणि एकैकस्मान्मामुने  ।१२०.०१४\nमहान्तञ्च समावृत्य प्रधानं समवस्थितं  ॥१२०.०१४\nअनन्तस्य न तस्यान्तः सङ्ख्यानं नापि विद्यते[३]  ।१२०.०१५\nहेतुभूतमशेषस्य प्रकृतिः सा परा मुने  ॥१२०.०१५\nअसङ्ख्यातानि शाण्डानि तत्र जातानि चेदृशां  ।१२०.०१६\nदारुण्यग्निर्यथा तैलं तिले तद्वत्पुमानिति[४]  ॥१२०.०१६\nप्रधाने च स्थितो[५] व्यापी चेतनात्मात्मवेदनः  ।१२०.०१७\nप्रधानञ्च पुमांश्चैव सर्वभूतात्मभृतया[६]  ॥१२०.०१७\nविष्णुशक्त्या महाप्राज्ञ वृतौ संश्रयधर्मिणौ  ।१२०.०१८\nतयोः[७] सैव पृथग्भावे कारणं संश्रयस्य च  ॥१२०.०१८\nक्षोभकारणभूतश्च सर्गकाले महामुने  ।१२०.०१९\nयथा शैत्यं जले वातो विभर्ति कणिकागतं  ॥१२०.०१९\nजगच्छक्तिस्तथा विष्णोः प्रधानप्रतिपादिकां  ।१२०.०२०\nविष्णुशक्तिं समासाद्य देवाद्याः सम्भवन्ति हि  ॥१२०.०२०\nस च विष्णुः स्वयं ब्रह्म यतः सर्वमिदं जगत् ।१२०.०२१\nयोजनानां सहस्राणि भास्करस्य रथो नव  ॥१२०.०२१\nईशादण्डस्तथैवास्य द्विगुणो मुनिसत्तम  ।१२०.०२२\nसार्धकोटिस्तथा सप्तनियुतान्यधिकानि वै  ॥१२०.०२२ \nयोजनानान्तु तस्याक्षस्तत्र चक्रं प्रतिष्ठितं  ।१२०.०२३\nत्रिनाभिमतिपञ्चारं षण्णेमि द्व्ययनात्मकं  ॥१२०.०२३\nसंवत्सरमयं कृत्स्नं कालचक्रं प्रतिष्ठितं  ।१२०.०२४\nचत्वारिंशत्सहस्राणि द्वितीयाक्षो विवस्वतः  ॥१२०.०२४\nपञ्चान्यानि तु सार्धानि स्यन्दनस्य महामते  ।१२०.०२५\nअक्षप्रमाणमुभयोः प्रमाणन्तदद्युगार्धयोः  ॥१२०.०२५\nह्रस्वोऽक्षस्तद्युगार्धञ्च ध्रुवाधारं रथस्य वै  ।१२०.०२६\nहयाश्च सप्त छन्दांसि गायत्र्यादीनि सुव्रत  ॥१२०.०२६\nउदयास्तमनं ज्ञेयं दर्शनादर्शनं रवेः  ।१२०.०२७\nयावन्मात्रप्रदेशे तु वशिष्ठोऽवस्थितो ध्रुवः  ॥१२०.०२७\nस्वयमायाति तावत्तु भूमेराभूतसम्प्लवे[८]  ।१२०.०२८\nऊर्ध्वोत्तरमृषिभ्यस्तु ध्रुवो यत्र व्यवस्थितः  ॥१२०.०२८\nएतद्विष्णुपदं दिव्यं तृतीयं व्योम्नि भास्वरं  ।१२०.०२९\nनिर्धूतदोषपङ्कानां यतीनां स्थानमुत्तमं  ॥१२०.०२९\nततो गङ्गा प्रभवति स्मरणात्पाशनाशनी[९]  ।१२०.०३०\nदिवि रूपं हरेर्ज्ञेयं शिशुमाराकृति प्रभो  ॥१२०.०३०\nस्थितः पुच्छे ध्रुवस्तत्र भ्रमन् भ्रामयति ग्रहान्  ।१२०.०३१\nस रथोऽधिष्ठिता देवैरादित्यैर्ऋषिभिर्वरैः[१०]  ॥१२०.०३१\nगन्धर्वैरप्सरोभिश्च ग्रामणीसर्पराक्षसैः[११]  ।१२०.०३२\nहिमोष्णवारिवर्षाणां कारणं भगवान् रविः  ॥१२०.०३२\nऋग्वेदादिमयो विष्णुः स शुभाशुभकारणं  ।१२०.०३३\nरथस्त्रिचक्रः सोमस्य कुन्दाभास्तस्य वाजिनः[१२]  ॥१२०.०३३\nवामदक्षिणतो युक्ता दश तेन चरत्यसौ  ।१२०.०३४\nत्रयस्त्रिंशत्सहस्राणि त्रयस्त्रिंशच्छतानि च  ॥१२०.०३४\nत्रयस्त्रिंशत्तथा देवाः पिबन्ति क्षणदाकरं[१३]  ।१२०.०३५\nएकां कलाञ्च पितर एकामारश्मिसंस्थिताः  ॥१२०.०३५\nवाय्वग्निद्रव्यसम्भूतो रथश्चन्द्रसुतस्य च  ।१२०.०३६\nअष्टाभिस्तुरगैर्युक्तो बुधस्तेन चरत्यपि  ॥१२०.०३६\nशुक्रस्यापि रथोऽष्टाश्वो भौमस्यापि रथस्तथा  ।१२०.०३७\nबृहस्पते रथोऽष्टाश्वः शनेरष्टाश्वको रथः  ॥१२०.०३७\nस्वर्भानोश्च रथोऽष्टाश्वः केतोश्चाष्टाश्वको रथः  ।१२०.०३८\nयदद्य वैष्णवः कायस्ततो विप्र वसुन्धरा  ॥१२०.०३८\nपद्माकरा समुद्भूता पर्वताद्यादिसंयुता  ।१२०.०३९\nज्योतिर्भुवननद्यद्रिसमुद्रवनकं हरिः  ॥१२०.०३९\nयदस्ति नास्ति तद्विष्णुर्विष्णुज्ञानविजृम्भितं(१)  ।१२०.०४०\nन विज्ञानमृते किञ्चिज्ज्ञानं विष्णुः परम्पदं  ॥१२०.०४०\nतत्कुर्याद्येन विष्णुः स्यात्सत्यं ज्ञानमनन्तकं  ।१२०.०४१\nपठेद्भुवनकोषं हि यः सोऽवाप्तसुखात्मभाक् ॥१२०.०४१\nज्योतिःशास्त्रादिविध्याश्च शुभाशुभाधिपो हरिः(२) ॥२४॥१२०.०४२"
  },
  {
    "text": "इत्याग्नेये महापुराणे भुवनकोषो नाम विंशत्यधिकशततमोऽध्यायः ॥"
  }
]
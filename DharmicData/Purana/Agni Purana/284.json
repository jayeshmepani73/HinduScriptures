[
  {
    "text": "धन्वन्तरिरुवाच\nआयुरारोग्यकर्तार ओंकारद्याश्च नाकदाः ।\nओंकारः परमो मन्त्रस्तं जप्त्वा चामरो भवेत् ।। २८४.१ ।।\n\nगायत्री परमो मन्त्रस्तं जप्त्वा भुक्तिमुक्तिभाक् ।\nओं नमो नारायणाय मन्त्रः सर्वार्थसाधकः ।। २८४.२ ।।\n\nओं नमो भगवते वासुदेवाय सर्वदः ।\nओं ह्रूँ नमो विष्णवे मन्त्रोयञ्चौषधं परं ।। २८४.३ ।।\n\nअनेन देवा ह्यसुराः सश्रियो निरुजोऽभवन् ।\nभूतानामुपकारश्च तथा धर्मो महौषधम् ।। २८४.४ ।।\n\nधर्म्मः सद्धर्म्मकृद्धर्मी एतैर्धर्म्मैश्च निर्म्मलः ।\nश्रीदः श्रीशः श्रीनिवासः श्रीधरः श्रीनिकेतनः ।। २८४.५ ।।\n\nश्रियः पतिः श्रीपरम् एतैः श्रियमवाप्नुयात् ।\nकामी कामप्रदः कामः कामपालस्तथा हरिः ।। २८४.६ ।।\n\nआनन्दो माधवश्चैव नाम कामाय वै हरेः ।\nरामः परशुरामश्च नृसिंहो विष्णुरेव च ।। २८४.७ ।।\n\nत्रिविक्रमश्च नामानि जप्तव्यानि जिगीषुभिः ।\nविद्यामभ्यस्यतां नित्यं जप्तव्यः पुरुषोत्तमः ।। २८४.८ ।।\n\nदामोदरो बन्धहरः पुष्कराक्षोऽक्षिरोगनुत् ।\nहृषीकेशो भयहरो जपेदौषधकर्म्मणि ।। २८४.९ ।।\n\nअच्युतञ्चामृतं मन्त्रं सङ्ग्रामे चापराजितः ।\nजलतारे नारसिंहं पूर्व्वादौ क्षेमकामवान् ।। २८४.१० ।।\n\nचक्रिणङ्गदिनञ्चैव शार्ङ्गिणं खड्गिनं स्मरेत् ।\nनारायणं सर्वकाले नृसिंहोऽखिलभीतिनुत् ।। २८४.११ ।।\n\nगरुडध्वजश्च विषहृत् वासुदेवं सदा जपेत् । \nधान्यादिस्थापने स्वप्ने अनन्ताच्युतमीरयेत् ।। २८४.१२ ।।\n\nनारायणञ्च दुःस्वप्ने दाहादौ जलशायिनं ।\nहयग्रीवञ्च विद्यार्थी जगत्सृतिं सुताप्तये ।। २८४.१३ ।।\n\nबलभद्रं शौर्यकार्य्ये एकं नामार्थसाधकम् ।। २८४.१४ ।।\n\nइत्यादिमहापुराणे आग्नेये मन्त्ररूपौषधकथनं नाम चतुरशीत्यधिकद्विशततमोऽध्यायः ।।"
  }
]
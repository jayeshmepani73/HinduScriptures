[
  {
    "text": "धन्वन्तरिरुवाच\nरसादिलक्षणं वक्ष्ये भेषजानां गुणं श्रृणु ।\nरसवीर्य्यविपाकज्ञो नृपादीन्रक्षयेन्नरः ।। २८१.१ ।।\n\nरसाः स्वाद्वम्ललवणाः सोमजाः परिकीर्त्तिताः ।\nकटुतिक्तकषायानि तथाग्नेया महाभुज ।। २८१.२ ।।\n\nत्रिधा विपाको द्रव्यस्य कट्‌वम्ल्लवणआत्मकः ।\nद्विधा वीय्य समुद्दिष्टमुष्णं शीतं तथैव च ।। २८१.३ ।।\n\nअनिर्देश्यप्रभावश्च ओषधीनां द्विजोत्तम ।\nमधुरश्च कषायश्च तिक्तश्चैव तथा रसः ।। २८१.४ ।।\n\nशीतवीर्य्याः समुद्दिष्टाः शेषास्तूष्णाः प्रकीर्त्तिताः ।\nगुडुची तत्र तिक्तापि भवत्युष्णातिवीर्यतः ।। २८१.५ ।।\n\nउष्णा कषायापि तथा पथ्या भवति मानद ।\nमधुरोपि तथा मांस उष्ण एव प्रकीर्त्तितः ।। २८१.६ ।।\n\nलवणो मधुरश्चैव विपाकमधुरौ स्मृतौ ।\nअम्लोष्णश्च तथा प्रोक्तः शेषाः कटुविपाकिनः ।। २८१.७ ।।\n\nवीर्य्यपाके विपर्य्यस्ते प्रभावात्तत्र निश्चयः ।\nमधुरोऽपि कटुः पाके यच्चः क्षौद्रं प्रकीर्त्तितं ।। २८१.८ ।।\n\nक्काथयेत् षोडशगुणं पिवेद्‌द्रव्याच्चतुर्गुणम् ।\nकल्पनैषा कषायस्य यत्र नोक्तो विधिर्भवेत् ।। २८१.९ ।।\n\nकषायन्तु भवेत्तोयं स्नेहपाके चतुर्गुणं ।\nद्रव्यतुल्यं समुद्‌धृत्य द्रव्यं स्नेहं क्षिपेद्‌बुधः ।। २८१.१० ।।\n\nतावत्प्रमाणं द्रव्यस्य स्नेहपादं ततः क्षिपेत् ।\nतोयवर्ज्जन्तु यद्‌द्रव्यं स्नेहद्रब्यं तथा भवेत् ।। २८१.११ ।।\n\nसंवर्त्तितौषधः पाकः स्नेहानां परिकीर्त्तितः ।\nतत्तुल्यता तु लेह्यस्य तथा भवति सुश्रुत ।। २८१.१२\n\nस्वच्छमल्पौषधं क्काथं कषायञ्चोक्तवद्भवेत् ।\nअक्षं चूर्णस्य निर्दिष्टं कषायस्य चतुष्पलं ।। २८१.१३ ।।\n\nमध्यमैषा स्मृता मात्रा नास्ति मात्राविकल्पना ।\nवयः कालं बलं वह्निं देशं द्रव्यं रुजं तथा ।। २८१.१४ ।।\n\nसमवेक्ष्य महाभाग मात्रायाः कल्पना भवेत् ।\nसौम्यास्तत्र रसाः प्रायो विज्ञेया धातुवर्द्धनाः ।। २८१.१५ ।।\n\nमधुरास्तु विशेषेण विज्ञेया धातुवर्द्धनाः ।\nदोषाणाञ्चैव धातूना द्रव्यं समगुणन्तु यत् ।। २८१.१६ ।।\n\nतदेव वृद्धये ज्ञेयं विपरीतं क्षमावहम् ।\nउपस्तम्भत्रयं प्रोक्तं देहेऽस्मिन्मनुजोत्तम ।। २८१.१७ ।।\n\nआहारो मैथुनं निद्रा तेषु यत्नः सदा भवेत् ।\nअसेवनात् सेवनाच्च अत्यन्तं नाशमाप्नुयात् ।। २८१.१८ ।।\n\nक्षयस्य बृंहणं कार्यं स्थूलदेहस्य कर्षणम् ।\nरक्षणं मध्यकायस्य देहभेदास्त्रयो मताः ।। २८१.१९ ।।\n\nउपक्रमद्वयं प्रोक्तं तर्पणं वाप्यतर्पणं ।\nहिताशीच मिताशी च जीर्णाशी च तथा भवेत् ।। २८१.२० ।।\n\nओषधीनां पञ्चविधा तथा भवति कल्पना ।\nरसः कल्कः श्रृतः शीतः फाण्टश्च मनुजोत्तम ।। २८१.२१ ।।\n\nरसश्च पीडको ज्ञेयः कल्क आलोड़िताद्‌ भवेत् ।\nक्कथितश्च श्रृतो ज्ञेयः शीतः पर्युषितो निशां ।। २८१.२२ ।।\n\nसद्योभिश्रृतपूतं यत् तत् फाण्टमभिधीयते ।\nकरणानां शतञ्चैव षष्टिश्चैवाधिका स्मृता ।। २८१.२३ ।।\n\nयो वेत्ति स ह्यजेयः स्यात्सम्बन्धे वाहुशौण्डिकः ।\nआहारशुद्धिरगन्यर्थमग्निमूलं बलं नृणां ।। २८१.२४ ।।\n\nससिन्धुत्रिफलाञ्चाद्यात्सुराज्ञि अभिवर्णदां ।\nजाङ्गलञ्च रसं सिन्धुयुक्तं दधि पयः कणां ।। २८१.२५ ।।\n\nरसाधिकं समं कुर्य्यान्नरो वाताधिकोऽपि वा ।\nनिदाघे मर्द्दनं प्रोक्तं शिशिरे च समं बहु ।। २८१.२६ ।।\n\nवसन्ते मध्यमं ज्ञेयन्निदाघे मर्दनोल्वणं ।\nत्वचन्तु प्रथमं मर्द्द्यमङ्गञ्च तदनन्तरं ।। २८१.२७ ।।\n\nस्नायुरुधिरदेहेषु अस्थि भातीव मांसलं ।\nस्कन्धौ बाहू तथैवेह तथा जङ्घे सजानुनी ।। २८१.२८ ।।\n\nअरिवन्‌मर्द्दयेत् प्राज्ञो जत्रु वक्षश्च पूर्ववत् ।\nअङ्गसन्धिषु सर्व्वेषु निष्पीड्य बहुलं तथा ।। २८१.२९ ।।\n\nप्रसारयेदङ्गसन्धीन्न च क्षेपेण चाक्रमात् ।\nनाजीर्णे तु श्रमं कुर्य्यान्न भुक्त्वा पीतवान्नरः ।। २८१.३० ।।\n\nदिनस्य तु चतुर्भाग ऊद्‌र्ध्वन्तु प्रहरार्द्धके ।\nव्यायामं नैव कर्त्तव्यं स्नायाच्छीताम्बुना सकृत् ।। २८१.३१ ।।\n\nवार्य्युष्णञ्च श्रमं जह्याद्‌धृदा श्वासन्न धारयेत् ।\nव्यायामश्च कफं हन्याद्वातं हन्याच्च मर्द्दनम् ।। २९१.३२ ।।\n\nस्नानं पित्ताधिकं हन्यात्तस्यान्ते चातपाः प्रियाः ।\nआतपक्लेशकर्मादौ क्षेमव्यायामिनो नराः ।। २९१.३३ ।।\n\nइत्यादिमहापुराणे आग्नेये रसादिलक्ष्णं नामैकाशीत्यधिकद्विशततमोऽध्यायः ।।"
  }
]
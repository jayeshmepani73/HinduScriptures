[
  {
    "text": "ईश्वर उवाच\nसन्धानं शान्त्यतीतायाः शान्त्या सार्धं विशुद्धया  ।८८.००१\nकुर्वीत पूर्ववत्तत्र तत्त्ववर्णादि तद्यथा  ॥८८.००१\nओं हीं क्षौं हौं हां इति सन्धानानि\nउभौ शक्तिशिवौ तत्त्वे भुवनाष्टकसिद्धिकं  ।८८.००२\nदीपकं रोचिकञ्चैव मोचकं चोर्ध्वगामि च  ॥८८.००२\nव्योमरूपमनाथञ्च स्यादनाश्रितनष्टमं  ।८८.००३\nओङ्कारपदमीशाने मन्त्रो वर्णाश्च षोडश  ॥८८.००३\nअकारादिविसर्गान्ता बीजेन देहकारकौ  ।८८.००४\nकुहूश्च शङ्खिनी नाड्यौ देवदत्तधनञ्जयौ  ॥८८.००४\nमरुतौ स्पर्शनं श्रोत्रं इन्द्रिये विषयो नभः  ।८८.००५\nशब्दो गुणोऽस्यावस्था तु तुर्यातीता तु पञ्चमी  ॥८८.००५\nहेतुः सदाशिवो देव इति तत्त्वादिसञ्चयं  ।८८.००६\nसञ्चिन्त्य शान्त्यतीताख्यं विदध्यात्ताडनादिकं  ॥८८.००६\nकलापाशं समाताड्य फडन्तेन विभिद्य च  ।८८.००७\nप्रविश्यान्तर्नमोऽन्तेन फडन्तेन वियोजयेत् ॥८८.००७\nशिखाहृत्सम्पुटीभूतं स्वाहान्तं सृणिमुद्रया  ।८८.००८\nपूरकेण समाकृष्य पाशं मस्तकसूत्रतः  ॥८८.००८\nकुम्भकेन समादाय रेचकेनोद्भवाख्यया  ।८८.००९\nहृत्सम्पुटनमोऽन्तेन वह्निं कुण्डे निवेशयेत् ॥८८.००९\nअस्याः पूजादिकं सर्वं निवृत्तेरिव साधयेत् ।८८.०१०\nसदाशिवं समावाह्य पूजयित्वा प्रतर्प्य च  ॥८८.०१०\nसदा ख्यातेऽधिकारेऽस्मिन्मुमुक्षुं दीक्षयाम्यहं  ।८८.०११\nभाव्यं त्वयानुकूलेन भक्त्या विज्ञापयेदिति  ॥८८.०११\nपित्रोरावाहनं पूजां कृत्वा तर्पणसन्निधी  ।८८.०१२\nहृत्सम्पुटात्मबीजेन शिष्यं वक्षसि ताडयेत् ॥८८.०१२\nओं हां हूं हं फट्\nप्रविश्य चाप्यनेनैव चैतन्यं विभजेत्ततः  ।८८.०१३\nशस्त्रेण पाशसंयुक्तं ज्येष्ठयाङ्कुशमुद्रया  ॥८८.०१३\n\nओं हां हूं हं फट्[१]\nस्वाहान्तेन तदाकृष्य तेनैव पुटितात्मना  ।८८.०१४\nगृहीत्वा तन्नमोऽन्तेन निजात्मनि नियोजयेत् ॥८८.०१४\nओं हां हं हीं आत्मने नमः[२]\nपूर्ववत्पितृसंयोगं भावयित्वोद्भवाख्यया  ।८८.०१५\nवामया तदनेनैव[३] देव्या गर्भे नियोजयेत् ॥८८.०१५\nगर्भाधानादिकं सर्वं पूर्वोक्तविधिना चरेत् ।८८.०१६\nमूलेन पाशशैथिल्ये निष्कृत्यैव शतं जपेत् ॥८८.०१६\nमलशक्तितिरोधाने पाशानाञ्च वियोजने  ।८८.०१७\nपञ्चपञ्चाहुतीर्दद्यादायुधेन यथा पुरा  ॥८८.०१७\nपाशानायुधमन्त्रेण सप्रवाराभिजप्तया  ।८८.०१८\nछिन्द्यादस्त्रेण कर्तर्या कलावीजयुजा यथा  ॥८८.०१८\n\nओं हां शान्त्यतीतकलापाशाय हः हूं फट्\nविसृज्य वर्तुलीकृत्य पाशानस्त्रेण पूर्ववत् ।८८.०१९\nघृतपूर्णे श्रुवे दत्वा कलास्त्रेणैव होमयेत् ॥८८.०१९\nअस्त्रेण जुहुयात्पज्च पाशाङ्कुशनिवृत्तये  ।८८.०२०\nप्रायश्चित्तनिषेधार्थं दद्यादष्टाहुतीस्ततः  ॥८८.०२०\nसदाशिवं हृदावाह्य कृत्वा पूजनतर्पणे  ।८८.०२१\nपूर्वोक्तविधिना कुर्यादधिकारसमर्पणं  ॥८८.०२१\nओं हां सदाशिव मनोबिन्दु शुल्कं गृहाण स्वाहा\nनिःशेषदग्धपाशस्य पशोरस्य सदाशिव  ।८८.०२२\nबन्धाय न त्वया स्थेयं शिवाज्ञां श्रावयेदिति  ॥८८.०२२\nमूलेन जुहुयात्पूर्णां विसृजेत्तु सदाशिवं  ।८८.०२३\nततो विशुद्धमात्मानं शरच्चन्द्रमिवोदितं  ॥८८.०२३\nसंहारमुद्रया रौद्र्या संयोज्य गुरुरात्मनि  ।८८.०२४\nकुर्वीत शिष्यदेहस्थमुद्धृत्योद्भवमुद्रया  ॥८८.०२४\nदद्यादाप्यायनायास्य मस्तकेऽर्घ्याम्बुबिन्दुकं  ।८८.०२५\nक्षमयित्वा महाभक्त्या पितरौ विसृजेत्तथा  ॥८८.०२५\nखेदितौ शिष्यदीक्षायै यन्मया पितरौ युवां  ।८८.०२६\nकारुण्यनान्मोक्षयित्वा तद्व्रज त्वं स्थानमात्मनः  ॥८८.०२६\nशिखामन्त्रितकर्तर्या बोधशक्तिस्वरूपिणीं  ।८८.०२७\nशिखां छिद्याच्छिवास्त्रेण शिष्यस्य चतुरङ्गुलां  ॥८८.०२७\nओं क्लीं शिखायै हूं फट्[४] ओं हः अस्त्राय हूं फट्\nस्रुचि तां घृतपूर्णायां गोविड्गोलकमध्यगां[५]  ।८८.०२८\nसंविधायास्त्रमन्त्रेण हूं फडन्तेन होमयेत् ॥८८.०२८\nओं हौं हः अस्त्राय हूं फट्\nप्रक्षाल्य स्रुक्स्रुवौ शिष्यं संस्नाप्याचम्य च स्वयं  ।८८.०२९\nयोजनिकास्थानमात्मानं शस्त्रमन्त्रेण ताडयेत् ॥८८.०२९\nवियोज्याकृष्य सम्पूज्य[६] पूर्ववद्द्वादशान्ततः  ।८८.०३०\nआत्मीयहृदयाम्भोजकर्णिकायां निवेशयेत् ॥८८.०३०\nपूरितं श्रुवमाज्येन विहिताधोमुखश्रुचा  ।८८.०३१\nनित्योक्तविधिना.अदाय शङ्खसन्निभमुद्रया  ॥८८.०३१\nप्रसारितशिरोग्रीवो नादोच्चारानुसारतः  ।८८.०३२\nसमदृष्टिशिवश्चान्तः परभावसमन्वितः  ॥८८.०३२\nकुम्भमण्डलवह्निभ्यः[७] शिष्यादपि निजात्मनः  ।८८.०३३\nगृहीत्वा षड्विधविधानं श्रुगग्रे प्राणनाडिकं  ॥८८.०३३\nसञ्चिन्त्य बिन्दुवद्ध्यात्वा क्रमशः सप्तधा यथा  ।८८.०३४\nप्रथमं प्राणसंयोगस्वरूपमपरन्ततः  ॥८८.०३४\nहृदयादिक्रमोच्चारविसृष्टं मन्त्रसञ्ज्ञकं  ।८८.०३५\nपूरकं कुम्भकं कृत्वा व्यादाय वदनं मनाक् ॥८८.०३५\nसुषुम्णानुगतं नादस्वरूपन्तु तृतीयकं  ।८८.०३६\nसप्तमे कारणे त्यागात्प्रशान्तविखरं लयः  ॥८८.०३६\nशक्तिनादोर्ध्वसञ्चारस्तच्छक्तिविखरं मतं  ।८८.०३७\nप्राणस्य निखिलस्यापि शक्तिप्रमेयवर्जितं  ॥८८.०३७\nतत्कालविखरं षष्ठं शक्त्यतीतञ्च सप्तमं  ।८८.०३८\nतदेतद्योजनास्थानं विखरन्तत्त्वसञ्ज्ञकं  ॥८८.०३८\nपूरकं कुम्भकं कृत्वा व्यादाय वदनं मनाक् ।८८.०३९\nशनैरुदीरयन्मूलं कृत्वा शिष्यात्मनो लयं  ॥८८.०३९\nहकारे तडिदाकारे षडध्वजप्राणरूपिणि  ।८८.०४०\nउकारं परतो नाभेर्वितस्तिं व्याप्य संस्थितं  ॥८८.०४०\nततः परं मकारन्तु हृदयाच्चतुरङ्गुलं  ।८८.०४१\nओङ्कारं वाचकं विष्णोस्ततोऽष्टाङ्गुलकण्ठकं  ॥८८.०४१\nचतुरङ्गुलतालुस्थं मकारं रुद्रवाचकं  ।८८.०४२\nतद्वल्ललाटमध्यस्थं बिन्दुमीश्वरवाचकं  ॥८८.०४२\nनादं सदाशिवं देवं ब्रह्मरन्ध्रावसानकं  ।८८.०४३\nशक्तिं च ब्रह्मरन्ध्रस्थां त्यजन्नित्यमनुक्रमात् ॥८८.०४३\nदिव्यं पिपीलिकास्पर्शं तस्मिन्नेवानुभूय च  ।८८.०४४\nद्वादशान्ते परे तत्त्वे परमानन्दलक्षणे  ॥८८.०४४\nभावशून्ये मनोऽतीते शिवे नित्यगुणोदये  ।८८.०४५\nविलीय मानसे तस्मिन् शिष्यात्मानं विभावयेत् ॥८८.०४५\nविमुञ्चन् सर्पिषो धारां ज्वालान्तेऽपि परे शिवे  ।८८.०४६\nयोजनिकास्थिरत्वाय वौषडन्तशिवाणुना[८]  ॥८८.०४६\nदत्वा पूर्णां विधानेन गुणापदानमचरेत् ।८८.०४७\nओं हां आत्मने[९] सर्वज्ञो भव स्वाहा । ओं हां आत्मने[१०] परितृप्तो भव स्वाहा । ओं ह्रूं आत्मने[११] अनादिबोधो भव स्वाहा । ओं हौं आत्मने[१२] स्वतन्त्रो भव स्वाहा । ओं हौं आत्मन्[१३] अलुप्तशक्तिर्भव स्वाहा । ओं हः आत्मने(६) अनन्तशक्तिर्भव स्वाहा\nइत्थं षड्गुणमात्मानं गृहीत्वा परमाक्षरात् ॥८८.०४७\nविधिना भावनोपेतः शिष्यदेहे नियोजयेत् ।८८.०४८\nतीव्राणुशक्तिसम्पातजनितश्रमशान्तये  ॥८८.०४८\nशिष्यमूर्धनि विन्यस्येदर्घ्यादमृतबिन्दुकं  ।८८.०४९\nप्रणमय्येशकुम्भादीन् शिवाद्दक्षिणमण्डले[१४]  ॥८८.०४९\nसौम्यवक्त्रं व्यवस्थाप्य शिष्यं दक्षिणमात्मनः  ।८८.०५०\nत्वयैवानुगृहीतोऽयं मूर्तिमास्थाय मामकीं  ॥८८.०५०\nदेवे वह्नौ गुरौ तस्माद्भक्तिं चाप्यस्य वर्धय[१५]  ।८८.०५१\nइति विज्ञाप्य देवेशं प्रणम्य च गुरुः स्वयं  ॥८८.०५१\nश्रेयस्तवास्त्विति ब्रूयादाशिषं शिष्यमादरात् ।८८.०५२\nततः परमया भक्त्या दत्वा देवेऽष्टपुष्पिकां  ।८८.०५२\nपुत्रकं शिवकुम्भेन संस्नाप्य विसृजेन्मखं  ॥८८.०५२\n\nइत्यादिमहापुराणे आग्नेये निर्वाणदीक्षासमापनं नाम अष्टाशीतितमोऽध्यायः ॥"
  },
  {
    "text": "८८.४७ शुद्ध पाठः-"
  },
  {
    "text": "ओं हां आत्मने सर्वज्ञो भव स्वाहा।"
  },
  {
    "text": "ओं हीं आत्मने परितृप्तो भव स्वाहा।"
  },
  {
    "text": "ओं हूं आत्मने अनादिबोधो भव स्वाहा।"
  },
  {
    "text": "ओं हैं आत्मने स्वतन्त्रो भव स्वाहा।"
  },
  {
    "text": "ओं हौं आत्मन् अलुप्तशक्तिर्भव स्वाहा।"
  },
  {
    "text": "ओं हः आत्मने अनन्तशक्तिर्भव स्वाहा।४७ - अग्निपुराण(हिन्दी), गीताप्रेस, गोरखपुर"
  }
]
[
  {
    "text": "पुष्कर उवाच\nअजस्रं कर्म वक्ष्यामि दिनं प्रति यदाचरेत् ।\nद्विमुहूर्त्तावशेषायां रात्रौ निद्रान्त्यजेन्नृपः ।। २३५.१ ।।\n\nवाद्यवन्दिस्वनैर्गीतैः पश्येद् गूढास्ततो नरान् ।\nविज्ञायते न ये लोकास्तदीया इति केनचित् ।। २३५.२ ।।\n\nआयव्ययस्य श्रवणं ततः कार्य्यं यथाविधि ।\nवेगोत्सर्गं ततः कृत्वा राजा स्नानगृहं व्रजेत् ।। २३५.३ ।।\n\nस्नानं कुर्य्यान्नृपः श्चाद्दन्तधावनपूर्वकं ।\nकृत्वा सन्ध्यान्ततो जप्यं वासुदेवं प्रपूजयेत् ।। २३५.४ ।।\n\nवह्नौ पवित्रान् जुहुयात् तर्पयेदु दकैः पितृन् ।\nदद्यात्सकाञ्चनीं धेनुं द्विजाशीर्वादसंयुतः ।। २३५.५ ।।\n\nअनुलिप्तोऽलङ्कृतश्च मुखं पश्येच्च दर्पणे ।\nससुवर्णे धृते राजा श्रृणुयाद्दिवसादिकं ।। २३५.६ ।।\n\nऔषधं भिषजोक्तं च मङ्गलालम्भनञ्चरेत् ।\nपश्येद् गुरुं तेन दत्ताशीर्वादोऽथ व्रजेत्सभां ।। २३६.७ ।।\n\nतत्रस्थो ब्राह्मणान् पश्येदमात्यान्मन्त्रिणस्तथा ।\nप्रकृतीश्च महाभाग प्रतीहारनिवेदिताः ।। २३५.८ ।।\n\nश्रुत्वेतिहासं कार्य्याणि कार्याणां कार्य्यनिर्णयम् ।\nव्यवहारन्ततः पश्येन्मन्त्रं कुर्य्यात्तु मन्त्रिभिः ।। २३५.९ ।।\n\nनैकेन सहितः कुर्य्यान्न कुर्य्याद्‌बहुभिः सह ।\nन च मूर्खैर्न्न चानाप्तैर्गुप्तंन प्रकटं चरेत्१ ।। २३५.१० ।।\n\nमन्त्रं स्वधिष्ठितं कुर्य्याद्येन राष्ट्रं न बाधते ।\nआकारग्रहणे राज्ञो मन्त्ररक्षा परा मता२ ।। २३५.११ ।।\n\nआकारैरिङ्गितैः प्राज्ञा मन्त्रं गृह्णन्ति पण्डिताः ।\nसांवत्सराणां वैद्यानां मन्त्रिणां वचनेरतः ।। २३५.१२ ।।\n\nराजा विभूतिमाप्नोति३ धारयन्ति नृपं हि ते ।\nमन्त्रं कृत्वाथ व्यायामञ्चक्रे याने च शस्त्रके ।। २३५.१३ ।।\n\nनिःसत्त्वादौ नृपः स्नातः पश्येद्विष्णुं सुपूजितम् ।\nहुतञ्च पावकं पश्येद्विप्रान् पश्येत्सुपूजितान् ।। २३५.१४ ।।\n\nभूषितो भोजनङ्कुर्य्याद् दानाद्यैः सुपरीक्षितं ।\nभुक्त्वा गृहीतताम्बूलो वामपार्श्वेन संस्थितः४ ।। २३५.१५ ।।\n\nशास्त्राणि चिन्तयेद् दृष्ट्वा योधान् कोष्ठायुधं गृहं ।\nअन्वास्य पश्चिमां सन्ध्यां कार्य्याणि च विचिन्त्य तु ।। २३५.१६ ।।\n\nचरान् सम्प्रेष्य भुक्तान्नमन्तःपुरचरो भवेत् ।\nवाद्यगीतैरक्षितोऽन्यैरेवन्नित्यञ्चरेन्नृपः ।। २३५.१७ ।।\n\nइत्यादिमहापुराणे आग्नेये आजस्रिकं नाम पञ्चत्रिंशदधिकद्विशततमोऽध्यायः ।"
  }
]
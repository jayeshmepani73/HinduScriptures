[
  {
    "text": "अथ चतुःपञ्चाशदधिकशततमोऽध्यायः"
  },
  {
    "text": "विवाहः\n\nपुष्कर उवाच\nविप्रश्चतस्रो विन्देत भार्यास्तिस्रस्तु भूमिपः  ।१५४.००१\nद्वे च वैश्यो यथाकामं भार्यैकामपि चान्त्यजः  ॥१५४.००१\nधर्मकार्याणि सर्वाणि न कार्याण्यसवर्णया  ।१५४.००२\nपाणिर्ग्राह्यः सवर्णासु गृह्णीयात्क्सत्रिया शरं  ॥१५४.००२\nवैश्या प्रतीदमादद्याद्दशां वै चान्त्यजा तथा  ।१५४.००३\nसकृत्कन्या प्रदातव्या हरंस्तां चौरदण्डभाक् ॥१५४.००३\nअपत्यविक्रयासक्ते निष्कृतिर्न विधीयते  ।१५४.००४\nकन्यादानं शचीयोगो(१) विवाहोऽथ चतुर्थिका  ॥१५४.००४\nटिप्पणी\n१ सतीयोग इति ख.. , छ.. च\nविवाहमेतत्कथितं नामकर्मचतुष्टयं  ।१५४.००५\nनष्टे मृते प्रव्रजिते क्लीवे च पतिते पतौ  ॥१५४.००५\nपञ्चस्वापत्सु नारीणां पतिरन्यो विधीयते  ।१५४.००६\nमृते तु देवरे देयात्तदभावे यथेच्छया  ॥१५४.००६\nपूर्वात्रितयमाग्नेयं वायव्यं चोत्तरात्रयं  ।१५४.००७\nरोहिणौ चेति चरणे भगणः शस्यते सदा  ॥१५४.००७\nनैकगोत्रान्तु वरयेन्नैकार्षेयाञ्च भार्गव  ।१५४.००८\nपितृतः सप्तमादूर्ध्वं मातृतः पञ्चमात्तथा  ॥१५४.००८\nआहूय दानं ब्राह्मः स्यात्कुलशीलयुताय तु  ।१५४.००९\nपुरुषांस्तारयेत्तज्जो नित्यं कन्यप्रदानतः  ॥१५४.००९\nतथा गोमिथुनादानाद्विवाहस्त्वार्ष उच्यते  ।१५४.०१०\nप्रार्थिता दीयते यस्य प्राजापत्यः स धर्मकृत् ॥१५४.०१०\nशुल्केन चासुरो मन्दो गान्धर्वो वरणान्मिथः  ।१५४.०११\nराक्षसो युद्धहरणात्पैशाचः कन्यकाच्छलात् ॥१५४.०११\nवैवाहिकेऽह्नि(१) कुर्वीत कुम्भकारमृदा शुचीं  ।१५४.०१२\nजलाशये तु तां पूज्य वाद्याद्यैः(२) स्त्रीं गृहत्रयेत् ॥१५४.०१२\nप्रशुप्ते केशवे नैव विवाहः कार्य एव हि  ।१५४.०१३\nपोषे चैत्रे कुजदिने रिक्ताविष्टितथो न च  ॥१५४.०१३\nन शुक्रजीवेऽस्तमिते न शशाङ्के ग्रहार्दिते  ।१५४.०१४\nअर्कार्कभौमयुक्ते भे व्यतीपातहते न हि  ॥१५४.०१४\nसोम्यं पित्र्यञ्च वायव्यं सावित्रं रोहिणी तथा  ।१५४.०१५\nटिप्पणी\n१ वैवाहिकेब्दे इति घ.. , ङ.. , ञ.. , ट.. च\n२ वाद्यौघैरिति ग.. , घ.. , ञ.. च\nउत्तरात्रितयं मूलं मैत्रं पौष्णं विवाहभं  ॥१५४.०१५\nमानुषाख्यस्तथा लग्नो मानुषाख्यांशकः शुभः  ।१५४.०१६\nतृतीये च तथा षष्ठे दशमैकादशेऽष्टमे  ॥१५४.०१६\nअर्कार्किचन्दतनयाः प्रशस्ता न कुजोऽष्टमः  ।१५४.०१७\nसप्तान्त्याष्टमवर्गेषु शेषाः शस्ता ग्रहोत्तमाः  ॥१५४.०१७\nतेषामपि तथा मध्यात्षष्ठः शुक्रो न शस्यते  ।१५४.०१८\nवैवाहिके भे कर्तव्या तथैव च चतुर्थिका  ॥१५४.०१८\nन दातव्या ग्रहास्तत्र चतुराद्यास्तथैकगाः  ।१५४.०१९\nपर्ववर्जं स्त्रियं गच्छेत्सत्या दत्ता सदा रतिः  ॥१५४.०१९\n\nइत्याग्नेये महापुराणे विवाहो नाम सतुःपञ्चाशदधिकशततमोऽध्यायः ॥"
  }
]
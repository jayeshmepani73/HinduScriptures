[
  {
    "text": "काव्यगुणविवेकः ।\n\nअग्निरुवाच ।\nअलंकृतमपि प्रीत्यै न काव्यं निर्गुणं भवेत् ।\nवपुष्य ललिते स्त्रीणां हारो भारयते परं ।। ३४६.१ ।।\n\nन च वाच्यं गुणो दोषो भाव एव भविष्यति ।\nगुणाः श्लेषादयो दोषा गुढ़ार्थाद्याः पृथक् कृताः ।। ३४६.२ ।।\n\nयः काव्ये महतीं छायामनुगृह्णात्यसौ गुणः ।\nसम्भवत्येष सामान्यो वैशेषिक इति द्विधा ।। ३४६.३ ।।\n\nसर्व्वंसाधारणीभूतः सामान्य इति मन्य्ते ।\nशव्दमर्थमुभौ प्राप्तः सामान्यो भवति त्रिधा ।। ३४६.४ ।।\n\nशब्दमाश्रयते काव्यं शरीरं यः स तद्‌गुणः ।\nश्लेषो लालित्यगाम्भीर्य्यसौकुमार्य्यमुदारता ।। ३४६.५ ।।\n\nसत्येव यौगिकी चेति गुणाः शब्दस्य सप्तधा ।\nसुश्लिष्टसन्निवेशत्वं शब्दानां श्लेष उच्यते ।। ३४६.६ ।।\n\nगुणादेशादिना पूर्व्वं पदसम्बद्धमक्षरं ।\nयत्र सन्धीयते नैव तल्लालित्यमुदाहृतं ।। ३४६.७ ।।\n\nविशिष्टलक्षणोल्लेखलेख्यमुत्तानशब्दकम् ।\nगाम्भीर्य्यं कथयन्त्यार्य्यास्तदेवान्येषु शब्दतां ।। ३४६.८ ।।\n\nअनिष्ठुराक्षरप्रायशब्दता सुकुमारता ।\nउत्तानपदतौदार्य्ययुतश्लाघ्यैर्विशेषणैः ।। ३४६.९ ।।\n\nओजः समासभूयस्त्वमेतत्पद्यादिजीवितं ।\nआब्रह्म स्तम्भपर्य्यन्तमोजसैकेन पौरुषं ।। ३४६.१० ।।\n\nउच्यमानस्य शब्देन येन केनापि वस्तुनः ।\nउत्कर्षमावहन्नर्थो गुण इत्यबिधीयते ।। ३४६.११ ।।\n\nमाधुर्य्यं सम्बिधानञ्च कोमलत्वमूदारता ।\nप्रौढ़िः सामयिकत्वञ्च तद्‌भेदाः षट्‌चकाशति ।। ३४६.१२ ।।\n\nक्रोधेर्ष्याकारगाम्भीर्य्यान्माधुर्य्यं धैर्य्यगाहिता ।\nसम्बिधानं परिकरः स्यादपेक्षइतसिद्धये ।। ३४६.१३ ।।\n\nयत्‌काठिन्यादिनिर्मुक्तसन्निवेशविशिष्टता ।\nतिरस्कृत्यैव मृकदुता भाति कोमलतेति सा ।। ३४६.१४ ।।\n\nलक्ष्यते स्थूललक्षत्वप्रवृत्तेर्यत्र लक्षणम् ।\nगुणल्य तदुदारत्वमाशयस्यातिसौष्ठवं ।। ३४६.१५ ।।\n\nअभिप्रेतं प्रति यतो निर्व्वाहस्योपपादिकाः ।\nयुक्तयो हेतुगर्भिण्यः प्रौढाप्रौढिरुदाहृता ।। ३४६.१६ ।।\n\nस्वतन्त्रस्यान्यतन्त्रस्य वाह्यान्तः समयोगतः ।\nतत्र व्युत्पत्तिरर्थस्य या सामयिकतेति सा ।। ३४६.१७ ।।\n\nशब्दार्थावुपकुर्व्वाणो नाम्नोभयगुणः स्मृतः ।\nतस्य प्र्सादः सौभाग्यं यथासङ्‌ख्यं प्रशस्तता ।। ३४६.१८ ।।\n\nकाको राग इकति प्राज्ञैः षट् प्रपञ्चविपञ्चिताः ।               पाको राग इति प्राज्ञैः पाठभेदः\nसुप्रसिद्धार्थपदता प्रसाद इति गीयते ।। ३४६.१९ ।।\n\nउत्कर्षवान् गुणः कश्चिद्यस्मिन्नुक्तेप्रतीयते ।\nतत्सौभाग्यमुदारत्वं प्रवदन्ति मनीषिणः ।। ३४६.२० ।।\n\nयथासङ्‌ख्यमनुद्देशः सामान्यमतिदिश्यते ।\nसमये वर्णनीयस्य दारुणस्यापि वस्तुनः ।। ३४६.२१ ।।\n\nअदारुणेन शब्देन प्राशसत्यमुपवर्णनं ।\nउच्चैः परिणतिः कापि पाक इत्यभिधीयते ।। ३४६.२२ ।।\n\nमृद्वीकानारिकेलाम्बुपाकभेदाच्चतुव्विधः ।\nआदावन्ते च सौरस्यं मृद्वीकापाक एव सः ।। ३४६.२३ ।।\n\nकाव्येच्छया विशेषो यः स राग इति गीयते ।\nअब्यासोपहितः कान्तिं सहजामपि वर्त्तते ।। ३४६.२४ ।।\n\nहारिद्रश्चैव कौसुम्भो नीली रागश्च स त्रिधा ।\nवैशेषिकः परिज्ञेयो यः स्वलक्षणगोचरः ।। ३४६.२५ ।।\n\nइत्यादिमहापुराणे आग्नेये काव्यगुणविवेको नाम षट्‌चत्बारिंशदधिकत्रिशततमोऽध्यायः ।।"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "भीष्मपञ्चकव्रतं"
  },
  {
    "text": "अग्निरुवाच\nभीष्मपञ्चकमाख्यास्ये व्रतराजन्तु सर्वदं  ।२०५.००१\nकार्त्तिकस्यामले पक्षे एकादश्यां समचरेत् ॥२०५.००१\nदिनानि पञ्चत्रिःस्नाती पञ्चव्रीहितिलैस्तथा(१)  ।२०५.००२\nतर्पयेद्देवपित्रादीन्मौनी सम्पूजयेद्धरिं  ॥२०५.००२\nपञ्चगव्येन संस्नाप्य देवं पञ्चामृतेन च  ।२०५.००३\nचन्दनाद्यैः समालिप्य गुग्गुलुं सघृतन्दहेत् ॥२०५.००३\nदीपं दद्याद्दिवारात्रौ नैवेद्यं परमान्नकं  ।२०५.००४\nओं नमो वासुदेवाय जपेदष्टोत्तरं शतं  ॥२०५.००४\nटिप्पणी\n१ यवव्रीहितिलैस्तथेति घ.. , ङ.. , छ.. , ज.. च\nजुहुयाच्च घृताभ्यक्तांस्तिलव्रीहींस्ततो व्रती  ।२०५.००५\nषडक्षरेण मन्त्रेण स्वाहाकारान्वितेन च  ॥२०५.००५\nकमलैः पूजयेत्पादौ द्वितीये बिल्वपत्रकैः  ।२०५.००६\nजानु सक्थि तृतीयेऽथ नाभिं भृङ्गरजेन तु  ॥२०५.००६\nवाणबिल्वजवाभिस्तु चतुर्थे पञ्चमेऽहनि  ।२०५.००७\nमालत्या भूमिशायी स्यादेकादश्यान्तु गोमयं  ॥२०५.००७\nगोमूत्रं दधि दुग्धं च पञ्चमे पञ्चगव्यकं  ।२०५.००८\nपौर्णमास्याञ्चरेन्नक्तं भुक्तिं मुक्तिं लभेद्व्रती  ॥२०५.००८\nभीष्मः कृत्वा हरिं प्राप्तस्तेनैव(१) भीष्मपञ्चकं  ।२०५.००९\nब्राह्मणः पूजनाद्यैश्च उपवासादिकं व्रतं(२)  ॥२०५.००९\n\nइत्याग्नेये महापुराणे भीष्मपञ्चकं नाम पञ्चाधिकद्विशततमोऽध्यायः ॥\nटिप्पणी\n१ हरिं लेभे तेनैतदिति ग.. । हरिं प्राप तेनैतदिति ङ.. । हरिं प्राप्तस्तेनैतदिति ज.. , ट.. च\n२ पूजनात्पञ्च उपवासादजव्रतमिति ग.. , घ.. , ङ.. , ज.. , ञ.. , ड.. च"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "अथैकादशाधिकद्विशततमोऽध्यायः\n\n\nनानादानानि\n\nअग्निरुवाच\nएकाङ्गां दशगुर्दद्याद्दश दद्याच्च गोशती  ।२११.००१\nशतं सहस्रगुर्दद्यात्सर्वे तुल्यफला हि ते  ॥२११.००१\nप्रासादा यत्र सौवर्णा वसोर्धारा च यत्र सा  ।२११.००२\nगन्धर्वाप्सरसो यत्र तत्र यान्ति सहस्रदाः  ॥२११.००२\nगवां शतप्रदानेन मुच्यते नरकार्णवात् ।२११.००३\nदत्त्वा वत्सतरीं चैव स्वर्हलोके महीयते  ॥२११.००३\nगोदानादायुरारोग्यसौभाग्यस्वर्गमाप्नुयात् ।२११.००४\nइन्द्रादिलोकपालानां या राजमहिषी शुभा  ॥२११.००४\nमहिषीदानमाहात्म्यादस्तु मे सर्वकामदा(१)  ।२११.००५\nधर्मराजस्य साहाय्ये(२) यस्याः पुत्रः प्रतिष्ठितः  ॥२११.००५\nमहिषासुरस्य जननी या सास्तु वरदा मम  ।२११.००६\nमहिषीदानाच्च सौभाग्यं वृषदानाद्दिवं व्रजेत् ॥२११.००६\nसंयुक्तहलपङ्क्त्याख्यं दानं सर्वफलप्रदं  ।२११.००७\nपङ्क्तिर्दशहला प्रोक्ता दारुजा वृषसंयुता  ॥२११.००७\nसौवर्णपट्टसन्नद्धान्दत्त्वा स्वर्गे महीयते  ।२११.००८\n-- -- - -- -- -- - -\nटिप्पणी\n१ गवां शतप्रदानेनेत्यादिः, सर्वकामदा इत्यन्तः पाठः झ.पुस्तके नास्ति\n२ धर्मराजस्य माहात्म्ये इति ज..\n- - - -- - - - --\n\nदशानां कपिलानां तु दत्तानां ज्येष्ठपुष्करे  ॥२११.००८\nतत्फलञ्चाक्षयं प्रोक्तं(१) वृषभस्य तु मोक्षणे(२)  ।२११.००९\nधर्मोऽसित्वञ्चतुष्पादश्चतस्रस्ते प्रिया इमाः  ॥२११.००९\nनमो ब्रह्मण्यदेवेश पितृभूतर्षिपोषक  ।२११.०१०\nत्वयि मुक्तेऽक्षया लोका मम सन्तु निरामयाः  ॥२११.०१०\nमा मे ऋणोऽस्तु दैवत्यो(३) भौतः पैत्रोऽथ मानुषः  ।२११.०११\nधर्मस्त्वं त्वत्प्रपन्नस्य या गतिः सास्तु मे ध्रुवा  ॥२११.०११\nअङ्गयेच्चक्रशूलाभ्यां मन्त्रेणानेन चोत्सृजेत् ।२११.०१२\nएकादशाहे प्रेतस्य यस्य चोत्सृज्यते वृषः  ॥२११.०१२\nमुच्यते प्रेतलोकात्तु षण्मासे चाव्दिकादिषु  ।२११.०१३\nदशहस्तेन कुण्डेन त्रिंशत्कुण्डान्निवर्तनं  ॥२११.०१३\nतान्येव दशविस्ताराद्गोचर्मे तत्प्रदोऽघभित्(४)  ।२११.०१४\nगोभूहिरण्यसंयुक्तं कृष्णाजिनन्तु योऽर्पयेत्(५)  ॥२११.०१४\nसर्वदुष्कृतकर्मापि सायुज्यं ब्रह्मणो व्रजेत् ।२११.०१५\nभाजनन्तिलसम्पूर्णं मधुना पूर्णमेव च  ॥२११.०१५\nदद्यात्कृष्णतिलानाञ्च प्रस्थमेकञ्च मागधं  ।२११.०१६\nशय्यां दत्त्वा तु सगुणां(६) भुक्तिमुक्तिमवाप्नुयात् ॥२११.०१६\nहैमीं प्रतिकृतिं कृत्वा दत्त्वा स्वर्गस्तथात्मनः  ।२११.०१७\nविपुलन्तु गृहं कृत्वा दत्त्वा स्याद्भुक्तिमुक्तिभाक् ॥२११.०१७\n- - -- - - -- - - -- - - -\nटिप्पणी\n१ तत्फलं चाक्षयं स्याद्वै इति ट..\n२ वृषभस्य विमोक्षणे इति ख.. । वृषभस्य च मोक्षणादिति ज..\n३ दैवोऽथेति ख.. , छ.. च\n४ तत्प्रदोऽघनुदिति श.. । तत्प्रदोऽघजिदिति घ.. , ङ.. च\n५ यस्तु कृष्णाजिनं ददेदिति ट..\n६ दत्त्वोत्तमगुणामिति घ..\n- - -- - -- - - -\n\nगृहं मठं सभां स्वर्गी दत्त्वा स्याच्च प्रतिश्रियं  ।२११.०१८\nदत्त्वा कृत्वा गोगृहञ्च निष्पापः स्वर्गमाप्नुयात् ॥२११.०१८\nयममाहिषदानात्तु निष्पापः स्वर्गमाप्नुयात् ।२११.०१९\nब्रह्मा हरो हरिर्देवैर्मध्ये च यमदूतकः  ॥२११.०१९\nपाशी(१) तस्य शिरश्छित्त्वा तं दद्यात्स्वर्गभाग्भवेत् ।२११.०२०\nत्रिमुखाख्यमिदं दानं गृहीत्वा तु द्विजोऽघभाक् ॥२११.०२०\nचक्रं रूप्यमयं कृत्वा के धृत्वा तत्प्रदापयेत् ।२११.०२१\nहेमयुक्तं द्विजायैतत्कालचक्रमिदम्महत् ॥२११.०२१\nआत्मतुल्यन्तु यो लौहं ददेन्न नरकं व्रजेत् ।२११.०२२\nपञ्चाशत्पलसंयुक्तं लौहदण्डं तु योऽर्पयेत् ॥२११.०२२\nवस्त्रेणाच्छाद्य विप्राय यमदण्डो न विद्यते  ।२११.०२३\nमूलं फलादि वा द्रव्यं संहतं वाथ चैकशः  ॥२११.०२३\nमृत्युज्जयं समुद्दिश्य दद्यादायुर्विवर्धये  ।२११.०२४\nपुमान् कृष्णतिलैः कार्यो रौप्यदन्तः सुवर्णदृक् ॥२११.०२४\nखड्गोद्यतकरो दीर्घो जवाकुसुममण्डलः  ।२११.०२५\nरक्ताम्वरधरः स्रग्वी शङ्कमालाविभूषितः  ॥२११.०२५\nउपानद्युगयुक्ताङ्घ्रिः कृष्णकम्बलपार्श्वकः  ।२११.०२६\nगृहीतमांसपिण्डश्च वामे वै कालपूरुषः  ॥२११.०२६\nसम्पूज्य तञ्च गन्धाद्यैः(२) ब्राह्मणायोपपादयेत् ।२११.०२७\nमरणव्याधिहीनः स्याद्राजराजेश्वरो भवेत् ॥२११.०२७\nगोवृषौ तु द्विजे दत्त्वा भुक्तिमुक्तिमवाप्नुयात् ।२११.०२८\n- - -- - --- - -- - \nटिप्पणी\n१ पापो इति ख.. , छ.. , ज.. च\n२ सम्पूज्य वस्त्रगन्धाद्यैरिति ङ..\n- - -- - -- - -\n\nरेवन्ताधिष्ठितञ्चाश्वं हैमं दत्त्वा न मृत्युभाक् ॥२११.०२८\nघण्टादिपूर्णमप्येकं दत्त्वा स्याद्भुक्तिमुक्तिभाक् ।२११.०२९\nसर्वान् कामानवाप्नोति यः प्रयच्छति काञ्चनं  ॥२११.०२९\nसुवर्णे दीयमाने तु रजतं दक्षिणेष्यते  ।२११.०३०\nअन्येषामपि दानानां सुवर्णं(१) दक्षिणा स्मृता  ॥२११.०३०\nसुवर्णं रजतं ताम्रं तण्डुलं धान्यमेव च  ।२११.०३१\nनित्यश्राद्धं देवपूजा सर्वमेतददक्षिणं  ॥२११.०३१\nरजतं दक्षिणा पित्रे धर्मकामार्थसाधनं  ।२११.०३२\nसुवर्णं रजतं ताम्रं मणिमुक्तावसूनि च  ॥२११.०३२\nसर्वमेतन्महाप्राज्ञो ददाति वसुधान्ददत् ।२११.०३३\nपितॄंश्च पितृलोकस्थान् देवस्थाने च देवताः  ॥२११.०३३\nसन्तर्पयति शान्तात्मा यो ददाति वसुन्धराम्  ।२११.०३४\nखर्वटं खेटकं वापि ग्रामं वा शस्यशालिनं  ॥२११.०३४\nनिवर्तनशतं वापि तदर्धं वा गृहादिकं  ।२११.०३५\nअपि गोचर्ममात्राम्बा दत्त्वोर्वीं सर्वभाग्भवेत् ॥२११.०३५\nतैलविन्दुर्यथा चाप्सु प्रसर्पेद्भूगतं तथा  ।२११.०३६\nसर्वेषामेवदानानमेकजन्मानुगं फलं  ॥२११.०३६\nहाटकक्षितिगौरीणां सप्तजन्मानुगं फलं  ।२११.०३७\nत्रिसप्तकुलमुद्धृत्य कन्यादो ब्रह्मलोकभाक् ॥२११.०३७\nगजं सदक्षिणं दत्त्वा निर्मलः स्वर्गभाग्भवेत् ।२११.०३८\nअश्वं दत्त्वायुरारोग्यसौभाग्यस्वर्गमाप्नुयात् ॥२११.०३८\n- -- - - - - -- - - \nटिप्पणी\n१ हिरण्यमिति ट..\n- - -- - - -- - - -- -\n\nदासीं दत्त्वा द्विजेन्द्राय अप्सरोलोकमाप्नुयात् ।२११.०३९\nदत्त्वा ताम्रमयीं स्थालीं पलानां पञ्चभिः शतैः  ॥२११.०३९\nअर्धैस्तदर्धैरर्धैर्वा भुक्तिमुक्तिमवाप्नुयात्(१)  ।२११.०४०\nशकटं वृषसंयुक्तं दत्त्वा यानेन नाकभाक् ॥२११.०४०\nवस्त्रदानाल्लभेदायुरारोग्यं स्वर्गमक्षयं  ।२११.०४१\nधान्यगोधूमकलमयवादीन् स्वर्गभाग्ददत् ॥२११.०४१\nआसनं तैजसं पात्रं लवणं गन्धचन्दनं  ।२११.०४२\nधूपं दीपञ्च ताम्वूलं लोहं रूप्यञ्च रत्नकं(२)  ॥२११.०४२\nदिव्यानि नानाद्रव्याणि दत्त्वा स्याद्भुक्तिमुक्तिभाक् ।२११.०४३\nतिलांश्च तिलपात्रञ्च दत्त्वा स्वर्गमवाप्नुयात् ॥२११.०४३\nअन्नदानात्परं नास्ति न भूतं न भविष्यति  ।२११.०४४\nहस्त्यश्वरथदानानि दासीदासगृहाणि च  ॥२११.०४४\nअन्नदानस्य सर्वाणि कलां नार्हन्ति षोडशीं  ।२११.०४५\nकृत्वापि सुमहत्पापं यः पश्चादन्नदो भवेत् ॥२११.०४५\nसर्वपापविनिर्मुक्तो लोकानाप्नोति चाक्षयान्  ।२११.०४६\nपानीयञ्च प्रपान्दत्त्वा भुक्तिमुक्तिमवाप्नुयात् ॥२११.०४६\nअग्निं काष्ठञ्च मार्गादौ दत्त्वा दीप्त्यादिमाप्नुयात्(३)  ।२११.०४७\nदेवगन्धर्वनारीभिर्विमाने सेव्यते दिवि  ॥२११.०४७\nघृतं तैकञ्च लवणं दत्त्वा सर्वमवाप्नुयात् ।२११.०४८\n- - -- - -- - - - -- \nटिप्पणी\n१ ततोर्ध्वतस्तदर्धार्धैर्युक्तां भुक्तिमवाप्नुयातिति छ..\n२ धूपदीपञ्च नैवेद्यं ताम्वूलं लोहरत्नकमिति ख..\n३ दीप्ताग्निमाप्नुयादिति ङ..\n--- - - - -- - - - -\n\nछत्रोपानहकाष्ठादि दत्त्वा स्वर्गे सुखी वसेत्(१)  ॥२११.०४८\nप्रतिपत्तिथिमुख्येषु विष्कुम्भादिकयोगके  ।२११.०४९\nचैत्रादौ वत्सरादौ च अश्विन्यादौ हरिं हरं  ॥२११.०४९\nब्रह्माणं लोकपालादीन् प्रार्च्य दानं महाफलं  ।२११.०५०\nवृक्षारामान् भोजनादीन्मार्गसंवाहनादिकान्  ॥२११.०५०\nपादाभ्यङ्गादिकं दत्त्वा भुक्तिमुक्तिमवाप्नुयात् ।२११.०५१\nत्रीणि तुल्यफलानीह गावः पृथ्वी सरस्वती  ॥२११.०५१\nव्राह्मीं सरस्वतीन्दत्त्वा निर्मलो ब्रह्मलोकभाक् ।२११.०५२\nसप्तद्वीपमहीदः स ब्रह्मज्ञानं ददाति यः  ॥२११.०५२\nअभयं सर्वभूतेभ्यो यो दद्यात्सर्वभाङ्नरः  ।२११.०५३\nपुराणं भारतं वापि रामायणमथापि वा  ॥२११.०५३\nलिखित्वा पुस्तकं दत्त्वा भुक्तिमुक्तिमवाप्नुयात् ।२११.०५४\nवेदशास्त्रं नृत्यगीतं योऽध्यापयति नाकभाक् ॥२११.०५४\nवित्तं दद्यादुपाध्याये छात्राणां भोजनादिकं  ।२११.०५५\nकिमदत्तं भवेत्तेन धर्मकामादिदर्शिना  ॥२११.०५५\nवाजपेयसहस्रस्य सम्यग्दत्तस्य यत्फलं  ।२११.०५६\nतत्फलं सर्वमाप्नोति विद्यादानन्न संशयः  ॥२११.०५६\nशिवालये विष्णुगृहे सूर्यस्य भवने तथा  ।२११.०५७\nसर्वदानप्रदः स स्यात्पुस्तकं वाचयेत्तु यः  ॥२११.०५७\nत्रैलोक्ये चतुरो वर्णाश्चत्वारश्चाश्रमाः पृथक् ।२११.०५८\nब्रह्माद्या देवताः सर्वा विद्यादाने प्रतिष्ठताः  ॥२११.०५८\n- - -- - - - - -- - - - -\nटिप्पणी\n१ स्वर्गे महीयते इति ग.. । स्वर्गे सुखी भवेदेति घ.. , ङ.. च\n-- -- - - -- - - - - -\n\nविद्या कामदुघा धेनुर्विद्या चक्षुरनुत्तमं  ।२११.०५९\nउपवेदप्रदानेन गन्धर्वैः सह मोदते  ॥२११.०५९\nवेदाङ्गानाञ्च दानेन स्वर्गलोकमवाप्नुयात् ।२११.०६०\nधर्मशास्त्रप्रदानेन धर्मेण सह मोदते  ॥२११.०६०\nसिद्धान्तानां प्रदानेन मोक्षमाप्नोत्यसंशयं  ।२११.०६१\nविद्यादानमवाप्नोति प्रदानात्पुस्तकस्य तु  ॥२११.०६१\nशास्त्राणि च पुराणानि दत्त्वा सर्वमवाप्नुयात् ।२११.०६२\nशिष्यांश्च शिक्षयेद्यस्तु पुण्डलीकफलं लभेत् ॥२११.०६२\nयेन जीवति तद्दत्त्वा फलस्यान्तो न विद्यते  ।२११.०६३\nलोके स्रेष्ठतमं सर्वमात्मनश्चापि यत्प्रियं  ॥२११.०६३\nसर्वं पितॄणां दातव्यं तेषामेवाक्षयार्थिना  ।२११.०६४\nविष्णुं रुद्रं पद्मयोनिं देवीविघ्नेश्वरादिकान्  ॥२११.०६४\nपूजयित्वा प्रदद्याद्यः पूजाद्रव्यं स सर्वभाक् ।२११.०६५\nदेवालयं च प्रतिमां कारयत्सर्वमाप्नुयात् ॥२११.०६५\nसम्मार्जनं चोपलेपं कुर्वन् स्यान्निर्मलः पुमान्  ।२११.०६६\nनानामण्डलकार्यग्रे मण्डलाधिपतिर्भवेत्(१)  ॥२११.०६६\nगन्धं पुष्पं धूपदीपं नैवेद्यञ्च प्रदक्षिणं  ।२११.०६७\nघण्टाध्वजवितानञ्च प्रेक्षणं वाद्यगौतकं  ॥२११.०६७\nवस्त्रादिदत्त्वादेवाय भुक्तिमुक्तिमवाप्नुयात् ।२११.०६८\nकस्तूरिकां शिह्लकञ्च श्रीखण्डमगुरून्तथा  ॥२११.०६८\nकर्पूरञ्च तथामुस्तं गुग्गुलुं विजयं ददेत् ।२११.०६९\n- --- - -- - -- --- \nटिप्पणी\n१ सम्मार्जनमित्यादिः मण्डलाधिपतिर्भवेदित्यन्तः पाठः ज.. पुस्तके नास्ति\n-- - -- --- - -- -\n\nघृतप्रस्थेन संस्थाप्य सङ्क्रान्त्यादौ स सर्वभाक् ॥२११.०६९\nस्नानं पलशतं ज्ञेयमभ्यङ्गं पञ्चविंशतिः  ।२११.०७०\nपलानान्तु सहस्रेण महास्नानं प्रकीर्तितं  ॥२११.०७०\nदशापराधास्तोयेन क्षीरेण स्नापनाच्छतं  ।२११.०७१\nसहस्रं पयसा दध्ना घृतेनायुतमिष्यते  ॥२११.०७१\nदासीदासमलङ्कारं गोभूम्यश्वगजादिकं  ।२११.०७२\nदेवाय दत्त्वा सौभाग्यं धनायुष्मान् व्रजेद्दिवं  ॥२११.०७२\n\nइत्याग्नेये महापुराणे नानादानानि नामैकादशाधिकद्विशततमोऽध्यायः ॥"
  }
]
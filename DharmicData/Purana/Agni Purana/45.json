[
  {
    "text": "भगवानुवाच\nपिण्डिकालक्षणं वक्ष्ये दैर्घ्यैण प्रतिमासमा। \nउच्छायं प्रतिमार्द्धन्तु चतुः षष्टिपुटां च ताम् ।। १ ।।\n\nत्यक्त्वा पङ्‌क्तिद्वयं चाधस्तदूद्‌र्ध्वं यत्तु कोष्ठकम्। \nसमन्तादुभयोः पार्श्वे अन्तस्थं परिमार्जयेत् ।। २ ।।\n\nऊद्‌र्ध्वं पङ्‌क्तिद्वयं त्यक्त्वा अधस्ताद् यत्तु कोष्ठकम्।\nअन्तः सम्मार्जयेत् यत्नात् पार्श्वयोरुभयोः समम् ।। ३ ।।\n\nतयोर्मध्यगतौ तत्र चतुष्कौ मार्जयेत्ततः। \nचतुर्द्धा भाजयित्वा तु ऊद्‌र्ध्वपङ्‌क्तिद्वयं बुधः ।। ४ ।।\n\nमेखला भागमात्रा स्यात् खातं तस्यार्द्धमानतः।\nभागं भागं परित्यज्य पार्श्वयोरुभयोः समम् ।। ५ ।।\n\nदत्त्वा चैकं पदं बाह्ये प्रमाणं कारयेद् बुधः। \nत्रिभागेण च बागस्याग्रे स्यात्तोयविनिर्गमः ।। ६ ।।\n\nनानाप्रकारभेदेन भद्रेयं पिण्डिका शुभा। \nअष्टताला तु कर्त्तव्या देवी लक्ष्मीस्तथा स्त्रियः ।। ७ ।।\n\nभ्रुवौ यवाधिके कार्य्ये यवहीना तु नासिका। \nगोलकेनाधिकं वक्त्रमूद्‌र्ध्वं तिर्य्यग्विवर्जितम् ।। ८ ।।\n\nआयते नयने कार्य्यं त्रिभागोनैर्यवैस्त्रिभिः। \nतदर्द्धेन तु वैपुल्यं नेत्रयोः परिकल्पयेत् ।। ९ ।।\n\nकर्णपाशोऽधिकः कार्य्यः सृक्कणीसमसूत्रतः। \nनम्रं कलाविहीनन्तु कुर्य्यादंशद्वयं तथा ।। १० ।।\n\nग्रीवा सार्द्धकला कार्य्या तद्विस्तारोपशोभिता।\nनेत्रं विना तु विस्तारौ ऊरू जानू च पिण्डिका ।। ११ ।।\n\nअङ्‌घ्निपृष्ठौ स्फिचौ कट्यां यथायोगं प्रकल्पयेत्। \nसप्तांशोनास्तथाङ्गुल्यो दीर्घं विष्कम्भनाहतम् ।। १२ ।।\n\nनेत्रैकवर्जितायामा जङ्घोरू च तथा कटिः। \nमध्यपार्श्वं च तद्‌वृत्तं घनं पीनं कुचद्वयम् ।। १३ ।।\n\nतालमात्रौ स्तनौ कार्य्यौ कटिः सार्द्धकलाधिका।\nलक्ष्म शेषं पुरावत्स्यात् दक्षिणे चाम्बुजं करे ।। १४ ।।\n\nवामे विल्वं स्वियौ पार्श्वे शुभे चामरहस्तके। \nदीर्घघोणस्तुगरुडश्चक्राङ्गाद्यानथो वदे ।। १५ ।।\n\nइत्यादिमहापुराणे आग्नेये पिण्डिकालक्ष्मादिलक्षणं नाम पञ्चचत्वारिंशोऽध्यायः।"
  }
]
[
  {
    "text": "अथैकषष्ट्यधिकशततमोऽध्यायः"
  },
  {
    "text": "यतिधर्मः"
  },
  {
    "text": "पुष्कर उवाच\nयतिर्धर्मं प्रवक्ष्यामि ज्ञानमोक्षादिदर्शकं  ।०१\nचतुर्धमायुषो भागं प्राप्य सङ्गात्परिवर्जयेत्(४)  ॥०१\nयदह्नि विरजेद्धीरस्तदह्नि(५) च परिव्रजेत् ।०२\nप्रजापत्यां निरूप्येष्टिं सर्वदेवसदक्षिणां  ॥०२\nआत्मन्यग्नीन् समारोप्य प्रव्रजेद्ब्राह्मणो गृहात् ।०३"
  },
  {
    "text": "टिप्पणी"
  },
  {
    "text": "१ दृष्ट्वावश्यमिति ङ..\n२ तपश्चोग्रं वने चरेदिति ङ..\n३ भजेद्दिशमजिम्हग इति ङ..\n४ सङ्गान् परित्यजेदिति ङ.."
  },
  {
    "text": "एक एव चरेन्नित्यं ग्रासमन्नाथमाश्रयेत् ॥०३\nउपेक्षकोऽसिञ्चयिको मुनिर्ज्ञानसमन्वितः  ।०४\nकपालं वृक्षमूलञ्च(१) कुचेलमसहायाता  ॥०४\nसमता चैव सर्वस्मिन्नेतन्मुक्तस्य(२) लक्षणं  ।०५\nनाभिनन्देन मरणं नाभिनन्देत जीवनं(३)  ॥०५\nकालमेव प्रतीक्षेत निदेशं भृतको यथा  ।०६\nदृष्टिपूतं न्यसेत्पादं वस्त्रपूतं जलं पिवेत् ॥०६\nसत्यपूतां वदेद्वाचं मनःपूतं समाचरेत् ।०७\nअलावुदारुपत्राणि मृण्मयं वैष्णवं यतेः  ॥०७\nविधूमे न्यस्तमुषले व्यङ्गारे भुक्तवज्जने  ।०८\nवृत्ते शरावसम्पाते भिक्षां नित्यं यतिश्चरेत् ॥०८\nमधूकरमसङ्क्लिप्तं प्राक्प्रणीतमयाचितं  ।०९\nतात्कालिकञ्चोपपन्नं भैक्षं पञ्चविधं स्मृतं  ॥०९\nपाणिपात्री भवेद्वापि पात्रे पात्रात्समाचरेत् ।१०\nअवेक्षेत गतिं नॄणां कर्मदोषसमुद्भवां  ॥१०\nशुद्धभावश्चरेद्भर्मं यत्र तत्राश्रमे रतः  ।११\nसमः सर्वेषु भूतेषु न लिङ्गं धर्मकारणं  ॥११\nफलं कतकवृक्षस्य यद्यप्यम्बुप्रसादकं  ।१२\nन नामग्रहणादेव तस्य वारि प्रसीदति  ॥१२"
  },
  {
    "text": "टिप्पणी"
  },
  {
    "text": "१ वृक्षमूलानि ख.. , घ.. , छ.. , झ.. च । वृक्षमूलादि इति ट..\n२ एतच्छुद्धस्येति ङ.."
  },
  {
    "text": "अजिह्मः पण्डकः पङ्गुरन्धो बधिर एव च  ।१३\nसद्भिश्च मुच्यते मद्भिरज्ञानात्संसृतो द्विजः  ॥१३\nअह्नि रात्र्याञ्च यान् जन्तून् हिनस्त्यज्ञानतो यतिः  ।१४\nतेषां स्नात्वा विशुद्ध्यर्थं प्राणायामान् षडाचरेत्(१)  ॥१४\nअस्थिस्थूणं स्नायुयुतं मांसशोणितलेपनं  ।१५\nचर्मावनद्धं दुर्गन्धं पूर्णं मूत्रपुरीषयोः  ॥१५\nजराशोकसमाविष्टं रोगायतनमातुरं  ।१६\nरजस्वलमनित्यञ्च भूतावासमिमन्त्यजेत् ॥१६\nधृतिः क्षमा दमोऽस्तेयं(२) शौचमिन्द्रियनिग्रहः  ।१७\nह्रीर्विद्या सत्यमक्रोधो दशकं धर्मलक्षणं  ॥१७\nचतुर्विधं भैक्षवस्तु कुटीरकवहूदके  ।१८\nहंसः परमहंसश्च यो यः पश्चात्स उत्तमः  ॥१८\nएकदण्डी त्रिदण्डी वा(३) योगी मुच्यते बन्धनात् ।१९\nअहिंसा सत्यमस्तेयं ब्रह्मचर्यापरिग्रहौ  ॥१९\nयमाः पञ्चाथ नियमाः शौचं सन्तोषणन्तपः  ।२०\nस्वाध्यायेश्वरपूजा च पद्मकाद्यासनं यतेः(४)  ॥२०\nप्राणायामस्तु द्विविधः स गर्भोऽगर्भ एव च  ।२१\nजपध्यानयुतो गर्भो विपरीतस्त्वगर्भकः  ॥२१\nप्रत्येकं त्रिविधं सोपि पूरकुम्भकरेचकैः  ।२२\nपूरणात्पूरको वायोर्निश्चलत्वाच्च कुम्भकः  ॥२२"
  },
  {
    "text": "टिप्पणी"
  },
  {
    "text": "१ समाचरेदिति ख.. , छ.. च\n२ दयास्तेयमिति ङ..\n३ त्रिदण्डी चेति ङ.."
  },
  {
    "text": "रेचनाद्रेचकः प्रोक्तो मात्राभेदेन च त्रिधा  ।२३\nद्वादशात्तु चतुर्विंशः षट्त्रिंशन्मात्रिकोऽपरः  ॥२३\nतालो लघ्वक्षरो मात्रा प्रणवादि चरेच्छनैः  ।२४\nप्रत्याहारो जापकानां ध्यानमीश्वरचिन्तनं  ॥२४\nमनोधृतिर्धारणा स्यात्समाधिर्ब्रह्मणि स्थितिः  ।२५\nअयमात्मा परं ब्रह्म सत्यं ज्ञानमनन्तकं  ॥२५\nविज्ञानमानन्दं ब्रह्म तत्त्वमस्य.अहमस्मि तत् ।२६\nपरं ब्रह्म ज्योतिरात्मा वासुदेवो विमुक्त ओं  ॥२६\nदेहेन्द्रियमनोबुद्धिप्राणाहङ्कारवर्जितं  ।२७\nजाग्रत्स्वप्नसुसुप्त्यादिमुक्तं(१) ब्रह्म तुरोयकं  ॥२७\nनित्यशुद्धबुद्धयुक्तसत्यमानन्दमद्वयं(२)  ।२८\nअहं ब्रह्म परं ज्योतिरक्षरं सर्वगं हरिः  ॥२८\nसोऽसावादित्यपुरुषः सोऽसावहमखण्ड ओं  ।२९\nसर्वारम्भपरित्यागी समदुःखसुखं क्षमी  ॥२९\nभावशुद्धश्च ब्रह्माण्डं भित्त्वा ब्रह्म भवेन्नरः  ।३०\nआषढ्यां पौर्णमास्याञ्च चातुर्मास्यं व्रतञ्चरेत् ॥३०\nततो ज्रजेत्नवम्यादौ ह्यृतुसन्धिषु वापयेत् ।३१\nप्रायश्चित्तं यतीनाञ्च ध्यानं वायुयमस्तथा  ॥३१"
  },
  {
    "text": "टिप्पणी"
  },
  {
    "text": "१ आग्रत्स्वप्नसुसुप्त्यान्तमुक्तमिति ङ.. , छ.. , ञ.. च"
  },
  {
    "text": "इत्याग्नेये महापुराणे यतिर्धर्मा नामैकषष्ट्यधिकशततमोऽध्यायः ॥"
  }
]
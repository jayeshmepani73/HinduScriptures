[
  {
    "text": "ईश्वर उवाच\nअथैकतात्त्विकी दीक्षा लघुत्वादुपदिश्यते । \nसूत्रबन्धादि कुर्व्वीत यथायोगं निजात्मना ।। १ ।।\n\nकालाग्न्यादिशिवान्तानि तत्त्वानि परिभावयेत्। \nसमतत्त्वे समग्राणि सूत्रे मणिगणानिव ।। २ ।।\n\nआवाह्य शिवतत्त्वादि गर्भाधानादि पूर्ववत्। \nमूलेन किन्तु कुर्व्वीत सर्व्वशुल्कसमर्पणं ।। ३ ।।\n\nप्रददीत ततः पूर्णां तत्त्वव्रातोपगर्भितां। \nएकयैव यया शिष्यो निर्व्वाणमधिगच्छति ।। ४ ।।\n\nयोजनायै शिवे चान्यां स्थिरत्वापादनाय च। \nदत्वा पूर्णां प्रकुर्वीत शिवकुम्भाभिषेचनं ।। ५ ।।\n\nइत्यादिमहापुराणे आग्नेये एकतत्त्वादीक्षाकथनं नाम ऊननवतितमोऽध्यायः।"
  }
]
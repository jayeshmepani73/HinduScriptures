[
  {
    "text": "पुष्कर उवाच\nसामभेदौ मया प्रोक्तौ दानदण्डौ तथैव च ।\nदण्डः स्वदेशे कथितः परदेशे व्रवीमि ते ।। २३४.१ ।।\n\nप्रकाशश्चाप्रकाशश्च द्विविधो दण्ड उच्यते ।\nलुण्ठनं ग्रामघातश्च शस्यघातोऽग्निदीपनं ।। २३४.२ ।।\n\nप्रकाशोऽथ विषं वह्निर्विविधैः पुरुषैर्वधः ।\nदूषणञ्चैव साधूनामुदकानाञ्च च दूषणं ।। २३४.३ ।।\n\nदण्डप्रणयणं प्रोक्तमुपेक्षां श्रृणु भार्गव ।\nयदा मन्येत नृपती रणे न मम विग्रहः ।। २३४.४ ।।\n\nअनर्थायानुबन्धः स्यात् सन्धिना च तथा भवेत् ।\nसामलब्धास्पदञ्चात्र दानञ्चार्थक्षयङ्करं ।। २३४.५ ।।\n\nभेददण्डानुबन्धः स्यात्तदोपेक्षां समाश्रयेत् ।\nन चायं मम शक्नोति किञ्चित् कर्त्तुमुपद्रवं ।। २३४.६ ।।\n\nन चाहमस्य शक्नोमि तत्रोपेक्षां समाश्रयेत् ।\nअवज्ञोपहतस्तत्र राज्ञा कार्य्यो रिपुर्भुवेत् ।। २३४.७ ।।\n\nमायोपायं प्रवक्ष्यामि उत्पातैरनृतैश्चरत् ।\nशत्रोरुद्वेजनं शत्रोः शिविरस्थस्य पक्षिणः ।। २३४.८ ।।\n\nस्थूलस्य तस्य पुच्छस्थां कृत्वोल्कां विपुलां द्विज ।\nविसृजेच्च ततश्चैवमुल्कापातं प्रदर्शयेत् ।। २३४.९ ।।\n\nएवमन्ये दर्शनीया उत्पाता बहवोऽपि च ।\nउद्वेजनं तथा कुर्य्यात् कुहकैर्विविधैर्द्विषां ।। २३४.१० ।।\n\nसांवत्सरास्तापसाश्च नाशं ब्रूयुः परस्य च ।\nजिगीषुः पृथिवीं राजा तेन चोद्वेजयेत् परान् ।। २३४.११ ।।\n\nदेवतानां प्रसादश्च कीर्त्तनीयः परस्य तु ।\nआगतन्नोऽमित्रबलं प्रहरध्वमभीतवत् ।। २३४.१२ ।।\n\nएवं ब्रूयाद्रणे प्राप्ते भग्नाः सर्वे परे इति ।\nक्ष्वेडाः किलकिलाः कार्य्या वाच्यः शत्रुर्हतस्तथा ।। २३४.१३ ।।\n\nदेवाज्ञावृंहितो राजा सन्नद्धः समरं प्रति ।\nइन्द्रजालं प्रवक्ष्यामि इन्द्रं कालेन दर्शयेत् ।। २३४.१४ ।।\n\nचतुरङ्गं बलं राजा सहायययययार्थं दिवौकसां ।\nबलन्तु दर्शयेत् प्राप्तं रक्तवृष्टिञ्चरेद्रिपौ ।। २३४.१५ ।।\n\nछिन्नानि रिपूशीर्षाणि प्रासादाग्रेषु दर्शयेत् ।\nषाड्‌गुण्यंसम्प्रवक्ष्यामि तद्वरौ सन्धिविग्रहौ ।। २३४.१६ ।।\n\nसन्धिश्च विग्रहश्चैव यानमासनमेव च ।\nद्वैधीभावः संशयश्च षड्‌गुणाः परिकीर्त्तिताः ।। २३४.१७ ।।\n\nपणबन्धः स्मृतः सन्धिरपकारस्तु विग्रहः।\nजिगीषोः शत्रुविषये यानं यात्राऽभिवीयते ।। २३४.१८ ।।\n\nविग्र्हेण स्वके देशे स्थितिरासनमुच्यंते ।\nबलार्द्धेन प्रयाणन्तु द्वैधीभावः स उच्यते ।। २३४.१९ ।।\n\nउदासीनो मध्यमो वा संश्रयात्संश्रयः स्मृतः ।\nसमेन सन्धिरन्वेष्योऽहीनेन च बलीयसा ।। २३४.२० ।।\n\nहीनेन विग्रहः कार्यः स्वयं राज्ञा बलीयसा ।\nतत्रापि शुद्धपार्ष्णिस्तु बलीयांसं समाश्रयेत् ।। २३४.२१ ।।\n\nआसीनः कर्मविच्छेदं शक्तः कर्त्तु रिपोर्यदा ।\nअशुद्धपार्ष्णिश्चासीत विगृह्य वसुधाधिपः ।। २३४.२२ ।।\n\nअशुद्धपार्ष्णिर्बलवान् द्वैधीभावं समाश्रयेत् ।\nवलिना विगृहीतस्तु२ योऽसन्देहेन पार्थिवः ।। २३४.२३ ।।\n\nसंश्रयस्तेन वक्तव्यो गुणानामघमो गुणः ।\nबहुक्षयव्ययायासं३ तेषां यानं प्रकीर्त्तितं ।। २३४.२४ ।।\n\nबहुलाभकरं पश्चात्तदा राजा समाश्रयेत् ।\nसर्वशक्तिविहीनस्तु तदा कुर्य्यात्तु संश्रयं ।। २३४.२५ ।।\n\nइत्यादिमहापुराणे आग्नेये उपायषड्गुणादिर्नाम चतुस्त्रिंशदधिकद्विशततमोऽध्यायः ।।"
  }
]
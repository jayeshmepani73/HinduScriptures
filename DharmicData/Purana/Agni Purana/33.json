[
  {
    "text": "अग्निरुवाच\nपवित्रारोहणं वक्ष्ये वर्षपूजाफलं हरेः।\nआषाढादौ कार्तिकान्ते प्रतिपद्धनदा तिथिः ।। १ ।।\n\nश्रिया गौर्या गणेशस्य सरस्वत्या गुहस्य च।\nमार्त्तण्डमातृदुर्गाणां नागर्षिहरिमन्मथैः ।। २ ।।\n\nशिवस्य ब्रह्मणस्तद्वद्‌द्वितीयादितिथेः क्रमात्। \nयस्य देवस्य यो भक्तः पवित्रा तस्य सा तिथिः ।। ३ ।।\n\nआरोहणे तुल्यविधिः पृथक् मन्त्रादिकं यदि।\nसौवर्णं राजतं ताम्रं नेत्रकार्प्पासकादिकम् ।। ४ ।।\n\nब्राह्मण्या कर्त्तितं सूत्रं तदलाभे तु संस्कृतम्।\nत्रिगुणं त्रिगुणीकृत्य तेन कुर्य्यात् पवित्रकम् ।। ५ ।।\n\nअष्टोत्तरशतादूर्द्ध्वं तदर्द्धं चोत्तमादिकम्।\nक्रियालोपविधानार्थं यत्त्वयाभिहितं प्रभो ।। ६ ।।\n\nमया तत् क्रियते देव यथा यत्र पवित्रकम्।\nअविध्नं तु भवेदत्र कुरु नाथ जयाव्यय ।। ७ ।।\n\nप्रार्थ्य तन्मण्डलायादौ गायत्र्या बन्धयेन्नरः।\nओं नारायणाय विद्महे वासुदेवाय धीमहि ।। ८ ।।\n\nतन्नो विष्णुः प्रचोदयात् देवदेवानुरूपतः।\nजानूरुनाभिनासान्तं प्रतिमासु   पवित्रकम् ।। ९ ।।\n\nपादान्ता वनमाला स्यादष्टोत्तरसहस्रतः ।\nमालां तु कल्पसाध्यां वा द्विगुणं षोडशाङ्गुलाम् ।। १० ।।\n\nकर्णिका केशरं पत्रं मन्त्राद्यं मण्डलान्तकम्।\nमण्डलाङ्गुलमात्रैकचक्राब्जाद्यौ पवित्रकम् ।। ११ ।।\n\nस्थण्डिलेऽङ्गुलमानेन आत्मनः सप्तविंशतिः।\nआचार्य्याणां च सूत्राणि पितृमात्रादिपुस्तके ।। १२ ।।\n\nनाभ्यन्तं द्वादशग्रन्थिं तथा गन्धपवित्रके।\nद्व्यङ्गुलात् कल्पनादौ द्विर्माला चाष्टोत्तरं शतम् ।। १३ ।।\n\nअथवार्कचतुर्विंशषट्त्रिंशन्मालिका द्विजः।\nअनामामध्यमाङ्गुष्ठैर्मन्दाद्यैः मालिकार्थिभिः ।। १४ ।।\n\nकनिष्ठा दौ द्वादश वा ग्रन्थयः स्युः पवित्रके।\nरवेः कुम्भहुताशादेः सम्भवे विष्णुवन्मतम् ।। १५ ।।\n\nपीठस्य पीठमानं स्यान्मेखलान्ते च कुण्डके।\nयथाशक्ति सूत्रग्रन्थिः परिचारेथ वैष्णवे ।। १६ ।।\n\nसूत्राणि वा सप्तदश सूत्रेण त्रिविभक्तके ।\nरोचनागुरुकर्पूरहरिद्राकुङ्कुमादिभिः ।। १७ ।।\n\nरञ्जयेच्चन्दनाद्यैर्वा स्नानसन्ध्यादिकृन्नरः।\nएकादश्यां यागगृहे भगवंतं हरिं यजेत्॥१८॥\n\nसमस्तपरिवाराय बलिं पीठे समर्चयेत्।\nक्षौं क्षेत्रपालाय द्वारान्ते द्वारोपरि तथा श्रियम् ।। १९ ।।\n\nधात्रे दक्षे विधात्रे च गङ्गाञ्च यमुनां तथा।\nशङ्खपद्मनिधी पूज्य मध्ये वास्त्वपसारणम् ।। २० ।।\n\nसारङ्गायेति भूतानां भूतशुद्धिं स्थितश्चरेत् ।। २० ।।\nओं ह्रूं हः फट् ह्रं गन्धतन्मात्रं संहरामि नमः ।।\nओं ह्रूं हः फट् ह्रूं रसतन्मात्रं संहरामि नमः ।\nओं ह्रूं हः फट् ह्रुं रूपतन्मात्रं संहरामि नमः ।।\nओं ह्रूं हः फट् ह्रूं स्पर्शतन्मात्रं संहरामि नमः ।\nओं ह्रूं हः फट् ह्रूं शब्दतन्मात्रं संहरामि नमः ।।\nपञ्चोद्घातैर्गन्धतन्मात्ररूपं भूमिमण्डलम्। \nचतुरस्रञ्च पीतञ्च कठिनं वज्रलाञ्छितम् ।। २१ ।।\n\nइन्द्राधिदैवतं पादयुग्ममध्यगतं स्मरेत्।\nशुद्धञ्च रसतन्मात्रं प्रविलिप्याथ संहरेत् ।।\nरसमात्ररूपमात्रे क्रमेणानेन पूजकः ।। २२ ।।\n\nओं ह्रीं हः फट् ह्रूं रसतन्मात्रं संहरामि नमः ।।\nओं ह्रूं हः फट् रूपतन्मात्रं संहरामि नमः।\nओं ह्रीं हः फट् ह्रूं स्पर्शतन्मात्रं संहरामि नमः ।।\nओं ह्रीं हः फट् ह्रूं शब्दतन्मात्रं संहरामि नमः।\nजानुनाभिमध्यगतं श्वेतं वै पद्मलाञ्छितम्।\nशुवलवर्णं चार्द्धचन्द्रं ध्यायेद्वरुणदैवतम् ।। २३ ।।\n\nचतुर्भश्च तदुद्घातैः शुद्धं तद्रसमात्रकम्।\nसंहरेद्रूपतन्मात्रै रूपमात्रे च संहरेन् ।। २४ ।।\n\nओं ह्रूं हः फट् ह्रूं पूतन्मात्रं संहरामि नमः।\nह्रूं हः फट् ह्रूं स्पर्शतन्मात्रं संहरामि नमः ।.\nओं ह्रूं हः फट् ह्रूं शब्दतन्मात्रं संहरामि नमः ।\nइति त्रिभिस्तदुद्घातैस्त्रिकोणं वह्निमण्डलम्।\nनाभिकण्ठमध्यगतं रक्तं स्वस्तिकलाञ्छितम् ।। २५ ।।\n\nध्यात्वानलाधिदैवन्तच्छुद्धं स्पर्शे लयं नयेत्।\nओं ह्रौं हः फट् ह्रूं स्पर्शतन्मात्रं संहरामि नमः।\nओं ह्रौं हः फट् ह्रूं शब्दतन्मात्रं संहरामि नमः ।।\nकण्ठनासामध्यगतं वृत्तं वै वायुमण्डलम् ।। २६ ।।\n\nद्विरुद्‌घातैर्धूम्रवर्णं ध्यायेच्छुद्धेन्दुलाञ्छितम्।\nस्पर्शमात्रं शब्दमात्रैः संहरेद्ध्यानयोगतः ।। २७ ।।\n\nओं ह्रौं हः फट् ह्रूं शब्दतन्मात्रं संहरामि नमः।\nएकोद्घातेन चाकाशं शुद्धस्फटिकसन्निभम्।\nनासापुटशिखान्तस्थमाकाशामुपसंहरेत् ।। २८ ।।\n\nशोषणाद्यैर्द्देशुद्धिं कुर्यादेवं क्रमात्तः।\nशुष्कं कलेवरं ध्यायेत् पादाद्यञ्च शिखान्तकम् ।। २९ ।।\n\nयं बीजेन वं बीजेन ज्वालामालासमायुतम् ।\nदेहं रमित्यनेनैव ब्रह्मरन्ध्राद्विनिर्गतम् ।। ३० ।।\n\nबिन्दुन्ध्यात्वा चामृतस्य तेन भस्म कलेवरम्।\nसम्प्लावयेल्लमित्यस्मात् देहं सम्पाद्य दिव्यकम् ।। ३१ ।।\n\nन्यासं कृत्वा करे देहे मानसं यागमाचरेत्।\nविष्णुं साङ्गं हृदि पद्मे मानसैः कुसुमादिभि। ।। ३२ ।।\n\nमूलमन्त्रेण देवेशम्प्रार्च्चयेद्भुक्तिमुक्तिदम्।\nस्वागतं देवदेवेश सन्निधौ भव केशव ।। ३३ ।।\n\nगृहाण मानसीं पूजां यथार्थं परिभाविताम्।\nआधारशक्तिः कूर्माथ पूज्योनन्तो मही ततः ।। ३४ ।।\n\nमध्येग्न्यादौ च धर्माद्या अधर्मादीन्द्रमुख्यगम् ।\nसत्त्वादि मध्ये पद्मञ्च मायाविद्याख्यतत्त्वके ।। ३५ ।।\n\nकालतत्त्वञ्च सूर्यादिमण्डलं पक्षिराजकः।\nमध्ये ततश्च वायव्यादीशान्ता गुरुपङ्क्तिकाः ।। ३६ ।।\n\nगणः सरस्वती पूज्या नारदो नलकूबरः।\nगुरुर्गरुपादुका च परो गुरुश्च पादुका ।। ३७ ।।\n\nपूर्वसिद्धाः परसिद्धाः केशरेषु च शक्तयः।\nलक्ष्मीः सरस्वती प्रीतिः कीर्त्तिः शान्तिश्च कान्तिका ।। ३८ ।।\n\nपुष्टिस्तुष्टिर्म्महेन्द्राद्या मध्ये चावाहितो हरिः ।\nधृतिः श्रीरतिकान्त्याद्या मूलेन स्थापितोऽच्युतः ।। ३९ ।।\n\nओं अभिमुखो भवेत् प्रार्थ्य प्राच्यां सन्निहितो भव।\nविन्यस्यार्घ्यादिकं दत्त्वा गन्धाद्यैर्मूलतो यजेत् ।। ४० ।।\n\nओं भीषय भीषय हृत् शिरस्त्रासय वै पुनः।\nमर्द्दय मर्द्दय शिखा अग्न्यादौ शस्त्रतोस्त्रकं ।। ४१ ।।\n\nरक्ष रक्ष प्रध्वंसय प्रध्वंसय कवचाय नमस्ततः।\nओं ह्रूं फट् अस्त्राय नमो मूलबीजेन चाङ्गकम् ।। ४२ ।।\n\nपूर्व्वदक्षाप्यसौम्येषु मूर्त्त्यावरणमर्च्चयेत्।\nवासुदेवः सङ्कर्षणः प्रद्युम्नश्चानिरुद्धकः ।। ४३ ।।\n\nअग्न्यादौ श्रीधृतिरतिकान्तयो मूर्त्तयो हरेः।\nशङ्खचक्रगदापद्ममग्न्यादौ पूर्व्वकादिकम् ।। ४४ ।।\n\nशार्ङ्गञ्च मुषलं खङ्गं वनमालाञ्च तद्बहिः।\nइन्द्राद्याश्च तथानन्तो नैर्ऋत्यां वरुणस्ततः ।। ४५ ।।\n\nब्रह्नेन्द्रेशानयोर्मध्ये अस्त्रावरणकं बहिः।\nऐरावतस्ततश्छागो महिषो वानरो झषः ।। ४६ ।।\nमृगः शशोऽथ वृषभः कूर्म्मो हंसस्ततो बहिः।\nपृश्निगर्भः कुमुदाद्या द्वारपाला द्वयं द्वयम् ।। ४७ ।।\n\nपूर्व्वाद्युत्तरद्वारान्तं हरिं नत्वा बलिं बहिः।\nविष्णुपार्षदेभ्यो नमो बलिपीठे बलिं ददेत् ।। ४८ ।।\n\nविश्वाय विश्वक्सेनात्मने ईशानके यजेत्।\nदेवस्य दक्षिणे हस्ते रक्षासूत्रञ्च बन्धयेत् ।। ४९ ।।\n\nसंवत्सरकृतार्चायाः सम्पूर्णफलदायिने।\nपवित्रारोहणायेदं कौतुकं धारय ओं नमः ।। ५० ।।\n\nउपवासादिनियमं कुर्याद्वै देवसन्निधौ।\nउपवासादिनियतो देवं सन्तोषयाम्यहम् ।। ५१ ।।\n\nकामक्रोधादयः सर्वे मा मे तिष्ठन्तु सर्वथा।\nअद्यप्रभृति देवेश यावद्वैशेषिकं दिनम् ।। ५२ ।।\n\nयजमानो ह्यशक्तश्चेत् कुर्य्यान्नक्तादिकं व्रती।\nहुत्वा विसर्जयेत् स्तुत्वा श्रीकरन्नित्यपूजनम् ।।\nओं ह्रीं श्रीं श्रीधराय त्रैलोक्यमोहनाय नमः ।। ५३ ।।\n\nइत्यादिमहापुराणे आग्नेये पवित्रारोहणे श्रीधरनित्यपूजाकथनं नाम त्रयर्स्त्रिंशोऽध्यायः ।"
  }
]
[
  {
    "text": "षट्त्रिंशत्पदकज्ञानम्"
  },
  {
    "text": "ईश्वर उवाच\nषट्त्रिंशत्पदसंस्थानामोषधीनां वदे फलं  ।१४१.००१\nअमरीकरणं नृणां ब्रह्मरुद्रेन्द्रसेवितं  ॥१४१.००१\nहरीतक्यक्ष्यधात्राश्च मरीचम्पिप्पलीशिफा  ।१४१.००२\nवह्निः शुण्ठी पिप्पली च गुडूचीवचनिम्बकाः(१)  ॥१४१.००२\nवासकः शतमूली च सैन्धवं सिन्धुवारकं  ।१४१.००३\nकण्टकारी गोक्षुरका विल्वम्पौनर्नवं बला  ॥१४१.००३\nएरण्डमुण्डी रुचको भृङ्गः क्षारोऽथ पर्पटः  ।१४१.००४\nधन्याको जीरकश्चैव शतपुष्यी जवानिका  ॥१४१.००४\nविडङ्गः खदिरश्चैव कृतमालो हरिद्रया  ।१४१.००५\nवचा सिद्धार्थ एतानि षट्त्रिंशत्पदगानि हि  ॥१४१.००५\nक्रमादेकादिसञ्ज्ञानि ह्यौपधानि महान्ति हि  ।१४१.००६\nसर्वरोगहराणि स्युरमरीकरणानि च  ॥१४१.००६\nबलीपलितभेत्तॄणि(२) सर्वकोष्ठगतानि तु  ।१४१.००७\nएषां चूर्णञ्च वटिका रसेन परिभाविता  ॥१४१.००७\nअवलेहः कषायो वा मोदको गुडखण्डकः  ।१४१.००८\nटिप्पणी\n१ चव्यनिम्बका इति ज.. , झ.. च\n२ बलीपलितभेदीनीति छ..\nमधुतो धृततो वापि घृतन्तैलमथापि वा  ॥१४१.००८\nसर्वात्मनोपयुक्तं हि मृतसञ्जीवनम्भवेत् ।१४१.००९\nकर्षार्धं कर्षमेकं वा पलार्धं पलमेककं  ॥१४१.००९\nयथेष्टाचारनिरतो(१) जीवेद्वर्षशतत्रयं  ।१४१.०१०\nमृतसञ्जीवनीकल्पे योगो नास्मात्परोऽस्ति हि  ॥१४१.०१०\nप्रथमान्नवकाद्योगात्सर्वरोगैः प्रमुच्यते  ।१४१.०११\nद्वितीयाच्च तृतीयाच्च चतुर्थान्मुच्यते रुजः  ॥१४१.०११\nएवं षट्काच्च प्रथमाद्द्वितीयाच्च तृतीयतः  ।१४१.०१२\nचतुर्थात्पञ्चमात्षष्ठात्तथा नवचतुष्कतः  ॥१४१.०१२\nएकदित्रिचतुःपञ्चषट्सप्ताष्टमतोऽनिलात् ।१४१.०१३\nअग्निभास्करषड्विंशसप्तविंशैश्च पित्ततः  ॥१४१.०१३\nवाणर्तुशैलवसुभिस्तिथिभिर्मुच्यते कफात् ।१४१.०१४\nवेदाग्निभिर्बाणगुणैः षद्गुणैः स्याद्वशे धृते  ॥१४१.०१४\nग्रहादिग्रहणान्तैश्च सर्वैरेव विमुच्यते  ।१४१.०१५\nएकद्वित्रिरसैः शैलैर्वसुग्रहशिवैः क्रमात् ॥१४१.०१५\nद्वात्रिंशत्तिथिसूर्यैश्च नात्र कार्या विचारणा  ।१४१.०१६\nषट्त्रिंशत्पदकज्ञानं न देयं यस्य कस्य चित् ॥१४१.०१६\n\nइत्याग्नेये महापुराणे युद्धजयार्णवे षट्त्रिंशत्पदकज्ञानं नाम एकचत्वारिंशदधिकशततमोऽध्यायः ॥\n\nटिप्पणी\n१ यथेच्छाचारनिरत इति ज.."
  }
]
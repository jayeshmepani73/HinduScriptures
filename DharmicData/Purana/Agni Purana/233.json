[
  {
    "text": "पुष्कर उवाच \nसर्वयात्रां प्रवक्ष्यामि राजधर्मसमाश्रयात् ।\nअस्तङ्गते नीचगते विकले रिपुराशिगे ।। २३३.१ ।।\n\nप्रतिलोमे च विध्वस्ते शुक्रे यात्रां विसर्जयेत् ।\nप्रतिलोमे बुधे यात्रां दिक्‌पत्तौ च तथा ग्रहे ।। २३३.२ ।।\n\nबैधृतौ च व्यतीपाते नागे च शकुनौ तथा ।\nचतुष्पादे च किन्तुघ्ने तथा यात्रां विवर्जयेत् ।। २३३.३ ।।\n\nविपत्तारे नैधने च प्रत्यरौ चाथ जन्मनि ।\nगण्डे विवर्जयेद्यात्रां रिक्तायाञ्च तिथावपि ।। २३३.४ ।।\n\nउदीची च तथा प्राची२ तयोरैक्यं प्रकीर्त्तितं ।\nपश्चिमा दक्षिणा या दिक्‌ तयोरैक्यं तथैव च ।। २३३.५ ।।\n\nवाय्वग्निदिकसमुद्भतं परिघन्न तु लङ्घयेत् ।\nआदित्यचन्द्रशौरास्तु दिवसाश्च न शोभनाः ।। २३३.६ ।।\n\nवाय्वग्निदिक्‌समुद्भ्तं परिघन्न तु लह्घयेत् ।\nमैत्राद्यान्यपरे चाथ वासवाद्यानि वाप्युदक् ।। २३३.७ ।।\n\nसर्वद्वाराणि शस्तानि छायामानं वदामि ते ।\nआदित्ये विंशतिर्ज्ञेयाश्चन्द्रे षोडस कीर्त्तिताः ।। २३३.८ ।।\n\nभौमे पञ्चदशैवोक्ताश्चतुर्दश तथा बुधे ।\nत्रयोदश तथा जीवे शुक्रे द्वादश कीर्त्तिताः ।। २३३.९ ।।\n\nएकादश तथा सौरे सर्वकर्मसु कीर्त्तिताः ।\nजन्मलग्ने शक्रचापे सम्मुखे न व्रजेन्नरः ।। २३३.१० ।।\n\nशकुनादौ शुभे यायाज्जयाय हरिमास्मरन् ।\nवक्ष्ये मण्डलचिन्तान्ते कर्त्तव्यं राजरक्षणं ।। २३३.११ ।।\n\nस्वाम्यमात्यं तथा दुर्गं कोषो दण्डस्तथैव च ।\nमित्रञ्जनपदश्चैव राज्यं सप्ताङ्गमुच्यते ।। २३३.१२ ।।\n\nसप्ताङ्गस्य तु राज्यस्य विघ्नकर्तॄन् विनाशयेत्।\n३मण्डलेषु च सर्वेषु वृद्धिः कार्य्या महीक्षिता ।। २३३.१३ ।।\n\nआत्ममण्डलमेवात्र प्रथमं मण्डलं भवेत् ।\nसामन्तास्तस्य विज्ञेया रिपवो मण्डलस्य तु ।। २३३.१४ ।।\n\nउपेतस्तु सुहृज्‌ ज्ञेयः शत्रुमित्रमतः परं ।\nमित्रमित्रं ततो ज्ञेयं मित्रमित्ररिपुस्ततः ।। २३३.१५ ।।\n\nएतत्पुरस्तात् कथितं पश्चादपि निबोध मे ।\nपार्ष्णिग्राहस्ततः पश्चात्ततस्त्वाक्रन्द उच्यते ।। २३३.१६ ।।\n\nआसारस्तु ततोऽन्यः स्यादा क्रन्दासार उच्यते ।\nजिगीषोः शत्रुयुक्तस्य विमुक्तस्य तथा द्विज ।। २३३.१७ ।।\n\nनात्रापि निश्चयः शक्यो वक्तुं मनुजपुङ्गव ।\nनिग्रहानुग्रहे शक्तो मध्यस्थः परिकीर्त्त्तिः ।। २३३.१८ ।।\n\nनिग्रहानुग्रहे शक्तः सर्वेषामपि यो भवेत् ।\nउदासीनः स कथितो बलवान् पृथिवीपतिः ।। २३३.१९ ।।\n\nन कस्यचिद्रिपुर्म्मित्रङ्कारणाच्छत्रुमित्रके ।\nमण्डलं तव सम्प्रोक्तमेतद् द्वादशराजकं ।। २३३.२० ।।\n\nत्रिविधा रिपवो ज्ञेयाः कुल्यानन्तरकृत्रिमाः ।\nपूर्वपूर्वो गुरुस्तेषां दुश्चिकित्स्यतमो मतः ।। २३३.२१ ।।\n\nअनन्तरोऽपि यः शत्रुः सोऽपि मे कृत्रिमो मतः ।\nपार्ष्णिग्राहो भवेच्छत्रोमित्राणि रिपवस्तथा ।। २३३.२२ ।।\n\nपार्ष्णिग्राहमुपायैश्च शामयेच्च तथा स्वकं ।\nमित्रेण शत्रोरुच्छेदं प्रशंसन्ति पुरातनाः ।। २३३.२३ ।।\n\nमित्रञ्च शत्रुतामेति सामन्तत्वादनन्तरं ।\nशत्रुं जिगीषुरुच्छिन्द्यात्४ स्वयं शक्नोति चेद्यदि ।। २३३.२४ ।।\n\nप्रतापवृद्धौ तेनापि नामित्राज्जायते भयं ।\nयथास्य नोद्विजेल्लोको विश्वासश्च यथा भवेत् ।। २३३.२५ ।।\n\n\nजिगीषुर्धर्म्मविजयी तथा लोकं वशन्नयेत् ।\n\nइत्यादिमहापुराणे आग्नेये यात्रामण्डलचिन्तादिर्नाम त्रयस्त्रिशदधिकद्विशततमोऽध्यायः ।।"
  }
]
[
  {
    "text": "अथ द्विषष्ट्यधिकशततमोऽध्यायः"
  },
  {
    "text": "धर्मशास्त्रकथनं\n\nपुष्कर उवाच\nमनुर्विष्णुर्याज्ञवल्को हारीतोऽत्रिर्यमोऽङिगिराः  ।१६२.००१\nवसिष्ठदक्षसंवर्तशातातपपराशराः  ॥१६२.००१\nआपस्तम्बोशनोव्यासाः कात्ययनबृहस्पती  ।१६२.००२\nगोतमः शङ्खलिखितौ धर्ममेते यथाब्रुवन्  ॥१६२.००२\nतथा वक्ष्ये समासेन भुक्तिमुक्तिप्रदं शृणु  ।१६२.००३\nप्रवृत्तञ्च निवृत्तञ्च द्विविधङ्कर्म वैदिकं  ॥१६२.००३\nकाम्यं कर्म प्रवृत्तं स्यान्निवृत्तं ज्ञानपूर्वकं  ।१६२.००४\nवेदाभ्यासस्तपो ज्ञानमिन्दियाणाञ्च संयमः  ॥१६२.००४\nअहिंसा गुरुसेवा च निःश्रेयसकरं परं  ।१६२.००५\nसर्वेषामपि चैतेषामत्मज्ञानं परं स्मृतं  ॥१६२.००५\nतच्चग्र्यं सर्वविद्यानां प्राप्यते ह्यमृतं ततः  ।१६२.००६\nसर्वभूतेषु चात्मानं सर्वभूतानि चात्मनि  ॥१६२.००६\nसमम्पश्यन्नात्मयाजी स्वाराज्यमधिगच्छति  ।१६२.००७\nआत्मज्ञाने समे च स्याद्वेदाभ्यासे च यत्नवान्  ॥१६२.००७\nएतद्द्विजन्मसामर्थ्यं(१) ब्राह्मणस्य विशेषतः  ।१६२.००८\nटिप्पणी\n१ एतद्द्विजन्मसाग्र्यमिति ख.. , ङ.. , झ.. , ञ.. , ट.. च । एतद्द्विजन्मसामग्रीति घ.\nवेदशास्त्रार्थतत्त्वज्ञो यत्र तत्राश्रमे वसन्  ॥१६२.००८\nइहैव लोके तिष्ठन् हि ब्रह्मभूयाय कल्प्यते(१)  ।१६२.००९\nस्वाध्यायानामुपाकर्म श्रावण्यां श्रावणेन तु  ॥१६२.००९\nहस्ते चौषधिवारे च पञ्चम्यां श्रावणस्य वा  ।१६२.०१०\nपौषमासस्य रोहिण्यामष्टकायामथापि वा  ॥१६२.०१०\nजलान्ते छन्दसाङ्कुर्यादुत्सर्गं विधिवद्वहिः  ।१६२.०११\nत्र्यहं प्रेतेष्वनध्यायः शिष्यर्त्विग्गुरुबन्धुषु  ॥१६२.०११\nउपाकर्मणि चोत्सर्गं स्वशाखाश्रोत्रिये तथा(२)  ।१६२.०१२\nसन्ध्यागर्जितनिर्घाते भूकम्पोल्कानिपातने  ॥१६२.०१२\nसमाप्य वेदं ह्यनिशमारण्यकमधीत्य च  ।१६२.०१३\nपञ्चदश्यां चतुर्दश्यामष्टम्यां राहुसूतके  ॥१६२.०१३\nऋतुसन्धिषु भुक्त्वा वा श्राद्विकं प्रतिगृह्य च  ।१६२.०१४\nपशुमण्डूकनकुलश्वाहिमार्जारशूकरैः(३)  ॥१६२.०१४\nकृतेन्तरे त्वहोरात्रं शक्रपाते तथोच्छ्रिये  ।१६२.०१५\nश्वक्रोष्टुगर्धभोलूकमासवाणर्तुनिस्वने  ॥१६२.०१५\nअमेध्यशवशूद्रान्त्यश्मशानपतितान्तिके  ।१६२.०१६\nअशुभासु च तारासु विद्युत्स्तनितसम्प्लवे  ॥१६२.०१६\nभुत्क्वार्द्रपाणिरम्भोन्तरर्धरात्रेऽतिमारुते  ।१६२.०१७\nपांशुवर्षे दिशान्दाहे सन्ध्यानीहारभीतिषु  ॥१६२.०१७\nधावतः प्राणिबाधे च विशिष्टे गृहमागते  ।१६२.०१८\nटिप्पणी\n१ ब्रह्मचर्याय कल्प्यते इति ङ..\n२ स्वशाखाश्रोत्रिये मृते इति घ.. , झ.. , ञ.. , ट च\n३ शशमार्जारशूकरैरिति ङ..\nखरोष्ट्रयानहस्त्यश्वनौकावृक्षादिरोहणे  ॥१६२.०१८\nसप्तत्रिंशदनध्यायानेतांस्तात्कालिकान्विदुः ॥१९॥१६२.०१९\n\nइत्याग्नेये महापुराणे धर्मशास्त्रं नाम द्विषष्ट्यधिकशततमोऽध्यायः ॥"
  }
]
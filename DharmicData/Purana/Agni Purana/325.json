[
  {
    "text": "ईश्वर उवाच\nरुद्राक्षकटकं धार्य्यं विषमं सुसमं दृढम् ।\nएकत्रिपञ्चवदनं यथालाभन्तु धारयेत् ।। ३२५.१ ।।\n\nद्विचतुःषण्मुखं शस्तमव्रणं तीव्रकण्ठकं ।\nदक्षवाहौ शिखादौ च धारयेच्चतुराननं ।। ३२५.२ ।।\n\nअब्रह्मचारी ब्रह्मचारी अस्नातः स्नातको भवेत् ।\nहैमी वा मुद्रिका धार्य्या शिवमन्त्रेण चार्च्च्य तु ।। ३२५.३ ।।\n\nशिवः शिखा तथा ज्योतिः सवित्रश्चेतिगोचराः ।\nगोचरन्तु कुलं ज्ञेयं तेन लक्षअयस्तु दीक्षइतः ।। ३२५.४ ।।\n\nप्राजापत्यो महीपालः कपोतो ग्रन्थिकः शिवे ।\nकुटिलाश्चैव वेतालाः पद्महंसाः शिखाकुले ।। ३२५.५ ।।\n\nधृताराष्ट्रा बकाः काका गोपाला ज्योतिसंज्ञके ।\nकुटिका सारठाश्चैव गुटिका दण्डिनोऽपरे ।। ३२५.६ ।।\n\nसावित्री गोचरे चैवमेकैकस्तु चतुर्विधः ।\nसिद्धाद्यंशकमाख्यास्ये येन मन्त्रः सुसिद्धिदः ।। ३२५.७ ।।\n\nभूमौ तु मातृका लेख्याः कूटषण्डविवर्ज्जिताः ।\nमन्त्राक्षराणि विश्लिष्य अनुस्वारं नयेत् पृथक् ।। ३२५.८ ।।\n\nसाधकस्य तु या संज्ञा तस्या विश्लेषणं चरेत् ।\nमन्त्रस्यादौ तथा चान्ते साधकार्णानि योजयेत् ।। ३२५.९ ।।\n\nसिद्धः साध्यः सुसिद्धोऽरिः संज्ञातो गणयेत् क्रमात् ।\nमन्त्रस्यादौ तथा चान्ते सिद्धिदः स्याच्छतांशतः ।। ३२५.१० ।।\n\nसिद्धादिश्चान्तसिद्धिश्च तत्क्षणादेव सिध्यति ।\nसुसुद्धादिः सुसिद्धान्तः सिद्धवत् परिकल्पयेत् ।। ३२५.११ ।।\n\nअरिमादौ तथान्ते च दूरतः परिवर्ज्जयेत् ।\nसिद्धः सुसिद्धश्चैकार्थे अरिः साध्यस्तथैव च ।। ३२५.१२ ।।\n\nआदौ सिद्धः स्थितो मन्त्रे तदन्ते तद्वदेव हि ।\nमध्ये रिपुसहस्राणि न दोषाय भवन्ति हि ।। ३२५.१३ ।।\n\nमायाप्रसादप्रणवेनांशकः ख्यातमन्त्रके ।\nब्रह्मांशको ब्र्ह्मविद्या विष्ण्वङ्गो वैष्णवः स्मृतः ।। ३२५.१४ ।।\n\nरुद्रांशको भवेद्वीर इन्द्रांशश्चेश्वरप्रियः ।\nनागांशो नागस्तब्धाक्षो यक्षांशो भूषणप्रियः ।। ३२५.१५ ।।\n\nगन्धर्व्वाशोऽतिगीतादि भीमांशो राक्षसांशकः ।\nदैत्यांशः स्याद् युद्धकार्य्यो मानी विद्याधरांशकः ।। ३२५.१६ ।।\n\nपिशाचांशो मलाक्रान्तो मन्त्रं दद्यान्निरीक्ष्य च ।\nमन्त्र एकात् फड़न्तः स्यात् विद्यापञ्चाशतावधि ।। ३२५.१७ ।।\n\nबाला विंशाक्षरान्ता च रुद्रा द्वाविंशगायुधा ।\nतत ऊर्द्ध्वन्तु ये मन्त्रा वृद्वा यावच्छतत्रयं ।। ३२५.१८ ।।\n\nअकारादिहकारान्ताः क्रमात् पक्षौ सितासितौ ।\nअनुस्वारविसर्गेण विना चैव स्वरा दश ।। ३२५.१९ ।।\n\nह्रस्वाः शुक्ला दीर्घाः श्यामांस्तिथयः प्रतिपन्मुखाः ।\nउदिते शान्तिकादीनि भ्रमिते वश्यकादिकम् ।। ३२५.२० ।।\n\nभ्रामिते सन्धयो द्वेषोच्चाटने स्तम्भनेऽस्तकम् ।\nइहावाहे शान्तिकाद्यं पिङ्गले कर्षणादिकम् ।। ३२५.२१ ।।\n\nमारणोच्चाटनादीनि विषुवे पञ्चधा पृथक् ।\nअधरस्य गृहे पृथ्वी ऊर्द्ध्वे तेजोऽन्तरा द्रवः ।। ३२५.२२ ।।\n\nरन्ध्रपार्श्वे बहिर्वायुः सर्वं व्याप्य महेश्वरः ।\nस्तम्भनं पार्थिवे शान्तिर्ज्जले वश्यादि तेजसे ।। ३२५.२३ ।।\n\nवायौ स्याद् भ्रमणं शून्ये पुण्यं कालं समभ्यसेत् ।।\n\nइत्यादिमहापुराणे आग्नेये अंशकादिर्नांम पञ्चविंशत्यधिकत्रिशततमोऽध्यायः ।।"
  }
]
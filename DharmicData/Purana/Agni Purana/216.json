[
  {
    "text": "गायत्रीनिर्वाणं"
  },
  {
    "text": "अग्निरुवाच\nएवं सन्ध्याविधिं कृत्वा गायत्रीञ्च जपेत्स्मरेत् ।०१\nगायञ्च्छिष्यान् यतस्त्रायेत्भार्यां प्राणांस्तथैव च(१)  ॥०१\nततः स्मृतेयं गायत्री सावित्रीय ततो यतः  ।०२\nप्रकाशनात्सा सवितुर्वाग्रूपत्वात्सरस्वती  ॥०२\nतज्ज्योतिः परमं ब्रह्म भर्गस्तेजो यतः स्मृतं  ।०३\nभा दीप्ताविति रूपं हि भ्रस्जः पाकेऽथ तत्स्मृतं  ॥०३\nओषध्यादिकं पचति भ्राजृ दीप्तौ तथा भवेत् ।०४\nभर्गः स्याद्भ्राजत इति बहुलं छन्द ईरितं  ॥०४\nवरेण्यं सर्वतेजोभ्यः श्रेष्ठं वै परमं पदं  ।०५\nस्वर्गापवर्गकामैर्वा वरणीयं सदैव हि  ॥०५\nवृणोतेर्वरणार्थत्वाज्जाग्रत्स्वप्नादिवर्जितं  ।०६\nनित्यशुद्धबुद्धमेकं सत्यन्तद्धीमहीश्वरं  ॥०६\nअहं ब्रह्म परं ज्योतिर्ध्ययेमहि विमुक्तये  ।०७\nतज्ज्योतिर्भगवान् विष्णुर्जगज्जन्मादिकारणं  ॥०७\nशिवं केचित्पठन्ति स्म शक्तिरूपं पठन्ति च  ।०८\nकेचित्सूर्यङ्केचिदग्निं वेदगा अग्निहोत्रिणः  ॥०८\nटिप्पणी\n१ कायान् प्राणांस्तथैव चेति ञ..\nअग्न्यादिरूपो विष्णुर्हि वेदादौ ब्रह्म गीयते  ।०९\nतत्पदं परमं विष्णोर्देवस्य सवितुः स्मृतं  ॥०९\nमहदाज्यं सूयते हि स्वयं ज्योतिर्हरिः प्रभुः  ।१०\nपर्जन्यो वायुरादित्यः शीतोष्णाद्यैश्च पाचयेत् ॥१०\nअग्नौ प्रास्ताहुतिः सम्यगादित्यमुपतिष्ठते  ।११\nआदित्याज्जायते वृष्टिर्वृष्टेरन्नन्ततः प्रजाः  ॥११\nदधातेर्वा धीमहीति मनसा धारयेमहि  ।१२\nनोऽस्माकं यश्च भर्गश्च सर्वेषां प्राणिनां धियः  ॥१२\nचोदयात्प्रेरयेद्बुद्धीर्भोक्तॄणां सर्वकर्मसु  ।१३\nदृष्टादृष्टविपाकेषु विष्णुसूर्याग्निरूपवान्  ॥१३\nईश्वरप्रेरितो गच्छेत्स्वर्गं वाश्वभ्रमेव वा  ।१४\nईशावास्यमिदं सर्वं महदादिजगद्धरिः  ॥१४\nस्वर्गाद्यैः क्रीडते देवो योऽहं स पुरुषः प्रभुः  ।१५\nआदित्यान्तर्गतं यच्च भर्गाख्यं वै मुमुक्षुभिः  ॥१५\nजन्ममृत्युविनाशाय दुःखस्य त्रिविधस्य च  ।१६\nध्यानेन पुरुषोऽयञ्च द्रष्टव्यः सूर्यमण्डले  ॥१६\nतत्त्वं सदसि चिद्ब्रह्म विष्णोर्यत्परमं पदं  ।१७\nदेवस्य सवितुर्भर्गो वरेण्यं हि तुरीयकं  ॥१७\nदेहादिजाग्रदाब्रह्म अहं ब्रह्मेति धीमहि  ।१८\nयोऽसावादित्यपुरुषः सोऽसावहमनन्त ओं  ॥१८\nज्ञानानि शुभकर्मादीन् प्रवर्तयति यः सदा ॥१९॥१९\n\nइत्याग्नेये महापुराणे गायत्रीनिर्वाणं नाम षोडशाधिकद्विशततमोऽध्यायः ॥"
  }
]
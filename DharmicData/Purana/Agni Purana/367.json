[
  {
    "text": "अग्निरुवाच\nसामान्यान्यऽथ वक्ष्यामि नामलिङ्गानि तच्छृणु ।\nसुकृती पुण्यवान् धन्यो महेच्छस्तु महाशयः ।। ३६७.१ ।।\n\nप्रवीणनिपुणाभिज्ञविज्ञविज्ञनिष्णातशिक्षिताः ।\nस्युर्वदान्यस्थूललक्षदानशौण्डा बहुप्रदे ।। ३६७.२ ।।\n\nकृती कृतज्ञः कुशल आसक्तोद्युक्त उत्सुकः ।\nइभ्य आढ्यः परिवृढो ह्यधिभूर्नायकोऽधिपः ।। ३६७.३ ।।\n\nलक्ष्मीवान् लक्ष्मणः श्रीलः स्वतन्त्रः स्वैर्य्यऽपावृतः ।\nखलपूः स्याद्धहुकरो दीर्घसूत्रश्चिरक्रियः ।। ३६७.४ ।।\n\nजाल्मोऽसमीक्ष्यकारी स्यात् कुण्ठो मन्दः क्रियासु यः ।\nकर्म्मशूरः कर्म्मठः स्याद्भक्षको घस्मरोऽद्मरः ।। ३६७.५ ।।\n\nलोलुपो गर्घ्लो गृध्नुर्विनीतप्रश्रितौ तथा ।\nधृष्टे धृष्णुर्वियातश्च निभृतः प्रतिबान्विते ।। ३६७.६ ।।\n\nप्रगल्भो भीरुको भीरुर्वन्दारुरभिवादके ।\nभूष्णुर्भविष्णुर्भविता ज्ञाता विदुरविन्दुकौ ।। ३६७.७ ।।\n\nमत्तशौण्डोत्कटक्षीवाश्चण्डस्त्वत्यन्तकोपनः ।\nदेवानञ्चति देवद्र्यङ् विश्वद्र्यङ् विश्वगञ्चति ।। ३६७.८ ।।\n\nयः सहाञ्चति स सध्र्यङ् स तिर्य्यङ् यस्तिरोऽञ्चति ।\nवाचोयुक्तिः पटुर्वाग्मी वावदूकश्च वक्तरि ।। ३६७.९ ।।\n\nस्याज्जल्पकस्तु वाचालो वाचाटो बहुगर्ह्यवाक् ।\nअपध्वस्तो धिक्‌कृतः स्याद्‌ बद्धे कीलितसंयतौ ।। ३६७.१० ।।\n\nवरणः शब्दनो नान्दीवादी नान्दीकरः समाः ।\nव्यसनार्त्तोपरक्तौ द्वौ बद्धे कीलितसंयतौ ।। ३६७.११ ।।\n\nविहस्तव्याकुलौ तुल्यौ नृशंसक्रूरघातुकाः ।\nपापो धूर्त्तो वञ्चकः स्यान्मूर्खे वैदेहवालिशौ ।। ३६७.१२ ।।\n\nकदर्य्ये कृपणक्षुद्रौ मार्गणो याचकार्थिनौ ।\nअहङ्कारवानहंयुः स्याच्छुभंयुस्तु शुभान्वितः ।। ३६७.१३ ।।\n\nकात्तं मनोरमं रुच्यं हृद्याभीष्टे ह्यभीप्सिते ।\nअसारं फल्गु शून्यं वै मुख्यवर्य्यवरेण्यकाः ।। ३६७.१४ ।।\n\nश्रेयान् श्रेष्ठः पुष्कलः स्यात्प्राग्र्याग्र्यग्रीयमग्रिमं ।\nवड्रोरु विपुलं पीनपीव्नी तु स्थूलपीवरे ।। ३६७.१५ ।।\n\nस्तोकाल्पक्षुल्लकाः सूक्ष्मं श्लक्ष्णं दभ्रं कृशन्तनु ।\nमात्राकुटीलवकणा भूयिष्ठं पुरुहं पुरु ।। ३६७.१६ ।।\n\nअखण्डं पूर्णसकलमुपकण्ठान्तिकाभितः ।\nसमीपे सन्निदाभ्यासौ नेदिष्ठं सुसमीपकं ।। ३६७.१७ ।।\n\nसुदूरे तु दविष्ठं स्याद्‌वृत्तं निस्तलवर्तुले ।\nउच्चप्रांशून्नतोदग्रा ध्रुवो नित्यः सनातनः ।। ३६७.१८ ।।\n\nआविद्धं कुटिलं भुग्नं वेल्लितं वक्रमित्यपि ।\nचञ्चलं चरलञ्चैव कठोरं जठरं दृढ़ं ।। ३६७.१९ ।।\n\nप्रत्यग्रोऽभिनवो नव्यो नवीनो नूतनो नवः ।\nएकतानोऽन्न्यवृत्तिरुच्चण्डमविलम्बितं ।। ३६७.२० ।।\n\nउच्चावचं नैकभेदं सम्बाधकलिलं तथा ।\nतिमितं स्तिमितं क्लिन्नमभियोगस्त्वभिग्रहः ।। ३६७.२१ ।।\n\nस्फतिर्वृद्धौ प्रथा ख्यातौ समाहारः समुच्चयः ।\nअपहारस्त्वपचयो विहारस्तु परिक्रमः ।। ३६७.२२ ।।\n\nप्रत्याहार उपादानं निर्द्धारोऽब्यवकर्षणं ।\nविघ्नोऽन्तरायः प्रत्यूहः स्यादास्या त्वासना स्थितिः ।। ३६७.२३ ।।\n\nसन्निधिः सन्निकर्षः स्यात्संक्रमो दुर्गसञ्चरः ।\nउपलम्भस्त्वनुभवः प्रत्यादेशो निराकृतिः ।। ३६७.२४ ।।\n\nपरिरम्भः परिष्वङ्गः संश्लेष उपगूहनं ।\nअनुमा पक्षहेत्वाद्यैडिम्बे भ्रमरविप्लवौ ।। ३६७.२५ ।।\n\nअसन्निकृष्टार्थज्ञानं शब्दाद्धि शाब्दमीरितं ।\nसादृश्यदर्शनात्तुल्ये बुद्धिः स्यादुपमानकं ।। ३६७.२६ ।।\n\nकाय्य दृष्ट्वा विना नस्यादर्थापत्तिः परार्थधीः ।\nप्रतियोगिन्यऽगृहीते भुवि नास्तीत्यभावकः ।।\n\nइत्यादिनाम लिङ्गो हि हरिरुक्तो नृबुद्धये ।। ३६७.२७ ।।\n\nइत्यादिमहापुराणे आग्नेये सामान्यनामलिङ्गानि नाम सप्तषष्ट्यधिकत्रिशततमोऽध्याययः ॥"
  }
]
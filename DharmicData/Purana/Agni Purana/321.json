[
  {
    "text": "ईश्वर उवाच\nअस्त्रयागः पुरा कार्य्यः सर्वकर्म्मसु सिद्धिदः ।\nमध्ये पूज्यं शिवाद्यस्त्रं वज्रादीन् पूर्वतः क्रमात् ।। ३२१.१ ।।\n\nपञ्चचक्रं दश करं रणादौ पूजितं जये ।\nग्रहपूजा रविर्मध्ये पूर्व्वाद्याः सोमकादयः ।। ३२१.२ ।।\n\nसर्व्व एकादशस्थास्तु ग्रहाः स्युः ग्रहपूजनात् ।\nअस्त्रशान्तिं प्रवक्ष्यामि सर्वोत्पातविनाशिनीं ।। ३२१.३ ।।\n\nग्रहरोगादिशमनीं मारीशत्रुविमर्द्दनीं ।\nविनायकोपतप्तिघ्नमघोरास्त्रं जपेन्नरः ।। ३२१.४ ।।\n\nलक्षं ग्रहादिनाशः स्यादुत्‌पाते तिलहोमकम् ।\nदिव्ये लक्षं तदर्द्धेन व्योमजोत्पातनाशनं ।। ३२१.५ ।।\n\nघृतेन लक्षपातेन उत्पाते भूमिजे हितम् ।\nघृतगुग्‌गुलुहोमे च सर्व्वोत्पातादिमर्द्दनम् ।। ३२१.६ ।।\n\nदूर्वाक्षताज्यहोमेन व्याधयोऽथ घृतेन च ।\nसहस्रेण तु दुःस्वप्ना विनश्यन्ति न संशयः ।। ३२१.७ ।।\n\nअयुताद्‌ ग्रहदोषघ्नो जवाघृतविमिश्रितात् ।\nविनायकार्त्तिशमनमयुतेन घृतस्य च ।। ३२१.८ ।।\n\nभूतवेतालशान्तिस्तु गुग्गुलोरयुतेन च ।\nमहावृक्षस्य भङ्गे तु व्यालकङ्के गृहे स्थिते ।। ३२१.९ ।।\n\nआरण्यानां प्रवेशे च दूर्वाज्याक्षतहावनात् ।\nउल्कापाते भूमिकम्पे तिलाज्येनाहुताच्छिवम् ।। ३२१.१० ।।\n\nरक्तस्रावे तु वृक्षाणामयुताद्‌ गुग्गुलोः शिवं ।\nअकाले फलपुष्पणां राष्ट्रभङ्गे च मारणे ।। ३२१.११ ।।\n\nद्विपदादेर्यदा मारी लक्षार्द्धाच्च तिलाज्यतः ।\nहस्तिमारीप्रशान्त्यर्थ करिणीदन्तवर्द्धने ।। ३२१.१२ ।।\n\nहस्तिन्यां मददृष्टौ च अयुताच्छान्तिरिष्यते ।\nअकाले गर्भपाते तु जातं यत्र विनश्यति ।। ३२१.१३ ।।\n\nविकृता यत्र जायन्ते यात्राकालेऽयुतं हुनेत् ।\nतिलाज्यलक्षहोमन्तु उत्तमासिद्धिसाधने ।। ३२१.१४ ।।\n\nमध्यमायां तदर्द्धेन तत्पादादधमासु च ।\nयथा जपस्तथा होमः संग्रामे विजयो भवेत ।\n\nअघोरास्त्रं जपेन्न्यस्य ध्यात्वा पञ्चास्यमूर्ज्जितम् ।। ३२१.१५ ।।\n\nइत्यादिमहापुराणे आग्नेये अघोरास्त्रादिशान्तिकल्पो नामैकविंशत्यधिकत्रिशततमोऽध्यायः ।।"
  }
]
[
  {
    "text": "अथोनसप्ततितमोऽध्यायः"
  },
  {
    "text": "स्नानविधानं\nअग्निरुवाच\nब्रह्मन् शृणु प्रवक्षामि स्नपनोत्सवविस्तरं  ।०१\nप्रासादस्याग्रतः कुम्भान्मण्डपे मण्डले न्यसेत् ॥०१\nकुर्याद्ध्यानार्चनं होमं हरेरादौ च कर्मसु  ।०२\nसहस्रं वा शतं वापि होमयेत्पूर्णया सह  ॥०२\nस्नानद्रव्याण्यथाहृत्य कलशांश्चापि विन्यसेत् ।०३\nअधिवास्य सूत्रकण्ठान् धारयेन्मण्डले घटान्  ॥०३\nचतुरस्रं पुरं कृत्वा रुद्रैस्तं प्रविभाज्येत्(१)  ।०४\nमध्येन तु चरुं स्थाप्य पार्श्वे पङ्क्तिं प्रमार्जयेत् ॥०४\nशालिचूर्णादिनापूर्य पूर्वादिनवकेषु च  ।०५\nकुम्भमुद्रां ततो बध्वा घटं तत्रानयेद्बुधः  ॥०५\nपुण्डरीकाक्षमन्त्रेण दर्भांस्तांस्तु विसर्जयेत् ।०६\nअद्भिः पूर्णं सर्वरत्नयुतं मध्ये न्यसेद्घटं  ॥०६\nयवव्रीहितिलांश्चैव नीवरान् श्यामकान् क्रमात् ।०७\nकुलत्थमुद्गसिद्धार्थांस्तच्छुक्तानष्टदिक्षु च  ॥०७\nऐन्द्रे तु नवके मध्ये घृतपूर्णं घटं न्यसेत् ।०८\nपलाशाश्वत्थन्यग्रोधविल्वोदुम्बरशीर्षां  ॥०८\nजम्बूशमीकपित्थानां त्वक्कषायैर्घटाष्टकं  ।०९\nआग्नेयनवके मध्ये मधुपूर्णं घटं न्यसेत् ॥०९\nगोशृङ्गनश्वगङ्गागजेन्द्रदशनेषु च  ।१०\nतीर्थक्षेत्रखलेष्वष्टौ मृत्तिकाः स्युर्घटाष्टके  ॥१०\nटिप्पणी\n१ प्रविभावयेदिति ख, ग, घ, चिह्नितपुस्तकत्रयपाठः\nयाम्ये तु नवके मध्ये तिलतैलघटं न्यसेत् ।११\nनारङ्गमथ जम्बीरं खर्जूरं मृद्विकां क्रमात् ॥११\nनारिकेलं न्यसेत्पूगं दाडिमं पनसं फलं  ।१२\nनैर्ऋते नवके मध्ये क्षीरपूर्णं घटं न्यसेत् ॥१२\nकुङ्कुमं नागपुष्पञ्च चम्पकं मालतीं क्रमात् ।१३\nमल्लिकामथ पुन्नागं करवीरं महोत्पलं  ॥१३\nपुष्पाणि चाप्ये नवके मध्ये वै नारिकेलकम्  ।१४\nनादयेमथ सामुद्रं सारसं कौपमेव च  ॥१४\nवर्षजं हिमतोयञ्च नैर्झरङ्गाङ्गमेव च  ।१५\nउदकान्यथ वायव्ये नवके कदलीफलं  ॥१५\nसहदेवीं कुमारीं च सिंहीं व्याघ्रीं तथामृतां  ।१६\nविष्णुपर्णीं शतशिवां वचां दिव्यौषधीर्न्यसेत् ॥१६\nपूर्वादौ सौम्यनवके मध्ये दधिघटं न्यसेत् ।१७\nपत्रमेलां त्वचं कुष्ठं बालकं चन्दनद्वयं  ॥१७\nलतां कस्तूरिकां चैव कृष्णागुरुमनुक्रमात् ।१८\nसिद्धद्रव्याणि पूर्वादौ शान्तितोयमथैकतः  ॥१८\nचन्द्रतारं क्रमाच्छुक्लं गिरिसारं त्रपु न्यसेत् ।१९\nघनसारं(१) तथा शीर्षं पूर्वादौ रत्नमेव च  ॥१९\nघृतेनाभ्यर्ज्य चोद्वर्त्य स्नपयेन्मूलमन्त्रतः  ।२०\nगन्धाद्यैः पूजयेद्वह्नौ हुत्वा पूर्णाहुतिं चरेत् ॥२०\nबलिञ्च सर्वभूतेभ्यो भोजयेद्दत्तदक्षिणः  ।२१\nदेवैश्च मुनिभिर्भूपैर्देवं(२) संस्थाप्य चेश्वराः  ॥२१\nटिप्पणी\n१ घोषसारमिति ख, ग, घ, चिह्नितपुस्तकत्रयपाठः\n२ देवैश्च मुनिभिः सार्धमिति ङ, चिह्नितपुस्तकपाठः । दिव्यैश्च बलिभिर्धूपैर्देवमिति घ, चिह्नितपुस्तकपाठः\nबभूवुः स्थापित्वेत्थं स्नपनोत्सवकं चरेत् ।२२\nअष्टोत्तरसहस्रेण घटानां सर्वभाग्भवेत् ॥२२\nयज्ञावभृथस्नानेन पूर्णसंस्नापनं कृतम्  ।२३\nगौरीलक्ष्मीविवाहादि चोत्सवं स्नानपूर्वकम्  ॥२३\n\nइत्यादिमहापुराणे आग्नेये यज्ञावभृतस्नानं नाम ऊनसप्ततितमोऽध्यायः ॥"
  }
]
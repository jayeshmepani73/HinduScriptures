[
  {
    "text": "अग्निरुवाच\nवक्ष्ये शिक्षान्त्रिषष्टिः स्युर्वर्णा वा चतुराधिकाः ।\nस्वरा विंशतिरेकश्च स्पर्शानां पञ्चविंशतिः ।। ३३६.१ ।।\n\nयादयश्च स्मृता ह्यष्टौ चत्वारश्च समाः स्मृताः ।\nअनुस्वारो विसर्गश्च ᳲ क ᳲ पौ चापि परान्वितौ ।। ३३६.२ ।।\n\nदुष्पृष्ठश्चेति विज्ञेया लृकारः प्लुत एव च ।\nरङ्गश्च खे अरं प्रोक्तं हकारः पञ्चमैर्युतः ।। ३३६.३ ।।\n\nअन्तस्थाभिः समायुक्त औरस्यः कण्ठ्य एव सः ।\nआत्मबुद्ध्या समेसार्थं मनो युंक्ते विवक्षया ।। ३३६.४ ।।\n\nमनः कायाग्निमाहन्ति स प्रेरयति मारुतम् ।\nमारुतस्तूरसि चरन् मन्त्रं जनयति स्वरं ।। ३३६.५ ।।\n\nप्रातः सवनयोगस्तु छन्दो गायत्रमाश्रितम् ।\nकण्ठे माध्यन्दिनयुतं मध्यमन्त्रेषु भानुगम् ।। ३३६.६ ।।\n\nतारन्तार्त्तीयसवनं शीर्षण्यं जागतानुगम् ।\nसोदीर्णो मूर्ध्न्यभिहितो वक्रमापद्य मारुतः ।। ३३६.७ ।।\n\nवर्णान् जनयते तेषां विभागः पञ्चधा स्मृतः ।\nस्वरतः कालतः स्थानात् प्रयत्नार्थप्रदानतः ।। ३३६.८ ।।\n\nअष्टौ स्थानानि वर्णानामुरः कण्ठः शिरस्तथा ।\nजिह्वामूलञ्च दन्ताश्च नासिकौष्ठौ च तालु च ।। ३३६.९ ।।\n\nस्वभावश्च विवृत्तिश्च शषसा रेफ एव च ।\nजिह्वामूलमुपध्मा च गतिरष्टविधोष्मणः ।। ३३६.१० ।।\n\nपद्यो भावप्रसन्धानमुकारादि परम्पदं ।\nस्वरान्तं तादृशं विद्याद्यादन्यद्व्यक्तमूष्मणः ।। ३३६.११ ।।\n\nऊतीर्थादागतं दग्धमप्रवर्णञ्च भक्षितं ।\nएवमुच्चारणं पापमेवमुच्चारणं शुभम् ।। ३३६.१२ ।।\n\nअतीर्थादागतं द्रव्यं साम्नायं सुव्यवस्थितं ।\nसुस्वरेण सुवक्त्रेण प्रयुक्तं ब्रह्मराजनि ।। ३३६.१३ ।।\n\nन करालो न लम्वोष्ठो नाव्यक्ता नानुनासिकः ।\nगद्गदो बहुजिह्वश्च न वर्णान् वक्तुमर्हति ।। ३३६.१४ ।।\n\nएवं वर्णाः प्रयोक्तव्या नाव्यक्ता न च पीड़िताः ।\nसम्यग्वर्णप्र्योगेण ब्रह्मलोके महीयते ।। ३३६.१५ ।।\n\nउदात्तश्चानुदात्तश्च स्वरितश्च स्वरास्त्रयः ।\nह्रस्वो दीर्घः प्लुत इति कालतो नियमावधि ।। ३३६.१६ ।।\n\nकण्ठ्या वहाविचुयशास्तालव्या ओष्ठजा वुपु ।\nस्युर्मूर्द्धन्या ऋटुरसाः दन्त्याः लृतुलसाः स्मृताः ।। ३३६.१७ ।।\n\nजिह्वामूले तु कुः प्रोक्तो दन्त्योष्ठो वः स्मृतो बुधैः ।\nएदैतौ कण्ठतालव्यौ ओ औ कण्ठ्यौष्ठजौ स्मृतौ ।। ३३६.१८ ।।\n\nअर्द्धमात्रा तु कण्ठस्य एकारैकारयोर्भवेत् ।\nअयोगवाहा विज्ञेया आश्रयस्थानभागिनः ।। ३३६.१९ ।।\n\nअचोऽस्पृष्टापणस्त्वीषन्नोमाः स्पृष्टा हलः स्मृताः ।\nशेषाः स्पृष्टा हलः प्रोक्ता निबोधात्र प्रधानतः ।। ३३६.२० ।।\n\nअमोऽनुनासिकानक्रौ नादिमौ हसपः स्मृता ।\nईषन्नादोपणयशः स्वासिनश्च थकादयः ।।\nईषच्छासं स्वरं विद्याद्दीर्घमेतत् प्रचक्षते ।। ३३६.२२ ।।\n\nइत्यादिमहापुराणे आग्नेये शिक्षानिरूपणं नाम षट्‌त्रिंशदधिकत्रिशततमोऽध्यायः ।।"
  }
]
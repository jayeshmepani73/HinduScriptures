[
  {
    "text": "नानाबलानि"
  },
  {
    "text": "ईश्वर उवाच\nगर्भजातस्य वक्ष्यामि क्षेत्राधिपस्वरूपकं  ।१३३.००१\nनातिदीर्घः कृशः स्थूलः समाङ्गो गौरपैतिकः  ॥१३३.००१\nरक्ताक्षो गुणवान् शूरो गृहे सूर्यस्य जायते  ।१३३.००२\nसौभाग्यो मृदुसारश्च जातश्चन्द्रगृहोदये  ॥१३३.००२\nवाताधिकोऽतिलुब्धादिर्जातो भूमिभुवो गृहे  ।१३३.००३\nबुद्धिमान् सुभगो मानी जातः सौम्यगृहोदये  ॥१३३.००३\nवृहत्क्रोधश्च शुभगो जातो गुरुगृहे नरः  ।१३३.००४\nत्यागो भोगो च सुभगो जातो भृगुगृहोदये  ॥१३३.००४\nबुद्धिमाञ्छुभगो मानी जातश्चार्किगृहे नरः  ।१३३.००५\nसौम्यलग्ने तु सौम्यः स्यात्क्रूरः स्यात्क्रूरलग्नके  ॥१३३.००५\nदशाफलङ्गौरि वक्ष्ये नामराशौ तु संस्थितं  ।१३३.००६\nगजाश्वधनधान्यानि राज्यश्रीर्विपुला भवेत् ॥१३३.००६\nपुनर्धनागमश्चापि दशायां भास्करस्य तु  ।१३३.००७\nदिव्यस्त्रीदा चन्द्रदशा भूमिलाभः सुखं कुजे  ॥१३३.००७\nभूमिर्धान्यं धनं बौधे गजाश्वादिधनं गुरौ  ।१३३.००८\nखाद्यपानधनं द्शुक्रे शनौ व्याध्यादिसंयुतः  ॥१३३.००८\nस्नानसेवादिनाध्वानं वाणिज्यं राहुर्दर्शने  ।१३३.००९\nवामनाडीप्रवाहे स्यान्नाम चेद्विषमाक्षरं  ॥१३३.००९\nतदा जयति सङ्ग्रामे शनिभौमससैंहिकाः  ।१३३.०१०\nदक्षनाडीप्रवाहेर्के वाणिज्ये चैव निष्फला  ॥१३३.०१०\nसङ्ग्रामे जयमाप्नोति समनामा नरो ध्रुवं  ।१३३.०११\nअधश्चारे जयं विद्यादूर्ध्वचारे रणे मृतिं  ॥१३३.०११\nओं हूं ओं ह्रूं ओं स्फें अस्त्रं मोटय(१) ओं चूर्णय २ ओं सर्वशत्रुं मर्दय २ ओं ह्रूं ओं ह्रः फट्\nटिप्पणी\n१ मोचयेति ख.. , छ.. च\nसप्तवारन्न्यसेन्मन्त्रं ध्यात्वात्मानन्तु भैरवं  ।१३३.०१२\nचतुर्भुजन्दशभुजं विंशद्बाह्वात्मकं शुभं  ॥१३३.०१२\nशूलखट्वाङ्गहस्तन्तु खड्गकट्टारिकोद्यतं  ।१३३.०१३\nभक्षणं परसैन्यानामात्मसैन्यपराङ्मुखं  ॥१३३.०१३\nसम्मुखं शत्रसैन्यस्य शतमष्टोत्तरं जपेत् ।१३३.०१४\nजपाड्डमरुकाच्छब्दाच्छस्त्रं त्यक्त्वा पलायते  ॥१३३.०१४\nपरसैन्यं शृणु भङ्गं प्रयोगेन पुनर्वदे  ।१३३.०१५\nश्मशानाङ्गारमादाय विष्टाञ्चोलूककाकयोः  ॥१३३.०१५\nकर्पटे प्रतिमां लिख्य साध्यस्तैवाक्षरं यथा  ।१३३.०१६\nनामाथ नवधा लिख्य रिपोश्चैव यथाक्रमं  ॥१३३.०१६\nमूर्ध्नि वक्त्रे ललाटे च हृदये गुह्यपादयोः  ।१३३.०१७\nपृष्ठे तु बाहुमध्ये तु(१) नाम वै नवधा लिखेत् ॥१३३.०१७\nमोटयेद्युद्धकाले तु(२) उच्चरित्वा तु विद्यय  ।१३३.०१८\nतार्क्ष्यचक्रं प्रवक्ष्यामि जयार्थं त्रिमुखाक्षरं(३)  ॥१३३.०१८\nक्षिप ओं स्वाहा तार्क्षात्मा शत्रुरोगविषादिनुत् ।१३३.०१९\nदुष्टभूतग्रहार्तस्य व्याधितस्यातुरस्य च  ॥१३३.०१९\nकरोति यादृशङ्कर्म तादृशं सिद्ध्यते खगात् ।१३३.०२०\nस्थावरं जङ्गमञ्चैव लूताश्च कृत्रिमं विषं  ॥१३३.०२०\nतत्सर्वं नाशमायाति(४) साधकस्यावलोकनात् ।१३३.०२१\nटिप्पणी\n१ बाहुमूले तु इति ग..\n२ मोचयेद्युद्धकाले तु इति ज.. , झ.. च\n३ जयार्थं भूमुखाक्षरमिति ख.. , ग.. , घ.. , ङ.. , छ.. , ज.. च\n४ नाशमाप्नोतीति ज..\nपुनर्ध्यायेन्महातार्क्ष्यं द्विपक्षं मानुषाकृतिं  ॥१३३.०२१\nद्विभुजं वक्रचञ्चुं च(१) गजकूर्मधरं प्रभुं  ।१३३.०२२\nअसङ्ख्योरगपादस्थमागच्छन्तं खमध्यतः  ॥१३३.०२२\nग्रसन्तञ्चैव खादन्तं तुदन्तं चाहवे रिपून्  ।१३३.०२३\nचञ्च्वाहताश्च द्रष्टव्याः केचित्पादैश्च चूर्णिताः  ॥१३३.०२३\nपक्षपातैश्चूर्णिताश्च केचिन्नष्टा दिशो दश  ।१३३.०२४\nतार्क्ष्यध्यानान्वितो यश्च त्रिलोक्ये ह्यजयो भवेत्(२)  ॥१३३.०२४\nपिच्छिकान्तु प्रवक्ष्यामि मन्त्रसाधनजां क्रियां  ।१३३.०२५\nओं ह्रूं पक्षिन् क्षिप ओं हूं सः महाबलपराक्रम सर्वसैन्यं भक्षय २ ओं मर्दय २ ओं चूर्णय २ ओं विद्रावय २ ओं हूं खः ओं भैरवो ज्ञापयति स्वाहा\nअमुञ्चन्द्रग्रहणे तु जपङ्कृत्वा तु पिच्छिकां  ॥१३३.०२५\nमन्त्रयेद्भ्रामयेत्सैन्यं सम्मुखं गजसिंहयोः  ।१३३.०२६\nध्यानाद्रवान्मर्दयेच्च सिंहारूढो मृगाविकान्  ॥१३३.०२६\nशब्दाद्भङ्गं प्रवक्ष्यामि दूरं मन्त्रेण(३) बोधयेत् ।१३३.०२७\nमातॄणां चरुकं दद्यात्कालरात्र्या विशेषतः  ॥१३३.०२७\nश्मशानभस्मसंयुक्तं मालती चामरी तथा(४)  ।१३३.०२८\nकार्पासमूलमात्रन्तु तेन दूरन्तु बोधयेत् ॥१३३.०२८\nओं अहे हे महेन्द्रि अहे महेन्द्रि भञ्ज हि ओं जहि मसानंहि खाहि खाहि किलि किलि किलि ओं हुं फट्\nटिप्पणी\n१ वज्रचञ्चुं चेति ग.. , घ.. , ङ.. , ञ.. च\n२ अभयो भवेदिति ग.. , घ.. , ङ.. च\n३ हरमन्त्रेणेति क.. । मूलमन्त्रेणेति ख.. , घ.. , ज.. , ञ.. च\n४ मालती वानरी तथेति छ.. , ञ.. च\nअरेर्नाशं दूरशब्दाज्जप्तया भङ्गविद्यया  ।१३३.०२९\nअपराजिता च धुस्तूरस्ताभ्यान्तु तिलकेन हि  ॥१३३.०२९\nओं किलि किलि विकिलि इच्छाकिलि भूतहनि शङ्खिनि उभे दण्दहस्ते रौद्रि माहेश्वरि उल्कामुखि ज्वालामुखि शङ्कुकर्णे शुष्कजङ्घे अलम्बुषे हर ओं सर्वदुष्टान् खन ओं यन्मन्निरीक्षयेद्देवि तांस्तान्मोहय ओं रुद्रस्य हृदये स्थिता रौद्रि सौम्येन भावेन आत्मरक्षान्ततः कुरु स्वाहा\nवाह्यतो मातॄः संलिख्य सकलाकृतिवेष्टिताः  ।१३३.०३०\nनागपत्रे(१) लिखेद्विद्यां सर्वकामार्थसाधनीं  ॥१३३.०३०\nहस्ताद्यैर्धारिता पूर्वं ब्रह्मरुद्रेन्द्रविष्णुभिः  ।१३३.०३१\nगुरुसङ्ग्रामकाले तु विद्यया रक्षिताः सुराः  ॥१३३.०३१\nरक्षया नारसिंह्या च भैरव्या शक्तिरूपया  ।१३३.०३२\nसर्वे त्रैलोक्यमोहिन्या गौर्या देवासुरे रणे  ॥१३३.०३२\nवीजसम्पुटितं नाम कर्णिकायां दलेषु च  ।१३३.०३३\nपूजाक्रमेण चाङ्गानि रक्षायन्त्रं(२) स्मृतं शुभे  ॥१३३.०३३\nमृत्युञ्जयं प्रवक्ष्यामि नामसंस्कारमध्यग  ।१३३.०३४\nकलाभिवेष्टितं पश्चात्सकारेण निबोधितं  ॥१३३.०३४\nजकारं विन्दुसंयुक्तं ओङ्कारेण समन्वितं  ।१३३.०३५\nधकारोदरमध्यस्थं वकारेण निबोधितं(३)  ॥१३३.०३५\nटिप्पणी\n१ नागयन्त्रे इति घ.. , ञ.. च\n२ रक्षामन्त्रमिति ख.. , ग.. , ङ.. , ज.. च\n३ ककारोदरमध्यस्थं चकारेणेति ख.. । चकारोदरमध्यस्थं चकारेणेति ग.. , झ.. च । वकारोदरमध्यस्थं ठकारेणेति ङ.. , छ.. च\nचन्द्रसम्पुटमध्यस्थं सर्वदुष्टविमर्दकम्(१)  ।१३३.०३६\nअथवा कर्णिकायाञ्च लिखेन्नाम च कारणम्  ॥१३३.०३६\nपूर्वे दले तथोङ्कारं स्वदक्षे चोत्तरे लिखेत् ।१३३.०३७\nआग्नेय्यादौ च हूङ्कारन्दले षोडशके स्वरान्  ॥१३३.०३७\nचतुस्त्रिंशद्दले काद्यान् वाह्ये मन्त्रञ्च मृत्युजित् ।१३३.०३८\nलिखेद्वैभूर्जपत्रे तु रोचनाकुङ्ग्कुमेन च  ॥१३३.०३८\nकर्पूरचन्दनाभ्याञ्च श्वेतसूतेण वेष्टयेत् ।१३३.०३९\nसिक्थकेन परिच्छाद्य कलशोपरि पूजयेत् ॥१३३.०३९\nयन्त्रस्य(२) धारणाद्रागाः शाम्यन्ति रिपवो मृतिः  ।१३३.०४०\nविद्यान्तु भेलखीं वक्ष्ये विप्रयोगमृतेर्हरीं(३)  ॥१३३.०४०\nओं वातले वितले विडालमुखि इन्द्रपुत्रि उद्भवो वायुदेवेन खीलि आजी हाजा मयि वाह इहादि दुःखनित्यकण्ठोच्चैर्मुहूर्तान्वया अह मां यस्महं उपाडि ओं भेलखि ओं स्वाहा\nनवदुर्गासप्तजप्तान्मुखस्तम्भो मुखस्थितात् ।१३३.०४१\nओं चण्डि ओं हूं फट्स्वाहा\nगृहीत्वा सप्तजप्तं तु खद्गयुद्धेऽपराजितः  ॥१३३.०४१\n\nइत्याग्नेये महापुराणे युद्धजयार्णवे नानाबलानि नाम त्रयस्त्रिंशदधिकशततमोऽध्यायः ॥\nटिप्पणी\n१ सर्वदुःखविमर्दकमिति झ..\n२ मन्त्रस्येति क.. , ख.. , ग.. , छ.. च\n३ रिपुरोगमृतेर्हरीमिति ग.. , घ.. , ङ.. , ज.. , झ. ञ.. च"
  }
]
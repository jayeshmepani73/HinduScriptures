[
  {
    "text": "सभास्थापनकथनं"
  },
  {
    "text": "भगवानुवाच\nसभादिस्थानं वक्ष्ये तथैव तेषां प्रवर्तनं  ।६५.००१\nभूमौ परीक्षितायाञ्च वास्तुयागं समाचरेत् ॥६५.००१\nस्वेच्छया तु सभां कृत्वा स्वेच्छया स्थापयेत्सुरान्  ।६५.००२\nचतुष्पथे ग्रामादौ(१) च न शून्ये कारयेत्सभां  ॥६५.००२\nनिर्मलः कुलमुद्धृत्य कर्ता स्वर्गे विमोदते  ।६५.००३\nअनेन विधिना कुर्यात्सप्तभौमं हरेर्गृहं  ॥६५.००३\nयथा राज्ञां तथान्येषां पूर्वाद्याश्च ध्वजादयः  ।६५.००४\nकोणभुजान् वर्जयित्वा चतुःशालं तु वर्तयेत् ॥६५.००४\nत्रिशालं वा द्विशालं वा एकशालमथापि वा  ।६५.००५\nव्ययाधिकं न कुर्वीत व्ययदोषकरं हि तत् ॥६५.००५\nआयाधिके भवेत्पीडा तस्मात्कुर्यात्समं द्वयं  ।६५.००६\nकरराशिं समस्तन्तु कुर्याद्वसुगुणं गुरुः  ॥६५.००६\nसप्तार्चिषा हृते भागे गर्गविद्याविचक्षणः  ।६५.००७\nअष्टधा भाजिते तस्मिन् यच्छेषं स व्ययो गतः  ॥६५.००७\nअथवा करराशिं तु हन्यात्सप्तार्चिषा बुधः  ।६५.००८\nवसुभिः संहृते भागे पृथ्व्यादि(२) परिकल्पयेत् ॥६५.००८\nध्वजो धूम्रस्तथा सिंहः श्वा वृषस्तु खरो गजः  ।६५.००९\nतथा ध्वाङ्क्षस्तु पूर्वादावुद्भवन्ति विकल्पयेत् ॥६५.००९\nत्रिशालकत्रयं शस्तं उदक्पूर्वविवर्जितं  ।६५.०१०\nयाम्यां परगृहोपेतं द्विशालं लभ्यते सदा  ॥६५.०१०\nयाम्ये शालैकशालं तु प्रत्यक्शालमथापि वा  ।६५.०११\nएकशालद्वयं शस्तं शेषास्त्वन्ये भयावहाः  ॥६५.०११\nचतुःशालं सदा शस्तं सर्वदोषविवर्जितं  ।६५.०१२\nएकभौमादि कुर्वीत भवनं सप्तभौमकं  ॥६५.०१२\nद्वारवेद्यादिरहितं पूरणेन विवर्जितं  ।६५.०१३\nदेवगृहं देवतायाः प्रतिष्ठाविधिना सदा  ॥६५.०१३\nटिप्पणी\n१ पूश्चतुष्पथग्रामादाविति ख, चिह्नितपुस्तकपाठः\n२ ध्वजादि इति ख, चिह्नितपुस्तकपाठः\nसंस्थाप्य मनुजानाञ्च समुदायोक्तकर्मणा  ।६५.०१४\nप्रातः सर्वौषधीस्नानं कृत्वा शुचिरतन्द्रितः  ॥६५.०१४\nमधुरैस्तु द्विजान् भोज्य पूर्णकुम्भादिशोभितं  ।६५.०१५\nसतोरणं स्वस्ति वाच्य द्विजान् गोष्ठहस्तकः(१)  ॥६५.०१५\nगृही गृहं प्रविशेच्च दैवज्ञान् प्रार्च्य(२) संविशेत् ।६५.०१६\nगृहे पुष्टिकरं मन्त्रं पठेच्चेमं समाहितः  ॥६५.०१६\nओं नन्दे नन्दय वाशिष्ठे वसुभिः प्रजया सह  ।६५.०१७\nजये भार्गवदायदे प्रजानां विजयावहे  ॥६५.०१७\nपूर्णेऽङ्गिरसदायादे पूर्णकामं कुरुध्व मां  ।६५.०१८\nभद्रे काश्यपदायादे कुरु भद्रां मतिं मम  ॥६५.०१८\nसर्ववीजौषधीयुक्ते सर्वरत्नौषधीवृते  ।६५.०१९\nरुचिरे नन्दने नन्दे वासिष्ठे रम्यतामिह  ॥६५.०१९\nप्रजापतिसुते देवि चतुरस्रे महीयसि  ।६५.०२०\nसुभगे सुव्रते देवि गृहे काश्यपि रम्यतां  ॥६५.०२०\nपूजिते परमाचार्यैर्गन्धमाल्यैरलङ्कृते  ।६५.०२१\nभवभूतिकरे देवि गृहे भार्गवि रम्यतां  ॥६५.०२१\nअव्यक्ते व्याकृते पूर्णे मुनेरङ्गिरसः सुते  ।६५.०२२\nइष्टके त्वं प्रयच्छेष्टं प्रतिष्ठां कारयाम्यहं  ॥६५.०२२\nदेशस्वामिपुरस्वामिगृहस्वामिपरिग्रहे  ।६५.०२३\nमनुष्यधनहस्त्यश्वपशुवृद्धिकरी भव  ॥६५.०२३\n\nइत्यादिमहापुराणे आग्नेये सभागृहस्थापनं नाम पञ्चषष्टितमोऽध्यायः ॥\n\nटिप्पणी\n१ गोपुच्छहस्तक इति घ, चिह्नितपुस्तकपाठः\n२ देवाज्ञां प्राप्य इति ग, चिह्नितपुस्तकपाठः"
  }
]
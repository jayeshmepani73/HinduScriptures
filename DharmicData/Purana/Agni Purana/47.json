[
  {
    "text": "भगवानुवाच\nशालग्रामादिचक्राङ्कपूजाः सिद्ध्यैवदामि ते। \nत्रिविधास्याद्धरेः पूजा काम्याकाम्योभयात्मिका ।। १ ।।\n\nमीनादीनान्त पञ्चानां काम्याथो वोभयात्मिका  \nवराहस्प नृसिंहस्य वामनस्य चमुक्तये ।। २ ।।\n\nचक्रादीनां त्रयाणान्तु शालग्रामार्च्चनं श्रृणु। \nउत्तमा निष्फला पूजा कनिष्ठा सफलार्चना ।। ३ ।।\n\nमध्यमा मूर्त्तिपूजा स्याच्चक्राव्जे चतुरस्रके। \nप्रणवं हृदि विन्यस्य षडङ्गङ्करदेहयोः ।। ४ ।।\n\nकृतमुद्रात्रयश्चक्राद् बहिः पूर्वे गुरुं यजेत्। \nआप्ये गणं वायवे च धातारं नैर्ऋते यजेत् ।। ५ ।।\n\nविधातारञ्च कर्त्तारं हर्त्तारं दक्षसौम्ययोः। \nविष्वकसेनं यजेदीशे आग्नेये क्षेत्रपालकम् ।। ६ ।।\n\nऋगादिवेदान् प्रागादौ आधारानन्तकं भुवम्। \nपीठं पद्मं चार्क वन्द्रवह्व्याख्यं मण्डलत्रयम् ।। ७ ।।\n\nआसनं द्वादशार्णेन तत्र स्थाप्य शिलां यजेत्।\nव्यस्तेन च समस्तेन स्वबीजेन यजेत् क्रमात् ।। ८ ।।\n\nपूर्वादावथ वेदाद्यैर्गायत्रीभ्यां जितादिना। \nप्रणवेनार्च्चयेत् पञ्चान्मुद्रास्तिस्रः प्रदर्शयेत् ।। ९ ।।\n\nविष्वक्‌सेनस्य चक्रस्य क्षेत्रपालस्य दर्शयेत्।\nशालग्रामस्य प्रथमा पूजाथो निष्फलोच्यते ।। १० ।।\n\nपूर्ववत् षोडशारञ्च सपद्मं मण्डलं लिखेत्। \nशङ्खचक्रगदाखड्‌गैर्गुर्वाद्यं पूर्वंवद्यजेत्  ।। ११ ।।\n\nपूर्वे सौम्ये धनुर्बाणान् वेदाद्यैरासनं ददेत्। \nशिलां न्यसेद् द्वादशार्णैस्तृतीयं पूजनं श्रृणु ।। १२ ।।\n\nअष्टारमब्जं विलिखेत् गुर्वाद्यं पूर्ववद्यजेत्। \nअष्टर्णेनासनं दत्त्वा तेनैव च शिलां न्यसेत् ।। १३ ।।\n\nपूजयेद्दशधा तेन गायत्रीभ्यां जितं तथा ।। १४ ।।\n\nइत्यादिमहापुराणे आग्नेये शालग्रामादिपूजाकथनं नाम सप्तचत्वारिंशोऽध्यायः।"
  }
]
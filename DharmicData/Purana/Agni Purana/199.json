[
  {
    "text": "अथैकोनशताधिकशततमोऽध्यायः"
  },
  {
    "text": "नानाव्रतानि\n\nअग्निरुवाच\nऋतुव्रतान्त्यहं वक्ष्ये भुक्तिमुक्तिप्रदानि ते  ।१९९.००१\nइन्धनानि तु यो दद्याद्वर्षादिचतुरो ह्यृतून्  ॥१९९.००१\nघृतधेनुप्रदश्चान्ते ब्राह्मणोऽग्निव्रती भवेत् ।१९९.००२\nकृत्वा मौनन्तु सन्ध्यायां मासान्ते घृतकुम्भदः  ॥१९९.००२\nतिलघण्टावस्त्रदाता सुखी सारस्वतव्रती(१)[१]  ।१९९.००३\nपञ्चामृतेन स्नपनं कृत्वाब्दं धेनुदो नृपः  ॥१९९.००३\nएकादश्यान्तु नक्ताशी चैत्रे भक्तं निवेदयेत् ।१९९.००४\nहैमं विष्णोः पदं याति मासन्ते विष्णुसद्व्रती  ॥१९९.००४\nपायसाशी गोयुगदः श्रीभाग्देवीव्रती भवेत् ।१९९.००५\nनिवेद्य पितृदेवेभ्यो यो भुङ्क्ते स भवेन्नृपः  ॥१९९.००५\nवर्षव्रतानि चोक्तानि(२)[२] सङ्क्रान्तिव्रतकं वदे  ।१९९.००६\nसङ्क्रान्तौ स्वर्गलोकी स्याद्रात्रिजागरणान्नरः  ॥१९९.००६\nअमावास्यां तु सङ्क्रान्तौ शिवार्कयजनात्तथा  ।१९९.००७\nउत्तरे त्वयने चाज्यप्रस्थस्नानेन केशवे  ॥१९९.००७\nद्वात्रिंशत्पलमानेन सर्वपापैः प्रमुच्यते  ।१९९.००८\nघृतक्षीरादिना स्नाप्य प्राप्नोति विषुवादिषु  ॥१९९.००८\nस्त्रीणामुमाव्रतं श्रीदं तृतीयास्वष्टमीषु च  ।१९९.००९\nगौरीं महेश्वरं चापि यजेत्सौभाग्यमाप्नुयात् ॥१९९.००९\nउमामहेश्वरौ प्रार्च्य अवियोगादि चाप्नुयात् ।१९९.०१०\nमूलव्रतकरी स्त्री च उमेशव्रतकारिणी  ॥१९९.०१०\nसूर्यभक्ता तु या नारी ध्रुवं सा पुरुषो भवेत् ।१९९.०११\n\nइत्याग्नेये महापुराणे नानाव्रतानि नाम एकोनशताधिकशततमोऽध्यायः ॥"
  }
]
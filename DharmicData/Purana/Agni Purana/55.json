[
  {
    "text": "भगवानुवाच\nअतः परं प्रवक्ष्यामि प्रतिमानान्तु पिण्डिकाम्। \nदैर्घ्येण प्रतिमातुल्या तदर्द्धेन तु विस्तृता ।। १ ।।\n\nउच्छितायामतोर्द्धेन सुविस्तारार्द्धभागतः। \nतृतीयेन तु वा तुल्यं तत्त्रिभागेण मेखला ।। २ ।।\n\nखातं च तत्‌प्रमाणं तु किञ्चिदुत्तरतो नतम्। \nविस्तारस्य चतुर्थेन प्रणालस्य विनिर्गमः ।। ३ ।।\n\nसममूलस्य विस्तारमग्ने कुर्य्यात्तदर्द्धतः। \nविस्तारस्य तृतीयेन तोयमार्गन्तु कारयेत् ।। ४ ।।\n\nपिण्डिकार्द्धेन वा तुल्यं  दैर्घ्यमीशस्य कीर्तितम्।\nईशं वा तुल्यदीर्घञ्च ज्ञात्वा सूत्रं प्रकल्पयेत् ।। ४ ।।\n\nउच्छायं पूर्ववत् कुर्य्याद्भागषोडशसङ्‌ख्यया। \nअधः षट्कं द्विभागन्तु कण्ठं कुर्यात्त्रिभागकम् ।। ५ ।।\n\nशेषास्त्वेकैकशः कार्याः प्रतिष्ठानिर्गमास्तथा। \nपट्टिका पिण्डिका चेयं सामान्यप्रतिमासु च ।। ६ ।।\n\nप्रासादद्वारमानेन प्रतिमाद्वारमुच्यते । \nगजव्यालकसंयुक्ता प्रभा स्यात् प्रतिमासु च ।।७ ।।\nपिण्डिकापि यथाशोभं कर्त्तव्या सततं हरेः।\n\nसर्वेषामेव देवानां विष्णूक्तं मानमुच्यते। \nदेवीनामपि सर्वासं लक्ष्म्युक्तं मानमुच्यते ।। ८ ।।\n\nइत्यादिमहापुराणे आग्नेये पिण्डिकालक्षणं नाम इति पञ्चपञ्चाशत्तमोऽध्यायः"
  }
]
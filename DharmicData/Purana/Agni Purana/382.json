[
  {
    "text": "अग्निरुवाच\nयमगीतां प्रवक्ष्यामि उक्ता या नाचिकेतसे ।\nपठतां श्रृण्वतां भुक्त्यै मुक्त्यै मोक्षार्थिनां सतां ।। ३८२.१ ।।\n\nयम उवाच\nआसनं शयनं यानपरिधानगृहादिकम् ।\nवाञ्छत्यहोऽतिमोहेन सुस्थिरं स्वयमस्थिरः ।। ३८२.२ ।।\n\nभोगेष्वशक्तिः सततं तथैवात्मावलोकनं ।\nश्रेयः परं मनुष्याणां कपिलोद्गीतमेव हि ।। ३८२.३ ।।\n\nसर्व्वत्र समदर्शित्वं निर्म्ममत्वमसङ्गता ।\nश्रेयः परं मनुष्याणां गीतं पञ्चशिखेन हि ।। ३८२.४ ।।\n\nआगर्भजन्मबाल्यादिवयोऽवस्थादिवेदनं ।\nश्रेयः परं मनुष्याणां गङ्गाविष्णुप्रगीतकं ।। ३८२.५ ।।\n\nआध्यात्मिकादिदुःखानामाद्यन्तादिप्रतिक्रिया ।\nश्रेयः परं मनुष्याणां जनकोद्गीतमेव च ।। ३८२.६ ।।\n\nअभिन्नयोर्भेदकरः प्रत्ययो यः परात्मनः ।\nतच्छान्तिपरमं श्रेयो ब्रह्मोद्गीतमुदाहृतं ।। ३८२.७ ।।*\n\nकर्त्तव्यमिति यत्कर्म्म ऋग्यजुःसामसंज्ञितं ।\nकुरुते श्रेयसे सङ्गाज्जैगीषव्येण गीयते ।। ३८२.८ ।।\n\nहानिः सर्व्वविधित्‌सानामात्मनः सुखहैतुकी ।\nश्रेयः परं मनुष्याणां देवलोद्गीतमीरितं ।। ३८२.९ ।।*\n\nकामत्यागात्तु विज्ञानं सुखं ब्रह्म परं पदं ।\nकामिनां न हि विज्ञानं सनकोद्गीतमेव तत् ।। ३८२.१० ।।\n\nप्रवृत्तञ्च निवृत्तञ्च कार्य्यं कर्मपरोऽव्रवीत् ।\nश्रेयसां श्रेय एतद्धि नैष्कर्म्यं ब्रह्म तद्धरिः ।। ३८२.११ ।।\n\nपुमांश्चाधिगतज्ञानो भेदं नाप्नोति सत्तमः ।\nब्रह्माणा विष्णुसंज्ञेन परमेणाव्ययेन च । ३८२.१२ ।।\n\nज्ञानं विज्ञानमास्तिक्यं सौभाग्यं रूपमुत्तमम् ।\nतपसा लभ्यते सर्वं मनसा यद्यदिच्छति ।। ३८२.१३ ।।\n\nनास्ति विष्णुसमन्ध्येयं तपो नानशनात्परं ।\nनास्त्यारोग्यसमं धन्यं नास्ति गङ्गासमा सरित् ।। ३८२.१४ ।\n\nन सोऽस्ति बान्धवः कश्चिद्विष्णुं मुक्त्वा जगद्गुरुं ।\nअधश्चोद्‌र्ध्वं हरिश्चाग्रे देहेन्द्रियमनोमुखे ।। ३८२.१५ ।।\n\nइत्येवं संस्मरन् प्राणान् यस्त्यजेत्स हरिर्भवेत् ।\nयत्तद् ब्रह्म यतः सर्वं यत्सर्वं तस्य संस्थितम् ।। ३८२.१६\n\nअग्राह्यकमनिर्देश्यं सुप्रतिष्ठञ्च यत्परं ।\nपरापरस्वरूपेण विष्णुः सर्व्वहृदि स्थितः ।। ३८२.१७ ।।\n\nयज्ञेशं यज्ञपुरुषं केचिदिच्छन्ति तत्परं ।\nकेचिद्विष्णुं हरं केचित् केचिद् ब्रह्माणमीश्वरं ।। ३८२.१८ ।।\n\nइन्द्रादिनामभिः केचित् सूर्य्यं सोमञ्च कालकम् ।\nब्रह्मादिस्तम्भपर्यन्तं जगद्विष्णुं वदन्ति च ।। ३८२.१९ ।।\n\nस विष्णुः परमं ब्रह्म यतो नावर्त्तते पुनः ।\nसुवर्णादिमहाकदानपुण्यतीर्थावगाहनैः ।। ३८२.२० ।।\n\nध्यानैर्व्रतैः पूजया च घर्म्मश्रुत्या तदाप्नुयात् ।\nआत्मानं रथिनं विद्धि शरीरं रथमेव तु ।। ३८२.२१ ।।\n\nबुद्धिन्तु सारथिं विद्धि मनः प्रग्रहमेव च ।\nइन्द्रियाणि हयानाहुर्विषयांश्चेषुगोचरान् ।। ३८२.२२ ।।\n\nआत्मेन्द्रियमनोयुक्तं भोक्तेत्याहुर्मनीषिणः ।\nयस्त्वविज्ञानवान् भवत्ययुक्तेन मनसा सदा ।। ३८२.२३ ।।\n\nन सत्पदमवाप्नोति संसारञ्चाधिगच्छति ।\nयस्तु विज्ञानवान् भवति युक्तेन मनसा सदा ।। ३८२.२४ ।।\n\nस तत्पदमवाप्नोति यस्माद्भूयो न जायते ।\nविज्ञानसारथिर्यस्तु मनःप्रग्रहवान्नरः ।। ३८२.२५ ।।\n\nसोऽध्वानं परमाप्नोति तद्विष्णोः परमं पदम् ।\nइन्द्रियेभ्यः परा ह्यर्था अर्थेभ्यश्च परं मनः ।। ३८२.२६ ।।\n\nमनसस्तु परा बुद्धिः बुद्धेरात्मा महान् परः ।\nमहतः परमवव्यक्तमव्यक्तात्पुरुषः परः ।। ३८२.२७ ।।\n\nपुरुषान्न परं किञ्चित् सा काष्ठा सा परा गतिः ।\nएषु सर्वेषु भूतेषु गूढ़ात्मा न प्रकाशते ।। ३८२.२८ ।।\n\nदृश्यते त्वग्र्यया बुद्ध्या सूक्ष्मया सूक्ष्मदर्शिभिः ।\nयच्छेद्वाङ्‌मनसी प्राज्ञः तद्यच्छेज्ज्ञानमात्मनि ।। ३८२.२९ ।।\n\nज्ञानमात्मनि महति नियच्छेच्छान्त आत्मनि ।\nज्ञात्वा ब्रह्मात्मनोर्योगं यमाद्यैर्ब्रह्म सद्भवेत् ।। ३८२.३० ।।\n\nअहिंसा सत्यमस्तेयं ब्रह्मचर्यापरिग्रही ।\nयमाश्च नियमाः पञ्च शौचं सन्तोषसत्तपः ।। ३८२.३१ ।।\n\nस्वाध्यायेश्वरपूजा च आसनं पद्मकादिकं ।\nप्राणायामो वायुजयः प्रत्याहारः स्वनिग्रहः ।। ३८२.३२ ।।\n\nशुभे ह्येकत्र विषये चेतसो यत् प्रधारणं ।\nनिश्चलत्वात्तु धीमद्भिर्धारणा द्विज कथ्यते ।। ३८२.३३ ।।\n\nपौनःपुन्येन तत्रैव विषयेष्वेव धारणा ।\nध्यानं स्मृतं समाधिस्तु अहं ब्रह्मात्मसंस्थितिः ।। ३८२.३४ ।।\n\nघटध्वंसाद्यथाकाशमभिन्नं नभसा भवेत् ।\nमुक्तो जीवो ब्रह्मणैवं सद्‌ब्रह्म ब्रह्म वै भवेत् ।। ३८२.३५ ।।\n\nआत्मानं मन्यते ब्रह्म जीवो ज्ञानेन नान्यथा ।\nजीवो ह्यज्ञानतत्कार्य्यमुक्तः स्यादजरामरः ।। ३८२.३६ ।।\n\nअग्निरुवाच\nवशिष्ठ यमगीतोक्ता पठतां भुक्तिमुक्तिदा ।\nआत्यन्तिको लयः प्रोक्तो वेदान्तब्रह्मधीमयः ।। ३८२.३७ ।।\n\nइत्यादिमहापुराणे आग्नेये यमगीता नाम द्व्यशीत्यधिकत्रिशततमोऽध्यायः ॥"
  },
  {
    "text": "३८२.९ विधित्सा - कर्मारम्भस्य आकाङ्क्षा।"
  }
]
[
  {
    "text": "नारद उवाच\nअग्निकार्यं प्रवक्ष्यामि येन स्यात्सर्वकामभाक् ।२४.००१\nचतुरभ्यधिकं विंशमङ्गुलं चतुरस्रकं  ॥२४.००१\nसूत्रेण सूत्रयित्वा तु क्षेत्रं तावत्खनेत्समं  ।२४.००२\nखातस्य मेखला कार्या त्यक्त्वा चैवाङ्गुलद्वयं  ॥२४.००२\nसत्त्वादिसञ्ज्ञा(१)[१] पूर्वाशा द्वादशाङ्गुलमुच्छ्रिता  ।२४.००३\nअष्टाङ्गुला द्व्यङुलाथ चतुरङ्गुलविस्तृता  ॥२४.००३\nयोनिर्दशाङ्गुला रम्या षट्चतुर्द्व्यङ्गुलाग्रगा  ।२४.००४\nक्रमान्निम्ना तु कर्तव्या पश्चिमाशाव्यवस्थिता  ॥२४.००४\nअश्वत्थपत्रसदृशी किञ्चित्कुण्डे निवेशिता  ।२४.००५\nतुर्याङ्गुलायता नालं पञ्चदशाङ्गुलायतं  ॥२४.००५\nमूलन्तु त्र्यङ्गुलं(२)[२] योन्या अग्रं तस्याः षडङ्गुलं  ।२४.००६\nलक्षणञ्चैकहस्तस्य द्विगुणं द्विकरादिषु  ॥२४.००६\nएकत्रिमेखलं कुण्डं वर्तुलादि वदाम्यहं  ।२४.००७\nकुण्डार्धे तु स्थितं सूत्रं कोणे यदतिरिच्यते  ॥२४.००७\nतदर्धं दिशि संस्थाप्य भ्रामितं वर्तुलं भवेत् ।२४.००८\nकुण्डार्धं कोणभागार्धं दिशिश्चोत्तरतो वहिः  ॥२४.००८\nपूर्वपश्चिमतो यत्नाल्लाञ्छयित्वा तु मध्यतः  ।२४.००९\nसंस्थाप्य भ्रामितं कुण्डमर्धचन्द्रं भवेत्शुभं  ॥२४.००९\nपद्माकारे दलानि स्युर्मेखलानान्तु वर्तुले  ।२४.०१०\nबाहुदण्डप्रमाणन्तु होमार्थं कारयेत्स्रुचं  ॥२४.०१०\nसप्तपञ्चाङ्गुलं वापि चतुरस्रन्तु कारयेत् ।२४.०११\nत्रिभागेन भवेद्गर्तं मध्ये वृत्तं सुशोभनम्  ॥२४.०११\nतिर्यगूर्ध्वं समं खाताद्वहिरर्धन्तु शोधयेत् ।२४.०१२\nअङ्गुलस्य चतुर्थांशं शेषार्धार्धं तथान्ततः  ॥२४.०१२\nखातस्य मेखलां रम्यां शेषार्धेन तु कारयेत् ।२४.०१३\nकण्ठं त्रिभागविस्तारं अङ्गुष्ठकसमायतं  ॥२४.०१३\nसार्धमङ्गुष्ठकं वा स्यात्तदग्रे तु मुखं भवेत् ।२४.०१४\nचतुरङ्गुलविस्तारं पञ्चाङ्गुलमथापि वा  ॥२४.०१४\nत्रिकं द्व्यङ्गुलकं तत्स्यान्मध्यन्तस्य सुशोभनम्  ।२४.०१५\nआयामस्तत्समस्तस्य मध्यनिम्नः सुशोभनः  ॥२४.०१५\nशुषिरं कण्ठदेशे स्याद्विशेद्यावत्कनीयसी  ।२४.०१६\nशेषकुण्डन्तु कर्तव्यं यथारुचि विचित्रितं  ॥२४.०१६\nस्रुवन्तु हस्तमात्रं स्याद्दण्डकेन समन्वितं (१)[३]  ।२४.०१७\nवटुकं द्व्यङ्गुलं(२)[४] वृत्तं कर्तव्यन्तु सुशोभनं  ॥२४.०१७\nगोपदन्तु यथा मग्नमल्पपङ्के तथा भवेत् ।२४.०१८\nउपलिप्य लिखेद्रेखामङ्गुलां वज्रनासिकां(१)[५]  ॥२४.०१८\nसौम्याग्रा प्रथमा तस्यां रेखे पूर्वमुखे तयोः  ।२४.०१९\nमध्ये तिस्रस्तथा कुर्याद्दक्षिणादिक्रमेण तु  ॥२४.०१९\nएवमुल्लिख्य चाभ्युक्ष्य प्रणवेन तु मन्त्रवित् ।२४.०२०\nविष्टरं कल्पयेत्तेन तस्मिन् शक्तिन्तु वैष्णवीं  ॥२४.०२०\nअलं कृत्वा मूर्तिमतीं क्षिपेदग्निं हरिं स्मरन्  ।२४.०२१\nप्रादेशमात्राः समिधो दत्वा परिसमुह्य तं  ॥२४.०२१\nदर्भैस्त्रिधा परिस्तीर्य पूर्वादौ तत्र पात्रकं  ।२४.०२२\nआसादयेदिध्मवह्नी भूमौ च श्रुक्श्रुवद्वयं  ॥२४.०२२\nआज्यस्थाली चरुस्थाली कुशाज्यञ्च प्रणीतया  ।२४.०२३\nप्रोक्षयित्वा प्रोक्षणीञ्च गृहीत्वापूर्य वारिणा  ॥२४.०२३\nपवित्रान्तर्हिते हस्ते परिश्राव्य च तज्जलं  ।२४.०२४\nप्राङ्नीत्वा प्रोक्षणीपात्रण्ज्योतिरग्रे निधाय च  ॥२४.०२४\nतदद्भिस्त्रिश्च सम्प्रोक्ष्य इद्ध्मं विन्यस्य चाग्रतः  ।२४.०२५\nप्रणीतायां सुपुष्पायां विष्णुं ध्यात्वोत्तरेण च  ॥२४.०२५\nआज्यस्थालीमथाज्येन सम्पूर्याग्रे निधाय च  ।२४.०२६\nसम्प्लवोत्पवनाभ्यान्तु कुर्यादाज्यस्य संस्कृतिं  ॥२४.०२६\nअखण्डिताग्रौ निर्गर्भौ कुशौ प्रादेशमात्रकौ  ।२४.०२७\nताभ्यामुत्तानपाणिभ्यामङ्गुष्ठानामिकेन तु  ॥२४.०२७\nआज्यं तयोस्तु सङ्गृह्य द्विर्नीत्वा त्रिरवाङ्क्षिपेत्(२)[६]  ।२४.०२८\nस्रुक्स्रुवौ चापि सङ्गृह्य ताभ्यां प्रक्षिप्य वारिण  ॥२४.०२८\nप्रतप्य दर्भैः सम्मृज्य पुनः प्रक्ष्याल्य चैव हि  ।२४.०२९\nनिष्टप्य स्थापयित्वा(१)[७] तु प्रणवेनैव साधकः  ॥२४.०२९\nप्रणवादिनमोन्तेन पश्चाद्धोमं समाचरेत् ।२४.०३०\nगर्भाधानादिकर्माणि यावदंशव्यवस्थया  ॥२४.०३०\nनामान्तं व्रतबन्धान्तं समावर्तावसानकम्  ।२४.०३१\nअधिकारावसानं वा कर्यादङ्गानुसारतः  ॥२४.०३१\nप्रणवेनोपचारन्तु कुर्यात्सर्वत्र साधकः  ।२४.०३२\nअङ्गैर्होमस्तु कर्तव्यो यथावित्तानुसारतः  ॥२४.०३२\nगर्भादानन्तु प्रथमं ततः पुंसवनं स्मृतम्  ।२४.०३३\nसीमन्तोन्नयनं जातकर्म नामान्नप्राशनम्  ॥२४.०३३\nचूडकृतिं व्रतबन्धं वेदव्रतान्यशेषतः(२)[८]  ।२४.०३४\nसमावर्तनं पत्न्या च योगश्चाथाधिकारकः(३)[९]  ॥२४.०३४\nहृदादिक्रमतो ध्यात्वा एकैकं कर्म पूज्य च  ।२४.०३५\nअष्टावष्टौ तु जुहुयात्प्रतिकर्माहुतीः पुनः  ॥२४.०३५\nपूर्णाहुतिं ततो दद्यात्श्रुचा मूलेन साधकः  ।२४.०३६\nवौषडन्तेन मन्त्रेण प्लुतं सुस्वरमुच्चरन्  ॥२४.०३६\nविष्णोर्वह्निन्तु संस्कृत्य श्रपयेद्वैष्णवञ्चरुम्  ।२४.०३७\nआराध्य स्थिण्डिले विष्णुं मन्त्रान् संस्मृत्य संश्रपेत्(४)[१०]  ॥२४.०३७\nआसनादिक्रमेणैव साङ्गावरणमुत्तमम्  ।२४.०३८\nगन्धपुष्पैः समभ्यर्च्य ध्याता देवं सुरोत्तमम्  ॥२४.०३८\nआधायेध्ममथाघारावाज्यावग्नीशसंस्थितौ  ।२४.०३९\nवायव्यनैर्ऋताशादिप्रवृत्तौ तु यथाक्रमम्  ॥२४.०३९\nआज्यभागौ ततो हुत्वा चक्षुषी दक्षिणोत्तरे  ।२४.०४०\nमध्येथ जुहुयात्सर्वमन्त्रानर्चाक्रमेण तु  ॥२४.०४०\nआज्येन तर्पयेन्मूर्तेर्दशांशेनाङ्गहोमकम्  ।२४.०४१\nशतं सहस्रं वाज्याद्यैः समिद्भिर्वा तिलैः सह(१)[११]  ॥२४.०४१\nसमाप्यार्चान्तु होमान्तां शुचीन् शिष्यानुपोषितान्  ।२४.०४२\nआहूयाग्रे निवेश्याथ ह्यस्त्रेण प्रोक्षयेत्पशून्  ॥२४.०४२\nशिष्यानात्मनि संयोज्य अविद्याकर्मबन्धनैः  ।२४.०४३\nलिङ्गानुवृत्तश्चैतन्यं सह लिङ्गेन पाशितम्(२)[१२]  ॥२४.०४३\nध्यानमार्गेन सम्प्रोक्ष्य वायुबीजेन शोधयेत् ।२४.०४४\nततो दहनबीजेन सृष्टिं ब्रह्माण्डसञ्ज्ञिकाम्  ॥२४.०४४\nनिर्दग्धां सकलां ध्यायेद्भस्मकूटनिभस्थिताम्  ।२४.०४५\nप्लावयेद्वारिणा भस्म संसारं वार्मयं स्मरेत्(३)[१३]२४.०४५\nतत्र शक्तिं न्यसेत्पश्चात्पार्थिवीं बीजसञ्ज्ञिकाम्  ।२४.०४६\nतन्मात्राभिः समस्ताभिः संवृतं पार्थिवं शुभम्  ॥२४.०४६\nअण्डन्तदुद्भवन्ध्यायेत्तदाधारन्तदात्मकम्  ।२४.०४७\nतन्मध्ये चिन्तयेन्मूर्तिं पौरुषीं प्रणवात्मिकाम्  ॥२४.०४७\nलिङ्गं सङ्क्रामयेत्पश्चादात्मस्थं पूर्वसंस्कृतम् (४)[१४]  ।२४.०४८\nविभक्तेन्द्रियसंस्थानं क्रमाद्वृद्धं विचिन्तयेत् ॥२४.०४८\nततोण्डमब्दमेकं तु स्थित्वा द्विशकलीकृतम्  ।२४.०४९\nद्यावापृथिव्यौ शकले तयोर्मध्ये प्रजापतिम्  ॥२४.०४९\nजातं ध्यात्वा पुनः प्रोक्ष्य प्रणवेन तु संश्रितम्  ।२४.०५०\nमन्त्रात्मकतनुं कृत्वा यथान्यासं पुरोदितम्  ॥२४.०५०\nविष्णुर्हस्तं ततो मूर्ध्नि दत्वा ध्यात्वा तु वैष्णवम्  ।२४.०५१\nएवमेकं बहून् वापि जनित्वा ध्यानयोगतः  ॥२४.०५१\nकरौ सङ्गृह्य मूलेन नेत्रे बद्ध्वा तु वाससा  ।२४.०५२\nनेत्रमन्त्रेण मन्त्री तान् सदनेनाहतेन तु  ॥२४.०५२\nकृतपूजो गुरुः सम्यक्देवदेवस्य तत्त्ववान्  ।२४.०५३\nशिष्यान् पुष्पाञ्जलिभृतः प्राङ्मुखानुपवेशयेत् ॥२४.०५३\nअर्चयेयुश्च तेप्येवम्प्रसूता गुरुणा हरिम्  ।२४.०५४\nक्षिप्त्वा पुष्पाञ्जलिं तत्र पुष्पादिभिरनन्तरम्  ॥२४.०५४\nअमन्त्रमर्चनं कृत्वा(१)[१५] गुरोः पादार्चनन्ततः  ।२४.०५५\nविधाय दक्षिणां दद्यात्सर्वस्वं चार्धमेव वा  ॥२४.०५५\nगुरुः संशिक्षयेच्छिष्यान् तैः पूज्यो नामभिर्हरिः  ।२४.०५६\nविश्वक्सेनं यजेदीशं शङ्खचक्रगदाधरम्  ॥२४.०५६\nतज्जपन्तञ्च तर्जन्या मण्डलस्थं विसर्जयेत् ॥५७॥२४.०५७\nविष्णुनिर्माल्यमखिलं विष्वक्सेनाय चार्पयेत् ।२४.०५८\nप्रणीताभिस्तथात्मानमभिषिच्य च कुण्डगं  ॥२४.०५८\nवह्निमात्मनि संयोज्य विष्वक्सेनं विसर्जयेत् ।२४.०५९\nबुभुक्षुः सर्वमाप्नोति मुमुक्षुर्लीयते हरौ  ॥२४.०५९\n\nइत्यादिमहापुराणे आग्नेये अग्निकार्यादिकथनं नाम चतुर्विंशोऽध्यायः"
  }
]
[
  {
    "text": "ईश्वर उवाच\nकपिलापूजनं वक्ष्ये एभिर्म्मन्त्रैर्यजेच्च गाम्। \nओं कपिले नन्दे नमः ओं कपिले भद्रिके नमः ।। १ ।। \nओं कपिले सुशीले नमः कपिले सुरभिप्रभे।\nओं कपिले सुमनसे नमः ओं भुक्तिमुक्तिप्रदे नमः ।। २ ।। \nसौरभेयि जगन्‌मातर्देवानाममृतप्रदे। \nगृहाण वरदे ग्रासमीपसितार्थञ्च देहि मे ।। ३ ।। \nवन्दिताऽसि वसिष्ठेन विश्वामित्रेण धीमता। \nकपिले हर मे पापं यन्तया दुष्कृतं कृतम् ।। ४ ।। \nगावो ममाग्रतो नित्यं गावः पृष्ठत एव च। \nगावो मे हृदये चापि गवां मध्ये वसाम्यहम् ।। ५ ।। \nदत्तं गुह्णन्तु मे ग्रासं जप्त्वा स्यां निर्म्मलः शिवः। \nप्रार्च्य विद्यापुस्तकानि गुरुपादौ नमेन्नरः ।। ६ ।। \nयजेत् स्नात्वा तु मध्याह्ने अष्टपुष्पिकया शिवम्। \nपीठमूर्त्तिशिवाङ्गानां पूजा स्यादष्टपुषिपिका ।। ७ ।। \nमध्याह्ने भोजनागारे सुलिप्ते पाकमानयेत्। \nततो मृत्युञ्जयेनैव वौषडन्तेन सप्तधा ।। ८ ।। \nजप्तैः सदर्भशङ्खस्थैः सिञ्चेत्तं वारिविन्दुभिः। \nसर्वपाकाग्रमुद्धत्य शिवाय विनिवेदयेत् ।। ९ ।। \nअथार्द्धं चुल्लिकाहोमे विधानायोपकल्पयेत् । \nविशोध्य विधिना चुल्लीं तद्वह्निं पूरकाहुतिम् ।। १० ।। \nहुत्वा नाभ्यग्निना चैकं ततो रेचकवायुना। \nवह्निवीजं समादाय कादिस्थानगतिक्रमात् ।। ११ ।। \nशिवाग्निस्त्वमिति ध्यात्वा चुल्लिकाग्नौ निवेशयेत्।\nओं हां अग्नये नमो वै हां सोमाय वै नमः ।। १२ ।। \nसूर्य्याय बृहस्पतये प्रजानां पतये नमः। \nसर्वेभ्यश्चैव देवेभ्यः सर्वविश्वेभ्य एव च ।। १३ ।। \nहामग्नये स्विष्टिकृते पूर्वादावर्च्चयेदिमान्। \nस्वाहान्तामाहुतिं दत्वा क्षमयित्वा विसर्जयेत् ।। १४ ।। \nचुल्ल्या दक्षिणबाहौ च यजेद्धर्माय वै नमः। \nवामबाहावधर्म्माय काञ्जिकादिकभाण्डके ।। १५ ।। \nरसपरिवर्त्तमानाय वरुणाय जलाग्नये । \nविघ्नराजो गृहद्वारे पेषण्यां सुभगो नमः ।। १६ ।। \nओं रौद्रिके नमो गिरिके नमश्चोलूखले यजेत्। \nबलप्रियायायुधाय नमस्ते मुषले यजेत् ।। १७ ।। \nसम्मार्ज्जन्यां देवतोक्ते कामाय शयनीयके। \nमध्यस्तम्भे च स्कन्दाय दत्वा वास्तुबलिं ततः ।। १८ ।। \nभुञ्जीत पात्रे सौवर्णे पद्मिन्यादिदलादिके। \nआचार्य्यः साधकः पुत्र समयी मौनमास्थितः ।। १९ ।। \nवटाश्वत्थार्क्कवाताविसर्ज्ज भल्लातकांस्त्यजेत्। \nआपोशानं पुरादाय प्राणाद्यैः प्रणवान्वितैः ।। २० ।। \nस्वाहान्तेनाहुतीः पञ्च दत्वा दीप्योदरानलं। \nनागः कूर्म्मोऽथ कृकरो देवदत्तो धनञ्जयः ।। २१ ।। \nएतेभ्य उपवायुभ्यः स्वाहापोशानवारिणा। \nभक्तादिकं निवेद्याय पिबेच्छेषोदकं नरः ।। २२ ।। \nअमृतोपस्तरणमसि प्राणाहुतीस्ततो ददेत्। \nप्रणाय स्वाहाऽपानाय समानाय ततस्तथा ।। २३ ।। \nउदानाय च व्यानाय भुक्त्वा चुल्लकमाचरेत्। \nअमृतापिधानमसीति शरीरेऽन्नादिवायवः ।।२४ ।। \nइत्यादिमहापुराणे आग्नेये वास्तुपूजाकथनं नाम सप्तसप्ततितमोऽध्यायः ॥"
  }
]
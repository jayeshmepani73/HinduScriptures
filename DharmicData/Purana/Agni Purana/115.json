[
  {
    "text": "गयायात्राविधिः"
  },
  {
    "text": "अग्निरुवाच\nउद्यतश्चेद्गयां यातुं[१](१) श्राद्धं कृत्वा विधानतः  ।११५.००१\nविधाय कार्पटीवेशं ग्रामस्यापि प्रदक्षिणं  ॥११५.००१\nकृत्वा प्रतिदिनङ्गच्छेत्संयतश्चाप्रतिग्रही  ।११५.००२\nगृहाच्चलितमात्रस्य गयया गमनं प्रति  ॥११५.००२\nस्वर्गारोहणसोपानं पितॄणान्तु पदे पदे  ।११५.००३\nब्रह्मज्ञानेन किं कार्यं गोगृहे मरणेन किं  ॥११५.००३\nकिं कुरुक्षेत्रवासेन यदा[२](२) पुत्रो गयां व्रजेत् ।११५.००४\nगयाप्राप्तं सुतं दृष्ट्वा पितॄणामुत्सवो भवेत् ॥११५.००४\nपद्भ्यामपि जलं स्पृष्ट्वा अस्मभ्यं किन्न दास्यति  ।११५.००५\nब्रह्मज्ञानं गयाश्राद्धं गोगृहे मरणं तथा  ॥११५.००५\nवासः पुंसां कुरुक्षेत्रे मुक्तिरेषा चतुर्विधा  ।११५.००६\nकाङ्क्षन्ति पितरः पुत्रं नरकाद्भयभीरवः  ॥११५.००६\nगयां यास्यति यः पुत्रः स नस्त्राता भविष्यति  ।११५.००७\nमुण्डनञ्चोपवासश्च सर्वतीर्थेष्वयं विधिः  ॥११५.००७\nन कालादिर्गयातीर्थे दद्यात्पिण्डांश्च नित्यशः  ।११५.००८\nपक्षत्रयनिवासी च पुनात्यासप्ततमं कुलं  ॥११५.००८"
  },
  {
    "text": "अष्टकासु च वृद्धौ च[३](१) गयायां मृतवासरे  ।११५.००९\nअत्र मातुः पृथक्श्राद्धमन्यत्र पतिना सह  ॥११५.००९\nपित्रादिनवदैवत्यं तथा द्वादशदैवतं  ।११५.०१०\nप्रथमे दिवसे स्नायात्तीर्थे ह्युत्तरमानसे  ॥११५.०१०\nउत्तरे मानसे पुण्ये आयुरारोग्यवृद्धये  ।११५.०११\nसर्वाघौघविघाताय[४](२) स्नानं कुर्याद्विमुक्तये[५](३)  ॥११५.०११\nसन्तर्प्य देवपित्रादीन् श्राद्धकृत्पिण्डदो भवेत् ।११५.०१२\nदिव्यान्तरिक्षभौमस्थान्[६](४) देवान् सन्तर्पयाम्यहं  ॥११५.०१२\nदिव्यान्तरिक्षभौमादि पितृमात्रादि तर्पयेत् ।११५.०१३\nपिता पितामहश्चैव तथैव प्रपितामहः  ॥११५.०१३\nमाता पितामही चैव[७](५) तथैव प्रपितामही  ।११५.०१४\nमातामहः प्रमातामहो वृद्धप्रमातामहः[८](६)  ॥११५.०१४\nतेभ्योऽन्येभ्य[९](७) इमान् पिण्डानुद्धाराय ददाम्यहं  ।११५.०१५\nओं नमः सूर्यदेवाय सोमभौमज्ञरूपिणे[१०](८)  ॥११५.०१५\nजीवशुक्रशनैश्चारिराहुकेतुस्वरूपिणे  ।११५.०१६\nउत्तरे मानसे स्नाता[११](९) उद्धरेत्सकलं कुलं  ॥११५.०१६\nसूर्यं नत्वा[१२](१०) व्रजेन्मौनी नरो दक्षिणमानसं[१३](११)  ।११५.०१७"
  },
  {
    "text": "दक्षिणे मानसे स्नानं करोमि पितृतृप्तये[१४](१)  ॥११५.०१७\nगयायामागतः स्वर्गं यान्तु मे पितरोऽखिलाः  ।११५.०१८\nश्राद्धं पिण्डन्ततः कृत्वा सूर्यं नत्वा वदेदिदं  ॥११५.०१८\nओं नमो भानवे भर्त्रे[१५](२) भवाय भव मे विभो  ।११५.०१९\nभुक्तिमुक्तिप्रदः सर्वपितॄणां भवभावितः  ॥११५.०१९\nकव्यवाहोऽनलः सोमो यमश्चैवार्यमा तथा  ।११५.०२०\nअग्निष्वात्ता वर्हिषद आज्यपाः पितृदेवताः  ॥११५.०२०\nआगच्छन्तु महाभागा युष्माभी रक्षितास्त्विह  ।११५.०२१\nमदीयाः पितरो ये च मातृमातामहादयः  ॥११५.०२१\nतेषां पिण्डप्रदाताहमागतोऽस्मि गयामिमां  ।११५.०२२\nउदीच्यां मुण्डपृष्ठस्य देवर्षिगणपूजितं[१६](३)  ॥११५.०२२\nनाम्ना कनखलं तीर्थं त्रिषु लोकेषु विश्रुतं  ।११५.०२३\nसिद्धानां प्रीतिजननैः पापानाञ्च भयङ्करैः  ॥११५.०२३\nलेलिहानैर्महानागै रक्ष्यते चैव नित्यशः  ।११५.०२४\nतत्र स्नात्वा दिवं[१७](४) यान्ति क्रीडन्ते भुवि मानवाः  ॥११५.०२४\nफल्गुतीर्थं ततो गच्छेन्महानद्यां स्थितं परं  ।११५.०२५\nनागाज्जनार्दनात्कूपाद्वटाच्चोत्तरमानसात् ॥११५.०२५\nएतद्गयाशिरः[१८](५) प्रोक्तं फल्गुतीर्थं तदुच्यते  ।११५.०२६\nमुण्डपृष्ठनगाद्याश्च सारात्सारमथान्तरं  ॥११५.०२६"
  },
  {
    "text": "यस्मिन् फलति श्रीर्गौर्वा कामधेनुर्जलं मही  ।११५.०२७\nदृष्टिरम्यादिकं यस्मात्फल्गुतीर्थं न फल्गुवत् ॥११५.०२७\nफल्गुतीर्थे नरः स्नात्वा दृष्ट्वा देवं गदाधरं  ।११५.०२८\nएतेन किं न पर्याप्तं नृणां सुकृतकारिणां  ॥११५.०२८\nपृथिव्यां यानि तीर्थानि आसमुद्रात्सरांसि च  ।११५.०२९\nफल्गुतीर्थं गमिष्यन्ति वारमेकं दिने दिने  ॥११५.०२९\nफल्गुतीर्थे तीर्थराजे करोति स्नानमादृतः  ।११५.०३०\nपितॄणां ब्रह्मलोकाप्त्यै आत्मनो भुक्तिमुक्तये  ॥११५.०३०\nस्नात्वा श्राद्धी पिण्डदोऽथ नमेद्देवं पितामहं  ।११५.०३१\nकलौ माहेश्वरा लोका अत्र देवो[१९](१) गदाधरः  ॥११५.०३१\nपितामहो लिङ्गरूपी तन्नमामि महेश्वरं  ।११५.०३२\nगदाधरं बलं काममनिरुद्धं नरायणं[२०](२)  ॥११५.०३२\nब्रह्मविष्णुनृसिंहाख्यं वराहादिं नमाम्यहं  ।११५.०३३\nततो गदाधरं दृष्ट्वा कुलानां शतमुद्धरेत् ॥११५.०३३\nधर्मारण्यं द्वितीयेऽह्नि मतङ्गस्याश्रमे वरे  ।११५.०३४\nमतङ्गवाप्यां संस्नाय श्राद्धकृत्पिण्डदो[२१](३) भवेत् ॥११५.०३४\nमतङ्गेशं सुसिद्धेशं[२२](४) नत्वा चेदमुदीरयेत् ।११५.०३५\nप्रमाणं देवताः सन्तु लोकपालाश्च साक्षिणः  ॥११५.०३५\nमयागत्य मतङ्गेऽस्मिन् पितॄणां निष्कृतिः कृता  ।११५.०३६\nस्नानतर्पणश्राद्धादिर्ब्रह्मतीर्थेऽथ[२३](५) कूपके  ॥११५.०३६"
  },
  {
    "text": "तत्कूपयूपयोर्मध्ये श्राद्धं कुलशतोद्धृतौ  ।११५.०३७\nमहाबोधतरुं नत्वा धर्मवान् स्वर्गलोकभाक् ॥११५.०३७\nतृतीये ब्रह्मसरसि[२४](१) स्नानं कुर्याद्यतव्रतः[२५](२)  ।११५.०३८\nस्नानं ब्रह्मसरस्तीर्थे[२६](३) करोमि ब्रह्मभूतये  ॥११५.०३८\nपितॄणां ब्रह्मलोकाय ब्रह्मर्षिगणसेविते  ।११५.०३९\nतर्पणं श्राद्धकृत्पिण्डं प्रदद्यात्तु प्रसेचनं[२७](४)  ।११५.०३९\nकुर्याच्च वाजपेयार्थी ब्रह्मयूपप्रदक्षिणं  ॥११५.०३९\nएको मुनिः कुम्भकुशाग्रहस्त आम्रस्य मूले सलिलं ददाति  ।११५.०४०\nआम्राश्च सिक्ताः पितरश्च तृप्ता एका क्रिया द्व्यर्थकरी प्रसिद्धा  ॥११५.०४०\nब्रह्माणञ्च नमस्कृत्य कुलानां शतमुद्धरेत् ।११५.०४१\nफल्गुतीर्थे चतुर्थेऽह्नि स्नात्वा देवादितर्पणं  ॥११५.०४१\nकृत्वा श्राद्धं सपिण्डञ्च गयाशिरसि कारयेत् ।११५.०४२\nपञ्चक्रोशं गयाक्षेत्रं क्रोशमेकं गयाशिरः  ॥११५.०४२\nतत्र पिण्डप्रदानेन कुलानां शतमुद्धरेत् ।११५.०४३\nमुण्डपृष्ठे पदं न्यस्तं महादेवेन धीमता  ॥११५.०४३\nमुण्डपृष्ठे शिरः साक्षाद्गयाशिर उदाहृतं  ।११५.०४४"
  },
  {
    "text": "साक्षाद्गयाशिरस्तत्र फल्गुतीर्थाश्रमं[२८](१) कृतं  ॥११५.०४४\nअमृतं तत्र वहति पितॄणां दत्तमक्षयं  ।११५.०४५\nस्नात्वा दशाश्वमेधे तु दृष्ट्वा देवं पितामहं  ॥११५.०४५\nरुद्रपादं नरः स्पृष्ट्वा नेह भूयोऽभिजायते  ।११५.०४६\nशमीपत्रप्रमाणेन पिण्डं दत्वा गयाशिरे[२९](२)  ॥११५.०४६\nनरकस्था दिवं यान्ति स्वर्गस्था मोक्षमाप्नुयुः  ।११५.०४७\nपायसेनाथ पिष्टेन सक्तुना चरुणा तथा  ॥११५.०४७\nपिण्डदानं तण्डुलैश्च गोधूमैस्तिलमिश्रितैः  ।११५.०४८\nपिण्डं दत्वा रुद्रपदे कुलानां शतमुद्धरेत् ॥११५.०४८\nतथा विष्णुपदे श्राद्धपिण्डदो ह्यृणमुक्तिकृत्[३०](३)  ।११५.०४९\nपित्रादीनां शतकुलं स्वात्मानं[३१](४) तारयेन्नरः  ॥११५.०४९\nतथा ब्रह्मपदे श्राद्धी[३२](५) ब्रह्मलोकं नयेत्पितॄन्  ।११५.०५०\nदक्षिणाग्निपदे तद्वद्गार्हपत्यपदे तथा  ॥११५.०५०\nपदे वाहवनीयस्य श्राद्धी यज्ञफलं लभेत् ।११५.०५१\nआवसथ्यस्य चन्द्रस्य[३३](६) सूर्यस्य च गणस्य च  ॥११५.०५१\nअगस्त्यकार्त्तिकेयस्य श्राद्धी तारयते कुलं  ।११५.०५२\nआदित्यस्य रथं नत्वा[३४](७) कर्णादित्यं नमेन्नरः  ॥११५.०५२"
  },
  {
    "text": "कनकेशपदं नत्वा गयाकेदारकं नमेत् ।११५.०५३\nसर्वपापविनिर्मुक्तः पितॄन् ब्रह्मपुरं नयेत् ॥११५.०५३\nविशालोऽपि गयाशीर्षे पिण्डदोऽभूच्च पुत्रवान्  ।११५.०५४\nविशालायां विशालोऽभूद्राजपुत्रोऽब्रवीद्द्विजान्  ॥११५.०५४\nकथं पुत्रादयः स्युर्मे द्विजा ऊचुर्विशालकं  ।११५.०५५\nगयायां पिण्डदानेन तव सर्वं भविष्यति  ॥११५.०५५\nविशालोऽपि गयाशीर्षे पितृपिण्डान्ददौ ततः[३५](१)  ।११५.०५६\nदृष्ट्वाकाशे सितं रक्तं पुरुषांस्तांश्च पृष्टवान्  ॥११५.०५६\nके यूयं तेषु चैवैकः सितः प्रोचे विशालकं  ।११५.०५७\nअहं सितस्ते जनक इन्द्रलोकं गतः शुभान्  ॥११५.०५७\nमम रक्तः पिता पुत्र कृष्णश्चैव पितामहः  ।११५.०५८\nअब्रवीन्नरकं प्राप्ता त्वया मुक्तीकृता वयं  ॥११५.०५८\nपिण्डदानाद्ब्रह्मलोकं व्रजाम इति ते गताः  ।११५.०५९\nविशालः प्राप्तपुत्रादिः राज्यं कृत्वा हरिं ययौ  ॥११५.०५९\nप्रेतराजः स्वमुक्त्यै च वणिजञ्चेदमब्रवीत् ।११५.०६०\nप्रेतैः सर्वैः सहार्तः सन् सुकृतं भुज्यते फलं  ॥११५.०६०\nश्रवणद्वादशीयोगे कुम्भः सान्नश्च सोदकः[३६](२)  ।११५.०६१\nदत्तः पुरा स मध्याह्ने जीवनायोपतिष्ठते  ॥११५.०६१\nधनं गृहीत्वा मे गच्छ गयायां पिण्डदो भव  ।११५.०६२\nवणिग्धनं गृहीत्वा तु गयायां पिण्डदोऽभवत् ॥११५.०६२"
  },
  {
    "text": "प्रेतराजः सह प्रेतैर्मुक्तो नीतो हरेः पुरं  ।११५.०६३\nगयाशीर्षे पिण्डदानादात्मानं स्वपितॄंस्तथा[३७](१)  ॥११५.०६३\nपितृवंशे सुता ये च मातृवंशे तथैव च  ।११५.०६४\nगुरुश्वशुरबन्धूनां ये चान्ये बान्धवा मृताः  ॥११५.०६४\nये मे कुले लुप्तपिण्डाः पुत्रदारविवर्जिताः[३८](२)  ।११५.०६५\nक्रियालोपगता ये च जात्यन्धाः पुङ्गवस्तथा  ॥११५.०६५\nविरूपा आमगर्भा ये ज्ञाताज्ञाताः कुले मम  ।११५.०६६\nतेषां पिण्डो मया दत्तो ह्यक्षय्यमुपतिष्ठतां  ॥११५.०६६\nये केचित्प्रेतरूपेण तिष्ठन्ति पितरो मम  ।११५.०६७\nते सर्वे तृप्तिमायान्तु पिण्डदानेन[३९](३) सर्वदा  ॥११५.०६७\nपिण्डो देयस्तु सर्वेभ्यः सर्वैर्वै कुलतारकैः  ।११५.०६८\nआत्मनस्तु तथा देयो ह्यक्षयं लोकमिच्छता  ॥११५.०६८\nपञ्चमेऽह्नि गदालोले स्नायान्मन्त्रेण बुद्धिमान्  ।११५.०६९\nगदाप्रक्षालने तीर्थे गदालोलेऽतिपावने  ॥११५.०६९\nस्नानं करोमि संसारगदशान्त्यै जनार्दन  ।११५.०७०\nनमोऽक्षयवटायैव अक्षयस्वर्गदायिने  ॥११५.०७०\nपित्रादीनामक्षयाय सर्वपापक्षयाय च  ।११५.०७१\nश्राद्धं वटतले[४०](४) कुर्याद्ब्राह्मणानाञ्च भोजनं  ॥११५.०७१\nएकस्मिन् भोजिते विप्रे कोटिर्भवति भोजिता  ।११५.०७२\nकिम्पुनर्बहुभिर्भुक्तैः पितॄणां दत्तमक्षयं  ॥११५.०७२"
  },
  {
    "text": "गयायामन्नदाता यः पितरस्तेन पुत्रिणः  ।११५.०७३\nवटं वटेश्वरं नत्वा पूजयेत्प्रपितामहं  ॥११५.०७३\nअक्षयांल्लभते लोकान् कुलानां शतमुद्धरेत् ।११५.०७४\nक्रमतोऽक्रमतो वापि गयायात्रा महाफला  ॥११५.०७४\n\nइत्याग्नेये महापुराणे गयामाहात्म्ये गयायात्रा नाम पञ्चदशाधिकशततमोऽध्यायः ॥"
  },
  {
    "text": "गयाश्राद्धोपरि टिप्पणी"
  }
]
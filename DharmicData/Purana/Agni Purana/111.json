[
  {
    "text": "प्रयागमाहात्म्यं"
  },
  {
    "text": "अग्निरुवाच\nवक्ष्ये प्रयागमाहात्म्यं भुक्तिमुक्तिप्रदं परं[१]  ।१११.००१\nप्रयागे ब्रह्मविष्ण्वाद्या देव मुनिवराः स्थिताः  ॥१११.००१\nसरितः सागराः सिद्धा गन्धर्वसराप्सस्तथा  ।१११.००२\nतत्र त्रीण्यग्निकुण्डानि तेषां मध्ये तु जाह्नवी  ॥१११.००२\nवेगेन समतिक्रान्ता सर्वतीर्थतिरस्कृता  ।१११.००३\nतपनस्य सुता तत्र त्रिषु लोकेषु विश्रुता  ॥१११.००३\nगङ्गायमुनयोर्मध्यं[२] पृथिव्या जघनं स्मृतं  ।१११.००४\nप्रयागं जघनस्यान्तरुपस्थमृषयो विदुः[३] ॥१११.००४\nप्रयागं सप्रतिष्ठानं कम्बलाश्वतरावुभौ  ।१११.००५\nतीर्थं भोगवती चैव वेदी प्रोक्ता प्रजापतेः  ॥१११.००५\nतत्र वेदाश्च यज्ञाश्च मूर्तिमन्तः प्रयागके  ।१११.००६\nस्तवनादस्य[४]तीर्थस्य नामसङ्किर्तनादपि  ॥१११.००६\nमृत्तिकालम्भनाद्वापि सर्वपापैः प्रमुच्यते  ।१११.००७\nप्रयागे सङ्गते दानं श्राद्धं जप्यादि चाक्षयं[५]  ॥१११.००७\nन देववचनाद्विप्र न लोकवचनादपि  ।१११.००८\nमतिरुत्क्रमणीयान्ते प्रयागे मरणं प्रति  ॥१११.००८\nदशतीर्थसहस्राणि षष्टिकोट्यस्तथापराः  ।१११.००९\nतेषां सान्निध्यमत्रैव प्रयागं परमन्ततः  ॥१११.००९\nवासुकेर्भोगवत्यत्र हंसप्रपतनं परं  ।१११.०१०\nगवां कोटिप्रदानाद्यत्त्र्यहं स्नानस्य[६]तत्फलं  ॥१११.०१०\nप्रयागे माघमासे तु एवमाहुर्मनीषिणः  ।१११.०११\nसर्वत्र सुलभा गङ्गा त्रिषु स्थानेषु दुर्लभा  ॥१११.०११\nगङाद्वारे प्रयागे च गङ्गासागरसङ्गमे  ।१११.०१२\nअत्र दानाद्दिवं[७] याति राजेन्द्रो जायतेऽत्र च  ॥१११.०१२\nवटमूले सङ्गमादौ मृतो विष्णुपुरीं व्रजेत् ।१११.०१३\nउर्वशीपुलिनं रम्यं तीर्थं सन्ध्यावतस्तथा  ॥१११.०१३\nकोटीतीर्थञ्चाश्वमेधं गङ्गायमुनमुत्तमं  ।१११.०१४\nमानसं रजसा हीनं तीर्थं वासरकं परं[८]  ॥१११.०१४\nइत्याग्नेये महापुराणे प्रयागमाहात्म्यं नाम एकादशाधिकशततमोऽध्यायः ॥"
  },
  {
    "text": "प्रयागोपरि टिप्पणी"
  }
]
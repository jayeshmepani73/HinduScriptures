[
  {
    "text": "अग्निरुवाच\nआसनं कमलाद्युक्तं तद्‌बद्‌ध्वा चिन्तयेत्परं ।\nशुचौ देशे प्रतिष्ठाप्य स्थिरमासनामात्मनः ।। ३७३.१ ।।\n\nनात्युच्छ्रितं नातिनीचं चेलाजिनकुशोत्तरं ।\nतत्रैकाग्रं मनः कृत्वा यतचित्तेन्द्रियक्रियः ।। ३७३.२ ।।\n\nउपविश्यासने युञ्ज्याद्योगमात्मविशुद्धये ।\nसमकायशिरग्रीवं धारयन्नचलं स्थिरः ।। ३७३.३ ।।\n\nसम्प्रेक्ष्य नासिकाग्रं स्वन्दिशश्चानवलोकयन् ।\nपार्ष्णिभ्यां वृषणौ रक्षंस्तथा प्रजननं पुनः ।। ३७३.४ ।।\n\nउरुभ्यामुपरिस्थाप्य बाहू तिर्य्यक् प्रयत्नतः ।\nदक्षिणं करपृष्ठञ्च न्यसेद्वामतलोपरि ।। ३७३.५ ।।\n\nउन्नम्य शनकैर्वक्त्त्रं मुखं विष्टभ्य चाग्रतः ।\nप्राणः स्वदेहजो वायुस्तस्यायामो निरोधनं ।। ३७३.६ ।।\n\nनासिकापुटमङ्गुल्या पीड्यैव च परेण च ।\nऔदरं रेचयेद्वायुं रेचनाद्रेचकः स्मृतः ।। ३७३.७ ।।\n\nबाह्येन वायुना देहं दृतिवत् पूरयेद्यथा ।\nतथा पूर्णश्च सन्तिष्ठेत् पूरणात् पूरकः स्मृतः ।। ३७३.८ ।.\n\nन मुञ्चति न गृह्णाति वायुमन्तर्बहिः स्थितम् ।\nसम्पूर्णकुम्भवत्तिष्ठेदचलः स तु कुम्भकः ।। ३७३.९ ।।\n\nकन्यकः सकृदुद्‌घातः स वै द्वादशमात्रिकः ।\nमध्यमश्च द्विरुद्‌घातश्चतुर्विंशतिमात्रिकः ।। ३७३.१० ।।\n\nउत्तमश्च त्रिरुद्‌घातः षट्‌त्रिंशत्तालमात्रिकः ।\nस्वेदकम्पाभिघातानां जननश्चोत्तमोत्तमः ।। ३७३.११ ।।\n\nअजितान्नारुहेद्‌भूमिं हिक्काश्वासादयस्तथा ।\nजिते प्राणे स्वल्पदोषविण्मूत्रादि प्रजायते ।। ३७३.१२ ।।\n\nआरोग्यं शीघ्रगामित्वमुत्साहः स्वरसौष्ठवम् ।\nबलवर्णप्रसादश्च सर्वदोषक्षयः फलं ।। ३७३.१३ ।।\n\nजपध्यानं विनागर्भः स गर्भस्तत्समन्वितः ।\nइन्द्रियाणां जयार्थाय स गर्भं धारयेत्परं ।। ३७३.१४ ।।\n\nज्ञानवैराग्ययुक्ताभ्यां प्राणायामवशेन च ।\nइन्द्रियांश्च विनिर्जित्य सर्वमेव जितं भवेत् ।। ३७३.१५ ।।\n\nइन्द्रियाण्येव तत्सर्वं यत् स्वर्गनरकावुभौ ।\nनिगृहीतविसृष्टानि स्वर्गाय नरकाय च ।। ३७३.१६ ।।\n\nशरीरं रथमित्याहुरिन्द्रियाण्यस्य वाजिनः ।\nमनश्च सारथिः प्रोक्तः प्राणायामः कशः स्मृतः ।। ३७३.१७ ।।\n\nज्ञानवैराग्यरश्मिभ्यां सायया विधृतं मनः ।\nशनैर्निश्चलतामेति प्राणायामैकसंहितम् ।। ३७३.१८ ।।\n\nजलविन्दुं कुशाग्रेण मासे मासे पिवेत्तु यः ।\nसंवत्सरशतं साग्रं प्राणायामश्च तत्समः ।। ३७३.१९ ।।\n\nइन्द्रियाणि प्रसक्तानि प्रविश्य विषयोदधौ ।\nआहृत्य यो निगृह्णाति प्रत्याहारः स उच्यते ।। ३७३.२० ।।\n\nउद्धरेदात्मनात्मानं मज्जमानं यथाम्भसि ।\nभोगनद्यतिवेगेन ज्ञानवृक्षं समाश्रयेत् ।। ३७३.२१ ।।\n\nइत्यादिमहापुराणे आग्नेये आसनप्राणायामप्रत्याहारा नाम त्रिसप्तत्यधिकत्रिशततमोऽध्यायः ॥"
  }
]
[
  {
    "text": "अग्निरुवाच\nयज्ञैश्च देवानाप्नोति वैराजं तपसा पदं ।\nब्रह्मणः कर्मसन्नयासाद्वैराग्यात् प्रकृतौ लयं ।। ३७९.१ ।।\n\nज्ञानात् प्नाप्नोति कैवल्यं पञ्चैता गतयः स्मृता ।\nप्रीतितापविषादादेर्विनिवृत्तिर्विरक्तता ।। ३७९.२ ।।\n\nसन्न्यासः कर्मणान्त्यागः कृतानामकृतैः सह ।\nअव्यक्तादौ विशेषान्ते विकारोऽस्मिन्निविर्त्तते ।। ३७९.३ ।।\n\nचेतनाचेतनान्यत्वज्ञानेन ज्ञानमुच्यते ।\nपरमात्मा च सर्वेषामाधारः परमेश्वरः ।। ३७९.४ ।।\n\nविष्णुनाम्ना च देवेषु वेदान्तेषु च गीयते ।\nयज्ञेश्वरो यज्ञपुमान् प्रवृत्तेरिज्यते ह्यसौ ।। ३७९.५ ।।\n\nनिवृत्तैर्ज्ञानयोगेन ज्ञानमूर्त्तिः स चेक्ष्यते ।\nह्रस्वदीर्घप्लुताद्यन्तु वचस्तत्पुरुषोत्तमः ।। ३७९.६ ।।\n\nतत्‌प्राप्तिहेतुर्ज्ञानञ्च कर्म चोक्तं महामुने ।\nआगमोक्तं विवेकाच्च द्विधा ज्ञानं तथोच्यते ।। ३७९.७ ।।\n\nशब्दब्रह्मागममयं परं ब्रह्म सत्परम् ।\nद्वे ब्रह्मणी वेदितव्ये ब्रह्मशब्दपरञ्च यत् ।। ३७९.८ ।।\n\nवेदादिविद्या ह्यपरमक्षरं ब्रह्म सत्परम् ।\nतदेतद्भगवद्वाच्यमुपचारेऽर्चनेऽन्यतः ।। ३७९.९ ।।\n\nसम्मर्तेति तथा भर्त्ता भ्कारोऽर्थद्वयान्वितः ।\nनेता गमयिता स्रष्टा गकारोऽयं महामुने ।। ३७९.१० ।।\n\nऐश्वर्य्यस्य समग्रस्य वीर्य्यस्य यशसः श्रइयः ।\nज्ञानवैराग्ययोश्चैव षण्णं भग इतीङ्गना ।। ३७९.११ ।।\n\nवसन्ति विष्णौ भूतानि स च धातुस्त्रिधात्मकः ।\nएवं हरौ हि भगवान् शब्दोऽन्यत्रोपचारतः ।। ३७९.१२ ।।\n\nउत्पत्तिं प्रलयञ्चैव भूतानामगतिं गतिं ।\nवेत्ति विद्यामविद्याञ्च स वाच्यो भगवानिति ।। ३७९. १३ ।।\n\nज्ञानशक्तिः परैश्वर्य्यं वीर्य्यं तेजांस्यशेषतः ।\nभगवच्छब्दवाच्यानि विना हेयैर्गुणादिभिः ।। ३७९.१४ ।।\n\nखाण्डिक्यजनकायाह योगं केशिध्वजः पुरा ।\nअनात्मन्यात्मबुद्धिर्या आत्मस्वमिति या मतिः ।। ३७९.१५ ।।\n\nअविद्याभवसम्भूतिर्वीजमेतद्‌द्विधा स्थितम् ।\nपञ्चभूतात्मके देहे देही मोहतमाश्रितः ।। ३७९.१६ ।।\n\nअहमेतदितीत्युच्चैः कुरुते कुमतिर्मतिं ।\nइत्थञ्च पुत्रपौत्रेषु तद्देहोत्पातितेषु च ।। ३७९.१७ ।।\n\nकरोति पण्डितः साम्यमनात्मनि कलेवरे ।\nसर्वदेहोपकाराय कुरुते कर्म्म मानवः ।। ३७९.१८ ।।\n\nदेहश्चान्यो यदा पुंसस्तदा बन्धाय तत्परं ।\nनिर्वाणमथ एवायमात्मा ज्ञानमयोऽमलः ।। ३७९.१९ ।।\n\nदुःखज्ञानमयोऽधर्मः प्रकृतेः स तु नात्मनः ।\nजलस्य नाग्निना सङ्गः स्थालीसङ्गत्तथापि हि ।। ३७९.२० ।।\n\nशब्दास्ते कादिका धर्मास्तत् कृता वै महामुने ।\nतथात्मा प्रकृतौ सङ्गादहंमानादिभूषितः ।। ३७९.२१ ।।\n\nभजते प्राकृतान्धर्मान् अन्यस्तेभ्यो हि सोऽव्ययः ।\nबन्धाय विषयासङ्गं मनो निर्विषयं धिये ।। ३७९.२२ ।।\n\nविषयात्तत्समाकृष्य ब्रह्मभूतं हरिं स्मरेत् ।\nआत्मभावं नयत्येनं तद्‌ब्रह्मध्यायिनं मुने ।। ३७९.२३ ।।\n\nविचार्य्य स्वात्मनः शक्त्या लौहमाकर्षको यथा ।\nआत्भप्रयत्नसापेज्ञा विशिष्टा या मनोगतिः ।। ३७९.२४ ।।\n\nतस्या ब्रह्‌मणि संयोगो योग इत्यभिधीयते ।\nविनिष्पन्दः समाधिस्थः परं ब्रह्माधिगच्छति ।। ३७९.२५ ।।\n\nयमैः सन्नियमैः स्थित्या प्रत्याहृत्या मरुज्जयैः ।\nप्राणायामेन पवनैः प्रत्याहारेण चेन्द्रियैः ।। ३७९.२६ ।।\n\nवशीकृतैस्ततः कुर्य्यात् स्थितं चेतः शुभाश्रये ।\nआश्रयश्चेतसो ब्रह्म मूर्त्तञ्चामूर्तकं द्विधा ।। ३७९.२७ ।।\n\nहिरण्यगर्भादिषु च ज्ञानकर्मात्मिका द्विधा ।\nत्रिविधा भावना प्रोक्ता विश्वं ब्रह्म उपास्यते ।। ३७९.२८ ।।\n\nहिरण्यगर्भादिषु च ज्ञानकर्मात्मिका द्विधा ।\nत्रिविधा भावना प्रोक्ता विश्वं ब्रह्म उपास्यते ।। ३७९.२९ ।।\n\nप्रत्यस्तमितभेदं यत् सत्तामात्रमगोचरं ।\nवचसामात्मसंवेद्यं तज्ज्ञानं ब्रह्म संज्ञितम् ।। ३७९.३० ।।\n\nतच्च विष्णोः परं रुपमरुपस्याजमक्षरं ।\nअशक्यं प्रथमं ध्यातुमतो मूर्त्तादि चितन्येत् ।। ३७९.३१ ।।\n\nसद्भावभावमापन्नस्ततोऽसौ परमात्मना ।\nभवत्यभेदी भेदश्च तस्याज्ञानकृतो भवेत् ।। ३७९.३२ ।।\n\nइत्यादिमहापुराणे आग्नेये ब्रह्मज्ञानं नामोनाशीत्यधिकत्रिशततमोऽध्यायः ॥"
  }
]
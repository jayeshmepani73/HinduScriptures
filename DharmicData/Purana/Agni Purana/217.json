[
  {
    "text": "गायत्रीनिर्वाणं"
  },
  {
    "text": "अग्निरुवाच\nलिङ्गमूर्तिं शिवं स्तुत्वा गायत्र्या योगमाप्तवान्  ।२१७.००१\nनिर्वाणं(१) परमं ब्रह्म वसिष्ठोऽन्यश्च शङ्करात्(२)  ॥२१७.००१\nनमः कनकलिङ्गाय(३) वेदलिङ्गाय वै नमः  ।२१७.००२\nनमः परमलिङ्गाय(४) व्योमलिङ्गाय वै नमः  ॥२१७.००२\nनमः सहस्रलिङ्गाय वह्निलिङ्गाय वै नमः  ।२१७.००३\nनमः पुराणलिङ्गाय श्रुतिलिङ्गाय वै नमः  ॥२१७.००३\nनमः पाताललिङ्गाय ब्रह्मलिङ्गाय वै नमः  ।२१७.००४\nनमो रहस्यलिङ्गाय सप्तद्वीपोर्धलिङ्गिने  ॥२१७.००४\nनमः सर्वात्मलिङ्गाय सर्वलोकाङ्गलिङ्गिने  ।२१७.००५\nनमस्त्वव्यक्तलिङ्गाय बुद्धिलिङ्गाय वै नमः  ॥२१७.००५\nनमोऽहङ्कारकिङ्गाय भूतलिङ्गाय वै नमः  ।२१७.००६\nनम इन्द्रियलिङ्गाय नमस्तन्मात्रलिङ्गिने  ॥२१७.००६\nनमः पुरुषलिङ्गाय भावलिङ्गाय वै नमः  ।२१७.००७\nटिप्पणी\n१ निर्मलमिति ख..\n२ वशिष्तोप्येव शङ्करादिति ख.. , घ.. च\n३ कमललिङ्गायेति ट..\n४ नमः पवनलिङ्गायेति ख.. , ग.. , घ.. , ङ.. , ट.. च\nनमो रजोर्धलिङ्गाय सत्त्वलिङ्गाय(१) वै नमः(२)  ॥२१७.००७\nनमस्ते भवलिङ्गाय नमस्त्रैगुण्यलिङ्गिने  ।२१७.००८\nनमोऽनागतलिङ्गाय तेजोलिङ्गाय वै नमः  ॥२१७.००८\nनमो वायूर्ध्वलिङ्गाय(३) श्रुतिलिङ्गाय वै नमः  ।२१७.००९\nनमस्तेऽथर्वलिङ्गाय सामलिङ्गाय(४) वै नमः  ॥२१७.००९\nनमो यज्ञाङ्गलिङ्गाय यज्ञलिङ्गाय वै नमः  ।२१७.०१०\nनमस्ते तत्त्वलिङ्गाय देवानुगतलिङ्गिने(५)  ॥२१७.०१०\nदिश नः परमं योगमपत्यं मत्समन्तथा  ।२१७.०११\nब्रह्म चैवाक्षयं देव शमञ्चैव परं विभो(६)  ॥२१७.०११\nअक्षयन्त्वञ्च वंशस्य धर्मे च मतिमक्षयां  ।२१७.०१२\nअग्निरुवाच\nवसिष्ठेन स्तुतः शम्भुस्तुष्टः श्रीपर्वते पुरा  ॥२१७.०१२\nवसिष्ठाय वरं दत्त्वा तत्रैवान्तरधीयत ॥१३॥२१७.०१३\nइत्याग्नेये महापुराणे गायत्रीनिर्वाणं नाम सप्तदशाधिकद्विशततमोऽध्यायः ॥\n\nटिप्पणी\n१ तत्त्वलिङ्गायेति ख.. , छ.. च\n२ नम इन्द्रियलिङ्गायेत्यादिः सत्त्वलिङ्गाय वै नम इत्यन्तः पाठः ज.. पुस्तके नास्ति\n३ नमो वागूर्ध्वलिङ्गायेति घ..\n४ नमस्ते सर्वलिङ्गाय नामलिङ्गायेति ख.. , छ.. च\n५ नमोऽनागतलिङ्गायेत्यादिः देवानुगतलिङ्गिने इत्यन्तः पाठः ज.. पुस्तके नास्ति\n६ परमात्मा परंविभो इति ज.."
  }
]
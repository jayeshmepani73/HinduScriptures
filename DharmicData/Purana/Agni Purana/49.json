[
  {
    "text": "भगवानुवाच\nदशावतारं मत्स्यादिलक्षणं प्रवदामि ते। \nमत्स्याकारस्तु मत्स्यः स्यात् कूर्मः कूर्म्माकृतिर्भवेत् ।। १ ।।\n\nनराङ्गो वाथ कर्त्तव्यौ भूवराहौ गदादिभृत्। \nदक्षिणे वामके शङ्‌खं लक्ष्मीर्वा पद्ममेव वा ।। २ ।।\n\nश्रीर्वामकूर्प्परस्था तु क्ष्मानन्तौ चरणानुगौ। \nवराहस्थापनाद्राज्यं भवाब्धितरणं भवेत् ।। ३ ।।\n\nनरसिंहो विवृत्तास्यो वामोरुक्षतदानवः । \nतद्वक्षो दारयन्माली स्फुरच्चक्रगदाधरः ।। ४ ।।\n\nछत्री दण्डी वामनः स्यादथवा स्याच्चतुर्भुजः। \nरामश्चापेषुहस्तः स्यात् खड्गी परसुनान्वितः ।। ५ ।।\n\nरामश्चापी शरी खड्गी शङ्खी वा द्विभूजः स्मृतः। \nगदालाङ्गलधारी च रामो वाथ चतुर्भुजः।। ६ ।।\n\nवामोर्ध्वे लाङ्गलं दद्यादधः शङ्खं सुशोभनम्। \nमुषलं दक्षिणोर्ध्वे तु चक्रञ्चाधः सुशोभनम् ।। ७ ।।\n\nधनुस्तृणान्वितः कल्की म्लेच्छोत्सादकरोद्विजः। \nअथवाश्वस्थितः खङ्गी शङ्खचक्रशरान्वितः ।। ८ ।।\n\nलक्षणं वासुदेवादिनवकस्य वदामि ते। \nदक्षिणोर्ध्वे गदा वामे वामोर्ध्वे चक्रमुत्तमम् ।। ९ ।।\n\nब्रह्मेशौ पार्श्वगौ नित्यं वासुदेवोस्ति पूर्ववत्। \nशङ्खी स वरदो वाथ द्विभुजो वा चतुर्भुजः ।। १० ।।\n\nलाङ्गली मुषली रामो गदापद्मधरः स्मृतः। \nप्रद्युम्नो दक्षिणे वज्रं शङ्खं वामे धनुः करे ।। ११ ।।\n\nगदानाभ्यावृतः ग्रीत्या प्रद्युम्नो वा धनुः शरी। \nचतुर्भुजोनिरुद्धः स्यात्तथा नारायणो विभुः ।। १२ ।।\n\nचतुर्मुखश्चतुर्व्वाहुर्ब्बृहज्जठरमण्डलः। \nलम्बकूर्च्चे जटायुक्तो ब्रह्मा हंसाग्रवाहनः ।। १३ ।।\n\nदक्षिणे चाक्षसूत्रञ्च स्रुवो वामे तु कुण्डिका। \nआज्यस्थाली सरस्वती सावित्री वामदक्षिणे ।। १४ ।।\n\nविष्णुरष्टभुजस्तार्क्षे करे खड्गस्तु दक्षिणे। \nगदा शरश्च वरदो वामे कार्मुकखेटके ।। १५ ।।\n\nचक्रशङ्खौ चतुर्बाहुर्न्नरसिंहश्चतुर्भुजः। \nशङ्खचक्रधरो वापि विदारितमहासुरः ।। १६ ।।\n\nचतुर्बाहुर्वराहस्तु शेषुः पाणितले धृतः। \nधारयन् बाहुना पृथ्वीं वामेन कमलाधरः ।। १७ ।।\n\nपादलग्ना धरा कार्य्या पदा लक्ष्मीर्व्यवस्थिता। \nत्रैलोक्यमोहनस्तार्क्ष्ये अष्टवाहुस्तु दक्षिणे ।। १८ ।।\n\nचक्रं खड्गं च मुषलं अङ्कुशं वामके करे। \nशङ्कशार्ङ्गगदापाशान् पद्मवीणासमन्विते ।।१९ ।।\n\nलक्ष्मीः सरस्वती कार्य्ये विश्वरूपोऽथ दक्षिणे। \nमुद्गरं च तथा पाशं शक्तिशूलं शरं करे ।। २० ।।\n\nवामे शङ्खञ्च शार्ङ्गञ्च गदां पाशं च तोमरम्। \nलाङ्गलं परशुं दण्डं छुरिकां चर्म्मक्षेपणम् ।। २१ ।।\n\nविंशद्‌बाहुश्चतुर्व्वक्त्रो दक्षिणस्थोथ वामके। \nत्रिनेत्रो वामपार्श्वेन शयितो जलशाय्यपि ।। २२ ।।\n\nश्रिया धृतैकचरणो विमलाद्याभिरीडितः। \nनाभिपद्मचतुर्वक्त्रो हरिशङ्करको हरिः ।। २३ ।।\n\nशूलर्ष्टिधारी दक्षे च गदाचक्रधरो पदे। \nरुद्रकेशवलक्ष्माङ्गो गौरीलक्ष्मीसमन्वितः ।। २४ ।।\n\nशङ्खचक्रगदावेदपाणिश्चाश्वशिरा हरिः। \nवामपादो धृतः शेषे दक्षिणः कूर्म्मपृष्ठगः ।। २५ ।।\n\nदत्तात्रेयो द्विबाहुः स्याद्वामोत्सङ्गे श्रिया सह। \nविष्वक्‌सेनश्चक्रगदी हली शङ्खी हरेर्गणः ।। २६ ।।\n\nइत्यादिमहापुराणे आग्नेये प्रतिमालक्षणं नाम ऊनपञ्चाशोऽध्यायः।"
  }
]
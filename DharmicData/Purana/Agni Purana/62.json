[
  {
    "text": "भगवानुवाच\nसमुदायेन देवादेः प्रतिष्ठां प्रवदामि ते। \nलक्ष्म्याः प्रतिष्ठां प्रथमं तथा देवीगणस्य च ।। १ ।।\n\nपूर्ववत् सकलं कुर्य्यान्मण्डपस्नपनादिकम् । \nभद्रपीठेश्रियं न्यस्य स्थापयेदष्ट वै घटा ।। २ ।।\n\nघृतेनाभ्यज्य मूलेन स्नपयेत् पञ्चगव्यकैः। \nहिरण्यवर्णां हरिणी नेत्रे चोन्मीलयेच्छ्रियाः ।। ३ ।।\n\nतन्म आवह इत्येवं प्रदद्यान्मधुरत्रयम्। \nअश्वपूर्वेति पूर्वेण तां कुम्भेनाभिषेचयेत् ।। ४ ।।\n\nकामोस्मितेति याम्येन पश्चिमेनाभिषेचयेत्। \nचन्द्रं प्रभासामुच्चार्य्याद्त्यवर्णेति चोत्तरात् ।। ५ ।।\n\nउपैतु मेति चाग्नेयात् क्षुत्‌पिपासेति नैर्ऋतात्। \nगन्धद्वारेति वायव्यां मनसः कममाकृतिम् ।। ६ ।।\n\nईशानकलशेनैव शिरः सौवर्णकर्द्दमात्। \nएकाशीतिघटैः स्नानं मन्त्रेणापः सृजन् क्षितिम् ।। ७ ।।\n\nआद्‌र्द्रां पुष्करिणीं गन्धैराद्‌र्द्रामित्यादिपुष्पकैः। \nतन्मयावह मन्त्रेण य आनन्द ऋ चाखिलम् ।। ८ ।।\n\nशायन्तीयेन शय्यायां श्रीसूक्तेन च सन्निधिम्। \nलक्ष्मीवीजेन चिच्छक्तिं विन्यस्याभ्यर्चयेत् पुनः ।। ९ ।।\n\nश्रीसूक्तेन मण्डपेथ कुण्डेष्वब्जानि होमयेत्। \nकरवीराणि वा हत्वा सहस्रं शतमेव वा ।। १० ।।\n\nगृहोपकरणान्तादि श्रीसूक्तेनैव चार्पयेत्। \nततः प्रासादसंस्कारं सर्वं कृत्वा तु पूर्ववत् ।। ११ ।।\n\nमन्त्रेण पिण्डिकां कृत्वा प्रतिष्ठानं ततः श्रियः । \nश्रीसूक्तेन च सान्निध्यं पूर्ववत् प्रत्यृचं जपेत् ।। १२ ।।\n\nचिच्छक्तिं बोधयित्वा तु मूलात् सान्निध्यकं चरेत्।\nभूस्वर्णवस्त्रगोन्नादि गुरवे ब्रह्मणेर्पयेत्। \nएवं देव्योऽखिलाः स्थाप्यावाह्य स्वर्गादि भावयेत् ।। १३ ।।\n\nइत्यादिमहापुराणे आग्नेये लक्ष्मीस्थापनं नाम द्विषष्टितमोऽध्यायः ।"
  }
]
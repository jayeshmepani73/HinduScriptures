[
  {
    "text": "अग्निरुवाच\nएकादशीव्रतं वक्ष्ये भुक्तिमुक्तिप्रदायाकं  ।१८७.००१\nदशम्यान्नियताहारो मांसमैथुनवर्जितः(१)  ॥१८७.००१\nएकदश्यां न भुञ्जीत पक्षयोरुभयोरपि  ।१८७.००२\nद्वादश्येकादशी यत्र तत्र सन्निहितो हरिः  ॥१८७.००२\nतत्र(२) क्रतुशतं पुण्यं त्रयोदश्यां तु पारणे  ।१८७.००३\nएकादशी कला यत्र परतो द्वादशो गता(३)  ॥१८७.००३\nतत्र क्रतुशतं पुण्यन्त्रयोदश्यान्तु पारणे  ।१८७.००४\nदशम्येकादशीमिश्रा नोपोष्या नरकप्रदा  ॥१८७.००४\nएकादश्यान्निराहारो भुक्त्वा चैवापरेऽहनि  ।१८७.००५\nभोक्ष्येऽहं पुण्डरीकाक्ष शरणं मे भवाच्युत  ॥१८७.००५\nएकादश्यां सिते पक्षे पुष्यर्क्षन्तु यदा भवेत् ।१८७.००६\nसोपोष्पाक्षय्यफलदा प्रोक्ता सा पापनाशिनी  ॥१८७.००६\nएकादशी द्वादशी या श्रवणेन च संयुता  ।१८७.००७\nविजया सा तिथिः प्रोक्ता भक्तानां विजयप्रदा  ॥१८७.००७\nएषैव फाल्गुने मासि पुष्यर्क्षेण च संयुता  ।१८७.००८\nटिप्पणी\n१ मधुमांसैर्विवर्जित इति ग..\n२ अत्रेति ख.. , छ.. , ज.. च\n३ द्वादशी मतेति घ.. , ञ.. च । द्वादशी भवेदिति ङ.. , झ.. च\nविजया प्रोच्यते सद्भिः कोटिकोटिगुणोत्तरा(१)  ॥१८७.००८\nएकादश्यां विष्णुपूजा(२) कार्या सर्वोपकारिणी(३)  ।१८७.००९\nधनवान् पुत्रवान् लोके विष्णुलोके महीयते  ॥१८७.००९\n\nइत्याग्न्येये महापुराणे एकादशीव्रतं नाम सप्ताशीत्यधिकशततमोऽध्यायः ॥"
  }
]
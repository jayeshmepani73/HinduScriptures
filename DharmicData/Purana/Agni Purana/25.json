[
  {
    "text": "नारद उवाच\nवासुदेवादिमन्त्राणां पूज्यानां लक्षणं वदे। \nवासुदेवः सङ्कर्षणः प्रद्युम्नश्चानिरुद्धकः ।। १ ।।\nनमो भगवते चादौ अ आ अं अः स्ववीजकाः ।\nओङ्काराद्या नमोन्ताश्च नमो नारायणस्ततः ।। २ ।।\nओं तत् सद् ब्रह्मणे चैव ओं नमो विष्णवे नमः।\nओं क्षों ओं नमो भगवते नरसिंहाय वै नमः ।। ३ ।।\nओं भूर्नमो भगवते वराहाय नराधिपाः। \nजवारुणहरिद्राभा नीलश्यामललोहिताः ।। ४ ।।\nमेघाग्निमधुपिङ्गाभा वल्लभा नव नायकाः। \nअङ्गानि स्वरवीजानां स्वनामान्तैर्यथाक्रमम् ।। ५ ।।\nहृदयादीनि कल्पेत विभक्तैस्तन्त्रवेदिभिः। \nव्यञ्चनादीनि बीजानि तेषां लक्षणमन्यथा ।। ६ ।।\nदीर्घस्वरैस्तु भिन्नानि नमोन्तान्तस्थितानि तु। \nअह्गानि ह्रस्वयुक्तानि उपाङ्गानीति वर्ण्यते ।। ७ ।।\nविभक्तनामवर्णान्तस्थितानि वीदमुत्तमम् । \nदीर्घैर्ह्रस्वैश्च संयुक्तं साङ्गोपाङ्गंस्वरैः क्रमात्  ।। ८ ।।\nव्यञ्चनानां क्रमो ह्येष हृदयादिप्रकूप्तये। \nस्ववीजेन स्वनामान्तैर्विभक्तान्यङ्गनाभिः ।। ९ ।।\nयुक्तानि हृदयादीनि द्वादशान्तादि पञ्चतः । \nआरभ्य कल्पयित्वा तु जपेत् सिद्ध्यनुरूपतः ।। १० ।।\nहृदयञ्च शिरश्चुडा कवचं नेत्रमस्तकम्। \nषडङ्गानि तु वीजानां मूलस्य द्वादशाङ्गकम् ।। ११ ।।\nहृच्छिरश्च शिखा वर्म्म चास्त्रनेत्रन्तथोदरम्। \nपृष्ठबाहूरुजानूँश्च जङ्घा पादौ क्रमान्न्यसेत् ।। १२ ।।\nकं टं पं शं वैनतेयः खं ठं फं षं गदामनुः ।\nगं डं बं सं पुष्टिमन्त्रो घं ढं भं हं श्रियै नमः ।। १३ ।।\nवं शं मं क्षं पाञ्चजन्यं छं तं पं कौस्तुभाय च।\nजं खं वं सुदर्शनाय श्रीवत्साय सं वं दं चं लं ।। १४ ।।\nओं धं वं वनमालायै महानन्ताय वै नमः । \nनिर्बीजपदमन्त्राणं पदैरङ्गानि कल्पयेत् ।। १५ ।।\nजात्यन्तैर्नामसंयुक्तैर्हृदयादीनि पञ्चधा। \nप्रणवं हृदयादीनि ततः प्रोक्तानि पञ्चधा ।। १६ ।।\nप्रणवं हृदयं पूर्वं परायेति शिरः शिखा। \nनाम्नात्मना तु कवचं अस्त्रं नामान्तकं भवेत् ।। १७ ।।\nओं परास्त्रादिस्वनामात्मा चतुर्थ्यन्तो नमोन्तकः।\nएकव्यूहादिपड्‌विशव्यूहात्तस्यात्मनो मनुः ।। १८ ।।\nकनिष्ठादिकराग्रेषु प्रकृतिं देहकेर्च्चयेत्। \nपराय पुरुषात्मा स्यात् प्रकृत्यात्मा द्विरूपकः ।। १९ ।।\nओं परायाग्न्यात्मने चैव वाय्वर्क्कौ च द्विरूपकः।\nअग्निं त्रिमूर्त्तौ विन्यस्य व्यापकं करदेहयोः ।। २० ।।\nवाय्वर्क्कौ करशाखासु सव्येतरकरद्वये। \nहृदि मूर्त्तौ तनावेष त्रिव्यूहे तुर्य्यरूपके ।। २१ ।।\nऋग्वेदं व्यापकं हस्ते अङ्गुलीषु यजुर्न्यसेत्। \nतलद्वयेथर्वरूपं शिरोहृच्चरणान्तकः ।। २२ ।।\nआकाशं व्यापकं न्यस्य करे देहे तु पूर्ववत्। \nअङ्गुलीषु च वाय्वादि शिरोहृद्‌गुह्यपादके ।। २३ ।।\nवायुर्ज्योतिर्जलं पृथ्वी पञ्चव्यूहः समीरितः। \nमनः श्रोत्रन्त्वग्दृग्जिह्वा घ्राणं षड्‌व्यूह ईरितः ।। २४ ।।\nव्यापकं मानसं न्यस्य ततोङ्गुष्ठादितः क्रमात्। \nमूर्द्धास्यहृद्‌गुह्यपत्सु कथितः करुणात्मकः ।। २५ ।।\nआदिमूर्त्तिस्तु सर्वत्र व्यापको जीवसञ्‌ज्ञितः। \nभूर्भुवः स्वर्म्महर्ज्जनस्तपः सत्यञ्च सप्तधा ।। २६ ।।\nकरे देहे न्यसेदाद्यमङ्गुष्ठादिक्रमेण तु। \nतलसंस्थः सप्तमश्च लोकेशो देहके क्रमात् ।। २७ ।।\nदेहे शिरोललाटास्यहृद्‌गुह्याङ्‌घ्रिषुसंस्थितः। \nअग्निष्टोमस्तथोक्थस्तु षोडशी वाजपेयकः ।। २८ ।।\nअतिरात्राप्तोर्यामञ्च यज्ञात्मा सप्तरूपकः। \nधीरहं मनः शब्दश्च स्पर्शरूपरसास्तत ।। २९ ।।\nगन्धो बुद्धिर्व्यापकं तु करे देहे न्यसेत् क्रमात्।\nन्यसेदन्त्यौ च तलयोः के ललाटे मुखे हृदि ।। ३० ।।\nनाभौ गुह्ये च पादे च अष्टव्यूहः पुमान् स्मृत । \nजीवो बुद्धिरहङ्कारो मनः शब्दो गुणोनिलः ।। ३१ ।।\nरूपं रसो नवात्मायं जीव अह्‌गुष्ठकद्वये। \nतर्जन्यादिक्रमाच्छेषं यावद्वामप्रदेशिनीम् ।। ३२ ।।\nदेहे शिरोललाटास्यहृन्नाभिगुह्यजानुषु। \nपादयोश्च दशात्मायं इन्द्रो व्यापी समास्थितः ।। ३३ ।।\nअङ्‌गुष्टकद्वये वह्निस्तर्जन्यादौ परेषु च। \nशिरोललाटवक्त्रेषु हृन्नाभिगुह्यजानुषु ।। ३४ ।।\nपादयोरेकादशात्मा मनः श्रोत्रं त्वगेव च। \nचक्षुर्जिह्वा तथा घ्राणं वाक्‌पाण्यङ्घ्रिश्च पायुकः ।। ३५ ।।\nउपस्थं मानसो व्यापी श्रोत्रमङ्गुष्ठकद्वये। \nतर्जन्यादिक्रमादष्टौ अतिरिक्तं तलद्वये ।। ३६ ।।\nउत्तमाङ्गललाटास्यहृन्नाभावथ गुह्यके। \nऊरुयुग्मे तथा जङ्घे गुल्फपादेषु च क्रमात् ।। ३७\nविष्णुर्म्मधुहरश्चैव त्रिविक्रमकवामनौ। \nश्रीधरोथ हृषीकेशः पद्मनाभस्तथैव च ।। ३८ ।।\nदामोदरः केशवश्च नारायणस्ततः परः। \nमाधवश्चाथ गोविन्दो विष्णुं वै व्यापकं न्यसेत् ।। ३९ ।।\nअङ्‌गुष्ठादौ तले द्वौ च पादे जानुनि वै कटौ। \nशिरः शिखरकट्याञ्च जानुपादादिषु न्यसेत् ।। ४० ।।\nद्वादशात्मा पञ्चविंशः षड्‌विंशव्यूहकस्तथा। \nपुरुषो धीरहङ्कारो मनश्चित्तञ्च शब्दकः ।। ४१ ।।\nतथा स्पर्शो रसो रूपं गन्धः श्रोत्रं त्वचस्तथा।\nचक्षुर्जिह्वा नासिका च वाक्‌पाण्यङ्घ्रिश्च पायवः ।। ४२ ।।\nउपस्थो भूर्जलन्तेजो वायुराकाशमेव च। \nपुरुषं व्यापकं न्यस्य अङ्गुष्ठादौ दश न्यसेत् ।। ४३ ।।\nशेषान् हस्ततले न्यस्य शिरस्यथ ललाटके। \nमुखहृन्नाभिगुह्योरुजान्वङ्घ्रौ करणोदूतौ ।। ४४ ।।\nपादे जान्वोरुपस्थे च हृदये मूद्‌र्ध्नि च क्रमात्। \nपरश्च पुरुषात्मादौ षड्‌विंशे पूर्ववत्परम् ।। ४५ ।।\nसञ्चिन्त्य मण्डलैके तु प्रकृतिं पूजयेद्‌बुधः। \nपूर्वयाम्याप्यसौम्येषु हृदयादीनि पूजयेत् ।। ४६ ।।\nअस्त्रमग्न्यादिकोणेषु वैनतेयादि पूर्ववत्।\nदिक्‌पालांश्च विधिस्त्वन्यः त्रिव्यूहेग्निश्च मध्यतः ।। ४७ ।।\nपूर्वादिदिग्‌बलावासोराज्यादिभिरलङ्‌कृतः। \nकर्णिकायां नाभसश्च मानसः कर्णिकास्थितः ।। ४८ ।।\nविश्वरूपं सर्वस्थित्यै यजेद्राज्यजयाय च। \nसर्वव्यूहैः समायुक्तमङ्गैरपि च पञ्चभिः ।। ४९ ।।\nगरुडद्यैस्तथेन्द्राद्यैः सर्वान् कामानवाप्नुयात्। \nविष्वक्‌सेनं यजेन्नाम्ना वै बीजं व्योमसंस्थितम् ।। ५० ।।\n\nइत्यादिमहापुराणे आग्नेये मन्त्रप्रदर्शनं नाम पञ्चविंशोऽध्यायः।"
  }
]
[
  {
    "text": "अग्निरुवाच\nयदात्ममात्रं निर्भासं स्तिमितोदधिवत् स्थितं ।\nचैतन्यरूपवद्ध्यानं तत् समाधिरिहोच्यते ।। ३७६.१ ।।\n\nध्यायन्मनः सन्निवेश्य यस्तिष्ठेदचलस्थिरः ।\nनिर्वातानलवद्योगी समाधिस्थः प्रकीर्त्तितः ।। ३७६.२ ।।\n\nन श्रृणोति न चाघ्राति न पश्यति न वम्यति ।\nन च सपर्शं विजानाति न सङ्कल्पयते मनः ।। ३७६.३ ।।\n\nन चाभिमन्यते किञ्चिन्न च बुध्यति काष्ठवत् ।\nएवमीश्वरसंलीनः समाधिस्थः स गीयते ।। ३७६.४ ।।\n\nयथा दीपो निवातस्थो नेङ्गते सोपमा स्मृता ।\nध्यायतो विष्णुमात्मानं समाधिस्तस्य योगिनः ।। ३७६.५ ।।\n\nउपसर्गाः प्रवर्त्तन्ते दिव्याः सिद्धिप्रसूचकाः ।\nपातितः श्रावणो धातुर्दशनस्बाङ्गवेदनाः ।। ३७६.६ ।।\n\nप्रार्थयन्ति च तं देवा भोगैर्दिव्यैश्च योगिनं ।\nनृपाश्च पृथिवीदानैर्धनैस्च सुधनाधिपाः ।। ३७६.७ ।।\n\nवेदादिसर्व्वशास्त्रञ्च स्वयमेव प्रवर्तते ।\nअभीष्टछन्दोविषयं काव्यञ्चास्य प्रवर्त्तते ।। ३७६.८ ।।\n\nरसायनानि दिव्यानि दिव्याश्चौषधयस्तथा ।\nसमस्तानि च शिल्पानि कलाः सर्वाश्च विन्दति ।। ३७६.९ ।।\n\nसुरेन्द्रकन्या इत्याद्या गुणाश्च प्रतिभादयः ।\nतृणवत्तान्त्यजेद् यस्तु तस्य विष्णुः प्रसीदति ।। ३७६.१० ।।\n\nअणिमादिगुणैश्वर्य्यः शिष्ये ज्ञानं प्रकाश्य च ।\nभुक्त्वा भोगान् यथेच्छातस्तनून्त्यक्त्वालयात्ततः ।। ३७६.११ ।।\n\nतिष्ठेत् स्वात्मनि विज्ञान आनन्दे ब्रह्मणीश्वरे ।\nमलिनो हि यथादर्श आत्मज्ञानाय न क्षमः ।। ३७६.१२ ।।\n\nसर्वाश्रयान्निजे देहे देही विन्दति वेदनां ।\nयोगयुक्तस्तु सर्व्वेषां योगान्नाप्नोति वेदनां ।। ३७६.१३ ।।\n\nआकाशमेकं हि यथा घटादिषु पृथग् भवेत् ।\nतथात्मैको ह्यनेकेषु जलाधारेष्विवांशुमान् ।। ३७६.१४ ।।\n\nब्रह्मखानिलतेजांसि जलभूक्षितिधातवः ।\nइमे लोका एष चात्मा तस्माच्च सचराचरं ।। ३७६.१५ ।।\n\nमृद्दण्ड चक्रसंयोगात् कुम्भकारो यथा घटं ।\nकरोति तृणमृत्काष्ठैर्गृहं वा गृहकारकः ।। ३७६.१६ ।।\n\nकरणान्येवमादाय तासु तास्विह योनिषु ।\nसृजत्यात्मानमात्मैव सम्भूय करणानि च ।। ३७६.१७ ।\n\nकर्मणादोषमोहाभ्यामिच्छयैव स बध्यते ।\nज्ञानाद्विमुच्यते जीवो धर्माद् योगी न रोगभाक् ।। ३७६.१८ ।।\n\nवर्त्याधारस्नेहयोगाद् यथा दीपस्य संस्थितिः ।\nविक्रियापि च दृष्टैवमकाले प्राणसंक्षयः ।। ३७६.१९ ।।\n\nअनन्ता रश्मयस्तस्य दीपवद् यः स्थितो हृदि ।\nसितासिताः कद्रुनीलाः कपिलाः पीतलोहिताः ।। ३७६.२० ।।\n\nऊद्‌र्ध्वमेकः स्थितस्तेषां यो भित्त्वा सूर्य्यमण्डलं ।\nब्रह्मलोकमतिक्रम्य तेन याति पराङ्गतिं ।। ३७६.२१ ।।\n\nयदस्यान्यद्रश्मिशतमूद्‌र्ध्वमेव व्यवस्थितम् ।\nतेन देवनिकायानि धामानि प्रतिपद्यते ।। ३७६.२२ ।।\n\nये नैकरूपाश्चाधस्ताद्रश्मयोऽस्य मृदुप्रभाः ।\nइह कर्मोपभोगाय तैश्च सञ्चरते हि सः ।। ३७६.२३ ।।\n\nबुद्धीन्द्रियाणि सर्वाणि मनः कर्मेन्द्रियाणि च ।\nअहङ्कारश्च बुद्धिश्च पृथिव्यादीनि चैव हि ।। ३७६.२४ ।।\n\nअव्यक्त आत्मा ज्ञेत्रज्ञः क्षेत्रस्यास्य निगद्यते ।\nईश्वरः सर्वभूतस्य सन्नसन् सदसच्च सः ।। ३७६.२५ ।।\n\nबुद्धेरुत्पत्तिरव्यक्ता ततोऽहङ्कारसम्भवः ।\nतस्मात् खादीनि जायन्ते एकोत्तरगुणानि तु ।। ३७६.२६ ।।\n\nशब्दः स्पर्शश्च रुपञ्च रसों गन्धश्च तद्‌गुणाः ।\nयो यस्मिन्नाश्रितश्चैषां स तस्मिन्नेव लीयते ।। ३७६.२७ ।।\n\nसत्त्वं रजस्तमश्चैव गुणास्तस्यैव कीत्तिताः ।\nरजस्तमोब्यामाविष्टश्चक्रवद्‌भ्राम्यते हि सः ।। ३७६.२८ ।।\n\nअनादिरादिमान् यश्च स एव पुरुषः परः ।\nलिङ्गेन्द्रियैरुपग्राह्यः स विकार उदाहृतः ।। ३७६.२९ ।।\n\nयतो वेदाः पुराणानि विद्योपनिषदस्तथा ।\nश्लोकाः सूत्राणि भाष्याणि यच्चान्यद्वाङ्‌मयं भवेत् ।। ३७६.३० ।।\n\nपितृयानोपवीथ्याश्च यदगस्त्यस्य चान्तरं ।\nतेनाग्निहोत्रिणो यान्ति प्र्जाकामा दिवं प्रति ।। ३७६.३१ ।।\n\nये च दानपराः सम्यगष्टाभिश्च गुणैर्युताः ।\nअष्टाशीतिसहस्राणि मुनयो गृहमेधिनः ।। ३७६.३२ ।।\n\nपुनरावर्त्तने वीजभूता धर्म्मप्रवर्त्तकाः ।\nसप्तर्षिनागवीथ्याश्च देवलोकं समाश्रिताः ।। ३७६.३३ ।।\n\nतावन्त एव मुनयः सर्वारम्भविवर्ज्जिताः ।\nतपसा ब्रह्मचर्येण सङ्गत्यागेन मेधया ।। ३७६.३४ ।।\n\nयत्र यत्रावतिष्ठनेते यावदाहूतसंप्लवं ।\nवेदानुवचनं यज्ञा ब्रह्मचर्य्यं तपो दमः ।। ३७६.३५ ।।\n\nश्रद्धोपवासः सत्यत्वमात्मनो ज्ञानहेतवः ।\nस त्वाश्रमैर्न्निदिध्यास्यः समस्तैरेवमेव तु ।। ३७६.३६ ।।\n\nद्रष्टव्य्स्त्वथ मन्तव्यः श्रोतव्यश्च द्विजातिभिः ।\nय एवमेनं विन्दन्ति ये चारण्यकमाश्रिताः ।। ३७६.३७ ।।\n\nउपासते द्विजाः सत्यं श्रद्धया परया युताः ।\nक्रमात्ते सम्भवन्त्यर्च्चिंरहः शुक्लं तथोत्तरं ।। ३७६.३८ ।।\n\nअयनन्देवलोकञ्च सवितारं सविद्युतं ।\nततस्तान् पुरुषोऽभ्येत्य मानसो ब्रह्मलोकिकान् ।। ३७६.३९ ।।\n\nकरोति पुनारावृत्तिस्तेषामिह न विद्यते ।\nयज्ञेन तपसा दानैर्ये हि स्वर्गजितो जनाः ।। ३७६.४० ।।\n\nधूमं निशां कृष्णपक्षं दक्षिणायनमेव च ।\nपितृलोकं चन्द्रमसं नभो वायुं जलं महीं ।। ३७६.४१ ।।\n\nक्रमात्ते सम्भवन्तीह पुनरेव व्रजन्ति च ।\nएतद्यो न विजानाति मार्गद्वितयमात्मनः ।। ३७६.४२ ।।\n\nदन्दशूकः पतङ्गो वा बवेत्कीटोऽथवा कृमिः ।\nहृदये दीपवद्‌ब्रह्म ध्यानाज्जीवो मृतो भवेत् ।। ३७६.४३ ।।\n\nन्यायागतधनस्तत्त्वज्ञाननिष्ठोऽतिथिप्रियः ।\nश्राद्धकृत्सत्यवादी च गृहस्थोऽपि विमुच्यते ।। ३७६.४४ ।।\n\nइत्यादिमहापुराणे आग्नेये समाधिर्नाम षट्‌सप्तत्यधिकत्रिशततमोऽध्यायः ॥"
  }
]
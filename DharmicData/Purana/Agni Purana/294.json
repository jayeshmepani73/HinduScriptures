[
  {
    "text": "अग्निरुवाच \nनागादयोऽथ भावादिदशस्थानानि कर्म्म च ।\nसूतकं दष्टचेष्टेति सप्तलक्षणमुच्यते ।। २९४.१ ।।\n\nशेषवासुकितक्षाख्याः कर्कटोऽब्जो महाम्बुजः ।\nशङ्खपालश्च कुलिक इत्याष्टौ नागवर्य्यकाः ।। २९४.२ ।।\n\nदशाष्टपञ्चत्रिगुणशतमूर्द्धान्वितौ क्रमात् ।\nविप्रौ नृपो विशौ शूद्रौ द्वौ द्वौ नागेषु कीर्त्तितौ ।। २९४.३ ।।\n\nतदन्वयाः पञ्चशतं तेभ्यो जाता असंख्यकाः ।\nफणिमण्डलिराजीलवातपित्तकफात्मकाः ।। २९४.४ ।।\n\nव्यन्तरा दोषमिश्रास्ते सर्पा दर्व्वीकराः समृताः ।\nरथाङ्गलाङ्गलच्छत्रस्वस्तिकाङ्कुशधारिणः ।। २९४.५ ।।\n\nगोनसा मन्दगा दीर्घा मण्डलैर्विविधैस्चिताः ।\nराजिलाश्चित्रिताः स्निग्धास्तिर्य्यगूद्‌र्ध्वञ्च वाजिभिः ।। २९४.६ ।।\n\nव्यन्तरा मिश्रचिह्नाश्च भूवर्षाग्नेयवायवः ।\nचतुर्विधास्ते षड्‌विंशभेदाः षोड़श गोनसाः ।। २९४.७ ।।\n\nत्रयोदश च राजीला व्यन्तरा एकविशतिः ।\nयेऽनुक्तकाले जायन्ते सर्पास्ते व्यन्तराः स्मृताः ।। २९४.८ ।।\n\nआषाढादित्रिमासैः स्याद् गर्भो माषटतुष्टये ।\nअण्डकानां शते द्वे च तत्वारिंशत् प्रसूयते ।। २९४.९ ।।\n\nसर्पा ग्रसन्ति सूतौघान् विना स्त्रीपुन्नपुंसकान् ।\nउन्मीलतेऽक्षि सप्ताहात् कृष्णो मासाद्भवेद्वहिः ।। २९४.१० ।।\n\nद्वादशाहात् सुबोधः स्यात् दन्ताः स्युः सूर्य्यदर्शनात् ।\nद्वात्रिंशद्दिनविंशत्या चतुस्रस्तेषु दंष्ट्रिकाः ।। २९४.११ ।।\n\nकराली मकरी कालरात्री च यमदूतिका ।\nएतास्तीः सविषा दंष्ट्रा वामदक्षिणपार्श्वगाः ।। २९४.१२ ।।\n\nषण्मासान्मुच्यते कृत्तिं जीवेत्षष्टिसमाद्वयं ।\nनागाः सूर्य्यादिवारेशाः सप्त उक्ता दिवा निशि ।। २९४.१३ ।।\n\nस्वेषां षट् प्रतिवारेषु कुलिकः सर्व्वसन्धिषु ।\nशङ्खेन वा महाव्जेन सह तस्योदयोऽथवा ।। २९४. १४ ।।\n\nद्वयोर्व्वा नाड़िकामन्त्रमन्त्रकं कुलिकोदयः ।\nदुष्टः स कालः सर्व्वत्र सर्पदंशे विशेषतः ।। २९४.१५ ।।\n\nकृत्तिका भरणी स्वाती मूलं पूर्व्वत्रयाश्विनी ।\nविशाखार्द्रा मघाश्लेषा श्रवणरोहिणो ।। २९४.१६ ।।\n\nहस्ता मन्दकुजौ वारौ पञ्चमी चाष्टमी तिथिः ।\nषष्ठी रिक्ता शिवा निन्द्या पञ्चमी च चतुर्द्दशी ।। २९४.१७ ।।\n\nसन्ध्याचतुष्टयं दुष्टं दग्धयोगाश्च राशयः ।\nएकद्विबहवो दंशा दष्टविद्धञ्च खण्डितम् ।। २९४.१८ ।।\n\nअदंशमवगुप्तं स्याद्दंशमेवं चतुर्विधम् ।\nत्रयो द्‌व्येकक्षता दंशा वेदना रुधिरोल्वणा ।। २९४.१९ ।।\n\nनक्तन्त्वेकाङ्‌घ्रिकूर्म्माबा दंशाश्च यमचोदिताः ।\nदीहीपिपीलिकास्पर्शी कण्ठशोथरुजान्वितः ।। २९४.२० ।।\n\nसतोदो ग्रन्थितो दंशः सविषो न्यस्तनिर्व्विषः ।\nदेवालये शून्यगृहे वल्मीकोद्यानकोटरे ।। २९४.२१ ।।\n\nरथ्यासन्धौ श्मशाने च नद्याञ्च सिन्धुसङ्गमे ।\nद्वीपे चतुष्पथे सौधे गृहेऽब्जे पर्व्वताग्रतः ।। २९४.२२ ।।\n\nविलद्वारे जीर्णकूपे जीर्णवेश्मनि कुड्यके ।\nशिग्रुश्लेष्मातकाक्षेषु जम्बू डुम्बरणेषु च ।। २९४.२३ ।।\n\nवटे च जीर्णप्राकारे खास्यहृत्‌कक्षजत्रुणि ।\nतालौ शङ्खे गले मूद्‌र्ध्नि चिवुके नाभिपादयोः ।। २९४.२४ ।।\n\nदंशोऽशुभः शुभो दूनः पुष्पहस्तः सुवाक् सुधीः ।\nलिङ्गवर्णंसमानश्च शुक्लवस्त्रोऽमलः शुचिः ।। २९४.२५ ।।\n\nअपद्वारगतः शस्त्री प्रमादी भूगतेक्ष्णः ।\nविवर्णवासाः पाशादिहस्तो गदगदवर्णभाक् ।। २९४.२६ ।।\n\nशुष्ककाष्ठाश्रितः खिन्नस्तिलाक्तककरांशुकः ।\nआर्द्रवासाः कृष्णारक्तपुष्पयुक्तशिरोरुहः ।। २९४.२७ ।।\n\nकुचमर्दीं नखच्छेदी गुदस्पृक् पादलेखकः ।\nकेशमुञ्ची तृणच्छेदी दुष्टा दूतास्तथैकशः ।। २९४.२८ ।।\n\nइड़ान्या वा वहेद्‌द्वेधा यदि दूतस्य चात्मनः ।\nआभ्यां द्वाभ्यां पुष्टयास्मान् विद्यास्त्रीपुन्नपुंसकान् ।। २९४.२९ ।।\n\nदूतः स्पृशति यद्‌गात्रं तस्मिन् दंशमुदाहरेत् ।\nदूताङ्‌घ्रिचलनं दुष्टमुत्थितिर्निश्चला शुभा ।। २९४.३० ।।\n\nजीवपार्श्वे शुभो दूतो दुष्टोऽन्यत्र समागतः ।\nजीवो गतागतैर्दुष्टः शुभो दूतनिवेदने ।। २९४.३१ ।।\n\nद्तस्य वाक् प्रदुष्टा सा पूर्व्वामजार्द्धनिन्दिता ।\nविभक्तैस्तस्य वाक्यान्तैर्विषैर्निर्व्विषकालता ।। २९४.३२ ।।\n\nआद्यैः स्वरैश्च काद्यैश्च वर्गैर्भिन्नलिपिर्द्विधा ।\nस्वरजो वसुमान्वर्गी इतिक्षेपा च मातृका ।। २९४.३३ ।।\n\nवाताग्नीन्द्रजलात्मानो वर्गेषु च चतुष्टयम् ।\nनपुंसकाः पञ्चमाः स्युः स्वराः शक्राम्बुयोनयः ।। २९४.३४ ।।\n\nदुष्टौ दूतस्य वाक्‌पादौ वातग्नी मध्यमो हरिः ।\nप्रशस्ता वारुणा वर्णा अतिदुष्टा नपुंसकाः ।। २९४.३५ ।।\n\nप्रस्थाने मङ्गलं वाक्यं गर्ज्जितं मेघहस्तिनोः ।\nप्रदक्षिणं फले वृक्षे वामस्य च रुतं जितं ।। २९४.३६ ।।\n\nशुभा गीतादिशब्दाः स्युरीदृशं स्यादसिद्धये ।\nअनर्थगीरथाक्रन्दो दक्षिणे विरुतं क्षुतम् ।। २९४.३७ ।।\n\nवेश्या क्षुतो नृपः कन्या गौर्द्दन्ती मुरजध्वजौ ।\nक्षीराज्यदधिङ्खाम्बु छत्रं भेरी फलं सुराः ।। २९४.३८ ।।\n\nतण्डुला हेम रूप्यञ्च सिद्धयेऽभिमुखा अमी ।\nसकाष्ठः सानलः कारुर्म्मलिनाम्बरभावभृत् ।। २९४.३९ ।।\n\nगलस्थटङ्को गोमायुगृध्रोलूककपर्द्दिकाः ।\nतैलं कपालकार्पासा निषेधे भस्म नष्टये ।। २९४.४० ।।\n\nविषरोगाश्च सप्त स्युर्धातोर्धात्वन्तराप्तितः ।\nविषदंशो ललाटं यात्यतो नेत्रं ततो मुखम् ।\n\nआस्याच्च वचनीनाड्यौ धातून् प्राप्नोति हि क्रमात् ।। २९४.४१ ।।\n\nइत्यादिमहापुराणे आग्नेये नागलक्षणादिर्नाम चतुर्नवत्यधिकद्विशततमोऽध्यायः ।।"
  }
]
[
  {
    "text": "वश्यादियोगाः"
  },
  {
    "text": "ईश्वर उवाच\nवश्यादियोगान् वक्ष्यामि लिखेद्द्व्यष्टपदे त्विमान्  ।१४०.००१\nभृङ्गराजः सहदेवी(१) मयूरस्य शिखा तथा  ॥१४०.००१\nपुत्रञ्जीवकृतञ्जली ह्यधःपुष्पा रुदन्तिका  ।१४०.००२\nकुमारी रुद्रजटा(२) स्याद्विष्णुक्रान्ता शितोऽर्ककः  ॥१४०.००२\nलज्जालुका मोहलता कृष्णधुस्तूरसञ्ज्ञिता(३)  ।१४०.००३\nगोरक्षः कर्कटो चैव मेषशृङ्गी स्नुही तथा  ॥१४०.००३\nऋत्विजो १६ वह्नये ३ नागाः ८ पक्षौ २ मुनि ३ मनू १४ शिवः ११  ।१४०.००४\nवसवो ८ दिक्१० रसा ६ वेदा ४ ग्रह ९ र्तु६ अवि १२ चन्द्रमाः १  ॥१४०.००४\nतिथयश्च १५ क्रमाद्भागा ओषधीनां प्रदक्षिणं  ।१४०.००५\nप्रथमेन चतुष्केण धूपश्चोद्वर्तनं परं  ॥१४०.००५\nतृतीयेनाञ्जनं कुर्यात्स्नानं कुर्याच्चतुष्कतः  ।१४०.००६\nभृङ्गराजानुलोमाच्च चतुर्धा लेपनं स्मृतं  ॥१४०.००६\nमुनयो दक्षणे पार्श्वे युगाद्याश्चोत्तराः स्मृताः  ।१४०.००७\nभुजगाः पादसंस्थाश्च ईश्वरा मूर्ध्नि संस्थिताः  ॥१४०.००७\nमध्येन सार्कशशिभिर्धूपः स्यात्सर्वकार्यके  ।१४०.००८\nएतैर्विलिप्तदेहस्तु त्रिदशैरपि पूज्यते(४)  ॥१४०.००८\nटिप्पणी\n१ सहदेवा इति ख.. , घ.. , ङ.. , छ.. च\n२ कुमारी वज्रजटा इति छ..\n३ कृष्णधुस्तूरसञ्जिकेति ख..\n४ त्रिदशैरपि गृह्यते इति घ.. , ङ.. च\nधूपस्तु षोडशाद्यस्तु गृहाद्युद्वर्तने स्मृतः  ।१४०.००९\nयुगाद्याश्चाञ्जने प्रोक्ता वाणाद्याः स्नानकर्मणि  ॥१४०.००९\nरुद्राद्या भक्षणे प्रोक्ताः पक्षाद्याः पानके स्मृताः  ।१४०.०१०\nऋत्विग्वेदर्तुनयनैस्तिलकं लोकमोहनं  ॥१४०.०१०\nसूर्यत्रिदशपक्षैश्च शैलैः स्त्री लेपतो वशा  ।१४०.०११\nचन्द्रेन्द्रफणिरुद्रैश्च योनिलेपाद्वशाः स्त्रियः  ॥१४०.०११\nतिथिदिग्युगवाणैश्च गुटिका तु वशङ्करी  ।१४०.०१२\nभक्ष्ये भोज्ये तथा पाने दातव्या गुटिका वशे  ॥१४०.०१२\nऋत्विग्ग्रहाक्षिशैलैश्च शस्त्रस्तम्भे मुखे धृता  ।१४०.०१३\nशैलेन्द्रवेदरन्ध्रैश्च अङ्गलेपाज्जले वसेत् ॥१४०.०१३\nवाणाक्षिमनुरुद्रैश्च गुटिका क्षुत्तृषादिनुत् ।१४०.०१४\nत्रिषोडशदिशावाणैर्लेपात्स्त्री दुर्भगा शुभा  ॥१४०.०१४\nत्रिदशाक्षिदिशानेत्रैर्लेपात्क्रीडेच्च पत्रगैः  ।१४०.०१५\nत्रिदशाक्षेशभुजगैर्लेपात्स्त्री सूयते सुखं  ॥१४०.०१५\nसप्तदिङ्मुनिरन्ध्रैश्च द्यूतजिह्वस्त्रलेपतः  ।१४०.०१६\nत्रिदशाक्ष्यब्धिमुनिभिर्ध्वजलेपात्(१) रतौ सुतः  ॥१४०.०१६\nग्रहाब्धिसर्प्यत्रिदशैर्गुटिका स्याद्वशङ्करी  ।१४०.०१७\nऋत्विक्पदस्थितौषध्याः प्रभावः प्रतिपादितः  ॥१४०.०१७\nइत्याग्नेये महापुराणे युद्धजयार्णवे षोडशपदका नाम चत्वारिंशदधिकशततमोऽध्यायः ॥\nटिप्पणी\n१ त्रिदशाक्ष्यन्धिमनुभिर्ध्वजलेपादिति ग.. , घ.. , ङ.. , छ.. च"
  }
]
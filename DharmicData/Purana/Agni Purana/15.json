[
  {
    "text": "अग्निरुवाच\nयुधिष्ठिरे तु राज्यस्थे आश्रमादाश्रमान्तरम्। \nधृतराष्ट्रो वनमगाद् गान्धारी च पृथा द्विच ।। १ ।।\n\nविदुरस्त्वग्निना दग्धो वनजेन दिवङ्गतः। \nएवं विष्णुर्भुवो भारमहरद्दानवादिकम् ।। २ ।।\n\nधर्म्मायाधर्म्मनाशाय निमित्तीकृत्य पाण्डवान्। \nस विप्रशापव्याजेन मुषलेनाहरत् कुलम् ।। ३ ।।\n\nयादवानां भारकरं वज्रं राज्येभ्यषेचयत्। \nदेवादेशात् प्रभासे स देहं त्यक्त्वा स्वयं हरिः ।। ४ ।।\n\nइन्द्रलोके ब्रह्मलोके पूज्यते स्वर्गवासिभिः। \nबलभद्रोनन्तमूर्त्तिः पातालस्वर्गमीयिवान् ।। ५ ।।\n\nअविनाशी हरिर्देवो ध्यानिभिद्धर्येय एव सः। \nविना तं द्वारकास्थानं प्लावयामास सागरः ।। ६ ।।\n\nसंस्कृत्य यादवान् पार्थो दत्तोदकधनादिकः।\nस्त्रियोष्टावक्रशापेन भार्य्या विष्णोश्च याः स्थिताः ।। ७ ।।\n\nपुनस्तच्छापतो नीता गोपालैर्लगुडायुधैः।\nअर्जुनं हि तिरस्कृत्य पार्थः शोकञ्चकार ह ।। ८ ।।\n\nव्यासेनाश्वासितो मेने बलं मे कृष्णासन्निधौ। \nहस्तिनापुरमागत्य पार्थः सर्वं न्यवेदयत् ।। ९ ।।\n\nयुधिष्ठिराय स भ्रात्रे पालकाय नृणान्तदा। \nतद्धनुस्तानि चास्त्राणिस रथस्ते च वाजिनः ।। १० ।।\n\nविना कृष्णेन तन्नष्टं दानञ्चाश्रोत्रिये यथा। \nतच्छ्रुत्वा धर्म्मराजस्तु राज्ये स्थाप्य परीक्षितम् ।। ११ ।।\n\nप्रस्थानं प्रस्थितो धीमान् द्रौपद्या भ्रातृभिः सह। \nसंसारनित्यतां ज्ञात्वा जपन्नष्टशतं हरेः ।। १२ ।।\n\nमहापथे तु पतिता द्रौपदी सहदेवकः। \nनकुलः फाल्गुनो भीमो राजा शोकपरायणः ।। १३ ।।\n\nइन्द्रानीतरयारूढः सानुजः स्वर्गमाप्तवान्। \nदृष्ट्वा दुर्योधनादींश्च वासुदेवं च हर्षितः ।।\nएतत्ते भारतं प्रोक्तं यः पठेत्स दिवं व्रजेत् ।। १४ ।।"
  }
]
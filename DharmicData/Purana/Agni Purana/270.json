[
  {
    "text": "पुष्कर उवच\nत्रिपुरञ्जघ्नुषः पूर्वं ब्रह्मणा विष्णुपञ्जरं  ।\nशङ्करस्य द्विजश्रेष्ठ रक्षणाय निरूपितं  ॥१\nवागीशेन च शक्रस्य बलं हन्तुं प्रयास्यतः  ।\nतस्य स्वरूपं वक्ष्यामि तत्त्वं शृणु जयादिमत् ॥२\nविष्णुः प्राच्यां स्थितश्चक्री हरिर्दक्षिणतो गदी  ।\nप्रतीच्यां शार्ङ्गधृग्विष्णुर्जिष्णुः खड्गी ममोत्तरे  ॥३\nहृषीकेशो विकोणेषु तच्छिद्रेषु जनार्दनः  ।\nक्रोडरूपी हरिर्भूमौ नरसिंहोऽम्बरे मम  ॥४\nक्षुरान्तममलञ्चक्रं भ्रमत्येतत्सुदर्शनं  ।\nअस्यांशुमाला दुष्प्रेक्ष्या हन्तुं प्रेतनिशाचरान्  ॥५\nगदा चेयं सहस्रार्चिःप्रदीप्तपावकोज्ज्वला  ।\nरक्षोभूतपिशाचानां डाकिनीनाञ्च नाशनी  ॥६\nशार्ङ्गविस्फूर्जितञ्चैव वासुदेवस्य मद्रिपून्  ।\nतिर्यङ्मनुष्यकूष्माण्डप्रेतादीन् हन्त्वशेषतः  ॥७\nखड्गधारोज्ज्वलज्योत्स्नानिर्धूता ये समाहिताः  ।\nते यान्तु शाम्यतां सद्यो गरुडेनेव पन्नगाः  ॥८\nये कूष्माण्डास्था यक्षा ये दैत्या ये निशाचराः  ।\nप्रेता विनायकाः क्रूरा मनुष्या जम्भगाः खगाः  ॥९\nसिंहादयश्च पशवो दन्दशूकाश्च पन्नगाः  ।\nसर्वे भवन्तु ते सौम्याः कृष्णशङ्खरवाहताः  ॥१०\nचित्तवृत्तिहरा ये मे ये जनाः स्मृतिहारकाः  ।\nबलौजसञ्च हर्तारश्छायाविभ्रंशकाश्च ये  ॥११\nये चोपभोगहर्तारो ये च लक्षणनाशकाः  ।\nकूष्माण्डास्ते प्रणश्यन्तु विष्णुचक्ररवाहताः  ॥१२\nबुद्धिस्वास्थ्यं मनःस्वास्थ्यं स्वास्थ्यमैन्द्रियकं तथा  ।\nममास्तु देवदेवस्य वासुदेवस्य कीर्तनात् ॥१३\nपृष्ठे पुरस्तान्मम दक्षिणोत्तरे विकोणतश्चास्तु जनार्दनो हरिः  ।\nतमीड्यमीशानमनन्तमच्युतं जनार्दनं प्रणिपतितो न सीदति  ॥१४\nयथा परं ब्रह्म हरिस्तथा परः जगत्स्वरूपश्च स एव केशवः  ।\nसत्येन तेनाच्युतनामकीर्तनात्प्रणाशयेत्तु त्रिविधं ममाशुभं  ॥१५\nइत्यादिमहापुराणे आग्नेये विष्णुपञ्जरं नाम सप्तत्यधिकद्विशततमोऽध्यायः ।।"
  },
  {
    "text": "पु"
  }
]
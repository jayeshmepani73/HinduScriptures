[
  {
    "text": "अथ अष्टषष्टितमोऽध्यायः"
  },
  {
    "text": "यात्रोत्सवविधिकथनं\nभगवानुवाच\nवक्ष्ये विधिं चोत्सवस्य स्थापिते तु सुरे चरेत् ।६८.००१\nतस्मिन्नब्दे चैकरात्रं त्रिरात्रञ्चाष्टरात्रकं  ॥६८.००१\nउत्सवेन विना यस्मात्स्थापनं निष्फलं भवेत् ।६८.००२\nअयने विषुवे चापि शयनोपवने गृहे(१)  ॥६८.००२\nकारकस्यानुकूले वा यात्रान्देवस्य कारयेत् ।६८.००३\nमङ्गलाङ्कुररोपैस्तु गीतनृत्यादिवाद्यकैः  ॥६८.००३\nशरावघटिकापालीस्त्वङ्कुरारोहणे हिताः  ।६८.००४\nयवाञ्छालींस्तिलान्मुद्गान् गोधूमान् सितसर्षपान्  ॥६८.००४\nकुलत्थमाषनिष्पावान् क्षालयित्वा तु वापयेत् ।६८.००५\nपूर्वादौ च बलिं दद्यात्भ्रमन् दीपैः पुरं निशि  ॥६८.००५\nइन्द्रादेः कुमुदादेश्च सर्वभूतेभ्य एव च  ।६८.००६\nअनुगच्छन्ति ते तत्र प्रतिरूपधराः पुनः  ॥६८.००६\nपदे पदेऽश्वमेधस्य फलं तेषां न संशयः  ।६८.००७\nआगत्य देवतागारं देवं विज्ञापयेद्गुरुः  ॥६८.००७\nतीर्थयात्रा तु या देव श्वः कर्तव्या सुरोत्तम  ।६८.००८\nतस्यारम्भमनुज्ञातुमर्हसे देव सर्वथा  ॥६८.००८\nदेवमेवन्तु विज्ञाप्य ततः कर्म समारभेत्(२)  ।६८.००९\nप्ररोहघटिकाभ्यान्तु वेदिकां भूषितां व्रजेत् ॥६८.००९\nटिप्पणी\n१ शयनोत्थापने गृहे इति ख, चिह्नितपुस्तकपाठः । शयनोत्थापने हरेरिति ङ, चिह्नितपुस्तकपाठः\n२ समाचरेदिति ग, चिह्नितपुस्तकपाठः\nचतुःस्तम्भान्तु तन्मध्ये स्वस्तिके प्रतिमां न्यसेत् ।६८.०१०\nकाम्यार्थां लेख्यचित्रेषु स्थाप्य तत्राधिवासयेत् ॥६८.०१०\nवैष्णवैः सह कुर्वीत घृताभ्यङ्गन्तु मूलतः  ।६८.०११\nघृतधाराभिषेकं वा सकलां शर्वरीं बुधः  ॥६८.०११\nदर्पणं दर्श्य नीराजं गीतवाद्यैश्च मङ्गलं  ।६८.०१२\nव्यजनं पूजनं दीपं गन्धपुष्पादिभिर्यजेत् ॥६८.०१२\nहरिद्रामुद्गकाश्मीरशुक्लचूर्णादि मूर्ध्नि  ।६८.०१३\nप्रतिमायाश्च भक्तानां सर्वतीर्थफलं धृते  ॥६८.०१३\nस्नापयित्वा समभ्यर्च्य यात्राविम्बं रथे स्थितं  ।६८.०१४\nनयेद्गुरुर्नदीर्नादैश्छत्राद्यै राष्ट्रपालिकाः  ॥६८.०१४\nनिम्नगायोजनादर्वाक्तत्र वेदीन्तु कारयेत् ।६८.०१५\nवाहनादवतार्यैनं तस्यां वेद्यान्निवेशयेत् ॥६८.०१५\nचरुं वै श्रपयेत्तत्र पायसं होमयेत्ततः  ।६८.०१६\nअब्लिङ्गैः(१) वैदिकैर्मन्त्रैस्तीर्थानावाहयेत्ततः  ॥६८.०१६\nआपो हिष्ठोपनिषदैः पूजयेदर्घ्यमुख्यकैः  ।६८.०१७\nपुनर्देवं समादाय तोये कृत्वाघमर्षणं  ॥६८.०१७\nस्नायान्महाजनैर्विप्रैर्वेद्यामुत्तार्य तं न्यसेत् ।६८.०१८\nपूजयित्वा तदह्ना च प्रासादं तु नयेत्ततः  ।६८.०१८\nपूजयेत्पावकस्थन्तु गुरुः स्याद्भुक्तिमुक्तिकृत् ॥६८.०१८\nटिप्पणी\n१ अर्चिकैरिति ग, चिह्नितपुस्तकपाठः\nइत्यादिमहापुराणे आग्नेये देवयात्रोत्सवकथनं नाम अष्टषष्टितमोऽध्यायः ॥"
  }
]
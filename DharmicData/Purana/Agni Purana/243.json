[
  {
    "text": "अग्निरुवाच \nरामोक्तोक्ता मथा नीतिः स्त्रीणां राजन् नृणां वदे ।\nलक्षणं यत्समुद्रेण गर्गायोक्तं यथा पुरा ।। २४३.१ ।।\n\nसमुद्र उवाच ।\nपुंसाञ्च लक्षणं वक्ष्ये स्त्रीणाञ्चैव शुभाशुभं ।\nएकाधिको द्विशुक्लश्च त्रिगम्भीरस्तथैव च ।। २४३.२ ।।\n\nत्रित्रिकस्त्रिप्रलम्बश्च त्रिभिर्व्याप्नोति यस्तया ।\nत्रिबलीमांस्त्रिविनतस्त्रिकालज्ञश्च सुव्रत ।। २४३.३ ।।\n\nपुरुषः स्यात्सुलक्षण्यो विपुलश्च तथा त्रिषु ।\nचतुर्ल्लेशस्तथा यश्च तथैव च चतुःसमः ।। २४३.४ ।।\n\nचतुष्किष्कुश्चतुर्दंश्च सप्तस्नेहो नवामलः ।\nदशपद्मो दशव्यूहो न्यग्रोधपरिमण्डलं ।। २४३.५ ।।\n\nषडुन्नतोऽष्टवंशश्च सप्तस्नहो नवामलः ।\nदशपद्मो दशव्यूहो न्यग्रोधपरिमण्डलः ।। २४३.६ ।।\n\nचतुर्दशसमद्वन्द्वः षोडशाक्षश्च शस्यते ।\nधर्मार्थकामसंयुक्तो धर्मो ह्येकाधिको मतः ।। २४३.७ ।।\n\nतारकाभ्यां विना नेत्रे शुक्लदन्तो द्विशुक्लकः ।\nगाम्बीरस्त्रिश्रवा नाभिः सत्त्वञ्चैकं त्रिकं स्मृतं ।। २४३.८ ।।\n\nअनसूया दया क्षान्तिर्मङ्गलाचारयुक्तता ।\nशौचं स्पृहा त्वकार्पण्यमनायासश्च शौर्य्यता ।। २४३.९ ।।\n\nत्रित्रिकस्त्रिप्रलम्बः स्याद्‌वृषणो भुजयोर्नरः ।\nदिग्देशजातिवर्गांश्च तेजसा यशसा श्रिया ।। २४३.१० ।।\n\nव्याप्नोति यस्त्रिकव्यापि त्रिबलीमान्नरस्त्वसौ ।\nउदरे बलयस्तिस्त्रो नरन्त्रिविनतं श्रृणु ।। २४३.११ ।।\n\nदेवतानां द्विजानाञ्च गुरूणां प्रणतस्तु यः ।\nधर्मार्थकामकालज्ञस्त्रिकालज्ञोऽभिधीयते ।। २४३.१२ ।।\n\nउरो ललाटं वक्त्रञ्च त्रिवस्तीर्णो विलेखवान् ।\nद्वौ पाणी द्वौ तथा पादौ ध्वजच्छत्रादिभिर्युतौ ।। २४३.१३ ।।\n\nअङ्गुल्यो हृदयं पृष्ठं कटिः शस्तं चतुःसमं ।\nषण्णवत्यह्गुलोत्सेधश्चतुष्किष्कुप्रमाणतः ।। २४३.१४ ।।\n\nद्रंष्ट्राश्चतस्रश्चन्द्राभाश्चतुःकृष्णं वदामि ते ।\nनेत्रतारौ ब्रुवौ श्मश्रुः कृष्णाः केशास्तथैव च ।। २४३.१५ ।।\n\nनासायां वदने स्वेदे कक्षयोर्विडगन्धकः ।\nह्रस्वं लिङ्गं तथा ग्रीवा जङ्घे स्याद्वेदह्रस्वकं ।। २४३.१६ ।।\n\nसूक्ष्माण्यह्गुलिपर्वाणि नखकेशद्विजत्वचः ।\nहनू नेत्रे ललाटे च नासा दीर्घा स्तनान्तरं ।। २४३.१७ ।।\n\nवक्षः कक्षौ खा नासोन्नतं वक्त्रं कृकाटिका ।\nस्रिग्धास्त्वक्केशदन्ताश्च लोम दृष्टिर्नखाश्च वाक् ।। २४३.१८ ।।\n\nजान्वोरुर्वोश्च पृष्ठस्थ वंशौ द्वौ करनासयोः ।\nनेत्रे नासपुटौ कर्णौ मेढ्रं पायुमुखेऽमलं ।। २४३.१९ ।।\n\nजिह्वोष्ठे तालुनेत्रे तु हस्तपादौ नखास्तथा ।\nशिश्नाग्रवक्त्रं शस्यन्ते पद्माभा दश देहिनां ।। २४३.२० ।।\n\nपाणिपादं सुखं ग्रीवा श्रवणे हृदयं शिरः ।\nललाटमुदरं पृष्ठं वृहन्तः पूजिता दश ।। २४३.२१ ।।\n\nप्रसारितभुजस्येह मध्यमाग्रद्वयान्तरं ।\nउच्छ्रायेण समं यस्य न्यग्रोधपरिमण्डलः ।। २४३.२२ ।।\n\nपादौ गुल्फौ स्फिचौ पर्श्वौ वङ्क्षणौ वृषणौ कुचौ ।\nकर्णौष्ठे सक्थिनी जह्घे हस्तौ बाहू तथाक्षिणी ।। २४३.२३ ।।\n\nचतुर्द्दशमद्वन्द्व एतत्सामान्यतो नरः ।\nविद्याश्चतुर्द्दश द्व्यक्षैः पश्येद्यः षोडशाक्षकः ।। २४३.२४ ।।\n\nरूक्षं शिराततं गात्रमशुभं मांसवजितं ।\nदुर्गन्धिविपरीतं यच्छस्तन्दृष्ट्या प्रसन्नया ।। २४३.२५ ।।\n\nधःयस्य मधुरा वाणी गतिर्म्मत्तेभसन्निभा ।\nएककूपभवं रोम भये रक्षा सकृत् सकृत् ।। २४३.२६ ।।\n\nइत्यादिमहापुराणे आग्नेये पुरुणलक्षणं नाम त्रिचत्वारिंशदधिकद्विशततमोऽध्यायः ।।"
  }
]
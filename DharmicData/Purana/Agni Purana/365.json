[
  {
    "text": "अग्निरुवाच\nवंशोऽन्ववायो गोत्रं स्यात् कुलान्यभिजनान्वयौ ।\nमन्त्रव्याख्याकृदाचार्य्य आदेष्ट त्वध्वरे व्रती ।। ३६५.१ ।।\n\nयष्टा च यजमानः स्यात् ज्ञात्वारम्भ उपक्रमः ।\nसतीर्थ्याश्चैकगुरवः सभ्याः सामाजिकास्तथा ।। ३६५.२ ।।\n\nसभासदः सभास्तारा ऋत्विजो याजकाश्च ते ।\nअद्वर्थूद्‌गातृहोतारो यजुःसामर्ग्विदः क्रमात् ।। ३६५.३ ।।\n\nचषालो यूपकटकः समे स्थण्डिलचत्वरे ।\nआमिक्षा सा श्रृतोष्णे या क्षईरे स्याद्दधियोगतः ।। ३६५.४ ।।\n\nपृषदाज्यं सदध्याज्ये परमान्नन्तु पायसम् ।\nउपाकृतः पशुरसौ योऽभिमन्त्र्य क्रतौ हतः ।। ३६५.५ ।।\n\nपरम्पराकं समनं प्रोक्षणञ्च बवार्थकम् ।\nपूजा नमस्याऽपचितिः सपर्य्यार्चार्हणाः समाः ।। ३६५.६ ।।\n\nवरिवस्या तु शुश्रूषा परिचर्य्याप्युपासनम् ।\nनियमो व्रतमस्त्री तच्चोपवासादि पुण्यकम् ।। ३६५.७ ।।\n\nमुख्यः स्यात् प्रथमः कल्पोऽनुकल्पस्तु ततोऽधमः ।\nकल्पे विधिक्रमौ ज्ञेयौ विवेकः पृथगात्मता ।। ३६५.८ ।।\n\nसंस्कारपूर्वं ग्रहणं स्यादुपाकरणं श्रुतेः ।\nभिक्षुः परिव्राट् कर्मन्दो पाराशर्य्यपि मस्करी ।। ३६५.९ ।।\n\nऋषयः सत्यवचसः स्नातकश्चाप्लुतब्रती ।\nये निर्जितेन्द्रियग्रामा यतिनो यतयश्च ते ।। ३६५.१० ।।\n\nशरीरसाधनापेक्षं नित्यं यत् कर्म्म तद्यमः ।\nनियमस्तु स यत् कर्म्मानित्यमागन्तुसाधनम् ।।\nस्याद् ब्रह्मभूयं ब्रह्मत्वं ब्रह्मसायुज्यमित्यपि ।। ३६५.११ ।।\n\nइत्यादिमहापुराणे आग्नेये ब्रह्मवर्गो नाम पञ्चषष्ट्याधिकत्रिशततमोऽध्यायः ॥"
  }
]
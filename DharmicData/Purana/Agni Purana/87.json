[
  {
    "text": "ईश्वर उवाच\nसन्दध्यादधुना विद्यां शान्त्या सार्धं यथाविधि  ।८७.००१\nशान्तौ तत्त्वद्वयं लीनं भावेश्वरसदाशिवौ  ॥८७.००१\nहकारश्च क्षकारश्च द्वौ वर्णौ परिकीर्तितौ  ।८७.००२\nरुद्राः समाननामानो भुवनैः सह तद्यथा  ॥८७.००२\nप्रभवः समयः क्षुद्रो विमलः शिव इत्यपि  ।८७.००३\nघनौ निरञ्जनाकारौ स्वशिवौ दीप्तिकारणौ  ॥८७.००३\nत्रिदशेश्वरनामा च त्रिदशः कालसज्ज्ञकः  ।८७.००४\nसूक्ष्माम्बुजेश्वरश्चेति[१] रुद्राः शान्तौ प्रतिष्ठिताः  ॥८७.००४\nव्योमव्यापिने व्योमव्याप्यरूपाय[२] सर्वव्यापिने शिवाय अनन्ताय अनाथाय अनाश्रिताय ध्रुवाय शाश्वताय योगपीठसंस्थिताय नित्ययोगिने ध्यानाहारायेति[३] द्वादशपादानि\nपुरुषः कवचौ मन्त्रौ वीजे विन्दूपकारकौ  ।८७.००५\nअलम्बुषायसानाड्यौ वायू कृकरकर्मकौ  ॥८७.००५\nइन्द्रिये त्वक्करावस्या स्पर्शस्तु विषयो मतः  ।८७.००६\nगुणौ स्पर्शनिनादौ द्वावेकः कारणमीश्वरः  ॥८७.००६\nतुर्य्यावस्थेति शान्तिस्थं सम्भाव्य भुवनादिकं  ।८७.००७\nविदध्यात्ताडनं भेदं प्रवेशञ्च वियोजनं  ॥८७.००७\nआकृष्य ग्रहणं कुर्याच्छान्तेर्वदनसूत्रतः  ।८७.००८\nआत्मन्यारोप्य सङ्गृह्य कलां कुण्डे निवेशयेत् ॥८७.००८\nईशं तवाधिकारेऽस्मिन्मुमुक्षुं दीक्षयाम्यहं  ।८७.००९\nभव्यं त्वयानुकूलेन[४] कुर्यात्विज्ञापनामिति  ॥८७.००९\nआवाहनादिकं पित्रोः शिष्यस्य ताडनादिकं  ।८७.०१०\nविधायादाय चैतन्यं विधिना.अत्मनि योजयेत् ॥८७.०१०\nपूर्ववत्पितृसंयोगं भावयित्वोद्भवाख्यया  ।८७.०११\nहृत्सम्पुटात्मबीजेन देवीगर्भे नियोजयेत् ॥८७.०११\nदेहोत्पत्तौ हृदा पञ्च शिरसा जन्महेतवे  ।८७.०१२\nशिखया वाधिकाराय भोगाय कवचाणुना  ॥८७.०१२\nलयाय शस्त्रमन्त्रेण श्रोतःशुद्धौ शिवेन च  ।८७.०१३\nतत्त्वशुद्धौ हृदा ह्येवं गर्भाधानादि पूर्ववत् ॥८७.०१३\nवर्मणा पाशशैथिल्यं निष्कृत्यैवं शतं जपेत् ।८७.०१४\nमलशक्तितिरोधने शस्त्रेणाहुतिपञ्चकं  ॥८७.०१४\nएवं पाशवियोगेऽपि[५] ततः सप्तास्त्रजप्तया  ।८७.०१५\nछिन्द्यादस्त्रेण कर्तर्या पाशान्वीजवता यथा  ॥८७.०१५\nओं हौं[६] शान्तिकलापाशाय हः हूं फट्\nविसृज्य वर्तुलीकृत्य पाशमन्त्रेण पूर्ववत् ।८७.०१६\nघृतपूर्णे श्रुवे दत्वा कलास्त्रेणैव होमयेत् ॥८७.०१६\nअस्त्रेण जुहुयात्पञ्च पाशाङ्कुशनिवृत्तये  ।८७.०१७\nप्रायश्चित्तनिषेधाय दद्यादष्टाहुतीरथ  ॥८७.०१७\nओं हः अस्त्राय हूं फट्\nहृदेश्वरं समावाह्य कृत्वा पूजनतर्पणे  ।८७.०१८\nविदधीत विधानेन तस्मै शुल्कसमर्पणं  ॥८७.०१८\nओं हां ईश्वर बुद्ध्यहङ्कारौ शुल्कं गृहाण स्वाहा\nनिःशेषदग्धपाशस्य पशोरस्येश्वर त्वया  ।८७.०१९\nन स्थेयं बन्धकत्वेन शिवाज्ञां श्रावयेदिति  ॥८७.०१९\nविसृजेदीश्वरन्देवं रौद्रात्मानं नियोजयेत् ।८७.०२०\nईषच्चन्द्रमिवात्मानं विधिना आत्मनि योजयेत् ॥८७.०२०\nसूत्रे संयोजयेदेनं शुद्धयोद्भवमुद्रया  ।८७.०२१\nदद्यात्मूलेन शिष्यस्य शिरस्यमृतबिन्दुकं  ॥८७.०२१\nविसृज्य पितरौ वह्नेः पूजितौ कुसुमादिभिः  ।८७.०२२\nदद्यात्पूर्णां विधानज्ञो निःशेषविधिपूरणीं  ॥८७.०२२\nअस्यामपि विधातव्यं पूर्ववत्ताडनादिकं  ।८७.०२३\nस्ववीजन्तु विशेषः स्याच्छुद्धिः शान्तेरपीडिता  ॥८७.०२३\n\nइत्यादिमहापुराणे आग्नेये निर्वाणदीक्षायां शान्तिशोधनं नाम सप्तशीतितमोऽध्यायः ॥"
  }
]
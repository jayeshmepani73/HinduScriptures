[
  {
    "text": "अथ एकसप्तत्यधिकशततमोऽध्यायः"
  },
  {
    "text": "प्रायश्चित्तानि\n\nपुष्कर उवाच\nप्रायश्चित्तं रहस्यादि वक्ष्ये शुद्धिकरं पर  ।१७१.००१\nपौरुषेण तु सूक्तेन मासं जप्यादिनाघहा  ॥१७१.००१\nमुच्यते पातकैः सर्वैर्जप्त्वा त्रिरघमर्षणं  ।१७१.००२\nवेदजप्याद्वायुयमाद्गायत्र्या व्रततोऽद्यहा(१)  ॥१७१.००२\nमुण्डनं सर्वकृच्छ्रेषु स्नानं होमो हरेर्यजिः  ।१७१.००३\nउत्थितस्तु दिवा तिष्ठेदुपविष्टस्तथा निशि  ॥१७१.००३\nएतद्वीरासनं प्रोक्तं कृच्छ्रकृत्तेन पापहा  ।१७१.००४\nअष्टभिः प्रत्यहं ग्रासैर्यतिचान्द्रायणं स्मृतं  ॥१७१.००४\nप्रातश्चतुर्भिः सायञ्च शिशुचान्द्रायणं स्मृतं  ।१७१.००५\nयथाकथञ्चित्पिण्डानां चत्वारिंशच्छतद्वयं  ॥१७१.००५\nमासेन भक्षयेदेतत्सुरचान्द्रायणं चरेत् ।१७१.००६\nत्र्यहमुष्णं पिवेदापस्त्यहमुष्णं पयः पिबेत् ॥१७१.००६\nत्र्याहमुष्णं घृतं पीत्वा वायुभक्षो भवेत्त्र्यहं  ।१७१.००७\nतप्तकृच्छ्रमिदं प्रोक्तं शीतैः शीतं प्रकीर्तितं  ॥१७१.००७\nकृच्छ्रातिकृच्छ्रं पयसा दिवसानेकविंशतिं  ।१७१.००८\nगोमूत्रं गोमयं क्षीरं दधि सर्पिः कुशोदकं  ॥१७१.००८\nटिप्पणी\n१ जपतोऽवधहेति ख.. , घ.. , ज.. च\nएकरात्रोपवासश्चकृच्छ्रं शान्तपनं स्मृतं  ।१७१.००९\nएतच्च प्रत्याभ्यस्तं महाशान्तपनं स्मृतं  ॥१७१.००९\nत्र्यहाभ्यस्तमथैकैकमतिशान्तपनं स्मृतं  ।१७१.०१०\nकृच्छ्रं पराकसञ्ज्ञं स्याद्द्वादशाहमभोजनं  ॥१७१.०१०\nएकभक्तं त्र्यहाभ्यस्तं क्रमान्नक्तमयाचितं  ।१७१.०११\nप्राजापत्यमुपोष्यान्ते पादः स्यात्कृच्छ्रपादकः  ॥१७१.०११\nफलैर्मासं फलं कृच्छ्रं बिल्वैः श्रीक्च्छ्र ईरितः  ।१७१.०१२\nपद्माक्षैः स्यादामलकैः पुष्पकृच्छ्रं तु पुष्पकैः  ॥१७१.०१२\nपत्रकृच्छ्रन्तथा पत्रैस्तोयकृच्छ्रं जलेन तु  ।१७१.०१३\nमूलकृच्छ्रन्तथा मूलैर्दृध्न क्षीरेण तक्रतः  ॥१७१.०१३\nमासं वायव्यकृच्छ्रं स्यात्पाणिपूरान्नभोजनात् ।१७१.०१४\nतिलैर्द्वादशरात्रेण कृच्छ्रमाग्नेयमार्तिनुत् ॥१७१.०१४\nपाक्षं प्रसृत्या लाजानां ब्रह्मकूर्चं तथा भवेत् ।१७१.०१५\nउपोषितश्चतुर्दृश्यां पञ्चदश्यामनन्तरं  ॥१७१.०१५\nपञ्चगव्यं समश्नीयाद्धविष्याशीत्यनन्तरं  ।१७१.०१६\nमासेन द्विर्नरः कृत्वा सर्वपापैः प्रमुच्यते  ॥१७१.०१६\nश्रीकामः पुष्टिकामश्च स्वर्गकामोऽघनष्टये  ।१७१.०१७\nदेवताराधनपरः कृच्छ्रकारी स सर्वभाक् ॥१७१.०१७\n\nइत्याग्नेये महापुराणे रहस्यादिप्रायश्वित्तं नाम एकसप्तत्यधिकशततमोऽध्यायः ॥"
  }
]
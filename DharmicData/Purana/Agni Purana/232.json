[
  {
    "text": "पुष्कर उवाच\nविशन्ति येन मार्गेण वायसा बहवः पुरं  ।०१\nतेन मार्गेण रुद्धस्य पुरस्य ग्रहणं भवेत् ॥०१\nसेनायां यदि वासार्थे निविष्टो वायसो रुवन्  ।०२\nवामो भयातुरस्त्रस्तो भयं वदति दुस्तरं(१)  ॥०२\nछायाङ्गवाहनोपानच्छत्रवस्त्रादिकुट्टने  ।०३\nमृत्युस्तत्पूजने पूजा तदिष्टकरणे शुभं  ॥०३\nप्रोषितागमकृत्काकः कुर्वन् द्वारि गतागतं  ।०४\nरक्तं दग्धं गृहे द्रव्यं क्षिपन्वह्निवेदकः  ॥०४\nन्यसेद्रक्तं पुरस्ताच्च निवेदयति बन्धनं  ।०५\nपीतं द्रव्यं तथा रुक्म रूप्यमेव तु भार्गव  ॥०५\nयच्चैवोपनयेद्द्रव्यं तस्य लब्धिं विनिर्दिशेत् ।०६\nद्रव्यं वापनयेद्यत्तु तस्य हानिं विनिर्दिशेत् ॥०६\nपुरतो धनलब्धिः स्यादाममांसस्य छर्दने  ।०७\nभूलब्धिः स्यान्मृदः क्षेपे राज्यं रत्नार्पणे महत् ॥०७\nयातुः काकोऽनुकूलस्तु क्षेमः कर्मक्षमो भवेत् ।०८\nन त्वर्थसाधको ज्ञेयः प्रतिकूलो भयावहः  ॥०८\nसम्मुखेऽभ्येति विरुवन् यात्राघातकरो भवेत् ।०९\nवामः काकः स्मृतो धन्यो दक्षिणोऽर्थविनाशकृत्(२)  ॥०९\nवामोऽनुलोमगः श्रेष्ठो मध्यमो दक्षिणः स्मृतः  ।१०\nप्रतिलोमगतिर्वामो गमनप्रतिषेधकृत् ॥१०\nनिवेदयति यात्रार्थमभिप्रेतं गृहे गतः(१)  ।११\nएकाक्षरचरणस्त्वर्कं वीक्षमाणो भयावहः  ॥११\nकोटरे वासमानश्च महानर्थकरो भवेत् ।१२\nन शुभस्तूषरे काकः पङ्काङ्कः स तु शस्यते  ॥१२\nअमेध्यपूर्णवदनः काकः सर्वार्थसाधकः(२)  ।१३\nज्ञेयाः पतत्रिणोऽन्येऽपि काकवद्भृगुनन्दन  ॥१३\nस्कन्धावारापसव्यस्थाः श्वानो विप्रविनाशकाः  ।१४\nइन्द्रस्थाने नरेन्द्रस्य पुरेशस्य तु गोपुरे  ॥१४\nअन्तर्गृहे गृहेशस्य मरणाय भवेद्भषन्  ।१५\nयस्य जिघ्रति वामाङ्गं तस्य स्यादर्थसिद्धये  ॥१५\nभयाय दक्षिणं चाङ्गं तथा भुजमदक्षिणं  ।१६\nयात्राघातकरो यातुर्भवेत्प्रतिमुखागतः  ॥१६\nमार्गावरोधको मार्गे चौरान् वदति भार्गव  ।१७\nअलाभोऽस्थिमुखः पापो रज्जुचीरमुखस्तथा  ॥१७\nसोपानत्कमुखो धन्यो मांसपूर्णमुखोऽपि च  ।१८\nअमङ्गल्यमुखद्रव्यं केशञ्चैवाशुभं तथा  ॥१८\nअवमूत्र्याग्रतो याति यस्य तस्य भयं भवेत् ।१९\nयस्यावमूत्र्य व्रजति शुभं देशन्तथा द्रुमं  ॥१९\nमङ्गलञ्च तथा द्रव्यं तस्य स्यादर्थसिद्धये  ।२०\nश्ववच्च राम विज्ञेयास्तथा वै जम्बुकादयः  ॥२०\nभयाय स्वामिनि ज्ञेयमनिमित्तं रुतङ्गवां  ।२१\nनिशि चौरभयाय स्याद्विकृतं मृत्यवे तथा  ॥२१\nशिवाय स्वामिनो रात्रौ बलीवर्दो नदन् भवेत् ।२२\nउत्सृष्टवृषभो राज्ञो विजयं सम्प्रयच्छति  ॥२२\nअभयं भक्षयन्त्यश्च गावो दत्तास्तथा स्वकाः  ।२३\nत्यक्तस्नेहाः स्ववत्सेषु गर्भक्षयकरा मताः  ॥२३\nभूमिं पादैर्विनिघ्नन्त्यो दीना भीता भयावहाः  ।२४\nआर्द्राङ्ग्यो हृष्टरोमाश्च शृगलग्नमृदः शुभाः  ॥२४\nमहिष्यादिषु चाप्येतत्सर्वं वाच्यं विजानता  ।२५\nआरोहणं तथान्येन सपर्याणस्य(१) वाजिनः  ॥२५\nजलोपवेशनं नेष्टं भूमौ च परिवर्तनं  ।२६\nविपत्करन्तुरङ्गस्य सुप्तं वाप्यनिमित्ततः  ॥२६\nयवमोदकयोर्द्वेषस्त्वकस्माच्च न शस्यते  ।२७\nवदनाद्रुधिरोत्पत्तिर्वेपनं न च शस्यते  ॥२७\nक्रीडन् वैकः कपोतैश्च सारिकाभिर्मृतिं वदेत् ।२८\nसाश्रुनेत्रो जिह्वया च पादलेही विनष्टये(२)  ॥२८\nवामपादेन च तथा विलिखंश्च वसुन्धरां  ।२९\nस्वपेद्वा वामपार्श्वेन दिवा वा न शुभप्रदः  ॥२९\nभयाय स्यात्सकृन्मूत्री तथा निद्राविलाननः  ।३०\nआरोहणं न चेद्दद्यात्प्रतीपं वा गृहं व्रजेत् ॥३०\nयात्राविघातमाचष्टे वामपार्श्वं तथा स्पृशन्  ।३१\nहेषमाणः शत्रुयोधं पादस्पर्शी जयावहः  ॥३१\nग्रामे व्रजति नागश्चेन्मैथुनं देशहा भवेत् ।३२\nप्रसूता नागवनिता मत्ता चान्ताय भूपतेः  ॥३२\nआरोहणं न चेद्दद्यात्प्रतीपं वा गृहं व्रजेत् ।३३\nमदं वा वारणो जह्याद्राजघातकरो भवेत् ॥३३\nवामं दक्षिणपादेन पादमाक्रमते शुभः  ।३४\nदक्षिणञ्च तथा दन्तं परिमार्ष्टि करेण च  ॥३४\nवृषोऽश्वः कुञ्जरो वापि रिपुसैन्यगतोऽशुभः  ।३५\nखण्डमेघातिवृष्ट्या तु सेना नाशमवाप्नुयात् ॥३५\nप्रतिकूलग्रहर्क्षात्तु तथा सम्मुखमारुतात्(१)  ।३६\nयात्राकाले रणे वापि छत्रादिपतनं भयं  ॥३६\nहृष्टा नराश्चानुलोमा ग्रहा वै जयलक्षणं  ।३७\nकाकैर्योधाभिभवनं क्रव्याद्भिर्मण्डलक्षयः  ॥३७\nप्राचीपश्चिमकैशानी शौम्या प्रेष्ठा शुभा च दिक् ॥३८॥\n\nइत्याग्नेये महापुराणे शकुनानि नाम एकत्रिंशदधिकद्विशततमोऽध्यायः ॥"
  }
]
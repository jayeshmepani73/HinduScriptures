[
  {
    "text": "अग्निरुवाच\nआग्नेयं ब्रह्मरूपन्ते पुराणं कथितं मया ।\nसप्रपञ्चं निष्प्रपञ्चं विद्याद्वयमयं महत् ।। ३८३.१ ।।\nऋग्यजुःसामाश्चर्वाख्या विद्या विष्णुर्जगज्जनिः ।\nछन्दः शिक्षा व्याकरणं निधण्टुज्योतिराख्यकाः ।। ३८३.२ ।।\nनिरुक्तधर्मशास्त्रादि मीमांसान्यायविस्तराः ।\nआयुर्वेदपुराणाख्या धनुर्गन्धर्वविस्तराः ।। ३८३.३ ।।\nविद्या सैवार्थसास्त्राख्या वेदान्ताऽन्या हरिर्महान् ।\nइत्येषा चापरा विद्या परविद्याऽक्षरं ।। ३८३.४ ।।\nयस्य भावोऽखिलं विष्णुस्तस्य नो बाधते कलिः ।\nअनिष्ट्वा तु महायज्ञानकृत्वापि पितृस्वधां ।। ३८३.५ ।।\nकृष्णमभ्यर्च्चयन्भक्त्या नैनसो भाजनं भवेत् ।\nसर्वकारणमत्यन्तं विष्णुं ध्यायन्न सीदति ।। ३८३.६ ।।\nअन्यतन्त्रादिदोषोत्थो विषयाकृष्टमानसः ।\nकृत्वापि पापं गोविन्दं ध्यायन्पापैः प्रमुच्यते ।। ३८३.७ ।।\nतद्ध्यानं यत्र गोविन्दः सा कथा यत्र केशवः ।\nतत् कर्म यत्तदर्थीयं किमन्यैर्बहुभाषितैः ।। ३८३.८ ।।\nन तत् पिता पु पुत्राय न शिष्याय गुरुर्द्विज ।\nपरमार्थं परं ब्रूयाद्यदेतत्ते मयोदितं ।। ३८३.९ ।।\nसंसारे भ्रमता लभ्यं पुत्रदारधनं वसु ।\nसुहृदश्च तथैवान्ये नोपदेशो द्विजेदृशः ।। ३८३.१० ।।\nकिं पुत्रदारैमित्रैर्वा किं मित्रक्षेत्रवान्धवैः ।\nउपदेशः परो वन्धुरीदृशो यो विमुक्तये ।। ३८३.११ ।।\nद्विविधो भूतमार्गोयं दैव आसुर एव च ।\nविष्णुभक्तिपरो दैवो विपरीतस्तथासुरः ।। ३८३.१२ ।।\nएतत् पवित्रमारोग्यं धन्यं दुःस्वप्ननाशनं ।\nसुखप्रीतिकरं नॄणां मोक्षकृद् यत्तवेरितं ।। ३८३.१३ ।।\nयेषां गृहेषु लिखितमाग्नेयं हि पुराणकं ।\nपुस्तकं स्थास्यति सदा तत्र नेशुरुपद्रवाः ।। ३८३.१४ ।।\nकिं तीर्यैर्गोप्रदानैर्वा किं यज्ञैः किमुपोषितैः ।\nआग्नेयं ये हि श्रृण्वन्ति अहन्यहनि मानवाः ।। ३८३.१५ ।।\nयो ददाति तिलप्रस्थं सुवर्णस्य च माषकं ।\nश्रृणेति श्लोकमेकञ्च आग्नेयस्य तदाप्नुयात् ।। ३८३.१६ ।।\nअध्यायपठनञ्चास्य गोप्रदानाद् विशिष्यते ।\nअहोरात्रकृतं पापं श्रोतुमिच्छोः प्रणश्यति ।। ३८३.१७ ।।\nकपिलानां शते दत्ते यद् भवेज्ज्येष्ठपुष्करे ।\nतदाग्नेयं पुराणं हि पठित्वा फलमाप्नुयात् ।। ३८३.१८ ।।\nप्रवृत्तञ्च निवृत्तञ्च धर्मं विद्याद्वयात्मकं ।\nआग्नेयस्य पुराणस्य शास्त्रस्यास्य समं न हि ।। ३८३.१९ ।।\nपठन्नाग्नेयकं नित्यं श्रृण्वन् वापि पुराणकं ।\nभक्तो वशिष्ठ मनुजः सर्वपापैः प्रमुच्यते ।। ३८३.२० ।।\nनोपसर्गा न चानर्था न चौरारिभयं गृहे ।\nतस्मिन् स्याद् यत्र चाग्नेयपुराणस्य हि पुस्तकं ।। ३८३.२१ ।।\nन गर्भहारिणी भीतिर्न च बालग्रहा गृहे ।\nयत्राग्नेयं पुराणं स्यान्न पिशाचादिकं भयं ।। ३८३.२२ ।।\nश्रृण्वन् विप्रो वेदवित् स्यात् क्षत्रियः पृथिवीपतिः ।\nऋद्धिं प्राप्नोति वैश्यश्च शूद्रश्चारोग्यमृच्छति ।। ३८३.२३ ।।\nयः पठेत् श्रृणुयान्नित्यं समदृग्विष्णुमानसः ।\nब्रह्माग्नेयं पुराणं सत्तत्र नश्यन्त्युपद्रवाः ।। ३८३.२४ ।।\nदिव्यान्तरीक्षभौमाद्या दुःस्वप्नाद्यभिचारकाः ।\nयच्चान्यद्दुरितं किञ्चित्तत्सर्व्वं हन्ति केशवः ।। ३८३.२५ ।।\nपठतः श्रृण्वतः पुंसः पुस्तकं यजतो महत् ।\nआग्नेयं श्रीपुराणं हि हेमन्ते यः श्रृणोति वै ।। ३८३.२६ ।।\nप्रपूज्य गन्धपुष्पाद्यैरग्निष्टोमफलं लभेत् ।\nशिशिरे पुण्डरीकस्य वसन्ते चाश्वमेधजम् ।। ३८३.२७ ।।\nग्रीष्मे तु वाजपेयस्य राजसूयस्य वर्षति ।\nगोसहस्रस्य शरदि फलं तत्पठतो ह्यृतौ ।। ३८३.२८ ।।\nआग्नेयं हि पुराणं यो भक्ताग्रे पठते हरेः ।\nसोऽर्च्चयेच्च वसिष्ठेह ज्ञानयज्ञेन केशवम् ।। ३८३.२९ ।।\nयस्याग्नेयपुराणस्य पुस्तकं तस्य वै जयः ।\nलिखितं पूजितं गेहे भुक्तिर्मुक्तिः करेऽस्ति हि ।। ३८३.३० ।।\nइति कालाग्निरूपेण गीतं मे हरिणा पुरा ।\nआग्नेयं हि पुराणं वै ब्रह्मविद्याद्वयास्पदम् ।। \nविद्याद्वयं वसिष्ठेदं भक्तेभ्यः कथयिष्यसि ।। ३८३.३१ ।।\nवसिष्ठ उवाच\nव्यासाग्नेयपुराणं ते रूपं विद्याद्वयात्मकं ।\nकथितं ब्रह्मणो विष्णोरग्निना कथितं यथा ।। ३८३.३२ ।।\nसार्द्धं देवैश्च भुनिभिर्मह्यं सर्व्वार्थदर्शकं ।\nपुराणमग्निना गीतमाग्नेयं ब्रह्मसमिमतं ।। ३८३.३३ ।।\nयः पठेच्छृणुयाद्व्यास लिखेद्वा लेखयेदपि ।\nश्रावयेत्पाठयेद्वापि पूजयेद्धारयेदपि ।। ३८३.३४ ।।\nसर्व्वपापविनिर्मुक्तः प्राप्तकामो दिवं व्रजेत् ।\nलेखयित्वा पुराणं यो दद्याद्विप्रेभ्य उत्तमं ।। ३८३.३५ ।।\nस ब्रह्मलोकमाप्नोति कुलानां शतमुद्धरेत् ।\nएकं श्लोकं पठेद्यस्तु पापपङ्काद्विमुच्यते ।। ३८३.३६ ।।\nतस्माद्व्यास सदा श्राव्यं शिष्यभ्यः सर्वदर्शनं ।\nशुकाद्यैर्मुनिभिः सार्द्धं श्रोतुकामैः पुराणकं ।। ३८३.३७ ।।\nआग्नेयं पठितं ध्यातं शुभं स्याद् भुक्तिमुक्तिदं ।\nअग्नये तु नमस्तस्मै येन गीतं पुराणकं ।। ३८३.३८ ।।\nव्यास उवाच\nवसिष्ठेन पुरा गीतं सूतैतत्ते मयोदितं ।\nपराविद्याऽपराविद्यास्वरूपं परमं पदम् ।। ३८३.३९ ।।\nआग्नयं दुर्लभं रूपं प्राप्यते भाग्यसंयुतैः ।\nध्यायन्तो ब्रह्म चाग्नेयं पुराणं हरिमागताः ।। ३८३.४० ।।\nविद्यार्थिनस्तथा विद्यां राज्यं राज्यार्थिनो गताः ।\nअपुत्राः पुत्रिणः सन्ति नाश्रया आश्रयं गताः ।। ३८३.४१ ।।\nसौभाग्यार्थी च सौभाग्यं मोक्षं मोक्षार्थिनो गताः ।\nलिखन्तो लेखयन्तश्च निष्पापाश्च श्रियं गताः ।। ३८३.४२ ।।\nशुकपैलमुखैः सूत आग्नेयन्तु पुराणकं ।\nरूपं चिन्तय यातासि भुक्तिं मुक्तिं न संशयः ।। \nश्रावय त्वञ्च शिष्येभ्यो भक्तेभ्यश्च पुराणकम् ।। ३८३.४३ ।।\nसूत उवाच\nव्यासप्रसादादाग्नेयं पुराणं श्रुतमादरात् ।। ३८३.४४ ।।\nआग्नेयं ब्रह्मरूपं हि मुनयः शौनकादयः ।\nभवन्तो नैमिषारण्ये यजन्तो हरिमीश्वरं ।। ३८३.४५ ।।\nतिष्ठन्तः श्रद्धया युक्तास्तस्माद्वः समुदीरितम् ।\nअग्निना प्रोक्तमाग्नेयं पुराणं वेदसम्मितं ।। ३८३.४६ ।।\nब्रह्मविद्याद्वयोपेतं भुक्तिदं मुक्तिदं महत् ।\nनास्मात्परतरः सारो नास्मात्परतरः सुहृत् ।। ३८३.४७ ।।\nनास्मात्परतरो ग्रन्थो नास्मात्परतरा गतिः ।\nनास्मात्परतरं शास्त्रं नास्मात्परतरा श्रुतिः ।। ३८३.४८ ।।\nनास्मात्परतरं ज्ञानं नास्मात्परतरा स्मृतिः ।\nनास्मात्परो ह्यागमोऽस्ति नास्माद्विद्या पराऽस्ति हि ।। ३८३.४९ ।।\nनास्मात्परः स्यात्सिद्धान्तो नास्मात्परममङ्गलम् ।\nनास्मात्परोऽस्ति वेदान्तः पुराणं परमन्त्विदं ।। ३८३.५० ।।\nनास्मात्परतरं भूमौ विद्यते वस्तु दुर्लभम् ।\nआग्नेये हि पुराणेऽस्मिन् सर्वविद्याः प्रदर्शिताः ।। ३८३.५१ ।।\nसर्वे मत्स्यावताराद्या गीता रामायणन्त्विह ।\nहरिवंशो भारतञ्च नव सर्गाः प्रदर्शिताः ।। ३८३.५२ ।।\nआगमो वैष्णवो गीतः पूजादीक्षाप्रतिष्ठया ।\nपवित्रारोहणादीनि प्रतिमालक्षणादिकं ।। ३८३.५३ ।।\nप्रासादलक्षणाद्यञ्च मन्त्रा वै भुक्तिभुक्तिदाः ।\nशैवागमस्तदर्थश्च शाक्तेयः सौर एव च ।। ३८३.५४ ।।\nमण्डलानि च बास्तुश्च मन्त्राणि विविधानि च ।\nप्रतिसर्गश्चानुगीतो ब्रह्माण्डपरिमण्डलं ।। ३८३.५५ ।।\nगीतो भुवनकोषश्च द्वीपवर्षादिनिम्नगाः ।\nगयागङ्गाप्रयागादि-तीर्थमाहात्म्यमीरितं ।। ३८३.५६ ।।\nज्योतिश्चक्रं ज्योतिषादि गीतो युद्धजयार्णवः ।\nमन्वन्तरादयो गीताः धर्मा वर्णादिकस्य च ।। ३८३.५७ ।।\nअशौचं द्रव्यशुद्धिश्च प्रायश्चित्तं प्रदर्शितं ।\nराजधर्म्मा दानधर्मा व्रतानि विविधानि च ।। ३८३.५८ ।।\nव्यवहाराः शान्तयश्च ऋग्वेदादिविधानकं ।\nसूर्यवंशः सोमवंशो धनुर्वेदश्च वैद्यकं ।। ३८३.५९ ।।\nगान्धर्व्ववेदोऽर्थशास्त्रं मीमांसा न्यायविस्तरः ।\nपुराणसंख्यामाहात्म्यं छन्दो व्याकरणं स्मृतं ।। ३८३.६० ।।\nअहङ्कारो निघण्टुश्च शिक्षा कल्प इहोदितः ।\nस्मृतः नैमित्तिकः प्राकृतिको लय आत्यन्तिकः ।। ३८३.६१ ।।\nवेदान्तं ब्रह्मविज्ञानं योगी ह्यष्टाङ्ग ईरितः ।\nस्तोत्रं पुराणमाहात्म्यं विद्या ह्यष्टादश स्मृताः ।। ३८३.६२ ।।\nऋग्वेदाद्याः परा ह्यत्र पराविद्याक्षरं परं ।\nसप्रपञ्चं निष्प्रपञ्चं ब्रह्मणो रूपमीरितं ।। ३८३.६३ ।।\nइदं पञ्चदशसाहस्रं शतकोटिप्रविस्तरं ।\nदेवलोके दैवतैश्च पुरणं पठ्यते सदा ।। ३८३.६४ ।।\nलोकानां हितकामेन संक्षिप्योद्गीतमग्निना ।\nसर्वं ब्रह्मेति जानीध्वं मुनयः शोनकादयः ।। ३८३.६५ ।।\nश्रृणुयाच्छ्रावयेद्वापि यः पठेत्पाठयेदपि ।\nलिखेल्लेखापयेद्वापि पूजयेत्कीर्त्तयेदपि ।। ३८३.६६ ।।\nपुराणपाठकञ्चैव पूजयेत् प्रयतो नृपः ।\nगोभूहिरण्यदानाद्यैर्वस्त्रालङ्कारतर्पणैः ।। ३८३.६७ ।।\nतं संपूज्य लभेच्चैव पुराणश्रवणात् फलं ।\nपुराणान्ते च वै कुर्य्यादवश्यं द्विजभोजनं ।। ३८३.६८ ।।\nनिर्म्मलः प्राप्तसर्व्वार्थः सकुलः स्वर्गमाप्नुयात् ।\nशरयन्त्रं पुस्तकाय सूत्रं वै पत्रसञ्चयं ।। ३८३.६९ ।।\nपट्टिकाबन्धवस्त्रादि दद्याद् यः स्वर्गमाप्नुयात् ।\nयो दद्याद्ब्रह्म्लोकी स्यात् पुस्तकं यस्य वै गृहे ।। ३८३.७० ।।\nतस्योत्पातभयं नास्ति भुक्तिमुक्तिमवाप्नुयात् ।\nयूयं स्मरत चाग्नेयं पुराणं रूपमैश्वरं ।। \nसूतो गतः पूजितस्तैः शौनकाद्या हरिं ययुः ।। ३८३.७१ ।।\n\nइत्यादिमहापुराणे आग्नेये आग्नेयपुराणमाहात्म्यं नाम\nत्र्यशीत्यधिकत्रिशततमोऽध्यायः ।\n\nसमाप्तमाग्नेयं पुराणम् ।"
  }
]
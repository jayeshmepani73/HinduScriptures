[
  {
    "text": "ब्रह्मचर्याश्रमधर्मः\n\nपुष्कर उवाच\nधर्ममाश्रमिणां वक्ष्ये भुक्तिमुक्तिप्रदं शृणु  ।१५३.००१\nषोडशर्तुनिशा स्त्रीणामाद्यस्तिस्रस्तु गर्हिताः  ॥१५३.००१\nव्रजेद्युग्मासु पुत्रार्थी कर्माधानिकमिष्यते  ।१५३.००२\nगर्भस्य स्पष्टताज्ञाने सवनं स्पन्दनात्पुरा  ॥१५३.००२\nषष्ठेऽष्टमे वा सीमन्तं पुत्रीयं नामभं शुभं  ।१५३.००३\nअच्छिन्ननाड्यां कर्तव्यं जातकर्म विचक्षणैः  ॥१५३.००३\nअशौचे तु व्यतिक्रान्ते नामकर्म विधीयते  ।१५३.००४\nशर्मान्तं ब्राह्मस्योक्तं वर्मान्तं क्षत्रियस्य तु  ॥१५३.००४\nगुप्तदासात्मकं नाम प्रशस्तं वैश्यशूद्रयोः  ।१५३.००५\nशर्मान्तं ब्रह्मणस्योक्तं वर्मान्तं क्षत्रियस्य च  ॥१५३.००५\nगुप्तदासात्मकं नाम प्रशस्तं वैश्यशूद्रयोः  ।१५३.००६\nबालं निवेदयेद्भर्त्रे तव पुत्रोऽयमित्युत  ॥१५३.००६\nयथाकुलन्तु चूडाकृद्ब्राह्मणस्योपनायनं  ।१५३.००७\nगर्भाष्टमेऽष्टमे वाब्दे गर्भादेकादशे नृपे  ॥१५३.००७\nगर्भात्तु द्वादशे वैश्ये षोडशाब्दादितो न हि  ।१५३.००८\nमुञ्जानां वल्कलानान्तु क्रमान्मौज्ज्याः प्रकीर्तिताः  ॥१५३.००८\nमार्गवैयाध्रवास्तानि चर्माणि व्रतचारिणां  ।१५३.००९\nपर्णपिप्पलविल्वानां क्रमाद्दण्डाः प्रकीर्तिताः  ॥१५३.००९\nकेशदेशललाटास्यतुल्याः प्रोक्ताः क्रमेण तु  ।१५३.०१०\nअवक्राः सत्वचः सर्वे नाविप्लुष्टास्तु दण्डकाः  ॥१५३.०१०\nवासोपवीते कार्पासक्षौमोर्णानां यथाक्रमं  ।१५३.०११\nआदिमध्यावसानेषु भवच्छब्दोपलक्षितं  ॥१५३.०११\nप्रथमं तत्र भ्हिक्षेत यत्र भिक्षा ध्रुवं भवेत् ।१५३.०१२\nस्त्रीणाममन्त्रतस्तानि विवाहस्तु समन्त्रकः  ॥१५३.०१२\nउपनीय गुरुः शिष्यं सिक्षयेच्छौचमादितः  ।१५३.०१३\nआचारमग्निकार्यं च सन्ध्योपासनमेव च  ॥१५३.०१३\nआयुष्यं प्राङ्मुखो भुङ्क्ते यशस्यं दक्षिणामुखः  ।१५३.०१४\nश्रियं प्रत्यङ्मुखी भुङ्क्ते ऋतं भुङ्क्ते उदङ्मुखः  ॥१५३.०१४\nसायं प्रातश्च जुहुयान्नामेध्यं व्यस्तहस्तकं  ।१५३.०१५\nमधु मांस जनैः सार्धं गीतं नृत्यञ्च वै त्यजेत्(१)  ॥१५३.०१५\nटिप्पणी\n१ नृत्यञ्च वर्जयेदिति ख.. , ग.. , घ.. , ङ.. , छ.. , ञ.. , ट.. च । सायं प्रातश्चेत्यादिः, नृत्यञ्च वै त्यजेदित्यन्तः पाठः ज.. पुस्तके नास्ति\n\nहिंसाम्परापवादं च अश्लीलं च विशेषतः  ।१५३.०१६\nदण्डादि धारयेन्नष्टमप्सु क्षिप्त्वान्यधारणं  ॥१५३.०१६\nवेदस्वीकरणं कृत्वा स्रायाद्वै दत्तदक्षिणः  ।१५३.०१७\n१७ द् ।. नैष्ठिको ब्रह्मचारी वा देहान्तं निवसेद्गुरौ  ॥१५३.०\n\nइत्याग्नेये महापुराणे ब्रह्मचर्याश्रमो नाम त्रिपञ्चाशदधिकशततमोऽध्यायः ॥"
  }
]
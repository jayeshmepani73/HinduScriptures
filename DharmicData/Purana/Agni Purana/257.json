[
  {
    "text": "अग्निरुवाच\nसीग्नो विवादे क्षेत्रस्य सामन्ताः स्थविरा गणाः \nगोपाः सीमाकृषाणा ये सर्वे च वनगोचराः ।। २५७.१ ।।\n\nनयेयुरेते सीमानं स्थलाङ्गारतुषद्रुमैः ।\nसेतुवल्मीकनिम्नास्थिचैत्याद्यैरुपलक्षिताम् ।। २५७.२ ।।\n\nसामान्ता वा समं ग्रामाश्चत्वारोऽष्टौ दशापि वा१ ।\nरक्तस्रग्वसनाः सीमान्नयेयुः क्षितिधारिणः ।। २५८.३ ।।\n\nअनृते तु पृथग्दण्ड्या राज्ञा मध्यमसाहसम् ।\nअभावे ज्ञातृचिह्नानां राजा सीम्नः प्रवर्त्तकः ।। २५८.४ ।।\n\nआरामायतनग्रामनिपानोद्यानवेश्मसु ।\nएष एव विधिर्ज्ञेयो वर्षाग्वुप्रवहेषु च ।। २५८.५ ।।\n\nमर्य्यादायाः प्रभेदेषु क्षेत्रस्य हरणे तथा ।\nमर्य्यादायाश्च दण्ड्याः स्युरधमोत्तममध्यमाः ।। २५८.६ ।।\n\nन निषेध्योऽल्पबाधस्तु सेतुः कल्याणकारकः ।\nपरभूमिं हरन् कूपः स्वल्पक्षेत्रो बहूदकः ।। २५८.७ ।।\n\nस्वामिने योऽनिवेद्यैव क्षेत्रे सेतुं प्रकल्पयेत् ।\nउत्पन्ने स्वामिनो भोगस्तदभावे महीपतेः ।। २५८.८ ।।\n\nफालाहतमपि क्षेत्रं यो न कुर्यान्न कारयेत् ।\nस प्रदाप्योऽकृष्टफलं क्षेत्रमन्येन कारयेत् ।। २५८.९ ।।\n\nमासानष्टौ तु महिषो सस्यघातम्थ कारिणी ।\nदण्डनाया तदर्द्धन्तु गौस्तदर्द्धनजाविकं ।। २५८.१० ।।\n\nभक्षयित्वोपविष्टानां यथोक्ताद् द्विगुणो दमः ।\nसममेषां विवितेपि खरेष्ट्रं महिषीसमम् ।। २५८.११ ।।\n\nयावत् सस्यं विनष्टन्तु तावत् क्षेत्री फलं लभेत् ।\nपालस्ताड्योऽथ गोस्वामी पूर्वोक्तं दण्डमर्हति ।। २५८.१२ ।।\n\nपथि ग्रामविवीतन्ते क्षेत्रे दोषो न विद्यते । \nअकामतः कामचारे चौरवद्दण्डमर्हति ।। २५८.१३ ।।\n\nमहोक्षोत्सृष्टपशवः सूतिकागन्तुका च गौः ।\nपालो येषान्तु ते मोच्या दैवराजपरिप्लुताः ।। २५८.१४ ।।\n\nयथार्पितान् पशून् गोपः सायं प्रत्यर्पयेत्तथा ।\nप्रमादमृतनष्टांश्च प्रदाप्यः कृतवेतनः ।। २५८.१५ ।।\n\nपालदोषविनाशे तु पाले दण्डो विधीयते ।\nअर्द्धत्रयोदशपणः स्वामिनो द्रव्यमेव च ।। २५८.१६ ।।\n\nग्रामेच्छया गोप्रचारो भूमिराजवशेन वा ।\nद्विजस्तृणैधः पुष्पाणि सर्वतः स्ववदाहरेत् ।। २५८.१७ ।।\n\nधनुःशतं परीणाहो ग्रामक्षेत्रान्तरं भवेत् ।\nद्वे शने खर्वटस्य स्यान्नगरस्य चतुःशतम् ।। २५८.१८ ।।\n\nस्वं लभेतान्यविक्रीतं क्रेतुर्द्दोषोऽप्रकाशिते ।\nहीनाद्रहो हीनमूल्ये वेलाहीने च तस्करः ।। २५८.१९ ।।\n\nनष्टा पहृतमासाद्य हर्त्तारं ग्राहयेन्नरम् ।\nदेशकालातिपत्तौ वा गृहीत्वा स्वयमर्पयेत् ।। २५८.२० ।।\n\nविक्रेतुर्द्दर्शनाच्छुद्धिः स्वामी द्रव्यं नृपो दमम् ।\nक्रेता मूल्यं समाप्नोति तस्माद्यस्तव विक्रयी ।। २५८.२१ ।।\n\nआगमेनोपभोगेन नष्टं भाव्यमतोऽन्यथा ।\nपञ्चबन्धो दमस्तस्य राज्ञे तेनाप्यभाविते ।। २५८.२२ ।।\n\nहृतं प्रनष्टं यो द्रव्यं परहस्तदवाप्नुयात् । \nअनिवेद्य नृपे दण्ड्यः स तु षण्णवतिं पणान् ।। २५८.२३ ।।\n\nशौलिककैः स्थानपालैर्वा नष्टापहृतमाहृतं ।\nअर्व्वाक् संवत्सरात् स्वामी लभते परतो नृपः ।। २५८.२४ ।।\n\nपणानेकशफे दद्याच्चतुरः पञ्च मानुषे ।\nमहिषोष्ट्रगवां द्वौ द्वौ पादं पादमजाविके ।। २५८.२५ ।।\n\nस्वकुटुम्‌बाविरोधेन देयं दारसुतादृते ।\nनान्वये सति सर्वस्वं देयं यच्चान्यसंश्रुतम् ।। २५८.२६ ।।\n\nप्रतिग्रहः प्रकाशः स्यात् स्थावरस्य विशेषतः ।\nदेयं प्रतिश्रुतञ्चैव दत्वा नापहरेत् पुनः ।। २५८.२७ ।।\n\nदशैकपञ्चसप्ताहमासत्र्यहार्द्धमासिकं ।\nवीजायोवाह्यरत्नस्त्रीदोह्यपुंसां प्रतीक्षणम् ।। २५८.२८ ।।\n\nअग्नौ सुवर्णमक्षीणं द्विपलं रजते शते ।\nअष्टौ त्रपुणि सीसे च ताम्रे पञ्चदशायसि ।। २५८.२९ ।।\n\nशते दशपलावृद्धिरौर्णे कार्पासिके तथा ।\nमध्ये पञ्चपला ज्ञेया सूक्ष्मे तु त्रिपला मता ।। २५८.३० ।।\n\nकार्म्मिके रोमबद्धे च त्रिंशद्भागः क्षयो मतः ।\nन क्षयो न च वृद्धिस्तु कौशेये वल्कलेषु च ।। २५८.३१ ।।\n\nदेशं कालञ्च भोगञ्च ज्ञात्वा नष्टे बलाबलम् ।\nद्रव्याणआं कुशला ब्रुयुर्यद्दाप्यमसंशयम् ।। २५८.३२ ।।\n\nबलाद्दासीकृतश्चौरैर्विक्रीतश्चापि मुच्यते ।\nस्वामिप्राणपदो भक्तत्यागात्तन्निष्क्रयादपि ।। २५८.३३ ।\n\nप्रव्रज्यावसितो राज्ञा दास आमरणान्तिकः ।\nवर्णानामानुलोभ्यंन दास्यं न प्रतिलोमतः ।। २५८.३४ ।।\n\nकृतशिल्पोपि निवसेत् कृतकालं गुरोर्गृहे ।\nअन्तेवासी गुरुप्राप्तभोजनस्तत्‌फलप्रदः ।। २५८.३५ ।।\n\nराजा कृत्वा पुरे स्थानं ब्राह्मणन्न्यस्य तत्र तु ।\nत्रैविद्यं वृत्तिमद्‌ब्रूयात् स्वधर्म्मः पाल्यतामिति ।। २५८.३६ ।।\n\nनिजधर्म्माविरोधेन यस्तु सामयिको भवेत् ।\nसोपि यत्नेन संरक्ष्यो धर्मो राजकृतश्च यः ।। २५८.३७ ।।\n\nगणद्रव्यं हरेद्यस्तु संविदं लङ्घयेच्च यः ।\nसर्वस्वहरणं कृत्वा तं राष्ट्रद्विप्रवासयेत् ।। २५८.३८ ।।\n\nकर्त्तव्यं वचनं सर्वैः समूहहितवादिभिः ।\nयस्तत्र विपरीतः स्यात्स दाप्यः प्रथमं दम्म ।। २५८.३९ ।।\n\nसमूहकार्य्यप्रहितो यल्लभेत्तत्तदर्पयेत् ।\nएकादशगुणं दाप्यो यद्यसौ नार्पयेत् स्वयम् ।। २५८.४० ।।\n\nवेदज्ञाः शुचयोऽलुब्धा भवेयुः कार्यचिन्तकाः ।\nकर्त्तव्यं वचनं तेषा समूहहितवादिनां ।। २५८.४१ ।।\n\nश्रेणिनैगमपाखण्डिगणानामप्ययं विधिः ।\nभेदञ्चैषां नृपो रक्षएत् पूर्ववृत्तिञ्च पालयेत् ।। २५८.४२ ।।\n\nगृहीतवेतनः कर्म्म त्यजन् द्विगुणमावहेत् ।\nअगृहीते समं दाप्यो भृत्यै रक्ष्य उपस्करः ।। २५८.४३ ।।\n\nदाप्यस्तु दशमं भागं बाणिज्यपशुसस्यतः ।\nअनिश्चित्य भृतिं यस्तु कारयेत्स महीक्षइता ।। २५८.४४ ।।\n\nदेशं कालञ्च योऽतीयात् कर्म्म कुर्य्याच्च योऽन्यथा ।\nतत्र तु स्वामिनश्छन्दोऽधिकं देयं कृतेऽधिके ।। २५८.४५ ।।\n\nयो यावत् कुरुते कर्म्म तावत्तस्य तु वेतनम् ।\nउभयोरप्यसाध्यञ्चेत् साध्ये कुर्य्याद्यथाश्रुतम् ।। २५८.४६ ।।\n\nअराजदैविकन्नष्टं भाण्डं दाप्यस्तु वाहकः ।\nप्रस्थानविघ्नकृच्चैव चप्रदाप्यो द्विगुणां भृतिम् ।। २५८.४७ ।।\n\nप्रकान्ते सप्तमं भागं चतुर्थं पथि संत्यजन् ।\nभृतिमर्द्धपथे सर्व्वां प्रदाप्यस्त्याजकोपि च ।। २५८.४८ ।।\n\nग्लहे शतिकवृद्धेस्तु सभिकः पञ्चकं शतं ।\nगृह्णीयाद्‌धूर्त्तकितवादितराद्दशकं शतं ।। २५८.४९ ।।\n\nस सम्यक्‌पालितो दद्याद्रज्ञे भागं यथाकृतं ।\nजितमुद्‌ग्राहयेज्जेत्रे दद्यात्सत्यं वचः क्षमी ।। २५८.५० ।।\n\nप्रप्ते नृपतिना भागो प्रसिद्धे धूर्त्तमण्डले ।\nजितं सशभिके स्थाने दापयेदन्यथा न तु ।। २५८.५१ ।।\n\nद्रष्टारो व्यवहाराणां साक्षिणश्च त एव हि ।\nराज्ञा सचिह्ना निर्वास्याः कूटाक्षोपधिदेविनः ।। २५८.५२ ।।\n\nद्यूतमेकमुखं कार्य्यं तस्करज्ञानकारणात् ।\nएष एव विधिर्ज्ञेयः प्राणिद्यूते समाह्वये ।। २५८.५३ ।।\n\nइत्यादिमहापुराणे आग्नेये सीमाविवादादिनिर्णयो नाम सप्तपञ्चाशदधिकद्विशततमोऽध्यायः ।।"
  }
]
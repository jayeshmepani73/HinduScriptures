[
  {
    "text": "अग्निरुवाच\nसर्वार्थसाधनं स्नानं वक्ष्ये शान्तिकरं श्रृणु ।\nस्नापयेच्य सरित्तीरे ग्रहान् विष्णु विचक्षणः ।। २६५.१ ।।\n\nदेवालये ज्वरार्त्त्यादौ विनायकग्रहार्द्दिते ।\nविद्यार्थिनो ह्रदे गेहे जयकामस्य तीर्थके ।। २६५.२ ।।\n\nपद्मिन्यां स्नापयेन्नारीं गर्भो यस्याः स्नवेत्तथा ।\nअशोकसन्निधौ स्नायाज्जातो यस्या विनश्यति ।। २६५.३ ।।\n\nपुष्पार्थिनाञ्च पुष्पाढ्ये पुत्रार्थिनाञ्च सागरे ।\nगृहसौभाग्यकामानां सर्वेषां विष्णुसन्निधौ ।। २६५.४ ।।\n\nवैष्णवे रेवतीपुष्ये सर्वेषां स्नानमुत्तमं ।\nस्नानकामस्य सप्ताहम्पूर्वमुत्सादनं स्मृतं ।। २६५.५ ।।\n\nपुनर्न्नवां रोचनाञ्च शताङ्गं गुरुणी त्वचं ।\nमधूकं रजनी द्वे च तगरन्नागकेशरम् ।। २६५.६ ।।\n\nअम्बरीञ्चैव मञ्जिष्ठां मांसीयासकमर्दनैः ।\nप्रियङ्गुसर्षपं कुष्ठम्बलाम्ब्राह्मीञ्च कुङ्कुमं ।। २६५.७ ।।\n\nपञ्चगव्यं शक्तुमिश्रं उद्वर्त्त्य स्नानमाचरेत् ।\nमण्डले कर्णिकायाञ्च विष्णुं ब्राह्मणमर्च्चयेत् ।। २६५.८ ।।\n\nदक्षएवामे हरं पूर्वं पत्रे पूर्वादिके क्रमात् ।\nलिखेदिन्द्रादिकान्देवान् सायुधान् सहबान्धवान्१ ।। २६५.९ ।।\n\nस्नानमण्डलकान् दिक्षु कुर्य्याच्चैव वादिक्षु च ।\nविष्णुब्रह्मेशशक्रादींस्तदस्त्राण्यर्घ्य होमयेत् ।। २६५.१० ।।\n\nएकैकस्य त्वष्टशतं समिधस्तु तिलान् घृतं ।\nभद्रः सुभद्रः सिद्धार्थः कलसाः पुष्टिवर्द्धनाः ।। २६५.११ ।।\n\nअमोघश्चित्रबानुश्च पर्ज्जन्योऽथ सुदर्शनः ।\nस्थापयेत्तु घटानेतान् साश्विरुद्रमरुद्‌गणान् ।। २६५.१२ ।।\n\nविश्वे देवास्तथा दैत्या वसवो मुनयस्तथा ।\nआवेशयन्तु सुप्रीतास्तथान्या अपि देवताः ।। २६५.१३ ।।\n\nओषधीर्न्निक्षिपेत् कुम्भे जयन्तीं विजयां जयां ।\nशतावरीं शतपुष्पां विष्णुक्रान्तापराजिताम् ।। २६५.१४ ।।\n\nउयोतिष्मतीमतिबलाञ्चन्दनोशीरकेशरं ।\nकस्तूरिकाञ्च कर्पूरं बालकं पत्रकं त्वचं ।। २६५.१५ ।।\n\nजातीफलं लवङ्गञ्च मृत्तिकां पञअचगव्यकं ।\nभद्रपीठे स्थितं साध्यं स्नापयेयुर्द्विजा बलात् ।। २६५.१६ ।।\n\nराजाभिषेकमन्त्रोक्तदेवानां होमकाः पृथक् ।\nपूर्णाहुतिन्ततो दत्वा गुरवे दक्षिणां ददेत् ।। २६५.१७ ।।\n\nइन्द्रोऽभिषिक्तो गुरुणा पुरा दैत्यान् जघान् ह ।\nलिक्पालस्नानङ्कथितं संग्रामादौ जयादिकं ।। २६५.१८ ।।\n\nइत्यादिमहापुराणे आग्नेये दिक्‌पालादिस्नानं नाम पञ्चषष्ट्यधिकद्विशततमोऽध्यायः ।।"
  }
]
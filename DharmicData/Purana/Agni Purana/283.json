[
  {
    "text": "धन्वन्तरिरुवाच \nसिही शटी निशायुग्मं वत्सकं क्वाथसेवनं ।\nशिशोः सर्व्वातिसारेषु स्तन्यदोषेषु शस्यते ।। २८३.१ ।।\n\nश्रृङ्गीं सकृष्णातिविषां चूर्णितां मधुना लिहेत् ।\nएका चातिविशा काशच्छर्द्दिज्वरहरी शिशोः ।। २८३.२ ।।\n\nबालैः सेव्या वचा साज्या सदुग्धा वाथ तैलयुक् ।\nयष्टिकां शङ्खपुष्पीं वा बालः क्षीरान्वितां पिवेत् ।। २८३.३ ।।\n\nवाग्रूपसम्पद्‌युक्तायुर्म्मेधाश्रीर्वर्द्धते शिशोः ।\nवचाह्यग्निशिखावासाशुण्ठीकृष्णानिशागदं ।। २८३.४ ।।\n\nसयष्टिसैन्धवं बालः प्रातर्मेघाकरं विवेत् ।\nदेवदारुमहाशिग्रुफलत्रयपयोमुचां ।। २८३.५ ।।\n\nक्काथः सकृष्णा मृद्वीका कल्कः सर्वान् कृमीन्‌हरेत् ।\nत्रिफलाभृङ्गविश्वानां रसेषु मधुसर्पिषोः ।। २८३.६ ।।\n\nमेषीक्षीरे च गोमूत्रे सिक्तं रोगे हितं शिशोः ।\nनासारक्तहरो नस्याद्‌दुर्व्वारस इहोत्तमः ।। २८३.७ ।।\n\nलशुनार्द्रकशिग्रूणां रसः कर्णस्य पूरणम् ।\nतैलमार्द्रकजात्यं वा शूलहा चौष्ठरोगनुत् ।। २८३.८ ।।\n\nजातीपत्रं फलं व्योषं कवलं मूत्रकं निशा ।\nदुग्धक्काथेऽभयाकल्के सिद्धं तैलं द्वलिजार्त्तिनुत् ।। २८३.९ ।।\n\nधान्याम्बु नारिकेलं गोमूत्रं क्रमूकविश्वयुक् ।\nक्काथितं कबलं कार्य्यमधिजिह्वाधिशान्तये ।। २८३.१० ।।\n\nसाधितं लाङ्गलीकल्के तैलं निर्गुण्डिकारसैः ।\nगण्डमालागलगण्डौ नाशयेन्नस्यकर्मणा ।। २८३.११ ।।\n\nपल्लवैरर्क्कपूतीकस्नुहीरुग्घातजातिकैः ।\nउद्वर्त्तयेत् सगोमूत्रैः सर्वत्वग्दोषनाशनैः ।। २८३.१२ ।।\n\nवाकुची सतिला भुक्ता वत्सरात् कुष्ठनाशनी ।\nपथ्या भल्लातकी तैलगुडपिण्डी तु कुष्ठजित् ।। २८३.१३ ।\n\nपूतीकवह्निरजनी त्रिफलाव्योषचूर्णयुक् ।\nतक्रं गुदाङ्गुरे पेयं भक्ष्या वा सगुडाऽभया ।। २८३.१४ ।।\n\nफलदार्व्वीविषाणान्तु क्काथो धात्रीरसोऽथवा ।\nपातव्यो रजनीकल्कः क्षौद्राक्षौद्रप्रमेहिणा ।। २८३.१५ ।।\n\nवासागर्भो व्याधिघातक्काथ एरण्डतैलयुक् ।\nवातशोणितहृत् पानात् पिप्पली स्यात् प्लीहाहरी ।। २८३.१६ ।।\n\nसेव्या जठरिणा कृष्णा स्नुक्‌क्षीरवहुभाविता ।\nपयो वा रच्यदन्त्याग्निविडङ्गव्योषकल्कयुक् ।। २८३.१७ ।।\n\nग्रन्थिकोग्राभया कृष्णा विडङ्गाक्ता घृते कस्थिता ।\nमांसन्तक्रं ग्रहण्यर्शःपाण्डुगुल्मकृमीन् हरेत् ।। २८३.१८ ।।\n\nफलत्रयामृता वासा तिक्तभूनिम्वजस्तथा ।\nक्काथः समाक्षिको हन्यात् पाण्डुरोगं सकामलं ।। २८३.१९ ।।\n\nरक्तपित्ती पिवेद्वासासुरसं ससितं मधु ।\nवरीद्राक्षाबलाशुण्ठीसाधितं वा पयः पृथक् ।। २८३.२० ।।\n\nबरी विदारी पथ्या च बलात्रयं सवासकं ।\nश्वदंष्ट्रामधुसर्पिर्भ्यामालिहेत् क्षयरोगवान् ।। २८३.२१ ।।\n\nपथ्याशिग्रुकरञ्जार्कत्वक्‌सारं मधुसिन्धुमत् ।\nसमूत्रं विद्रधिं हन्ति परिपाकाय तन्त्रजित् ।। २८३.२२ ।।\n\nत्रिवृता जीवती दन्ती मञ्जिष्ठा शर्वरीद्वयं ।\nतार्क्षजं निम्बपत्रञ्च लेपः शस्तो भगन्दरे ।। २८३.२३ ।।\n\nरुग्घातरजनीलाक्षाचूर्णाजक्षौद्रसंयुता ।\nवासोवत्तिर्व्रणे योज्या शोधनी गतिनाशनी ।। २८३.२४ ।।\n\nशयामायष्टिनिशालोध्रपद्मकोत्पलचन्दनैः ।\nसमरीचैः श्रृतं तैलं क्षीरे स्याद् व्रणरोहणं ।। २८३.२५ ।।\n\nश्रीकार्पासदलैर्भस्मफलोपलवणा निशा ।\nतत्पिण्डीस्वेदनं ताम्रे सतैलं स्यात् क्षतौषधं ।। २८३.२६ ।।\n\nकुम्भीसारं पयोयुक्तं वह्निग्धं व्रणे लिपेत् ।\nतदेव नाशयेत्सेकान्नारिकेलरजोघृतम् ।। २८३.२७ ।।\n\nविश्वाजमोदसिन्धूत्थचिञ्चात्वग्भिः समाभया ।\nतक्रेणोष्णाम्बुना वाथ पीतातीसारनाशनी ।। २८३.२८ ।।\n\nवत्सकातिविषाविश्वविल्लमुस्तश्रृतं जलं ।\nसामे पुराणेऽतीसारे सासृक्‌शूले च पाययेत् ।। २८३.२९ ।।\n\nअङ्गादग्धं सुगतं सिन्धुमुष्णाम्बुना पिवेत् ।\nशूलवान्थ वा तद्धि सिन्धुहिंगुकणाभया ।। २८३.३० ।।\n\nकटुरोहोत्कणातह्कलाजचूर्णं मधुप्लुतं ।\nवस्त्रच्छिद्रगतं वक्त्रे न्यस्तं तृष्णां विनाशयेत् ।। २८३.३१ ।।\n\nपाठादार्व्वीजातिदलं द्राक्षामृलफलत्रयैः ।\nसाधितं समधु क्काथं कवलं मुखपापहृत् ।। २८३.३२ ।।\n\nकृष्णातिविषतिक्तेन्द्रदारुपाठापयोमुचां ।\nक्काथो मूत्रे श्रृतः क्षौद्री सर्वकण्ठगदापहः ।। २८३.३३ ।।\n\nपथ्यागोक्षुरदुस्पर्शराजवृक्षशिलाभिदां ।\nकषायः समधुः पीतो मूत्रकृच्छ्रं व्यपोहति ।। २८३.३४ ।।\n\nवंशत्वग्वरुणक्काथः शर्क्कराश्मविघातनः ।\nशाखोटक्काथसक्षौद्रक्षीराशी श्लीपदी भवेत् ।। २८३.३५ ।।\n\nमासार्कत्वक्पयस्तैलं मधुसिक्तञ्च सैन्धवं ।\nपादरोगं हरेत्सर्पिर्जालकुक्कुटजं तथा ।। २८३.३६ ।।\n\nशुण्ठीसौवर्चलाहिङ्गुचूर्णं शूण्ठीरसैर्घृतम् ।\nरुजं हरेदथ क्काथो विद्धि वद्धाग्निसाधने ।। २८३.३७ ।।\n\nसौवर्चलाग्निहङ्‌गूनां सदीप्यानां रसैर्युतं ।\nविड़दीप्यकयुक्तं वा तक्रं गुल्मातुरः पिवेत् ।। २८३.३८ ।।\n\nधात्रीपटोलमुद्‌गानां क्काथः साज्यो विसर्पहा ।\nशुण्ठीदारुनवाक्षीरक्काथो मूत्रान्वितोऽपरः ।। २८३.३९ ।।\n\nसव्योषायोरजः क्षारः फलक्काथश्च शोथहृत् ।\nगुड़शिग्रुत्रिवृद्भिश्च सैन्धवानां रजोयुतः ।। २८३.४० ।।\n\nत्रिवृताफलकक्काथः सगुड़ स्याद्विरेचनः ।\nवचाफलकषायोत्थं सैन्धवानां रजोयुतः ।। २८३.४१ ।।\n\nत्रिफलायाः पलशतं पृथग्भृङ्गजभावितम् ।\nविङ्ङ्गं लोहचूर्णञ्च दशभागसमन्वितम् ।। २८३.४२ ।।\n\nशतावरीगुडुच्यग्निपलानां शतविंशतिः ।\nमध्वाज्यतिलजैर्लिह्यद् बलीपलितवर्ज्जितः ।। २८३.४३ ।।\n\nसितामधुघृतैर्युक्ता सकृष्णा त्रिफला तथा ।\nत्रिफला सर्वरोगघ्नीस मधुः सर्क्करान्विता ।। २८३.४४ ।।\n\nसितामधुघृतैर्युक्ता सकृष्णा त्रिफला तथा ।\nपथ्याचित्रकशुण्ठ्यश्च गुडुचीमुष्लीरजः ।। २८३.४५ ।।\n\nसगुडं भक्षितं रोगहरं त्रिशतवर्षकृते ।\nकिञअचिच्चूर्णं जवापुष्पं पिण्डितं विमृजेज्जले ।। २८३.४६ ।।\n\nतैलं भवेद् घृताकारं किञ्चिच्चूर्ण्णं जलान्वितं ।\nधूपार्थं दृश्यते चित्रं वृषदंशजरायुना ।। २८३.४७ ।।\n\nपुनर्म्माक्षिकधूपेन दृश्यते तद्याथा पुरा ।\nकर्पूरजलकाभेकतैलं पाटलिमूलयुक् ।। २८३.४८ ।।\n\nपिष्ट्वा लिप्य पदे द्वे च चरेदङ्गारके नरः ।\nतृणौत्थानादिकं व्यूह्य दर्शयन्वै कुतूहलं ।। २८३.४९ ।।\n\nविषग्रहरुजध्वंसक्षुद्रनर्म्म च कामिकं ।\nतत्ते षट्‌कर्म्मकं प्रोक्तं सिद्धिद्वयसमाश्रयं ।। २८३.५० ।।\n\nमन्त्रध्यानौषधिकथामुद्रेज्या यत्र मुष्टयः ।\nचतुर्व्वर्गफलं प्रोक्तं यः पठेत्स दिवं व्रजेत् ।। २८३.५१ ।।\n\nइत्यादिमहापुराणे आग्नेये नानारोगहराण्यौषधानि नाम त्र्यशीत्यधिकद्विशततमोऽध्यायः ॥"
  }
]
[
  {
    "text": "अथ षण्णवत्यधिकशततमोऽध्यायः"
  },
  {
    "text": "नक्षत्रव्रतानि\nअग्निरुवाच\nनक्षत्रव्रतकं वक्ष्ये भे हरिः पूजितोऽर्थदः[१] ।०१\nनक्षत्रपुरुषं[२] चादौ चैत्रमासे हरिं यजेत् ॥०१\nमूले पादौ यजेज्जङ्घे रोहिणीस्वर्चयेद्धरिं  ।०२\nजानुनी चाश्विनीयोगे आषाढासूरुसञ्ज्ञके  ॥०२\nमेढ्रं पूर्वोत्तरास्वेव कटिं वै कृत्तिकासु च  ।०३\nपार्श्वे भाद्रपदाभ्यान्तु कुक्षिं वै रेवतीषु च  ॥०३\nस्तनौ चैवानुराधासु धनिष्ठासु च पृष्ठकं  ।०४\nभुजौ पूज्यौ विशाखासु पुनर्वस्वङ्गुलीर्यजेत् ॥०४\nअश्लेषासु नखान् पूज्य कण्ठं ज्येष्ठासु पूजयेत् ।०५\nश्रोत्रे विष्णोश्च श्रवणे मुखं पुष्ये हरेर्यजेत् ॥०५\nयजेत्स्वातिषु दन्ताग्रमास्यं वारुणतोऽर्चयेत् ।०६\nमघासु नसां नयने मृगशीर्षे ललाटकं  ॥०६\nचित्रासु चार्द्रासु कचानब्दान्ते स्वर्णकं हरिं  ।०७\nगुडपूर्णे घटेऽभ्यर्च्य शय्यागोर्थादि दक्षिणा[३] ॥०७\nनक्षत्रपुरुषो विष्णुः पूजनीयः शिवात्मकः  ।०८\nशाम्भवायनीयव्रतकृन्मासभे पूजयेद्धरिं  ॥०८\nकार्त्तिके कृत्तिकायां च मृगशीर्षे मृगास्यके  ।०९\nनामभिः केशवाद्यैस्तु अच्युताय नमोऽपि वा  ॥०९\nकार्त्तिके कृत्तिकाभेऽह्नि मासनक्षत्रगं हरिं  ।१०\nशाम्भवायनीयव्रतकं करिष्ये भुक्तिमुक्तिदं  ॥१०\nकेशवादि महामूर्तिमच्युतं सर्वदायकं[४] ।११\nआवाहयाम्यहन्देवमायुरारोग्यवृद्धिदं  ॥११\nकार्त्तिकादौ सकासारमन्नं[५]मासचतुष्टयं[६]  ।१२\nफाल्गुनादौ च कुशरमाषाढादौ च पायसं  ॥१२\nदेवाय ब्राह्मणेभ्यश्च नक्तन्नैवेद्यमाशयेत्[७]  ।१३\nपञ्चगव्यजलेस्नातस्तस्यैव प्राशनाच्छुचिः  ॥१३\nअर्वाग्विसर्जनाद्द्रव्यं नैवेद्यं सर्वमुच्यते  ।१४\nविसर्जिते जगन्नाथे निर्माल्यन्भवति क्षणात् ॥१४\nनमो नमस्तेऽच्युत मे क्षयोस्तु पापस्य वृद्धिं समुपैतु पुण्यं  ।१५\nऐश्वर्यवित्तादि सदाक्षयं मे[८]क्षयञ्च मा सन्ततिरभ्यपैतु  ॥१५\nयथाच्युतस्त्वम्परतः परस्तात्स ब्रह्मभूतः परतः परात्मन्  ।१६\nतथाच्युतं त्वं कुरु वाञ्छितं मे मया कृतम्पापहराप्रमेय  ॥१६\nअच्युतानन्द गोविन्द प्रसीद यदभीप्सितं  ।१७\nअक्षयं माममेयात्मन् कुरुष्व पुरुषोत्तम  ॥१७\nसप्त वर्षाणि सम्पूज्य भुक्तिमुक्तिमवापुनुयात् ।१८\nअनन्तव्रतमाख्यास्ये नक्षत्रव्रतकेर्थदं[९]॥१८\nमार्गशीर्षे मृगशिरे गोमूत्राशो यजेद्धरिं  ।१९\nअनन्तं सर्वकामानामनन्तो भगवान् फलं  ॥१९\nददात्यनन्तञ्च पुनस्तदेवान्यत्र जन्मनि  ।२०\nअनन्तपुण्योपचयङ्करोत्येतन्महाव्रतं  ॥२०\nयथाभिलषितप्राप्तिं करोत्यक्षयमेव च  ।२१\nपादादि पूज्य नक्ते तु भुञ्जीयात्तैलवर्जितं  ॥२१\nघृतेनानन्तमुद्दिश्य होमो मासचतुष्टयं  ।२२\nचैत्रादौ शालिना होमः पयसा श्रावणादिषु  ॥२२\nमान्धाताभूद्युवनाश्वादनन्तव्रतकात्सुतः ॥२३॥२३\n\nइत्याग्नेये महापुराणे नक्षत्रव्रतकानि नाम षण्णवत्यधिकशततमोऽध्यायः ॥"
  }
]
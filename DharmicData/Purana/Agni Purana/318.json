[
  {
    "text": "गणपूजा"
  },
  {
    "text": "ईश्वर उवाच\nविश्वरूपं समुद्धृत्य तेजस्युपरि संस्थितम्  ।\nनरसिंहं ततोऽधस्तात्कृतान्तं तदधो न्यसेत् ॥०१\nप्रणवं तदधःकृत्वा ऊहकं तदधः पुनः  ।\nअंशुमान् विश्वमूर्तिस्थं कण्ठोष्ठप्रणवादिकम्  ॥०२\nनमोऽन्तः स्याच्चतुर्वर्णो विश्वरूपञ्च कारणम्  ।\nसूर्यमात्राहतं ब्रह्मण्यङ्गानीह तु पूर्ववत्(१)  ॥०३\nउद्धरेत्प्रणवं पूर्वं प्रस्फुरद्वयमुच्चरेत् ।\nघोरघोरतरं पश्चात्तत्र रूपमतः स्मरेत् ॥०४\nचटशब्दं द्विधा कृत्वा ततः प्रवरमुच्चरेत् ।\nदहेति च द्विधा कार्यं वमेति च द्विधा गतम्(२)  ॥०५\nघातयेति द्विधाकृत्य हूंफडन्तं समुच्चरेत् ।\nअघोरास्त्रन्तु नेत्रं स्याद्गायत्री चोच्यतेऽधुना  ॥०६\nतन्महेशाय विद्महे महादेवाय धीमहि  ।\nतत्रः शिवः प्रचोदयात्गायत्री सर्वसाधनी  ॥०६*१\nयात्रायां विजयादौ च यजेत्पूर्वङ्गणं श्रिये  ।\nतुर्यांशे तु पुरा क्षेत्रे समन्तादर्कभाजिते  ॥०७\nचतुष्पदं त्रिकोणे तु त्रिदलं कमलं लिखेत् ।०८"
  },
  {
    "text": "टिप्पणी"
  },
  {
    "text": "१ सर्वत इति ख.."
  },
  {
    "text": "२ द्विधाकृतमिति ख.."
  },
  {
    "text": "तत्पृष्ठे पदिकाविथीभागि त्रिदलमश्वयुक् ॥०८\nवसुदेवसुतैः साब्जैस्तिदलैः पादपट्टिका  ।\nतदूर्ध्वे वेदिका देया भगमात्रप्रमाणतः  ॥०९\nद्वारं पद्ममितं कोष्ठादुपद्वारं विवर्णितम्  ।\nद्वारोपद्वाररचितं मण्डलं विघ्नसूदनम्  ॥१०\nआरक्तं कमलं मध्ये वाह्यपद्मानि तद्वहिः  ।\nसिता तु वीथिका कार्या द्वाराणि तु यथेच्छया  ॥११\nकर्णिका पीतवर्णा स्यात्केशराणि तथा पुनः  ।\nमण्डलं विघ्नमर्दाख्यं मध्ये गणपतिं यजेत् ॥१२\nनामाद्यं सवराकं स्याद्देवाच्छक्रसमन्वितम्  ।\nशिरो हतं तत्पुरुषेण ओमाद्यञ्च नमोऽन्तकम्  ॥१३\nगजाख्यं गजशीर्षञ्च गाङ्गेयं गणनायकम्  ।\nत्रिरावर्तङ्गगनगङ्गोपतिं पूर्वपङ्क्तिगम्  ॥१४\nविचित्रांशं महाकायं लम्बोष्ठं लम्बकर्णकम्  ।\nलम्बोदरं महाभागं विकृतं पार्वतीप्रियम्  ॥१५\nभयावहञ्च भद्रञ्च भगणं भयसूदनम्  ।\nद्वादशैते दशपङ्क्तौ देवत्रासञ्च पश्चिमे  ॥१६\nमहानादम्भास्वरञ्च विघ्नराजं गणाधिपम्  ।\nउद्भटस्वानभश्चण्डौ महाशुण्डञ्च भीमकम्  ॥१७\nमन्मथं मधुसूदञ्च सुन्दरं भावपुष्टकम्  ।\nसौम्ये ब्रह्मेश्वरं ब्राह्मं मनोवृत्तिञ्च संलयम्  ॥१८\nलयं दूत्यप्रियं लौल्यं विकर्णं वत्सलं तथा  ।\nकृतान्तं कालदडण्च यजेत्कुम्भञ्च पूर्ववत् ॥१९\nश्रयुतञ्च जपेन्मन्त्रं होमयेत्तु दशांशतः  ।\nशेषाणान्तु दशाहुत्या जपाद्धोमन्तु कारयेत् ॥२०\nपूर्णां दत्वाभिषेकन्तु कुर्यात्सर्वन्तु सिध्यति  ।\nभूगोऽश्वगजवस्त्राद्यैर्गुरुपूजाञ्चरेन्नरः  ॥२१\n\n\nइत्याग्नेये महापुराणे गणपूजा नाम अष्टादशाधिकत्रिशततमोऽध्यायः"
  }
]
[
  {
    "text": "अग्निरुवाच\nकाव्यस्य नाटकादेश्च अलङ्कारान् वदाम्यऽथ ।\nध्वनिर्व्वर्णाः पदं वाक्यमित्येतद्वाङ्‌मयं मतं ।। ३३७.१ ।।\n\nशास्त्रेतिहासवाक्यानां त्रयं यत्र समाप्यते ।\nशास्त्रे शब्दप्रधानात्वमितिहासेषु निष्ठता ।। ३३७.२ ।।\n\nअभिधायाः प्रधानत्वात् काव्यं ताभ्यां विभिद्यते ।\nनरत्वं दुर्ल्लभं लोके विद्यातत्र च दुर्ल्लभा ।। ३३७.३ ।।\n\nकवित्वं दुर्ल्लभं तत्र शक्तिस्तत्र च दुर्ल्लभा ।\nव्युत्‌पत्तिर्दुर्ल्लभा तत्र विवेकस्तत्र दुर्लभः ।। ३३७.४ ।।\n\nसर्व्वं शास्त्रमविद्वद्भिर्मृग्यमाणन्न सिध्यति ।\nआदिवर्णा द्वितीयश्च महाप्राणास्तुरीयकः ।। ३३७.५ ।।\n\nवर्गेषु वर्णवृन्दं स्यात्पदं सुप्‌तिङ्‌प्रभेदतः ।\nसङ्‌क्षेपाद्वाक्यमिष्टार्थव्यवछिन्ना पदाबली ।। ३३७.६ ।।\n\nकाव्यं स्फटदलङ्कारं गुणवद्दोषवर्जितम् ।\nयोनिर्व्वेदश्च लोकश्च सिद्धमन्नादयोनिजं ।। ३३७.७ ।।\n\nदेवादीनां संस्कृतं स्यात् प्राकृतं त्रिविधं नृणां ।\nगद्यं पद्यञ्च मिश्रञ्च काव्यादि त्रिविधं स्मृतम् ।। ३३७.८ ।।\n\nआपदः पदसन्तानो गद्यन्तदपि गद्यते ।\nचूर्णकोत्‌कलिकागन्धिवृत्तभेदात् त्रिरूपकम् ।। ३३७.९ ।।\n\nअल्पाल्पविग्रहं नातिमृदुसन्दर्भनिर्भरं ।\nतूर्णकं नामतो दीर्घसमासात् कलिका भवेत् ।। ३३७.१० ।।\n\nभवेन्मध्यमसन्दर्भन्नातिकुत्सितविग्रहम् ।\nवृत्तच्छायाहरं वृत्तं गन्धिनैतत् किलोत्‌कटम् ।। ३३७.११ ।।\n\nआख्यायिका कथा खण्डकथा परिकथा तथा ।\nकथानिकेति मन्यन्ते गद्यकाव्यञ्च पञ्चधा ।। ३३७.१२ ।।\n\nकर्तृवंशप्रशंसा स्याद्यत्र गद्येन विस्तरात् ।\nकन्याहरणसंग्रामविप्रलम्भविपत्तयः ।। ३३७.१३ ।।\n\nभवन्ति यत्र दीप्ताश्च रीतिवृत्तिप्रवृत्तयः ।\nउच्छासैश्च चपरिच्छेजो यत्र या चूर्णकोत्तरा ।। ३३७.१४ ।.\n\nवक्त्रं वापरवक्त्रं वा यत्र साख्यायिका स्मृता ।\nश्लोकैः स्ववंशं संक्षेपात् कविर्यत्र प्रशंसति ।। ३३७.१५ ।।\n\nमुख्यस्यार्थावताराय भवेद्यत्र कथान्तरम् ।\nपरिच्छेदो न यत्र स्याद्भवेद्वालम्भकैः क्कचित् ।। ३३७.१६ ।।\n\nसा कथा नाम तद्‌गर्भे निबध्नीयाच्चतुष्पदीं ।\nभवेत् खण्डकथा यासौ परिकथा तयोः ।। ३३७.१७ ।।\n\nअमात्यं सार्थकं वापि द्विजं वा नायकं विदुः ।\nस्यात्तयोः करुणं विद्धि विप्रलम्भश्च तुर्व्विधः ।। ३३७.१८ ।.\n\nसमाप्यते तयोर्न्नाद्या सा कथामनुधावति ।\nकथाख्याथिकयोर्म्मिश्रमावात् परिकथा स्मृता ।। ३३७.१९ ।।\n\nभयानकं सुखपरं गर्बे च करुणो रसः ।\nअद्भुतोऽन्ते सुक्लृप्तार्थो नोदात्ता सा कथानिका ।। ३३७.२० ।।\n\nपद्यं चतुष्पदी तच्च वृत्तं जातिरितित्रिधा ।\nवृत्तमक्षरसंख्येयमुक्थं तत् कृतिशेषजम् ।। ३३७.२१ ।।\n\nमात्राभिर्गणना यत्र सा जातिरिति काश्यपः ।\nसममर्द्धसमं वृत्तं विषमं पैङ्गलं त्रिधा ।। ३३७.२२ ।।\n\nसा विद्या नौस्तितीर्षूणां गभीरं काव्यसागरं ।\nमहाकाव्यं कलापश्च पर्य्याबन्धो विशेषकम् ।। ३३७.२३ ।।\n\nकुलकं मुक्तक कोष इति पद्यकुटुम्बकम् .\nसर्गबन्धो महाकाव्यमारब्धं संस्कृतेन यत् ।। ३३७.२४ ।।\n\nतादात्म्यमजहत्तत्र तत्समं नाति दुष्यति ।\nइतिहासकथोद्‌भूतमितरद्वा सदाश्रयं ।। ३३७.२५ ।।\n\nमन्त्र्दूतप्रयाणाजिनियतं नातिविस्तरम् ।\nशक्कर्य्यातिजगत्यातिशक्कर्य्या त्रिष्टुभा तथा ।। ३३७.२६ ।।\n\nपुष्पिताग्रादिभिर्व्वक्राभिजनैश्चारुभिः समैः ।\nमुक्ता तु भिम्नवृत्तान्ता नातिसंक्षिप्तस्र्गकम् ।। ३३७.२७ ।।\n\nअतिशक्वरिकाष्टिभ्यामेकसङ्कीर्णकैः पररः ।\nमात्रयाप्यपरः सर्गः प्राशस्त्येषु च पश्चिमः ।। ३३७.२८ ।।\n\nकल्पोऽतिनिन्दितस्तस्मिन्विशेषानादरः सतां ।\nनगरार्णवशैलर्त्तु चन्द्रार्काश्रमपादपैः ।। ३३७.२९ ।।\n\nउद्यानसलिलक्रीड़ामधुपानरतोत्सवैः ।\nदूतीवचनविन्यासैरसतीचरिताद्‌भुतैः ।। ३३७.३० ।।\n\nतमसा मरुताप्यन्यैविभावैरतिनिर्भरैः ।\nसर्व्ववृत्तिप्रवृत्तञ्च सर्व्वभावप्रभावितम् ।। ३३७.३१ ।।\n\nसर्व्वरीतिरसैः पुष्टं पुष्टङ्गुणविभूणैः । \nअत एव महाकाव्यं तत्कर्त्ता च महाकविः ।। ३३७.३२ ।।\n\nवाग्वैदग्ध्यप्रधानेपि रस एवात्र जीवितम् ।\nपृथक्प्रयत्ननिर्व्वर्त्यं वाग्वक्रिम्नि रसाद्वपुः ।। ३३७.३३ ।।\n\nचतुर्व्वर्गफलं विश्वग्व्याख्यातं नायकाख्यया ।\nसमानवृत्तिनिर्व्यूढः कौशिकीवृत्तिकोमलः ।। ३३७.३४ ।।\n\nकलापोऽत्र प्रवासः प्रागनुरागाह्वयो रसः ।\nसविशेषकञ्च प्राप्त्यादि संस्कृतेनेतरेण च ।। ३३७.३५ ।।\n\nश्लोकैरनेकैः कुलकं स्यात् सन्दानितकानि तत्।\nमुक्तकं श्लोक एकैकश्चमत्कारक्षमः सतां ।। ३३७.३६ ।।\n\nसूक्तिभिः कविसिंहानां सुन्दरीभिः समन्वितः .\nकोषो ब्रह्मापरिच्छिन्नः स विदग्धाय रोचते ।। ३३७.३७ ।।\n\nआभासोपमशक्तिश्च सर्गे यद्भिन्नवृत्तता ।\nमिश्रं वपुरिति ख्यातं प्रकीर्णमिति च द्विधा ।। ३३७.३८ ।।\n\nश्रव्यञ्चैवाबिनेयञ्च प्रकीर्णं सकलोक्तिभिः ।। ३३७.३९ ।।\n\nइत्यादिमहापुराणे आग्नेये काव्यादिलक्षणं नाम सप्तत्रिंशदधिकत्रिशततमोऽध्यायः ।।"
  }
]
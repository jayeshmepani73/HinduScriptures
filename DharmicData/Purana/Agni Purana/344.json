[
  {
    "text": "अग्निरुवाच\nअलङ्करणमर्थानामर्थालङ्कार इष्यते ।\nतं विना शब्दसौन्दर्य्यमपि नास्ति मनोहरम् ।। ३४४.१ ।।\n\nअर्थालङ्काररहिता विधवेव सरस्वती ।\nस्वरूपमथ सादृश्यमुतप्रेक्षातिशयावपि ।। ३४४.२ ।।\n\nविभावना विरोधश्च हेतुश्च सममष्टधा ।\nस्वभाव एव भावानां स्वरूपमभिधीयते ।। ३४४.३ ।।\n\nनिजमागन्तुकञ्चेति द्विविधं तदुदाहृतम् ।\nसांसिद्धिकं निजं नैमित्तिकमागन्तुकं तथा ।। ३४४.४ ।।\n\nसादृश्यं धर्म्मसामान्यमुपमा रूपकं तथा ।\nसहोक्त्यर्थान्तरन्यासाविति स्यात्तु चतुर्विधम् ।। ३४४.५ ।।\n\nउपमा नाम सा यस्यामुपमानोपमेययोः ।\nसत्ता चान्तरसामान्ययोगित्वेपि विवक्षितं ।। ३४४.६ ।।\n\nकिञ्चिदादाय सारूप्यं लोकयात्रा प्रवर्त्तते । \nसमासेनासमासेन सा द्विधा प्रतियोगिनः ।। ३४४.७ ।।\n\nविग्रहादभिधानश्य ससभासाऽन्यथोत्तरा ।\nउपमाद्योतकपदेनोपमेयपदेन च ।। ३४४.८ ।।\n\nताभ्याञ्च विग्रहात् त्रेधा ससमासान्तिमात् त्रिधा ।\nविशिष्यमाणा उपमा भवन्त्यष्टादश स्फुटाः ।। ३४४.९ ।।\n\nयत्र साधारणो धर्म्मः कथ्यते गम्यतेऽपि वा ।\nते धर्म्मवस्तुप्राधान्याद्धर्म्मवस्तूपमे उभे ।। ३४४.१० ।।\n\nतुल्यमेवोपमीयेते यत्रान्योन्येन धर्म्मणौ ।\nपरस्परोपमा सा स्यात् प्रसिद्धेरन्यथा तयो ।। ३४४.११ ।।\n\nविपरीतोपमा सा स्याद्व्यावृत्तेर्न्नियमोपमा ।\nअन्यत्राप्यनुवृत्तेस्तु भवेदनियमोपमा ।। ३४४.१२ ।।\n\nसमुच्यतेपमातोऽन्यधर्म्मवाहुल्यकीर्त्तनात् ।\nवहोर्धर्म्मस्य साम्येपि वैलक्षण्यं विवक्षितं ।। ३४४.१३ ।।\n\nयदुच्यतेऽतिरिक्तत्वं व्यतिरेकोपमा तु सा ।\nयत्रोपमा स्याद्वहुभिः सदृशैः सा बहूपमा ।। ३४४.१४ ।।\n\nधर्म्माः प्रत्युपमानञ्चेदन्ये मालोपमैव सा।\nउपमानविकारेण लुलना विक्रियोपमा ।। ३४४.१५ ।।\n\nत्रैलोक्यासम्भवि किमप्यारोप्य प्रतियोगिनि ।\nकविनोपमीयते या प्रथते साद्‌भुतोपमा ।। ३४४.१६ ।।\n\nप्रतियोगिनमारोष्य तदभेदेन कीर्त्तनम् ।\nउपमेयस्य सा मोहोपमाऽसौ भ्रान्तिमद्वचः ।। ३४४.१७ ।।\n\nउभयोर्धर्म्मिणोस्तथ्यानिश्चयात् संशयोपमा ।\nउपमेयस्य संशय्य निश्चयान्निश्चयोपमा ।। ३४४.१८ ।।\n\nवाक्यार्थेनैव वाक्यार्थोपमा स्यादुपमानतः ।\nआत्मनोपमानादुपमा साधारण्यतिशायिनी ।। ३४४.१९ ।।\n\nउपमेयं यदन्यस्य तदन्यस्योपमा मता ।\nयद्युत्तरोत्तरं याति तदाऽसौ गगनोपमा ।। ३४४.२० ।।\n\nप्रशंसा चैव निन्दा च कल्पिता सदृशो तथा ।\nकिञ्चिच्च सदृशी ज्ञेया उपमा पञ्चधा पुनः ।। ३४४.२१ ।।\n\nउपमानेन यत्तत्त्वमुपमेयस्य रूप्यते ।\nगुणानां समतां दृष्ट्वा रूपकं नाम तद्विदुः ।। ३४४.२२ ।।\n\nउपमैव तिरोभूतभेदा रूपकमेव वा ।\nसहोक्तिः सहभावेन कथनं तुल्यधर्म्मिणां ।। ३४४.२३ ।।\n\nभवेदर्थान्तरन्यासः सादृश्येनोत्तरेण सः ।\nअन्यथोपस्थिता वृत्तिश्चेतन्स्येतरस्य च ।। ३४४.२४ ।।\n\nअन्यथा मन्यते यत्र तामुत्प्रेक्षआं प्रचक्षते ।\nलोकसीमानिवृत्तस्य वस्तुधर्म्मस्य कीर्त्तनम् ।। ३४४.२५ ।।\n\nभवेदतिशयो नाम सम्भवासम्भवाद् द्विधा ।\nगुणजातिक्रियादीनां यत्र वैकल्यदर्शनं ।। ३४४.२६ ।।\n\nविशेषदर्शनायैव सा विशेषोक्तिरुच्यते ।\nप्रसिद्धहेतुव्यावृत्या यत् किञ्चित् कारणआन्तरम् ।। ३४४.२७ ।।\n\nयत्र स्वाभाविकत्वं वा विभाव्यं सा विभावना ।\nसङ्गतीकरणं युक्त्या यदसंगच्छमानयोः ।। ३४४.२८ ।।\n\nविरोधपूर्वकत्वेन तद्विरोध इति स्मृतं ।\nसिसाधयिषितार्थस्य हेतुर्भवति साधकः ।। ३४४.२९ ।।\n\nकारको ज्ञापक इति द्विधा सोऽप्युपजायते ।\nप्रवर्त्तते कारकाख्यः प्राक् पश्चात् कार्य्यजन्मनः ।। ३४४.३० ।।\n\nपूर्व्वशेष इति ख्यातस्तयोरेव विशेषयोः ।\nकार्य्यकारणभावद्वा स्वभावाद्वा नियामकात् ।। ३४४.३१ ।।\n\nईपकाख्यस्य भेदोऽस्ति नदीपूरादिदर्शनात् ।\nअविनाभावनियमो ह्यविनाभावदर्शनात् ।। ३४४.३२ ।।\n\nइत्यादिमहापुराणे आग्नेये अलङ्कारे अर्थालङ्कारनिरूपणं नाम चतुश्चत्वारिंशदधिकत्रिशततमोऽध्यायः ।।"
  }
]
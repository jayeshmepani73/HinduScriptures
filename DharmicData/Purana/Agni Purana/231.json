[
  {
    "text": "पुष्कर उवाच\nतिष्ठतो गमने प्रश्ने पुरुषस्य शुभाशुभं ।\nनिवेदयन्ति शकुना देशस्य नगरस्य च ।। २३१.१ ।।\n\nसर्वः पापफलो दीप्तो निर्द्दिष्टो दैवचिन्तकैः ।\nशान्तः शुभफलश्चैव दैवज्ञैः समुदाहृतः ।। २३१.२ ।।\n\nषट्‌प्रकारा विनिर्दिष्टाः शकुनानाञ्च दीप्तयः ।\nवेलादिग्देशकरणरुतजातिविभेदतः ।। २३१.३ ।।\n\nपूर्वा पूर्वा च विज्ञेया सा तेषां बलवत्तरा ।\nदिवाचरो रात्रिचरस्तथा रात्रौ दिवाचरः ।। २३१.४ ।।\n\nक्रूरेषु दीप्ता विज्ञेया ऋक्षलग्नग्रहादिषु ।\nधूमिता सा तु विज्ञेया याङ्गमिष्यति भास्करः ।। २३१.५ ।।\n\nयस्यां स्थितः सा ज्वलिता मुक्ता चाङ्गारिणी मता ।\nएतास्तिस्रः स्मृता दीप्ताः पञ्च शान्तास्तथापराः ।। २३१.६ ।।\n\nदीप्तायान्दिशि दिग्दीप्तं शकुनं परिकीर्त्तितं ।\nग्रामेऽरण्या वने ग्राम्यास्तथा निन्दितपादपः ।। २३१.७ ।।\n\nदेशे चैवाशुभे ज्ञेयो देशदीप्तो द्विजोत्तमः ।\nक्रियादीप्तो विनिर्द्दिष्टः स्वजात्यनुचितक्रियः ।। २३१.८ ।।\n\nरुतदीप्तश्च कथितो भिन्नभैरवनिस्वनः ।\nजातिदीप्तस्तथा ज्ञेयः केवलं मांसभोजनः ।। २३१.९ ।।\n\nदीप्ताच्छान्तो विनिर्दिष्टः सर्वैर्भेदैः प्रयत्नतः ।\nमिश्रैर्मिश्रो विनिर्दिष्टस्तस्य वाच्यं फलाफलं ।। २३१.१० ।।\n\nगोश्वोष्ट्रगर्द्दभश्वानः सारिका गृहगोधिका ।\nचटका भासकूर्माद्याः कथिता ग्रामवासिनः ।। २३१.११ ।।\n\nअजाविशुकनागेन्द्राः कोलो महिषवायसौ ।\nग्राम्यारण्या विनिर्द्दिष्टाः सर्वेऽन्ये वनगोचराः१ ।। २३१.१२ ।।\n\nमार्जारकुक्कुटौ ग्राम्यौ तौ चैव वनगोचरौ ।\nतयोर्भवति विज्ञानं नित्यंक वै रूपभेदतः ।। २३१.१३ ।।\n\nगोकर्णशिखिचक्राह्वखरहारीतवायसाः ।\nकुलाहकुक्कुभश्येनफेरुखञ्जनवानराः ।। २३१.१४ ।।\n\nशतघ्नचटकश्यामचासश्येनकपिञ्जलाः ।\nतित्तिरिः शतपत्रञ्च कपोतश्च तथा त्रयः ।। २३१.१५ ।।\n\nखञ्जरीटकदात्यूहशुकराजीवकुक्कुटाः ।\nभारद्वाजश्च सारङ्ग इति ज्ञेया दिवाचराः ।। २३१.१६ ।।\n\nवागुर्युलूकशरभक्रौञ्चाः शशककच्छपाः ।\nलोमासिकाः पिङ्गलिकाः कथिता रात्रिगोचराः ।। २३१.१७ ।।\n\nहंसाश्च मृगमार्जारनकुलर्क्षभुजङ्गमाः ।\nवृक्कारिसिंहव्याघ्रोष्ट्रग्रामशूकरमानुषाः ।। २३१.१८ ।।\n\nश्वाविद्‌वृषभगोमायुवृककोकिलसारसाः ।\nतुरङ्गकौपीननरा गोधा ह्युभयचारिणः ।। २३१.१९ ।।\n\nबलप्रस्थानयोः सर्वे पुरस्तात्सङ्घचारिणः ।\nजथावहा विनिर्दिष्टाः पश्चान्निधनकारिणः ।। २३१.२० ।।\n\nगृहाद्‌गम्य यदा चासो व्याहरेत् पुरतः स्थितः ।\nनृपावमानं वदति वामः कलहभोजने ।। २३१.२१ ।।\n\nयाने तद्दर्शनं शस्तं सव्यमङ्गस्य वाप्यथ ।\nचौरैर्मोषमथाख्याति मयूरो भिन्ननिस्वनः ।। २३१.२२ ।।\n\nप्रयातस्याग्रतो राम मृगः प्राणहरो भवेत् ।\nऋक्षाखुजम्बुकव्याघ्रसिंहमार्जारगर्दभाः ।। २३१.२३ ।।\n\nप्रतिलोमास्तथा राम खरश्च विकृतस्वनः \nवामः कपिञ्जलः श्रेष्ठस्तथा दक्षिणसंस्थितः ।। २३१.२४ ।।\n\nपृष्ठतो निन्दितफलस्तित्तिरिस्तु न शस्यते ।\nएणा वराहाः पृषता वामा भूत्वा तु दक्षिणाः ।। २३१.२५ ।।\n\nभचवन्त्यर्थकरा नित्यं विपरीता विगर्हिताः ।\nवृषाश्वजम्बुकव्याघ्राः सिंहमार्जारगर्दभाः२ ।। २३१.२६ ।।\n\nवाञ्छितार्थकरा ज्ञेया दक्षइणाद्वामतो गताः ।\nशिवा श्यामाननाच्छूच्छूः पिङ्गला गृहगोधिका ।। २३१.२७ ।।\n\nशूकरी परपुष्टा च पुन्नामानश्च वामतः ।\nस्त्रीसञ्‌ज्ञा भासकारूषकपिश्रीकर्णच्छित्कराः ।। २३१.२८ ।।\n\nकपिश्रीकर्णपिप्यीका३ रुरुश्येनाश्च दक्षिणाः ।\nजातोक्षाहिशशक्रोडगोधानां कीर्त्तनं शुभं ।। २३१.२९ ।।\n\nततः सन्दर्शनं नेष्टं प्रतीपं वानरर्क्षंयोः ।\nकार्य्यकृद्‌बली शकुनः प्रस्थितस्य हि योऽन्वहं ।। २३१.३० ।।\n\nभवेत्तस्य फलं वाच्यं तदेव दिवसं बुधैः ।\nमत्ता भक्ष्यार्थिनो बाला वैरसक्तास्तथैव च ।। २३१.३१ ।।\n\nसीमान्तमभ्यन्तरिता विज्ञेया निष्फला द्विज ।\nएकद्वित्रिचतुर्भिस्तु शिवा धन्या रुतैर्भवेत् ।। २३१.३२ ।।\n\nपञ्चभिश्च तथा षड्‌भिरधन्या परिकीर्त्तिता ।\nसप्तभिश्च तथा धन्या निष्फला परतो भवेत् ।। २३१.३३ ।।\n\nनृणां रोमाञ्चजननी वाहनानां भयप्रदा ।\nज्वालानला सूर्य्यमुखी विज्ञेया भयवर्द्धनी ।। २३१.३४ ।।\n\nप्रथमं सारङ्गे दृष्टे शुभे देशे शुभं भवेत् ।\nसंवत्सरं मनुष्यस्य अशुभे च शुभं तथा ।। २३१.३५ ।।\n\nतथाविधन्नरः पश्येत्सारङ्गं प्रथमेऽहनि ।\nआत्मनश्च तथात्वेन ज्ञातव्यं वत्सरं फलं ।। २३१.३६ ।।\n\nइत्यादिमहापुराणे आग्नेये शकुनानि नामैकत्रिशदधिकद्विशततमोऽध्यायः ।।"
  }
]
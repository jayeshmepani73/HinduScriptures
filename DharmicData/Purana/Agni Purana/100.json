[
  {
    "text": "ईश्वर उवाच\nद्वाराश्रितप्रतिष्ठाया वक्ष्यामि विधिमप्यथ  ।१००.००१\nद्वाराङ्गानि कषायाद्यैः संस्कृत्य शयने न्यसेत् ॥१००.००१\nमूलमध्याग्रभागेषु त्रयमात्मादिसेश्वरं  ।१००.००२\nविन्यस्य सन्निवेश्याथ(१) हुत्वा जप्त्वात्र रूपतः(२)  ॥१००.००२\nद्वारादथो यजेद्वास्तुन्तत्रैवानन्तमन्त्रितः  ।१००.००३\nरत्नादिपञ्चकं न्यस्य शान्तिहोमं विधाय च  ॥१००.००३\nयवसिद्धार्थकाक्रान्ता ऋद्धिवृद्धिमहातिलाः  ।१००.००४\nगोमृत्सर्षपरागेन्द्रमोहनीलक्षणामृताः  ॥१००.००४\nरोचना रुग्वचो दूर्वा प्रासादधश्च पोटलीं  ।१००.००५\nप्रकृत्योदुम्बरे बद्ध्वा रक्षार्थं प्रणवेन तु  ॥१००.००५\nद्वारमुत्तरतः किञ्चिदाश्रितं सन्निवेशयेत् ।१००.००६\nआत्मतत्त्वमधो न्यस्य विद्यातत्त्वञ्च शाखयोः  ॥१००.००६\nशिवमकाशदेशे च व्यापकं सर्वमङ्गले(३)  ।१००.००७\nततो महेशनाथं च विन्यसेन्मूलमन्त्रतः  ॥१००.००७\n- - - - -- - - -- - -- - -- - - -- - -- \nटिप्पणी\n१ विन्यस्य च निवेशयाथ इति ख.. । विन्यस्य सन्निबोध्याथेति ज..\n२ अजप्त्वानुरूपत इति ग..\n३ सर्वपुष्कलमिति ख.. , घ.. च\n- - - -- - -- - - -- - - -- - - -- - -- - -- - - - -\nद्वाराश्रितांश्च तल्पादीन्(१) कृतयुक्तैः(२) स्वनामभिः  ।१००.००८\nजुहुयाच्छतमर्धं वा द्विगुणं शक्तितोथवा(३)  ॥१००.००८\nन्यूनादिदोषमोषार्थं हेतितो जुहुयाच्च्छतं(४)  ।१००.००९\nदिग्बलिम्पूर्ववद्धुत्वा(५) प्रदद्याद्दक्षिणादिकं  ॥१००.००९\n- - -- - - -- - - -- - -- - -- - -- - --\nटिप्पणी\n१ नन्द्यादीन इति ख..\n२ कृत्ययुक्तैरिति ज..\n३ शक्तितो यथा इति ग..\n४ भागत्रयेणेत्यादिः, जुहुयाच्छतमित्यन्तः पाठो झ.. पुस्तके नास्ति । अत्र कतिपयश्लोकाधिकोऽध्यायत्रयात्मकः पाठः पतितोस्ति\n५ पूर्ववद्दत्वा इति ग.. , घ च\n- - -- - -- - -- - -- - -- - -- - - -- - \n\nइत्याग्नेये महापुराणे द्वारप्रतिष्ठा नाम शततमोऽध्यायः ॥"
  }
]
[
  {
    "text": "अग्निपुराणम्\nवेदव्यासः"
  },
  {
    "text": "घातचक्रादि"
  },
  {
    "text": "ईश्वर उवाच\nप्रदक्षिणमकारादीन् स्वरान् पूर्वादितो लिखेत् ।१३१.००१\nचैत्राद्यं भ्रमणाच्चक्रं प्रतिपत्पूर्णिमा तिथिः  ॥१३१.००१\nत्रयोदशी चतुर्दशी अष्टम्येका च सप्तमी  ।१३१.००२\nप्रतिपत्त्रयोदश्यन्तास्तिथयो द्वादश स्मृताः  ॥१३१.००२\nचैत्रचक्रे तु संस्पर्शाज्जयलाभादिकं विदुः  ।१३१.००३\nविषमे तु शुभं ज्ञेयं समे चाशुभमीरितम्  ॥१३१.००३\nयुद्धकाले समुत्पन्ने यस्य नाम ह्युदाहृतम्  ।१३१.००४\nमात्रारूढन्तु यन्नाम आदित्यो गुरुरेव च  ॥१३१.००४\nजयस्तस्य सदाकालं सङ्ग्रामे चैव भीषणे  ।१३१.००५\nह्रस्वनाम यदा योधो म्रियते ह्यनिवारितः(१)[१]  ॥१३१.००५\nप्रथमो दीर्घ आदिस्थो द्वितीयो मध्ये अन्तकः  ।१३१.००६\nद्वौ मध्येन प्रथमान्तौ जायेते नात्र संशयः  ॥१३१.००६\nपुनश्चान्ते यदा चादौ(२)[२] स्वरारूढन्तु दृश्यते  ।१३१.००७\nह्रस्वस्य मरणं विद्याद्दीर्घस्यैव जयो भवेत् ॥१३१.००७\nनरचक्रं प्रवक्ष्यामि ह्यृक्षपिण्डात्मकं यथा  ।१३१.००८\nप्रतिमामालिखेत्पूर्वं पद्यादृक्षाणि विन्यसेत् ॥१३१.००८\nशीर्षे त्रीणि मुखे चैकं द्वे ऋक्षे नेत्रयोर्न्यसेत् ।१३१.००९\nवेदसङ्ख्यानि हस्ताभ्यां कर्णे ऋक्षद्वयं पुनः  ॥१३१.००९\nहृदये भूतसङ्ख्यानि षडृक्षाणि तु पादयोः  ।१३१.०१०\nनाम ह्यृक्षं स्फुटं कृट्वा चक्रमध्ये तु विन्यसेत् ॥१३१.०१०\nनेत्रे शिरोदक्षकर्णे याम्यहस्ते च पादयोः  ।१३१.०११\nहृद्ग्रीवावामहस्ते तु पुनर्गुह्ये तु पादयोः  ॥१३१.०११\nयस्मिन्नृक्षे स्थितः सूर्यः सौरिर्भौमस्तु सैंहिकः  ।१३१.०१२\nतस्मिन् स्थाने स्थिते विद्याद्घातमेव न संशयः  ॥१३१.०१२\nजयचक्रं प्रवक्ष्यामि आदिहान्तांश्च वै लिखेत् ।१३१.०१३\nरेखास्त्रयोदशालिख्य षड्रेखास्तिर्यगालिखेत् ॥१३१.०१३\nदिग्ग्रहा मुनयः सूर्या ऋत्विग्रुद्रस्तिथिः क्रमात् ।१३१.०१४\nमूर्छनास्मृतिवेदर्क्षजिना(३)[३] अकडमा ह्यधः  ॥१३१.०१४\nआदित्याद्याः सप्तहृते नामान्ते बलिनो ग्रहाः  ।१३१.०१५\nआदित्यसौरिभौमाख्या जये सौम्याश्च सन्धये  ॥१३१.०१५\nरेखा द्वादश चोद्धृत्य षट्च यास्यास्तथोत्तराः  ।१३१.०१६\nमनुश्चैव तु(१)[४] ऋक्षाणि नेत्रे च रविमण्डलं  ॥१३१.०१६\nतिथयश्च रसा वेदा अग्निः सप्तदशाथवा  ।१३१.०१७\nवसुरन्ध्राः समाख्याता अकटपानधो न्यसेत् ॥१३१.०१७\nएकैकमक्षरन्न्यस्त्वा शेषाण्येवङ्क्रमान्न्यसेत् ।१३१.०१८\nनामाक्षरकृतं पिण्डं वसुभिर्भाजयेत्ततः  ॥१३१.०१८\nवायसान्मण्डलोऽत्यग्रो मण्डलाद्रासभो वरः  ।१३१.०१९\nरासभाद्वृषभः श्रेष्ठा वृषभात्कुञ्जरो वरः  ॥१३१.०१९\nकुञ्जराच्चैव पुनः सिंहः सिंहाश्चैव खरुर्वरः  ।१३१.०२०\nखरोश्चैव बली धूम्रः एवमादि बलाबलं  ॥१३१.०२०\n\nइत्याग्नेये महापुराणे घातचक्रादिर्नामैकत्रिंशदधिकशततमोऽध्यायः ॥"
  }
]
[
  {
    "text": "ईश्वर उवाच\nततः प्रासादमासूत्र्य वर्त्तयेकद्वास्तुमण्डपं। \nकुर्य्यात् कोष्ठचतुः षष्टि वेदास्रके समे ।। १ ।।\n\nकोणेषु विन्यसेद् वंशौ रज्जवोऽष्टौ विकोणगाः।\nद्विपदाः षट्पदास्तास्तु वास्तुन्तत्रार्च्चयेद् यथा ।। २ ।।\n\nआकुञ्चितकचं वास्तुमुत्तानमसुराकृति । \nस्मरेत् पूजासु कुड्यादिनिवेशे उत्तराननं ।। ३ ।।\n\nजानुनी कूर्परौ शक्‌थि दिशि वातहुताशयोः।\nपैत्र्यां पादपुटे रौद्र्यां शिरोऽस्य हृदयेऽञ्जलिः ।। ४ ।।\n\nअस्य देहे समारूढा देवताः पूजिताः शुभाः। \nअष्ठौ कोणाधिपास्तत्र कोणार्द्धेष्वष्टसु स्थिताः ।। ५ ।।\n\nषट्‌पदास्तु मरीच्याद्या दिक्षु पूर्वादिषु क्रमात्।\nमध्ये चतुष्पदो ब्रह्मा शेषास्तु पदिकाः स्मुताः ।। ६ ।।\n\nसमस्तनाडीसंयोगे महामर्म्मानुजं फलं। \nत्रिशूलं स्वस्तिकं वज्रं महास्वस्तिकसम्पुटौ ।। ७ ।।\n\nत्रिकटुं मणिबन्धं च सुविशुद्धं पदं तता। \nइति द्वादश मर्म्माणि वास्तोर्भित्त्यादिषु त्यजेत् ।। ८ ।।\n\nसाज्यमक्षतमीशाय पर्जन्यायाम्बुजोदकं। \nददीताथ जयन्ताय पताकां कुङ्कुमोज्ज्वलां  ।। ९ ।।\n\nरत्नवारि महेन्द्राय रवौ धूम्रं वितानकं। \nसत्याय घृतगोधूममाज्यभक्तं भृशाय च ।। १० ।।\n\nविमांसमन्तरिक्षाय शक्तुन्तेभ्यस्तु पूर्वतः। \nमधुक्षीराकज्यसम्बूर्णां प्रदद्याद्वह्नये श्रुचं ।। ११ ।।\n\nलाजान् पूर्णे सुवर्णाम्बु वितथाय निवेदयेत्। \nदद्याद् गृहक्षते क्षौद्रं यमराजे पलौदनं ।। १२ ।।\n\nगन्धं गन्धर्वनाथाय जिह्वां भृङ्गाय पक्षिणः। \nमृगाय पद्मपर्णानि याम्यामित्यष्टदेवता ।। १३ ।।\n\nपित्रे तिलोदकं क्षीरं वृक्षजं दन्तधावनं। \nदौवारिकाय देवाय प्रदद्याद् धेनुमुद्रया ।। १४ ।।\n\nसुग्रीवाय दिशेत् पूपान् पुष्पदन्ताय दर्ब्भकं। \nरक्तं प्रचेतसे पद्ममसुराय सुरासवं ।। १५ ।।\n\nघृतं गुडौदनं शेषे रोगाय घृतमण्डकान्। \nलाजान् वा पश्चिमाशायां देवाष्टकमितीरितं ।। १६ ।।\n\nमारुताय ध्वजं पीतं नागाय नागकेशरं। \nमुख्ये भक्ष्याणि भल्लाटे मुद्गसूपं सुसंस्कृतं ।। १७ ।।\n\nसोमाय पायसं साज्यं शालूकमूषये दिशेत्। \nलोपीमदितये दित्यै पुरीमित्युत्तराष्टकं  ।। १८ ।।\n\nमोदकान् ब्रह्मणः प्राच्यां षट्पदाय मरीचये। \nसवित्रे रक्तपुष्पाणि वह्न्यधः कोणकोष्ठके ।। १९ ।।\n\nतदधः कोष्ठके दद्यात् सावित्र्यै च कुशोदकं । \nदक्षिणे चन्दनं रक्तं षट्पदाय विवस्वते ।। २० ।।\n\nहरिद्रौदनमिन्द्राय रक्षोधः कोणकोष्ठके।\nइन्द्रजयाय मिश्रान्नमिन्द्राधस्तान्निवेदयेत् ।। २१ ।।\n\nवारुण्यां षट्पदासीने मित्रे सगुडमोदनं। \nरुद्राय घृतसिद्धान्नं वायुकोणाधरे पदे ।। २२ ।।\n\nतदधो रुद्रदासाय मांसं मार्गमथोत्तरे। \nददीत माषनैवेद्यं षट्पदस्थे धराधरे ।। २३ ।।\n\nआपाय शिवकोणाधः तद्वत्साय च तत्स्थले । \nक्रमाद्दद्याद्दधि क्षीरं पूजयित्वा विधानतः ।। २४ ।।\n\nचतुष्पदे निविष्टाय ब्रह्मणे मध्यदेशतः। \nपञ्चगव्याक्षतोपेतञ्चरुं साज्यं निवेदयेत् ।। २५ ।।\n\nईशादिवायुपर्य्यन्तकोणेष्वथ यथाक्रमं। \nवास्तुवाह्ये चरक्याद्याश्चतस्रः पूजयेद् यथा ।। २६ ।।\n\nचरक्यै सघृतं मांसं विदार्य्यै दधिपङ्कजे। \nपूतनायै पलं पित्तं रुधिरं च निवेदयेत् ।। २७ ।।\n\nअस्थीनि पापराक्षस्यै रक्तपित्तपलानि च। \nततोमाषौदनं प्राच्यां स्कन्दाय विनिवेदयेत् ।। २८ ।।\n\nअर्य्यम्णे दक्षिणाशायां पूपान् कृसरया युतान्।\nजम्भकाय  च वारुण्यामामिषं रुधिरान्वितं ।। २९ ।।\n\nउदीच्यां पिलिपिञ्जाय रक्तान्नं कुसुमानि च। \nयजेद्वा सकलं वास्तुं कुशदध्यक्षतैर्जलैः ।। ३० ।।\n\nगृहे च नगरादौ च एकाशीतिपदैर्यजेत्। \nत्रिपदा रज्जवः कार्य्याः षट्पदाश्च विकोणके ।। ३१ ।।\n\nईशाद्याः पादिकस्तस्मिन्नागाद्याश्च द्विकोष्ठगाः।\nषट्पदस्था मरीच्याद्या ब्रह्मा नवपदः स्मृतः ।। ३२ ।।\n\nनगरग्रामखेटादौ वास्तुः शतपदोऽपि वा। \nवंशद्वयं कोणगतं दुर्जयं दुर्द्धरं सदा ।। ३३ ।।\n\nयथा देवालये न्यासस्तथा शतपदे हितः। \nग्रहाः स्कन्दादयस्तत्र विज्ञेयाश्चैव षट्पदाः ।। ३४ ।।\nचरक्याद्या भूतपदा रज्जुवंशादि पूर्ववत्। \nदेशसंस्थापने वास्तु चतुस्त्रिशंच्छतं भवेत् ।। ३५ ।।\n\nचतुः षष्टिपदो ब्रह्मा मरीच्याद्याश्च देवताः। \nचतुः पञ्चाशत्पदिका आपाद्यष्टौ रसाग्निभिः ।। ३६ ।।\n\nईशानाद्या नवपदाः स्कन्दाद्याः शक्तिकाः स्मृताः।\nचरक्याद्यास्तद्वदेव रज्जुवंशादिपूर्ववत् ।। ३७ ।।\n\nज्ञेयो वंळशसहस्रैस्तु वास्तुमण्डलगः पदैः \nन्यासो नवगुणस्तत्र कर्त्तव्यो देशवास्तुवत् ।। ३८ ।।\n\nपञ्चविंशतिपदो वास्तुर्वेतालाख्यश्चितौ स्मृतः। \nअन्यो नवपदो वास्तुः षोडशाङ्घ्निस्तथापरः ।। ३९ ।।\n\nषडस्रत्र्यस्रवृत्तादेर्म्मध्ये स्याच्चतुरस्रकं। \nखाते वास्तोः समं पृष्ठे न्यासे ब्रह्मशिलात्मके ।। ४० ।।\n\nशावाकस्य निवेशे च मूर्त्तिसंस्थापने तथा। \nपायसेन तुं नैवेद्यं सर्वेषां वा प्रदापयेत् ।। ४१ ।।\n\nउत्तानुक्ते तु वै वास्तुः पञ्चहस्तप्रमाणतः । \nगृहप्रासादमानेन वास्तुः श्रेष्ठस्तु सर्वदा ।। ४२ ।।\n\nइत्यादिमहापुराणे आग्नेये वास्तुपूजाकथनं नाम त्रिनवतितमोऽध्यायः।"
  }
]
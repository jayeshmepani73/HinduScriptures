[
  {
    "text": "<span style=\"font-size: 14pt; line-height: 200%\">श्रीकृष्ण उवाच  ।\nअथानन्तरजान्वक्ष्ये शृणु पक्षीन्द्रसत्तम  ।\nशृणु तान्सावधानेन श्रुत्वा तानवधारय  ॥ ३,१८.१ ॥\nपुरुषाख्यविरिञ्चानुजातः शेषो महाबलः  ।\nहरे रमायाश्च यस्य स्वस्मिन्निद्रां प्रकुर्वतः  ॥ ३,१८.२ ॥\nशयनार्थमभूदेष तेन कृत्यं हरेर्न तु  ।\nसर्वदा हरिदासोहं सर्वदा हरिपूजकः  ॥ ३,१८.३ ॥\nहरे सदा नमामि त्वां बहु जन्मनि जन्मनि  ।\nएवं बुद्ध्वा तु गरुडो ह्यभूच्च शयनं हरेः  ॥ ३,१८.४ ॥\nसूत्रनाम्नस्तथा वायोः सदायं विनतासुत  ।\nकालनामा च गरुडो वाहनार्थं हरेरभूत् ॥ ३,१८.५ ॥\nततो महत्तत्त्वतनोर्विरिञ्चात्तु खगेश्वर  ।\nअहं कारात्मको रुद्रः समभूत्सोवितुं हरिम्  ॥ ३,१८.६ ॥\nत्रय एते महाभाग परस्परसमाः स्मृताः  ।\nगायत्रीभारतीभ्यां ते त्रयः शतगुणा वराः  ॥ ३,१८.७ ॥\nशेषः स एव विज्ञेयो भक्तो नारायणस्य च  ।\nविष्णोर्वायोरनन्तस्य त्रिभिरंशैर्युतः सदा  ॥ ३,१८.८ ॥\nसुमित्रांशो दशरथाज्जातो यो लक्ष्मणः खग  ।\nसोपि शेषस्तु विज्ञेयो वाय्वनन्तांशसंयुतः  ॥ ३,१८.९ ॥\nरामस्य सेवां कर्तुं सा सीता भूम्यां खगाधिप  ।\nबलभद्रस्तु रोहिण्यां वसुदेवादभूत्खग  ॥ ३,१८.१० ॥\nसोयमेप तु विज्ञेयस्त्वंशद्वयसमन्वितः  ।\nआविष्टः शुक्लकृष्णे हरिणा रोहिणीसुतः  ॥ ३,१८.११ ॥\nत्रय एते माहाभागावताराः फणिनः स्मृताः  ।\nन वीन्द्रास्यावतारोस्ति भूम्यां चाज्ञा तथा हरेः  ॥ ३,१८.१२ ॥\nरुद्रावतारान्वक्ष्येहं ताञ्छृणु त्वं समाहितः  ।\nयोहङ्कारात्मको रुद्रः स एवाभूत्खगेश्वर  ॥ ३,१८.१३ ॥\nसदाशिव इति त्वाख्यामवाप स विनाशकः  ।\nतमोभिमानी स ज्ञेयस्त्वशिवत्वात्सदाशिवः  ॥ ३,१८.१४ ॥\nकपालमालामशिवां सदा धारयते यतः  ।\nअतः सदाऽशिवो ज्ञेयो न च भागवतः शिवः  ॥ ३,१८.१५ ॥\nगजाजिनं चापवित्रं यतो धारयते हरः  ।\nलोकानमङ्गलान्सर्वान्हरते च सदा हरः  ॥ ३,१८.१६ ॥\nहर्याज्ञया सदा लोकान्विषयासक्तचेतसः  ।\nविमुखान्कुरुते यस्माद्विष्णोस्तस्मात्सदाशिवः  ॥ ३,१८.१७ ॥\nकदाचिदसुरावेशाद्विरुद्धं कुरुते हरः  ।\nअतः सदाशिवो ज्ञेयो न च भागवतः शिवः  ॥ ३,१८.१८ ॥\nसोयं श्मशानवसतिं कर्तुमैच्छद्यतो हरः  ।\nअतः सदाशिवो ज्ञेयो न च भागवतः शिवः  ॥ ३,१८.१९ ॥\nदशवर्षं तपः कर्तुं विवेश लवणांभसि  ।\nअतो रुद्रस्तपः संज्ञामवाप च खगोत्तम  ॥ ३,१८.२० ॥\nव्यासपुत्रः शुकः प्रोक्तो वायोरावेशसंयुतः  ।\nरुद्रावतारो विज्ञेयो ज्ञानार्थमभवद्भुवि  ॥ ३,१८.२१ ॥\nअत्रिपत्न्यनुसूयायां जज्ञे रुद्रो महातपाः  ।\nदुर्वासास्तु स विज्ञेयो मानभङ्गाय भूभृताम्  ॥ ३,१८.२२ ॥\nद्रोणाज्जातो द्रौणिसंज्ञो रुद्र एव प्रकीर्तितः  ।\nप्रारब्धं भोक्तुकामोसौ परपक्षप्रकाशकः  ॥ ३,१८.२३ ॥\nईशानकोणे संस्थितो यस्तु रुद्रो ह्यवाप वै वामदेवेति संज्ञाम्  ।\nस्ववामभागे संस्थितं चैव वायुस्तं योग्यभक्तं सेवते सर्वदैव  ॥ ३,१८.२४ ॥\nअतो रुद्रो वामदेवेति संज्ञा मवाप शिष्टत्वमथोत्तमत्वम्  ।\nकालात्मकत्वं च बलात्मकत्वमवाप रुद्रो न तु सुंदरत्वतः  ॥ ३,१८.२५ ॥\nसदा रुद्रो त्रिपुरस्थांश्च दैत्यान्विष्णुदुहो हन्तु कामो महात्मा  ।\nअघोररूपं धृपवान्रुद्र एव ततस्त्वघोरेति स आप संज्ञाम्  ॥ ३,१८.२६ ॥\nसेवां कर्तुं त्विच्छतो दैत्यसंघान्किञ्चित्कालं तपसा क्लिश्यमानान्  ।\nवरान्दातुं सद्य एवाभिजातः सद्योजातेत्येव संज्ञामवाप  ॥ ३,१८.२७ ॥\nउरोः पुत्रस्तु और्वश्च रुद्र एव प्रकीर्तितः  ।\nइत्यकृष्टवाचित्वाद्रुस्तुरोदनवाचकः  ॥ ३,१८.२८ ॥\nउरू रुद्रो ह्यतः प्रोक्तस्तत्पुत्रश्चौर्वसंज्ञकः  ।\nरुदमुर्वरितं कर्तुमौर्वोभूद्रुद्र एव सः  ॥ ३,१८.२९ ॥\nगरुड उवाच  ।\nरोदनं कुरुते कस्मादुरुसंज्ञो हरे हरः  ।\nरुदमुर्वरितं कस्मात्कुरुते और्वाकारकः  ॥ ३,१८.३० ॥\nएतद्विस्तार्य मेब्रूहि पौत्राय तव सुव्रत  ।\nइत्युक्तस्तेन स हरिरुवाच करुणानिधिः  ॥ ३,१८.३१ ॥\nश्रीकृष्ण उवाच  ।\nदृष्ट्वा स्वबिंबं सुगुणैस्तु पूर्णं संकर्षणाख्यं नतपादपद्म्  ।\nश्रीब्रह्मशेषैर्जिष्णुकामैस्तथान्यैर्भारत्या वै स्वस्ति पैश्चापि नित्यम्  ॥ ३,१८.३२ ॥\nदृष्ट्वा हरिं पुलकाङ्गस्तु रुद्रः सभाष्पचक्षू रुद्धकण्ठश्च हृष्टः  ।\nअनाद्यनन्तब्रह्मकल्पेषु नैव कृतं यया स्मरणं सर्वदैव  ॥ ३,१८.३३ ॥\nपादारविन्दे सुनखैर्विभूषिते दृष्टे मया केन पुण्येन देव  ।\nदृष्ट्वादृष्ट्वा पादपद्मं मुरारेः पुनः पुना रुद्धकण्ठो बभूव  ॥ ३,१८.३४ ॥\nरुरोद रुद्रो भयकंपिताङ्गः कथं पुनर्दर्शनं मे प्रभोः स्यात् ।\nमुकुन्द नारायण विश्वमूर्ते वागिन्द्रियेण स्तवनं मे कथं स्यात् ॥ ३,१८.३५ ॥\nमद्दर्शनं सर्वदा पापुयुक्तं तथा मद्वाक्सर्वदा पापयुक्ता  ।\nमद्दर्शनं सर्वदा स्त्रीषु सक्तमभूच्च ते दर्शनं मे ह्यसक्तम्  ॥ ३,१८.३६ ॥\nआसक्तता पुत्रदारादिकानां सम्यक्शक्तिस्तवने नास्ति विष्णोः  ।\nविष्णुस्तुतौ नावकाशोस्ति वाचो दृष्टोहं त्वं केन पुण्येन देव  ॥ ३,१८.३७ ॥\nअनन्तकर्णेश सुचन्द्रसंज्ञ श्रोत्रेण नित्यं न कथा श्रुता ते  ।\nश्रुता मया बहुधा लोकवार्ता दृष्टो मया त्वं केन पुण्येन देव  ॥ ३,१८.३८ ॥\nदृष्ट्वादृष्ट्वा पादपीठं हरेश्च पुनः पुना रुद्धङ्कठो बभूव  ।\nरुरोद रुद्रो भयकंपिताङ्गः कथं पुनः श्रवणं स्यात्कथायाः  ॥ ३,१८.३९ ॥\nत्वमीश वैकुण्ठ सुवायुसंज्ञस्त्वदर्पितं गन्धपुष्पादिकं च  ।\nसदा न लिप्तं च भुजैर्विलिप्तं तन्मूत्रविष्ठादिमकर्दमाम्बुभिः  ॥ ३,१८.४० ॥\nस्त्रीणां कुचोदैश्च कचोदकैश्चकक्षोदकैर्गात्रजलैर्मुकुन्द  ।\nअनर्पितैर्वस्त्रगन्धादिकैश्च दृष्टो मया केन पुण्येन देव  ॥ ३,१८.४१ ॥\nस्पृष्ट्वास्पृष्ट्वा हरिनिर्माल्यगन्धं पुनः पुना रुद्धकण्ठो बभूव  ।\nरुरोद रुद्रो भयकंपिताङ्गः कथं पुनः स्पर्शनं स्यात्सदा मे  ॥ ३,१८.४२ ॥\nनृसिंह नासास्थित नासिकेश मन्नासया क्वापि सुपद्मसौरभम्  ।\nनाघ्रातमित्थं पुनराघ्रातमेव ह्यनर्पितं गन्धपुष्पादिकं च  ॥ ३,१८.४३ ॥\nसुनासिकं सुष्ठुदन्तं मुरारे दृष्टं मुखं केन पुण्येन देव  ।\nघ्रात्वा घ्रात्वा विष्णुनिर्माल्यगन्धं पुनः पुना रुद्धकण्ठो बभूव  ॥ ३,१८.४४ ॥\nरुरोद रुद्रो भयकंपिताङ्गो जिघ्रामि निर्माल्यमिदं कथं ते  ।\nजिह्वास्थितो जिह्व संज्ञो मुरारे जिह्वेन्द्रियेणापि तथार्पितं च  ॥ ३,१८.४५ ॥\nनैवेद्यशेषं तुलसीविमिश्रितं विशेषतः पादजलेन सिक्तम्  ।\nयो स्नाति नित्यं पुरतो मुरारेः प्राप्नोति यज्ञायुतकोटिपुण्यम्  ॥ ३,१८.४६ ॥\nएतादृशं तव नैवेद्यशेषं न भुक्तं वै सर्वदादित्यरूपम्  ।\nअनर्पितं तव देवस्य विष्णोर्भुक्तं मया बहुवारं मुकुन्द  ॥ ३,१८.४७ ॥\nपादारविन्दे नार्पितं भक्ष्यभोज्यं दृष्टो मया केन पुण्येन देव  ।\nभुक्त्वाभुक्त्वा हरिनैरवेद्यजातं सुखं त्वदीयं रमया लालितं च  ॥ ३,१८.४८ ॥\nद्युभ्वाश्रयं तव मूर्धानमाहुः किरीटयुक्तं कुटिलैः कुन्तलैश्च  ।\nअनेकजन्मार्जितपुण्यसंचयैर्दृष्टं मया सज्जनसंगमाच्च  ॥ ३,१८.४९ ॥\nअनेकजन्मार्जितपापसंचयैरदर्शनं यास्यति देवदेव  ।\nएवं सुभक्त्या च रुरोद रुद्रो दृष्ट्वा हरिं सुर्वगुणैः संपूर्णम्  ॥ ३,१८.५० ॥\nपादारविन्दं तव विश्वमूर्ते योगीश्वरैर्हृदये संगृहीतम्  ।\nदृष्टं मया दयया वासुदेव द्रक्ष्ये कथं पुनरित्थं रुरोद  ॥ ३,१८.५१ ॥\nदृष्टं मया त्वरिवले भविनाशिशङ्खचक्रादिकैस्त्रिजगतापि च देव पूर्णम्  ।\nएतादृशं त्वदुदरं च कथं रमेश द्रक्ष्ये पुनः पुनरहं त्विति संरुरोद  ॥ ३,१८.५२ ॥\nआनन्दपूर्ण नखपूर्ण सुकेशपूर्ण लोमादिपूर्ण गुणपूर्ण सुघोणपूर्ण  ।\nवक्षः स्थलं तव विभोस्तु विशालभूतं सद्भूषणं विमलकौस्तुभशोभि लक्ष्म्या  ॥ ३,१८.५३ ॥\nसुकोमलं श्रीतुलस्यास्तथैव सुपुष्पितं चन्द नैश्चर्चितं च  ।\nएतादृशं तव वक्षः स्थलं च दृष्टं मया तव कारुण्यदृष्ट्या  ॥ ३,१८.५४ ॥\nपुनः पुनर्दर्शनं मे कथं स्यादेवं रुद्रः स च भक्त्या रुरोद  ।\nअतस्तूरुर्नाम संप्राप्य रुद्रस्तत्पुत्रोभूद्दौर्वसंज्ञः स एव  ॥ ३,१८.५५ ॥\nयस्माद्रुदं चोर्वरितं वै चकार तस्मात्स रुद्रस्त्वौर्वसंज्ञो बभूव  ।\nऔर्वस्तु लोकान्मोक्षयोग्यांश्च दृष्ट्वा ह्यत्यन्तं वै विषयेष्वेव निष्ठान्  ॥ ३,१८.५६ ॥\nस्तुवद्दैव चौर्वो विष्णुपादारविदं स्मृत्वास्मृत्वा रुद्धकण्ठो बभूव  ।\nते पापिष्ठाः पापरूपान्भजन्तो दिनेदिने दुर्विषयान्कदिन्द्रियैः  ॥ ३,१८.५७ ॥\nकदा चैतान्हेयबुद्ध्या विमुञ्चे न जानेहं चेति सम्यग्रुरोद  ।\nएते हि मूर्खा विषयानर्थलब्ध्यै कुर्वन्ति यत्नं परमादरेण  ॥ ३,१८.५८ ॥\nकदिन्द्रियार्थं हि धनादिकं च त्यजन्ति च सर्वे विषयेषु निष्ठाः  ।\nत्वन्मायया मोहितान्नष्टबुद्धीन्कदा चैतान्मुञ्चसे विश्वमूर्ते  ॥ ३,१८.५९ ॥\nस्मृत्वास्मृत्वा वासुदेवस्य मायां रुरोद चौर्वो भयकंपिताङ्गः  ।\nअतीव कष्टेन च लोकवृत्त्या श्रिता दैन्यं स्वीयकार्यं विहाय  ॥ ३,१८.६० ॥\nअतीव दैन्येन धनादिकं च संपाद्य सर्वेऽपि सुपापशीलाः  ।\nकष्टार्जितं द्रव्यधनादिकं च त्यजन्ति सर्वे पशवो व्यर्थमेव  ॥ ३,१८.६१ ॥\nसत्पात्रभूते विष्णुबुद्ध्या कदापि त्यजन्ति नैते मायया वै मुरारेः  ।\nएषामायुर्व्यर्थमाहुर्महान्तः कथं नष्टा इति सम्यग्रुरोद  ॥ ३,१८.६२ ॥\nएषामायुर्व्यर्थमेवं गतं च एषां दृष्ट्वा यौवनं तु ध्रुवं च  ।\nस्कन्धस्थमृत्युर्हसते कृष्ण विष्णो तं वै न जानन्ति विमूढचेतसः  ॥ ३,१८.६३ ॥\nगृहं मदीयं शतवर्षं च जीवेत्पुत्रा मदीया शवतवर्षं तथैव  ।\nअहं च जीवे शतवर्षं सुखेन मदीयभार्यापि सुलक्षणाऽस्ते  ॥ ३,१८.६४ ॥\nगावश्च मे संति सदुग्धपूर्णा मित्राणि मे संति मुदा हि युक्ताः  ।\nदास्ये सुतं वारणार्थं तु वध्वै पुत्रीं विवाहार्थमहं ददामि  ॥ ३,१८.६५ ॥\nदास्ये चाहं सत्सु पुत्रीं धनं वा दास्ये चाहं धनिकेष्वेव नित्यम्  ।\nअदृष्टशून्यान् भगवान्वासुदेवो दृष्ट्वादृष्ट्वा हसते सर्वदैव  ॥ ३,१८.६६ ॥\nनाहं करिष्ये श्रवणं कथाया मद्भाग्यना शश्च भविष्यतीति  ।\nनाहं हरिं पूजयिष्ये सदैव पुत्रादिनाशश्च भविष्यतीति  ॥ ३,१८.६७ ॥\nकालेकाले दिष्टनामा हरिस्तु फलप्रदो वासुदेवोऽखिलस्य  ।\nएतादृशान्मूर्खजनांश्च दृष्ट्वा रुरोद चौर्वो वासुदेवैकनिष्ठः  ॥ ३,१८.६८ ॥\nअतस्त्वौर्वो रुद्ररूपी खगेन्द्र जानीहि नित्यं कृष्णसुशिक्षितार्थः  ।\nयदा सती दक्षपुत्री खगेन्द्र दक्षाध्वरे स्वशरीरं विसृज्य  ॥ ३,१८.६९ ॥\nजज्ञे पुनर्मेनकायां हिमाद्रेस्तदा रुद्रस्त्वौर्वसंज्ञा मवाप  ।\nऊर्ध्वरेता भवेत्युक्त्वा ऊर्ध्वरेता बभूव ह  ॥ ३,१८.७० ॥\nपाणिग्राहं रुद्रदेवो महात्मा यदा हिमाद्रेः कन्यकायाश्चकार  ।\nतस्यां परं लंपटः संबभूव अतो रुद्रः परसंज्ञामवाप  ॥ ३,१८.७१ ॥\nसदाशिवाद्या दश रुद्रभ्रातरः सौमित्रेयो हौहिणेयस्त्रयश्च  ।\nसमा एते मोक्षकाले सृतौ च शतैर्गुणैर्न्यूनभूताश्च ताभ्याम्  ॥ ३,१८.७२ ॥\nगरुड उवाच  ।\nआनन्दनिर्णयं ब्रूहि कृष्ण पूर्णदयानिघे  ।\nनिर्णेतुं ज्ञानिनां यद्वज्ज्ञापनार्थं तथा मम  ॥ ३,१८.७३ ॥\nब्रूहि शिष्याय दयया उद्धर्तुं मां च सर्वदा  ।\nपूर्णकामस्य ते कृष्ण का स्पृहा विद्यते प्रभो  ॥ ३,१८.७४ ॥\nएवमुक्तो हृषीकेशः पक्षीशेन महात्मना  ।\nउवाच कृपया कृष्णः प्रसन्नः कमलेक्षणः  ॥ ३,१८.७५ ॥\nश्रीकृष्ण उवाच  ।\nगायत्र्याश्च शतानन्द एकानन्दस्तु वेधसः एतादृशः शतानन्दो ब्रह्मणः परिकीर्तितः  ॥ ३,१८.७६ ॥\nशेषादेश्च शतानन्दः सरस्वत्याः खगोत्तम  ।\nएकानन्दस्तु विज्ञेयो भारत्या विनतासुत  ॥ ३,१८.७७ ॥\nएवं तु निर्णयो ज्ञेय आनन्दस्य सदा खग  ।\nएवमुक्तं मया सर्वं किमन्यच्छ्रोतुमिच्छसि  ॥ ३,१८.७८ ॥\nइति श्रीगारुडे महापुराणे उत्तरखण्डे तृतीयांशे ब्रह्मकाण्डे रुद्ररोदनहेत्वाननन्तानन्दतारतम्यनिरूपणं नामाष्टादशोध्यायः\n</span>"
  }
]
[
  {
    "text": "श्रीगरुडमहापुराणम् १३\nश्रीकृष्ण उवाच  ।\nइति स्तुतः स भगवान् स्वपूत्रेण दयानिधिः  ।\nमेधगंभीरया वाचा प्रोवाच मधुसूदनः  ॥ ३,१३.१ ॥"
  },
  {
    "text": "सृज ब्रह्मन्निमान्देवान्मत्प्रसादात्क्रमेण च  ।\nयथा वै प्राक्क्षणेतद्वत्सृज सर्वं महाप्रभो  ॥ ३,१३.२ ॥"
  },
  {
    "text": "नास्ति प्रयोजनं तेन तव मत्प्रीतये सृज  ।\nएवमुक्तस्तु हारिणा ब्रह्मा स्तुत्वा हरिं परम्  ॥ ३,१३.३ ॥"
  },
  {
    "text": "सृष्टिं कर्तुं मनो दध्रे प्रीणयन्नेव माधवम्  ।\nमहत्तत्वात्मको ब्रह्मा वायुं जीवभिमानिनम्  ॥ ३,१३.४ ॥"
  },
  {
    "text": "आदौ ससर्ज गरुड पुरुषात्मा स एव च  ।\nततो दक्षिणहस्तात्तु ब्रह्माणीं भारन्ती तथा  ॥ ३,१३.६ ॥\n(१३.५)\nअसृजत्ते महाभागे अव्यक्तस्य नियामिके  ।\nवामहस्तात्सत्यपुत्रो महत्तत्वात्मकोऽनलः  ॥ ३,१३.६ ॥"
  },
  {
    "text": "ब्रह्मणो दक्षिणाद्धस्तादहङ्कारात्मको हरः  ।\nआदौ शेषस्ततो जज्ञे गरुडतदनन्तरम्  ॥ ३,१३.७ ॥"
  },
  {
    "text": "तदनन्तरजो रुद्रः स एवं सृष्टवान्प्रभुः  ।\nस्वोत्पत्त्यनन्तरं ब्रह्मा दशवर्षान्महाप्रभुः  ॥ ३,१३.८ ॥"
  },
  {
    "text": "वायुमुत्त्पाद्रयामास वत्सरानन्तरे प्रभुः  ।\nगायत्रीं जनयामास वायोरुत्पत्त्यनन्तरम्  ॥ ३,१३.९ ॥"
  },
  {
    "text": "संवत्सरानन्तरे तु भारतीमसृजत्प्रभुः  ।\nभारत्यनन्तरं शें दिव्यसाहस्रवत्सरात् ॥ ३,१३.१० ॥"
  },
  {
    "text": "अनन्तरं संबभूव गरुडस्तु ततः परम्  ।\nदिव्यसाहस्रवर्षात्तु तथा रुद्रञ्च सृष्टवान्  ॥ ३,१३.११ ॥"
  },
  {
    "text": "शेषस्यानन्तरं देवीं वारुणीं च महाप्रभुः  ।\nदशवर्षानन्तरं तु ह्यसृजत्कमलासनः  ॥ ३,१३.१२ ॥"
  },
  {
    "text": "गरुडानन्तरं देवीं सौपर्णीमसृजत्प्रभुः  ।\nदशवर्षानन्तरं च पार्वतीं च तथैव सः  ॥ ३,१३.१३ ॥"
  },
  {
    "text": "पार्वत्यनन्तरं चन्द्रं मनस्तत्त्वनियामकम्  ।\nदशवर्षानन्तरं तु वासवं ह्यसृजत्ततः  ॥ ३,१३.१४ ॥"
  },
  {
    "text": "अभिमानी दक्षिणस्य बाहोश्च परमेष्ठिनः  ।\nदशवर्षानन्तरं तु शची तामसृजत्प्रभुः  ॥ ३,१३.१५ ॥"
  },
  {
    "text": "इन्द्रस्यानन्तरं कामं त्रिंशद्वर्षादनन्तरम्  ।\nअसृजद्वामबाहोश्चमनस्तत्वाभिमानिनम्  ॥ ३,१३.१६ ॥"
  },
  {
    "text": "तदनन्तरजां देवीं दशवर्षादनन्तरम्  ।\nरतिं स जनयामास कामभार्यां महाप्रभुः  ॥ ३,१३.१७ ॥"
  },
  {
    "text": "कामस्याप्यभिमानी तु स एव परिकीर्तितः  ।\nब्रह्माहङ्कारिकं प्राणं कार्योत्पत्तेरनन्तरम्  ॥ ३,१३.१८ ॥"
  },
  {
    "text": "दशवर्षानन्तरं तु निर्ममे नासिक ततः  ।\nतस्य भार्यां नासिकस्यः पञ्चवर्षादनन्तरम्  ॥ ३,१३.१९ ॥"
  },
  {
    "text": "निर्ममे नासिकां वामां ब्रह्मा लोकपितामहः  ।\nअहङ्कारादनु ब्रह्मा सज्ञानं च बृहस्पतिम्  ॥ ३,१३.२० ॥"
  },
  {
    "text": "निर्ममे च वर्षयुग्मपञ्चवर्षादनन्तरम्  ।\nपञ्चवर्षानन्तरं तु तारां भार्यां विनिर्ममे  ॥ ३,१३.२१ ॥"
  },
  {
    "text": "गुरोरनन्तरं ब्रह्मा पञ्चविंशादनन्तरम्  ।\nस्वायंभुवं मनुं चैव निर्ममे मनसा विभुः  ॥ ३,१३.२२ ॥"
  },
  {
    "text": "पञ्चवर्षानन्तरं तु शतरूपां विनिर्ममे  ।\nशतरूपानन्तरं तु विंशद्वर्षदिनान्तरम्  ॥ ३,१३.२३ ॥"
  },
  {
    "text": "दक्षः शिष्यात्मको जज्ञे दक्षिणाङ्गुष्ठतः प्रभोः  ।\nपञ्चवर्षानन्तरं तु वामाङ्गुष्ठाच्चतुर्मुखः  ॥ ३,१३.२४ ॥"
  },
  {
    "text": "प्रसूतिमसृजद्ब्रह्मा सृष्ट्यर्थं परमादरात् ।\nदक्षस्यानन्तरं ब्रह्मा पञ्चविंशादनन्तरम्  ॥ ३,१३.२५ ॥"
  },
  {
    "text": "निर्ममे ह्यनिरुद्धं च मध्यमाङ्गुलिपर्वतः  ।\nपञ्चवर्षानन्तरं तु ससर्ज भगवानजः  ॥ ३,१३.२६ ॥"
  },
  {
    "text": "विराजसंज्ञकां भार्यां मध्यमाङ्गुलिपर्वतः  ।\nअनिरुद्धानन्तर तु शतवर्षादनन्तरम्  ॥ ३,१३.२७ ॥"
  },
  {
    "text": "निर्ममे प्रवहं वायुं कनिष्ठाङ्गुलिपर्वतः  ।\nदशवर्षानन्तरं तु प्रवाहीं निर्ममे प्रभुः  ॥ ३,१३.२८ ॥"
  },
  {
    "text": "कनिष्ठाङ्गुलिपर्वाच्च वामदेवं न संशयः  ।\nप्रवहानन्तरं तब्रह्मा शतवर्षादनन्तरम्  ॥ ३,१३.२९ ॥"
  },
  {
    "text": "यमं विनिर्ममे पृष्ठादष्टवर्षादनन्तरम्  ।\nतद्भार्यां शामलां देवीं तस्मादेव महाप्रभुः  ॥ ३,१३.३० ॥"
  },
  {
    "text": "यमस्यानन्तरं चन्द्रं त्रिंशद्वर्षादनन्तरम्  ।\nअसृजद्दक्षिणाच्छोत्राच्छोत्रतत्त्वनियामकम्  ॥ ३,१३.३१ ॥"
  },
  {
    "text": "नववर्षानन्तरं तु रोहिणीसमृजत्प्रभुः  ।\nवामश्रोत्राच्च गरुडं वामश्रोत्राभिमानिनम्  ॥ ३,१३.३२ ॥"
  },
  {
    "text": "चन्द्रस्यानन्तरं सूर्यं विंशद्वर्षादनन्तरम्  ।\nसम्यग्विनिर्ममे ब्रह्मा दक्षिणाक्ष्णश्च देवताम्  ॥ ३,१३.३३ ॥"
  },
  {
    "text": "वामाक्ष्णो निर्ममे संज्ञां षड्वर्षानन्तरं प्रभुः  ।\nसूर्यस्यानन्तरं ब्रह्मा शतवर्षादनन्तरम्  ॥ ३,१३.३४ ॥"
  },
  {
    "text": "रसनेन्द्रियाच्च वरुणं निर्ममे तस्य मानिनम्  ।\nविंशद्वर्षानन्तरं तु तस्मादेवेद्रियात्प्रभुः  ॥ ३,१३.३५ ॥"
  },
  {
    "text": "गङ्गां विनिर्ममे ब्रह्मा रसनेन्द्रियदेवताम्  ।\nवरुणस्यानन्तरं तु दशवर्षादनन्तरम्  ॥ ३,१३.३६ ॥"
  },
  {
    "text": "उत्संगान्निर्ममे ब्रह्मा नारदं भगवत्प्रियम्  ।\nनारदस्यानन्तरं तु षष्टिवर्षादनन्तरम्  ॥ ३,१३.३७ ॥"
  },
  {
    "text": "अग्निं विनिर्ममे ब्रह्मात्वगिन्द्रियतः प्रभुः  ।\nअतो वागभिमानी सं पञ्चवर्षादनन्तरम्  ॥ ३,१३.३८ ॥"
  },
  {
    "text": "स्वाहां विनिर्ममे ब्रह्मा तामाहुर्मन्त्रदेवताम्  ।\nअग्नेरनन्तरं वीन्द्र भृगुं ब्रह्मर्षिसत्तमम्  ॥ ३,१३.३९ ॥"
  },
  {
    "text": "दशवर्षानन्तरं तु भ्रुवोर्मध्याद्विनिर्ममे  ।\nसंवत्सरानन्तरं तु भृगुभार्यां विनिर्ममे  ॥ ३,१३.४० ॥"
  },
  {
    "text": "भृगोरनन्तरं ब्रह्मा शतवर्षादनन्तरम्  ।\nकश्यपञ्जनयामास मनसा च स्वयं प्रभुः  ॥ ३,१३.४१ ॥"
  },
  {
    "text": "संवत्सरानन्तरं तु अदितिं निर्ममे प्रभुः  ।\nकश्यपानन्तरं चात्रिं दशवर्षादनन्तरम्  ॥ ३,१३.४२ ॥"
  },
  {
    "text": "अत्रेरनन्तरं ब्रह्मा दशवर्षादनन्तरम्  ।\nअजीजनद्भरद्वाजं वसिष्ठ तदनतरम्  ॥ ३,१३.४३ ॥"
  },
  {
    "text": "दशवर्षानन्तरं तु तेषां भार्याः क्रमेण तु  ।\nसंवत्सरानन्तरेण असृजत्कमलासनः  ॥ ३,१३.४४ ॥"
  },
  {
    "text": "वसिष्ठस्यानन्तरं तु गौतमं ह्यसृजत्प्रभुः  ।\nदशवर्षानन्तरेण जमदग्निं ततोऽसृजत् ॥ ३,१३.४५ ॥"
  },
  {
    "text": "दशवर्षानन्तरेण मनुर्वैवस्वतोऽभवत् ।\nमनोरनन्तरं जज्ञे शतवर्षादनन्तरम्  ॥ ३,१३.४६ ॥"
  },
  {
    "text": "विष्वक्सेनो महाभागो वायुपुत्रो महाबलः  ।\nतस्माच्चतुर्दशे वर्षे गणपो ह्यभवद्विभोः  ॥ ३,१३.४७ ॥"
  },
  {
    "text": "तदनन्तरजो वीन्द्र अष्टवर्षादनन्तरम्  ।\nधनपो ह्यभवत्तत्र तद्भार्या वत्सरे परे  ॥ ३,१३.४८ ॥"
  },
  {
    "text": "विष्वक्सेनानन्तरं तु दशवर्षादनन्तरम्  ।\nजयादीन्भ गवद्भक्तान्सृष्टवान् कमलासनः  ॥ ३,१३.४९ ॥"
  },
  {
    "text": "जयाद्यानन्तरं ब्रह्मा वल्लाद्याः कर्मदेवताः  ।\nशतवर्षानन्तरं तु सृष्टवाञ्छिववाहनम्  ॥ ३,१३.५० ॥"
  },
  {
    "text": "कर्मदेवानन्तरं तु त्रिंशद्वर्षादनन्तरम्  ।\nपर्जन्यमसृजद्ब्रह्मा मन्त्रयन्त्राभिमानिनम्  ॥ ३,१३.५१ ॥"
  },
  {
    "text": "पर्जन्यानन्तरं ब्रह्मा दशवर्षादनन्तरम्  ।\nपुष्करं जनयामास कर्मतत्त्वाभिमानिनम्  ॥ ३,१३.५२ ॥"
  },
  {
    "text": "एवं विनिर्ममे ब्रह्मा मत्प्रसादात्खगेश्वर  ।\nएवं ज्ञात्वा मोक्षमेति नान्यथा तु कथञ्चन  ॥ ३,१३.५३ ॥"
  },
  {
    "text": "इति श्रीगारुडे महापुराणे श्रीकृष्णगरुडसंवादे उत्तरखण्डे तृतीयांशे ब्रह्मकाण्डे देवोत्पत्तिनिरूपणं नाम त्रयोदशोऽध्यायः"
  }
]
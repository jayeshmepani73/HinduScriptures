[
  {
    "text": "<span style=\"font-size: 14pt; line-height: 200%\">श्रीकृष्ण उवाच  ।\nमहालक्ष्म्याः स्वरूपं च अवतारान्खगेश्वर  ।\nशृणु सम्यङ्महाभाग तज्ज्ञानस्य विनिर्णयम्  ॥ ३,१६.१ ॥\nईशादन्यस्य जगतो ह्यात्मो लोचन एव तु  ।\nविषयीकुरुते तत्स्याज्ज्ञानं लक्ष्म्याः प्रकीर्तितम्  ॥ ३,१६.२ ॥\nनित्यावियोगिनी देवी हरिपादैकसंश्रया  ।\nनित्यमुक्ता नित्यबुद्धा महालक्ष्मीः प्रकीर्तिता  ॥ ३,१६.३ ॥\nमूलस्य च हरेर्भार्या लक्ष्मीः संप्रकीर्तिता  ।\nपुंसो हि भार्या प्रकृतिः प्रकृतेश्चाभिमानिनी  ॥ ३,१६.४ ॥\nसृष्टिं कर्तुं गुणान्वीन्द्र पुरुषेण सह प्रभो  ।\nतमः पानं तथा कर्तुं प्रकृत्याख्या तदाभवत् ॥ ३,१६.५ ॥\nवासुदेवस्य भार्या तु माया नाम्नी प्रकीर्तिता  ।\nसंकर्षणस्य भार्या तु जयेति परिकीर्तिता  ॥ ३,१६.६ ॥\nअनिरुद्धस्य भार्या तु शान्ता नाम्नीति कीर्तिता  ।\nकृतिः प्रद्युम्नभार्यापिं सृष्टिं कर्तुं बभूव ह  ॥ ३,१६.७ ॥\nविष्णुपत्नी कीर्तिता च श्रीदेवी सत्त्वमानिनी  ।\nतमोभिमानिनी दुर्गा कन्यकेति प्रकीर्तिता  ॥ ३,१६.८ ॥\nकृष्णावतारे कन्येव नन्दपुत्रानुजा हि सा  ।\nरजोभिमानिभूदेवी भार्या सा सूकरस्य च  ॥ ३,१६.९ ॥\nवेदाभिमानिनी वीन्द्र अन्नपूर्णा प्रकीर्तिता  ।\nनारायणस्य भार्या तु लक्ष्मीरूपा त्वजा स्मृता  ॥ ३,१६.१० ॥\nयज्ञाख्यस्य हरेर्भार्या दक्षिणा संप्रकीर्तिता  ॥ ३,१६.११ ॥\nजयन्ती वृषभस्यैव पत्नी संपरिकीर्तिता  ।\nविदेहपुत्री सीता तु रामभार्या प्रकीर्तिता  ॥ ३,१६.१२ ॥\nरुक्मिणीसत्यभामा च भार्ये कृष्णस्य कीर्तिते  ।\nइत्यादिका ह्यनन्ताश्चाप्यावताराः पृथग्विधाः  ॥ ३,१६.१३ ॥\nरमायाः संति विप्रेन्द्र भेदहीनाः परस्परम्  ।\nअनन्तानन्तगुणकाद्विष्णोर्न्यूनाः प्रकीर्तिताः  ॥ ३,१६.१४ ॥\nअथ ब्रह्मा च वायुश्च श्रियः कोटिगुणाधमौ  ।\nवक्ष्ये च ब्रह्मणो रूपं शृणु पक्षीन्द्रसत्तम  ॥ ३,१६.१५ ॥\nवासुदेवात्समुत्पन्नो मायायां च खगेश्वर  ।\nस एव पुरुषोनाम विरिञ्च इति कीर्तितः  ॥ ३,१६.१६ ॥\nअनिरुद्धात्तु शान्तायां महत्तत्त्वतनुस्त्वभूत् ।\nतदा महान्विरिञ्चेति संज्ञामाप खगेश्वर  ॥ ३,१६.१७ ॥\nरजसात्र समुत्पन्नो मायायां वासुदेवतः  ।\nविधिसंज्ञो विरिञ्चः स ज्ञातव्यः पक्षिसत्तम  ॥ ३,१६.१८ ॥\nब्रह्माण्डान्तः पद्मनाभो यो जातः कमलासनः  ।\nस चर्तुमुखसंज्ञां चाप्यवाप खगसत्तम  ॥ ३,१६.१९ ॥\nएवं चत्वारिरूपाणि ब्रह्मणः कीर्तितानि च  ।\nवायोर्नामानि वक्ष्येहं शृणु पक्षीन्द्रसत्तम  ॥ ३,१६.२० ॥\nसंकर्षणाच्च गरुड जयायां यो वभूव ह  ।\nस वायुः प्रथमो ज्ञेयो प्रधान इति कीर्तितः  ॥ ३,१६.२१ ॥\nलोकचेष्टाप्रदत्वात्स सूत्रनाम्नापि कीर्तितः  ।\nबदरीस्थस्य विष्णोश्च धैर्येण स्तवनाय सः  ॥ ३,१६.२२ ॥\nधृतिरूपं ययौ वायुस्तस्माद्धृतिरिति स्मृतः  ।\nयोग्यानां हरिभक्तानां धृतिरूपेण संस्थितः  ॥ ३,१६.२३ ॥\nयतो हृदि स्थितो वायुस्ततो वै धृतिसंज्ञकः  ।\nसर्वेषां च हृदि स्थित्वा स्मरते सर्वदा हरिम्  ॥ ३,१६.२४ ॥\nअतो वायुःस्थितिर्नाम बभूव खगसत्तम  ।\nअथवा वायुरेवैकः श्वेतद्वीपगतं हरिम्  ॥ ३,१६.२५ ॥\nसदा स्मरति वै वीन्द्र अतोसौ स्मृतिसंज्ञकः  ।\nसर्वेषां च हृदिस्थित्वा ज्ञातो विष्णोरुदीरणात् ॥ ३,१६.२६ ॥\nअतो मे मुक्तिनामाभूद्वायुरेव न संशयः  ।\nज्ञानद्वारेण भक्तानां मुक्तिदो मदनुज्ञया  ॥ ३,१६.२७ ॥\nयतो सौ वायुरेवैको मुक्तिनामा भूवह  ।\nविष्णौ भक्तिं वर्ध्यति भक्तानां हृदि संस्थितः  ॥ ३,१६.२८ ॥\nअतोसौ विष्णुभक्तश्च कीर्तितो नात्र संशयः  ।\nएषोसौ सर्वजीवानां चित्तसंज्ञानमेव च  ॥ ३,१६.२९ ॥\nचित्तरूपो यतो वायुरतश्चित्तमिति स्मृतः  ।\nप्रभुः प्रभूणां गरुड सोदराणां च सर्वशः  ॥ ३,१६.३० ॥\nअतस्तु वायुरेवैको महाप्रभुरिति स्मृतः  ।\nसर्वेषां च हृहि स्थित्वा बलं पश्यति सत्तम  ॥ ३,१६.३१ ॥\nअतो बलमिति ह्याख्यामवाप विनतासुत  ।\nसर्वेषां च हृदि स्थित्वा पुत्रपौत्रादिकैर्जनैः  ॥ ३,१६.३२ ॥\nयाजनं कुरुते नित्यमतोसौ यष्टृसंज्ञकः  ।\nअनन्तकल्पमारभ्य वायुपर्यन्तमेव च  ॥ ३,१६.३३ ॥\nवक्रत्वं नास्ति योगस्य ऋजुर्योग्य इति स्मृतः  ।\nयोगस्य वक्रता नाम काम्यता हरिपूजने  ।\nईशरुद्रादिकानां च काम्येन हरिपूजनम्  ॥ ३,१६.३४ ॥\nकस्यचित्त्वथ पक्षीन्द्र ह्यतस्त्वनृजवः स्मृताः  ॥ ३,१६.३५ ॥\nऋष्यादीनां च मध्येपि काम्येन हरिपूजनम्  ।\nअतो न ऋजवो ज्ञेया मनुष्याणां च का कथा  ॥ ३,१६.३६ ॥\nयावत्काम्यसपर्यां वै न जहाति नरोत्तमः  ।\nतथा ऋष्यादयश्चैव मोक्षस्य परिपन्थिनीम्  ॥ ३,१६.३७ ॥\nअनादिकालमारभ्य कर्मजन्या च वासना  ।\nमोक्षाधिकारिणः सर्वे कुर्वते कस्य पूजनम्  ॥ ३,१६.३८ ॥\nनष्टप्रायं च तत्सर्वं गुरोः संज्ञानबोधकात् ।\nप्राप्ययोगं समाचर्य अन्ते मोक्षमवाप्नुयात् ॥ ३,१६.३९ ॥\nकाम्येन पूजनं विष्णोरैश्वर्यं प्रददाति च  ।\nज्ञानं च विपरीतं स्यात्तेन यात्यधरं तमः  ॥ ३,१६.४० ॥\nतदेव विपरीतं चेज्ज्ञानाय परिकीर्तितम्  ।\nशिलायां विष्णुबुद्धिस्तु विष्णुबुद्धिर्द्विजे तथा  ॥ ३,१६.४१ ॥\nसलिले तीर्थबुद्धिस्तु रोणुकायां तथैव च  ।\nशिवे सूर्ये षण्मुखे च विष्णुबुद्धिः खगेश्वर  ॥ ३,१६.४२ ॥\nइत्याद्यमखिलं ज्ञानं विपरीतमिति स्मृतम्  ।\nशिलाद्येषु च सर्वेषु ऐक्येनैव विचिन्तनम्  ॥ ३,१६.४३ ॥\nविष्णुबुद्धिरिति प्रोक्तं न तु तत्रस्थवेदनम्  ।\nअनाद्यनन्तकालेपि काम्येन हरिपूजनम्  ॥ ३,१६.४४ ॥\nयतो नास्ति ततो वायुर्ऋजुर्योग्यः प्रकीर्तितः  ।\nअन्येषां सर्वदा नास्ति अतो न ऋजवः स्मृताः  ॥ ३,१६.४५ ॥\nहरिं दर्शयते वापि अपरोक्षेण सर्वदा  ।\nमोक्षाधिकारिणां काले अतः प्रज्ञेति कथ्यते  ॥ ३,१६.४६ ॥\nपरोक्षेणापि सर्वेषां हरिं दर्शयते सदा  ।\nअतो वायुः सदा वीन्द्र ज्ञानमित्येव कीर्तितः  ॥ ३,१६.४७ ॥\nहिताहितोपदेष्टृत्वाद्भक्तानां हृदये स्थितः  ।\nततश्च गुरुसंज्ञां चाप्यवाप स च मारुतः  ॥ ३,१६.४८ ॥\nयोगिनां हृदये स्थित्वा सध्यायति हरिं परम्  ।\nपार्थक्येनापि तं ध्यायन्महाध्यातेति स स्मृतः  ॥ ३,१६.४९ ॥\nयद्योग्यतानुसारेण विजानाति परं हरिम्  ।\nरुद्रादौ विद्यमानांश्च गुणाञ्जानाति सर्वदा  ॥ ३,१६.५० ॥\nअतो वै विज्ञनामासौ प्रोक्तो हि खगसत्तम  ।\nकाम्यानां कर्मणां त्यागाद्विराग इति स स्मृतः  ॥ ३,१६.५१ ॥\nअथवायोगिनां नित्यं हृदि स्थित्वा स मारुतः  ।\nवैराग्यं संजनयति विराग इति स स्मृतः  ॥ ३,१६.५२ ॥\nदेवानां पुण्यपापाभ्यां सुखमेवोत्तरोत्तरम्  ।\nतत्सुखं तूत्तरेषां च वायुपर्यन्तमेव च  ॥ ३,१६.५३ ॥\nदेवानां च ऋषीणां च उत्तमानां नृणां तथा  ।\nसुखांशं जनयेद्वायुर्यतोतः सुखसंज्ञकः  ॥ ३,१६.५४ ॥\nभुनक्ति सर्वदा वीद्रं तत्र मुख्यस्तु मारुतः  ।\nदुः खशोकादिकं किञ्चिद्देवानां भवति प्रभो  ॥ ३,१६.५५ ॥\nतच्चासुरावेशवशादित्यवेहि न संशयः  ।\nतज्जीवस्य भवेत्किञ्चिद्दैत्यानां क्रमशो भवेत् ॥ ३,१६.५६ ॥\nयतः कलिश्चाधिकः स्यादतो दुः खीति स स्मृतः  ।\nदैत्यानां पुण्यपापाभ्यां दुःखमेवोत्तरोत्तरम्  ॥ ३,१६.५७ ॥\nतद्दुःखमुत्तरेषां च कलिपर्यन्तमेव च  ।\nभुनक्ति सर्वदा वीन्द्र ततः कलिरिति स्मृतः  ॥ ३,१६.५८ ॥\nसुखहर्षादिकं किंचिद्दैत्यानां भवति प्रभो  ।\nदेवावेशो भवेत्तस्य नात्र कार्या विचारणा  ॥ ३,१६.५९ ॥\nदेवानां निरयो नास्ति दैत्यानां विनतासुत  ।\nसुखस्वरूपं तन्नास्ति विषयोत्थमपि द्विज  ॥ ३,१६.६० ॥\nविषयोत्थं किञ्चिदपि देवावेशादुदीरितम्  ।\nतमो नास्त्येव देवानां दुःखं नास्ति स्वरूपतः  ॥ ३,१६.६१ ॥\nविषयोत्थं महादुःखं देवानां नास्ति सर्वदा  ।\nदुःखशोकादिकं किं चिदसुरावेशतो भवेत् ॥ ३,१६.६२ ॥\nअतः कलिः सदा दुःखी सुखी वायुस्तु सर्वदा  ।\nमनुष्याणामृषीणां च सुखं दुःखं खगेश्वर  ॥ ३,१६.६३ ॥\nभवेत्तत्पुण्यपापाभ्यां पुण्यभोगी च मारुतः  ।\nकष्टभङ्गः कलिलयो नात्र कार्या विचारणा  ॥ ३,१६.६४ ॥\nप्राणादिसुखपर्यन्ता अंशा एकोनविंशतिः  ।\nप्रविष्टाः संति लोकेषु पृथक्संति खगेश्वर  ॥ ३,१६.६५ ॥\nमारुतरेवतारांश्च शृणु पक्षीन्द्रसत्तम  ।\nचतुर्दशसु चन्द्रेषु द्वितीयौ यो विरोचनः  ॥ ३,१६.६६ ॥\nस वायुरिति संप्रोक्त इन्द्रादीनां खगेश्वर  ।\nहरितत्त्वेषु सर्वेषु स विष्वग्याव्यतेक्षणः  ॥ ३,१६.६७ ॥\nअतो रोचननामासौ मरुदंशः प्रकीर्तितः।\nरामावतारे हनुमान्रामकार्यार्थसाधकः  ।\nस एव भीमसेनस्तु जातो भूम्यां महाबलः  ॥ ३,१६.६८ ॥\nकृष्णावतारे विज्ञेयो मरुदंशः प्रकीर्तितः  ॥ ३,१६.६९ ॥\nमणिमान्नाम दैत्यस्तु संकराख्यो भविष्यति  ।\nसर्वेषां संकरं यस्तु करिष्यति न संशयः  ॥ ३,१६.७० ॥\nतेन संकरनामासौ भविष्यति खगेश्वर  ।\nधर्मान्भागवतान्सर्वान्विनाशयति सर्वथा  ॥ ३,१६.७१ ॥\nतदा भूमौ वासुदेवो भविष्यति न संशयः  ।\nयज्ञार्थैः सदृशो यस्य नास्ति लोके चतुर्दशे  ॥ ३,१६.७२ ॥\nअतः स प्रज्ञया पूर्णो भविष्यति न संशयः  ।\nअवतारास्त्रयो वायोर्मतं भागवताभिधम्  ॥ ३,१६.७३ ॥\nस्थापनं दुष्टदमनं द्वयमेव प्रयोजनम्  ।\nनान्यत्प्रयोजनं वायोस्तथा वैरोचनात्मके  ॥ ३,१६.७४ ॥\nअवतारत्रये वीन्द्र दुःखं गर्भादिसंभवम्  ।\nनास्ति नास्त्येव वायोस्तु तथा वैरोचनादिके  ॥ ३,१६.७५ ॥\nशुक्रशोणितसंबन्धो ह्यवतारचतुष्टये  ।\nनास्ति नास्त्येव पक्षीन्द्र यतो नास्त्यशुभं ततः  ॥ ३,१६.७६ ॥\nपूर्वं गर्भं समाशोष्य समये प्रभवस्य च  ।\nप्रादुर्भवति देवेशी ह्यवतारचतुष्टये  ॥ ३,१६.७७ ॥\nत्रयोविंशतिरूपाणां वायोश्चैव खगेश्वर  ।\nरूपैर्ऋजुस्वरूपैश्च ब्रह्मणः परमेष्ठिनः  ॥ ३,१६.७८ ॥\nसत्यमेव न संदेहो नित्यानन्दसुखादिषु  ।\nएवमेव विजानीयान्नान्यथा तु कथञ्चन  ॥ ३,१६.७९ ॥\nएतस्य श्रवणादेव मोक्षं यान्ति न संशयः  ।\nतदनन्तरजान्वक्ष्ये शृणु पक्षीन्द्रसत्तम  ॥ ३,१६.८० ॥\nकृतौ प्रद्युम्नतश्चैव समुत्पन्ने खगेश्वर  ।\nस्त्रियौ द्वे यमले चैव तयोर्मध्ये तु यद्यिका  ॥ ३,१६.८१ ॥\nवाणीतिसंज्ञकां वीन्द्र ब्रह्माणीसंज्ञकां विदुः  ।\nपुरुषाख्यविरिञ्चस्य भार्या सावित्रिका मता  ।\nचतुर्मुखस्य भार्या तु कीर्तिता सा सरस्वती  ॥ ३,१६.८२ ॥\nएवं त्रिरूपं विज्ञेयं वाण्याश्च खगसत्तम  ।\nवक्ष्येऽवतारान् भारत्याः समाहितमनाः शृणु  ॥ ३,१६.८३ ॥\nसर्ववेदाभिमानित्वात्सर्ववेदात्मिका स्मृता  ।\nमहाध्यातुश्च वायोस्तु भार्या सा परिकीर्तिता  ॥ ३,१६.८४ ॥\nज्ञानरूपस्य वायोस्तु भार्या सा परिकीर्तिता  ।\nसदा सुखस्वरूपत्वाद्भारती तु सुखात्मिका  ॥ ३,१६.८५ ॥\nसुखस्वरूप वायोस्तु भार्या सा परिकीर्तिता  ।\nगुरुस्तु वायुरेवोक्तस्तस्मिन् भक्तियुता सती  ॥ ३,१६.८६ ॥\nततस्तु भारती नित्या गुरुभक्तिरिति स्मृता  ।\nमहागुरोर्हि वायोश्च भार्या वै परिकीर्तिता  ॥ ३,१६.८७ ॥\nहरौ स्नेहयुतत्वाच्च हरिप्रीतिरिति स्मृता  ।\nधृतिरूपस्य वायोश्च भार्या सा परिकीर्तिता  ॥ ३,१६.८८ ॥\nसर्वमन्त्राभिमानित्वात्सर्वमन्त्रात्मिका स्मृता  ।\nमहाप्रभोश्च वायोश्च भार्या वै सा प्रकीर्तिता  ॥ ३,१६.८९ ॥\nभुज्यन्ते सर्वभोगास्तु विष्णुप्रीत्यर्थमेव च  ।\nअतस्तु भारती ज्ञेया भुजिनाम्ना प्रकीर्तिता  ॥ ३,१६.९० ॥\nचित्ररूपस्य वायोस्तु भार्या सा परिकीर्तिता  ।\nरोचनेन्द्रस्य भार्या च श्रद्धाख्या परिकीर्तिता  ॥ ३,१६.९१ ॥\nहनुमांश्च तदा जज्ञे त्रेतायां पक्षिसत्तम  ।\nतदा शिवाख्यविप्राच्च जज्ञे सा भारती स्मृता  ॥ ३,१६.९२ ॥\nन केवलं भारती सा शच्याद्यैश्चैव संयुता  ।\nतस्मिन्संजनिताः सर्वाः प्रापुर्योगं स्वभर्तृभिः  ॥ ३,१६.९३ ॥\nअन्यगेति च विज्ञेया कन्या तन्मतिसंज्ञिका  ।\nत्रेतान्ते सैव पक्षीन्द्र शच्याद्यैश्चैव संयुता  ॥ ३,१६.९४ ॥\nदमयन्त्यनलाज्जाता इन्द्रसेनेति चोच्यते  ।\nनलं नन्दयते यस्मात्तस्माच्च नलनन्दिनी  ॥ ३,१६.९५ ॥\nतत्र स्वभर्तृसंयोगं नैव चाप खगेश्वर  ।\nतत्रान्यगात्वं विज्ञेयं पुरुषस्थेन वायुना  ॥ ३,१६.९६ ॥\nकिञ्चित्कालं तथा स्थित्वा कन्यैव मृतिमाप सा  ।\nशच्यादिसंयुता सैव द्रुपदस्य महात्मनः  ॥ ३,१६.९७ ॥\nवेदिमध्यात्समुद्भूता भीमसेनार्थमेव च  ।\nतत्रान्यगात्वं नास्त्येव योगश्च सह भर्तृभिः  ॥ ३,१६.९८ ॥\nकेवला भारती ज्ञेया काशिराजस्य कन्यका  ।\nकाली नाम्ना तु सा ज्ञेया भीमसेनप्रिया सदा  ॥ ३,१६.९९ ॥\nवाच्यादिभिः संयुतैव द्रौपदी द्रुपदात्मजा  ।\nदेहं त्यक्त्वाविशिष्टैव कारटीग्रामसंज्ञकै  ॥ ३,१६.१०० ॥\nसंकरस्य गृहे वीन्द्र भविष्यति कलौ युगे  ।\nवायोस्तृतीयरूपार्थं सा कन्यैव मृतिं गता  ॥ ३,१६.१०१ ॥\nइत्याद्या वायुभार्याश्च ब्रह्मभार्याश्च सत्तम  ।\nस्वभर्तृभ्यां च पक्षीन्द्र गुणैश्चैव शताधमाः  ॥ ३,१६.१०२ ॥"
  },
  {
    "text": "इति श्रीगारुडे महापुराणे उत्तरखण्डे तृतीयांशे ब्रह्मकाण्डे महालक्ष्म्यवतारादिनिरूपणं नाम षोडशोऽध्यायः\n</span>"
  }
]
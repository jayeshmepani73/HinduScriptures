[
  {
    "text": "<span style=\"font-size: 14pt; line-height: 200%\">गरुड उवाच  ।\nत्वयोक्तं कृष्ण गोविन्द रुद्राच्छतगुणादपि  ।\nब्रह्माणी भारती चोभे अधिके देवसत्तम  ॥ ३,१९.१ ॥\nमया श्रुतं विरिञ्चेन उमापर्यन्तमेव च  ।\nअनन्तांशैर्विहीनत्वं विरिञ्चोक्तं सुराधिप  ॥ ३,१९.२ ॥\nसहस्रांशैर्विहीनत्वं त्वयोक्तं कृष्ण माधव  ।\nसर्वेषां चैव पूर्वेषामवेक्ष्यैव हरे विभो  ॥ ३,१९.३ ॥\nज्ञानानन्दबलादीनां वायुपर्यन्तमेव च  ।\nसहस्रांशैर्विहीनत्वं ज्ञानादीनां महेश्वर  ॥ ३,१९.४ ॥\nनिर्णयं ब्रृहि गोविन्द सर्वज्ञोसि न संशयः  ।\nगरुडेनैवमुक्तस्तु वासुदेवोब्रवीद्ध्रुवम्  ॥ ३,१९.५ ॥\nश्रीकृष्ण उवाच  ।\nआनन्दांशैर्विहीनत्वमपेक्ष्यैव खगाधिप  ।\nउत्तरेषामुत्तरेषां योगादेवमिति स्फुटम्  ॥ ३,१९.६ ॥\nपरिमाणे शतगुणे आनन्दे स्फुटतावशात् ।\nअनन्तगुणवत्त्वं च ब्रह्मणा समुदीरितम्  ॥ ३,१९.७ ॥\nसहस्रगुणितत्वं च वायुना समुदीरितम्  ।\nयथानन्दे तथा ज्ञाने विष्णौ भक्तौ बलाधिके  ॥ ३,१९.८ ॥\nसर्वे गुणैः शतगुणाः क्रमेणोक्ता नु तेऽखिलाः  ।\nभारत्याश्च शतं ज्ञानं सुखं भक्तिबलाधिके  ॥ ३,१९.९ ॥\nएवं ज्ञानं सुविज्ञेयं मारुतेस्तु बलादिकम्  ।\nएवं ज्ञानं शतं ज्ञेयं मारुते नात्र संशयः  ॥ ३,१९.१० ॥\nभारत्याश्च शतं ज्ञानं बलं च समुदाहृतम्  ।\nएवमेव च वायोश्च ज्ञानं चैवमिति स्फुटम्  ॥ ३,१९.११ ॥\nयथा दीपाच्छतगुणा अग्निज्वाला न दीपवत् ।\nस्फुटीभवेद्यथैवाग्निर्बहुलोपि न सूर्यवत् ॥ ३,१९.१२ ॥\nयथैव सूर्याद्द्विगुणश्चन्द्रो नैव स्फुटीभवेत् ।\nआनन्दतारतम्यं च यथोक्तं तु मया तव  ॥ ३,१९.१३ ॥\nतथैव जानीहि खग नान्यथा तु कथञ्चन  ।\nअहं विजानामि मयि स्थितान् गुणान्सर्वैर्विशेषैश्च खगेन्द्र संयुतान्  ॥ ३,१९.१४ ॥\nसुसूक्ष्मरूपांश्च सदा खगेन्द्र मयाप्यदृष्टो नास्ति नास्त्येव कश्चित् ॥ ३,१९.१५ ॥\nसर्वावतारेष्वपि विद्यमानं हरिं विजानाति रमापि देवी  ॥ ३,१९.१६ ॥\nहरेर्गुणान्सर्वविशेषसंयुतानखण्डरूपान्सा विजानाति देवी  ।\nसुसूक्ष्मरूपान्सा विजानाति देवी ब्रह्मादिभ्यो मत्प्रसादाधिकं च  ॥ ३,१९.१७ ॥\nस्वात्मस्वरूपं प्रविजानाति देवी सुसूक्ष्मरूपं सुविशेषैश्च युक्तम्  ।\nस्वान्यं प्रपञ्चं प्रविजानाति लक्ष्मीस्तथाप्यशेषैः सुविशेषैश्च युक्तम्  ॥ ३,१९.१८ ॥\nब्रह्मापि पश्येत्सर्वगं वासुदेवं वाय्वादिभ्यो ह्यधिकान्सद्गुणांश्च  ।\nश्रोत्रं न जानाति हरेर्गुणांश्च सुसूक्ष्मरूपांश्च विशेषसंयुतान्  ॥ ३,१९.१९ ॥\nस्पष्टस्वरूपेण यथा विदुः सुरा मुक्त्वा ब्रह्माणं न तथा तेप्यमुक्ताः  ।\nस्वात्मानमन्यच्च सदा विशेषर्युक्तं विजानाति विधिश्च मारुतः  ॥ ३,१९.२० ॥\nवाणी विजानाति हरेर्गुणांश्च स्वयंभुवो नैव तावद्विशेषान्  ।\nत्रैगुण्यरूपात्परतः सदैव पश्येद्विष्णुं कृष्णरूपं खगेन्द्र  ॥ ३,१९.२१ ॥\nशेषो रुद्रो वीन्द्र एतैश्च सर्वे तमो मात्रे प्रविजानन्ति संस्थम्  ।\nवाणीदृष्टान्सविशेषान् गुणांस्ते जानन्ति नो सत्यमेवोक्तमङ्ग  ॥ ३,१९.२२ ॥\nउमा सुपर्णा वारुणी चेति तिस्रः सहैव तः प्रविजानन्ति सुस्थम्  ।\nहरेर्विशेषानरुद्र दृष्टान्खगेन्द्र जानन्ति नैताः क्वापि देशे च काले  ॥ ३,१९.२३ ॥\nइन्द्रादयः प्रविजानन्ति वीन्द्र अहङ्कारे व्याप्तरूपं हरिं च  ।\nदक्षाद्या वै बुद्धितत्त्वे स्थितं तं जानन्ति ते सोमसूर्यादयश्च  ॥ ३,१९.२४ ॥\nविष्णुं हरिं भूततत्त्वे स्थितं च ये चान्ये च प्रविजानन्ति नित्यम्  ।\nअन्ये च पश्यन्ति यथा स्वयोग्यमण्डान्तरस्थं हरिरूपं खगेन्द्र  ॥ ३,१९.२५ ॥\nकेचित्प्रपश्यन्ति हरेश्च रूपं त्वदीयहृत्स्थं हृदि केचित्सदैव  ।\nएवंप्रकारं प्रविजानीहि वीन्द्र ह्यथो शृणु त्वंमम भार्याः षडेताः  ॥ ३,१९.२६ ॥\nरुक्मिण्याद्याः षण्महिष्यो ममश्रीर्नीला च या मम भार्या खगेन्द्र  ।\nसर्गे पूर्वस्मिन्हव्यवाहस्य पुत्री तास्ता भजे सद्य एवा विशेषात् ॥ ३,१९.२७ ॥\nकन्यैव सा कृष्णपत्नी च कामांस्तांस्तान् भजेन्मनसा चिन्तितांश्च  ।\nअतीव यत्नं कव्यवाहं खगेन्द्र पितृष्वेकः सर्वदा वै चकार  ॥ ३,१९.२८ ॥\nतथैव सा नैव भर्तारमाप यतस्तु सा कृष्णनिष्ठैकचित्ता  ॥ ३,१९.२९ ॥\nतदाब्रवीत्कव्यवाहश्च पुत्रीं पतिं किमर्थं नेच्छसि मूढबुद्धे  ।\nतदाब्रवीत्कव्यवाहं च पुत्त्री हरिं विना सर्वगुणोपपन्ने  ।\nजन्मन्यस्मिन् भर्तृता नास्ति देव यतो भर्ता हरिरेवैक एव  ॥ ३,१९.३० ॥\nयतो लोके सुस्त्रियः सर्व एव संदा ज्ञेया विधवास्ते हि नित्यम्  ।\nअनादिनित्यं भुवनैकसारं सुसुंदरं मोक्षदं कामदं च  ॥ ३,१९.३१ ॥\nएतादृशं न विजानन्ति यास्तु सर्वास्ता वै विधवाः सर्वदैव  ।\nनिमित्तभूतं भर्तृरूपं च जीवं दैवोपेतं हरिभक्त्या विहीनम्  ॥ ३,१९.३२ ॥\nसुकश्मलं नवरन्ध्रैः स्रवन्तं दुर्गन्धयुक्तं सर्वदा कुत्सितं च  ।\nएतादृशे भर्तृजीवे नु तात प्रयोजनं नास्ति कृष्णं विहाय  ॥ ३,१९.३३ ॥\nदेवस्त्रियो निजभर्तॄन्विहाय तत्र स्थितं प्रीणयन्त्येव नित्यम्  ।\nअतश्च ताः सधवाः सर्वदैव लोकैर्वन्द्या नात्र विचार्यमस्ति  ॥ ३,१९.३४ ॥\nभर्तास्ते हरिभक्ता यदि स्युरासां स्त्रीणां जन्मसाफल्यमेव  ।\nअनेकजन्मार्जितपुण्यसंचयैस्तद्भर्तारो हरिभक्ता भवेयुः  ॥ ३,१९.३५ ॥\nयद्भर्तारो हरिभक्ता न संति ताभिस्त्याज्यं स्वीयगात्रं भृशं हि  ।\nस्वभर्तृतं कृष्णरूपं हरिं च स्मृत्वा सम्यग्यदि गात्रं त्यजेयुः  ॥ ३,१९.३६ ॥\nतदा नैव ह्यात्महत्यादिदोषाः स्त्रीणामेवं निर्णयोयं हि शास्त्रे  ।\nयद्भर्तारो न विजानन्ति विष्णुं तासां संगो नैव कार्यः कदापि  ॥ ३,१९.३७ ॥\nअनेक जन्मार्जितपुण्यसंचयात्तद्भर्तारो विष्णुभक्ता भवेयुः  ।\nकलौ युगे दुर्लभा विष्णुभक्ता हरेभक्तिर्दुर्लभा सर्वदैव  ॥ ३,१९.३८ ॥\nहरेः कथा दुर्लभा मर्त्यलोके हरेर्दीक्षा दुर्लभा दुर्लभा च  ।\nहरेस्तत्त्वे निर्णयो दुर्लभो हि हरेर्दासैः संगमो दुर्लभश्च  ॥ ३,१९.३९ ॥\nप्रदक्षिणं दुर्लभं वै मुरारेर्नमस्कारो दुर्लभो वै कलौ च  ।\nतद्भक्तानां पालनं दुर्लभं च सद्वैष्णवानां दुर्लभं ह्यन्नदानम्  ॥ ३,१९.४० ॥\nतन्त्रोक्तपूजा दुर्लभा वै मुरारेर्नामग्रहो दुर्लभश्चव विष्णोः  ।\nसुवैष्णवानां पुजनं दुर्लभं हि सद्वैष्णवानां भाषणं दुर्लभं च  ॥ ३,१९.४१ ॥\nशालग्रामस्पर्शनं दुर्लभं च सद्वैष्णवानां दर्शनं दुर्लभं हि  ।\nगोस्पर्शनं दुर्लभं मर्त्यलोके सद्गायनं दुर्लभं सद्गुरुञ्च  ॥ ३,१९.४२ ॥\nसद्भार्याः सत्पुत्रका दुर्लभा हि शेषाचलस्थस्य हरेश्च दर्शनम्  ।\nसुदुर्लभं रङ्गनाथस्य तीरे कावेर्या वै दर्शनं विष्णुपद्याः  ॥ ३,१९.४३ ॥\nकाञ्चीक्षेत्रे वरदराजस्य सेवा सुदुर्लभा दर्शनं चैव लोके  ।\nसुदुर्लभं दर्शनं रामसेतोः सुदुर्लभा मध्वशास्त्रे च शक्तिः  ॥ ३,१९.४४ ॥\nभीमातीरे संस्थितस्यापि विष्णोः सुदुर्लभं दर्शनं चाहुरार्याः  ।\nरेवातीरे संस्थितस्यापि विष्णोर्गयाक्षेत्रे विष्णुपादस्य चैव  ॥ ३,१९.४५ ॥\nतथा बद्रौ संस्थित स्यापि विष्णोः सुदुर्लभं मर्त्यलोके स्थितानाम्  ।\nशेषाचले श्रीनिवासाश्रमे च तपस्विनो दुर्लभा मर्त्यलोके  ॥ ३,१९.४६ ॥\nप्रयागाख्ये माधवस्यापि नित्यं सुदर्शनं दुर्लभं वै नृणां हि  ॥ ३,१९.४७ ॥\nअतो नेच्छामि भर्तारं कृष्णादन्यं कदाचन  ।\nएवमुक्त्वा सा पितरं ययौ शेषाचलं प्रति  ॥ ३,१९.४८ ॥\nकपिलाख्यमहातीर्थे आरुरोह महागिरिम्  ।\nतत्रस्थं श्रीनिवासं च दृष्ट्वा नत्वा महासती  ॥ ३,१९.४९ ॥\nत्रिदिनं समुपोष्याथ गत्वा पापविनाशनम्  ।\nतत्रस्नात्वा विवाहार्थमेकान्तं प्रययावथ  ॥ ३,१९.५० ॥\nतस्या उत्तरदिग्भागे क्रोशयुग्मे महातले  ।\nगर्तभूते च एकान्ते चचार तप उत्तमम्  ॥ ३,१९.५१ ॥\nध्यात्वा नारायणं देवं तत्रासीच्च कुमारिका  ।\nदिव्यवर्षसहस्रान्ते स्तोतुं समुपचक्रमे  ॥ ३,१९.५२ ॥\nकुमार्युवाच  ।\nत्वमेव माता च पिता त्वमेव भर्ता च सखात्वमेव  ।\nत्वमेव पुत्रश्च गुरुर्गरीयान्मित्रं स्वसा त्वं मम वल्लभश्च  ॥ ३,१९.५३ ॥\nअनाद्यनन्तेष्वपि जन्मसु प्रभो विचार्यमाणा न विजानेप्यहं च  ।\nएतै हि सर्वे च निमित्तमात्रतः पित्रादयस्त्वं ह्यनिमित्तमात्रतः  ॥ ३,१९.५४ ॥\nअतो मुरारेश्च तवैव भार्या भूयासमित्येव तदा व्रतं मे  ।\nदुः संगमात्रादिसमागमं न संसिद्धिरित्येव वदान्यमूर्ते  ॥ ३,१९.५५ ॥\nत्वद्दूषकाणां तव दासवर्य विदूषकाणां दर्शनं छिन्धि देव  ।\nगुरुद्रुहां दर्शनं छिन्धि विष्णो भक्तद्रुहां मित्रतां छिन्धि कृष्ण  ॥ ३,१९.५६ ॥\nतव ध्रुग्भिर्भाषणं छिन्धि देव त्वं संगमं देहि पदारविन्दे  ।\nश्रीशैलवासाय नमोनमस्ते नमोनमः श्रीनिवासाय तुभ्यम्  ॥ ३,१९.५७ ॥\nस्वामिन् परावर रमेश निदानमूर्ते कालो महानपि गतश्च निदर्शनन्ते  ।\nअनन्तजन्मार्जितसाधनैश्च त्वद्दर्शनं स्याच्च चतुर्भुजस्य  ॥ ३,१९.५८ ॥\nकथं मम स्यात्तव दर्शनं प्रभो सर्वैश्च दोषैश्च सुसंगतायाः  ।\nदास्यास्पदायास्तव दासदास्याः प्रसीद देवेश जगन्निवास  ॥ ३,१९.५९ ॥\nएवं स्तुतस्तथा विष्णुः श्रीनिवासो दयानिधिः  ।\nप्रादुरासीद्वरदराट्भक्त्या तस्या जनार्दनः  ॥ ३,१९.६० ॥\nवरं वरय भद्रं ते वरदोहमिहागतः  ।\nहरिणोदीरितं वाक्यं श्रुत्वा प्राह स्मितानना  ॥ ३,१९.६१ ॥\nउवाच परया भक्त्या श्रीनिवासं जगत्प्रभुम्  ।\nअहं हि भार्या भूयासं तव माधव सुंदर  ॥ ३,१९.६२ ॥\nइति तस्या वचः श्रुत्वा श्रीनिवासोऽब्रवीद्वचः  ।\nश्रीभगवानुवाच  ।\nअहं कुमारि सुभगे कृष्णजन्मनि भूतले  ॥ ३,१९.६३ ॥\nभवामि तव भर्ताहं नात्र कार्या विचारणा  ।\nएवमुक्ता सुता कन्या पुरण्यराशिं हरिं परम्  ॥ ३,१९.६४ ॥\nउवाच परमप्रीता हर्षगद्गदया गिरा  ।\nकन्योवाच  ।\nकृष्णजन्मन्यहं पत्नी भूयासं प्रथमेहनि  ॥ ३,१९.६५ ॥\nसंस्कारात्प्रथमं चाहमं गनाभ्यः समावृणे  ।\nओमित्युक्तः पुनर्वाक्यमुवाच मधुसूदनः  ॥ ३,१९.६६ ॥\nश्रीभगवानुवाच  ।\nकुमार्या विधृतत्वाच्च मत्प्रदानाच्च भामिनि  ।\nतेषां मनोभीष्टसिद्धिर्भविष्यति न संशयः  ॥ ३,१९.६७ ॥\nइति तस्यै वरं दत्त्वा तत्रैवान्तरधीयत  ।\nदेहं तत्रैव संत्यज्य कुमारी चैव पुत्रिका  ॥ ३,१९.६८ ॥\nकुम्भ कस्य गृहे जाता नीला नाम्ना तु सा स्मृता  ।\nकुंभकस्तु महाभाग नन्दशोभस्य शालकः  ॥ ३,१९.६९ ॥\nकल्पवाहः स विज्ञेयः पितॄणां प्रथमः स्मृतः  ।\nतस्य गत्वा गृहमहं वृषभाचलवासिनः  ।\nशिवस्य वरतश्चैव त्वजेयः खगसत्तम  ॥ ३,१९.७० ॥\nदितिजान्विनिहत्यैव नीला प्राप्ता खगेश्वर  ।\nततो नाग्निजितो राज्ञो गृहे जाता कुमारिका  ॥ ३,१९.७१ ॥\nनाग्निजित्कव्यवाहोभूत्कन्या नीलाह्वयाभवत् ।\nतस्याः स्वयंवरे चाहं गोवृषान्सप्तसंख्यकान्  ॥ ३,१९.७२ ॥\nशिवस्य वरतश्चैवाप्यवध्यान्देवमानुषैः  ।\nबद्ध्वा वृषान्नृपाञ्जित्वा प्राप्ता नीला महाखग  ॥ ३,१९.७३ ॥\nकुंभकस्य सुता नीला देहस्थाः प्राविशन् भृशम्  ।\nएकावयवतो यस्मात्तस्मात्तत्रैव साविशत् ॥ ३,१९.७४ ॥\nभूमौ द्विधा संप्रजाता कुमार्येव न संशयः  ।\nभद्राजन्म प्रवक्ष्यामि शृणु पक्षीन्द्रसत्तम  ॥ ३,१९.७५ ॥\nइति श्रीगारुडे महापुराणे उत्तरखण्डे तृतीयांशे ब्रह्मकाण्डे नीलाविवाहनिर्णयो नामैकोनविंशोऽध्यायः\n</span>"
  }
]
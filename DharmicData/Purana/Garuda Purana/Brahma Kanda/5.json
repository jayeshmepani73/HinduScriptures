[
  {
    "text": "श्रीगरुडमहापुराणम् ५\nएतादृशे महत्तत्त्वे लक्ष्म्या सह हरिः स्वयम्  ।\nप्रविवेश महाभाग क्षोभयामास वै हरिः  ॥ ३,५.१ ॥"
  },
  {
    "text": "अहन्तत्त्वमभूत्तस्माज्ज्ञानद्रव्यक्रियात्मकम्  ।\nअहङ्कारसमुत्पत्तावेकांशस्तमसि स्मृतः  ॥ ३,५.२ ॥"
  },
  {
    "text": "तद्दशांशाधिकरजस्तद्दशांशाधिकं प्रभो  ।\nसत्त्वमित्युच्यते सद्भिर्ह्येतदात्मा त्वहं स्मृतम्  ॥ ३,५.३ ॥"
  },
  {
    "text": "अहन्तत्त्वाभिमानी तु आदौ शेषो बभूवह  ।\nसहस्राब्दाच्च पश्चात्तौ जातौ खगहरौ द्विज  ॥ ३,५.४ ॥"
  },
  {
    "text": "अहन्तत्त्वे खग ह्येषु प्रविष्टो हरिरव्ययः  ।\nक्षोभयामास भगवाल्लङ्क्ष्म्या सह हरिः स्वयम्  ॥ ३,५.५ ॥"
  },
  {
    "text": "वैकारिकस्तामसश्च तैजसश्चेत्यहं त्रिधा  ।\nत्रिधा बभूव रुद्रोपि यतस्तेषां नियामकः  ॥ ३,५.६ ॥"
  },
  {
    "text": "वैकारिकस्थितो रुद्रो वैकारिक इति स्मृतः  ।\nतामसे तु स्थितो रुद्रस्तामसो ह्यभिधीयते  ॥ ३,५.७ ॥"
  },
  {
    "text": "तैजसे तु स्थितो रुद्रो लोके वै तैजसः स्मृतः  ।\nतैजसे तु ह्यहन्तत्त्वे लक्ष्म्या सह हरिः स्वयम्  ॥ ३,५.८ ॥"
  },
  {
    "text": "विशित्वा क्षोभयामास तदासौ दशधा त्वभूत् ।\nश्रोत्रं चक्षुः स्पर्शनं च रसनं घ्राणमेव च  ॥ ३,५.९ ॥"
  },
  {
    "text": "वाक्पाणिपादं पायुश्च उपस्थेति दश स्मृताः  ।\nवैकारिके ह्यहन्तत्त्वे प्रविश्य क्षोभयद्धरिः  ॥ ३,५.१० ॥"
  },
  {
    "text": "महत्तत्त्वादिमा अदाविन्द्रियाणां च देवताः  ।\nएकादशविधा आसन्क्रमेण तु खगेश्वर  ॥ ३,५.११ ॥"
  },
  {
    "text": "मनोभिमानि नी ह्यादौ वारुणी त्वभवत्तदा  ।\nअनन्तरं च सौपर्णी गौरोजापि तथैव च  ॥ ३,५.१२ ॥"
  },
  {
    "text": "शेषादनन्तरास्तासां दशवर्षादनंरम्  ।\nउत्पत्तिरिति विज्ञेयं क्रमेण तु खगेश्वर  ॥ ३,५.१३ ॥"
  },
  {
    "text": "मनोभिमानिनावन्याविन्द्रकामौ प्रजज्ञतुः  ।\nतार्क्ष्य ह्यनन्तरौ ज्ञेयौ मुक्तौ संसार एव च  ॥ ३,५.१४ ॥"
  },
  {
    "text": "ततस्त्वगात्मा ह्यभवत्सोहं कारिक ईरितः  ।\nततः पाण्यात्मकाश्चैव जज्ञिरे पक्षिसत्तम  ॥ ३,५.१५ ॥"
  },
  {
    "text": "शची रतिश्चानिरुद्धस्तथा स्वायंभुवो मनुः  ।\nबृहस्पतिस्तथा दक्ष एते पाण्यात्मकाः स्मृताः  ॥ ३,५.१६ ॥"
  },
  {
    "text": "दक्षस्यानन्तरं जज्ञे प्रवाहो नाम चाण्डज  ।\nस एवोक्तश्चातिंवाहो यापयत्यात्मचोदितः  ॥ ३,५.१७ ॥"
  },
  {
    "text": "हस्तादनन्तरं ज्ञेयो न तु शच्यादिवत्स्मृतः  ।\nततोभवन्महाभाग चक्षुरिद्रियमात्मनः  ॥ ३,५.१८ ॥"
  },
  {
    "text": "स्वायंभुवमनोर्भार्या शतरूपा यमस्तथा  ।\nचन्द्रसूर्यौ तु चत्त्वारश्चक्षुरिन्द्रियमानिनः  ॥ ३,५.१९ ॥"
  },
  {
    "text": "चन्द्रः श्रोत्राभिमानीति तथा ज्ञेयः खगेश्वर  ।\nजिह्वेन्द्रियात्मा वरुणः सूर्यस्यानन्तरोभवत् ॥ ३,५.२० ॥"
  },
  {
    "text": "वागिन्द्रियाभिमानिन्यो ह्यभवन्वरुणादनु  ।\nदक्षपत्नी प्रसूतिश्च भृगुरग्निस्तर्थव च  ॥ ३,५.२१ ॥"
  },
  {
    "text": "तत्र वैते महात्मानो वागिन्द्रियनियामकाः  ।\nये क्रव्यादादयश्चोक्तास्तेनन्तत्त्वनियामकाः  ॥ ३,५.२२ ॥"
  },
  {
    "text": "साम्यत्वाच्च तथैवोक्तिर्न तु तत्त्वाभिमानितः  ।\nउपस्थमानिनो वीन्द्र बभूवुस्तदनन्तरम्  ॥ ३,५.२३ ॥"
  },
  {
    "text": "विश्वामित्रो वसिष्टोत्रिर्मरीचिः पुलहः क्रतुः  ।\nपुलस्त्योङ्गिरसश्चैव तथा वैवस्वतो मनुः  ॥ ३,५.२४ ॥"
  },
  {
    "text": "मन्वादयोनन्तसंख्या उपस्थात्मान ईरिताः  ।\nपायोश्च मानिनो वीन्द्र जज्ञिरे तदनन्तरम्  ॥ ३,५.२५ ॥"
  },
  {
    "text": "सूर्येषु द्वादशस्वेको मित्रस्तारा गुरोः प्रिया  ।\nकोणाधिपो निरृतिश्च प्रवहप्रिया  ॥ ३,५.२६ ॥"
  },
  {
    "text": "चत्त्वार एते पक्षीन्द्र वायुतत्त्वाभिमानिनः  ।\nघ्राणाभिमानिनः सर्वे जज्ञिरे द्विजसत्तम  ॥ ३,५.२७ ॥"
  },
  {
    "text": "विष्ववसेनो वायुपुत्रौ ह्यश्विनौ गणपस्तथा  ।\nवित्तपः सप्त वसव उक्तो ह्याग्निस्तथाष्टमः  ॥ ३,५.२८ ॥"
  },
  {
    "text": "सत्यानां शृणु नामानि द्रोणः प्राणो ध्रुवस्तथा  ।\nअर्के दोषस्तथा वस्कः सप्तमस्तु विभावसुः  ॥ ३,५.२९ ॥"
  },
  {
    "text": "दशरुद्रास्तथा ज्ञेया मूलरुद्रो भवः स्मृतः  ।\nदश रुद्रस्य नामानि शृणुष्व द्विजसत्तम  ॥ ३,५.३० ॥"
  },
  {
    "text": "रैवन्तेयस्तथा भीमो वामदेवो वृषाकपिः  ।\nअजैकपादहिर्वुध्न्यो बहुरूपो महानिति  ॥ ३,५.३१ ॥"
  },
  {
    "text": "दश रुद्रा इति प्रोक्ताः षडादित्याञ्छृणु द्विज  ।\nउरुक्रमस्तथा शक्रो विवस्वान्वरुणस्तथा  ॥ ३,५.३२ ॥"
  },
  {
    "text": "पर्जन्योतिबाहुरेत उक्ताः पूर्वं द्विजोत्तम  ।\nपर्जन्यव्यतिरिक्तास्तु पञ्चैवोक्ता न संशयः  ॥ ३,५.३३ ॥"
  },
  {
    "text": "गङ्गासमस्तु पर्जन्य इति चोक्तः खगेश्वर  ।\nसविता ह्यर्यमा धाता पूषा त्वष्टा तथा भगः  ॥ ३,५.३४ ॥"
  },
  {
    "text": "चत्वारिंशत्तथा सप्त महतः परिकीर्तिताः  ।\nद्वावुक्ताविति विज्ञेयो प्रवहोतिवहस्तथा  ॥ ३,५.३५ ॥"
  },
  {
    "text": "तथा दशविधा ज्ञेया विश्वेदेवाः खगेश्वर  ।\nशृणु नामानि तेषां तु पुरूरवार्द्रवसंज्ञकौ  ॥ ३,५.३६ ॥"
  },
  {
    "text": "धूरिलोचनसंज्ञौ द्वौ क्रतुदक्षेतिसंज्ञकौ  ।\nद्वौ सत्यवसुसंज्ञौ च कामकालकसंज्ञकौ  ॥ ३,५.३७ ॥"
  },
  {
    "text": "एवं दशविधा ज्ञेया विश्वेदेवाः प्रकीर्तिताः  ।\nतथा ऋभुगणश्चोक्तस्तथा च पितरस्त्रयः  ॥ ३,५.३८ ॥"
  },
  {
    "text": "द्यावा पृथिव्यौ विज्ञेयौ एते च षडशीतयः  ।\nदेवाः प्रजज्ञिरे सर्वे नासिकद्रियमानिनः  ॥ ३,५.३९ ॥"
  },
  {
    "text": "आकाशस्याभिमानी तु गणपः सुदाहृतः  ।\nउभयत्राभि मानीति ज्ञेयं तत्त्वार्थवेदिभिः  ॥ ३,५.४० ॥"
  },
  {
    "text": "विष्वक्सेनं विना सर्वे जयाद्या विष्णुपार्षदाः  ।\nअभवन्समहीनाश्च विष्वक्सेनादनन्तरम्  ॥ ३,५.४१ ॥"
  },
  {
    "text": "एतेपि नासिकायाश्च अवान्तरनियामकाः  ।\nअतस्ते तत्त्वमानिभ्यो ह्यवरास्ते प्रकीर्तिताः  ॥ ३,५.४२ ॥"
  },
  {
    "text": "स्पर्शतत्त्वाभिमानी तु अपानश्चेत्युदाहृतः  ।\nरूपाभिमानी संजज्ञे व्यानो नाम महान्प्रभो  ॥ ३,५.४३ ॥"
  },
  {
    "text": "रसात्मक उदानश्च समानो गन्धनामकः  ।\nअपां नाथाश्च चत्वारो मरुतः परिकीर्तिताः  ॥ ३,५.४४ ॥"
  },
  {
    "text": "जयाद्यनन्तरान्वक्ष्ये समुत्पन्नान्खगेश्वर  ।\nप्रधानाग्रे प्रथमजः पावकः समुदाहृतः  ॥ ३,५.४५ ॥"
  },
  {
    "text": "भृगोर्महर्षेः पुत्रश्च च्यवनः समुदाहृतः  ।\nबृहस्पतेश्च पुत्रस्तु उतथ्यः परिकीर्तितः  ॥ ३,५.४६ ॥"
  },
  {
    "text": "रैवतश्चाक्षुषश्चैव तथा स्वारोचिषः स्मृतः  ।\nउत्तमो ब्रह्मसावर्णी रुद्रसावर्णिरेव च  ॥ ३,५.४७ ॥"
  },
  {
    "text": "देवसावर्णिसावर्णिरिन्द्रसावर्णिरेवच  ।\nतथैव दक्षसावर्णिर्धर्मभावर्णिरेव च  ॥ ३,५.४८ ॥"
  },
  {
    "text": "एकादशविधा ह्येवं मनवः परिकीर्तिताः  ।\nपितॄणां सप्तकं चैवेत्याद्याः संजज्ञिरे खग  ॥ ३,५.४९ ॥"
  },
  {
    "text": "तदनन्तरमुत्पन्नास्तेभ्यो नीचाः शृणु द्विज  ।\nवरुणस्य पत्नी गङ्गा पर्जन्याख्यो विभावसुः  ॥ ३,५.५० ॥"
  },
  {
    "text": "यमभार्या श्यामला तु ह्यनिरुद्धप्रिया विराट् ।\nब्रह्माण्डमानिनी सैव ह्युषानाम्ना सुशब्दिता  ॥ ३,५.५१ ॥"
  },
  {
    "text": "रोहिणी चन्द्रभार्योक्ता सूर्यभार्या तु संज्ञका  ।\nएता गङ्गादिषटूसंख्या जज्ञिरे विनतासुत  ॥ ३,५.५२ ॥"
  },
  {
    "text": "गङ्गाद्यनन्तरं जज्ञे स्वाहा वै मन्त्रदेवता  ।\nस्वाहानामाग्निभार्योक्ता गङ्गादिभ्योधमा श्रुता  ॥ ३,५.५३ ॥"
  },
  {
    "text": "स्वाहानन्तरजो ज्ञेयो ज्ञानात्मा बुधनामकः  ।\nबुधस्तु चन्द्रपुत्रो यः स्वाहाया अधमः स्मृतः  ॥ ३,५.५४ ॥"
  },
  {
    "text": "उषा नाम तथा जज्ञे बुधस्यानन्तरं खग  ।\nउषानामा भिमानी तु ह्यश्विभार्या प्रकीर्तिता  ॥ ३,५.५५ ॥"
  },
  {
    "text": "बुधाधमा सा विज्ञेया नात्र कार्या विचारणा  ।\nततः शनैश्चरो जज्ञे पृथिव्यात्मेति विश्रुतः  ॥ ३,५.५६ ॥"
  },
  {
    "text": "उषाधमस्तु विज्ञेयस्ततो जज्ञेथ पुष्करः  ।\nकर्माभिमानी विज्ञेयः शनैश्चर इतीरितः  ॥ ३,५.५७ ॥"
  },
  {
    "text": "तत्त्वाभिमानिनो देवानेवं सृष्ट्वा हरिः स्वयम्  ।\nप्रविवेश स देवेशस्तत्त्वेषु रमया सहा  ॥ ३,५.५८ ॥"
  },
  {
    "text": "इति श्रीगारुडे महापुराणे तृतीयांशे ब्रह्मकाण्डे तत्त्वाभिमानि देवतोत्पत्तितत्तारतम्यनिरूपणं नाम पञ्चमोऽध्यायः"
  }
]
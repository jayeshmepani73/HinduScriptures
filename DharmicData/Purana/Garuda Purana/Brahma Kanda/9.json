[
  {
    "text": "<span style=\"font-size: 14pt; line-height: 200%\">श्रीगरुड उवाच  ।\nअजानजस्वरूपं च ब्रूहि कृष्ण महामते  ।\nतदन्यांश्च क्रमेणेव वक्तुं कृष्ण त्वमर्हसि  ॥ ३,९.१ ॥\nश्रीकृष्ण उवाच  ।\nअजानाख्या देवतास्तु तत्तद्देवकुले भवाः  ।\nअजानदेवतास्ता हि तेभ्योग्र्याः कर्मदेवताः  ॥ ३,९.२ ॥\nविराधश्चारुदेष्णश्च तथा चित्ररथस्तथा  ।\nधृतराष्ट्रः किशोरश्च हूहूर्हाहास्तथैव च  ॥ ३,९.३ ॥\nविद्याधरश्चोग्रसेनो विश्वावसुपरावसू  ।\nचित्रसेनश्च गोपालो बलः पञ्चदश स्मृताः  ॥ ३,९.४ ॥\nएवमाद्याश्च गन्धर्वाः शतसंख्याः खगेश्वर  ।\nअजानजसमा ज्ञेया मुक्तौ संसार एव च  ॥ ३,९.५ ॥\nअज्ञानजास्तु मे देवाः कर्मजेभ्यः शतावराः  ।\nघृताची मेनका रंभा उर्वशी च तिलोत्तमा  ॥ ३,९.६ ॥\nसुकेतुः शबरी चैव मञ्जुघोषा च पिङ्गला  ।\nइत्यादिकं यक्षरत्नं सह संपरिकीर्तितम्  ॥ ३,९.७ ॥\nअजानजसमा ह्येते कर्मजेभ्यः शतावराः  ।\nविश्वामित्रो वसिष्ठश्च नारदश्च्यवनस्तथा  ॥ ३,९.८ ॥\nउतथ्यश्च मुनिश्चैतान्द्राजपित्वा खगेश्वर  ।\nऋषयश्च महात्मानो ह्यजानजसमाः स्मृताः  ॥ ३,९.९ ॥\nशतर्चिः कश्यपो ज्ञेयो मध्यमश्च पराशरः  ।\nपावमान्यः प्रगाथश्च क्षुद्रसूक्तश्च देवलः  ॥ ३,९.१० ॥\nगृत्समदो ह्यासुरिश्च भरद्वाजोथ मुद्गलः  ।\nउद्दालको ह्यृष्यशृङ्गः शङ्खः सत्यव्रतस्तथा  ॥ ३,९.११ ॥\nसुयज्ञश्चैव बाभ्रव्यो माण्डूकश्चैव बाष्कलः  ।\nधर्माचार्यस्तथागस्त्यो दाल्भ्यो दार्ढ्यच्युतस्तथा  ॥ ३,९.१२ ॥\nकवषो हरितः कण्वो विरूपो मुसलस्तथा  ।\nविष्णुवृद्धश्च आत्रेयः श्रीवत्सो वत्सलेत्यपि  ॥ ३,९.१३ ॥\nभार्गवश्चाप्नवानश्च माण्डूकेयस्तथैव  ।\nमण्डूकश्चैव जाबचलिः वीतिहव्यस्तथैव च  ॥ ३,९.१४ ॥\nगृत्समदः शौनकश्च इत्याद्या ऋषयः स्मृताः  ।\nएतेषां श्रवणादेव हरिः प्रीणाति सर्वदा  ॥ ३,९.१५ ॥\nब्रुवे द्व्यष्टसहस्रं च शृणु तार्क्ष्य मम स्त्रियः  ।\nअग्निपुत्रास्तु यद्द्व्यष्टसहस्रञ्च मम स्त्रियः  ।\nअजानजसमा ह्येता (ते) नात्र कार्या विचारणा  ॥ ३,९.१६ ॥\nत्वष्टुः पुत्री कशेरूश्च तासां मध्ये गुणाधिका  ।\nतदनन्तरजान्वक्ष्ये शृणु सम्यक्खगेश्वर  ॥ ३,९.१७ ॥\nआजानेभ्यस्तु पितरः सप्तभ्योन्ये शतावराः  ।\nतथाधिका हि पितर इति वेदविदां मतम्  ॥ ३,९.१८ ॥\nतदनन्तराजान्वक्ष्ये शृणु त्वं द्विजसत्तम  ।\nअष्टाभ्यो देवगन्धर्वा अष्टोत्तरशतं विना  ॥ ३,९.१९ ॥\nतेभ्यः शतगुणानन्दा देवप्रेष्यास्तु मुख्यतः  ।\nस्वमुखेनेव देवैश्च आज्ञाप्याः सर्वदा गणाः  ॥ ३,९.२० ॥\nआख्याता देवगन्धर्वास्तेभ्यस्ते च शतावराः  ।\nतेभ्यस्तु क्षितिपा ज्ञेया अवराश्च शतैर्गुणैः  ॥ ३,९.२१ ॥\nतेभ्यः शतगुणाज्ञेया मानुषेषूत्तमा गणाः  ।\nएवं प्रासंगिकानुक्त्वा प्रकृतं ह्यनुसराम्यहम्  ।\nएवं ब्रह्मादयो देवा लक्ष्म्याद्या अपि सर्वशः  ॥ ३,९.२२ ॥\nस्तुत्वा तूष्णीं स्थिताः सर्वे प्राञ्जलीकृत्य भो द्विज  ॥ ३,९.२३ ॥\nइति स्तुतश्च देवेशो भगवान् हरिरव्ययः  ।\nतेषामायतनं दातुं मनसा समचिन्तयत् ॥ ३,९.२४ ॥\nइदं पवित्रमारोग्यं पुण्यं पापप्रणाशनम्  ।\nहरिप्रसादजनकं स्वरूपसुखसाधनम्  ॥ ३,९.२५ ॥\nइदं तु स्तवनं विप्रा न पठन्तीह मानवाः  ।\nन शृण्वन्ति च ये नित्यं ते सर्वे चैव मायिनः  ॥ ३,९.२६ ॥\nनस्मरन्तोन्तरं नित्यं ये भुञ्जन्ति नराधमाः  ।\nतैर्भुक्ता सततं विष्ठा सदा क्रिमिशतैर्युता  ॥ ३,९.२७ ॥\nइति श्रीगारुडे महापुराणे तृती० उत्त० ब्रह्मकाण्डे देवकृतविष्णुस्तुतिदेवतातारतम्यनिरूपणं नाम नवमोऽध्यायः\n</span>"
  }
]
[
  {
    "text": "श्रीगरुडमहापुराणम् १०\nगरुड उवाच  ।\nदेवैरेवं स्तुतो विष्णुर्भगवान्सात्त्वतां पतिः  ।\nकीदृशं ह्याश्रयं दत्त्वैषां विवेश महाप्रभुः  ॥ ३,१०.१ ॥"
  },
  {
    "text": "एतद्वेदितुमिच्छामि कृष्णकृष्ण महाप्रभो  ।\nसम्यग्ब्रूहि दयालो त्वं यदि मच्छ्रोत्रमर्हति  ॥ ३,१०.२ ॥"
  },
  {
    "text": "श्रीकृष्ण उवाच  ।\nतेषु तत्त्वेषु भगवान्स विवेश महाप्रभुः  ।\nक्षोभयामास भगवान् संबन्धविधुरो हरिः  ॥ ३,१०.३ ॥"
  },
  {
    "text": "अदौ ससर्ज भगवान् ब्रह्माण्डं कन कात्मकम्  ।\nपञ्चाशत्कोटिविस्तीर्णं योजनानां समन्ततः  ॥ ३,१०.४ ॥"
  },
  {
    "text": "तदूर्ध्वमण्ववयवस्तावान्कनकरूपकः  ।\nवर्तते तत ऊर्ध्वं तु पञ्चाशत्कोटिभूतलम्  ॥ ३,१०.५ ॥"
  },
  {
    "text": "एवं कोटिशतं तस्यावयवः परिकीर्तितः  ।\nततश्च सप्तावरणैः समतात्परिधीकृतम्  ॥ ३,१०.६ ॥"
  },
  {
    "text": "कबन्धावरणं ह्याद्यं कोट्या दशसहस्रकम्  ।\nद्वितीया वरणं ज्ञेयं पावकस्य महात्मनः  ॥ ३,१०.७ ॥"
  },
  {
    "text": "अपां दशगुणैर्युक्तं समन्तात्परिधी (खी) कृतम्  ।\nतृतीयावरणं ज्ञेयं हरस्यैव महात्मनः  ॥ ३,१०.८ ॥"
  },
  {
    "text": "दशाधिकं पावकाच्च समन्तात्परिवारितम्  ।\nचतुर्थावरणं ज्ञेयं नभसोपि महाप्रभो  ॥ ३,१०.९ ॥"
  },
  {
    "text": "हराद्दशगुणैरेवं समन्तात्परिवारितम्  ।\nपञ्चमावरणं ज्ञेयमहङ्काराख्यमेवच  ॥ ३,१०.१० ॥"
  },
  {
    "text": "व्योम्नो दशगुणैरेवं समन्तात्परिवारि तम्  ।\nषष्ठमावरणं प्रोक्तं महत्तत्त्वं खगेश्वर  ॥ ३,१०.११ ॥"
  },
  {
    "text": "अहङ्काराद्दशगुणं समन्तात्परिवारितम्  ।\nसप्तमावरणं प्रोक्तं त्रिगुणावरणं प्रभो  ॥ ३,१०.१२ ॥"
  },
  {
    "text": "महत्तत्त्वाद्दशगुणैरधिकं परिकीर्तितम्  ।\nमहत्तत्त्वानन्तरं च तमो ह्यावरणं स्मृतम्  ॥ ३,१०.१३ ॥"
  },
  {
    "text": "महत्तत्त्वात्पञ्चगुणैरधिकं परिकीर्तितम्  ।\nतस्माच्च द्विगुणं ज्ञेयंरजो ह्यावरणं स्मृतम्  ॥ ३,१०.१४ ॥"
  },
  {
    "text": "ततश्च द्विगुणं ज्ञेयं सत्त्वावरणमुत्तमम्  ।\nत्रयश्चैवं मिलित्वा तु एकावरणमीरितम्  ॥ ३,१०.१५ ॥"
  },
  {
    "text": "अव्याकृताख्यमाकाशं तदनन्तरमीरितम्  ।\nमर्यादारहितश्चैवं तत्रास्ते हरिरव्ययः  ॥ ३,१०.१६ ॥"
  },
  {
    "text": "अष्टमावरणं व्योम्नोरं तरा विरजा नदी  ।\nपञ्चयोजनविस्तीर्णा समन्तात्परीधीकृता  ॥ ३,१०.१७ ॥"
  },
  {
    "text": "अस्ति पुण्यतमा ज्ञेया लोकसंसारनाशिनी  ।\nएवं चतुर्मुखेनैव तदा हृष्यं ति चाण्डज  ॥ ३,१०.१८ ॥"
  },
  {
    "text": "ते सर्वे विरजानद्यां सम्यक्स्नात्वा विसर्ज्य च  ।\nलिङ्गदेहं ततः पश्चान्मोक्षं विन्दन्ति ते हरेः  ॥ ३,१०.१९ ॥"
  },
  {
    "text": "अपरोक्षदृशामेवं ब्रह्मणा सह गामिनाम्  ।\nविरजातरणं विद्धि नान्येषां विनतासुत  ॥ ३,१०.२० ॥"
  },
  {
    "text": "अपरोक्षदृशां ब्रह्मन्व्यासादीनां खगेश्वर  ।\nविरजातरणं नास्ति भोक्तव्यत्वाच्च कर्मणः  ॥ ३,१०.२१ ॥"
  },
  {
    "text": "विरिञ्चेनैव साकं तु कल्पेस्मिन्नधिकारिणाम्  ।\nतेषां तु नियमेनैव सर्वप्रारब्धसंक्षयः  ॥ ३,१०.२२ ॥"
  },
  {
    "text": "भवत्येवं न संदेहो नान्येषां सर्वसंक्षयः  ।\nअतस्तु विरजातरणं तेषामेव भवेत्पटो  ॥ ३,१०.२३ ॥"
  },
  {
    "text": "विरजातरणं नास्ति तेषां त (तयोस्त)त्संगिनां तथा  ।\nसर्वारब्धक्षयो नास्ति यतस्तेषां खगाधिप  ॥ ३,१०.२४ ॥"
  },
  {
    "text": "अतश्च सर्वथा नास्ति विरजातरणं प्रभो  ।\nप्रलये विरजानद्या लयो नास्ति खगेश्वर  ॥ ३,१०.२५ ॥"
  },
  {
    "text": "लक्ष्म्यात्मिका तु सा ज्ञेया लिङ्गदेहविदारिणी  ।\nब्रह्मत्वयोग्या ऋजवो नाम देवाः प्रकीर्तिताः  ॥ ३,१०.२६ ॥"
  },
  {
    "text": "तेपि प्रत्येकशः संति ह्यनन्ताश्च पृथग्गणाः  ।\nपृथक्पृथक्च तैः साकं मोक्षयोग्याः खगेश्वर  ॥ ३,१०.२७ ॥"
  },
  {
    "text": "जीवाः संति ह्यनेके च प्रतिकल्पे सृजन्ति ते  ।\nद्वात्रिंशल्लक्षणैः सम्यग्युक्ता वायुत्वयोग्यकाः  ॥ ३,१०.२९ ॥\n(१०.२८)\nअष्टाविंशल्लक्षणैश्च गिरीशपदयोगिनः  ।\nचतुर्विंशतिमारभ्याषोडशाच्च सुराः स्मृताः  ॥ ३,१०.२९ ॥"
  },
  {
    "text": "अष्टका ऋषयः प्रोक्तास्तदूनाश्चक्रवर्तिनः  ।\nशतजन्म समारभ्य ब्रह्मणः परमेष्ठिनः  ॥ ३,१०.३० ॥"
  },
  {
    "text": "अपरोक्षमिति प्रोक्तं तथा ह्यारब्धसंक्षयः  ।\nएकेन शतकल्पेन वायुत्वं याति भो द्विज  ॥ ३,१०.३१ ॥"
  },
  {
    "text": "शतजन्मनि ब्रह्मत्वं याति पश्चाद्धरेः पदम्  ।\nचत्वारिंशद्ब्रह्मकल्पं समारभ्य खगेश्वर  ॥ ३,१०.३२ ॥"
  },
  {
    "text": "रुद्रस्याप्यापरोक्ष्यं स्यात्तथा प्रारब्धसंक्षयः  ।\nएकचत्वारिंशकल्पे शेषत्वं याति सुव्रत  ॥ ३,१०.३३ ॥"
  },
  {
    "text": "ब्रह्मणा सह मोक्षं च याति सम्यङ्न चान्यथा  ।\nकल्पविंशतिमारभ्य ब्रह्मणः परमेष्ठिनः  ॥ ३,१०.३४ ॥"
  },
  {
    "text": "इन्द्रस्याप्यापरोक्ष्यं स्यात्तथा प्रारब्धसंक्षयः  ।\nब्रह्मणैव सहायाति हरिं नारायणं परम्  ॥ ३,१०.३५ ॥"
  },
  {
    "text": "गरुड उवाच  ।\nपञ्चाशीतिब्रह्मकल्पं समारभ्य महाप्रभो  ।\nरुद्रस्याप्यापरोक्ष्यं स्यात्तथा प्रारब्धसंक्षयः  ॥ ३,१०.३६ ॥"
  },
  {
    "text": "इति श्रुतं मया ब्रह्मन्ब्रह्मणोक्तं हरेः प्रियात् ।\nइत्थं त्वयोक्तं श्रीकृष्ण संशयोबाधते मम  ॥ ३,१०.३७ ॥"
  },
  {
    "text": "अतो मे संशयं छिन्धि यथा न स्यात्तथा पुनः  ।\nइति तद्वचनं श्रुत्वा कृष्णो वचनमब्रवीत् ॥ ३,१०.३८ ॥"
  },
  {
    "text": "श्रीकृष्ण उवाच  ।\nब्रह्मोक्तस्य मयोक्तस्य विवादो नास्ति सर्वथा  ।\nसंदेहस्त्वज्ञदृष्टीनां ज्ञानिनां नास्ति सर्वथा  ॥ ३,१०.३९ ॥"
  },
  {
    "text": "अशीतिह्यष्टका प्रोक्ता अष्टपञ्च खगेश्वर  ।\nचत्वारिंशद्ब्रह्मकल्प एवं प्राह चतुर्मुखः  ॥ ३,१०.४० ॥"
  },
  {
    "text": "तत्त्वानां बहुगोप्यत्वात्तथोक्तं ब्रह्मणा पुरा  ।\nअभिप्रायस्त्वेवमेव ज्ञातव्यो नात्र संशयः  ॥ ३,१०.४१ ॥"
  },
  {
    "text": "पञ्चा शीतिब्रह्मकल्पं ये विजानन्ति भो द्विज  ।\nतेन्धं तमः प्रविशन्ति सत्यंसत्यं मयोदितम्  ॥ ३,१०.४२ ॥"
  },
  {
    "text": "विरजानन्तरं विप्रं तथा व्याकृतमंबरम्  ।\nअनन्तपारं तदपि लक्ष्मीस्तस्याभिमानिनी  ॥ ३,१०.४३ ॥"
  },
  {
    "text": "संख्यानुगणनं नाम यस्य नास्ति महाप्रभो  ।\nन दानं जातिप्रोक्तं सर्वदा नास्ति संशयः  ॥ ३,१०.४४ ॥"
  },
  {
    "text": "अण्डाभिमानी ब्रह्मा तु विराडाख्यो ह्यभूत्तदा  ।\nएवं मतं स निर्माय भगवान्हरिख्ययः  ॥ ३,१०.४५ ॥"
  },
  {
    "text": "विशेषात्तत्र गरुड देवैस्तत्त्वाभिमानिभिः  ।\nअधश्चोर्ध्वं तदाक्रम्य हरिस्तिष्ठति सर्वदा  ॥ ३,१०.४६ ॥"
  },
  {
    "text": "एवं प्राकृतसर्गोक्तिर्वैकृतं शृणु पक्षिराट् ॥ ३,१०.४७ ॥"
  },
  {
    "text": "गरुड उवाच  ।\nसृष्टिरुक्ता त्वया पूर्वं श्रुता सम्यङ्मया हरे  ॥ ३,१०.४८ ॥"
  },
  {
    "text": "किं नाम प्राकृतं ज्ञेयं तथा किं वैकृतं प्रभो  ।\nएतद्विस्तीर्य मे ब्रूहि श्रोतुं कौतूहलं हि मे  ॥ ३,१०.४९ ॥"
  },
  {
    "text": "श्रीकृष्ण उवाच  ।\nअव्यक्ताद्याः पृथिव्यन्ता अण्डाच्च बहिरुद्भवाः  ।\nते सर्वे प्राकृताः प्रोक्तास्तेषां ज्ञानाद्विमच्यते  ॥ ३,१०.५० ॥"
  },
  {
    "text": "ब्रह्माडं विकृतं ज्ञेयं ब्रह्माण्डान्तः खगेश्वर  ।\nया सृष्टिरुच्यते सद्भिः सैवोक्ता विकृतेति च  ॥ ३,१०.५१ ॥"
  },
  {
    "text": "सृष्टिश्च प्रलयश्चैव संसारो भक्तिरेव च  ।\nदेवता ऋषिमुख्याश्च लोका भूरादयस्तथा  ॥ ३,१०.५२ ॥"
  },
  {
    "text": "अनाद्यनन्तकालीनाः सर्वदैकप्रकारकाः  ।\nजगत्प्रवाहः सत्योऽयं नैव मिथ्या कथञ्चन  ॥ ३,१०.५३ ॥"
  },
  {
    "text": "यत्त्वेतदन्यथा ब्रूयुः सर्वहन्तार एव ते  ।\nजगत्प्रवाहः सत्योऽयं हरिसेवेतिसाथा  ॥ ३,१०.५४ ॥"
  },
  {
    "text": "सत्यं सत्यं पुनः सत्यमुद्धत्य भुजमुत्यते  ।\nवेदाच्छास्त्रं परं नास्ति न देवः केशवात्परः  ॥ ३,१०.५५ ॥"
  },
  {
    "text": "सर्वोत्कृष्टं केशवं च विहायान्यमुपासते  ।\nतेषामन्धं तमो ज्ञेयं पितॄणां गरुणामपि  ॥ ३,१०.५६ ॥"
  },
  {
    "text": "इदानीं शृणु पक्षीन्द्र वैकृतं सर्गमुत्तमम्  ।\nसम्यग्जानाति यो लोके स याति परमं पदम्  ॥ ३,१०.५७ ॥"
  },
  {
    "text": "इति श्रीगारुडे महापुराणे श्रीकृष्णगरुडसंवादे द्वितीयांशे धर्मकाण्डे प्रेतकल्पे ब्रह्माण्डादिवैकृतैकदेशप्राकृतसृष्टिनिरूपणं नाम दशमोऽध्यायः"
  }
]
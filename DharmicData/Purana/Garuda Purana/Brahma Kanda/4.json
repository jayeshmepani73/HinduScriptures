[
  {
    "text": "श्रीगरुडमहापुराणम् ४\nश्रीकृष्ण उवाच  ।\nयथा ससर्ज भगवांस्त्रीन् गुणान्प्रकृतेस्तदा  ।\nलक्ष्मीस्त्रिरूपा संभूता श्रीर्भूर्दुर्गोति संज्ञिता  ॥ ३,४.१ ॥"
  },
  {
    "text": "सत्त्वाभिमानिनी श्रीस्तु भूर्देवी रजमानिनी  ।\nतमोभिमानिनी दुर्गा ह्येवमाहुर्मनीषिणः  ॥ ३,४.२ ॥"
  },
  {
    "text": "अन्तरं न विजानीयाद्रूपाणां च परस्परम्  ।\nगुणानां चैव संबन्धाद्दुर्गादीनां खगेश्वर  ॥ ३,४.३ ॥"
  },
  {
    "text": "अन्तरं ये विजानन्ति ते यान्त्यन्धन्तमः परम्  ।\nपुरुषस्तु त्रिरूपोभूद्विष्णुर्ब्रह्मा भवेतिसः  ॥ ३,४.४ ॥"
  },
  {
    "text": "सत्त्वेन लोकान्वर्धयितुं विष्णुः साक्षाद्धरिः स्वयम्  ।\nसृष्टिं कर्तुं च रजसा ब्रह्मणि प्राविशद्धरिः  ॥ ३,४.५ ॥"
  },
  {
    "text": "आद्यो ब्रह्मा स विज्ञेयो न तु साक्षाद्धरिः स्वयम्  ।\nतमसापि समान्हन्तुं रुद्रे च प्राविशद्धरिः  ॥ ३,४.६ ॥"
  },
  {
    "text": "रुद्रे स्थितो रुद्रसंज्ञो न रुद्रस्तु हरिः स्वयम्  ।\nविष्णुरेव हरिः साक्षात्तावुभौन हरी स्मृतौ  ॥ ३,४.७ ॥"
  },
  {
    "text": "आविष्टरूपौ विज्ञेयौ ब्रह्मरुद्राभिधायकौ  ।\nएवं ज्ञात्वा मोक्षमेति नान्यथा तु कथञ्चन  ॥ ३,४.८ ॥"
  },
  {
    "text": "विष्णुब्रह्मादिरूपाणामैक्यं जानन्ति ये द्विजाः  ।\nते यान्ति नरकं घोरं पुनरावृत्तिवर्जितम्  ॥ ३,४.९ ॥"
  },
  {
    "text": "गुणत्रयं प्रविष्टस्तु पुरुषो हरिरव्ययः  ।\nकार्योन्मुखं यथा भूयात्क्षोभयामास वै तथा  ॥ ३,४.१० ॥"
  },
  {
    "text": "जातक्षोभाद्भगवतो महानासीद्गुणत्रयात् ।\nगुणत्रये विद्यमानाद्भागादेव न संशयः  ॥ ३,४.११ ॥"
  },
  {
    "text": "महतो ब्रह्मवायू च जज्ञाते खाभिमानिनौ  ।\nतस्य संवत्सरात्पश्चाद्यमलौ संबभूवतुः  ॥ ३,४.१२ ॥"
  },
  {
    "text": "रजः प्रधानं यत्तत्वं महत्तत्तवमितीरितम्  ।\nसर्गं त्विमं विजानीयाद्गुणवैषम्यनामकम्  ॥ ३,४.१३ ॥"
  },
  {
    "text": "गरुड उवाच  ।\nमहत्तत्तवस्वरूपस्य ज्ञानार्थं देवकीसुत  ।\nत्वयोक्ता गुणवैषम्यनामिका सृष्टिरुत्तमा  ॥ ३,४.१४ ॥"
  },
  {
    "text": "गुणवैषम्यशब्दार्थं मम ब्रूहि महाप्रभो  ।\nश्रीकृष्ण उवाच  ।\nगुणवैषम्यशब्दार्थज्ञापनाय खगेश्वर  ॥ ३,४.१५ ॥"
  },
  {
    "text": "अपिक्षितं च तत्रादौ गुणसाम्यं न संशयः  ।\nसम्यग्ज्ञापयितुं तत्र खादौ तावत्स्वगेश्वर  ॥ ३,४.१६ ॥"
  },
  {
    "text": "राशिभूतं गुणानां तु दर्शयिष्ये स्थितिं च वै  ।\nराशीभूतस्य तसमः सकाशाद्विनतासुत  ॥ ३,४.१७ ॥"
  },
  {
    "text": "राशीभूतं रजो ज्ञेयन्द्विगुणं तत्तु नान्यथा  ।\nराशीभूतस्य रजसः सकाशाद्विनतासुत  ॥ ३,४.१८ ॥"
  },
  {
    "text": "राशीभूतं तथा सत्त्वं द्विगुणं समुदाहृतम्  ।\nमूलप्रकृतिजा ह्येते न मूला प्रकृतिः स्मृता  ॥ ३,४.१९ ॥"
  },
  {
    "text": "यतः प्रकृतिरूपाणां परिच्छेदो न विद्यते  ।\nअतः प्रकृतिजा ज्ञेया न मूलास्ते खगेश्वर  ॥ ३,४.२० ॥"
  },
  {
    "text": "एवं तव गुणानाञ्च परिमाणं खगेश्वर  ।\nउक्तं स्वरूपं तेषां तु तव सम्यक्खगेश्वर  ॥ ३,४.२१ ॥"
  },
  {
    "text": "तत्र राशित्रये सत्त्वं केवलं समुदाहृतम्  ।\nरजस्तमोभ्यां गरुड ह्यविमिश्रं ह्यतस्तु तत् ॥ ३,४.२२ ॥"
  },
  {
    "text": "केवलं सत्त्वमित्युक्तं न तु श्रेष्ठत्वतः प्रभो  ।\nसृष्टिकाले केवलं स्यात्प्रलये मिश्रितं भवेत् ॥ ३,४.२३ ॥"
  },
  {
    "text": "सर्वदाप्यविमिश्रं च सत्त्वराशिं खगेश्वर  ।\nसर्वदापि विमिश्रं च सत्त्वराशिं द्विजोत्तम  ॥ ३,४.२४ ॥"
  },
  {
    "text": "ये विजानन्ति ते सर्वे विशन्ति ह्यधरं तमः  ।\nरजस्तमोगुणौ वीन्द्र इतराभ्यां विमिश्रितौ  ॥ ३,४.२५ ॥"
  },
  {
    "text": "सृष्टौ प्रलयकालेपि मिश्रावेव खगेश्वर  ।\nराशिभूतेपि रजसि रजोभागाच्छताधिकम्  ॥ ३,४.२६ ॥"
  },
  {
    "text": "सत्त्वं च मिश्रितं ज्ञेयं नान्यथा पक्षिसत्तम  ।\nरजसः शतभागानां मध्ये तु विनतासुत  ॥ ३,४.२७ ॥"
  },
  {
    "text": "य एको भाग उद्दिष्टस्तावत्परिमितं तमः  ।\nराशिभूतेपि रजसि मिश्रितं परिकीर्तितम्  ॥ ३,४.२८ ॥"
  },
  {
    "text": "रजोराशिस्थितिस्त्वेवं तात व्याप्तं तमोगुणैः  ।\nराशिभूतेपि तमसि सत्त्वं च विनतासुत  ॥ ३,४.२९ ॥"
  },
  {
    "text": "तमः सकाशाद्गरुड दशभागाधिकेन च  ।\nमिश्रितं भवतीत्येवं ज्ञातव्यं नात्र संशयः  ॥ ३,४.३० ॥"
  },
  {
    "text": "तमसो दशभागानां मध्ये तु विनतासुत  ।\nय एको भाग उद्दिष्टस्तावत्परिमितं रजः  ॥ ३,४.३१ ॥"
  },
  {
    "text": "राशिभूतेपि तमसि मिश्रितं भवति ध्रुवम्  ।\nतमोराशिस्थितिस्त्वेवं ज्ञातव्या पक्षिसत्तम  ॥ ३,४.३२ ॥"
  },
  {
    "text": "गरुड उवाच  ।\nरशिभूतेपि रजसि राशिभूते तमस्यपि  ।\nसत्त्वांशा ह्यधिकाः संतीत्येवमुक्तं मयानघ  ॥ ३,४.३३ ॥"
  },
  {
    "text": "तत्र मे संशयो ह्यस्ति शृणु त्वं सात्त्वतां पते  ।\nयद्राश्यां यद्रा शिभागा ह्यधिकाः संति यावता  ॥ ३,४.३४ ॥"
  },
  {
    "text": "तावता व्यवहारः स्यात्क्षीरनीरमिव प्रभो  ।\nश्रुत्वा स गरुडेनोक्तं भगवान्पुरुषोत्तमः  ॥ ३,४.३५ ॥"
  },
  {
    "text": "उवाच पर मप्रीत्या संस्तुवन् गरुडं हरिः  ।\nश्रीकृष्ण उवाच  ।\nरजोराश्या तमोराश्या सत्त्वराश्यधिका सदा  ॥ ३,४.३६ ॥"
  },
  {
    "text": "मिश्रितं चापि पक्षीन्द्र न सत्तवमिति कीर्त्यते  ।\nरजोराशिस्तमोराशिरित्येवं विबुधा विदुः  ॥ ३,४.३७ ॥"
  },
  {
    "text": "विषं तु चरुदुग्धस्थं विषमित्युच्यते यथा  ।\nएवं मयोक्ता गरुड गुणानां निजसंस्थितिः  ॥ ३,४.३८ ॥"
  },
  {
    "text": "साम्यावस्थां गुणानां च शृण्विदानीं खगेश्वर  ।\nराशीकृताच्च रजसः जन्यं यच्च कगेश्वर  ॥ ३,४.३९ ॥"
  },
  {
    "text": "महत्तत्त्वे प्रविष्टं च यद्रजः परिकीर्तितम्  ।\nप्रलये समनुप्राप्ते महत्तत्त्वे स्थितं रजः  ॥ ३,४.४० ॥"
  },
  {
    "text": "द्वादशांशेन तु ह्यद्धा विभक्तं भवतिं प्रभो  ।\nराशीभूते हि सत्त्वे तु दशभागेन मिश्रितम्  ॥ ३,४.४१ ॥"
  },
  {
    "text": "सम्यक्भवति पक्षीन्द्र तथैकांशेन चाण्डज  ।\nतमोराश्या मिश्रितं च भवत्येव न संशयः  ॥ ३,४.४२ ॥"
  },
  {
    "text": "अन्येनैकेन भागेन रजोराश्या खगेश्वर  ।\nमिश्रितं भवतीत्येवं ज्ञातव्यं नान्यथा क्वचित् ॥ ३,४.४३ ॥"
  },
  {
    "text": "गुणत्रयेपि भगवान्महत्तत्त्वस्य चाण्डज  ।\nएवं लयस्तु ज्ञातव्यो हृदि तत्त्वार्थवोदिभिः  ॥ ३,४.४४ ॥"
  },
  {
    "text": "एवं गुणत्रयाणां च मिश्रितत्त्वात्खगेश्वर  ।\nगुणसाम्यमिति प्राहुरेवं जानीहि वै खग  ॥ ३,४.४५ ॥"
  },
  {
    "text": "अन्यथा ये विजानन्ति ते यान्ति ह्यधरं तमः  ।\nगरुड उवाच  ।\nराशीकृतगुणानां च त्रयाणां परमेश्वर  ॥ ३,४.४६ ॥"
  },
  {
    "text": "विशालानां परं ब्रह्मन्प्रलये गुणसाम्यता  ।\nकथं ब्रूहि महाभाग एतत्तत्त्वं समासतः  ॥ ३,४.४७ ॥"
  },
  {
    "text": "श्रीकृष्ण उवाच  ।\nराशीभूतगुणानां तु त्रयणामपि सत्तम  ।\nतदा विमिश्रितत्वेन ह्यवस्थानं विदुर्बुधाः  ॥ ३,४.४८ ॥"
  },
  {
    "text": "इदानीं गुणवैषम्यं शृणु सम्यङ्मम प्रिय  ।\nसृष्टिकाले तु संप्राप्ते यत्पूर्वं प्रलये खग  ॥ ३,४.४९ ॥"
  },
  {
    "text": "दशभागैश्च सत्त्वे तु मिश्रितं यद्र जस्तथा  ।\nतमस्यप्येकभागेन प्रविष्टं यत्तु तद्रजः  ॥ ३,४.५० ॥"
  },
  {
    "text": "रजस्यप्येकभागेन प्रविष्टं यच्च तद्रजः  ।\nएवं द्वादशभागैश्च प्रविष्टं सर्वशो रजः  ॥ ३,४.५१ ॥"
  },
  {
    "text": "सत्त्वस्तैर्दशभागैश्च तथैकेन रजोंशिना  ।\nएवमेकादशैर्भागैस्तमस्थांशेन वै व्दिज  ॥ ३,४.५२ ॥"
  },
  {
    "text": "मिश्रितं भवति ह्यद्धा महत्तत्त्वं तदा स्मृतम्  ।\nएतदन्यो विशेषश्च मन्तध्यो विनतासुत  ॥ ३,४.५३ ॥"
  },
  {
    "text": "एकांशस्तामसो ज्ञेयो महत्तत्त्वे न संशयः  ।\nएवं त्रयोदशैर्भागैर्मिश्रितं तच्च सत्तम  ॥ ३,४.५४ ॥"
  },
  {
    "text": "एवमेतद्विजानीयान्नान्यथा तु कथञ्चन  ।\nगरुड उवाच  ।\nचतुर्मुखाच्छ्रुतं पूर्वं भगवन्सात्त्वतां पते  ॥ ३,४.५५ ॥"
  },
  {
    "text": "चतुर्भागात्समुत्पन्नं महत्तत्त्वमिति प्रभो  ।\nतत्रैकांशस्तमः प्रोक्तः त्रिभागो रज एव च  ॥ ३,४.५६ ॥"
  },
  {
    "text": "तदाहुर्ब्रह्मणो रूपं गुणवैषम्यनामकम्  ।\nचतुर्भागात्मकं प्रोक्तं महत्तत्त्वं श्रुतं मया  ॥ ३,४.५७ ॥"
  },
  {
    "text": "त्रयोदशांशैः संभूतमिति प्रोक्तं त्वयानघ  ।\nतदेतत्संशयं छिन्धि कृपालो भक्तवत्सल  ॥ ३,४.५८ ॥"
  },
  {
    "text": "श्रीकृष्ण उवाच  ।\nब्रह्मोक्तम्य मयोक्तस्य विवादो नास्ति सर्वथा  ।\nमूलसत्त्वे मिश्रितं च दशभागेन यद्रजः  ॥ ३,४.५९ ॥"
  },
  {
    "text": "तत्सर्वं च मिलित्वैव त्वेको भागस्तु कीर्तितः  ।\nमूले रजसि यच्चोक्तो रजोभागः खगेश्वर  ॥ ३,४.६० ॥"
  },
  {
    "text": "भागे द्वितीये विज्ञेयस्तद्रजो नात्र संशयः  ।\nमूले तमसि यच्चोक्तो रजोभागस्तथैव च  ॥ ३,४.६१ ॥"
  },
  {
    "text": "तृतीयभागो विज्ञेयो नात्र कार्या विचारणा  ।\nतथा मूले च तमसि ह्येको भागस्तमः स्मृतः  ॥ ३,४.६२ ॥"
  },
  {
    "text": "एवं त्रिभागो रजसः एकांशस्तमसः स्मृतः  ।\nतदाहुर्ब्रह्मणो देहं गुणवैषम्यनामकम्  ॥ ३,४.६३ ॥"
  },
  {
    "text": "गरुड उवाच  ।\nमहत्तत्त्वस्य चत्वारो भागास्तेषु रजस्त्रयः  ।\nतमसस्त्वेक एवेति त्वयोक्तं गरुडध्वज  ॥ ३,४.६४ ॥"
  },
  {
    "text": "रजोभागात्मको देहोः ब्रह्मणः परमेष्ठिनः  ।\nइति प्रतीयते ब्रह्मन्वचनात्तव माधव  ॥ ३,४.६५ ॥"
  },
  {
    "text": "शुद्धसत्त्वात्मको देहो ब्रह्मणः परमेष्ठिनः  ।\nएवं हि श्रूयते कृष्ण संशयो मेत्र बाधते  ॥ ३,४.६६ ॥"
  },
  {
    "text": "तमेवं संशयं छिन्धि यद्धि तच्छ्रोतुमर्हति  ।\nश्रीकृष्ण उवाच  ।\nत्रिभागभूते रजसि तथा द्वादशधापि च  ॥ ३,४.६७ ॥"
  },
  {
    "text": "रजसोपेक्षया सत्त्वं दशांशाधिकमेव च  ।\nप्रविष्टमस्तीति खग ज्ञातव्यं तच्छणु द्विज  ॥ ३,४.६८ ॥"
  },
  {
    "text": "तमसोपेक्षया सत्त्वं दशांशाधिकमेव वै  ।\nप्रविष्टमस्तीति खग वक्तव्यं नात्र संशयः  ॥ ३,४.६९ ॥"
  },
  {
    "text": "तमसोपेक्षया तत्र तम एकादशं स्मृतम्  ।\nएकांशस्तु रजो ज्ञेयमेवमाहुर्मनीषिणः  ।\nएवं च मिलितान्भागान्वक्ष्ये शृणु महामते  ॥ ३,४.७० ॥"
  },
  {
    "text": "महत्तत्त्वसमुत्पत्ता उपादानं खगेश्वर  ।\nत्रयोदशांशा विज्ञेया द्वादशाशं रजः स्मृतम्  ॥ ३,४.७१ ॥"
  },
  {
    "text": "एकांशस्तमसो ज्ञेयस्तत्र भागाञ्छृणु द्विजा  ।\nआदौ तु द्वादशांशेषु भागान्वक्ष्यामि तच्छृणु  ॥ ३,४.७२ ॥"
  },
  {
    "text": "एकांशस्तमसो ज्ञेयस्तद्दशां शाधिकं रजः  ।\nतच्छतांशाधिकं सत्त्वमेवमाहुर्मनीषिणः  ॥ ३,४.७३ ॥"
  },
  {
    "text": "एकांशतमसि ह्येवं विभागाञ्छृणु सत्तम  ।\nएकांशस्तु रजो ज्ञेयस्तमो ह्येका दशाधिकम्  ॥ ३,४.७४ ॥"
  },
  {
    "text": "तमोभागास्तु विज्ञेयास्तद्दशांशाधिकः स्मृतः  ।\nसत्त्वभाग इति ज्ञेयो महत्तत्त्वे खगेश्वर  ॥ ३,४.७५ ॥"
  },
  {
    "text": "सत्त्वांशो बहुलो यस्माच्छुद्धसत्त्वं चतुर्मुखः  ।\nउत्पत्तिर्महतश्चोक्ता एवं च विनतासुत  ॥ ३,४.७६ ॥"
  },
  {
    "text": "तज्ज्ञानान्मोक्षमाप्नोति नान्यथा तु कथञ्चन  ॥ ३,४.७७ ॥"
  },
  {
    "text": "इति श्रीगारुडे महापुराणे उत्तरखण्डे कृष्ण गरुडसंवादे तृतीयांशे ब्रह्मकाण्डे गुणवैषम्यभेदब्रह्मदेहस्वरूपगुणसाम्यनिरूपणं नाम चतुर्थोऽध्यायः"
  }
]
[
  {
    "text": "श्रीगरुडमहापुराणम् १७\nगरुड उवाच  ।\nचतुर्जन्मसु वै कृष्ण शच्याद्यैः सह भारती  ।\nएकदेह विशिष्टैव भुवि जातेति चोक्तवान्  ॥ ३,१७.१ ॥"
  },
  {
    "text": "कारणं ब्रूहि मे ब्रह्मन् शिष्याय तव सुव्रत  ।\nगरुडेनैवमुक्तस्तमुवाच मधुसूदनः  ॥ ३,१७.२ ॥"
  },
  {
    "text": "श्रीकृष्ण उवाच  ।\nविशिष्टदेहसं प्राप्तौ भारत्याः पक्षिसत्तम  ।\nवक्ष्यामि कारणं वीन्द्र सावधानमनाः शृणु  ॥ ३,१७.३ ॥"
  },
  {
    "text": "पुरा कृतयुगे वीन्द्र रुद्रभार्या च पार्वती  ।\nइन्द्रभार्या शची देवी यम भार्याच शामला  ॥ ३,१७.४ ॥"
  },
  {
    "text": "अश्विभार्या उषा देवी भर्तृभिः सहिता खग  ।\nब्रह्मलोकं ययुस्तत्र ब्रह्माणं ददृशुस्तदा  ॥ ३,१७.५ ॥"
  },
  {
    "text": "हावं भावं विलासं च दर्शयामासुरञ्जसा  ।\nदृष्ट्वा ता उद्धता ब्रह्मा शशाप खगसत्तम  ॥ ३,१७.६ ॥"
  },
  {
    "text": "उद्धताश्च यतो यूयं मानुषीं योनिमाप्स्यथ  ।\nतत्र स्वभर्तृसंयोगमवाप्स्यथ खगेश्वर  ॥ ३,१७.७ ॥"
  },
  {
    "text": "एवं शप्तास्तु ताः सर्वा आजग्मुर्मेरुपर्वतम्  ।\nतत्रोपविष्टं ब्रह्माणं वञ्चयामासुरञ्जसा  ॥ ३,१७.८ ॥"
  },
  {
    "text": "तूष्णीमेव स्थिते वीन्द्र वञ्चयन्त्यः स्थिताः पुनः  ।\nततस्तूष्णीं स्थितं वीन्द्र वञ्चयामासुरञ्जसा  ॥ ३,१७.९ ॥"
  },
  {
    "text": "त्रिवारानन्तरं ब्रह्मा शप्तवांस्ता महाप्रभुः  ।\nत्रिवारं वञ्चनं यस्मादेकवारं च दर्शनम्  ॥ ३,१७.१० ॥"
  },
  {
    "text": "किं चाश्रुत्वातः पश्चाच्चतुर्जन्मसु भूतले  ।\nएकदेहान्मानुषत्वं भविष्यति न संशयः  ॥ ३,१७.११ ॥"
  },
  {
    "text": "द्वितीये जन्मनि तथा अन्यगात्वमवाप्स्यथ  ।\nतृतीये जन्मनि तथा भर्तृसंयोग माप्स्यथ  ॥ ३,१७.१२ ॥"
  },
  {
    "text": "जन्मन्याद्ये चतुर्थे च नान्यगात्वमवाप्स्यथ  ।\nतथा स्वभर्तृसंयोगं नावाप्स्यथ च सर्वशः  ॥ ३,१७.१३ ॥"
  },
  {
    "text": "एवं शप्तास्तु ताः सर्वा ब्रह्मणा पक्षिसत्तम  ।\nतदा विचारयामासुर्मिलित्वा मेरुमूर्धनि  ॥ ३,१७.१४ ॥"
  },
  {
    "text": "ब्रह्मशापस्त्वनिर्वाय उपायैः शतशोपि च  ।\nनीचैः समागमो निन्द्यस्तथैव च विपत्तिदः  ॥ ३,१७.१५ ॥"
  },
  {
    "text": "उत्तमेन च संगेन दैवेनाप्यर्थदो भवेत् ।\nदेवानामुत्तमो वायुस्तदर्थं संगमाचरेत् ॥ ३,१७.१६ ॥"
  },
  {
    "text": "विचार्यैवमुमाद्या भारत्याः सेवां तु चक्रिरे  ।\nसहस्रवत्सरान्ते सा भारती तोषिताब्रवीत् ॥ ३,१७.१७ ॥"
  },
  {
    "text": "मत्सेवां च किमर्थं वै ह्याचरिष्यन्ति सुव्रताः  ।\nतस्यां रक्ताश्च ता देव्यस्त्वब्रुवन्स्वचिकीर्षितम्  ॥ ३,१७.१८ ॥"
  },
  {
    "text": "पुरा वयं तु शप्ताः स्म ब्रह्मणा क्रोधरूपिणा  ।\nएकदेहान्मानुषत्वमवाप्स्यथ वराङ्गनाः  ॥ ३,१७.१९ ॥"
  },
  {
    "text": "चतुर्थजन्मन्यप्येवं द्वितीये जन्मनि प्रभो  ।\nसमाप्स्यथान्यगात्वं चेत्येवं शप्ता ह भामिनि  ॥ ३,१७.२० ॥"
  },
  {
    "text": "अस्माकं वायुना देवेनान्यगात्वं न दोषभाक् ।\nअतस्त्वयैकदेहत्वमिच्छामो देवि जन्मसु  ॥ ३,१७.२१ ॥"
  },
  {
    "text": "हत्युक्ता ताभिरथ च तथैत्युक्त्वा द्विजोत्तम  ।\nसा पार्वत्यादिभिर्युक्ता भारतीत्यभवद्भुवि  ॥ ३,१७.२२ ॥"
  },
  {
    "text": "शिवनाम्नो द्विजस्यैव गृहे सा तु कुमारिका  ।\nकर्मैक्यार्थं तपश्चक्रेः विष्णोश्च शिवसंज्ञिनः  ॥ ३,१७.२३ ॥"
  },
  {
    "text": "तपसा तोषिता विष्णुः शिव संज्ञो महाप्रभुः  ।\nवरं प्रादात्तृतीयेस्मिन्कृष्णजन्मनि भो स्त्रियः  ॥ ३,१७.२४ ॥"
  },
  {
    "text": "सम्यक्त्वभर्तृसंयोगो भविष्यति विना भवम्  ।\nयतोनया च पार्वत्या प्रेरिता एव सर्वशः  ॥ ३,१७.२५ ॥"
  },
  {
    "text": "विलासं दर्शयामास ब्रह्मणः परमेष्ठिनः  ।\nअतः सा पार्वाती श्रेष्ठा ब्रह्मदेहे न संशयः  ॥ ३,१७.२६ ॥"
  },
  {
    "text": "कृष्णदेहेपि तस्यास्तु न भविष्यति संगमः  ।\nअन्यगात्वं द्वितीयेस्मिन्भविष्यति न संशयः  ॥ ३,१७.२७ ॥"
  },
  {
    "text": "रुद्रान्तः स्थो हरिश्चैव वहं दत्त्वा स्त्रियां प्रभुः  ।\nअन्तर्धानं ययौ श्रीमान्स्वलोकं गतवानभूत् ॥ ३,१७.२८ ॥"
  },
  {
    "text": "विसृज्य ताश्च तं देहं बभूवुर्नलकन्यकाः  ।\nइन्द्रसेनेति संज्ञां च लब्ध्वा ताश्च तपोवनम्  ॥ ३,१७.२९ ॥"
  },
  {
    "text": "ययुस्तत्र चरन्त्यस्ता ददृशुर्मुद्गलं त्वृषिम्  ।\nतस्य दर्शनमात्रेण बभूवुः काममोहिताः  ॥ ३,१७.३० ॥"
  },
  {
    "text": "मुद्गलस्याभिमानं हि नाशयित्वा च मारुतः  ।\nरमयामास तत्रस्था भारत्यादिवराङ्गनाः  ॥ ३,१७.३१ ॥"
  },
  {
    "text": "तद्देहेन विसृष्टा सा बभूव द्रौपदीति च  ।\nयस्मात्सा द्रुपदाज्जाता तस्मात्सा द्रौपदी स्मृता  ॥ ३,१७.३२ ॥"
  },
  {
    "text": "वेदिमध्यात्समुद्भूता तस्मात्सायोनिजा स्मृता  ।\nकृष्णवर्णा यतस्तस्मात्सा कृष्णा भूतले स्मृता  ॥ ३,१७.३३ ॥"
  },
  {
    "text": "कृष्णादेहपि भारत्या अभिमानः सदा स्मृतः  ।\nशच्यादेरभिमानस्तु तस्मिन्देहे कदाचन  ॥ ३,१७.३४ ॥"
  },
  {
    "text": "यस्याः स्वभर्तृसंयोगकाले च खगसत्तम  ।\nअभिमानस्तदैव स्यात्तस्या एव न चान्यथा  ॥ ३,१७.३५ ॥"
  },
  {
    "text": "एतासां रमणे काले उमायाः पक्षिसत्तम  ।\nअभिमानश्च नास्त्येव स्वाप एव रताः सदा  ॥ ३,१७.३६ ॥"
  },
  {
    "text": "पार्थस्य रमणे काले द्रौपद्याश्च कलेवरे  ।\nभारत्याश्च तथा शच्या अभिमानद्वयं स्मृतम्  ॥ ३,१७.३७ ॥"
  },
  {
    "text": "उमादेः श्याम लादेश्च अभिमानक्षतिस्तदा  ।\nसर्वासां स्वाप एव स्यान्नात्र कार्या विचारणा  ॥ ३,१७.३८ ॥"
  },
  {
    "text": "अर्जुनं वीररूपेण प्रविष्टो वायुरेव च  ।\nभारतीं रमते नित्यं शामलां च युधिष्ठिरः  ॥ ३,१७.३९ ॥"
  },
  {
    "text": "सुंदरेण च रूपेण प्रविष्टो नकुले मरुत् ।\nरमते भारतीं नित्यं नकुलश्चाप्युषां खग  ॥ ३,१७.४० ॥"
  },
  {
    "text": "नीतिरूपेण चाविष्टो सहदेवे च मारुतः  ।\nद्रौपदीं रमते नित्यं सहदेवोप्युषां खग  ॥ ३,१७.४१ ॥"
  },
  {
    "text": "शच्याद्या द्रौपदीदेहे नापुः संगं च मारुतः  ।\nतासामतोन्यगामित्वं कृष्णादेहे न चिन्तयेत् ॥ ३,१७.४२ ॥"
  },
  {
    "text": "धर्मादिदेहसंगं च भारत्या नैव चिन्तयेत् ।\nमनुजस्य च देहस्य तासां संगं चिन्तयेत् ॥ ३,१७.४३ ॥"
  },
  {
    "text": "अपरोक्षवतीनां तु तासां लेपो न सर्वथा  ।\nअथवा मुद्गलस्येव रतिकाले खगेश्वर  ॥ ३,१७.४४ ॥"
  },
  {
    "text": "रमणं चक्रुरेवं ता अतो दोषो न विद्यते  ।\nएकस्मिन्दिवसे वीन्द्र धर्मो वायुश्च तावुभौ  ॥ ३,१७.४५ ॥"
  },
  {
    "text": "रमणं चक्रतुः सम्यक्कृष्णादेहेऽपि मानद  ।\nतथाप्यनन्यागामित्वं चिन्तनीयं न संशयः  ॥ ३,१७.४६ ॥"
  },
  {
    "text": "सुराणां सुरभोग्याश्च भोगं जानन्ति देवताः  ।\nन जानन्त्येव मर्त्यांस्तु तेषु देहेषु ते पुनः  ॥ ३,१७.४७ ॥"
  },
  {
    "text": "नीरक्षीरविविकं च हंसो वेत्ति न चापरः  ।\nअतः स्वभर्तृसंयोगं कृष्णादेहेन चिन्तयेत्कृष्णादेहेन्यगामित्वं नैव चिन्त्यं खगेश्वर  ॥ ३,१७.४८ ॥"
  },
  {
    "text": "इति श्रीगारुडे महापुराणे उत्तरखण्डे तृतीयांशे ब्रह्मकाण्डे भारत्या विशिष्टदेह संप्राप्त्यै कारणनिरूपणं नाम सप्तदशोऽध्यायः"
  }
]
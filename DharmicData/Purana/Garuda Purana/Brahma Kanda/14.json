[
  {
    "text": "श्रीगरुडमहापुराणम् १४\nश्रीगरुड उवाच  ।\nअवतारान्हरे ब्रूहि तथा लक्ष्म्या दिवौकसाम्  ।\nगुणानामन्तर ब्रूहि शिष्यस्य मम सव्रत  ॥ ३,१४.१ ॥"
  },
  {
    "text": "श्रीकृष्ण उवाच  ।\nयो मूलरूपी भगवाननन्तो ब्रह्मादिभिः पुर्णगुणः स्वतन्त्रः  ।\nपुरातनः पूर्णतनुर्मदात्मा न तादृशाः संति कदापि वीद्र  ॥ ३,१४.२ ॥"
  },
  {
    "text": "पादश्च पूर्णः पादतलं च पूर्णं नखाश्च पूर्णाः कटिकण्ठौ च पूर्णौ  ।\nऊरू च पूर्णे उदरं च पूर्णं लब्ध्वापि पूर्णाञ्जगृहे तथाप्युरः  ॥ ३,१४.३ ॥"
  },
  {
    "text": "स्कन्धः सुपूर्णाः सकलाश्च बाहवः पूर्णाः केशाः श्मश्रुदन्ताश्च पूर्णाः  ।\nलोमानि पूर्णानि तथैव रोमकूपाश्च पूर्णास्तु तथैव शिश्रः  ॥ ३,१४.४ ॥"
  },
  {
    "text": "अण्डश्च पूर्णो ह्यण्डरोमाणि कक्षाश्चक्षुश्च श्रोत्रे सर्व एते च पूर्णाः  ।\nकिं वर्णये मूलरूपं हरेश्च यावद्वलं पूर्णं समग्रदेहे  ॥ ३,१४.५ ॥"
  },
  {
    "text": "तावद्ब्रलं ह्येकरोमादिकेषु संतित्विमे हि यतः स एव पूर्णः  ।\nस एव तु सर्वस्य कर्ता स एव हर्था स तु सारांशभोक्ता  ॥ ३,१४.६ ॥"
  },
  {
    "text": "असारांशं नैव भोक्ता हरिस्तु सारान्वक्ष्ये शृणु पक्षीन्द्र सम्यक् ।\nद्राक्षेक्षुसारं नारिकेलस्य सारं चूतस्य सारं पनसस्यापि सारम्  ॥ ३,१४.७ ॥"
  },
  {
    "text": "नारङ्गसारं क्रमुकस्यापि सारं खर्जूरसारं कदलीफलस्य  ।\nनारायणो बीजरूपस्य सारं गृह्णाति नित्यं भक्तवर्यो दयालुः  ॥ ३,१४.८ ॥"
  },
  {
    "text": "ताम्बूलसारं खदिरस्य सारं पुष्पस्य सारं चन्दनस्यापि सारम्  ।\nगोधूमसारं यवानां च सारं माषस्य सारं हरेणोश्च सारम्  ॥ ३,१४.९ ॥"
  },
  {
    "text": "शुद्धं तथा व्रीहिनीवारसारं श्यामाकसारं शुद्धधान्यस्य सारम्  ॥ ३,१४.१० ॥"
  },
  {
    "text": "निषिद्धान्सर्वशाकस्य सारांस्तथा निपिद्धाल्लांवणस्वापि सारान्  ।\nगृह्णाति विष्णुः परमादरेण अन्नस्य सारं भक्ष्यभोज्यस्य सारम्  ॥ ३,१४.११ ॥"
  },
  {
    "text": "सूपस्य सारं परमान्नस्य सारं दुग्धस्य सारं दधितक्रस्य सारम्  ।\nघृतस्य सारं रामठस्यापि सारं गृह्णाति विष्णुः सर्षपस्यापि सारम्  ॥ ३,१४.१२ ॥"
  },
  {
    "text": "मरीचसारं जीरकस्यापि सारं तथा हविर्घृतपक्वस्य सारम्  ।\nतैलेषु पक्वस्य च भर्जितस्य गुडस्य सारं नवनीतस्य सारम्  ॥ ३,१४.१३ ॥"
  },
  {
    "text": "लवङ्गसारं शर्करायाश्च सारमित्यादिसारान् वासुदेवस्तु भुक्ते  ।\nलक्ष्मीपतिः सर्वजगन्निवा सस्तस्याज्ञया वासुदेवोपि नित्यम्  ॥ ३,१४.१४ ॥"
  },
  {
    "text": "तच्छेषसारानपि चावनीशो महात्मनोंशाञ्छृणु शिष्यवर्य  ।\nएवं विमूढा वासुदेवस्य भक्ताः किं वक्तव्यं विष्णुभक्ता हि लोके  ॥ ३,१४.१५ ॥"
  },
  {
    "text": "कल्याणास्ते सारभोक्तार एव नैषां भवेत्तेन दुः खाभिवृद्धिः  ।\nभुञ्जन्ति ये वैश्वदेवं विहाय दुष्टांस्तान्वै भुक्तिचिन्त्तांश्च विद्धि  ॥ ३,१४.१६ ॥"
  },
  {
    "text": "वक्ष्ये विशेषं वैश्वदेवे खगेन्द्र गोप्यं नो वदान्यत्र विद्वान्  ।\nसूर्यादीनां ये च दाने च दद्युर्विना वायोरन्तरस्थं हरिं च  ॥ ३,१४.१७ ॥"
  },
  {
    "text": "ते वै सदा सारभोक्तार एव ज्ञेयास्त्वतो विष्णुरेको महात्मा  ।\nसारांशभोक्ता न तु सर्वस्य भोक्ता भुनक्ति सर्वं त्वविरुद्धशक्तिः  ॥ ३,१४.१८ ॥"
  },
  {
    "text": "वक्ष्ये ह सारान्पुनरन्यान्खगेन्द्र शृणुष्व गुह्यं परमादरेण  ।\nद्राक्षादयः सर्व एव त्वसाराः कालादिदुष्टा भावदुष्टाः पदार्थाः  ॥ ३,१४.१९ ॥"
  },
  {
    "text": "अतिपक्वानन्तरं तु तथा दिनचतुष्टये  ।\nअसाराः कलुषा ज्ञेयास्तथा जंबूफलं स्मृतम्  ॥ ३,१४.२० ॥"
  },
  {
    "text": "मासस्यानन्तरं वीन्द्र त्वसारं पनसं स्मृतम्  ।\nषण्मासानन्तरं वीन्द्र खर्जूरं तिक्तवत्स्मृतम्  ॥ ३,१४.२१ ॥"
  },
  {
    "text": "आर्द्रं पूतं नारिकेलं स्फोटनानन्तरं प्रभो  ।\nअहोरात्रानन्तरं तु असारं परिकीर्तितम्  ॥ ३,१४.२२ ॥"
  },
  {
    "text": "शुष्कभूतं नारिकेलं खजूरं तु यथा तथा  ।\nपक्षस्यानन्तरं चूतमसारं परिकीर्तितम्  ॥ ३,१४.२३ ॥"
  },
  {
    "text": "वर्षस्यानन्तरं वीन्द्र पूगीफलमुदाहृतम्  ।\nघटिकानन्तरं वीन्द्र तांबूलं परिकीर्तितम्  ॥ ३,१४.२४ ॥"
  },
  {
    "text": "यामस्यानन्तरं चान्नं सूपान्नं पायसं तथा  ।\nभक्ष्यं च क्वथितं वीन्द्र असारं परिकीर्तितम्  ॥ ३,१४.२५ ॥"
  },
  {
    "text": "त्रिपक्षानन्तरं वीन्द्र तैलपक्वं तथा स्मृतम्  ।\nचतुर्यामानन्तरं च त्वसारं घृतपक्वकम्  ॥ ३,१४.२६ ॥"
  },
  {
    "text": "त्रियामानन्तरं शाका निः साराः परिकीर्तिताः  ।\nजंबीरं शृङ्गबेरे धात्री कर्पूरं च चूतकम्  ॥ ३,१४.२७ ॥"
  },
  {
    "text": "वत्सरानन्तरं वीन्द्र निः सारं परिकीर्तितम्  ।\nपर्पटः पक्षमात्रेण निः सारः परिकीर्तितः  ॥ ३,१४.२८ ॥"
  },
  {
    "text": "तुलसी सर्वदा सारा एकादश्यामपि द्विज  ।\nआर्द्रा वाप्यथवा शुष्का सार्द्रा सारवती स्मृता  ॥ ३,१४.२९ ॥"
  },
  {
    "text": "एकादश्यां तु तुलसी सारा ग्राह्या मनीषिभिः  ।\nत्वचा नासेंद्रियेणापि न तु जिह्वेन्द्रियेण च  ॥ ३,१४.३० ॥"
  },
  {
    "text": "एकादश्यां हरेरन्नं निः सारं परिकीर्तितम्  ।\nएकादश्यां हरेस्तीर्थं मनुष्याणां खगेश्वर  ॥ ३,१४.३१ ॥"
  },
  {
    "text": "एकवारे च सारं स्याद्द्विवारे च ततोधिकम्  ।\nएकादश्यां महाभाग तीर्थं गन्धादिमिश्रितम्  ॥ ३,१४.३२ ॥"
  },
  {
    "text": "असारमिति संप्रोक्तं तथा स्वादूदमिश्रितम्  ।\nएकादश्यां हरेः सारं क्षीरं सर्पिर्मधूदकम्  ॥ ३,१४.३३ ॥"
  },
  {
    "text": "निः सारं मनुजेन्द्राणामिति वेदविदां मतम्  ।\nआषाढमासे गरुड शाको निः सार उच्यते  ॥ ३,१४.३४ ॥"
  },
  {
    "text": "मासि भाद्रपदे वीन्द्र ह्यसारं दधि चोच्यते  ।\nक्षीरं तु ह्याश्विने मासे निः सारं परिकीर्तितम्  ॥ ३,१४.३५ ॥"
  },
  {
    "text": "ऊर्ध्वपुण्ड्रगदाहीना नार्यसारेति गीयते  ।\nहरिभक्तिविहीना ये ह्यसुराः परिकीर्तिताः  ॥ ३,१४.३६ ॥"
  },
  {
    "text": "हरिनामविहीनं तु मुखं निः सारमुच्यते  ।\nहरिनैवेद्यहीनस्तु पाको निः सार उच्यते  ॥ ३,१४.३७ ॥"
  },
  {
    "text": "त्रिदिनैश्चातसीपुष्पं निः सारं परिकीर्तितम्  ।\nप्रहरं मल्लिका सारं जाती तु प्रहरार्धकम्  ॥ ३,१४.३८ ॥"
  },
  {
    "text": "त्रियामं शतपत्रं स्यात्करवीरमहर्निशम्  ।\nघटिकावधि सारं स्यात्पारिजातं खगेश्वर  ॥ ३,१४.३९ ॥"
  },
  {
    "text": "त्रिवर्षं केसरं फल्ग सारमित्युच्यते बुधैः  ।\nकस्तूरी दशवर्षं तु कर्पूरं वर्षमात्रकम्  ॥ ३,१४.४० ॥"
  },
  {
    "text": "ससारमिति संप्रोक्तं चन्दनं सर्वदा स्मृतम्  ।\nशुद्धन्निः सारभूतांश्च वक्ष्ये शृणु खगेश्वर  ॥ ३,१४.४१ ॥"
  },
  {
    "text": "तुषा मेध्या आरनालं पुण्यकं भिः सटा तथा  ।\nउपोद्व्रजी अलाबूश्च बृहत्कोशातकी तथा  ॥ ३,१४.४२ ॥"
  },
  {
    "text": "वृन्ताकं चुक्रशाकश्च बिल्वमौदुंवरं तथा  ।\nपलाञ्जुर्लशुनं वृन्तं कलञ्जं च तथा द्विजा  ॥ ३,१४.४३ ॥"
  },
  {
    "text": "एतत्सर्वत्र काले च निः सारमिति कीर्तितम्  ।\nएकादश्यां वैश्वदेवं श्राद्धं तर्पणमेव च  ॥ ३,१४.४४ ॥"
  },
  {
    "text": "मन्त्रेण प्रेतदहनमसारं परिकीर्तितम्  ।\nहविर्नारायणो देवो एतांश्च ह्यशुभान्र सान्  ॥ ३,१४.४५ ॥"
  },
  {
    "text": "न गृह्णाति न गृह्णाति न गृह्णाति हरिः स्वयम्  ।\nतथापि सर्वं जानाति जीवानां पापकर्मणाम्  ॥ ३,१४.४६ ॥"
  },
  {
    "text": "आस्वादनं कारयति स्वयं नास्वादते हरिः  ।\nअसारभोजनं चैव जीवानां कर्मजं फलम्  ॥ ३,१४.४७ ॥"
  },
  {
    "text": "अमुख्यभोजिनो जीवाः कुन्त्याद्या मुख्यभोजिनः  ।\nशुभानि च पिबेद्विष्णुरशुभं नो पिबेद्विभुः  ॥ ३,१४.४८ ॥"
  },
  {
    "text": "को वदेत्तस्य चेष्टां तु पूर्णानन्दो हरिः स्वयम्  ।\nन तेन सदृशः कोपि देशे काले च विद्यते  ।\nतस्यावतारान्वक्ष्यहं शृणु पक्षीन्द्रसत्तम  ॥ ३,१४.४९ ॥"
  },
  {
    "text": "इति श्रीगारुडे महापुराणे उत्तरखण्डे तृतीयांशे ब्रह्मकाण्डे वैश्वदेवार्थकसारासारवस्तुविवेको नाम चतुर्दशोध्यायः"
  }
]
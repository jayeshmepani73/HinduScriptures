[
  {
    "text": "<span style=\"font-size: 14pt; line-height: 200%\">\nश्रीगरुडमहापुराणम् ७\nश्रीकृष्ण उवाच  ।\nपार्वत्यानन्तरोत्पन्न इन्द्रो वचनमब्रवीत् ।\nइन्द्र उवाच  ।\nतव स्वरूपं हृदि संविजानन् समुत्सुकः स्यात्स्तवने यस्तु मूढः  ।\nअजानतः स्तवनं देवदेव तदेवाहुर्हेलनं चक्रपाणे  ॥ ३,७.१ ॥\nतथापि तद्वै तव नाम पूर्वं भवेत्तदा पुण्यकरं भवेदिति  ।\nरुद्रादिकानां स्तवने नास्ति शक्तिस्तदा वक्तव्यं मम नास्तीति किं वा  ॥ ३,७.२ ॥\nगुणांशतो दशभी रुद्रतो वै सदा न्यूनो मत्समः कामदेवः  ।\nज्ञाने बले समता सर्वदास्ति तथाः कामः किं च दूतः सदैव  ॥ ३,७.३ ॥\nएवं स्तुत्वा देवदेवो हरिं च तूष्णीं स्थितः प्राञ्जलिर्नम्रभूर्धां  ।\nतदनन्तरजो ब्रह्मा अहङ्कारिक ऊचिवान्  ॥ ३,७.४ ॥\nअहङ्कारिक उवाच  ।\nनमस्ते गणपूर्णाय नमस्ते ज्ञानमूर्तये  ।\nनमोऽज्ञानविदूराय ब्रह्मणेनंतमूर्तये  ॥ ३,७.५ ॥\nइन्द्रादहं दशगुणैः सर्वदा न्यून उक्तो न जनि त्वां सर्वदा ह्यप्रमेय  ।\nतथापि मां पाहि जगद्गुरो त्वं दत्त्वा दिव्यं ह्यायतनं च विष्णो  ॥ ३,७.६ ॥\nआहङ्कारिक एवं तु स्तुत्वा तूष्णीं बभूव ह  ।\nतदनन्तरजा स्तोतुं शची वचनमब्रवीत् ॥ ३,७.७ ॥\nशच्युवाच  ।\nसंचिन्तयामि अनिशं तव पादपद्मं वज्राङ्कुशध्वजसरोरुहलाञ्छनाढ्यम्  ।\nवागीश्वरैरपि सदा मनसापि धर्तुं नो शक्यमीश तव पादरजः स्मरामि  ॥ ३,७.८ ॥\nआहङ्कारिकप्राणाच्च गुणैश्च दशभिः सदा  ।\nन्यूनभूतां च मां पाहि कृपालो भक्तवत्सल  ॥ ३,७.९ ॥\nएवं स्तुत्वा शची देवी तूष्णीं भगवती ह्यभूत् ।\nतदनन्तरजा स्तोतुं रतिः समुपचक्रमे  ॥ ३,७.१० ॥\nरतिरुवाच  ।\nसंचिन्तयामि नृहरेर्वदनारविन्दं भृत्यानुकंपितधिया हि गृहीतमूर्तिम्  ।\nयच्छ्रीनिकेतमजरुद्ररमादिकैश्च संलालितं कुटिलङ्कुन्तलवृन्दजुष्टम्  ॥ ३,७.११ ॥\nएतादृशं तव मुखं नुवितुं न शक्तिः शच्या समापि भगवन्परिपाहि नित्यम्  ।\nकृत्वा स्तुतिं रतिरियं परमादरेण तूष्णीं स्थिता भगवतश्च समीप एव  ॥ ३,७.१२ ॥\nरत्यनन्तरजो दक्षः स्तोतुं समुपचक्रमे  ॥ ३,७.१३ ॥\nदक्ष उवाच  ।\nसंचिन्तये भगवतश्चरणोदतीर्थं भक्त्या ह्यजेन परिषिक्तमजादिवन्द्यम्  ।\nयच्छौचनिःसृतमजप्रवरावतारं गङ्गाख्यतीर्थमभवत्सरितां वरिष्ठम्  ॥ ३,७.१४ ॥\nरुद्रोपि तेन विधृतेन जटाकलापपूतेन पादरजसा ह्यशिवः शिवोभूत् ।\nएतादृशं ते चरणं करुणेश विष्णो स्तोतुं शक्तिर्मम नास्ति कृपावतार  ।\nरत्या समः श्रुतिगतो न गतोस्मि मोक्षमेतादृशं च परिपाहि निदानमूर्ते  ॥ ३,७.१५ ॥\nएवं स्तुत्वा स दक्षस्तु तूष्णीमेव बभूव ह  ।\nतदनन्तरजः स्तोतुं बृहस्पतिरुपाक्रमीत् ॥ ३,७.१६ ॥\nबृहस्पतिरुवाच  ।\nसंचिन्तयामि सततं तव चाननाब्जं त्वं देहि दुष्टविषयेषु विरक्तिमीश  ॥ ३,७.१७ ॥\nएतेषु शक्तिर्यदि वै स जीवो कर्ता च भोक्ता च सदा च दाता  ।\nयोषां च पुत्रसुहृदौ च पशूंश्च सर्वमेवं विनश्यति यतो हि तदाशु छिन्धि  ॥ ३,७.१८ ॥\nसंसारचक्रभ्रमणेनैव देव संसारदुःखमनुभूयेहागतोस्मि  ।\nशक्तिर्न चास्ति नवने मम देवदेव सत्या समं च सततं परिपाहि नित्यम्  ॥ ३,७.१९ ॥\nएवं श्रुत्वा च परमं तूष्णीमेव स्थितो मुनिः  ।\nतदनन्तरजस्तोतुं ह्यनिरुद्धोपचक्रमे  ॥ ३,७.२० ॥\nअनिरुद्ध उवाच  ।\nएवं हरेस्तव कथां रसिकां विहाय स्त्रीणां भगे च वदने परिमुह्य नित्यम्  ।\nविष्ठान्त्रपूरितबिले रसिको हि नित्यं स्थायी च सूकरवदेव विमूढबुद्धिः  ॥ ३,७.२१ ॥\nमज्जास्थिपित्तकफरक्तमलादिपूर्णे चर्मान्त्रवेष्टितमुखे पतितं ह पीतम्  ।\nआस्वादने मम च पापगतेर्मुरारे मायाबलं तव विभो परमं निमित्तम्  ॥ ३,७.२२ ॥\nसंसारचक्रे भ्रमतश्च नित्यं सुदुःखरूपे सुखलेशवर्जिते  ।\nमलं वमन्तं नवभिश्च द्वारैः शरीरमारुह्य सुमूढबुद्धिः  ॥ ३,७.२३ ॥\nनमामि नित्यं तव तत्कथामृतं विहाय देव श्रुतिमूलनाशनम्  ।\nकुटुंबपोषं च सदा च कुर्वन्दानाद्यकुर्वन्निवसन् गृहे च  ॥ ३,७.२४ ॥\nदूरे च संसारमलं त्विदं कुरु देहि ह्यदो दिव्यकथामृतं सदा  ।\nएतादृशोहं तव सद्गुणौघं स्तोतुं समर्थो नास्मि शचीसमश्च  ॥ ३,७.२५ ॥\nएवं स्तुत्वानिरुद्धस्तु तूष्णीमास खगेश्वर  ।\nतदनन्तरजः स्तोत्रं मनः स्वायंभुवोब्रवीत् ॥ ३,७.२६ ॥\nस्वायंभुव उवाच  ।\nस्तोतुं ह्यनुप्रविशतोपि न गर्भदुःखं तस्मादहं परमपूज्यपदं गतस्ते  ॥ ३,७.२७ ॥\nमनोर्भार्या मानवी च यमः संयमिनीपतिः  ।\nदिशाभिमानी चन्द्रस्तु सूर्यश्चक्षुर्नियामकः  ।\nपरस्परसमा ह्येते मुक्त्वा संसारमेव च  ॥ ३,७.२८ ॥\nप्रवाहाद्विगुणोनश्चेत्येवं जानीहि चाण्डज  ।\nसूर्यानन्तरजः स्तोतुं वरुणः संप्रचक्रमे  ॥ ३,७.२९ ॥\nवरुण उवाच  ।\nत्वद्विच्छया रचिते देहगेहे पुत्त्रे कलत्रेपि धने द्रव्यजातौ  ।\nममाहमित्यल्पधिया च मूढा संसारदुःखे विनिमज्जन्ति सर्वे  ॥ ३,७.३० ॥\nअतो हरे तादृशीं मे कुबुद्धिं विनाश्य मे देहि ते पाददास्यम्  ।\nअहं मनोः पादपादार्धभूतगुणेन हीनः सर्वदा वै मुरारे  ॥ ३,७.३१ ॥\nएवं स्तुत्वा तु वरुणः प्राञ्जलिः समुपस्थितः  ।\nवरुणानन्तरोत्पन्नो नारदो ह्यस्तुवद्धरिम्  ॥ ३,७.३२ ॥\nनारद उवाच  ।\nयन्नामधेयश्रवणानुकीर्तनात्स्वाद्वन्यतत्त्वं मम नास्ति विष्णो  ।\nपुनीह्यतश्चैव परोवरायान्यज्जिह्वाग्रे वर्तते नाम तस्य  ॥ ३,७.३३ ॥\nयज्जिह्वाग्रे हरिनामैव नास्ति स ब्राह्मणो नैव स एव गोखरः  ।\nअहं न जाने च तव स्वरूपं न्यूनो ह्यहं वरुणात्सर्वदैव  ॥ ३,७.३४ ॥\nएवं स्तुत्वा नारदो वै खगेन्द्रस्तूष्णीमभूद्देवदेवस्य चाग्रे  ।\nयो नारदानन्तरं संबभूव भृगुर्महात्मा स्तोतुमुपप्रचक्रमे  ॥ ३,७.३५ ॥\nभृगुरुवाच  ।\nकिमासनं ते गरुडासनाय किं भूषणं कौस्तुभभूषणाय  ।\nलक्ष्मीकलत्राय किमस्ति देयं वागीश किं ते वचनीयमस्ति  ।\nअतो न जाने तव सद्गुणांश्च ह्यहं सदा वरुणात्पादहीनः  ॥ ३,७.३६ ॥\nएवं स्तुत्वा हरिं देवं भृगुस्तूष्णीं बभूव ह  ।\nतदनन्तरजो ह्यग्निरस्तावीत्पुरुषोत्तमम्  ॥ ३,७.३७ ॥\nअग्निरुवाच  ।\nयत्तेजसाहं सुसमिद्धतेजा हव्यं वहाम्यध्वरे आज्यसिक्तम्  ॥ ३,७.३८ ॥\nयत्तेजसाहं जठरे संप्रविश्य पचन्नन्नं सर्वदा पूर्णशक्तिः  ।\nअतो न जाने तव सद्गुणांश्च भृगोरहं सर्वदैवं समोस्मि  ॥ ३,७.३९ ॥\nतदनन्तरजा स्तोतुं प्रसूतिरुपचक्रमे  ॥ ३,७.४० ॥\nप्रसूतिरुवाच  ।\nयन्नामार्थविचारणेपि मुनयो मुह्यंति वै सर्वदा त्वद्भीता अपि देवता ह्यविरतं स्त्रीभिः सहैव स्थिताः  ।\nमान्धातृध्रुवनारदाश्च भृगवो वैवस्वताद्याखिलाः प्रेम्णा वै प्रणमाम्यहं हितकृते तस्मै नमो विष्णवे  ॥ ३,७.४१ ॥\nअतो न जाने तव सद्गुणान्सदा एवं विधा का मम शक्तिरस्ति  ।\nस्तुत्वा ह्येवं प्रसूतिस्तु तूष्णीमासीत्खगेश्वर  ॥ ३,७.४२ ॥\nअग्निर्वागात्मको ब्रह्मपुत्रो भृगु ऋषिस्तथा  ।\nतद्भार्या वै प्रसूतिस्तु त्रय एते समाः स्मृताः  ॥ ३,७.४३ ॥\nवरुणात्पादहीनाश्च प्रवहाद्विगुणाधमाः  ।\nदक्षाच्छतावरा ज्ञेया मित्रात्तु द्विगुणाधिकाः  ॥ ३,७.४४ ॥\nप्रसूत्यनन्तरं जातो वसिष्ठो ब्रह्मनन्दनः  ।\nविनयावनतो भूत्वा स्तोतुं समुपचक्रमे  ॥ ३,७.४५ ॥\nवसिष्ठ उवाच  ।\nनमोस्तु तस्मै पुरुषाय वेधसे नमोनमोऽसद्वृजिनच्छिदे नमः  ।\nनमोनमो स्वाङ्गभवाय नित्यं नतोस्मि हे नाथ तवाङ्घ्रिपङ्कजम्  ॥ ३,७.४६ ॥\nमां पाहि नित्यं भगवन्वासुदेव ह्यग्नेरहं सर्वदा न्यून एव  ।\nमित्रादहं सर्वदा किञ्चिदूनः स्तुत्वा देव सोभवत्तत्र तूष्णीम्  ॥ ३,७.४७ ॥\nयो वसिष्ठानन्तरजो मरीचिर्ब्रह्मनन्दनः  ।\nहरिन्तुष्टाव परया भक्त्या नारायणं गुरुम्  ॥ ३,७.४८ ॥\nमरीचिरुवाच  ।\nदेवेन चाहं हतधीर्भवनप्रसङ्गात्सर्वाशुभोपगमनाद्विमुखेंद्रियश्च  ।\nकुर्वे च नित्यं सुखलेशलवादिना त्वद्दूरं मनस्त्वशुभकर्म समाचरिष्ये  ॥ ३,७.४९ ॥\nएतादृशोहं भगवाननन्तः सदा वसिष्ठस्य समान एव  ॥ ३,७.५० ॥\nएवं स्तुत्वा मरीचिस्तु तूष्णीमास तदा खग  ।\nतदतन्तरजोह्यत्रिरस्तावीत्प्राञ्जलिर्हरिम्  ॥ ३,७.५१ ॥\nआविर्भवज्जगत्प्रभवायावतीर्णं तद्रक्षणार्थमनवद्यञ्च तथाव्ययाय  ।\nतत्त्वार्थमूलमविकारि तव स्वरूपं ह्यानन्दसारमत एव विकारशून्यम्  ॥ ३,७.५२ ॥\nत्रैगुण्यशून्यमखिलेषु च संविभक्तं तत्र प्रविश्य भगवन्न हि पश्यतीव  ।\nअतो मुरारेस्तव सद्गुणांश्च स्तोतुं न शक्नोमि मरीचितुल्यः  ॥ ३,७.५३ ॥\nएवं स्तुत्वा ह्यत्रिरपितूष्णीमास तदा खग  ।\nतदनन्तरजः स्तोतुमङ्गिरा वाक्यमब्रवीत् ॥ ३,७.५४ ॥\nअङ्गिरा उवाच  ।\nद्रष्टुं न शक्नोमि तव स्वरूपं ह्यनन्तबाहूदरमस्तकं च  ।\nअनन्तसाहस्रकिरीटजुष्टं महार्हनानाभरणैश्च शोभितम्  ।\nएतादृशं रूपमनन्तपारं स्तोतुं ह्यशक्तस्तु समोस्मि चात्रेः  ॥ ३,७.५५ ॥\nएवं स्तुत्वा ह्यङ्गिराश्च तूष्णीमास खगेश्वर  ।\nतदनन्तरजः स्तोतुं पुलस्त्यो वाक्यमब्रवीत् ॥ ३,७.५६ ॥\nपुलस्त्य उवाच  ।\nयो वा हरिस्तु भगवान्स (स्व) उपासकानां संदर्शयेद्भुवनमङ्गलमङ्गलं च  ।\n(लश्च) यस्मै नमो भगवते पुरुषाय तुभ्यं यो वाविता निरयभागगमप्रसङ्गे  ॥ ३,७.५७ ॥\nएतादृशांस्तव गुणान्नवितुं न शक्तं मां पाहि भगवन्सदृशो ह्यङ्गिरसा च  ॥ ३,७.५८ ॥\nएवं स्तुत्वा पुलस्त्योपि स्तूष्णीमेव बभूव ह  ।\nतदनन्तरजः स्तोतुं पुलहो वाक्यमब्रवीत् ॥ ३,७.५९ ॥\nपुलह उवाच  ।\nनिष्कामरूपरिहितस्य समर्पितं च स्नानावरोत्तमपयः फलपुष्पभोज्यम्  ।\nआराधनं भगवतस्तव सत्क्रियाश्च व्यर्थं भवेदिति वदन्ति महानुभावाः  ॥ ३,७.६० ॥\nतस्मै सदा भगवते प्रणमामि नित्यं निष्कामया तव समर्पणमात्रबुद्ध्या  ।\nवैकुण्ठनाथ भगवन्स्तवने न शक्तिः सोहं पुलस्त्यसदृशोस्मि न संशयोत्र  ॥ ३,७.६१ ॥\nएवं स्तुत्वा तु पुलहस्तूष्णीमास तदा खग  ।\nतदनन्तरजः स्तोतुं क्रतुः समुपचक्रमे  ॥ ३,७.६२ ॥\nक्रतुरुवाच  ।\nप्राणप्रयाणसमये भगवंस्तवैव नामानि संसृतिजदुःखविनाशकानि  ।\nयेनैकजन्मशमलं सहसैव हित्वा संयाति मुक्तिममलां तमहं प्रपद्ये  ॥ ३,७.६३ ॥\nये भक्त्या विवशा विष्णो नाममात्रैकजल्पकाः  ।\nतेपि मुक्तिं प्रयान्त्याशु किमुत ध्यायिनः सदा  ॥ ३,७.६४ ॥\nएवं स्तुत्वा क्रतुरपि तूष्णीमास खगेश्वर  ।\nतदनन्तरजः स्तोतुं मनुर्वैवस्वतोब्रवीत् ॥ ३,७.६५ ॥\nवैवस्वत उवाच  ।\nसोहं हि कर्मकरणे निरतः सदैव स्त्रीणां भोगे च निरतश्च गुदे प्रमत्तः  ।\nजिह्वेन्द्रिये च निरतस्तव दर्शने च सम्यग्विरागसहितः परमोदरेण  ॥ ३,७.६६ ॥\nमांसास्थिमज्जरुधिरैः सहिते च देहे भक्तिं सदैव भगवन्नपि तस्करे च  ।\nगुर्वग्निबाडबगवादिषु सत्सु दुःखात्सम्यग्विरक्तिमुपयामि सहस्व नित्यम्  ॥ ३,७.६७ ॥\nलोकानुवादश्रवणे परमा च शक्तिर्नारायणस्य नमने न च मेस्ति शक्तिः  ।\nलोकानुयानकरणे परमा च शक्तिः क्षेत्रादिमार्गगमने परमा ह्यशक्तिः  ॥ ३,७.६८ ॥\nवैश्यादिकेषु धनिकेषु परा च शक्तिः सद्ब्राह्मणेष्वपि न शक्तिरहो मुरारे  ॥ ३,७.६९ ॥\nवैवस्वतमनुर्देवं स्तुत्वा तूष्णीं बभूव ह  ।\nतदनन्तरजः स्तोतुं विश्वामित्रोपचक्रमे  ॥ ३,७.७० ॥\nविश्वामित्र उवाच  ।\nन ध्याते चरणांबुजे भगवतो संध्यापि नानुष्ठिता ज्ञानद्वारकपाटपाटनपटुर्धर्मोपि नोपार्जितः  ।\nअन्तर्व्याप्तमलाभिघातकरणे पट्वी श्रुता ते कथा नो देव श्रवणेन पाहि भगवन्मामत्रितुल्यं सदा  ॥ ३,७.७१ ॥\nविश्वामित्रऋषिस्त्वेवं स्तुत्वा तूष्णीं बभूव ह  ।\nभृगुनारदक्षांश्च विहाय ब्रह्मपुत्रकाः  ॥ ३,७.७२ ॥\nसप्तसंख्या वसिष्ठाद्या विश्वामित्रस्तथैव च  ।\nवैवस्वतमनुस्त्वेते परस्परसमाः स्मृताः  ॥ ३,७.७३ ॥\nवह्नेरप्यवरा नित्यं किञ्चिन्मित्राद्गुणाधिकाः  ।\nतदनन्तजस्तोत्रं वक्ष्ये शृणु खगेश्वर  ॥ ३,७.७४ ॥\nइति श्रीगारुडे महापुराणे उत्तरखण्डे तृतीयांशे ब्रह्मकाण्डे कृष्णगरुडसंवादे देवादिस्तुतितत्तत्तारतम्यनिरूपणं नाम सप्तमोऽध्यायः\n</span>"
  }
]
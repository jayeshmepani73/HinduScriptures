[
  {
    "text": "श्रीगरुडमहापुराणम् ३०\nश्रीकृष्ण उवाच  ।\nशृणु तार्क्ष्य परं गुह्यं दानानां दानमुत्तमम्  ।\nपरमं सर्वदानानां परं गोप्यं दिवौकसाम्  ॥ २,३०.१ ॥"
  },
  {
    "text": "देयमेकं महादानं कार्पासं चोत्तमोत्तमम्  ।\nयेन दत्तेन प्रीयन्ते भूर्भुवः स्वरिति क्रमात् ॥ २,३०.२ ॥"
  },
  {
    "text": "ब्रह्माद्या देवताः सर्वाः कार्याच्च प्रीतिमाप्नुयुः  ।\nदेयमेतन्महादानं प्रेतोद्धरणहेतवे  ॥ २,३०.३ ॥"
  },
  {
    "text": "चिरं वसेद्रुद्रलोके ततो राजा भवेदिह  ।\nरूपवान्सुभगो वाग्मी श्रीमानतुल विक्रमः  ।\nयमलोकं विनिर्जित्य स्वर्गं ताक्ष्य स गच्छति  ॥ २,३०.४ ॥"
  },
  {
    "text": "गां तिलांश्च क्षितं हेम यो ददाति द्विजन्मने  ।\nतस्य जन्मार्जिर्त पापं तत्क्षणादेवनश्यति  ॥ २,३०.५ ॥"
  },
  {
    "text": "तिला गावो महादानं महापातकनाशनम्  ।\nतद्द्वयं दीयते विप्रे नान्यवर्णे कदाचन  ॥ २,३०.६ ॥"
  },
  {
    "text": "कल्पितं दीयते दानं तिला गावश्चमेदिनी  ।\nअन्येषु नैव वर्णेषु पोष्यवर्गे कदाचन  ॥ २,३०.७ ॥"
  },
  {
    "text": "पोष्यवर्गे तथा स्त्रीषु दानं देयमकल्पितम्  ।\nआतुरे वोपरागे च द्वयं दानं विशिष्यते  ।\nआतुरे दीयते दानं तत्काले चोपतिष्ठति  ॥ २,३०.८ ॥"
  },
  {
    "text": "जीवतस्तु पुनर्दत्तमुपतिष्ठत्यसंस्कृतम्  ।\nसत्यंसत्यं पुनः सत्यं यद्दत्तं विकलेन्द्रिये  ॥ २,३०.९ ॥"
  },
  {
    "text": "यच्चानु मोदते पुत्रस्तच्च दानमनन्तकम्  ।\nअतो दद्यात्स पुत्रो वा यावज्जीवत्ससौ चिरम्  ।\nअतिवाहस्तथा प्रेतो भोगांश्च लभते यतः  ॥ २,३०.१० ॥"
  },
  {
    "text": "अस्वस्था तुरकाले तु देहपाते क्षितिस्थिते  ।\nदेहे तथातिवाहस्य परतः प्रीणनं भवेत् ॥ २,३०.११ ॥"
  },
  {
    "text": "पङ्गावन्धे च काणे च ह्यर्धोन्मीलितलोचने  ।\nतिलेषु दर्भान्संस्तीर्य दानमुक्तं तदक्षयम्  ॥ २,३०.१२ ॥"
  },
  {
    "text": "तिला लौहं हिरण्यञ्च कार्पासं लवणं तथा  ।\nसप्तधान्यं क्षितिर्गाव एकैकं पावनं स्मृतम्  ॥ २,३०.१३ ॥"
  },
  {
    "text": "लोहदानाद्यमस्तुष्येद्धर्म राजस्तिलार्पणात् ।\nलवणे दीयमाने तु न भयं विद्यते यमात् ॥ २,३०.१४ ॥"
  },
  {
    "text": "कर्पासस्य तु दानेन न भूतेभ्यो भयं भवेत् ।\nतारयन्ति नरं गावस्त्रिविधाश्चैव पातकात् ॥ २,३०.१५ ॥"
  },
  {
    "text": "हेमदानात्सुखं स्वर्गे भूमिदानान्नृपो भवेत् ।\nहेमभूमिप्रदानाच्च न पीडा नरके भवेत् ॥ २,३०.१६ ॥"
  },
  {
    "text": "सर्वेऽपि यमदूताश्च यमरूपा विभीषणाः  ।\nसर्वे ते वरदा यान्ति सप्तधान्येन प्रीणिताः  ॥ २,३०.१७ ॥"
  },
  {
    "text": "विष्णोः स्मरणमात्रेण प्राप्यते परमा गतिः  ।\nएतत्ते सर्वमाख्यातं मर्त्यैर्या गतिराप्यते  ॥ २,३०.१८ ॥"
  },
  {
    "text": "तस्मात्पुत्रं प्रशंसन्ति ददाति पितुराज्ञया  ।\nभूमिष्ठं पितरं दृष्ट्वा ह्यर्धोन्मीलितलोचनम्  ॥ २,३०.१९ ॥"
  },
  {
    "text": "तस्मिन् काले सुतो यस्तु सर्वदानानि दापयेत् ।\nगयाश्राद्धाद्विशिष्येत स पुत्रः कुलनन्दनः  ॥ २,३०.२० ॥"
  },
  {
    "text": "स्वस्थानाच्चलितश्चासौ विकलस्य पितुस्तदा  ।\nपुत्रैर्यत्नेन कर्तव्या पितरं तारयन्ति ते  ॥ २,३०.२१ ॥"
  },
  {
    "text": "किं दत्तैर्बहुभिर्दानैः पितुरन्त्येष्टिमाचरेत् ।\nअश्वमेधो महायज्ञः कलां नार्हति षोडशीम्  ॥ २,३०.२२ ॥"
  },
  {
    "text": "धर्मात्मा स नु पुत्रो वैदेवैरपि सुपूज्यते  ।\nदापयेद्यस्तु दानानि ह्यातुरं पितरं भुवि  ॥ २,३०.२३ ॥"
  },
  {
    "text": "लोहदानञ्च दातव्यं भूमियुक्तेन पाणिना  ।\nयमं भीमञ्च नाप्नोति न गच्छेत्तस्य वेश्मनि  ॥ २,३०.२४ ॥"
  },
  {
    "text": "कुठारो मुसलो दण्डः खड्गश्च च्छुरिका तथा  ।\nएतानि यमहस्तेषु दृश्यानि पापकर्मिणाम्  ॥ २,३०.२५ ॥"
  },
  {
    "text": "तस्माल्लोहस्य दानन्तु ब्राह्मणायातुरो ददेत् ।\nयमायुधानां सन्तुष्ट्यै दानमेतदुदाहृतम्  ॥ २,३०.२६ ॥"
  },
  {
    "text": "गर्भस्थाः शिशवो ये च युवानः स्थविरास्तथा  ।\nएभिर्दानविशेषैस्तु निर्दहेयुः स्वपातकम्  ॥ २,३०.२७ ॥"
  },
  {
    "text": "छुरिणः श्यामशबलौ षण्डामर्का उदुम्बराः  ।\nशबला श्यामदूता ये लोहदानेन प्रीणिताः  ॥ २,३०.२८ ॥"
  },
  {
    "text": "पुत्राः पौत्रास्तथा बन्धुः सगोत्राः सुहहृदस्तथा  ।\nददते नातुरे दानं ब्रह्मघ्नैस्तु समा हि ते  ॥ २,३०.२९ ॥"
  },
  {
    "text": "पञ्चत्वे भूमियुक्तस्य शृणु तस्य च या गतिः  ।\nअतिवाहः पुनः प्रेतोवर्षोर्ध्वं सुकृतं लभेत् ॥ २,३०.३० ॥"
  },
  {
    "text": "अग्नित्रयं त्रयो लोकास्त्रयो वेदास्त्रयोऽमराः  ।\nकालत्रयं त्रिसन्ध्यं च त्रयो वर्णास्त्रिशक्तयः  ॥ २,३०.३१ ॥"
  },
  {
    "text": "पादादूर्ध्वं कटिं यावत्तावद्ब्रह्याधितिष्ठति  ।\nग्रीवां यावद्धरिर्नाभेः शरीरे मनुजस्य च  ॥ २,३०.३२ ॥"
  },
  {
    "text": "मस्तके तिष्ठतीशानो व्यक्ताव्यक्तो महेश्वरः  ।\nएकमूर्तेस्त्रयो भागा ब्रह्मा विष्णुहेश्वराः  ॥ २,३०.३३ ॥"
  },
  {
    "text": "अहं प्राणः शरीरस्थो भूतग्रामचतुष्टये  ।\nधर्माधर्मे मतिं दद्यात्सुखदुःखे कृताकृते  ॥ २,३०.३४ ॥"
  },
  {
    "text": "जन्तोर्वुद्धिं समास्थाय पूर्वमर्माधिवासिताम्  ।\nअहमेव तथा जीवान्प्रेरयामि च कर्मसु  ।\nस्वर्गं च नरकं मोक्षं प्रयान्ति प्राणिनो ध्रुवम्  ॥ २,३०.३५ ॥"
  },
  {
    "text": "स्वर्गस्थं नरकस्थं वा श्राद्धे वाप्यायनं भवेत् ।\nतस्माच्छ्राद्धानि कुर्वीत त्रिविधानि विचक्षणः  ॥ २,३०.३६ ॥"
  },
  {
    "text": "मत्स्यं कर्मं च वाराहं नारसिंहञ्च वामनम्  ।\nरामं रामं च कृष्णं च बुद्धं चैव सकल्किनम्  ।\nएतानि दश नामानि स्मर्तव्यानि सदा बुधैः  ॥ २,३०.३७ ॥"
  },
  {
    "text": "स्वर्गं जीवाः सुखं यान्ति च्युताः स्वर्गाच्च मानवाः  ।\nलब्ध्वा सुखं च वित्तं च दयादाक्षिण्यसंयुताः  ।\nपुत्रपौत्रैर्धनैराढ्या जीवेयुः शरदां शतम्  ॥ २,३०.३८ ॥"
  },
  {
    "text": "आतुरे च ददेद्दानं विष्णुपूजाञ्च कारयेत् ।\nअष्टाक्षरं तथा मन्त्रं जपेद्वा द्वादशाक्षरम्  ॥ २,३०.३९ ॥"
  },
  {
    "text": "पूजयेच्छुक्लपुष्पैश्च नैवेद्यैर्घृतपाचितैः  ।\nतथा गन्धैश्च धूपैश्च श्रुतिस्मृतिमनूदितैः  ॥ २,३०.४० ॥"
  },
  {
    "text": "विष्णुर्माता पिता विष्णुर्विष्णुः स्वजनबान्धवाः  ।\nयत्र विष्णुं न पश्यामि तेन वासेन किं मम  ॥ २,३०.४१ ॥"
  },
  {
    "text": "जले विष्णुः स्थले विष्णुर्विष्णुः पर्वतमस्तके  ।\nज्वालामालाकुले विष्णुः सर्वं विष्णुमयं जगत् ॥ २,३०.४२ ॥"
  },
  {
    "text": "वयमापो वयं पृथ्वी वयं दर्भा वयं तिलाः  ।\nवयं गावो वयं राजा वयं वायुर्वयं प्रजाः  ॥ २,३०.४३ ॥"
  },
  {
    "text": "वयं हेम वयं धान्यं वयं मधु वयं घृतम्  ।\nवयं विप्रा वयं देवा वयं शम्भुश्च भूर्भुवः  ॥ २,३०.४४ ॥"
  },
  {
    "text": "अहं दाता अहं ग्राही अहं यज्वा अहं क्रतुः  ।\nअहं हर्ता अहं धर्मो अहं पृथ्वी ह्यहं जलम्  ॥ २,३०.४५ ॥"
  },
  {
    "text": "धर्माधर्मे मतिं दद्यां कर्मभिस्तु शुभाशुभैः  ।\nयत्कर्म क्रियते क्वापि पूर्वजन्मार्जितं खग  ॥ २,३०.४६ ॥"
  },
  {
    "text": "धर्मे मतिमहं दद्यामधर्मेऽप्यहमेव च  ।\nयातनां कुरुते सोऽपि धर्मे मुक्तिं ददाम्यहम्  ॥ २,३०.४७ ॥"
  },
  {
    "text": "मनुजानां हिता तार्क्ष्य अन्ते वैतरणी स्मृता  ।\nतयावमत्य पापौघं विष्णुलोकं स गच्छति  ॥ २,३०.४८ ॥"
  },
  {
    "text": "बालत्वे यच्च कौमारे यच्च परिणतौ च यत् ।\nसर्वावम्थाकृतं पापं यच्च जन्मान्तरेष्वपि  ॥ २,३०.४९ ॥"
  },
  {
    "text": "यन्निशायां तथा प्रातर्यन्मध्याह्नापराह्नयोः  ।\nसन्ध्ययोर्यत्कृतं कर्म कर्मणा मनसा गिरा  ॥ २,३०.५० ॥"
  },
  {
    "text": "दत्त्वा वरां सकृदपि कपिलां सर्वकामिकाम्  ।\nउद्धरेदन्तकाले स आत्मानं पापसञ्चयात् ॥ २,३०.५१ ॥"
  },
  {
    "text": "गावो ममाग्रतः सन्तु पृष्ठतः पार्श्वतस्तथा  ।\nगावो मे हृदये सन्तु गवां मध्ये वसाम्यहम्  ॥ २,३०.५२ ॥"
  },
  {
    "text": "या लक्ष्मीः सर्वभूतानां या च देवे व्यवस्थिता  ।\nधेनुरूपेण सा देवी मम पापं व्यपोहतु  ॥ २,३०.५३ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे नानादाननिरूपणं नाम त्रिंसोऽध्यायः"
  }
]
[
  {
    "text": "श्रीगरुडमहापुराणम् २४\nगरुड उवाच  ।\nनाकाले म्रियते कश्चिदिति वेदानुशासनम्  ।\nकस्मान्मृत्युमवाप्नोति राजा वा श्रोत्रियोपि वा  ॥ २,२४.१ ॥"
  },
  {
    "text": "यदुक्तं ब्राह्मणा पूर्वमनृतं तद्धि दृश्यते  ।\nवेदैरुक्तं तु यद्वाक्यं शतं जीवति मानुषे  ॥ २,२४.२ ॥"
  },
  {
    "text": "जीवन्ति मानुषे लोके सर्वे वर्णा द्विजातयः  ।\nअन्त्यजाम्लेच्छजाश्चैव खण्डे भारतसंज्ञके  ॥ २,२४.३ ॥"
  },
  {
    "text": "न दृश्यते कलौ तच्च कस्माद्देव समादिश  ।\n(आधानान्मृत्युमाप्नोति बालो वा स्थविरो युबा  ॥ २,२४.४ ॥"
  },
  {
    "text": "सधनो निर्धनो वापि सुकुमारः सुरूपवान्  ।\nअविद्वांश्चैव विद्वांश्च ब्राह्मणस्त्वितरो जनः  ॥ २,२४.५ ॥"
  },
  {
    "text": "तपोरतो योगशीलो महाज्ञानी च यो नरः  ।\nसर्वज्ञानरतः श्रीमान्धर्मात्मातुलविक्रमः  ॥ २,२४.६ ॥\n)\nसर्वमेतदशषेण जायते वसुधातले  ।\nकस्मान्मृत्युमवाप्नोति राजा वा श्रोत्रियोऽपि वा  ॥ २,२४.७ ॥"
  },
  {
    "text": "श्रीभगवानुवाच  ।\nसाधुसाधु महाप्राज्ञ यस्त्वं भक्तोऽसि मे प्रियः  ।\nश्रूयतां वचनं गुह्यं नानादेशविनाशनम्  ॥ २,२४.८ ॥"
  },
  {
    "text": "विधातृविहितो मृत्युः शीघ्रमादाय गच्छति  ।\nततो वक्ष्यामि पक्षीन्द्र काश्यपेय महाद्युते  ॥ २,२४.९ ॥"
  },
  {
    "text": "मानुषः शतजीवीति पुरा वेदेन भाषितम्  ।\nविकर्मणः प्रभावेण शीघ्रं चापि विनश्यति  ॥ २,२४.१० ॥"
  },
  {
    "text": "वेदानभ्यसनेनैव कुलाचारं न सेवते  ।\nआलस्यात्कर्मणां त्यागो निषिद्धेऽप्यादरः सदा  ॥ २,२४.११ ॥"
  },
  {
    "text": "यत्र तत्र गृहेऽश्राति परक्षेत्ररतस्तथा  ।\nएतैरन्यैर्महादोषैर्जायते चायुषः क्षयः  ॥ २,२४.१२ ॥"
  },
  {
    "text": "अश्रद्दधानमशुचिं नास्तिकं त्यक्तमङ्गलम्  ।\nपरद्रोहानृतरं ब्राह्मणं यत (म) मन्दिरम्  ॥ २,२४.१३ ॥"
  },
  {
    "text": "अरक्षितारं राजानं नित्यं धर्मविवर्जितम्  ।\nक्रूरं व्यसनिनं मूर्खं वेदवादबहिष्कृतम्  ।\nप्रजापीडनकर्तारं राजानं यमशासनम्  ॥ २,२४.१४ ॥"
  },
  {
    "text": "प्रापयन्ति वशं मृत्योस्ततो याति च यातनाम्  ।\nस्वकर्माणि परित्यज्य मुख्यवृत्तानि यानि च  ॥ २,२४.१५ ॥"
  },
  {
    "text": "परकर्मरतो नित्यं यमलोकं स गच्छति  ।\nशूद्रः करोतिः यत्किञ्चिद्विजशुश्रूषणं विना  ॥ २,२४.१६ ॥"
  },
  {
    "text": "उत्तमाधममध्ये वा यमलोके स पच्यते  ।\nस्नानं दानं जपो होमो स्वाध्यायो दवर्ताच्चनम्  ॥ २,२४.१७ ॥"
  },
  {
    "text": "यस्मिन्दिने न सेव्यन्ते स वृथा दिवसो नृणाम्  ।\nअनित्यमध्रुवं देहमनाधारं रसोद्भवम्  ॥ २,२४.१८ ॥"
  },
  {
    "text": "अन्नोदकमये देहे गुणानेतान्वदाम्यहम्  ।\nयत्प्रातः संस्कृतं सायं नूनमन्नं विनश्यति  ॥ २,२४.१९ ॥"
  },
  {
    "text": "तदीयरससम्पुष्टकाये का बत नित्यता  ।\nगतं ज्ञात्वा तु पक्षीन्द्र वपुरर्धं स्वकर्मभिः  ॥ २,२४.२० ॥"
  },
  {
    "text": "नरः पापविनाशाय कुर्वीत परमौषधम्  ।\nदेहः किमन्नदातुः स्विन्निषेक्तुर्मातुरेव वा  ॥ २,२४.२१ ॥"
  },
  {
    "text": "उभयोर्वा प्रभोर्वापि बालनोग्नेः शुनोऽपि वा  ।\nकस्तत्र परमो यज्ञः कृमिविड्भस्मसंज्ञके  ॥ २,२४.२२ ॥"
  },
  {
    "text": "कर्तव्यः परमो यत्नः पातकस्य विनाशने  ।\nअनेकभवसम्भूतं पातकं तु त्रिधा कृतम्  ॥ २,२४.२३ ॥"
  },
  {
    "text": "यदा प्राप्नोति मानुष्यं तदा सर्वं तपत्यपि  ।\nसर्वजन्मानि संस्मृत्य विषादी कृतचेतनः  ॥ २,२४.२४ ॥"
  },
  {
    "text": "अवेक्ष्य गर्भवासांश्च कर्मजा गतयस्तथा  ।\nमानुषोदरवासी चेत्तदा भवति पातकी  ॥ २,२४.२५ ॥"
  },
  {
    "text": "अण्डजादिषु भूतेषु यत्रयत्र प्रसर्पति  ।\nआधयो व्याधयः क्लेशा जरारूपविपर्ययः  ॥ २,२४.२६ ॥"
  },
  {
    "text": "गर्भवासाद्विनिर्मुक्तस्त्वज्ञानतिमिरावृतः  ।\nन जानातिः खगश्रेष्ठ बालभावं समाश्रितः  ॥ २,२४.२७ ॥"
  },
  {
    "text": "यौवने तिमिरान्धश्च यः पश्यति स मुक्तिभाक् ।\nआधानान्मृत्युमाप्नोति बालो वा स्थविरो युवा  ॥ २,२४.२८ ॥"
  },
  {
    "text": "सधनो निर्धनश्चैव सुकुमारः कुरूपवान्  ।\nअविद्वांश्चैव विद्वांश्च ब्राह्मणास्त्वितरो जनः  ॥ २,२४.२९ ॥"
  },
  {
    "text": "तपोरतो योगशीलो महाज्ञानी च यो नरः  ।\nमहादानरतः श्रीमान्धर्मात्मातुलविक्रमः  ।\nविना मानुपदेहं तु सुखं दुः खं न विन्दति  ॥ २,२४.३० ॥"
  },
  {
    "text": "प्राकृतैः कर्मपाशैस्तु मृत्युमाप्नोति मानवः  ।\nआधानात्पञ्च वर्षाणि स्वल्पपापैर्विपच्यते  ॥ २,२४.३१ ॥"
  },
  {
    "text": "पञ्चवर्षाधिको भूत्वा महापापैर्विपच्यते  ।\nयोनिं पूरयते यस्मान्मृतोऽप्यायाति याति च  ॥ २,२४.३२ ॥"
  },
  {
    "text": "मृतो दानप्रभावेण जीवन्मर्त्यश्चिरं भुवि  ।\nसूत उवाच  ।\nइति कृष्णवचः श्रुत्वा गरुडो वाक्यमब्रवीत् ॥ २,२४.३३ ॥"
  },
  {
    "text": "गरुड उवाच  ।\nमृते बाले कथं कुर्यात्पिण्डदानादिकाः क्रियाः  ।\nगर्भेषु च विपन्नानामाचूडाकरणाच्छिशोः  ॥ २,२४.३४ ॥"
  },
  {
    "text": "कथं किं केन दातव्यं मृतान्ते को विधिः स्मृतः  ।\nगरुडोक्तमिति श्रुत्वा विष्णुर्वाक्यमथाब्रवीत् ॥ २,२४.३५ ॥"
  },
  {
    "text": "श्रीविष्णुरुवाच  ।\nयदि गर्भो विपद्यते स्त्रवते वापि योषितः  ।\nयावन्मासं स्थितो गर्भस्तावद्दिनमशौचकम्  ॥ २,२४.३६ ॥"
  },
  {
    "text": "तस्य किञ्चिन्न कर्तव्यमात्मनः श्रेय इच्छता  ।\nततो जाते विपन्ने तु आ चूडाकरणाच्छिशोः  ॥ २,२४.३७ ॥"
  },
  {
    "text": "दुग्धं भोज्यं ताशक्ति बालानां च प्रदीयते  ।\nआ चूडात्पञ्चवर्षे तु देहदाहो विधीयते  ॥ २,२४.३८ ॥"
  },
  {
    "text": "दुग्धं तस्य प्रदेयं स्याद्बालानां भोजनं शुभम्  ।\nपञ्चवर्षाधिके प्रेते स्वजातिविहितानि च  ॥ २,२४.३९ ॥"
  },
  {
    "text": "कुर्यात्कर्माणि सर्वाणि चोदकुम्भादि पायसम्  ।\nदातव्यं तु खगश्रेष्ठ ऋणसम्बन्धकस्तु सः  ॥ २,२४.४० ॥"
  },
  {
    "text": "जातस्य हि ध्रुवो मृत्युर्ध्रुवं जन्म मृतस्य च  ।\nकर्तव्यं पक्षिशार्दूल पुनर्देहक्षयाय वै  ॥ २,२४.४१ ॥"
  },
  {
    "text": "तस्मै यद्रोचते देयमदत्त्वा निर्धने कुले  ।\nस्वल्पायुर्निर्धनो भूत्वा रतिभक्तिविवर्जितः  ॥ २,२४.४२ ॥"
  },
  {
    "text": "पुनर्जन्माप्नुयान्मर्त्यस्तस्माद्देयमृते शिशोः  ।\nपुराणे गीयते गाथा सर्वथा प्रतिभाति मे  ॥ २,२४.४३ ॥"
  },
  {
    "text": "मिष्टान्नं भोजनं देयं दाने शक्तिस्तु दुर्लभा  ।\nभोज्ये भोजनशक्तिश्च रतिशक्तिर्वरस्त्रियः  ॥ २,२४.४४ ॥"
  },
  {
    "text": "विभवे दानशक्तिश्च नाल्पस्य तपसः फलम्  ।\nदानाद्भोगानवाप्नोति सौख्यं तीर्थस्य सेवनात् ।\nसुभाषणान्मृतो यस्तु स विद्वान्धर्मवित्तमः  ॥ २,२४.४५ ॥"
  },
  {
    "text": "अदत्तदानाच्च भवेद्दरिद्रो दरिद्रभावाच्च करोतिपापम्  ।\nपापप्रभावान्नरकं प्रयाति पुनर्दरिद्रः पुनरेव पापी  ॥ २,२४.४६ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशाख्ये धर्मकाण्डे प्रेतकल्पे श्रीकृष्णगरुडसंवादेऽल्पायुर्मरणहे तुबालान्त्येष्ट्योर्निरूपणं नाम चतुर्विशोऽध्यायः"
  }
]
[
  {
    "text": "<span style=\"font-size: 14pt; line-height: 200%\">\nश्रीगरुडमहापुराणम् ४\nश्रीकृष्ण उवाच  ।\nज्ञानतोऽज्ञानतो वापियन्नरैः कलुषं कृतम्  ।\nतस्य पापस्य शुद्ध्यर्थं विधेया निष्कृतिर्नरैः  ॥ १ ॥\nभस्मादिस्नानदशकमादौ कुर्याद्विचक्षणः  ।\nयथाशक्ति षडब्दादिप्रत्याम्नायाच्चरेदपि  ॥ २ ॥\nतदर्धं वा तदर्धं वा तदर्धार्धमथापि वा  ।\nयथाशक्त्या ततः कुर्याद्दश दानानि वै शृणु  ॥ ३ ॥\nगोभूतिलहिरण्याज्यवासोधन्यगुडास्तथा  ।\nरजतं लवणं चैव दानानि दश वै विदुः  ॥ ४ ॥\nप्रायश्चित्ते त्वागता ये तेभ्यो दद्यान्नरो दश  ।\nततो यमद्वारपथे पूयशोणितसंकुले  ॥ ५ ॥\nनदीं वैतरणीं तर्तुं दद्याद्वैतरणीं च गाम्  ।\nकृष्णस्तनी सकृष्णाङ्गी सा वै वैतरणी स्मृता  ॥ ६ ॥\nतिला लोहं हिरण्यं च कर्पासं लवणं तथा  ।\nसप्तधान्यं क्षितिर्गाव एकैकं पावनं स्मृतम्  ॥ ७ ॥\nएतान्यष्टौ महादानान्युत्तमाय द्विजातये  ।\nआतुरेण तु देयानि पदरूपाणि मे शृणु  ॥ ८ ॥\nछत्रो पानहवस्त्राणि मुद्रिका च कमण्डलुः  ।\nआसनं भाजनं पदं चाष्टविधं स्मृतम्  ॥ ९ ॥\nतिलापात्रं सर्पिः पात्रं शय्या सोपस्करा तथा  ।\nएतत्सर्वं प्रदातव्यं यदिष्टं चात्मनोऽपि तत् ॥ १० ॥\nअश्वो रथश्च महीषी व्यञ्जनं वस्त्रमेव च  ।\nब्राह्मणेभ्यः प्रदातव्यं ब्रह्मपूर्वमपि स्वयम्  ॥ ११ ॥\nदाना न्यन्यान्यपि खग तर्पयेत्स्वीयशक्तितः  ।\nप्रायाश्चित्तं कृतं येन दश दानान्यपि क्षितौ  ॥ १२ ॥\nदानं गोर्वैतरण्याश्च दानान्यष्टौ तथापि वा  ।\nतिलपात्रं सर्पिः पात्रं शय्यादानं तथैव च  ॥ १३ ॥\nपददानं च विधिवन्नासौ निरयगर्भगः  ।\nस्वातन्त्र्येणापि लवणदानमिच्छन्ति सूरयः  ॥ १४ ॥\nविष्णुदेहसमुत्पन्नो यतोऽयं लवणो रसः  ।\nआतुरस्य यदा प्राणा न यान्ति वसुधातले  ॥ १५ ॥\nलवणं च तदा देयं द्वारस्योद्वाटनं दिवः  ।\nयानिकानि च दानानि स्वयं दत्तानि मानवैः  ॥ १६ ॥\nतानितानि च सर्वाणि उपतिष्ठन्ति चाग्रतः  ।\nप्रायश्चित्तं कृतं येन साङ्गं खग स वै पुमान्  ॥ १७ ॥\nपापानि भस्मसात्कृत्वा स्वर्गलोके महीयते  ।\nअमृतं तु गवां क्षीरं यतः पतगसत्तम्  ॥ १८ ॥\nतस्माद्ददाति यो धेनुममृतत्वं स गच्छति  ।\nदानान्यष्टौ तु दत्त्वा वै गन्धर्वनिलये वसेत् ॥ १९ ॥\nआलयस्तत्र रौद्रे हि दह्यते येन मानवः  ।\nछत्रदानेन सुच्छाया जायते पथि तुष्टिदा  ॥ २० ॥\nअसिपत्रवनं धारमतिक्रामति वै सुखम्  ।\nअश्वारूढश्च व्रजति ददते यद्युपानहौ  ॥ २१ ॥\nभोजनासनदानेन सुखं मार्गे भुनक्ति वै  ।\nप्रदेशे निर्जले दाता सुखी स्याद्वै कमण्डलोः  ॥ २२ ॥\nयमदूता महारौद्राः करालाः कृष्णपिङ्गलाः  ।\nन पीडयन्ति दाक्षिण्याद्वस्त्राभरणदानतः  ॥ २३ ॥\nतिलपात्रं तु विप्राय दत्तं पत्ररथ ध्रुवम्  ।\nनाशयेत्त्रिविधं षापं वाङ्मनः कायसम्भवम्  ॥ २४ ॥\nघृतपात्रप्रदाने रुद्रलोके वसेन्नरः  ।\nसर्वोपस्करसंयुक्तां शय्यां दत्त्वा द्विजातये  ॥ २५ ॥\nनानाप्सरोभिराकीर्णं विमानमधिरोहति  ।\nषष्टिवर्षसहस्राणि क्रीडित्वा शक्रमन्दिरे  ॥ २६ ॥\nइन्द्रलोकात्परिभ्रष्ट इह लोके नृपो भवेत् ।\nसर्वोपस्करणोपेतं युवानं दोषवर्जितम्  ॥ २७ ॥\nयोऽश्वं ददाति विप्राय स्वर्गलोके च तिष्ठति  ।\nयावन्ति रोमाणि हये भवन्ति हि खगेश्वर  ॥ २८ ॥\nतावतो राजितांल्लोकानाप्नुवन्ति हि पुष्कलान्  ।\nचतुर्भिस्तुरगैर्युक्तं सर्वोपकरणैर्युतम्  ॥ २९ ॥\nरथं द्विजातये दत्त्वा राजसूयफलं लभ्त् ॥ ३० ॥\nदुग्धाधिकां च महिषीं नवमेघवर्णां सन्तुष्टतर्णकवलीं जघनाभिरामाम्  ।\nदत्त्वा सुवर्णतिलकां द्विजपुङ्गवाय लोकोदयं स जयतीति किमत्र चित्रम्  ॥ ३१ ॥\nतालवृन्तस्य दानेन वायुना वीज्यते पथि  ।\nकान्तियुक्सुभगः श्रीमान् भवत्यम्बरदानतः  ॥ ३२ ॥\nरसान्नोपस्करयुतं गृहं विप्राय योर्ऽपयेत् ।\nन हीयते तस्य वंशः स्वर्गं प्राप्नोत्यनुत्तमम्  ॥ ३३ ॥\nभवत्यत्र खगश्रेष्ठ फलगौखलाघवम्  ।\nश्रद्धाश्रद्धाविभेदेन दानगौरवलाघवात् ॥ ३४ ॥\nततो येनाम्बुदानानि कृतान्यत्र रसास्तथा  ।\nतदा खग तथाह्लादमापदि प्रतिपद्यते  ॥ ३५ ॥\nअन्नानि येन दत्तानि श्रद्धापूतेन चेतसा  ।\nसोऽपि तृप्तिमवाप्नोति विनाप्यन्नेन वै तदा  ॥ ३६ ॥\nआसन्ने मरणे कुर्यात्संन्यासं चेद्विधानतः  ।\nआवर्तेत पुनर्नासौ ब्रह्मभूयाय कल्पते  ॥ ३७ ॥\nआसन्नमरणो मत्यश्चेत्तीर्थं प्रतिनयिते  ।\nतीर्थप्राप्तौ भवेन्मुक्तिर्म्रियते यदि मार्गगः  ।\nपदेपदे क्रतुसमं भवेत्तस्य न संशयः  ॥ ३८ ॥\nगृह्णीयाच्चेदनशनं व्रतं विधिवदागते  ।\nमृत्यौ न सोऽपि संसारे भूयः पर्यटति द्विज  ॥ ३९ ॥\nकिं दानमिति तुर्यस्य प्रश्नस्योत्तरमीरितम्  ।\nदाहमृत्योरन्तरे किमितिप्रश्नोत्तरं शृणु  ॥ ४० ॥\nगतप्राणं ततो ज्ञात्वा स्नात्वा पुत्रादिराशु तम्  ।\nशवं जलेन शुद्धेन क्षालयेदविचारयन्  ॥ ४१ ॥\nपरिधाप्याहते वस्त्रे चन्दनैः प्रोक्षयेत्तनुम्  ।\nततो मृतस्य स्थाने वै एकोद्दिष्टं समाचरेत् ॥ ४२ ॥\nप्रयोगपूर्वं दाहस्य योग्यतादिर्यथा भवेत् ।\nआंसनं प्राक्षण च स्यान्न स्यादेतच्चतुष्टयम्  ॥ ४३ ॥\nआवाहनार्चन चैव पान्त्रालम्भावगाहने  ।\nभवेद्दानान्नसङ्कल्पः पिण्डदानं सदा भवेत् ॥ ४४ ॥\nपदार्थपञ्चकं न स्याद्रेखा प्रत्यवनेजनम्  ।\nदद्यादक्षय्यमुदकं न स्यादेतत्त्रयं पुनः  ॥ ४५ ॥\nस्वधावाचनमाशीश्च तिलकं च खगोत्तम  ।\nघटं दद्यात्समाषान्नं दद्याल्लोहस्य दक्षिणाम्  ॥ ४६ ॥\nपिण्डस्य चालनं प्रोक्तं नैव प्रोक्तमिदं त्रिकम्  ।\nप्रच्छादनविसर्गौ च स्वस्तिवाचनकं तथा  ॥ ४७ ॥\nएषु षट्सु विधिः प्रोक्तः श्राद्धेषु मलिनेषु ते  ।\nषडेव मरणस्थाने द्वारि चात्वरिके तथा  ॥ ४८ ॥\nविश्रामे काष्ठचयने तथा सञ्चयने खग  ।\nमृतिस्थाने शवो नाम भूमिस्तुष्यति देवता  ॥ ४९ ॥\nपान्थो द्वारि भवेत्तेन प्रीता स्याद्वास्तुदेवता  ।\nचत्वरे खेचरस्तेन तुष्येद्भृतादिदेवता  ॥ ५० ॥\nविश्रामे भूतसंज्ञोऽयं तुष्टस्तेन दिशो दश  ।\nचितायां साधक इति सञ्चितौ प्रेत उच्यते  ॥ ५१ ॥\nतिलदर्भघृतेधांसि गृहीत्वा तु सुतादयः  ।\nगाथां यमस्य सूक्तं वाप्यधीयाना व्रजन्ति हि  ॥ ५२ ॥\nअहरहर्नीयमानो गामश्वं पुरुषं वृषम्  ।\nवैवस्वतो न तृप्येत सुरया त्विव दुर्मतिः  ॥ ५३ ॥\nइमां गाथमपेतेति सूक्तं वा पथि संपठेत् ।\nदक्षिणस्यां दिश्यरण्यं व्रजेयुः सर्वबान्धवाः  ॥ ५४ ॥\nपथि श्राद्धद्वयं कुर्यात्पूर्वोक्तविधिना खग  ।\nततः शनैर्भूतले वै दक्षिणाशिरसं शवम्  ॥ ५५ ॥\nस्थापयित्वा चिताभूमौ पूर्वोक्तं श्राद्धमाचरेत् ।\nतृणकाष्ठतिलाज्यादि स्वयं निन्युः सुतादयः  ॥ ५६ ॥\nशूद्रानीतैः कृतं कर्म सर्वं भवति निष्फलम्  ।\nप्राचीनावीतिना भाव्यं दक्षिणाभिमुकेन च  ॥ ५७ ॥\nवेदी तत्र प्रकर्तव्या यथाशास्त्रमथाण्डज  ।\nप्रतेवस्त्रं द्विधा कृत्वार्धेन तं छादयेत्ततः  ॥ ५८ ॥\nअर्धं श्मशानवासार्थं भूमावेव विनिः क्षिपेत् ।\nततः पूर्वोक्तविधिना पिण्डं प्रेतकरे न्यसेत् ॥ ५९ ॥\nआज्येनाभ्यञ्जनं कार्यं सर्वाङ्गेषु शवस्य च  ।\nदाहमृत्योरन्तराले विधिः पिण्डस्य तं शृणु  ॥ ६० ॥\nपूर्वोक्तैः पञ्चभिः पिण्डैः शवस्याहुतियोग्यता  ।\nअन्यथा चोपघाताच्च राक्षसाद्या भवन्ति हि  ॥ ६१ ॥\nसंमृज्य चोपलिप्याथ उल्लिख्योद्धृत्य वेदिकाम्  ।\nअभ्युक्ष्योपसमाधाय वह्निं तत्र विधानतः  ॥ ६२ ॥\nपुष्पाक्षतैश्च संपूज्य देवं क्रव्यादसंज्ञकम्  ।\nश्रौतेन तु विधानेन ह्याहिताग्निं दहेद्वुधः  ॥ ६३ ॥\nचण्डालाग्निं चिताग्निं च पतिताग्निं परित्यजेत् ।\nत्वं भूतकृज्जगद्योनिस्त्वं लोकपरिपालकः  ॥ ६४ ॥\nउपसंहर तस्मात्त्वमेनं स्वर्गं नयामृतम्  ।\nइति क्रव्यादमभ्यर्च्य शरीराहुतिमाचरेत् ॥ ६५ ॥\nअर्धदग्धे तथा देहे दद्यादाज्याहुतिं ततः  ।\nअस्मात्त्वमधिजातोऽसि त्वदयं जायतां पुनः  ॥ ६६ ॥\nअसौ स्वर्गाय लोकाय स्वाहेत्युक्त्वा तु नामतः  ।\nएवमाज्याहुतिं दत्त्वा तिलमिश्रां समन्त्रकम्  ॥ ६७ ॥\nरोदितव्यं ततो गाढमेवं तस्य सुखं भवेत् ।\nदाहस्यानन्तरं तत्र कृत्वा सञ्चयनिक्रियाम्  ॥ ६८ ॥\nप्रेतपिण्डं प्रदद्याच्च दाहार्तिशमनं खग  ।\nततः प्रदक्षिणं कृक्त्वा चिताप्रस्थानवीक्षकाः  ॥ ६९ ॥\nकनिष्ठपूर्वाः स्नानार्थं गच्छेयुः सूक्तजापकाः  ।\nततो जालसमीपे तु गत्वा प्रक्षाल्य चांशुकम्  ॥ ७० ॥\nपरिधाय पुनस्तच्च ब्रृयुस्तं पुरुषं प्रति  ।\nउदकं तु करिष्यामः सचैलं पुरुषास्ततः  ॥ ७१ ॥\nकुरुध्वमित्येव वदेच्छतवर्षावरे मृते  ।\nपुत्राद्या वृद्धपूर्वास्ते एकवस्त्राः शिखां विना  ॥ ७२ ॥\nप्राचीनावीतिनः सर्वे विशेयुर्मौनिनो जलम्  ।\nअपनः शोशुचदघमनेन पितृदिङ्मुखाः  ॥ ७३ ॥\nजलावघट्टनं चव न कुर्युः स्नानकारकाः  ।\nततस्तटे समागत्य शिखां बद्ध्वा ऋजून् कुशान्  ॥ ७४ ॥\nदक्षिणाग्रहस्तयोस्तु कृत्वाथ सतिलं जलम्  ।\nआदायाञ्जलिना याम्यां दुः खी पैतृकतीर्थतः  ॥ ७५ ॥\nएकवारं त्रिवारं वा दशवारमथापि वा  ।\nभूमावश्मनि वा सर्वे क्षिपेयुर्वाग्यताः खग  ॥ ७६ ॥\nतृप्यन्तु तृप्यतां वापि तर्पयाम्युपतिष्ठताम्  ।\nप्रेतैतदमुकगोत्रेत्युक्तेष्वेवं समुच्चरेत् ॥ ७७ ॥\nजलाञ्जलौ कृते पश्चाद्विधेयं दन्तधावनम्  ।\nत्यजन्ति गोत्रिणः सर्वे दिनानि नव काश्यप  ॥ ७८ ॥\nतत उत्तीर्योदकाद्वै वस्त्राणि परिधाय च  ।\nस्नानवस्त्रं सकृत्पीड्य विशेयुः शुचिभूतले  ॥ ७९ ॥\nअश्रुपातं न कुर्वीत दत्त्वा दाहजलाञ्जलिम्  ।\nश्लेष्माश्रु बान्धवैर्मुक्तं प्रेतो भुङ्क्ते यतोऽवशः  ॥ ८० ॥\nअतो न रोदितव्यं हि क्रियाः कार्याः स्वशक्तितः  ।\nततस्तेषूपविष्टेषु पुराणज्ञः सुकृत्स्वकः  ॥ ८१ ॥\nशोकापनोदं कुर्वीत संसारानित्यतां ब्रुवन्  ।\nमानुष्ये कदलीस्तन्भे असारे सारमार्गणम्  ॥ ८२ ॥\nकरोति यः स संमूढो जलबुद्वद्रसन्निभे  ।\nपञ्चधा संभृतः कायो यदि पञ्चत्वमागतः  ॥ ८३ ॥\nकर्मभिः स्वशरीरोत्थैस्तत्र का परिदेवना  ।\nगन्त्री वसुमती नाशमुदधिर्दैवतानि च  ॥ ८४ ॥\nफेनप्रख्यः कथं नाशं मर्त्यलोको न यास्यति  ।\nएवं संश्रावयेत्तत्र मृदुशाद्वलसंस्थितान्  ॥ ८५ ॥\nतेऽयि संश्रुत्य गच्छेयुर्गृहं बालपुरः सराः  ।\nविदश्य र्निबपत्राणि नियता द्वारि वेश्मनः  ॥ ८६ ॥\nआचम्य वह्निसलिलं गोमयं गौरसर्षपान्  ।\nदूर्वाप्रवालं वृषभमन्यदप्यथ मङ्गलम्  ॥ ८७ ॥\nप्रविशेयुः समालभ्य कृत्वाश्मनि पदं शनैः  ।\nश्रौतेन तु विधानेन आहिताग्निं देहद्वधः  ॥ ८८ ॥\nऊनद्विवर्षं निखनेन्न कुर्यादुदकं ततः  ।\nयोषित्पतिव्रता या स्याद्भर्तारं यानुगच्छति  ॥ ८९ ॥\nप्रयोग पूर्वं भर्तारं नमस्कृत्यारुहेच्चितिम्  ।\nचितिभ्रष्टा तु या मोहात्सा प्राजापत्यमाचरेत् ॥ ९० ॥\nतिस्रः कोट्योर्धकोटी य यानि लोमानि मानुषे  ।\nतावत्कालं वसेत्स्वर्गे भर्तारं यानुगच्छति  ॥ ९१ ॥\nव्यालग्राही यथा व्यालं बिलादुद्धरते बलात् ।\nतद्वदुद्धृत्य सा नारी तेनैव सह मोदते  ॥ ९२ ॥\nतत्र सा भर्तृपरमा स्तूयमानाप्सरोगणैः  ।\nक्रीडते पतिना सार्धं यावदिन्द्राश्चतुर्दश  ॥ ९३ ॥\nब्रह्मघ्नो वा कृघ्नो वा मित्त्रिघ्नो वा भवेत्पतिः  ।\nपुनात्यविधवा नारी तमादाय मृता तु या  ॥ ९४ ॥\nमृते भर्तरि या नारी समारोहेद्धुताशनम्  ।\nसारन्धतीसमाचारा स्वर्गलोके महीयते  ॥ ९५ ॥\nयावच्चाग्नौ मृते पत्यौ स्त्री नात्मानं प्रदाहयेत् ।\nतावन्न मुच्यते सा हि स्त्रीशरीरात्कथञ्चन  ॥ ९६ ॥\nमातृकं पैतृकं चैव यत्र चैव प्रदीयते  ।\nकुलत्रयं पुनात्येषा भर्तारं यानुगच्छति  ॥ ९७ ॥\nआर्तार्ते मुदिते हृष्टा प्रोषिते मलिना कृशा  ।\nमृते म्रियेत या पत्यौ सा स्त्री ज्ञेया पतिव्रता  ॥ ९८ ॥\nपृथक्चितां समारुह्य न प्रिया गन्तुमर्हति  ।\nक्षत्त्रियाद्याः सवर्णाश्च आरोहेयुरपीह ताः  ॥ ९९ ॥\nचाण्डालीमवधिं कृत्वा ब्राह्मणीतः समो विधिः  ।\nअगर्भिणीनां सर्वासामबालताक्मे(का)नामपि  ॥ १०० ॥\nदहनस्य विधिः प्रोक्तः सामान्येन मया खग  ।\nविशेषमपि तस्यास्य कञ्चित्किं श्रोतुमिच्छति  ॥ १०१ ॥\nगरुड उवाच  ।\nप्रोषिते तु मृते स्वामिन्यस्थ्निनाशमुपेयुषि  ।\nकथं दाहः प्रकर्तव्यस्तन्मे वद जगत्पते  ॥ १०२ ॥\nश्रीकृष्ण उवाच  ।\nअस्थीनि चेन्न लभ्यन्ते प्रोषितस्य नरस्य च  ।\nतेषाञ्च हि गतिस्थानं विधानं कथयाम्यहम्  ॥ १०३ ॥\nशृणु तार्क्ष्य परं गोप्यं पत्युर्दुर्मरणेषु यत् ।\nलङ्घनैर्ये मृता जीवां दंष्ट्रिभिश्चाभिघातिताः  ॥ १०४ ॥\nकण्ठग्रहे विलग्नानां क्षीणानां तुण्डघातिनाम्  ।\nविषाग्निवृषविप्रेभ्यो विषूच्या चात्मघातकाः  ॥ १०५ ॥\nपतनोद्बन्धनजलैर्मृतानां शृणु संस्थितिम्  ।\nसर्पव्याघ्रैः शृङ्गिभिश्च उपसर्गोपलोदकैः  ॥ १०६ ॥\nब्राह्मणैः श्वापदैश्चैव पतनैर्वृक्षवैद्युतैः  ।\nनखैर्लोहैर्गिरेः पातैर्भित्तिपातैर्भृगोस्तथा  ॥ १०७ ॥\nकट्वायामन्तरिक्षे च चौरचाण्डालतस्तथा  ।\nउदक्याशुनकीशूद्ररजकादिविभूषिताः  ॥ १०८ ॥\nऊर्ध्वोचछिष्टाधरोच्छिष्टोभयोच्छिष्टास्तु ये मृताः  ।\nशस्त्रघातैर्मृता ये चास्यश्वस्पृष्टास्तथैव च  ॥ १०९ ॥\nतत्तु दुर्मरणं ज्ञेयं यच्च जातं विधैं विना  ।\nतेन पापेन नरकान् भुक्त्वा प्रेतत्वभागिनः  ॥ ११० ॥\nन तेषां कारयेद्दाहं सूतकं नोदकक्रियाम्  ।\nन विधानं मृताद्यञ्च न कुर्या दौर्ध्वदैहिकम्  ॥ १११ ॥\nन पिण्डदानं कर्तव्यं प्रमादाच्चेत्करोति हि  ।\nनोपतिष्ठति तत्सर्वमन्तरिक्षे विनश्यति  ॥ ११२ ॥\nअतस्तस्य सुतैः पौत्त्रैः सपिण्डैः शुभमिच्छुभिः  ।\nनारायणबलिः कार्यो लोकगर्हाभिया खग  ॥ ११३ ॥\nतथा तेषां भवेच्छौचं नान्यथेत्यब्रवीद्यमः  ।\nकृते नारायणबलावौर्ध्वदेहिकयोग्यता  ॥ ११४ ॥\nतस्य सुद्धिकरं कर्म तद्भवेन्न तदन्यथा  ।\nनारायणबलिं सम्यक्तीर्थे सर्वं प्रक्पयेत् ॥ ११५ ॥\nकृष्णाग्रे कारयेद्बिप्रैर्येन पूतो भवेन्नरः  ।\nपूर्वन्तु तर्पणं कार्यं विप्रैः पौराणवैदिकैः  ॥ ११६ ॥\nसर्वौषध्यक्षतैर्मिश्रैर्विष्णुमुद्दिश्य तर्पयेत् ।\nकार्यं पुरुषसूक्तेन मन्त्रैर्वा वैष्णवैरपि  ॥ ११७ ॥\nदक्षिणाभिमुखो भूत्वा प्रेतं विष्णुमिति स्मरन्  ।\nअनादिनिधनो देवः शङ्खचक्रगदाधरः  ॥ ११८ ॥\nअक्षयः पुण्डरीकाक्षः प्रेतमोक्षप्रदो भव  ।\nतर्पणस्यावसाने स्याद्वीतरागो विमत्सरः  ॥ ११९ ॥\nजितेन्द्रियमना भूत्वा शुचिष्मान्धर्मतत्परः  ।\nभक्त्या तत्र प्रकुर्वीत श्राद्धान्येकादशैव तु  ॥ १२० ॥\nसर्वकर्मविधाने एकैकाग्रे समाहितः  ।\nतोयव्रीहियवान्दद्याद्गोधूमांश्च प्रियङ्गवः  ॥ १२१ ॥\nहविष्यान्नं शुभं मुद्रां छत्रोष्णीषे च दापयेत् ।\nदापयेत्सर्वसंस्यानि क्षीरं क्षौद्रसमान्वितम्  ॥ १२२ ॥\nवस्त्रोपानहसंयुक्तं दद्यादष्टविधं पदम्  ।\nद्पयेत्सर्वपापेभ्यो न कुर्यात्पङ्क्तिवञ्चनम्  ॥ १२३ ॥\nभूमौ स्थितेषु पिण्डेषु गन्धपुष्पाक्षतान्वितम्  ।\nदातव्यं सर्वंविप्रेभ्यो वेदशास्त्रविधानतः  ॥ १२४ ॥\nशङ्खे खड्गेऽथ वा ताम्रे तर्पणञ्च पृथक्पृथक् ।\nध्यानधारणसंयुक्तो जानुभ्यामवनीं गतः  ॥ १२५ ॥\nऋचा वै दापयेदर्घमर्घोद्दिष्टं पृथक्पृथक् ।\nब्रह्मा विष्णुश्च रुद्रश्च यमः प्रेतश्च पञ्चमः  ॥ १२६ ॥\nपृथक्कुम्भे ततः स्थाप्याः पञ्चरत्नसमन्विताः  ।\nवस्त्रयज्ञोपवीतानि पृथङ्मुद्गाः पदानि च  ॥ १२७ ॥\nपञ्च श्राद्धानि कुर्वीत देवतानां यथाविधि  ।\nजलधारां ततः कुर्यात्पिण्डेपिण्डे पृथक्पृथक् ॥ १२८ ॥\nशङ्खे वा ताम्रपात्रे वा अलाभे मृन्मये पि वा  ।\nतिलोदकं समादाय सर्वोषधिमसन्वितम्  ॥ १२९ ॥\nताम्रपात्रं तिलैः पूर्णं सहिरण्यं सदक्षिणम्  ।\nदद्याद्ब्राह्मणमुख्याय पददानं तथैच  ॥ १३० ॥\nयमोद्देशेतिलांल्लौहं ततो दद्याच्च दक्षिणाम्  ।\nएवं विष्णुबलिं दत्त्वा यथाशक्त्या विधानतः  ॥ १३१ ॥\nसमुद्धरति तत्क्षिप्रं नात्र कार्या विचारण नागदंशान्मृतो यस्तु विशेषस्तन्तु मे शृणु  ॥ १३२ ॥\nसुवर्णभारनिष्पन्नं नागं कृत्वा तथैव गाम्  ।\nविप्राय दत्त्वा विधिवत्पितुरानृण्यमाप्नुयात् ॥ १३३ ॥\nएवं सर्पबलिं दत्त्वा सर्पदोषाद्विमुच्यते  ।\nपश्चात्पुत्तलकं कार्यं सर्वोषधिसमन्वितम्  ॥ १३४ ॥\nपलाशस्य च वृन्तानां विभागं शृणु काश्यप  ।\nकृष्णाजिनं समास्तीर्य कुशैश्च पुरुषाकृतिम्  ॥ १३५ ॥\nशतत्रयेण षष्ट्या च वृन्तैः प्रोक्तोऽस्थिसञ्चयः  ।\nविन्यस्य तानि वृन्तानि अङ्गेष्वेषु पृथक्पृथक् ॥ १३६ ॥\nचत्वारिंशच्छिरोभागे ग्रीवायां दश विन्यसेत् ।\nविंशत्युरः स्थले दद्याद्विंशतिञ्जठरे तथा  ॥ १३७ ॥\nबाहुद्वये शतं दद्यात्कटिदेशे च विंशतिम्  ।\nऊरुद्वये शतञ्चापि त्रिंशज्जङ्घाद्वये न्यसेत् ॥ १३८ ॥\nदद्याच्चतुष्टयं शिश्ने षड्दद्याद्वृषाणद्वये  ।\nदश पादाङ्गुलीभागे एवमस्थीनि विन्यसेत् ॥ १३९ ॥\nनारिकेलं शिरः स्थानें तुम्बं दद्याच्च तालुके  ।\nपञ्चरत्नं मुखे दद्याज्जिह्वायां कदलीफलम्  ॥ १४० ॥\nअन्त्रेषु नालिकं तद्याद्वालुकाङ्घ्राणे एव च  ।\nवसायां मृत्तिकां दद्याद्धरितालमनः शिलाः  ॥ १४१ ॥\nपारदं रेतसः स्थाने पुरीषे पित्तलं तथा  ।\nमनः शिला तथा गात्रे तिलपक्वन्तु सन्धिषु  ॥ १४२ ॥\nयवपिष्टं यथा मांसे मधु शोणितमेव च  ।\nकेशेषु च जटाजूटं त्वचायाञ्च मृगत्वचम्  ॥ १४३ ॥\nकर्णयोस्तालपत्रञ्च स्तनयोश्चैव गुञ्जिकाः  ।\nनासायां शतपत्रञ्च कमलं नाभिमण्डले  ॥ १४४ ॥\nवृन्ताकं वृषणद्वन्द्वे लिङ्गे स्याद्गृञ्जनं शुभम्  ।\nघृतं नाभ्यां प्रदेयं स्यात्कौ पीने च त्रपुस्मृतम्  ॥ १४५ ॥\nमौक्तिकं स्तनयोर्मूर्ध्नि कुङ्कुमेव विलेपनम्  ।\nकर्पूरागुरुधूपैश्च शुभैर्माल्यैः सुगन्धिभिः  ॥ १४६ ॥\nपरिधानं पट्टसूत्रंहृदये चैव विन्यसेत् ।\nऋद्धिवृद्धी भुजौ द्वौ च चक्षुर्भ्याञ्च कपर्दकम्  ॥ १४७ ॥\nदन्तेषु दाडिमीबीजान्यङ्गुलीषु च चम्पकम्  ।\nसिन्दूरं नेत्रकोणे च ताम्बूलाद्युपहारकम्  ॥ १४८ ॥\nसर्वौषदियुतं प्रेतं कृत्वा पूजां यथोदिताम्  ।\nसाग्निके चापि विधिना यज्ञपात्रं न्यस्येत्क्रमात् ॥ १४९ ॥\nस्त्रियः पुनन्तु म शिर इमं मे वरुणेन च  ।\nप्रेतस्य पावनं कृत्वा शालग्रामशिलोदकैः  ॥ १५० ॥\nविष्णुमुद्दिश्य दातव्या सुशीला गौः पयस्विनी  ।\nतिला लौहं हिरण्यञ्च कर्पासं लवणं तथा  ॥ १५१ ॥\nसप्तधान्यं क्षितिर्गाव एकैकं पावनं स्मृतम्  ।\nतिलपात्रं ततो दद्यात्पददानं तथैव च  ॥ १५२ ॥\nकर्तव्यं वैष्णवं श्राद्धं प्रेतमुक्त्यर्थमात्मनः  ।\nप्रेतमोक्षं ततः कुर्याद्धृदि विष्णुं प्रकल्प्यच  ॥ १५३ ॥\nएवं पुत्तलकं कृत्वा दाहयेद्विधिपूर्वकम्  ।\nतच्छ्रुद्धये तु संस्कर्ता पुत्रादिर्निष्कृतिं चरेत् ॥ १५४ ॥\nत्रीन्कृच्छ्रान्षड्द्वादश च तथा पञ्चदशापि च  ।\nप्रायश्चित्तनिमित्तानुसारेण विप्रवत्स्मृतः  ॥ १५५ ॥\nअशक्तौ गोहिरण्यादि प्रत्याम्नायं चरेदपि  ।\nआत्मनोऽनधिकारित्वे शुद्धिमेवं चरेद्वुन्धः  ॥ १५६ ॥\nअशुद्धेन तु यद्दत्तमुद्दिश्याशुद्धिमेव च  ।\nनोपतिष्ठति तत्सर्वमन्तरिक्षे विनश्यति  ॥ १५७ ॥\nशुद्धिं सम्पाद्य कर्तव्यं दहनाद्यौर्ध्वदेहिकम्  ।\nअकृत्वा निष्कृतिं यस्तु कुरुते दहनादिकम्  ॥ १५८ ॥\nमतिपूर्वममत्या च क्रमात्तनिष्कृतिं शृणु  ।\nकृत्वाग्निमुदकं स्नानं स्पर्शनं वहनं कथाम्  ॥ १५९ ॥\nरज्जुच्छेदाश्रुपातञ्च तप्तकृच्छ्रेण शुध्यति  ।\nएषामन्यतमं प्रेतं यो वहेत्तु देहत वा  ॥ १६० ॥\nकटोदकक्रियां कृत्वा कृच्छ्र सान्तपनं चरेत् ।\nनिमित्ते लघुनि स्वल्पं महन्महति कल्पयेत् ॥ १६१ ॥\nगरुड उवाच  ।\nकृच्छ्रस्य तप्तकृच्छ्रस्य तथा सान्तपनस्य च  ।\nलक्षणं ब्रूहि मे स्वामिंस्त्रयाणामपि सुव्रत  ॥ १६२ ॥\nश्रीकृष्ण उवाच  ।\nत्र्यहं प्रातस्त्र्यहं सायं त्र्यहमद्यादयाचितम्  ।\nउपवासस्त्र्यहञ्चैव एष कृच्छ्र उदाहृतः  ॥ १६३ ॥\nतप्तक्षीरघृताम्बूनामेकैकं प्रत्यहं पिबेत् ।\nएकरात्रोपवासश्च तप्तकृच्छ्र उदाहृतः  ॥ १६४ ॥\nगोमूत्रं गोमयं क्षीरं दधि सर्पिः कुशोदकम्  ।\nजग्ध्वा परेऽह्न्युपवसेत्कृच्छ्रं सान्तपनञ्चरन्  ॥ १६५ ॥\nमया तेऽयं समाख्यातो दुर्मृतस्य विधिः खग  ।\nतदा मृतं विजानीयाद्दीपनिर्वाणमागतः  ॥ १६६ ॥\nअग्निदाहं ततः कुर्यात्सूतकञ्च दिनत्रयम्  ।\nदशाहं गर्तपिणाडञ्च कर्तव्यं प्रेतपूर्वकम्  ॥ १६७ ॥\nएवं विधिं ततः कुर्यात्ततः प्रेतश्च मुक्तिभाक् ।\nमृतभ्रान्त्या प्रतिकृतेः कृते दाहे स वै यदि  ॥ १६८ ॥\nआयाति तेन कर्तव्यं मज्जनं घृकुण्डके  ।\nजातकर्मादिसंस्काराः कर्तव्याः पुनरेव तु  ॥ १६९ ॥\nऊढामेव स्वकां भार्यामुद्वहेद्विधिवत्पुमान्  ।\nवर्षे पञ्चदशे पक्षिन् द्वादशे वा गते सति  ॥ १७० ॥\nअज्ञातस्य प्रोषितस्य कृत्वा प्रतिकृतिं दहेत् ।\nरजस्वलासूतिकयोर्विशेषं मरणे शृणु  ॥ १७१ ॥\nसूतिकायां मृतायान्तु एवं कुर्वन्ति याज्ञिकाः  ।\nकुम्भे सलिलमादाय पञ्चगव्यं तथैव च  ॥ १७२ ॥\nपुण्याभिरभिमन्त्र्यापो वाचा शुद्धिं लभेत्ततः  ।\nशतसूर्पोदकेनादौ स्नापयित्वा यथाविधि  ॥ १७३ ॥\nतेनैव स्नापयित्वा तु दाहं कुर्यात्स्वगेश्वर  ।\nपञ्चभिः स्नापयित्वा तु गव्यैः प्रेतां रजस्वलाम्  ॥ १७४ ॥\nवस्त्रान्तराकृतिं कृत्वा दाहयेद्विधिपूर्वकम्  ।\nमृतस्य पञ्चके दाहविधिं वच्मि शृणुष्व मे  ॥ १७५ ॥\nआदौ कृत्वा धनिष्ठार्धमेतन्नक्षत्रपञ्चकम्  ।\nरेवत्यन्तं सदा दूष्यमशुभं सर्वदा भवेत् ॥ १७६ ॥\nदाहस्तत्र न कर्तव्यो विषादः सर्वजन्तुषु  ।\nन जलं दीयते तेषु अशुभं सर्वदा भवेत् ॥ १७७ ॥\nपञ्चकानन्तरं सर्वं कार्यं कर्तव्यमन्यथा  ।\nपुत्त्राणां गोत्रिणां तस्य सन्तापोऽप्युपजायते  ॥ १७८ ॥\nगृहे हानिर्भवत्येव ऋक्षेष्वेषु मृतस्य च  ।\nअथ वा ऋक्षमद्ये च दाहस्तु विधिपूर्वकः  ॥ १७९ ॥\nक्रियते मानुषाणान्तु स वा आहुतिपूर्वकः  ।\nविप्रैर्विधिरतः कार्यो मन्त्रैस्तु विधिपूर्वकम्  ॥ १८० ॥\nशवस्थानसमीपे तु क्षेप्तव्याः पुत्तलास्ततः  ।\nदर्भकॢप्तास्तु चत्वार ऋक्षमन्त्राभिमन्त्रिताः  ॥ १८१ ॥\nततो दाहः प्रकर्तव्यस्तैश्च पुत्तलकैः सह  ।\nसूतकान्ते तदा पुत्त्रैः कार्यं शान्तिकपौष्टिकम्  ॥ १८२ ॥\nपञ्चकेषु मृतो योऽसौ न सतिं लभते नरः  ।\nतिलान् गाञ्च सुवर्णञ्च तमुद्दिश्य घृतं ददेत् ॥ १८३ ॥\nविप्राणां दापयेद्दानं सर्वविघ्नविनाशनम्  ।\nभोजनोपानहौच्छत्त्रं हेममुद्रा च वाससी  ॥ १८४ ॥\nदक्षिणा दीयते विप्रे पातकस्य प्रमोचनः  ।\nमयातेऽयं समाख्यातो विधिः पञ्चहरः स्थितः  ।\nसंयमिन्यां यथायानं यथावर्षं मृतक्रिया  ॥ १८५ ॥\nइति श्रीगारुडे महापुराणे उत्तरखण्डे प्रेतकल्पे श्रीकृष्णगरुडसंवादे दहनविधिकृच्छ्रलक्षणदग्धागमनरजस्वलामरणविधिपञ्चकमरणप्रायश्चित्तनिरूपणं नाम चतुर्थोऽध्यायः\n</span>"
  }
]
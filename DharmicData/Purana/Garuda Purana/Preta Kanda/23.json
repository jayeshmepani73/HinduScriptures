[
  {
    "text": "श्रीगरुडमहापुराणम् २३\nगरुड उवाच  ।\nकिङ्किं कुर्वन्ति वै प्रेताः पिशाचत्वेव्यवस्थिताः  ।\nवदन्ति वा कदाचित्किं तद्वदस्व सुरेश्वर  ॥ २,२३.१ ॥"
  },
  {
    "text": "श्रीभगवानुवाच  ।\nतेषां स्वरूपं वक्ष्यामि चिह्नं स्वप्नं यथातथम्  ।\nक्षुत्पिपासार्दितास्ते वै प्रविशेयुः स्ववेश्मनि  ॥ २,२३.२ ॥"
  },
  {
    "text": "प्रतिष्ठा वायुदेहेषु शयानांस्तु स्ववंशजान्  ।\nतत्र यच्छन्ति लिङ्गानि दर्शयन्ति खगेश्वर  ॥ २,२३.३ ॥"
  },
  {
    "text": "स्वपुत्रस्वकलत्राणि स्वबन्धुन्तत्र गच्छति  ।\nहयो गजो वृषो मर्त्योदृश्यते विकृताननः  ॥ २,२३.४ ॥"
  },
  {
    "text": "शयानं विपरीतं तु आत्मानं च विपर्ययम्  ।\nउत्थितः पश्यति यस्तु तद्विन्द्यात्प्रेतनिर्मितम्  ॥ २,२३.५ ॥"
  },
  {
    "text": "स्वप्ने नरौ हि निगडैर्बध्यते बहुधा यदि  ।\nअन्नं च याचते स्वप्ने कुवेषः पूर्वजो मृतः  ॥ २,२३.६ ॥"
  },
  {
    "text": "स्वप्ने यो भुज्यमानस्य गृहीत्वान्नं पलायते  ।\nआत्मनस्तु परो वापि तृषार्तस्तु जलं पिबेत् ॥ २,२३.७ ॥"
  },
  {
    "text": "वृषभारोहणं स्वप्ने वृषभैः सह गच्छति  ।\nउत्पत्य गगनं याति तीर्थे याति क्षुधातुरः  ॥ २,२३.८ ॥"
  },
  {
    "text": "स्ववाचा वदते यस्तु गोवृषद्विजावाजिषु  ।\nलिङ्गे गजे तथा देवे भूते प्रेते निशाचरे  ॥ २,२३.९ ॥"
  },
  {
    "text": "स्वप्नमध्ये तु पक्षीन्द्र प्रेतलिङ्गान्यनेकधा  ।\nस्वकलत्रं स्वबन्धुं वा स्वसुतं स्वपतिं विभुम्  ।\nविद्यमानं मृतं पश्येत्प्रेतदोषेण निश्चितम्  ॥ २,२३.१० ॥"
  },
  {
    "text": "याचते यः परं स्वप्ने क्षुत्तृड्भ्यां च परिप्लुतः  ।\nतीर्थे गत्वा दहेत्पिण्डान्प्रेतदौषैर्न संशयः  ॥ २,२३.११ ॥"
  },
  {
    "text": "निर्गच्छेद्वा गृहाद्वापि स्वप्ने पुत्रस्तथा पशुः  ।\nपिता भ्राता कलत्रं च प्रेतदोषैस्तु पश्यति  ॥ २,२३.१२ ॥"
  },
  {
    "text": "चिह्नान्येतानि पक्षीन्द्र प्रायश्चित्तं निवेदयेत् ।\nकृत्वा स्नानं गृहे तीर्थे श्रीवृक्षे तर्पणं जलैः  ॥ २,२३.१३ ॥"
  },
  {
    "text": "कृष्णधान्यानि पूजां च प्रदद्याद्वेदपारगे  ।\nहोमं कुर्याद्यथाशक्ति सम्पूर्णं वाचयेत्सुधीः  ॥ २,२३.१४ ॥"
  },
  {
    "text": "एतद्धि श्रद्धया यस्तु प्रेतलिङ्गनिदर्शनम्  ।\nपठते शृणुते वापि प्रेतचिह्नं विनश्यति  ॥ २,२३.१५ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे प्रेतकृतितदुक्तितच्चिह्नतद्विमुक्त्युपायनिरूपणं नाम त्रयोविंशोऽध्यायः"
  }
]
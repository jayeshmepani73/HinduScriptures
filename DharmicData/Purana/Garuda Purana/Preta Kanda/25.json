[
  {
    "text": "श्रीगरुडमहापुराणम् २५\nश्रीविष्णुरुवाच  ।\nअतः परं प्रवक्ष्यामि पुरुषस्त्री विनिर्णयम्  ।\nजीवन्वापि मृतो वापि पञ्चवर्षाधिकोऽपि वा  ॥ २,२५.१ ॥"
  },
  {
    "text": "पूर्णे तु पञ्चमे वर्षे पुमांश्चैव प्रतिष्ठितः  ।\nसर्वैन्द्रियाणि जानाति रूपारूपविपर्ययौ  ॥ २,२५.२ ॥"
  },
  {
    "text": "पूर्वकर्मविपाकेन प्राणिनां वधबन्धनम्  ।\nविप्रादीनन्त्यजान्सर्वान्पापं मारयति ध्रुवम्  ॥ २,२५.३ ॥"
  },
  {
    "text": "गर्भे नष्टे क्रिया नास्ति दुग्धं देयं मृते शिशौ  ।\nपरं च पायसं क्षीरं दद्याद्वलविपत्तितः  ॥ २,२५.४ ॥"
  },
  {
    "text": "एकादशाहं द्वादशाहं वृषं वृषविधिं विना  ।\nमहादानविहीनं च कुमारे कृत्यमादिशेत् ॥ २,२५.५ ॥"
  },
  {
    "text": "कुमाराणां चैव बालानां भोजनं वस्त्रवेष्टनम्  ।\nबाले वा तरुणे वृद्धे घटो भवति वै मृते  ॥ २,२५.६ ॥"
  },
  {
    "text": "भूमौ विनिः क्षिपेद्बालं द्विमासोनं द्विवार्षिकम्  ।\nततः परं खगश्रेष्ठ देहदाहो विधोयते  ॥ २,२५.७ ॥"
  },
  {
    "text": "शिशुरा दन्तजननाद्बालः स्याद्यावदाशिखम्  ।\nकथ्यते सर्वशास्त्रेषु कुमारो मौञ्जिबन्धनात् ॥ २,२५.८ ॥"
  },
  {
    "text": "शूद्रादीनां कथं कुर्यात्संशयो मौञ्जिवर्जनात् ।\nगर्भाच्च नवमं हित्वा शिशुरामासषोडशम्  ॥ २,२५.९ ॥"
  },
  {
    "text": "बालश्चाथ परञ्ज्ञेय आमाससप्तविंशति  ।\nआ पञ्च वर्षात्कौमारः पौगण्डो नवहांयनः  ॥ २,२५.१० ॥"
  },
  {
    "text": "किशोरः षोडशाब्दः स्यात्ततो यौवनमादिशेत् ।\nमृतोऽपि पञ्चमे वर्षे अवृतः सवृतोऽपि वा  ॥ २,२५.११ ॥"
  },
  {
    "text": "पूर्वोक्तमेव कर्तव्यमीहते दशपिण्डकम्  ।\nस्वल्पकर्मप्रसङ्गाच्च स्वल्पाद्विषयबन्धनात् ॥ २,२५.१२ ॥"
  },
  {
    "text": "स्वल्षाद्वपुषि वस्त्राच्च क्रियां स्वल्पामपीच्छति  ।\nयावदुपचयो जन्तुर्यावद्विषयवेष्टितः  ॥ २,२५.१३ ॥"
  },
  {
    "text": "यद्यद्यस्योपजीव्यं स्यात्तत्तद्देयमिहेच्छति  ।\nब्रह्मबीजोद्भवाः पुत्रा देवर्षोणां च वल्लभाः  ॥ २,२५.१४ ॥"
  },
  {
    "text": "यमेन यमदूतैश्च शास्यन्ते निश्चितं खग  ।\nबालो वृद्धो युबा वापि घटमिच्छन्ति देहिनः  ॥ २,२५.१५ ॥"
  },
  {
    "text": "सुखं दुः खं सदा वेत्ति देही वै सर्वगस्त्विह  ।\nपरित्यज्य तदात्मानं जीर्णां त्वचमिवोरगः  ॥ २,२५.१६ ॥"
  },
  {
    "text": "अङ्गुष्ठमात्रः पुरुषो वायुभृतः क्षुधान्वितः  ।\nतस्माद्देयानि दानानि मृते बाले सुनिश्चितम्  ॥ २,२५.१७ ॥"
  },
  {
    "text": "जन्मतः पञ्च वर्षाणि भुङ्क्ते दत्तमसंस्कृतम्  ।\nपञ्चवर्षाधिके बाले विपत्तिर्यदि जायते  ॥ २,२५.१८ ॥"
  },
  {
    "text": "वृषोत्सर्गादिकं कर्म सपिण्डीकरणं विना  ।\nद्वादशे हनि सम्प्राप्ते कुर्याच्छ्राद्धानि षोडश  ॥ २,२५.१९ ॥"
  },
  {
    "text": "पायसेन गुडेनापि पिण्डान्दद्याद्यथाक्रमम्  ।\nउदकुम्भप्रदानं च पद (उप) दानानि यानि च  ॥ २,२५.२० ॥"
  },
  {
    "text": "भोजनानि द्विजे दद्यान्महादानादि शक्तितः  ।\nदीपदानादि यत्किञ्चित्पञ्चवर्षाधिके सदा  ॥ २,२५.२१ ॥"
  },
  {
    "text": "कर्तव्यं च खगश्रेष्ठ व्रतात्प्राक्प्रेततृप्तये  ।\nयदा नक्रियते सर्वं मुद्गलत्वं स गच्छति  ॥ २,२५.२२ ॥"
  },
  {
    "text": "व्रतात्प्राङ्गेव देयं तु ततः पितृगणस्य च  ।\nस्वाहाकारेण वै कुर्यादेकोद्दिष्टानि षोडश  ॥ २,२५.२३ ॥"
  },
  {
    "text": "ऋजुदर्भैस्तिलैः शुक्लैः प्राचीनावीति निश्चितम्  ।\nअपसव्यं च कर्तव्यं कृते यान्ति परां गतिम्  ॥ २,२५.२४ ॥"
  },
  {
    "text": "पुनश्चिरायुषो भूत्वा जायन्ते स्वकुले ध्रुवम्  ।\nसर्वसौख्यप्रदः पुत्रः पित्रोः प्रीतिविवर्धनः  ॥ २,२५.२५ ॥"
  },
  {
    "text": "आकाशमेकं हि यथा चन्द्रादित्यौ यथैकतः  ।\nघटादिषु पृथक्सर्वं पश्य रूपं च तत्समम्  ॥ २,२५.२६ ॥"
  },
  {
    "text": "आत्मा तथैव सर्वेषु पुत्त्रेषु विचरेत्सदा  ।\nया यस्य प्रकृतिः पूर्वं शुक्रशोणितसङ्गमे  ॥ २,२५.२७ ॥"
  },
  {
    "text": "सा (स) तेन भावयोगेन पुत्त्रास्तत्कर्मकारिणः  ।\nपितृरूपं समादाय कस्यचिज्जायते सुतः  ॥ २,२५.२८ ॥"
  },
  {
    "text": "पितृतः कोऽपि रूपाढ्यो गुणज्ञो दानतत्परः  ।\nसदृशः कोऽपि लोकेऽस्मिन्न भूतो न भविष्यति  ॥ २,२५.२९ ॥"
  },
  {
    "text": "अन्धादन्धो न भवति मूकान्मूको न जायते  ।\nबधिराद्बधिरो नैव विद्यावान्विदुषो न हि  ।\nअनुरूपा न दृश्यन्ते मदीयं वचनं शृणु  ॥ २,२५.३० ॥"
  },
  {
    "text": "गरुड उवाच  ।\nऔरसक्षेत्रजाद्याश्च पुत्त्रा दशविधाः स्मृताः  ।\nसंगृहीतः सुतो यस्तु दासीपुत्त्रश्च तेन किम्  ॥ २,२५.३१ ॥"
  },
  {
    "text": "काङ्कां गतिमवाप्नोति जायो मृत्युवशं गतः  ।\nभवेन्न दुहिता यस्य न दौहित्रो न वा सुतः  ॥ २,२५.३२ ॥"
  },
  {
    "text": "श्राद्धं तस्य कथं कार्यं विधिना केन तद्भवेत् ।\nश्रीभगवानुवाच  ।\nमुखं दृष्ट्वा तु पुत्रस्य मुच्यते पैतृकादृणात् ॥ २,२५.३३ ॥"
  },
  {
    "text": "पौत्त्रस्य दर्शनाज्जन्तुर्मुच्यते चः ऋणत्रयात् ।\nलोकानन्त्यं दिवः प्राप्तिः पुत्त्रपौत्त्र प्रपौत्त्रकैः  ॥ २,२५.३४ ॥"
  },
  {
    "text": "अन्यक्षेत्रोद्भवाद्या ये भुक्तिमात्रप्रदाः सुताः  ।\nकुर्वीत पार्वणं श्राद्धमारैसो विधिवत्सुतः  ॥ २,२५.३५ ॥"
  },
  {
    "text": "कुर्वन्त्यन्ये सुताः श्राद्धमे कोद्दिष्टं न पार्वणम्  ।\nब्राह्मोढाजस्तून्नयति संगृहीतस्त्वधो नयेत् ।\nश्राद्धं सांवत्सरं कुर्वञ्जायते नरकाय वै  ॥ २,२५.३६ ॥"
  },
  {
    "text": "सर्वदानानि देयानि ह्यन्न दानादृते खग  ।\nसंगृहीतः सुतः कुर्यादेकोद्दिष्टं न पार्वणम्  ॥ २,२५.३७ ॥"
  },
  {
    "text": "प्रत्यब्दं पितृमातृभ्यां श्राद्धं दत्त्वा न लिप्यते  ।\nएकोद्दिष्टं परित्यज्य पार्वणं कुरुते यदि  ॥ २,२५.३८ ॥"
  },
  {
    "text": "आत्मानं च पितॄंश्चैव स नयेद्यममन्दिरम्  ।\nसंगृहीतस्तु यः केचिद्दासीपुत्त्रादयश्च ये  ॥ २,२५.३९ ॥"
  },
  {
    "text": "तीर्थे कुर्युः पितृश्राद्धं दानं (मासं) दद्युर्द्विजन्मने  ।\nसंगृहीतसुतो भूत्वा पाकं वा यः प्रयच्छति  ॥ २,२५.४० ॥"
  },
  {
    "text": "वृथा श्राद्धं विजानीयाच्छूद्रान्नेन यथा द्विजः  ।\nन प्रीणयति तच्छ्राद्धं पितामहमुखान्पितॄन्  ।\nएवं ज्ञात्वा स्वगश्रेष्ठ हीनजातीन्सुतांस्त्यजेत् ॥ २,२५.४१ ॥"
  },
  {
    "text": "(ब्राह्मण्यां ब्राह्मणाज्जातश्चाण्डालादधमः स्मृतः )  ।\nयस्तु प्रव्रजिताज्जातो ब्राह्मण्यां शूद्रतश्च यः  ॥ २,२५.४२ ॥"
  },
  {
    "text": "द्वावेतौ विद्धि चाण्डालौ सगोत्राद्यस्तु जायते  ।\nस्वर्यातिविहितान्पुत्रः समुत्पाद्य खगेश्वर  ॥ २,२५.४३ ॥"
  },
  {
    "text": "तैः सुवृत्तैः सुखं प्राप्यं कुवृत्तैर्नरकं व्रजेत् ।\nहीनजातिसमुद्भूतैः सुवृत्तैः सुखमेधते  ॥ २,२५.४४ ॥"
  },
  {
    "text": "कलिकलुषविमुक्तः पूजितः सिद्धसङ्घैरमरचमरमालावीज्यमानोऽप्सरोभिः  ।\nपितृशतमपि बन्धून्पुत्त्रपौत्त्रप्रपौत्त्रानपि नरकनिमग्नानुद्धरेदेक एव  ॥ २,२५.४५ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धमकाण्डे प्रेतकल्पे श्रीकृष्णगरुडसवादे मृतबालान्त्येष्टिभिन्नाभिन्नसुतकृतान्त्येष्ट्योर्वर्णनं नाम पञ्चविंशोऽध्यायः"
  }
]
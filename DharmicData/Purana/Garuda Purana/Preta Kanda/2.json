[
  {
    "text": "श्रीगरुडमहापुराणम् २\nश्रीकृष्ण उवाच  ।\nसाधु पृष्टं त्वया भद्र मानुषाणां हिताय वै  ।\nशृणुष्वावहितो भूत्वा सर्वमेवौर्ध्वदैहिकम्  ॥ २,२.१ ॥"
  },
  {
    "text": "सम्यग्विभेदरहितं श्रुतिस्मृतिसमुद्धृतम्  ।\nयन्न दृष्टं सुरैः सेन्द्रैर्योगिभिर्योगचिन्तकैः  ॥ २,२.२ ॥"
  },
  {
    "text": "गुह्यद्गुह्यतरं तच्च नाख्यातं कस्यचित्क्वचित् ।\nभक्तस्त्वं हि महाभाग वैनतेयं ब्रवीमि ते  ॥ २,२.३ ॥"
  },
  {
    "text": "अपुत्रस्य गतिर्नास्तु स्वर्गो नैव च नैव च  ।\nयेन केनाप्युपायेन कार्यं जन्म सुतस्य हि  ॥ २,२.४ ॥"
  },
  {
    "text": "तारयेन्नरकात्पुत्त्रो यदि मोक्षो न विद्यते  ।\nस्कन्धः पुत्रेण कर्तव्यो ह्यग्निदाता च पौत्रकः  ॥ २,२.५ ॥"
  },
  {
    "text": "तिलदर्भैश्च भूम्यां वै कुटी ऋतुमती भवेत् ।\nपञ्च रत्नानि वक्त्रे तु येन जीवः प्ररोहति  ॥ २,२.६ ॥"
  },
  {
    "text": "यदा पुष्पं प्रनष्टं हि क्व तदा गर्भधारणम्  ।\nआदराच्च ततो भूमौ येन गर्भं प्रधार्यते  ॥ २,२.७ ॥"
  },
  {
    "text": "लेप्या तु गोमयैर्भूमिस्तिलान्दर्भान्विनिः क्षिपेत् ।\nतस्यामेवातुरो मुक्तः सर्वं दहति किल्बिषम्  ॥ २,२.८ ॥"
  },
  {
    "text": "दर्भतूली नयेत्स्वर्गमातुरस्य न संशयः  ।\nदर्भांस्तत्र क्षिपेद्वाथ तूलीगेन्दुकमध्यतः  ॥ २,२.९ ॥"
  },
  {
    "text": "सर्वत्र वसुधापूता यत्र लेपो न विद्यते  ।\nयत्र लेपः स्थितस्तत्र पुनर्लेपेन शुध्यति  ॥ २,२.१० ॥"
  },
  {
    "text": "यातुधानाः पिशाचाश्च राक्षसाः क्रूरकर्मिणः  ।\nअलेपं ह्यातुरं मुक्तं विशन्त्येते वियोनयः  ॥ २,२.११ ॥"
  },
  {
    "text": "नित्यहोमस्तथा श्राद्धं पादशौचं द्विजे तथा  ।\nमण्डलेन विना भूम्यामातुरो मुच्यते न हि  ॥ २,२.१२ ॥"
  },
  {
    "text": "ब्रह्मा विष्णुश्च रुद्रश्च श्रीर्हुताशस्तथैव च  ।\nमण्डले चोपतिष्ठन्ति तस्मात्कुर्वीत मण्डलम्  ॥ २,२.१३ ॥"
  },
  {
    "text": "अन्यथा म्रियते वालो वृद्धस्तार्क्ष्ययुवाथवा  ।\nयोन्यन्तरं न गच्छेत्स क्रीडते वायुना सह  ॥ २,२.१४ ॥"
  },
  {
    "text": "मिश्रितं लोहितामिश्रं तदेवं जन्म जीयते  ।\nतस्यैव वायुभूतस्य न श्राद्धं नोदकक्रिया  ॥ २,२.१५ ॥"
  },
  {
    "text": "मम स्वेदसमुद्भूतास्तिलास्तार्क्ष्य पवित्रकाः  ।\nअसुरा दानवा दैत्या विद्रवन्ति तिलैस्तथा  ॥ २,२.१६ ॥"
  },
  {
    "text": "तिलाः श्वेतास्तिला कृष्णास्तिला गोमूत्रसंन्निभाः  ।\nदहन्तु ते मे पापानि शरीरेण कृतानि वै  ॥ २,२.१७ ॥"
  },
  {
    "text": "एक एव तिलो दत्तो हेमद्रोणतिलैः समः  ।\nतर्पणे दानहोमेषु दत्तो भवति चाक्षयः  ॥ २,२.१८ ॥"
  },
  {
    "text": "दर्भा रोमसमुद्भूतास्तिलाः स्वेदेषु नान्यथा  ।\nदेवता दानवास्तृप्ताः श्राद्धेन पितरस्तथा  ॥ २,२.१९ ॥"
  },
  {
    "text": "प्रयोगविधिना ब्रह्मा विश्वं चाप्युपजीवनाम्  ।\nअपसव्यादितो ब्रह्मा पितरो देवदेवताः  ॥ २,२.२० ॥"
  },
  {
    "text": "तेन ते पितरस्तृप्ता अपसव्ये कृते सति  ।\nदर्भमूले स्थितो ब्रह्मा मध्ये देवो जनार्दनः  ॥ २,२.२१ ॥"
  },
  {
    "text": "दर्भाग्रे शङ्करं विद्यात्त्रयो देवाः कुशे स्मृताः  ।\nविप्रा मन्त्राः कुशा वह्निस्तुलसी च खगेश्वर  ॥ २,२.२२ ॥"
  },
  {
    "text": "नैते निर्माल्यतां यान्ति क्रियमाणाः पुनः पुनः  ।\nतुलसी ब्राह्मणा गावो विष्णुरेकादशी खग  ॥ २,२.२३ ॥"
  },
  {
    "text": "पञ्च प्रवहणान्ये भवाब्धौ मज्जतां नृणाम्  ।\nविष्णुरेकादशी गीता तुलसी विप्रधेनवः  ॥ २,२.२४ ॥"
  },
  {
    "text": "असारे दुर्गसंसारे षट्पदी मुक्तिदायिनी  ।\nतिलाः पवित्रमतुलं दर्भाश्चापि तुलस्यथ  ॥ २,२.२५ ॥$"
  },
  {
    "text": "निवारयन्ति चैतानि दुर्गतिं यान्तमातुरम्  ।\nहस्ताभ्यामुद्धरेद्दर्भांस्तोयेन प्रोक्षयेद्भुवि  ॥ २,२.२६ ॥"
  },
  {
    "text": "मृत्युकाले क्षिपेद्दर्भान्करयोरातुरस्य च  ।\nदर्भैस्तु क्षिप्यते योऽसौ दर्भैस्तु परिवेष्टितः  ॥ २,२.२७ ॥"
  },
  {
    "text": "विष्णुलोके स वै याति मन्त्रहीनोऽपि मानवः  ।\nतूलीं कृत्वा कृतौ पादौ संस्थितौ क्षितिपृष्ठतः  ॥ २,२.२८ ॥"
  },
  {
    "text": "प्रायाश्चित्तं विशुद्धाग्नौ संसारेऽसारसागरे  ।\nगोमयेनोपलिम्पेत्तु दर्भास्तरणसंस्थिते  ॥ २,२.२९ ॥"
  },
  {
    "text": "यने दत्तेन दानेन सर्वं पापं व्यपोहति  ।\nलवणं तद्रसं दिव्यं सर्वकामप्रदं नृणाम्  ॥ २,२.३० ॥"
  },
  {
    "text": "यस्मादन्नरसाः सर्वे नोत्कटा लवणं विना  ।\nपितॄणां च प्रियं भव्यं तस्मात्स्वर्गप्रदं भवेत् ॥ २,२.३१ ॥"
  },
  {
    "text": "विष्णुदेहसमुद्भूतो यतोऽयं लवणो रसः  ।\nएतत्सलवणं दानं तेन शंसन्ति योगिनः  ॥ २,२.३२ ॥"
  },
  {
    "text": "ब्राह्मणक्षत्त्रियविशां स्त्रीणां शूद्रजनस्य च  ।\nआतुरस्य यदा प्राणा न यान्ति वसुधातले  ॥ २,२.३३ ॥"
  },
  {
    "text": "लवणं तु तदा देयं द्वारस्योद्वाटनं दिवः  ।\nअन्यच्च शृणु पक्षीन्द्र मृत्यो रूपं प्रपञ्चतः  ॥ २,२.३४ ॥"
  },
  {
    "text": "यस्य कालेन नो यायाद्वियोगः प्राणदेहयोः  ।\nप्राणिनश्च स्वसमये मृत्युरत्यन्तविस्मृतिः  ॥ २,२.३५ ॥"
  },
  {
    "text": "यथा वायुर्जलधरान्विकर्षति यतस्ततः  ।\nतद्वज्जलदवत्तार्क्ष्य कालस्यैव वशानुगाः  ॥ २,२.३६ ॥"
  },
  {
    "text": "सात्त्विका राजसाश्चैव तामसा ये च केचन  ।\nभावाः कालात्मकाः सर्वे प्रवर्तन्ते हि जन्तुषु  ॥ २,२.३७ ॥"
  },
  {
    "text": "आदित्यश्चन्द्रमाः शम्भुरापो वायुः शतक्रतुः  ।\nअग्निः खं पृथिवी मित्र ओषध्यो वसवस्तथा  ॥ २,२.३८ ॥"
  },
  {
    "text": "सरितः सागराश्चैव भावाभावौ च सर्पहन्  ।\nसर्वे कालेन सृज्यन्ते संक्षिप्यन्ते यथा पुनः  ॥ २,२.३९ ॥"
  },
  {
    "text": "कालेन संह्रियन्ते च नृनं मृत्यावुपस्थिते  ।\nदैवयोगात्त्दा व्याधिः कश्चिदुत्पद्यते खग  ॥ २,२.४० ॥"
  },
  {
    "text": "वैकल्यमिन्द्रियाणां च बलौ जोरंहसां भवेत् ।\nयुगपद्वश्चिककोटिशूकदंशो भवेद्यदि  ॥ २,२.४१ ॥"
  },
  {
    "text": "तदानुमीयते तेन पीडा मृत्युभवा खग  ।\nततः क्षणेन चैतन्ये विकले जडतां गते  ॥ २,२.४२ ॥"
  },
  {
    "text": "प्रिचाल्यन्ते ततः प्राणा याम्यैर्निकटवर्तिभिः  ।\nबीभत्सं तु तदा रूपं प्राणैः कण्ठगतैर्भवेत् ॥ २,२.४३ ॥"
  },
  {
    "text": "फेमुद्गिरते सोऽथ मुखं लालाकुलं भवेत् ।\nअङ्गुष्ठमात्रपुरुषो हाहा कुर्वंस्ततस्तनोः  ॥ २,२.४४ ॥"
  },
  {
    "text": "तदैव नीयते द्वतैर्याम्यैर्वोक्षन्स्वकं गृहम्  ।\nभूय एव हिते तात मृत्युकालदशामिमाम्  ॥ २,२.४५ ॥"
  },
  {
    "text": "अष्मा प्रकुपितः काये तीव्रवायुसमीरितः  ।\nभिनत्ति मर्मस्थानानि दीप्यमानो निरिन्धनः  ॥ २,२.४६ ॥"
  },
  {
    "text": "उदानो नाम पवनस्ततश्चोर्ध्वं प्रवर्तते  ।\nभक्तानामबुभुक्षाणामधोगतिनिरोधकृत् ॥ २,२.४७ ॥"
  },
  {
    "text": "यैर्नानृतानि चोक्तानि प्रीतिभेदः कृतो न च  ।\nआस्तिकः श्रद्दधानश्च स सुखं मृत्युमृच्छति  ॥ २,२.४८ ॥"
  },
  {
    "text": "यो न कामान्न संरंभान्न द्वेषाद्धर्ममुत्सृजेत् ।\nयथोक्तकारी सौम्यश्च स सुखं मृत्युमृच्छति  ॥ २,२.४९ ॥"
  },
  {
    "text": "मोहज्ञानप्रदातारः प्राप्नुवन्ति महत्तमः  ।\nकूटसाक्षी मृषावादी ये च विश्वासघातकाः  ॥ २,२.५० ॥"
  },
  {
    "text": "ते मोहं मृत्युमृच्छन्ति तथा ये वेदनिन्दकाः  ।\nविभीषकाः पूतिगन्धा यष्टिमुद्गरपाणयः  ॥ २,२.५१ ॥"
  },
  {
    "text": "आगच्छन्ति दुरात्मानो यमस्य पुरुषास्तदा  ।\nप्राप्ते त्वीदृक्पथे घोरे जायते तस्य वेपथुः  ॥ २,२.५२ ॥"
  },
  {
    "text": "क्रन्दत्यविरतं सोऽपि पितृमातृसुतानपि  ।\nसास्य वागस्फुटा यत्नेनैकवर्णा विभासते  ॥ २,२.५३ ॥"
  },
  {
    "text": "दृष्टिर्वै भ्राम्यते त्रासाच्छ्वासाच्छुष्यति चाननम्  ।\nस ततो वेदनाविष्टस्तच्छरीरं विमुञ्चति  ॥ २,२.५४ ॥"
  },
  {
    "text": "अस्पृश्यं कुत्सनीयं च तत्क्षणादेव जायते  ।\nउक्तं मृत्योः स्वरूपं तु प्रसङ्गादन्यदप्यथ  ॥ २,२.५५ ॥"
  },
  {
    "text": "वैचित्र्यस्योत्तरं प्रश्रे द्वितीयस्य वदामि ते  ।\nकर्मणां प्राक्तनानां तु तदसत्त्वेनं भदेतः  ॥ २,२.५६ ॥"
  },
  {
    "text": "भवेद्भोगस्य वैचित्र्यं भ्राम्यतां प्राणिनामिह  ।\nदेवत्वमसुरत्वं च यक्षत्वादिसुखप्रदम्  ॥ २,२.५७ ॥"
  },
  {
    "text": "मानुषत्वं पशुत्वं च पक्षित्वाद्यतिदुः खदम्  ।\nकर्मणां तारतम्येन भवतीह खगेश्वर  ॥ २,२.५८ ॥"
  },
  {
    "text": "अत्र ते कीर्तयिष्यामि विपाकं कर्मणामहम्  ।\nवैचित्र्यस्य स्पुटत्वाययैर्जोवः संसरत्ययम्  ॥ २,२.५९ ॥"
  },
  {
    "text": "महापातकजान्घोरान्नरकान्प्राप्य दारुणान्  ।\nकर्मक्षयात्प्रजायन्ते महापातकिनः क्षितौ  ॥ २,२.६० ॥"
  },
  {
    "text": "जायन्ते लक्षणैर्यैस्तुतानि मे शृणु सत्तम  ।\nमृगाश्वसूकरोष्ट्राणां ब्रह्महा योनिमृच्छति  ॥ २,२.६१ ॥"
  },
  {
    "text": "कृमिकीटपतङ्गत्वं स्वर्णहारी समाप्नुयात् ।\nतृणगुल्मतात्वं च क्रमशो गुरुतल्पगः  ॥ २,२.६२ ॥"
  },
  {
    "text": "ब्रह्महा क्षयरोगी स्यात्सुरापः श्यावदन्तकः  ।\nहेमहारी तु कुनखी दुश्चर्मा गुरुतल्पगः  ॥ २,२.६३ ॥"
  },
  {
    "text": "यो येन संवसत्येषां स तल्लिङ्गोऽभिजायते  ।\nसंवत्सरेण पतति पतितेन सहाचरन्  ॥ २,२.६४ ॥"
  },
  {
    "text": "संलापस्पर्शनिः श्वाससहयानाशनासनात् ।\nयाजनाध्यापनाद्यौनात्पापं संक्रमते नृणाम्  ॥ २,२.६५ ॥"
  },
  {
    "text": "गत्वा दारान्परेषाञ्च ब्रह्मस्वमपहृत्य च  ।\nअरण्ये निर्जने देशे जायते ब्रह्मराक्षसः  ॥ २,२.६६ ॥"
  },
  {
    "text": "हीनजातौ प्रजायेत रत्नानामपहारकः  ।\nपत्रं च शाखिनो हृत्वा गन्धांश्छुच्छुन्दरी पुमान्  ॥ २,२.६७ ॥"
  },
  {
    "text": "मूषको धान्यहारी स्याद्यानमुष्ट्रः फलं कपिः  ।\nनिर्मन्त्रभोजनात्काको गृध्रो हृत्वा ह्युपस्करम्  ॥ २,२.६८ ॥"
  },
  {
    "text": "मधुदंशः फलं गृध्रो गां गोधाग्निं बकस्तथा  ।\nस्याच्छ्वेतकुष्ठी स्त्रीवस्त्र ह्यरुची रसहारकः  ॥ २,२.६९ ॥"
  },
  {
    "text": "कांस्यहारी तु हंसः स्यात्परस्वस्य च हारकः  ।\nअपस्मारी गुरोर्हन्ता क्रूरकृद्वामनो भवेत् ॥ २,२.७० ॥"
  },
  {
    "text": "धर्मपत्नीं त्यजञ्छब्दवेधी प्राणी भवेत्क्षितौ  ।\nदेवविप्रस्वापहारी पाण्डुरः परमांसभुक् ॥ २,२.७१ ॥"
  },
  {
    "text": "भक्ष्याभक्ष्यो गण्डमाली महारोगी प्रजायते  ।\nन्यासापहारी काणः स्यास्त्रीजीवः खञ्जको भवेत् ॥ २,२.७२ ॥"
  },
  {
    "text": "कौमारदारत्यागी च दुर्भगोऽथै कमिष्टभुक् ।\nवातगुल्मी विप्रयोषिद्गामी वा जम्बुको भवेत् ॥ २,२.७३ ॥"
  },
  {
    "text": "शय्याहर्ता क्षपणकः पतङ्गो वस्त्रहारकः  ।\nमात्सर्यादपि जात्यन्धो कपाली दीपहारकः  ॥ २,२.७४ ॥"
  },
  {
    "text": "कौशिको मित्रहन्ता च क्षयी पित्रादिनिन्दकः  ।\nस्खलद्वागनृतवादी कूटसाक्षी जलोदरी  ॥ २,२.७५ ॥"
  },
  {
    "text": "मशकः सोऽथ चछिन्नोष्ठो विवाहे विघ्नकृद्भवेत् ।\nस्याद्वाथ वृषलः सोऽयं चत्वरे वै विण्मूत्रकृत् ॥ २,२.७६ ॥"
  },
  {
    "text": "मूत्रकृच्छ्री दूषकस्तु कन्यायाः क्लीबतामियात् ।\nद्वीपी स्याद्वेदविक्रेता वराहोऽयाज्ययाजकः  ॥ २,२.७७ ॥"
  },
  {
    "text": "यतस्ततोऽश्रन्मार्जारो खद्योतो वहदाहकः  ।\nकृमिः पर्युषितादः स्यान्मत्सरी भ्रमरो भवेत् ॥ २,२.७८ ॥"
  },
  {
    "text": "अग्न्युत्सादी तु कुष्ठी स्याददत्ताऽदानतो वृषः  ।\nसर्पो गोहारकोऽन्नस्य हारकः स्यादजीर्णवान्  ॥ २,२.७९ ॥"
  },
  {
    "text": "जलहारी तु मत्स्यः स्यात्क्षीरहारी बलाकिका  ।\nअन्नं पर्युषितं विप्रे प्रददत्कुब्जतां व्रजेत् ॥ २,२.८० ॥"
  },
  {
    "text": "फलानि हरते यस्तु सन्ततिर्म्रियते खग  ।\nअदत्त्वा भक्ष्यमश्राति ह्यनपत्यो भवेन्नरः  ॥ २,२.८१ ॥"
  },
  {
    "text": "प्रवज्यागमनाद्राजन् भवेन्मरुपिशाचकः  ।\nचातको जलहर्ता स्याज्जन्मान्धः पुंस्तकं हरन्  ॥ २,२.८२ ॥"
  },
  {
    "text": "प्रतिश्रुत्य द्विजेभ्योर्ऽथमददज्जम्बुको भवेत् ।\nपरिवादादिजातीनां लभते काच्छपीं तनुम्  ॥ २,२.८३ ॥"
  },
  {
    "text": "दुर्भगः फलविक्रेता वृकश्च वृषलीपतिः  ।\nमार्जारोऽग्निं पदा स्पृष्ट्वा रोगवान्परमांसभुक् ॥ २,२.८४ ॥"
  },
  {
    "text": "जलप्रस्त्रवणं यस्तु भिन्द्यान्मत्स्यो भवेन्नरः  ।\nहरेः कथां न शृण्वन्ति ये न साधुजनस्तवम्  ॥ २,२.८५ ॥"
  },
  {
    "text": "तान्नरान्कर्णमूलोऽयं व्याप्नुयान्नेतराञ्जनान्  ।\nपरस्याननसंस्थं यो ग्रासं हरि मन्दधीः  ॥ २,२.८६ ॥"
  },
  {
    "text": "देवोपकरणान्येनं गण्डमालिनमीहते  ।\nदम्भेनाचरते धर्मं गजचर्मा भवेत्तु सः  ॥ २,२.८७ ॥"
  },
  {
    "text": "शिरोऽर्तिप्रमुखा रोगा यान्ति विश्वासघातकम्  ।\nलिङ्गपीडी शिवस्वं च शिवनिर्माल्यमेव च  ॥ २,२.८८ ॥"
  },
  {
    "text": "स्त्रियोऽप्यनेन मार्गेण हृत्वा दोषमवाप्नुयुः  ।\nएतेषामेव जन्तूनां भार्यात्वमुपजायते  ॥ २,२.८९ ॥"
  },
  {
    "text": "भोगान्ते नरकस्यैतत्सर्वमित्यवधारय  ।\nखघ प्रदर्श्यमेतत्तु मयोक्तं ते समासतः  ।\nद्रव्यप्रकारा हि यथा तथैव प्राणिजातयः  ॥ २,२.९० ॥"
  },
  {
    "text": "एवं विचित्रैर्निजकर्मभिर्नृणां सुखस्य दुः खस्य च जन्मनामपि  ।\nवैचित्र्यमुक्तं शुभकर्मतः शुभं तथाशुभाच्चाशुभमीरयन्ति  ॥ २,२.९१ ॥"
  },
  {
    "text": "एतत्ते सर्वंमाख्यातं यत्पृष्टोऽहमिह त्वया  ॥ २,२.९२ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे प्रतका(ख)ण्डे श्रीकृष्णगरुडसंवादे और्ध्वदेहिकविधिकर्मविपाकयोर्वर्णनं नाम द्वितीयोऽध्यायः"
  }
]
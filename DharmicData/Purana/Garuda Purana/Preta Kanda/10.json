[
  {
    "text": "<span style=\"font-size: 14pt; line-height: 200%\">गरुड उवाच  ।\nसपिण्डीकरण जाते आब्दिके च स्वकर्मभिः  ।\nदेवत्वं वा मनुष्यत्वं पक्षित्वं वाप्नुयुर्नराः  ॥ २,१०.१ ॥\nतेषां विभिन्नाहाराणां श्राद्धं वै तृप्तिदं कथम्  ।\nयदप्यन्यैर्द्विजैर्भुक्तं हूयते यदि वानले  ॥ २,१०.२ ॥\nशुभाशुभात्मकैः प्रेतस्तद्दत्तं भुज्यते कथम्  ।\nश्राद्धस्यावश्यकत्वन्तु आमावास्यादिषु श्रुतम्  ॥ २,१०.३ ॥\nश्रीभगवानुवाच  ।\nप्रेतानां शृणु पक्षीन्द्र यथा श्राद्धन्तु तृप्तिदम्  ।\nदेवो यदपि जातोऽयं मनुष्यः कर्मयोगतः  ॥ २,१०.४ ॥\nतस्यान्नममृतं भूत्वा देवत्वेऽप्यनुयाति च  ।\nगान्धर्व्ये भोगरूपेण पशुत्वे च तृणं भवेत् ॥ २,१०.५ ॥\nश्राद्धं हि वायुरूपेण नागत्वेऽप्यनुगच्छति  ।\nफलं भवति पक्षित्वे राक्षसेषु तथामिषम्  ॥ २,१०.६ ॥\nदानवत्वे तथा मांसं प्रेतत्वे रुधिरं तथा  ।\nमनुष्यत्वेऽन्नपानादि बाल्ये भोगरसो भवेत् ॥ २,१०.७ ॥\nगरुड उवाच  ।\nकथं कव्यानि दत्तानि हव्यानि च जनैरिह  ।\nगच्छन्ति पितृलोकं वा प्रापकः कोऽत्र गद्यते  ॥ २,१०.८ ॥\nमृतानामपि जन्तूनां श्राद्धमाप्यायनं यदि  ।\nनिर्वाणस्य प्रदीपस्य तैलं संवर्धयेच्छिखाम्  ॥ २,१०.९ ॥\nमृताश्च पुरुषाः स्वामिन् स्वकर्मजनितां गतिम्  ।\nगाहन्तः के कथं स्वस्य सुतस्य श्रेय आप्नुयुः  ॥ २,१०.१० ॥\nश्रीभगवानुवाच  ।\nश्रुतेः प्रत्यक्षतस्तार्क्ष्य प्रामाण्यं बलवत्तरम्  ।\nश्रुत्या तुः बोधितार्थस्य पीयूषत्वादिरूपता  ॥ २,१०.११ ॥\nनामगोत्रं पितॄणां वै प्रापकं हव्यकव्ययोः  ।\nश्राद्धस्य मन्त्रास्तद्वत्तु प्रापकाश्चैव भक्तितः  ॥ २,१०.१२ ॥\nअचेतनानि चैतानि प्रापयन्ति कथन्त्विति  ।\nसुपर्ण नावगन्तव्यं प्रापकं वच्मि तेऽपरम्  ॥ २,१०.१३ ॥\nअग्निष्वात्तादयस्तेषा माधिपत्ये व्यवस्थिताः  ।\nकाले न्यायागतं पात्रे विधिना प्रतिपादितम्  ॥ २,१०.१४ ॥\nअन्नं नयन्ति तत्रैते जन्तुर्यत्रावतिष्ठते  ।\nनाम गोत्रञ्च मन्त्राश्च दत्तमन्नं नयन्ति ते  ॥ २,१०.१५ ॥\nअपि योनिशतं प्राप्तांस्तांस्तृप्तिरुपतिष्ठति  ।\nतेषां लोकान्तरस्थानां विविधैर्नामगोत्रकैः  ॥ २,१०.१६ ॥\nअपसव्यं क्षितौ दर्भे दत्ताः पिण्डास्त्रयस्तु वै  ।\nयान्ति तांस्तर्पयन्त्येवं प्रेतस्थानस्थितान्पितॄन्  ॥ २,१०.१७ ॥\nअप्राप्तयातनास्थानाः श्रेष्ठा ये भुवि पञ्चधा  ।\nनानारूपास्तु जाता ये तिर्यग्योन्यादिजातिषु  ॥ २,१०.१८ ॥\nयदाहारा भवन्त्येते पितरो यत्र योनिषु  ।\nतासुतासु तदाहारः श्राद्धा अवतिष्ठति  ॥ २,१०.१९ ॥\nयथा गोषु प्रनष्टासु वत्सो विन्दति मातरम्  ।\nतथान्नं नयते विप्र जन्तुर्यत्रावतिष्ठते  ॥ २,१०.२० ॥\nपितरः श्राद्धमोक्तारो विश्वेर्देवैः सदा सह  ।\nएते श्राद्धं सदा भुक्त्वा पितॄन्सन्तर्पयन्त्यतः  ॥ २,१०.२१ ॥\nवसुरुद्रादितिसुताः पितरः श्राद्धदेवताः  ।\nप्रीणयाते मनुष्याणां पितॄञ्श्राद्धेषु तर्पिताः  ॥ २,१०.२२ ॥\nआत्मानं गुर्विणी गर्भमपि प्रीणाति वै यथा  ।\nदोहदेन तथा देवाः श्राद्धैः स्वांश्च पितॄन्नृणाम्  ॥ २,१०.२३ ॥\nहृष्यन्ति पितरः श्रुत्वा श्राद्धकालमुपस्थितम्  ।\nअन्योन्यं मनसा ध्यात्वा सम्पतन्ति मनोजवम्  ॥ २,१०.२४ ॥\nब्राह्मणैः सह चाश्नन्ति पितरो ह्यन्तरिक्षगाः  ।\nवायुभूताश्च तिष्ठन्ति भुक्त्वा यान्ति परां गतिम्  ॥ २,१०.२५ ॥\nनिमन्त्रितास्तु ये विप्राः श्राद्धपूर्वदिनेः खग  ।\nप्रविश्य पितरस्तेषु भुक्त्वा यान्ति स्वमालयम्  ॥ २,१०.२६ ॥\nश्राद्धकर्त्रा तु यद्येकः श्राद्धे विप्रो निमन्त्रितः  ।\nउदरस्थः पिता तस्य वामपार्श्वे पितामहः  ॥ २,१०.२७ ॥\nप्रपितामहो दक्षिणतः पृष्ठतः पिण्डभक्षकः  ।\nश्राद्धकाले यमः प्रेतान्पितॄंश्चापि यमालयात् ॥ २,१०.२८ ॥\nविसर्जयति मानुष्ये निरयस्थांश्च काश्यप  ।\nक्षुधार्ताः कीर्तयन्तश्च दुष्कृतञ्च स्वयङ्कृतम्  ॥ २,१०.२९ ॥\nकाङ्क्षन्ति पुत्रपौत्रेभ्यः पायसं मधुसंयुतम्  ।\nतस्मात्तांस्तत्र विधिना तर्पयेत्पायसेन तु  ॥ २,१०.३० ॥\nगरुड उवाच  ।\nस्वामिन्केनापि ते दृष्टा आगताः पितरो द्विज  ।\nलोकादमुष्मादागत्य भुञ्जन्तो भुवि मानद  ॥ २,१०.३१ ॥\nश्रीभगवानुवाच  ।\nगरुत्मञ्छृणु वक्ष्यामि यथा दृष्टास्तु सीतया  ।\nपितरो विप्रदेहे वै श्वशुराद्यास्त्रयः क्वचित् ॥ २,१०.३२ ॥\nगृहीत्वा पितुराज्ञां वै रामो वनमुपागमत् ।\nततः पुष्करयात्रार्थं रामोऽयात्सीतया सह  ॥ २,१०.३३ ॥\nतीर्थं चापि समागत्य श्राद्धं प्रारब्धवांस्तु सः  ।\nफलं पक्वन्तु जानक्या सिद्धं रामे निवेदितम्  ॥ २,१०.३४ ॥\nस्नातप्रियोक्तवाक्यात्तु सुस्नाता नमपालयत् ।\nनभोमध्यगते सूर्ये काले कुतुप आगते  ॥ २,१०.३५ ॥\nअयाता ऋःषयः सर्वे ये रामेण निमन्त्रिताः  ।\nतान्मुनीनागतान्दृष्ट्वा वैदेही जनकात्मका  ॥ २,१०.३६ ॥\nरामाज्ञयान्नमादाय परिवेष्टुमुपागता  ।\nअपासर्पत्ततो दूरे विप्रमध्ये तु संस्थिता  ॥ २,१०.३७ ॥\nगुल्मैराच्छाद्य चात्मानं निगूढं सा स्थिता तदा  ।\nएकान्ते तु तदा सीतां ज्ञात्वा राघवनन्दनः  ॥ २,१०.३८ ॥\nविमृश्य सुचिरं कालमिदं किमिति सत्वरम्  ।\nकिञ्चित्क्वचिद्गता साध्वी त्रपायाः कारणेन हि  ॥ २,१०.३९ ॥\nकिं वा न भोजयन्विप्रान्सी तामन्वेषयाम्यहम्  ।\nविमृशन्नेवमेवं स स्वयं विप्रानभोजयत् ॥ २,१०.४० ॥\nगतेषु द्विजमुख्येषु प्रियां रामोऽब्रवीदिदम्  ।\nकथं तलासु लीना त्वं मुनीन्दृष्ट्वा समागतान्  ॥ २,१०.४१ ॥\nतत्सर्वं मम तन्वङ्गि कारणं वद मा चिरम्  ।\nएवमुक्ता तदा भर्त्रा सीता साधोमुखी स्थिता  ।\nमुञ्चन्ती चाश्रुसंघातं राघवं वाक्यमब्रवीत् ॥ २,१०.४२ ॥\nसीतोवाच  ।\nशृणु त्वं नाथ यद्दृष्टमाश्चर्यमिह यादृशम्  ॥ २,१०.४३ ॥\nपिता तव मया दृष्टो ब्राह्मणाग्रे तु राघवः  ।\nसर्वाभरणसंयुक्तोद्वौ चान्यौ च तथाविधौ  ॥ २,१०.४४ ॥\nदृष्ट्वा त्वत्पितरञ्चाहमपक्रान्ता तवान्तिकात् ।\nवल्कलाजिनसंवीता कथं राज्ञः पुरः प्रभो  ॥ २,१०.४५ ॥\nभवामि रिपुवीरघ्न सत्यमेतदुहाहृतम्  ।\nस्वहस्तेन कथं देयं राज्ञे वा भोजनं मया  ॥ २,१०.४६ ॥\nदासानामपि ये दासा नोपभुञ्जन्ति कर्हिचित् ।\nतृणपात्रे कथं तस्मै अन्नं दातुं हि शक्रुयाम्  ॥ २,१०.४७ ॥\nयाहं राज्ञा पुरा दृष्टा सर्वाभरणभूषिता  ।\nसा स्वेदमलदिग्धाङ्गी कथं यास्यामि भूपतिम्  ।\nअपकृष्टास्मि तेनाहं त्रपया रघुनन्दन  ।\nश्रीभागवानुवाच  ॥ २,१०.४८ ॥\nइति श्रुत्वा प्रियावाक्यं रामो विस्मितमानसः  ॥ २,१०.४९ ॥\nआश्चर्यमिति तज्ज्ञात्वा तदा स्वस्थानमागमत् ।\nसीतया पितरो दृष्टा यथा तत्ते निवेदितम्  ॥ २,१०.५० ॥\nअपरं श्राद्धमाहात्म्यं किञ्चिच्छृणु समासतः  ।\nअमावस्यादिने प्राप्ते गृहद्वारे समास्थिताः  ॥ २,१०.५१ ॥\nवायुभूताः प्रवाञ्छन्ति श्राद्धं पितृगणा नृणाम्  ।\nयावदस्तमयं भानोः क्षुत्पिपासासमाकुलाः  ॥ २,१०.५२ ॥\nततश्चास्तं गते सूर्ये निराशा दुःखसंयुताः  ।\nनिःश्वसन्तश्चिरं यान्ति गर्हयन्तस्तु वंशजम्  ॥ २,१०.५३ ॥\nतस्माच्छ्राद्धं प्रयत्नेन अमायां कर्तुमर्हति  ।\nयदि श्राद्धं प्रकुर्वन्ति पुत्राद्यास्तस्य बान्धवाः  ॥ २,१०.५४ ॥\nउद्धृता ये गयाश्राद्धे ब्रह्मलोकञ्च तैः सह  ।\nभजन्ते क्षुत्पिपासा वा न तेषां जायते क्वचित् ॥ २,१०.५५ ॥\nतस्माच्छ्राद्धं प्रयत्नेन सम्यक्कुर्याद्विचक्षणः  ।\nतस्माच्छ्राद्धं चरेद्भक्त्या शाकैरपि यथाविधि  ॥ २,१०.५६ ॥\nकुर्वीत समये श्राद्धं कुले कश्चिन्न सीदति  ।\nआयुः पुत्रान्यशः स्वर्गं कीर्तिं पुष्टिं बलं श्रियम्  ॥ २,१०.५७ ॥\nपशून्सौख्यं धनं धान्यं प्राप्नुयात्पितृपूजनात् ।\nदेवकार्यादपि सदा पितृकार्यं विशिष्यते  ॥ २,१०.५८ ॥\nदेवताभ्यः पितॄणां हि पूर्वमाप्यायनं शुभम्  ।\nये यजन्ति पितॄन्देवान्ब्राह्मणांश्च हुताशनम्  ॥ २,१०.५९ ॥\nसर्वभूतान्तरात्मानं मामेव हि यजन्ति ते  ।\nस्मार्तेन विधिना श्राद्धं कृत्वा स्वविभवोचितम्  ॥ २,१०.६० ॥\nआब्राह्मस्तम्बपर्यन्तं जगत्प्रीणाति मानवः  ।\nअन्नप्रकिरणं यत्तु मनुष्यैः क्रियते भुवि  ॥ २,१०.६१ ॥\nतेन तृप्तिमुपायान्ति ये पिशाचत्वमागताः  ।\nयच्चाम्बुः स्नानवस्त्रेभ्यो भूमौ पतति खेचर  ॥ २,१०.६२ ॥\nतेन ये तरुतां प्राप्तास्तेषां तृप्तिः प्रजायते  ।\nयानि गन्धाम्बूनि चैव पतन्ति धरणीतले  ॥ २,१०.६३ ॥\nतेन चाप्यायनं तेषां ये देवत्वमुपागताः  ।\nये चापि स्वकुलाद्बाह्याः क्रियायोग्या ह्यसंस्कृताः  ॥ २,१०.६४ ॥\nविपन्नास्ते तु विकिरसंमार्जनजलाशिनः  ।\nभुक्त्वा चाचमनं यच्च जलं यच्चाह्नि सेवितम्  ॥ २,१०.६५ ॥\nब्राह्मणानां तथैवान्यत्तेन तृप्तिं प्रयान्ति वै  ।\nपिशाचत्वमनुप्राप्ताः कृमिकीटत्वमेव ये  ॥ २,१०.६६ ॥\nउद्धृतेष्वन्नपिण्डेषु भुवि ये चान्नकाङ्क्षिणः  ।\nतैरेवाप्यायनं तेषां ये मनुष्यत्वमागताः  ॥ २,१०.६७ ॥\nएवं वै क्रियमाणानां तेषां चैव द्विजन्मनाम्  ।\nकश्चिज्जलान्नविक्षेपः शुचिरुच्छिष्ट एव वा  ॥ २,१०.६८ ॥\nतेनान्नेन कुले तेषां ये वै जात्यन्तरं गताः  ।\nभवत्याप्यायनं तेषां सम्यक्श्राद्धे कृते सति  ॥ २,१०.६९ ॥\nअन्यायोपार्जितैर्द्रव्यैर्यच्छ्राद्धं क्रियते नरैः  ।\nतकृप्यन्ति तेन चण्डालाः पुक्कसाद्युपयोनिषु  ॥ २,१०.७० ॥\nएवं संप्राप्यते पक्षिन् यद्दत्तमिह बान्धवैः  ।\nश्राद्धं कुर्वद्भिरन्नाम्वुशाकैस्तृप्तिर्हि जायते  ॥ २,१०.७१ ॥\nएतत्ते सर्वमाख्यातं यन्मां त्वं परिपृच्छसि  ।\nसद्यो देहान्तरप्राप्तिर्विलंबेनावनीतले  ॥ २,१०.७२ ॥\nपृष्टवानसि तत्तेऽहं प्रवक्ष्यामि समासतः  ।\nसद्यो विलम्बतञ्चैवोभयथापि कलेवरम्  ॥ २,१०.७३ ॥\nयतो हि मर्त्यः प्राप्नोति तद्विशेषञ्च मे शृणु  ।\nअधूमकज्योतिरिवाङ्गुष्ठमात्रः पुमांस्ततः  ॥ २,१०.७४ ॥\nदेहमेकं सद्य एव वायवीयं प्रपद्यते  ।\nयथा नृणजलौका हि पश्चत्पादं तदोद्धरेत् ॥ २,१०.७५ ॥\nस्थितिरग्र्यस्य पादस्य यदा जाता दृढा भवेत् ।\nएवं देही पूर्वदेहं समुत्सृजति तं यदा  ॥ २,१०.७६ ॥\nभोगार्थमग्रे स्याद्देहो वायवीय उपस्थितः  ।\nविषयग्राहकं यद्वन्म्रियमाणस्य चेन्द्रियम्  ॥ २,१०.७७ ॥\nनिर्व्यापारं तच्च देहे वायुनैव स गच्छति  ।\nशरीरं यदवाप्नोति तच्चाप्युत्क्वम्यति स्वयम्  ॥ २,१०.७८ ॥\nगृहीत्वा स्वं विनिर्याति जीवो गर्भ ईवाशयात् ।\nउत्क्रामन्तं स्थितं वापि भुञ्जानं वा गुणान्वितम्  ॥ २,१०.७९ ॥\nविमूढा नानुपश्यन्ति पश्यन्ति ज्ञानचक्षुषः  ।\nआतिवाहिकमित्येवं वायवीयं वदन्ति हि  ॥ २,१०.८० ॥\nएवं तु यातुधानानां तमेव च वदन्ति हि  ।\nसुपर्ण ईदृशो देहो नृणां भवति पिण्डजः  ॥ २,१०.८१ ॥\nपुत्रादिभिः कृताश्चेत्स्युः पिण्डा दश दशाहिकाः  ।\nपिण्डजेन तु देहेन वायुजश्चैकतां व्रजेत् ॥ २,१०.८२ ॥\nपिण्डजो यदि नैव स्याद्वायुजोऽर्हति यातनाम्  ।\nदेहिनोऽस्मिन्यथा देहे कौमारं यौवनं जरा  ।\nतथा देहान्तरप्राप्तिः पक्षीन्द्रेत्यवधारय  ॥ २,१०.८३ ॥\nवासांसि जीर्णानि यथा विहाय नवानि गृह्णाति नरोपराणि  ।\nतथा शरीराणि विहाय जीर्णान्यन्यानि संयाति नवानि देही  ॥ २,१०.८४ ॥\nनैनं छिन्दन्ति शस्त्राणि नैनं दहति पावकः  ।\nन चैनं क्लेदयन्त्यापो न शोषयति मारुतः  ॥ २,१०.८५ ॥\nवायवीयां तनुं याति सद्य इत्युक्तमेव ते  ।\nप्राप्तिर्विलंबतो यस्य तं देहं खलु मे शृणु  ॥ २,१०.८६ ॥\nक्वचिद्विलंबतो देहं पिण्डजं स समाप्नुयात् ।\nअथो गतो याम्यलोकं स्वीयकर्मानुसारतः  ॥ २,१०.८७ ॥\nचित्रगुप्तस्यवाक्येन निरयाणि भुनक्ति सः  ।\nयातनाःसमवाप्याथ पशुपक्ष्यादिकीं तनुम्  ॥ २,१०.८८ ॥\nया गृह्णाति नरः सा स्यान्मोहेन ममतास्पदम्  ।\nशुभाशुभं कर्मफलं भुक्त्वा मुच्यते मानवः  ॥ २,१०.८९ ॥\nगरुड उवाच  ।\nतीर्त्वा दुः खभवाम्भोधिं भवन्तं कथमाप्नुयात् ।\nबहुपातकयुक्तोऽपि तद्वदस्व दयानिधे  ॥ २,१०.९० ॥\nभूयो दुः खस्य संसर्गो नरस्य न भवेद्यथा  ।\nब्रूहि शुश्रूषमाणस्य पृच्छतो मे रमापते  ॥ २,१०.९१ ॥\nश्रीकृष्ण उवाच  ।\nस्वेस्वे कर्मण्यभिरतः संसिद्धिं लभते नरः  ।\nस्वकर्मनिरतः सिद्धिं यथा विन्दति तच्छृणु  ॥ २,१०.९२ ॥\nकर्मविभ्रष्टकालुष्यो वासुदेवानुचिन्तया  ।\nबुद्ध्या विशुद्धया युक्तो धृत्यात्मानं नियम्य च  ॥ २,१०.९३ ॥\nशब्दादीन्विषयांस्त्यक्त्वा रागद्वेषौ व्युदस्य च  ।\nविरक्तसेवी लब्ध्वाशी यतवाक्कायमानसः  ॥ २,१०.९४ ॥\nध्यानयोगपरो नित्यं वैरग्यं समुपाश्रितः  ।\nअहङ्कारं बलं दर्पं कामं क्रोधं परिग्रहम्  ॥ २,१०.९५ ॥\nविमुच्य निर्ममः शान्तो ब्रह्मभूयाय कल्पते  ।\nअतः परं नृणां कृत्यं नास्ति कश्यपनन्दन  ॥ २,१०.९६ ॥\nइति श्रीगारुडे महापु उत्तरखण्डे द्वितीदृधर्मदृप्रेतकल्पे श्रीकृष्णगरुडसंवादे श्राद्धस्य तृप्तिदत्वादिनिरूपणं नाम दशमोऽध्यायः\n</span>"
  }
]
[
  {
    "text": "श्रीगरुडमहापुराणम् २१\nगरुड उवाच  ।\nमुक्तिं यान्ति कथं प्रेतास्तदहं प्रष्टुमुत्सुकः  ।\nयन्मुक्तौ च मनुष्याणां न पीडा जायते पुनः  ॥ २,२१.१ ॥"
  },
  {
    "text": "एतैश्च लक्षणैर्देव पीडोक्ता प्रेतजा त्वया  ।\nतेषां कदा भवेन्मुक्तिः प्रेतत्वं न कथं भवेत् ॥ २,२१.२ ॥"
  },
  {
    "text": "प्रेतत्वे हि प्रमाणं च कति वर्षाणि संख्यया  ।\nचिरं प्रेतत्वमापन्नः कथं मुक्तिमवाप्नुयात् ॥ २,२१.३ ॥"
  },
  {
    "text": "श्रीकृष्ण उवाच  ।\nमुक्तिं प्रायन्ति ते प्रेतास्तदहं कथयामि ते  ।\nयदैव मनुजोऽवैति मम पीडा कृता त्वियम्  ॥ २,२१.४ ॥"
  },
  {
    "text": "पृच्छार्थं हितमन्विच्छन्दै वज्ञे विनिवदयेत् ।\nस्वप्ने दृष्टः शुभो वृक्षः फलितश्चूतचम्पकः  ॥ २,२१.५ ॥"
  },
  {
    "text": "विप्रो वा वृषभो देवो भ्रमते तीर्थगो यदि  ।\nएवं दृष्टो यदा स्वप्नो मृतः कोऽपिस्वगोत्रजः  ॥ २,२१.६ ॥"
  },
  {
    "text": "स्वप्ने सत्यं परिज्ञाय दृष्टं प्रेतप्रभावतः  ।\nअद्भुतानि प्रदृश्यन्ते प्रेतदोषाद्विनिश्चितम्  ॥ २,२१.७ ॥"
  },
  {
    "text": "तीर्थस्नाने मतिर्यावच्चित्तं धर्मपरायणम्  ।\nधर्मापायं प्रकुरुते प्रेतपीडा तदा व्रजेत् ॥ २,२१.८ ॥"
  },
  {
    "text": "तदा तत्र विनाशाय चित्तभङ्गं करोति सा  ।\nश्रेयांसि बहुविघ्नानि सम्भवन्ति पदेपदे  ॥ २,२१.९ ॥"
  },
  {
    "text": "अश्रेयसि प्रवृत्ति च प्रेरयन्ति पुनः पुनः  ।\nउच्चाटनं च क्रूरत्वं सर्वं प्रेतकृतं खग  ॥ २,२१.१० ॥"
  },
  {
    "text": "सर्वविघ्नानि सन्त्यज्य मुक्त्युपायं करोति यः  ।\nतस्य कर्मफलं साधु प्रेतवृत्तिश्च शाश्वती  ॥ २,२१.११ ॥"
  },
  {
    "text": "स भवेत्तेन मुक्तस्तु दत्तं श्रेयस्करं परम्  ।\nस्वयं तृप्यति भोः पक्षिन्यस्योद्देशेन दीयते  ॥ २,२१.१२ ॥"
  },
  {
    "text": "शृणु सत्यमिदं तार्क्ष्य यद्ददाति भुनक्ति सः  ।\nआत्मानं श्रेयसा युञ्ज्यात्प्रेतस्तृप्तिं चिरं व्रजेत् ॥ २,२१.१३ ॥"
  },
  {
    "text": "ते तृप्ताः शुभमिच्छन्ति निजबन्धुषु सर्वदा  ।\nअज्ञातयस्तु ये दुष्टाः पीडयन्ति स्ववंशजान्  ॥ २,२१.१४ ॥"
  },
  {
    "text": "निवारयन्ति तृप्तास्ते जायमानानुकम्पकाः  ।\nपश्चात्ते मुक्तिमायन्ति काले प्राप्ते स्वपुत्रतः  ।\nसदा बन्धुषु यच्छन्ति वृद्धिमृद्धिं खगाधिप  ॥ २,२१.१५ ॥"
  },
  {
    "text": "दर्शनाद्भाषणाद्यस्तु चेष्टातः पीडनाद्गतिम्  ।\nन प्रापयति मूढात्मा प्रेतशापैः स लिप्यते  ॥ २,२१.१६ ॥"
  },
  {
    "text": "अपुत्रकोऽपशुश्चैव दरिद्रो व्याधितस्तथा  ।\nवृत्तिहीनश्च हीनश्च भवेज्जन्मनिजन्मनि  ॥ २,२१.१७ ॥"
  },
  {
    "text": "एवं ब्रुवन्ति ते प्रेताः पुनर्याभ्यं समाश्रिताः  ।\nतत्रस्थानां भवेन्मुक्तिः स्वकाले कर्मसंक्षये  ॥ २,२१.१८ ॥"
  },
  {
    "text": "गरुड उवाच  ।\nनाम गोत्रं न दृश्येत प्रतीतिर्नैव जायते  ।\nकेचिद्वदन्ति दैवज्ञाः पीडां प्रेतसमुद्भवाम्  ॥ २,२१.१९ ॥"
  },
  {
    "text": "न स्वप्नश्चैष्टितं नैव दर्शनं न कदाचन  ।\nकिं कर्तव्यं सुरश्रेष्ठ तत्र मे ब्रूहि निश्चितम्  ॥ २,२१.२० ॥"
  },
  {
    "text": "श्रीभगवानुवाच  ।\nसत्यं वाप्यनृतं वापि वदन्ति क्षितिदेवताः  ।\nतदा सञ्चिन्त्य हृदये सत्यमेतद्द्विजेरितम्  ॥ २,२१.२१ ॥"
  },
  {
    "text": "भावभक्तिं पुरस्कृत्य पितृभक्तिपरायणः  ।\nकृत्वा कृष्णबलिं चैव पुरश्चरण पूर्वकम्  ॥ २,२१.२२ ॥"
  },
  {
    "text": "जपहोमैस्तथा दानैः प्रकुर्याद्देहसोधनम्  ।\nकृतेन तेन विघ्नानि विनश्यन्ति खगेश्वर  ॥ २,२१.२३ ॥"
  },
  {
    "text": "भूतप्रेतपिशाचैर्वा स चेदन्यैः प्रपीड्यते  ।\nपित्रुद्देशेन वै कुर्यान्नारायणबलिं तदा  ।\nविमुक्तः सर्वपीडाभ्य इति सत्यं वचो मम  ॥ २,२१.२४ ॥"
  },
  {
    "text": "पितृपीडा भवेद्यत्र कृत्यैरन्यैर्न मुच्यते  ।\nतस्मात्सर्वप्रयत्नेन पितृभक्तिपरो भवेत् ॥ २,२१.२५ ॥"
  },
  {
    "text": "नवमे दशमे वर्षे पिक्षुद्देशेन वै पुमान्  ।\nगायत्त्रीमयुतं जप्त्वा दशांशेन च होमयेत् ॥ २,२१.२६ ॥"
  },
  {
    "text": "कृत्वा कृष्णबलिं पूर्वं वृषोत्सर्गादिकाः क्रियाः  ।\nसर्वोपद्रवहीनस्तु सर्वसौख्यमवाप्नुयात् ।\nउत्तमं लोकमाप्नोति ज्ञातिप्राधान्यमेव च  ॥ २,२१.२७ ॥"
  },
  {
    "text": "पितृमा तृसमं लोके नास्त्यन्यद्दैवतं परम्  ।\nतस्मात्सर्वप्रयत्नेन पूजयेत्पितरौ सदा  ॥ २,२१.२८ ॥"
  },
  {
    "text": "हितानामुपदेष्टा हि प्रत्यक्षं दैवतं पिता  ।\nअन्या या देवता लोके न देहप्रभवो हि ताः  ॥ २,२१.२९ ॥"
  },
  {
    "text": "शरीरमेव जन्तूनां स्वर्गमोक्षैकसाधनम्  ।\nदेहो दत्तो हि येनैवं कोऽन्यः पूज्यतमस्ततः  ॥ २,२१.३० ॥"
  },
  {
    "text": "इति सञ्चिन्त्यहृदये पक्षिन्यद्यत्प्रयच्छति  ।\nतत्सर्वमात्मना भुङ्क्ते दानं वेदविदो विदुः  ॥ २,२१.३१ ॥"
  },
  {
    "text": "पुन्नामनरकाद्यस्मात्पितरं त्रायते सुतः  ।\nतस्मात्पुत्त्र इति प्रोक्त इह चापि परत्र च  ॥ २,२१.३२ ॥"
  },
  {
    "text": "अपमृत्युमृतौ स्यातां पितरौ कस्यचित्खग  ।\nव्रततीर्थाविवाहादिश्राद्धं संवत्सरं त्यजेत् ॥ २,२१.३३ ॥"
  },
  {
    "text": "स्वप्नाध्यायमिमं यस्तु प्रेत लिङ्गनिदर्शकम्  ।\nयः पठेच्छृणुयाद्वापि प्रेतचिह्नं न पश्यति  ॥ २,२१.३४ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकादृप्रेतकल्पे श्रीकृष्णगरुडसंवादे स्वप्नाध्यायो नामैकविंशोऽध्यायः"
  }
]
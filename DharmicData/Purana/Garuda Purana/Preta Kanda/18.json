[
  {
    "text": "<span style=\"font-size: 14pt; line-height: 200%\">\nश्रीगरुडमहापुराणम् १८\nश्रीकृष्ण उवाच  ।\nश्रवणानां वचः श्रुत्वा क्षणं ध्यात्वा पुनस्ततः  ।\nयत्कृतं तु मनुष्यैश्चपुण्यं पापमहर्निशम्  ॥ २,१८.१ ॥\nतत्सर्वं च परिज्ञाय चित्रगुप्तो निवेदयेत् ।\nचित्रगुप्तस्ततः सर्वं कर्म तस्मै वदत्यथ  ॥ २,१८.२ ॥\nवाचैव यत्कृतं कर्म कृतं चैव तु कायिकम्  ।\nमानसं च तथा कर्म कृतं भुङ्क्ते शुभाशुभम्  ॥ २,१८.३ ॥\nएवं ते कथितस्तार्क्ष्य प्रेतमार्गस्य निर्णयः  ।\nविश्रान्ति दानि सर्वाणि स्थानानि कथितानि ते  ॥ २,१८.४ ॥\nतमुद्दिश्य ददात्यन्नं सुखं याति महाध्वनि  ।\nदिवा रात्रौ तमुद्दिश्य स्थाने दीपप्रदो भवेत् ॥ २,१८.५ ॥\nअन्धकारे महाघोरे श्वपूर्णे लक्ष्यवर्जिते  ।\nदीप्तेऽध्वनि च ते यान्ति दीपो दत्तश्च यैर्नरैः  ॥ २,१८.६ ॥\nकार्तिके च चतुर्दश्यां दीपदानं सुखाय वै  ।\nअथ वक्ष्यामि संक्षेपाद्यममार्गस्य निष्कृतिम्  ॥ २,१८.७ ॥\nवृषोत्सर्गस्य पुण्येन पितृलोकं स गच्छति  ।\nएकादशाहपिण्डेन शुद्धदेहो भवेत्ततः  ॥ २,१८.८ ॥\nउदकुम्भप्रदानेन किङ्करास्तृप्तिमाप्नुयुः  ॥ २,१८.९ ॥\nशय्यादानाद्बिमानस्थो याति स्वर्गेषु मानवः  ।\nतदह्नि दीयते सर्वं द्वादशाहे विशेषतः  ॥ २,१८.१० ॥\nपदानि सर्ववस्तूनि वरिष्ठानि त्रयोदशे  ।\nयो ददाति मृतस्येह जीवन्नप्यात्महेतवे  ॥ २,१८.११ ॥\nतदाश्रितो महामार्गे वैनतेय स गच्छति  ।\nएक एवास्ति सर्वत्रे व्यवहारः खगाधिप  ॥ २,१८.१२ ॥\nउत्तमाधममध्यानां तत्तदावर्जनं भवेत् ।\nयावद्भाग्यं भवेद्यस्य तावन्मार्गेऽतिरिच्यते  ॥ २,१८.१३ ॥\nस्वयं स्वस्येन यद्दत्तं तत्तत्राधिकरोति तम्  ।\nमृते यद्बान्धवैर्दत्तं तदाश्रित्य सुखी भवेत् ॥ २,१८.१४ ॥\nगरुड उवाच  ।\nकस्मात्पदानि देयानि किंविधानि त्रयोदश  ।\nदीयते कस्य देवेश तद्वदस्व यथातथम्  ॥ २,१८.१५ ॥\nश्रीभगवानुवाच  ।\nछत्त्रोपानहवस्त्राणि मुद्रिका च कमण्डलुः  ।\nआसनं भाजनं चैव पदं सप्तविधं स्मृतम्  ॥ २,१८.१६ ॥\nआतपस्तत्र यो रौद्रो दह्यते येन मानवः  ।\nछत्रदानेन सुच्छाया जायते प्रेततुष्टिदा  ॥ २,१८.१७ ॥\nअसिपत्रवनं घोरं सोऽतिक्रामति वै ध्रुवम्  ।\nअश्वारूढाश्च गच्छन्ति ददते य उपानहौ  ॥ २,१८.१८ ॥\nआसने स्वागते (भोजने) चैव दत्तं तस्मै द्विजायते  ।\nसुखेन भुङ्क्ते स प्रेतः पथि गच्छञ्छनैः शनैः  ॥ २,१८.१९ ॥\nबहुधर्मसमाकीर्णे निर्वाते तोयवर्जिते  ।\nकमण्डलुप्रदानेन सुखी भवति निश्चितम्  ॥ २,१८.२० ॥\nमृतोद्देशेन यो दद्यादुदपात्रं तु ताम्रजम्  ।\nप्रपादानसहस्रस्य तत्फलं सोऽश्नुते ध्रुवम्  ॥ २,१८.२१ ॥\nयमदूता महारौद्राः करालाः कृष्णपिङ्गलाः  ।\nन पीडयन्ति दाक्षिण्याद्वस्त्राभरणदानतः  ॥ २,१८.२२ ॥\nसायुधा धावमानाश्च न मार्गे दृष्टिगोचराः  ।\nप्रयान्ति यमदूतास्ते मुद्रिकायाः प्रदानतः  ॥ २,१८.२३ ॥\nभाजनासनदानेन आमान्नभोजनेन च  ।\nआज्ययज्ञोपवीताभ्यां पदं सम्पूर्णतां व्रजेत् ॥ २,१८.२४ ॥\nएवं मार्गे गच्छमानस्तृषार्तः श्रमपीडितः  ।\nमहिषीरथ (दुग्ध) दानाच्च सुखी भवति निश्चितम्  ॥ २,१८.२५ ॥\nगरुड उवाच  ।\nमृतोद्देशेन यत्किञ्चिद्दीयते स्वगृहे विभो  ।\nस गच्छति महामार्गे तद्दत्तं केन गृह्यते  ॥ २,१८.२६ ॥\nश्रीभगवानुवाच  ।\nगृह्णाति वरुणो दानं मम हस्ते प्रयच्छति  ।\nअहं च भास्करे देवे भास्करात्सोऽश्नुते सुखम्  ॥ २,१८.२७ ॥\nविकर्मणः प्रभावेण वंशच्छेदे क्षिताविह  ।\nसर्वे ते नरकं यान्ति यावत्पापस्य संक्षयः  ॥ २,१८.२८ ॥\nकस्मिंश्चित्समये पूर्णे महिषासनसंस्थितः  ।\nनरकान्वीक्ष्य धर्मात्मा नानाक्रन्दसमाकुलान्  ॥ २,१८.२९ ॥\nचतुरशीतिलक्षाणां नरकाणां स ईश्वरः  ।\nतेषां मध्ये श्रेष्ठतमा घोरा या एकविंशतिः  ॥ २,१८.३० ॥\nतामिस्त्रं लोहशङ्कुश्च महारौरवशाल्मली  ।\nरौरवं कुड्वलं कालसूत्रकं पूतिमृतिका  ॥ २,१८.३१ ॥\nसङ्घातं लोहतोदं च सविषं सम्प्रतापनम्  ।\nमहानरककालोलः सजीवनमहापथः  ॥ २,१८.३२ ॥\nअवीचिरन्धता मिस्त्रः कुम्भोपाकस्तथैव च  ।\nअसिपत्रवनं चैव पतनश्चैकविंशतिः  ॥ २,१८.३३ ॥\nयेषां तु नरके घोरे बह्वब्दानि गतानि वै  ।\nसन्तातर्नैव विद्यते दूतत्वं ते तु (प्रेत्य) यान्ति हि  ॥ २,१८.३४ ॥\nयमेन प्रेषितास्ते वै मानुषस्य मृतस्य तु  ।\nदिनेदिने प्रगृह्णन्ति दत्तमन्नाद्यपानकम्  ॥ २,१८.३५ ॥\nप्रेतस्यैव विलुण्ठन्ति मध्ये मार्गे बुभुक्षिताः  ।\nमासान्ते भोजनं पिण्डमेके यच्छन्ति तत्र वै  ॥ २,१८.३६ ॥\nतृप्तिं प्रयान्ति ते सर्वे प्रत्यहं चैव वत्सरम्  ।\nएवमादिकृतैः पुण्यैः क्रमात्सौरिपुरं व्रजेत् ॥ २,१८.३७ ॥\nततः संवत्सरस्यान्ते प्रत्यासन्ने यमालये  ।\nबहुभीतकरे प्रेतो हस्तमात्रं समुत्सृजेत् ॥ २,१८.३८ ॥\nदिवसैर्दशभिर्जातं तं देहं दशपिण्डजम्  ।\nजामदग्न्यस्येव रामं दृष्ट्वा तेजः प्रसर्पति  ॥ २,१८.३९ ॥\nकर्मजं देहमाश्रित्य पूर्वदेहं समुत्सजेत् ।\nअङ्गुष्ठमात्रो वायुश्च शमीपत्रंसमारुहेत् ॥ २,१८.४० ॥\nव्रजंस्तिष्ठन्पदैकेन यथैवैकेन गच्छति  ।\nयथा तृणजलौकेव देही कर्मानुगोऽवशः  ॥ २,१८.४१ ॥\nवासांसि जीर्णानि यथा विहाय नवानि गृह्णाति नरोऽपराणि  ।\nतथा शरीराणि विहाय जीर्णान्यन्यानि संयाति नवानि देही  ॥ २,१८.४२ ॥\nइति श्रीगारुडे महापुराणे उत्तरखण्डे द्वितीयांशे धर्मदृप्रेतदृश्रीकृष्णगरुड संवादे वृषोत्सर्गनानादानफलयमलोकगमनकर्मजदेहप्राप्तिनिरूपणं नामाष्टादशोऽध्यायः\n</span>"
  }
]
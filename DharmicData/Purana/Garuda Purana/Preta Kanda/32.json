[
  {
    "text": "<span style=\"font-size: 14pt; line-height: 200%\">तार्क्ष्य उवाच  ।\nकथमुत्पद्यते जन्तुर्भूतग्रामे चतुर्विधे  ।\nत्वचा रक्तं तथा मांसं मेदो मज्जास्थि जीवितम्  ॥ २,३२.१ ॥\nपादौ पाणी तथा गुह्यं जिह्वाकेशनखाः शिरः  ।\nसन्धिमार्गाश्च बहुशो रेखा नैकविधास्तथा  ॥ २,३२.२ ॥\nकामः क्रोधो भयं लज्जा मनो हर्षः सुखासुखम्  ।\nचित्रितं छिद्रितञ्चापि नानाजालेन वेष्टितम्  ॥ २,३२.३ ॥\nइन्द्रजालमिदं मन्ये संसारेऽसारसागरे  ।\nकर्ता कोऽत्र हृषीकेश संसारे दुः खसंकुले  ॥ २,३२.४ ॥\nश्रीविष्णुरुवाच  ।\nकथयामि परं गोप्यं कोशस्यास्य विनिर्णयम्  ।\nयस्य विज्ञानमात्रेण सर्वज्ञत्वं प्रज्यते  ॥ २,३२.५ ॥\nसाधु पृष्टं त्वया लोके सदयं जीवकारणम्  ।\nवैनतेय शृणुष्व त्वमेकाग्रकृतमानसः  ॥ २,३२.६ ॥\nऋतुकाले च नारीणां वर्ज्यं दिनचतुष्टयम्  ।\nयतस्तस्मिन् ब्रह्महत्यां पुरा वृत्रसमुत्थिताम्  ॥ २,३२.७ ॥\nब्रह्मा शक्रात्समुत्तार्य चतुर्थांशेन दत्तवान्  ।\nतावन्नालोक्यते वक्त्रं पापं यावद्वपुः स्थितम्  ॥ २,३२.८ ॥\nप्रथमेऽहनि चाण्डाली द्वितीये ब्रह्मघातिनी  ।\nतृतीये रजकी ज्ञेया चतुर्थेऽहनि शुध्यति  ॥ २,३२.९ ॥\nसप्ताहात्पितृदेवानां भवेद्योग्या कृतार्चने  ।\nसप्ताहमध्ये यो गर्भस्तत्संम्भूतिर्मलिम्लुचा  ॥ २,३२.१० ॥\nनिषकसमये पित्रोर्यादृक्चित्तविकल्पना  ।\nतादृग्गर्भसमुत्पत्तिर्जायते नात्र संशयः  ॥ २,३२.११ ॥\nयुग्मासु पुत्त्रा जायन्ते स्त्रियोऽयुग्मासु रात्रिषु  ।\nपूर्वसप्तममुत्सृज्य तस्माद्युग्मासु संविशेत् ॥ २,३२.१२ ॥\nषोडशर्तुर्निशाः स्त्रीणां सामान्यात्समुदाहृतः  ।\nया चतुर्दशमी रात्रिर्गर्भस्तिष्ठति तत्र चेत् ॥ २,३२.१३ ॥\nगुणभाग्यनिधिः पुत्रस्तत्र जायेत धार्मिकः  ।\nसा निशा तत्र सामान्यैर्न लभ्येत खगाधिप  ॥ २,३२.१४ ॥\nप्रायशः सम्भवत्यत्र गर्भस्त्वष्टाहमध्यतः  ।\nपञ्चमेऽहनि नारीणां कार्यं माधुर्यभोजनम्  ॥ २,३२.१५ ॥\nकटुक्षारञ्च तीक्ष्णञ्च त्याज्यमुष्णञ्च दूरतः  ।\nतत्क्षेत्रमोषधीपात्रं बीजञ्चाप्यमृतायितम्  ॥ २,३२.१६ ॥\nतस्मिन्नुप्त्वा नरः स्वामी सम्यक्फलमवाप्नुयात् ।\nतस्याश्चैवातपो वर्ज्य शीतलं केवलं चरेत् ॥ २,३२.१७ ॥\nताम्बूलपुष्पश्रीखण्डैः संयुक्तः शुचिवस्त्रभृत् ।\nधर्ममादाय मनसि सुतल्पं संविशेत्पुमान्  ॥ २,३२.१८ ॥\nनिषेकसमये यादृङ्नरचित्तविकल्पना  ।\nतादृक्स्वभावसम्भूतिर्जन्तुर्विशति कुक्षिगः  ॥ २,३२.१९ ॥\nशुक्रशोणितसंयोगे पिण्डोत्पत्तिः प्रजायते  ।\nवर्धते जठरे जन्तुस्तारापतिरिवाम्बरे  ॥ २,३२.२० ॥\nचैतन्यं बीजरूपं हि शुक्रे नित्यं व्यवस्थितम्  ।\nकामश्चित्तञ्च शुक्रञ्च यदा ह्येकत्वमाप्नुयुः  ॥ २,३२.२१ ॥\nतदा द्रावमवाप्नोति योषागर्भाशये नरः  ।\nरक्ताधिक्ये भवेन्नारी शुक्राधिक्ये भवेत्पुमान्  ॥ २,३२.२२ ॥\nशुक्रशोणितयो साम्ये गर्भाः षण्डत्वमाप्नुयुः  ।\nअहोरात्रेण कलिलं बुद्वदं पञ्चभिर्दिनैः  ॥ २,३२.२३ ॥\nचतुर्दशे भवेन्मांसं मिश्रधातुसमन्वितम्  ।\nघनं मांसञ्च विंशाहे गर्भस्थो वर्धते क्रमात् ॥ २,३२.२४ ॥\nपञ्चविंशतिमे चाह्नि बलं पुष्टिश्च जायते  ।\nतथा मासे तु सम्पूर्णे पञ्चतत्त्वं निधारयेत् ॥ २,३२.२५ ॥\nमासद्वये तु सञ्जाते त्वचा मेदश्च जायते  ।\nमज्जास्थीनि त्रिभिर्मासैः केशाङ्गुल्यश्चतुर्थके  ॥ २,३२.२६ ॥\nकर्णौ च नासिके वक्षो जायेरन्मासि पञ्चमे  ।\nकण्ठरन्ध्रोदरं षष्ठे गुह्यादिर्मासि सप्तमे  ॥ २,३२.२७ ॥\nअङ्गप्रत्यङ्गसम्पूर्णो गर्भो मासैरथाष्टभिः  ।\nअष्टमे चलते जीवो धात्रीगर्भे पुनः पुनः  ।\nनवमेमासि सम्प्राप्ते गर्भस्थौजौ दृढं भवेत् ॥ २,३२.२८ ॥\nचिकित्सा जायते तस्य गर्भवासपरिक्षये  ।\nनारी वाथ नरो वाथ नपुंस्त्वं वाभिजायते  ॥ २,३२.२९ ॥\nशक्तित्रयं विशालाक्षं षाट्कौशिकसमायुतम्  ।\nपञ्चेन्द्रियसमोपेतं दशनाडीविभूषितम्  ॥ २,३२.३० ॥\nदशप्राणगुणोपेतं यो जानाति स योगवित् ।\nमज्जास्थिशुक्रमांसानि रोम रक्तं बलं तथा  ॥ २,३२.३१ ॥\nषाट्कौशिकमिदं पिण्डं स्याज्जन्तोः पाञ्चभौतिकम्  ।\nनवमे दशमे मासि जायते पाञ्चभौतिकः  ॥ २,३२.३२ ॥\nसूतिवातैः समाकृष्टः पीडया विह्वलीकृतः  ।\nपुष्टो नाड्याः सुषुम्णाया योषिद्गर्भस्थितस्त्वरन्  ॥ २,३२.३३ ॥</span>"
  }
]
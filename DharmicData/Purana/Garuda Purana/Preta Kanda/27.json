[
  {
    "text": "<span style=\"font-size: 14pt; line-height: 200%\">तार्क्ष्य उवाच  ।\nकथं प्रेता वसन्त्यत्र कीदृग्रूपा भवन्ति ते  ।\nमहाप्रेताः पिशाचाश्च कैःकैः कर्मफलैर्विभो  ।\nसर्वेषामनुकम्पार्थं ब्रूहि मे मधुसूदन  ॥ २,२७.१ ॥\nप्रेतत्वान्मुच्यते येन दानेन च शुभे न च  ।\nतन्मे कथय देवेश मम चेदिच्छसि प्रियम्  ॥ २,२७.२ ॥\nश्रीकृष्ण उवाच  ।\nसाधु पृष्टं त्वया तार्क्ष्य मानुषाणां हिताय वै  ।\nशृणुचावहितो भूत्वा यद्वच्मि प्रेतलक्षणम्  ॥ २,२७.३ ॥\nगुह्यद्गुह्यतरं ह्येतन्नाख्येयं यस्य कस्यचित् ।\nभक्तस्त्वं हि महाबाहो तेन ते कथयाम्यहम्  ॥ २,२७.४ ॥\nपुरा त्रेतायुगे तात राजासीद्बभ्रुवाहनः  ।\nमहोदयपुरे रम्ये धर्मनिष्ठो महाबलः  ॥ २,२७.५ ॥\nयज्वा दानपतिः श्रीमान्ब्रह्मण्यः साधुसंमतः  ।\nशीलाचारगुणोपेतो दयादाक्षिण्यसंयुतः  ॥ २,२७.६ ॥\nप्रजाः पालयते नित्यं पुत्रानिव महाबलः  ।\nक्षत्त्रधर्मरतो नित्यं स दण्ड्यान्दण्डयन्नृपः  ॥ २,२७.७ ॥\nस कदाचिन्महाबाहुः ससैन्योमृगयां गतः  ।\nवनं विवेश गहनं नानावृक्षसमन्वितम्  ॥ २,२७.८ ॥\nशार्दूलशतसंजुष्टं नानापक्षिनिनादितम्  ।\nवनमध्ये तदा राजा मृगं दूरादपश्यत  ॥ २,२७.९ ॥\nतेन विद्धो मृगोऽतीव बाणेन सुदृढेन च  ।\nबाणमादाय तं तस्य स वनेऽदर्शनं ययौ  ॥ २,२७.१० ॥\nकक्षे तच्छोणितस्त्रावात्स राजानुजगाम तम्  ।\nततो मृगप्रसङ्गेन वनमन्यद्विवेश सः  ॥ २,२७.११ ॥\nक्षुत्क्षामकण्ठो नृपतिः श्रमसन्तापमूर्छितः  ।\nजलस्थानं समासाद्य साश्व एवावगाहत  ॥ २,२७.१२ ॥\nपीत्वा तदु दकं शीतं पद्मगन्धाधिवासितम्  ।\nतत उत्तीर्य सलिलाद्विमलाद्बभ्रुवाहनः  ॥ २,२७.१३ ॥\nन्यग्रोधवृक्षमासाद्य शीतच्छायं मनोहरम्  ।\nमहाविटपिनं हृद्यं पक्षिसङ्घातनादितम्  ॥ २,२७.१४ ॥\nवनस्य तस्य सर्वस्य केतुभूतमिवोच्छ्रितम्  ।\nतं महातरुमासाद्य निषसाद महीपतिः  ॥ २,२७.१५ ॥\nअथ प्रेतं ददर्शासौ क्षुत्तृष्णाव्याकुलेन्द्रियम्  ।\nउत्कचं मलिनं कुब्जं (रूक्षं) निर्मांसं भीमदर्शनम्  ॥ २,२७.१६ ॥\nस्नायुबद्धास्थिचरणं धावमानमितस्ततः  ।\nअन्यैश्च बहुभिः प्रेतैः समन्तात्परिवारितम्  ॥ २,२७.१७ ॥\nतं दृष्ट्वा विकृतं घोरं विस्मितो बभ्रुवाहनः  ।\nप्रेतोऽपि दृष्ट्वा तां घोरामटवीमागतं नृपम्  ॥ २,२७.१८ ॥\nतदा हृष्टमना भूत्वा तस्यान्तिकमुपागतः  ।\nअब्रवीत्स तदा तार्क्ष्य प्रेतराजो नृपं वचः  ॥ २,२७.१९ ॥\nप्रेतभावो मया त्यक्तः प्राप्तोऽस्मि परमां गतिम्  ।\nत्वत्संयोगान्महाबाहो नास्तिधन्यतरो मम  ॥ २,२७.२० ॥\nनृपतिरुवाच  ।\nकृष्णवर्णः करालास्यस्त्वं प्रेत इव लक्ष्यसे  ।\nकथयस्व मम प्रीत्या यथैवं चासि तत्त्वतः  ॥ २,२७.२१ ॥\nतथा पृष्टः स वै राज्ञा प्रोवाच सकलं स्वकम्  ॥ २,२७.२२ ॥\nप्रेत उवाच  ।\nकथयामि नृपश्रेष्ठ सर्वमेवादितस्तव  ।\nप्रेतत्वे कारणं श्रुत्वा दयां कर्तुं ममार्हसि  ॥ २,२७.२३ ॥\nवैदिशं नाम नगरं सर्वसम्पत्समन्वितम्  ।\nनानाजनपदाकीर्णं नानारत्नसमाकुलम्  ।\nनानापुण्यसमायुक्तं नानावृक्षसमाकुलम्  ॥ २,२७.२४ ॥\nतत्राहं न्यवसं भूयो देवार्चनरतः सदा  ।\nवैश्यो जात्या सुदेवोऽहं नाम्ना विदितमस्तु ते  ॥ २,२७.२५ ॥\nहव्येन तर्पिता देवाः कव्येन पितरस्तथा  ।\nविविधैर्दानयोगैश्च विप्राः सन्तर्पिता मया  ॥ २,२७.२६ ॥\nआवाहाश्च विवाहाश्च मया वै सुनिवेशिताः  ।\nदीनानाथविशिष्टेभ्यो मया दत्तमनेकधा  ॥ २,२७.२७ ॥\nतत्सर्वं विफलं तात मम दैवादुपागतम्  ।\nयथा मे निष्फलं जातं सुकृतं तद्वदामि ते  ॥ २,२७.२८ ॥\nन मेऽस्ति सन्ततिस्तात न सुहृन्न च बान्धवः  ।\nन च मित्रं हि मे तादृग्यः कुर्यादौर्ध्वदैहिकम्  ॥ २,२७.२९ ॥\nप्रेतत्वं सुस्थिरं तेन मम जातं नृपोत्तम  ।\nएकादशं त्रिपक्षं च षाण्मासिकमथाब्दिकम्  ।\nप्रतिमास्यानि चान्यानि एवं श्राद्धानि षोडश  ॥ २,२७.३० ॥\nयस्यैतानि न दीयन्ते प्रेतश्राद्धानि भूपते  ।\nप्रेतत्वं सुस्थिरं तस्य दत्तैः श्राद्धशतैरपि  ॥ २,२७.३१ ॥\nएवं ज्ञात्वा महाराज प्रेतत्वादुद्धरस्व माम्  ।\nवर्णानां चापि सर्वेषां राजा बन्धुरिहोच्यते  ॥ २,२७.३२ ॥\nतन्मां तारय राजेन्द्र मणिरत्नं ददामि ते  ।\nयथा मम शुभावाप्तिर्भवेन्नृपवरोत्तम  ॥ २,२७.३३ ॥\nतथा कार्यं महाबाहो कृपा यदि मयीष्यते  ।\nआत्मनश्च कुरु क्षिप्रं सर्वमेवौर्ध्वेदैहिकम्  ॥ २,२७.३४ ॥\nनृपतिरुवाच  ।\nकथं प्रेता भवन्तीह कृतैरप्यौर्ध्वदैहिकैः  ।\nपिशाचाश्च भवन्तीह कर्मभिः कैश्च तद्वद  ॥ २,२७.३५ ॥\nप्रेत उवाच  ।\nदेवद्रव्यं च ब्रह्मस्वं स्त्रीबालधनसञ्चयम्  ।\nये हरन्ति नृपश्रेष्ठ प्रेतयोनिं व्रजन्ति ते  ॥ २,२७.३६ ॥\nतापसीं च सगोत्रां च अगम्यां ये भजन्ति हि  ।\nभवन्ति ते महाप्रेता अम्बुजानि हरन्ति ये  ॥ २,२७.३७ ॥\nप्रवालवज्रहर्तारो ये च वस्त्रापहारकाः  ।\nतथा हिरण्यहर्तारः संयुगेऽसन्मुखागताः  ॥ २,२७.३८ ॥\nकृतघ्ना नास्तिका रौद्रास्तथा साहसिका नराः  ।\nपञ्चयज्ञविनिर्मुक्ता महादानरताश्च ये  ॥ २,२७.३९ ॥\nस्वामिद्रोहकरा मित्रब्राह्मद्रोहकराश्च ये  ।\nतीर्थपापकरा राजञ्जायन्ते प्रेतयोनयः  ।\nएवमाद्या महाराज जायन्ते प्रेतयोनयः  ॥ २,२७.४० ॥\nराजोवाच  ।\nकथं मुक्ता भवन्तीह प्रेतत्वात्त्वं च तेऽपि च  ।\nकथं चापि मया कार्यमौर्ध्वदैहिकमात्मनः  ।\nविधिना केन तत्कार्यं सर्वमेतद्वदस्व मे  ॥ २,२७.४१ ॥\nप्रेत उवाच  ।\nशृणु राजेन्द्र संक्षेपाद्विधिं नारायणात्मकम्  ।\nसच्छास्त्रश्रवणं विष्णोः पूजा सज्जनसंगतिः  ॥ २,२७.४२ ॥\nप्रेतयोनिविनाशाय भवन्तीति मया श्रुतम्  ।\nअतो वक्ष्यामि ते विष्णुपूजां प्रेतत्वनाशिनीम्  ॥ २,२७.४३ ॥\nसुवर्णद्वयमाहृत्य मूर्तिं भूप प्रकल्पयेत् ।\nनारायणस्य देवस्य सर्वाभरणभूषिताम्  ॥ २,२७.४४ ॥\nपीतवस्त्रयुगाच्छन्नां चन्दनागुरुचर्चिताम्  ।\nस्नापयेद्विविधैस्तोयैरधिवास्य यजेत्ततः  ॥ २,२७.४५ ॥\nपूर्वे तु श्रीधरं देवं दक्षिणे मधुसूदनम्  ।\nपश्चिमे वानमं देवमुत्तरे च गदाधरम्  ॥ २,२७.४६ ॥\nमध्ये पितामहं पूज्य तथा देवं महेश्वरम्  ।\nपूजयेच्च विधानेन गन्धपुष्पादिभिः पृथक् ॥ २,२७.४७ ॥\nततः प्रदक्षिणीकृत्य अग्नौ सन्तर्प्य देवताः  ।\nघृतेन दध्ना क्षीरेण विश्वान्देवांस्तथा नृप  ॥ २,२७.४८ ॥\nततः स्नातो विनीतात्मा यजमानः समाहितः  ।\nनारायणाग्रे विधिवत्स्वक्रियामौर्ध्वदैहिकीम्  ॥ २,२७.४९ ॥\nआरभेत विनीतात्मा क्रोधलोभविवर्जितः  ।\nश्राद्धानि कुर्यात्सर्वाणि वृषस्योत्सर्जनं तथा  ॥ २,२७.५० ॥\nत्रयोदशानां विप्राणां वस्त्रच्छत्राण्युपानहौ  ।\nअङ्गुलीयकमुक्तानि भाजनासनभोजनैः  ॥ २,२७.५१ ॥\nसान्नाश्च सोदका देया घटाः प्रेतहिताय वै  ।\nशय्यादानमथो दत्त्वा घटं प्रेतस्य निर्वपेत् ॥ २,२७.५२ ॥\nनारायणेति सन्नाम संपुटस्थं समर्चयेत् ।\nएवं कृत्वाथ विधिवच्छुभाशुभफलं लभेत् ॥ २,२७.५३ ॥\nराजोवाच  ।\nकथं प्रेतघटं कुर्याद्दद्यात्केन विधानतः  ।\nब्रूहि सर्वानुकम्पार्थं घटं प्रेतविमुक्तिदम्  ॥ २,२७.५४ ॥\nप्रेत उवाच  ।\nसाधु पृष्टं महाराज कथयामि निबोध ते  ।\nप्रेतत्वं न भवेद्येन दानेन सुदृढेन च  ॥ २,२७.५५ ॥\nदानं प्रेतघटं नाम सर्वाशुभविनाशनम्  ।\nदुर्लभं सर्वलोकानां दुर्गतिक्षयकारकम्  ॥ २,२७.५६ ॥\nसन्तप्तहाटकमयं तु घटं विधाय ब्रह्मोशकेशवयुतं सह लोकपालैः  ।\nक्षीराज्यपूर्णविवरं प्रणिपत्य भक्त्या विप्राय देहि तव दानशतैः किमन्यैः  ॥ २,२७.५७ ॥\nब्रह्मा मध्ये तथा विष्णुः शङ्करः शङ्करोऽव्ययः  ।\nप्राच्यादिषु च तत्कण्ठे लोकपालान्क्रमेण तु  ॥ २,२७.५८ ॥\nसम्पूज्य विधिवद्राजन्धूपैः कुसुमचन्दनैः  ।\nततो दुग्धाज्यसहितं घटं देयं हिरण्मयम्  ॥ २,२७.५९ ॥\nसर्वदानाधिकञ्चैतन्महापातकनाशनम्  ।\nकर्तव्यं श्रद्धया राजन्प्रेतत्वविनिवृत्तये  ॥ २,२७.६० ॥\nश्रीभागवानुवाच  ।\nएवं संजल्षतस्तस्य प्रेतेन नियतात्मनः  ।\nसेनाजगामानुपदं हस्त्यश्वरथसंकुला  ॥ २,२७.६१ ॥\nततो बले समायाते दत्त्वा राज्ञे महामणिम्  ।\nनमस्कृत्य पुनः प्रार्थ्य प्रेतोऽदर्शनमीयिवान्  ॥ २,२७.६२ ॥\nतस्माद्वनाद्विनिष्क्रम्य राजापि स्वपुरं ययौ  ।\nस्वपुरं स समासाद्य सर्वं तत्प्रेतभाषितम्  ॥ २,२७.६३ ॥\nचकार विधिवत्पक्षिन्नौर्ध्वदेहादिकं विधिम्  ।\nतस्य पुण्यप्रदानेन प्रेतो मुक्तो दिवं ययौ  ॥ २,२७.६४ ॥\nश्राद्धेन परदत्तेन गतः प्रेतोऽपि सद्गतिम्  ।\nकिं पुनः पुत्रदत्तेन पिता यातीति चात्भुतम्  ॥ २,२७.६५ ॥\nइतिहासमिमं पुण्यं शृणोति श्रावयेच्च यः  ।\nन तौ प्रेतत्वमायातः पापाचारयुतावपि  ॥ २,२७.६६ ॥\nइति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे बभ्रुवाहनप्रेतसंवादे प्रेतत्वहेतुतन्निवृत्त्युपायनिरूपणं नाम सप्तविंशोऽध्यायः\n</span>"
  }
]
[
  {
    "text": "<span style=\"font-size: 14pt; line-height: 200%\">गरुड उवाच  ।\nसत्यं ब्रूहि सुरश्रेष्ठ कृपां कृत्वा मयि प्रभो  ।\nमृतानां चैव जन्तूनां कदा कुर्यात्सपिण्डनम्  ॥ २,२६.१ ॥\nसपिण्डत्वे कुतो यान्ति असपिण्डे कुतो गतिः  ।\nकेनैव सहपिण्डत्वं स्त्रीपुसोर्वक्तुमर्हसि  ॥ २,२६.२ ॥\nस्त्रीपुमांशौ सहैकत्वं पाप्नुतः कथमुत्तमम्  ।\nजीवेद्भर्तरि नारीणां सपिण्डीकरणं कुतः  ॥ २,२६.३ ॥\nभर्तृलोकं कथं यान्ति स्वर्गलोकं सुरेश्वर  ।\nअग्न्यारोहे कथं श्राद्धं वृषोत्सर्गः कथं भवेत् ॥ २,२६.४ ॥\nघटदानं कथं कार्यं सपिण्डीकरणे कृते  ।\nकथयस्व प्रसादेन हीताय जगतां प्रभो  ॥ २,२६.५ ॥\nश्रीभगवानुवाच  ।\nयथावत्कथयिष्यामि सपिण्डीकरणं खग  ।\nवर्षं यावत्खगश्रेष्ठ यदाचरति मानवः  ॥ २,२६.६ ॥\nसपिण्डने ततो वृत्ते पितृलोकं स गच्छति  ।\nतस्मात्पुत्त्रेण कर्तव्यं सपिण्डीकरणं पितुः  ॥ २,२६.७ ॥\nसंवत्सरे तु सम्पूर्णे कुर्यात्पिण्ड प्रवेशनम्  ।\nपिण्डप्रवेशविधिना तस्य नित्यं मृताह्निकम्  ॥ २,२६.८ ॥\nनिश्चितं पक्षिशार्दूल वर्षान्ते पिण्डमेलनम्  ।\nसहपिण्डे कृते प्रेतस्ततो याति परां गतिम्  ।\nतन्नाम सम्परित्यज्य ततः पितृगणो भवेत् ॥ २,२६.९ ॥\nत्रिपक्षे वापि षण्मासे मेलयेत्प्रपितामहैः  ।\nज्ञात्वा वृद्धिविवाहादि स्वगोत्रविहितानि च  ॥ २,२६.१० ॥\nविवाहं नैव कुर्वीत मृते च गृहमेधिनि  ।\nभिक्षुर्भिक्षां न गृह्णाति यावत्कुर्यात्सपिण्डनम्  ॥ २,२६.११ ॥\nस्वगोत्रेऽप्यशुचिस्तावद्यावत्पिण्डं न मेलयेत् ।\nमेलनात्प्रेतशब्दस्तु निवर्तेत खगेश्वर  ॥ २,२६.१२ ॥\nआनन्त्यात्कुलधर्माणां पुंसाञ्चैवायुषः क्षयात् ।\nअस्थिरत्वाच्छरीरस्य द्वादशाहः प्रशस्यते  ॥ २,२६.१३ ॥\nनिरग्निकः साग्निको वा द्वादशाहे सपिण्डयेत् ॥ २,२६.१४ ॥\nद्वादशाहे त्रिपक्षे वा षण्मासे वत्सरेऽपि वा  ।\nसपिण्डीकरणं प्रोक्तमृषिभिस्तत्त्वदर्शिभिः  ॥ २,२६.१५ ॥\nसपुत्त्रस्य न कर्तव्यमेकोद्दिष्टं कदाचन  ।\nसपिण्डीकरणादूर्ध्वं यत्रयत्र प्रदीयते  ॥ २,२६.१६ ॥\nतत्रतत्र त्रयं कार्यमन्यथा पितृघातकः  ।\nत्रिभिः कुर्यादशक्तश्च पार्वणं मुनिनोदितम्  ॥ २,२६.१७ ॥\nतद्दिने तद्दिने कुर्यात्पितामहमुखान्यतः  ।\nअज्ञानाद्दिनमासानां तस्मात्पार्वणमिष्यते  ॥ २,२६.१८ ॥\nअनुत्पन्नशरीरस्य न दानं पितृभिः सह  ।\nएतैः षोडशभिः श्राद्धैः प्रेतो मुक्तस्तु जायते  ॥ २,२६.१९ ॥\nअपुत्त्रस्य सपिण्डत्वं नैव कुर्यात्स्त्रियोऽपि वा  ।\nयावज्जीव च सद्भत्र्या न कुर्यात्सहपिण्डताम्  ॥ २,२६.२० ॥\nब्राह्मादिषु विवाहेषु या वधूरिह संस्कृता  ।\nभर्तृगोत्रेण कर्तव्यास्तस्याः पिण्डोदकक्रियाः  ॥ २,२६.२१ ॥\nआसुरादिविवा हेषु या व्यूढा कन्यका भवेत् ।\nतस्यास्तु पितृगोत्रेण कुर्यात्पिण्डोदकक्रियाः  ॥ २,२६.२२ ॥\nपितुः पुत्त्रेण कर्तव्यं सपिण्डीकरणं सदा  ।\nपुत्त्राभावे तु पत्नी स्यात्पत्न्यभावे सहोदरः  ॥ २,२६.२३ ॥\nभ्राता वा भ्रातृपुत्त्रो वा सपिण्डः शिष्य एव वा  ।\nसपिण्डनक्रियां कृत्वा कुर्यान्नान्दीमुखं ततः  ॥ २,२६.२४ ॥\nज्येष्ठस्यैव कनिष्ठेन भ्रातृपुत्त्रेण भार्यया  ।\nसपिण्डीकरणं कार्यं पुत्रहीने नरे खग  ॥ २,२६.२५ ॥\nभ्रातॄणामेकजातानामेकश्चेत्पुत्रवान् भवेत् ।\nसर्वेते तेन पुत्रेण पुत्रिणो मनुरब्रवीत् ॥ २,२६.२६ ॥\nसर्वेषां पुत्रहीनानां पत्नी कुर्यात्सपिण्डनम्  ।\nऋत्विजा कारयेद्वापि पुरोहितमथापि वा  ॥ २,२६.२७ ॥\nकृतचूडोपनीतश्च पितुः श्राद्धं समाचरेत् ।\nउच्चारयेत्स्वधाकारं न तु वेदाक्षराण्यसौ  ॥ २,२६.२८ ॥\nभर्त्रादिभिस्त्रिभिः कार्यं सपिण्डीकरणं स्त्रियाः  ।\nपितृव्यभ्रातृपुत्रेण सोदरेण कनीयसा  ॥ २,२६.२९ ॥\nअर्वाक्संवत्सरात्सन्धौ पूर्णे संवत्सरेऽपि वा  ।\nये सपिण्डीकृताः प्रेतास्तेषां न स्यात्पृथक्क्रिया  ॥ २,२६.३० ॥\nसपिण्डने कृते वत्स पृथक्त्वं तु विगर्हितम्  ।\nयस्तु कुर्यात्पृथक्पिण्डं पितृहा सोऽभिजायते  ॥ २,२६.३१ ॥\nसपिण्डीकरणे वृत्ते पृथक्त्वं नोपपद्यते  ।\nपृथक्पिण्डे कृते पश्चात्पुनः कुर्यात्सपिण्डनम्  ॥ २,२६.३२ ॥\nसपिण्डीकरणं कृत्वा एकोद्दिष्टं करोति यः  ।\nआत्मानं च तथा प्रेतं स नयेद्दमशासनम्  ॥ २,२६.३३ ॥\nवर्षं यावक्त्रिया कार्या नामगोत्रेण धीमता  ।\nघटादि भोजनं नित्यं पददानानि यानि च  ।\nसपिण्डीकरणे वृत्ते एकस्यैव तु दापयेत् ॥ २,२६.३४ ॥\nअन्नं पानीयसहितं संख्यां कृत्वाब्दिकस्य च  ।\nदातव्यं ब्राह्मणे पक्षिञ्जलपूर्णघटादिकम्  ॥ २,२६.३५ ॥\nपिण्डान्ते तस्य सकला वर्षवृत्तिः स्वशक्तितः  ।\nदिव्यदेहो विमानस्थः सुखं याति यमालयम्  ॥ २,२६.३६ ॥\nजीवमाने च पितरि न हि पुत्त्रे सपिण्डता  ।\nस्त्रीणां सपिण्डनं नास्ति तथा भर्तरि जीवति  ॥ २,२६.३७ ॥\nहुताशं या समारूढा चतुर्थेऽह्नि पतिव्रता  ।\nतस्या भर्तृदिने कार्यं वृषोत्सर्गादिकं च यत् ॥ २,२६.३८ ॥\nपुत्त्रिका पतिगोत्रा स्यादधस्तात्पुत्रजन्मनः  ।\nपुत्रोत्पत्तेः परस्तात्सा पितृगोत्रं व्रजेत्पुनः  ॥ २,२६.३९ ॥\nपतिपत्न्योः सदैकत्वं हुताशं याधिरोहति  ।\nपुत्रेणैव पृथक्श्राद्धं क्षयाख्ये तस्य वासरे  ॥ २,२६.४० ॥\nअपुत्त्रौ चेन्मृतौ स्यातामेकचित्यां समेऽहनि  ।\nपृथक्श्राद्धानि कुर्वीत सापिड्यं पतिना सह  ॥ २,२६.४१ ॥\nपृथक्पृथक्च पिण्डेन दम्पती पतिना सह  ।\nन लिप्यते महादोषैरेतत्सत्यं वचो मम  ॥ २,२६.४२ ॥\nएकचित्यां समारूढौ दम्पती निधनं गतौ  ।\nएकपाकं प्रकुर्वीत पिण्डान्दद्यात्पृथक्पृथक् ॥ २,२६.४३ ॥\nएकादशे वृषोत्सर्गं प्रेतश्राद्धानि षोडश  ।\nघटादिपददानानि महादानानि यानि च  ।\nवर्षं यावत्पृथक्कुर्यात्प्रेतस्तृप्तिं व्रजेच्चिरम्  ॥ २,२६.४४ ॥\nएकगोत्रे मृतानां तु स्त्रिया वा पुरुषस्य वा  ।\nस्थण्डिलं चैकतः कुर्याद्धोमं कुर्यात्पृथक्पृथक् ॥ २,२६.४५ ॥\nएकादशेऽह्नि यच्छ्राद्धं पृथक्पिण्डाश्च भोजनम्  ।\nपाकैरेन पतिस्त्रीणामन्येषां च विगर्हितम्  ॥ २,२६.४६ ॥\nएकेनैव तु पाकेन श्राद्धानि कुरुते सुतः  ।\nएकं तु विकिरं कुर्यात्पिण्डान्दद्यद्बहूनपि  ।\nतीर्थे चापरपक्षे वा चन्द्रसूर्यग्रहेऽपि वा  ॥ २,२६.४७ ॥\nनारी भर्तारमासाद्य कुणपं दहते यदा  ।\nअग्निर्दहति गात्राणि आत्मानं नैव पीडयेत् ॥ २,२६.४८ ॥\nदह्यते ध्मायमानानां धातूनां हि यथा मलम्  ।\nतथा नारी दहेद्देहं हुताशे ह्यमृतोपमे  ॥ २,२६.४९ ॥\nदिव्यादौ दिव्यदेहस्तु शुद्धो भवति पूरुषः  ।\nतप्ततैलेन लोहेन वह्निना नैव दह्यते  ॥ २,२६.५० ॥\nतथा सा पतिसंयुक्ता दह्यते न कदाचन  ।\nअन्तरात्मा मृते तस्मिन्मृतोऽप्येकत्वमागतः  ॥ २,२६.५१ ॥\nभर्तृसंगं परित्यज्य अन्यत्र म्रियते यदि  ।\nभर्तृलोकं न सा याति यावदाभूतसंप्लवम्  ॥ २,२६.५२ ॥\nलक्ष्मीयुतान्परित्यज्य मातरं पितरं तथा  ।\nमृतं पतिमनुव्रज्य सा चिरं सुखमेधते  ॥ २,२६.५३ ॥\nदिव्यवर्षप्रमाणेन तिस्रः कोट्योर्ऽद्धकोटयः  ।\nतावत्कालं वसेत्स्वर्गे नक्षत्रैः सह सर्वदा  ॥ २,२६.५४ ॥\nतदन्ते चरते लोके कुले भवति भोगिनाम्  ।\nसा हि लब्धमहाप्रीतिर्भर्त्रा सह पतिव्रता  ॥ २,२६.५५ ॥\nएवं न कुरुते नारी धर्मोढा पतिसंगमम्  ।\nजन्मजन्मनि दुः खार्तादुः शीलाप्रियवादिनी  ॥ २,२६.५६ ॥\nवल्गुली गृहसोधा वा गोधा वा द्विमुखी भवेत् ।\nस्वभर्तारं परित्यज्य परपुंसोनुवर्तिनी  ॥ २,२६.५७ ॥\nतस्मात्सर्वप्रयत्नेन स्वपतिं स्त्री निषेवते  ।\nमनसा कर्मणा वाचा मृतं जीवन्तमेव वा  ॥ २,२६.५८ ॥\nजीवमाने मृते वापि किल्बिषं कुरुते तु या  ।\nस च वैधव्यमाप्नोति जन्मजन्मनि दुर्भगा  ॥ २,२६.५९ ॥\nयद्देवेभ्यो यत्पितृभ्यः श्रद्धयैव प्रदीयते  ।\nतत्फलं भर्तृपूजातः कुर्याद्भर्त्रर्चनं ततः  ॥ २,२६.६० ॥\nएवं कृते खगश्रेष्ठ पितृलोके चिरं वसेत् ।\nयावदादित्यचन्द्रौ च तावद्देवसमा दिवि  ॥ २,२६.६१ ॥\nपुनश्चिरायुषो भूत्त्वा जायन्ते विपुले कुले  ।\nपतिव्रता यथा नारी भर्तृदुःखं न विन्दति  ॥ २,२६.६२ ॥\nसर्वमेतद्धि कथितं मया तव खगेश्वर  ।\nविशेषं कथयिष्यामि मृतस्यैव सुखप्रदम्  ॥ २,२६.६३ ॥\nद्वादशाहे कृतं सर्वं वर्षं यावत्सपिण्डनम्  ।\nपुनः कुर्यात्सदा नित्यं घटान्नं प्रतिमासिकम्  ॥ २,२६.६४ ॥\nकृतस्य करणं नास्ति प्रेतकार्यादृते खग  ।\nयः करोति नरः कश्चित्कृत्पूर्वं विनश्यति  ॥ २,२६.६५ ॥\nमृतस्यैव पुनः कुर्यात्प्रेतोऽक्षय्यमवाप्नुयात् ।\nप्रतिमासं घटा देया सोदना जलपूरिताः  ॥ २,२६.६६ ॥\nअर्वाक्च वृद्धेः करणाच्च तार्क्ष्य सपिण्डनं यः कुरुते हि पुत्रः  ।\nतथापि मासं प्रतिपिण्डमेकमन्नं च कुम्भं सजलं च दद्यात् ॥ २,२६.६७ ॥\nइति श्रीगारुडे महापुराणे उत्तरखण्डेद्वितीयांशे धर्मकाण्डे श्रीकृष्णगरुडसंवादे प्रेतकल्पे सपिण्डननिरूपणं नाम षड्विंशोऽध्यायः\n</span>"
  }
]
[
  {
    "text": "श्रीगरुडमहापुराणम् ३४\nश्रीकृष्ण उवाच  ।\nशृणु तार्क्ष्य यथान्यायं धर्माधर्म्स्य लक्षणम्  ।\nसुकृतं दुष्कृतं नॄणामग्रे धावति धावताम्  ॥ २,३४.१ ॥"
  },
  {
    "text": "कृते तपः प्रशंसन्ति त्रेतायां ज्ञानसाधनम्  ।\nद्वापरे यज्ञदाने च दानमेकं कलौ युगे  ॥ २,३४.२ ॥"
  },
  {
    "text": "गृहस्थानां स्मृतो धर्म उत्तमानां विचक्षणैः  ।\nइष्टापूर्ते स्वशक्त्या हि कुर्वतां नास्ति पातकम्  ॥ २,३४.३ ॥"
  },
  {
    "text": "वृक्षस्तु रोपितो येन खनिकूपजलाशयाः  ।\nयममार्गे सुखं तस्य व्रजतो नितरां भवेत् ॥ २,३४.४ ॥"
  },
  {
    "text": "अग्नितापप्रदातारे यैः शीतपीडिते द्विजे  ।\nतप्यमानाः सुखं यान्ति सर्व कामैः प्रपूरिताः  ॥ २,३४.५ ॥"
  },
  {
    "text": "सुवर्णमणिमुक्तादि वस्त्राण्याभरणानि च  ।\nतेन सर्वमिदं दत्तं येन दत्ता वसुन्धरा  ॥ २,३४.६ ॥"
  },
  {
    "text": "यानियानि च भूतानि दत्तानि भुवि मानवैः  ।\nयमलोकपथे तानि तिष्ठन्त्येषां समीपतः  ॥ २,३४.७ ॥"
  },
  {
    "text": "व्यञ्जनानि विचित्राणि भक्ष्यभोज्यानि यानि च  ।\nददाति विधिना पुत्र प्रेते तदु पतिष्ठति  ॥ २,३४.८ ॥"
  },
  {
    "text": "आत्मा वै पुत्रनामास्ति पुत्रस्त्राता यमालये  ।\nतारयेत्पितरं घोरात्तेन पुत्त्रः प्रवक्ष्यते  ॥ २,३४.९ ॥"
  },
  {
    "text": "अतो देयञ्च पुत्रेण श्राद्धमाजी वितावधि  ।\nअतिवाहस्तदा प्रेतो भोगान् वै लभते हि सः  ॥ २,३४.१० ॥"
  },
  {
    "text": "दह्यमानस्य प्रेतस्य स्वजनैर्यो जलाञ्जलिः  ।\nदीयते प्रेतरूपोऽसौ प्रीतो याति यमालये  ॥ २,३४.११ ॥"
  },
  {
    "text": "अपक्वे मृन्मये पात्रे दुग्धं दत्तं दिनत्रयम्  ।\nकाष्ठत्रयं गुणैर्बद्ध्वा प्रीत्यै रात्रौ चतुष्पथे  ॥ २,३४.१२ ॥"
  },
  {
    "text": "प्रथमेऽह्नि द्वितीये च तृतीये च तथा खग  ।\nआकाशस्थं पिबेद्दुग्धं प्रेतो वायुवपुर्धरः  ॥ २,३४.१३ ॥"
  },
  {
    "text": "चतुर्थे सञ्चयः कार्यः चतुर्थे?वापि साग्निके  ।\nअस्थिसञ्चयनं कार्यं दद्यादापाञ्जलिं ततः  ॥ २,३४.१४ ॥"
  },
  {
    "text": "न पूर्वाह्ने न मध्याह्ने नापराह्ने न सन्धिषु  ।\nयाते प्रथमयामे तु दद्यादापजलाञ्जंलीन्  ॥ २,३४.१५ ॥"
  },
  {
    "text": "पुत्त्रेण दत्ते ते सर्वे गोत्रिणो हितबान्धवाः  ।\nस्वजात्यैः परजात्यैश्च देयो नद्यां जलाञ्जलिः  ॥ २,३४.१६ ॥"
  },
  {
    "text": "गन्तव्यं नैव विप्रेण दातुं शीघ्रं जलाञ्जलिम्  ।\nनिवृत्ताश्च यदा नार्यो लोकाचारः सदाभवेत् ॥ २,३४.१७ ॥"
  },
  {
    "text": "पञ्चत्वञ्च गते शूद्रे यः काष्ठं नयते चिताम्  ।\nअनुव्रजेद्यदा विप्रस्त्रिरात्रमशुचिर्भवेत् ॥ २,३४.१८ ॥"
  },
  {
    "text": "त्रिरात्रे च ततः पूर्णे नदीं गच्छेत्समुद्रगाम्  ।\nप्राणायामशतं कृत्वा घृतं प्राश्य विशुध्यति  ॥ २,३४.१९ ॥"
  },
  {
    "text": "शूद्रो गच्छति सर्वत्र वैश्यस्त्रिषु द्वयोः परः  ।\nगच्छति स्वीयवर्णेषु दातुं प्रेते जलाञ्जलिम्  ॥ २,३४.२० ॥"
  },
  {
    "text": "दत्ते जलाञ्जलौ पश्चाद्विदध्याद्दन्तधावनम्  ।\nत्यजन्ति गोत्रिणः सर्वे दिनानि नव काश्यप  ॥ २,३४.२१ ॥"
  },
  {
    "text": "जलाञ्जलिं तथा दातुं गच्छन्ति द्विजसत्तमाः  ।\nयत्र स्थाने मृतो यस्तु अध्वन्यपि गृहेऽपि वा  ।\nविश्लेषस्तु ततः स्थानान्न क्वचिद्विहितो बुधैः  ॥ २,३४.२२ ॥"
  },
  {
    "text": "स्त्रीजनश्चाग्रतो गच्छेत्पृष्ठतो नवसञ्चयः  ।\nआचमनं विधातव्यं पाषाणोपरि संस्थितैः  ॥ २,३४.२३ ॥"
  },
  {
    "text": "यवांश्च सर्षपान् दूर्वाः पूर्णपात्रे विलोकयेत् ।\nप्राशयेन्निम्बपत्राणि स्नेहस्नानं समाचरेत् ॥ २,३४.२४ ॥"
  },
  {
    "text": "गोत्रिभिर्न च कर्तव्यं गृहान्नञ्च न भोजयेत् ।\nभुञ्जीत मृन्मये पात्रे उत्तानञ्च विवर्जयेत् ॥ २,३४.२५ ॥"
  },
  {
    "text": "मृतकस्य गुणा ग्राह्या यमगाथां समुद्गिरेत् ।\nशुभाशुभे च ध्यातव्ये पूर्वकर्मोपसञ्चिते  ॥ २,३४.२६ ॥"
  },
  {
    "text": "लब्धेनैव च देहेन भुङ्क्ते सुकृतदुष्कृते  ।\nवायुरूपो भ्रमत्येव वायुरूर्ध्वं स गच्छति  ॥ २,३४.२७ ॥"
  },
  {
    "text": "दशाहकर्मक्रियया कुटी निष्पाद्यते ध्रुवम्  ।\nनवकैः षोडशश्राद्धैः प्रयाति हि कुटीं नरः  ॥ २,३४.२८ ॥"
  },
  {
    "text": "तिलैर्दर्भैश्च भूम्यां वै कुटी धातुमयी भवेत् ।\nपञ्च रत्नानि वक्त्रे तु येन जीवः प्ररोहति  ॥ २,३४.२९ ॥"
  },
  {
    "text": "यदा पुष्पं प्रनष्टं हि तदा गर्भं न धारयेत् ।\nआदराच्च ततो भूमौ तिलदर्भान्विनिः क्षिपेत् ॥ २,३४.३० ॥"
  },
  {
    "text": "पशुत्वे स्थावरत्वे च यत्र क्वापि स जायते  ।\nतत्रैव जन्तुरुत्पन्नः श्राद्धं तत्रोपतिष्ठति  ॥ २,३४.३१ ॥"
  },
  {
    "text": "धन्विना लक्ष्यमुद्दिश्य मुक्तो बाणस्तदाप्नुयात् ।\nयथा श्राद्धं यमुद्दिश्य कृतं तस्योपतिष्ठति  ॥ २,३४.३२ ॥"
  },
  {
    "text": "यावन्नोत्पादितो देहस्तावच्छ्राद्धैर्न प्रीणनम्  ।\nक्षुधाविभ्रममापन्नो दशाहेन च तर्पितः  ॥ २,३४.३३ ॥"
  },
  {
    "text": "पिण्डदानं न यस्याभूदाकाशे भ्रमते तु सः  ।\nदिनत्रयं वसंस्तोये अग्नावपि दिनत्रयम्  ।\nआकाशे वसते त्रीणि दिनमेकन्तु वासके  ॥ २,३४.३४ ॥"
  },
  {
    "text": "दग्धे देहे च वह्नौ च जलेनैव तु तर्पितः  ।\nस्नेहस्नानं जलेनैव पूपकैः कृशरैर्गृहे  ॥ २,३४.३५ ॥"
  },
  {
    "text": "प्रथमेऽह्नि तृतीये च पञ्चमे सप्तमेऽपि वा  ।\nनवमैकादशे चैव श्राद्धं नवकमुच्यते  ॥ २,३४.३६ ॥"
  },
  {
    "text": "गृहद्वारे श्मशाने वा तीर्थे देवालयेऽपि वा  ।\nयत्राद्यो दीयते पिण्डस्तत्र सर्वान् समापयेत् ॥ २,३४.३७ ॥"
  },
  {
    "text": "एकादशाहे यच्छ्राद्धं तत्सामान्यमुदाहृतम्  ।\nचतुर्णामेकवर्णानां शुद्ध्यर्थं स्नानमुच्यते  ॥ २,३४.३८ ॥"
  },
  {
    "text": "कृत्वा चैकादशाहञ्च पुनः स्नात्वा शुचिर्भवेत् ।\nदद्याद्विप्राय यः शय्यां यथोक्तं प्रेतमोक्षदाम्  ॥ २,३४.३९ ॥"
  },
  {
    "text": "न भवेत्यदा स गोत्रो परोऽपि विधिमाचरेत् ।\nभार्या वा पुरुषः कश्चित्तुष्टश्च कुरुते स्त्रियः  ॥ २,३४.४० ॥"
  },
  {
    "text": "प्रथमेऽहनि यः पिण्डो दीयते विधिपूर्वकम्  ।\nअन्नाद्येन च तेनैव सर्वश्राद्धानि कारयेत् ॥ २,३४.४१ ॥"
  },
  {
    "text": "अमन्त्रं कारयेच्छ्राद्धं दशाहं नामगोत्रतः  ।\nश्राद्धं कृतन्तु यैर्वस्त्रैस्तानि त्यक्त्वा गृहं विशेत् ॥ २,३४.४२ ॥"
  },
  {
    "text": "असगोत्रः सगोत्रो वा यदि स्त्री यदि वा पुमान्  ।\nप्रथमेऽहनि यः कुर्यात्स दशाहं समापयेत् ॥ २,३४.४३ ॥"
  },
  {
    "text": "जीवस्य दशभिः पिण्डैर्देहो निष्पाद्यते ध्रुवम्  ।\nवृद्धिश्च दशभिर्मासैर्गर्भस्थस्य यथा भवेत् ॥ २,३४.४४ ॥"
  },
  {
    "text": "आशौचं यावदेतस्य तावत्पिण्डोदकक्रिया  ।\nचतुर्णामपि वर्णानामेष एव विधिः स्मृतः  ॥ २,३४.४५ ॥"
  },
  {
    "text": "यत्र त्रिरात्रमाशौचं तत्रादौ त्रीन् प्रदापयेत् ।\nचतुरस्तु द्वितीयेऽह्नि तृतीये त्रींश्तथैव च  ॥ २,३४.४६ ॥"
  },
  {
    "text": "पृथक्शरावयोर्दद्यादेकाहं क्षीरमम्बु च  ।\nएकोद्दिष्टन्तु वै श्राद्धं चतुर्थेऽहनि कारयेत् ॥ २,३४.४७ ॥"
  },
  {
    "text": "प्रथमेऽहनि यः पिण्डस्तेन मूर्धा प्रजायते  ।\nचक्षुः श्रोत्रञ्च नासा च द्वितीयेऽह्नि प्रजायते  ॥ २,३४.४८ ॥"
  },
  {
    "text": "गण्डौ वक्त्रं तथा ग्रीवा तृतीयेऽहनि जायते  ।\nहृदयं कुक्षिरुदरं चतुर्थे तद्वदेव हि  ॥ २,३४.४९ ॥"
  },
  {
    "text": "कटिपृष्ठं गुदञ्चापि पञ्चमेऽहनि जायते  ।\nषष्ठे ऊरू च विज्ञेये सप्तमे गुल्फसम्भवः  ॥ २,३४.५० ॥"
  },
  {
    "text": "अष्टमे दिवसे प्राप्ते जङ्घे च भवतोऽण्डज  ।\nपादौ च नवमे ज्ञेयौ दशमे बलवत्क्षुधा  ॥ २,३४.५१ ॥"
  },
  {
    "text": "एकादशाहे यः पिण्डस्तं दद्यादामिषेण तु  ।\nसिद्धान्नं तस्य दातव्यं कृशराः पूपकाः पयः  ।\nप्रक्षाल्य विप्रचरणावर्घ्यं धूपञ्च दीपक्रम्  ॥ २,३४.५२ ॥"
  },
  {
    "text": "द्वादश प्रतिमास्यानि श्राद्धान्यैकादशे तथा  ।\nत्रिपक्षञ्चापि षण्मासे द्वे श्राद्धानि च षोडश  ॥ २,३४.५३ ॥"
  },
  {
    "text": "प्रति मासं प्रदातव्यं मृताहे या तिथिर्भवेत् ।\nस मासः प्रथमो ज्ञेय इति वेदविदो विदुः  ॥ २,३४.५४ ॥"
  },
  {
    "text": "शवहस्ते च यच्छ्राद्धं मृतिस्थाने द्विजासने  ।\nतदेव प्रथमं श्राद्धं तत्स्यादेकादशेऽहनि  ॥ २,३४.५५ ॥"
  },
  {
    "text": "सा तिथिर्मासिके श्राद्धे मृतो यस्मिन् दिने नरः  ।\nरिक्तयोश्च त्रिपक्षे च सा तिथिर्नाद्रियेत वै  ॥ २,३४.५६ ॥"
  },
  {
    "text": "पौर्णमास्यां मृतो योऽसौ चतुर्थी तस्य चोनका  ।\nचतुर्थ्यान्तु मृतो यस्तु नवमी तस्य चोनका  ॥ २,३४.५७ ॥"
  },
  {
    "text": "नवम्याञ्च मृतो यश्च रिक्ता तस्य चतुर्दशी  ।\nएता रिक्ताश्च विज्ञेया अन्त्येष्टौ कुशलेन च  ॥ २,३४.५८ ॥"
  },
  {
    "text": "एकादशाहे यच्छ्राद्धं नवकं तत्प्रकीर्तितम्  ।\nचतुष्पथे त्यजेदन्नं पुनः स्नानं समाचरेत् ॥ २,३४.५९ ॥"
  },
  {
    "text": "एकादशाहादारभ्य घटस्यान्नं जलान्वितम्  ।\nदिनेदिने च दातव्यमब्दं यावद्द्विजोत्तमे  ॥ २,३४.६० ॥"
  },
  {
    "text": "मानुषस्य शरीरे तु विद्यते ह्यस्थिसञ्चयः  ।\nतत्संख्यः सर्वदेहेषु षष्ट्यधिकशतत्रयम्  ॥ २,३४.६१ ॥"
  },
  {
    "text": "उदकुम्भेन पुष्टानि तान्यस्थीनि भवन्ति हि  ।\nएतस्माद्दीयते कुम्भः प्रीतिः प्रेतस्य जायते  ॥ २,३४.६२ ॥"
  },
  {
    "text": "यस्मिन् दिने मृतो जन्तुरटव्यां विषमेऽपि वा  ।\nयदा तदा भवेद्दाहः सूतकं मृतवासरात् ॥ २,३४.६३ ॥"
  },
  {
    "text": "तिलपात्रं तथान्नाद्यं गन्धधपादिकञ्च यत् ।\nएकादशाहे दातव्यं तेन शूद्धो द्विजो भवेत् ॥ २,३४.६४ ॥"
  },
  {
    "text": "क्षत्त्रियो द्वादशाहे तु वैश्यः पञ्चदशे तथा  ।\nशुद्धिः शूद्रस्य मासेन मृतके जातसूतके  ॥ २,३४.६५ ॥"
  },
  {
    "text": "मासत्रये त्रिरात्रं स्यात्षण्मासेन तु पक्षिणी  ।\nअहः संवत्सरादर्ब्वाक्पूर्णे दत्त्वोदकं शुचिः  ।\nअनेनैवा नुसारेण शुद्धिः स्यात्सार्ववर्णिकी  ॥ २,३४.६६ ॥"
  },
  {
    "text": "एकादशाहप्रभृति पुरतः प्रतिवत्सरम्  ।\nविश्वेदेवांस्तु सम्पूज्य पिण्डमेकञ्च निर्वपेत् ॥ २,३४.६७ ॥"
  },
  {
    "text": "यथा तारागणाः सर्वे च्छाद्यन्ते रविरश्मिभिः  ।\nएवं प्रच्छाद्यते सर्वं न प्रेतो भवति क्वचित् ॥ २,३४.६८ ॥"
  },
  {
    "text": "शय्यादानं प्रशंसन्ति सर्वदैव द्विजोत्तमाः  ।\nअनित्यं जीवनं य्समात्पश्चात्को नु प्रदास्यति  ॥ २,३४.६९ ॥"
  },
  {
    "text": "तावद्वन्धुः पिता तावद्यावज्जीवति मानवः  ।\nमृते मृत इति ज्ञात्वा क्षणात्स्नेहो निवर्तते  ॥ २,३४.७० ॥"
  },
  {
    "text": "आत्मैव ह्यात्मनो बन्धुरेवं ज्ञात्वा मुहुर्मुहुः  ।\nजीवन्नपीति सञ्चिन्त्य स्वीयं हितमनुस्तमरेत् ॥ २,३४.७१ ॥"
  },
  {
    "text": "मृतानां कः सुतो दद्याद्द्विजेशय्यां सतूलिकाम्  ।\nएवं जानन्निदं सर्वं स्वहस्तेनैव दापयेत् ॥ २,३४.७२ ॥"
  },
  {
    "text": "तस्माच्छय्यां समासाद्य सारदारुमर्यो दृढाम्  ।\nदन्तादिरुचिरां रम्यां हेमपट्टै रलङ्कृताम्  ।\nतस्यां संस्थाप्य हैमञ्च हरिं लक्ष्म्या समन्वितम्  ॥ २,३४.७३ ॥"
  },
  {
    "text": "घृतपूर्णञ्च कलशं परिकल्पयेत् ।\nविज्ञेयो गरुड प्रीत्यै स निद्राकलशो बुधैः  ॥ २,३४.७४ ॥"
  },
  {
    "text": "ताम्बूलकुङ्कुमक्षोदकर्पूरागुरुचन्दनम्  ।\nदीपिकोपानहच्छत्रचामरासनभाजनम्  ॥ २,३४.७५ ॥"
  },
  {
    "text": "पार्श्वेषु स्थापयेच्छक्त्या सप्तधान्यानि चैवहि  ।\nशयनस्थस्य भवति यच्चान्यदुपकारकम्  ॥ २,३४.७६ ॥"
  },
  {
    "text": "भृङ्गारकरकादर्शं पञ्चवर्णं वितानकम्  ।\nशय्यामेवंविधां कृत्वा ब्राह्मणाय निवेदयेत् ॥ २,३४.७७ ॥"
  },
  {
    "text": "सपत्नीकाय सम्पूज्य स्वर्लोकसुखदायिनीम्  ।\nवस्त्रैः सुशोभनैः पूज्य चैलकं परिधापयेत् ॥ २,३४.७८ ॥"
  },
  {
    "text": "कर्णकण्ठाङ्गुलीबाहुभूषणैश्चित्रभूषणैः  ।\nगृहोपकरणैर्युक्तं गृहं धेन्वा समन्वितम्  ॥ २,३४.७९ ॥"
  },
  {
    "text": "ततोर्ऽघः सम्प्रदातव्यः पञ्चरत्नफलाक्षतैः  ॥ २,३४.८० ॥"
  },
  {
    "text": "यथा न कृष्णशयनं शून्यं सागरकन्यया  ।\nशय्या ममाप्यशून्यास्तु तथा जन्मनिजन्मनि  ॥ २,३४.८१ ॥"
  },
  {
    "text": "दत्त्वैवं तल्पममलं क्षमाप्य च विसर्जयेत् ।\nतथा चैकादशाहे तु विधिरेष प्रकीर्तितः  ॥ २,३४.८२ ॥"
  },
  {
    "text": "ददाति यो हि धर्मार्थे बान्धवो बान्धवे मृते  ।\nविशेषमत्र पक्षे तु कथ्यमानं मया शृणु  ॥ २,३४.८३ ॥"
  },
  {
    "text": "उपयुक्तञ्च तस्यासीत्यत्किञ्चित्स्वगृहे पुरा  ।\nतस्य यद्गात्रसं लग्नं वस्त्रं भाजनवाहनम्  ।\nयदभीष्टञ्च तस्यासीत्तत्सर्वं परिकल्पयेत् ॥ २,३४.८४ ॥"
  },
  {
    "text": "स्थापयेत्पुरुषं हैमं शय्योपरि शुभं बुधः  ।\nपूजयित्वा प्रदातव्या मृतशय्या यथोदिता  ॥ २,३४.८५ ॥"
  },
  {
    "text": "पुरन्दरगृहे सर्वं सूर्यपुत्रालये तथा  ।\nउपतिष्ठेत्सुखं जन्तोः शय्यादानप्रभावतः  ॥ २,३४.८६ ॥"
  },
  {
    "text": "पीडयन्ति न तं याम्याः पुरुषा भीषणाननाः  ।\nन घर्मेण न शीतेन बाध्यते स नरः क्वचित् ॥ २,३४.८७ ॥"
  },
  {
    "text": "शय्यादानप्रभावेण प्रेतो मुच्यते बन्धनात् ।\nअपिः पापसमायुक्तः स्वर्गलोकं स गच्छति  ॥ २,३४.८८ ॥"
  },
  {
    "text": "विमानवरमारूढः सेव्यमानोऽप्सरोगणैः  ।\nआभूतसंप्लवं यावत्तिष्ठेत्पातकवर्जितः  ॥ २,३४.८९ ॥"
  },
  {
    "text": "नवकं षोडशश्राद्धं शय्या सांवत्सरं तथा  ।\nभर्तुर्या कुरुते नारी तस्याः श्रेयो ह्यनन्तकम्  ॥ २,३४.९० ॥"
  },
  {
    "text": "उपकाराय सा भर्तुर्जीवन्ती न मृता तथा  ।\nउद्धरेज्जीवमाना सा सती सत्यवती प्रियम्  ॥ २,३४.९१ ॥"
  },
  {
    "text": "स्त्रिया दध्यन्नशयने हेमकुङ्कुममञ्जनम्  ।\nवस्त्रभूषा तथा शय्या सर्वमेतद्धि दापयेत् ॥ २,३४.९२ ॥"
  },
  {
    "text": "उपकारकरं स्त्रीणां यद्भवोदिह किञ्चन  ।\nभूषणं गात्रलग्नञ्च वस्तु भोग्यादिकञ्च यत् ॥ २,३४.९३ ॥"
  },
  {
    "text": "तत्सर्वं मेलयित्वा तु स्वेस्वे स्थाने नियोजयेत् ।\nपूजयेल्लोकपालांश्च ग्रहान् देवीं विनायकम्  ॥ २,३४.९४ ॥"
  },
  {
    "text": "ततः शुक्लाम्बरधरो गृहीतकुसुमाञ्जलिः  ।\nइममुच्चारयेन्मन्त्रं विप्रस्य पुरतो बुधः  ॥ २,३४.९५ ॥"
  },
  {
    "text": "प्रेतस्य प्रतिमा ह्येषा सर्वोपकरणैर्युता  ।\nसर्वरत्नसमायुक्ता तव विप्रनिवेदिता  ॥ २,३४.९६ ॥"
  },
  {
    "text": "आत्मा शम्भुः शिवा गौरी शक्रः सुरगणैः सह  ।\nतस्माच्छय्याप्रदानेन सैष आत्मा प्रसीदतु  ॥ २,३४.९७ ॥"
  },
  {
    "text": "आचार्याय प्रदातव्या ब्राह्मणाय कुटुम्बिने  ।\nगृहीते ब्राह्मणस्तत्र कोऽदादिति च कीर्तयेत् ॥ २,३४.९८ ॥"
  },
  {
    "text": "ततः प्रदक्षिणीकृत्य प्रणिपत्य विसर्जयेत् ।\nविधिनानेन वै पक्षिन् दानमेकस्य दापयेत् ॥ २,३४.९९ ॥"
  },
  {
    "text": "बहुभ्यो न प्रदेयानि गौर्गृहं शयनं स्त्रियः  ।\nविभक्तदक्षिणा ह्येते दातारं पातयन्ति हि  ॥ २,३४.१०० ॥"
  },
  {
    "text": "एवं यो वितरेत्तार्क्ष्य शृणु तस्य च यत्फलम्  ।\nसाग्रं वर्षशतं दिव्यं स्वर्गलोके महीयते  ॥ २,३४.१०१ ॥"
  },
  {
    "text": "यत्पुण्यन्तु व्यतीपाते कार्तिक्यामयनद्वये  ।\nद्वारकायान्तु यत्पुण्यं चन्द्रसूर्यग्रहे तथा  ॥ २,३४.१०२ ॥"
  },
  {
    "text": "प्रयागे नैमिषे यच्च कुरुक्षेत्रे तर्थाबुदे  ।\nगङ्गायां यमुनायाञ्च सिन्धुसागरसंगमे  ॥ २,३४.१०३ ॥"
  },
  {
    "text": "तेषु यद्दीयते दानं तस्मादप्यधिकन्त्विदम्  ।\nएतच्छय्याप्रदानस्य नाप्नोति षोडशीं कलाम्  ॥ २,३४.१०४ ॥"
  },
  {
    "text": "यत्रासौ जायते प्राणी भुङ्क्ते तत्रैव तत्फलम्  ।\nकर्मक्षये क्षितौ याति मानुषः शुभदर्शनः  ॥ २,३४.१०५ ॥"
  },
  {
    "text": "महाधनी च धर्मज्ञः सर्वशास्त्रविशारदः  ।\nपुनः स याति वैकुण्ठं मृतोऽसौ नरपुङ्गवः  ॥ २,३४.१०६ ॥"
  },
  {
    "text": "दिव्यं विमानमारुह्य अप्सरोभिः समावृतः  ।\nअहोऽसौ हव्यकव्येषु पितृभिः सह मोदते  ॥ २,३४.१०७ ॥"
  },
  {
    "text": "अष्टकासु कृतं श्राद्धममावास्यादिने तथा  ।\nमघासु पितृपर्वाणि यानियानि च तेषु च  ॥ २,३४.१०८ ॥"
  },
  {
    "text": "शृणु तार्क्ष्य यथान्यायं प्रेतत्वे पितरो यदि  ।\nनोपतिष्ठन्ति श्राद्धानि सपिण्डीकरणं विना  ॥ २,३४.१०९ ॥"
  },
  {
    "text": "सपिण्डीकरणं कार्यं पूर्णे वर्षे न संशयः  ।\nआद्यन्तु शवशुद्ध्यर्थं कृत्वा चैवाक्ष षोडशीम्  ॥ २,३४.११० ॥"
  },
  {
    "text": "पितृपाङ्क्तिविशुर्ध्यं शतार्धेन? तु योजयेत् ।\nवृद्धिं प्राप्याग्रतः कुर्याच्छूद्रस्य स्वच्छयैव हि  ॥ २,३४.१११ ॥"
  },
  {
    "text": "साम्प्रतं साग्निके कार्यं द्वादशाहे सपिण्डनम्  ।\nन चासौ कुरुते यावत्प्रेत एव स वह्निमान्  ।\nद्वादशाहे ततः कार्यं साग्निकेन सपिण्डनम्  ॥ २,३४.११२ ॥"
  },
  {
    "text": "अस्थिपोक्षे गयाश्राद्धं श्राद्धञ्चापरपक्षिकम्  ।\nअब्दमध्ये न कुर्वीत सपिण्डीकरणं विना  ॥ २,३४.११३ ॥"
  },
  {
    "text": "सपत्न्यो यदि बह्व्यः स्युरेका पुत्रवती भवेत् ।\nसर्वास्ताः पुत्रवत्यः स्युस्तेनैकेनात्मजेन हि  ॥ २,३४.११४ ॥"
  },
  {
    "text": "नासपिण्डोग्निमान् पुत्रः पितृयज्ञं समाचरेत् ।\nसमाचाराद्भवेत्पापी पितृहा चापि जायते  ॥ २,३४.११५ ॥"
  },
  {
    "text": "मृते भर्तरि या नारी प्राणांश्चैव परित्यजेत् ।\nभर्त्रैव हि समं तस्याः प्रकुर्वीत सपिण्डनम्  ॥ २,३४.११६ ॥"
  },
  {
    "text": "अस्थानिकापि या व्यूढा वैश्या वा क्षत्त्रियापि वा  ।\nयाः पत्न्यो वै पितुः कश्चित्कुर्यात्पुत्रः सपिण्डनम्  ॥ २,३४.११७ ॥"
  },
  {
    "text": "विप्रेणैव यदा शूद्रा परिणीता प्रमादतः  ।\nएकोद्दिष्टन्तु तच्छ्राद्ध सा तु तेनैव युज्यते  ॥ २,३४.११८ ॥"
  },
  {
    "text": "अन्ये तु दश ये पुत्रा जाता वर्ण चतुष्टये  ।\nते तासुतासु योक्त्वयाः सपिण्डीकरणे सदा  ॥ २,३४.११९ ॥"
  },
  {
    "text": "अन्वष्टकासु यच्छ्राद्ध यच्छ्राद्धं वृद्धिहेतुकम्  ।\nपितुः पृथक्प्रदाव्यं स्त्रियाः पिण्डं सपिण्डने  ॥ २,३४.१२० ॥"
  },
  {
    "text": "पितामह्या समं मातुः पितुः सहपितामहैः  ।\nसपिण्डीकरणं कार्यमिति तार्क्ष्य मतं मम  ॥ २,३४.१२१ ॥"
  },
  {
    "text": "अपुत्रायां मृतायां तु पतिः कुर्यात्सपिण्डनम्  ।\nमात्रादितिसृभिः सार्धमेवं धर्मेण योजयेत् ॥ २,३४.१२२ ॥"
  },
  {
    "text": "पुत्रो नास्ति न भर्ता च स्त्रीणां तार्क्ष्य सपिण्डनम्  ।\nकारयेद्वृद्धिसमये भ्रातृदायाददेवरैः  ॥ २,३४.१२३ ॥"
  },
  {
    "text": "पतिपुत्रविहीनानां गोत्री नास्ति न देवरः  ।\nएकोद्दिष्टेन दातव्यं परेण सह भ्रातृभिः  ॥ २,३४.१२४ ॥"
  },
  {
    "text": "अज्ञानाद्विघ्नतो वापि न कृतञ्चेत्सपिण्डनम्  ।\nनवकं षोडशश्राद्धमाब्दिकं कारयेत्ततः  ॥ २,३४.१२५ ॥"
  },
  {
    "text": "अदाहे न च कर्तव्यं सदाहे कारयेद्बुधः  ।\nदर्भपुत्तलकं कृत्वा वह्निना दाहयेच्छवम्  ॥ २,३४.१२६ ॥"
  },
  {
    "text": "पितुः पुत्रेण कर्तव्यं न कुर्ब्वीत पिता सुते  ।\nअतिस्नेहान्न कर्तव्यं सपिण्डीकरणं सते  ॥ २,३४.१२७ ॥"
  },
  {
    "text": "बहवोऽपि यदा पुत्रा विधिमेकः समाचरेत् ।\nनवश्राद्धं सपिण्डत्वं श्राद्धान्यन्यानि षोडश  ॥ २,३४.१२८ ॥"
  },
  {
    "text": "एकेनैव तु कार्यांणि अविभक्तधनेष्वपि  ।\nअन्त्येष्टिं कुरुते ह्येको मुनिभैः समुदाहृतम्  ॥ २,३४.१२९ ॥"
  },
  {
    "text": "विभक्तैश्च पृथक्कार्या क्रिया सांवत्सरादिका  ।\nएकैकेन च कर्तव्या पुत्रेण च स्वयंस्वयम्  ॥ २,३४.१३० ॥"
  },
  {
    "text": "यस्यैतानि न दत्तानि प्रेतश्राद्धानि षोडश  ।\nपिशाचत्वंस्थिरं तस्य कृतैः श्राद्धशतैरपि  ॥ २,३४.१३१ ॥"
  },
  {
    "text": "भ्राता वा भ्रातृपुत्रो वा सपिण्डः शिष्य एव वा  ।\nसपिण्डीकरणं कुर्यात्पुत्रहीने खगेश्वर  ॥ २,३४.१३२ ॥"
  },
  {
    "text": "सर्वेषां पुत्रहीनानां पत्री कुर्यात्सपिण्डनम्  ।\nऋत्विजं करायेद्वाथ पुरोहितमथापि वा  ॥ २,३४.१३३ ॥"
  },
  {
    "text": "मृते पितर्यब्दमध्ये ह्युपरागो यदा भवेत् ।\nपार्वणं न सुतैः कार्यं श्राद्धं नान्दीमुखं न च  ॥ २,३४.१३४ ॥"
  },
  {
    "text": "तीर्थश्राद्धं गयाश्राद्धं श्राद्धमन्यच्च पैतृकम्  ।\nअब्दमध्ये न कुर्वीत महागुरुविपत्तिषु  ॥ २,३४.१३५ ॥"
  },
  {
    "text": "यमके च गजच्छायामन्वादिषु युगादिषु  ।\nपितृपिण्डो न दातव्यः सपिण्डीकरणं विना  ॥ २,३४.१३६ ॥"
  },
  {
    "text": "यज्ञपुरुषस्य यद्दानं देवादीनाञ्च यत्तथा  ।\nअपूर्णेऽप्यब्दमध्येपि कर्तव्यमिति के च न  ॥ २,३४.१३७ ॥"
  },
  {
    "text": "पितृभ्योपि हि यद्दत्तमर्घपिण्डविवर्जितम्  ।\nकर्तव्यं तच्च वै सर्वमेष एव विधिः स्मृतः  ॥ २,३४.१३८ ॥"
  },
  {
    "text": "देवानां पितरो देवा पितॄणामृषयस्तथा  ।\nऋषीणां पितरो देवाः पिता जयति तेन वै  ॥ २,३४.१३९ ॥"
  },
  {
    "text": "पितृदेवमनुष्याणां यज्ञनथो विभुर्भवेत् ।\nयज्ञनाथस्य यद्दत्तं तद्दत्तं सर्वदेहिनाम्  ॥ २,३४.१४० ॥"
  },
  {
    "text": "मृते पितर्यब्दमध्ये यः श्राद्धं कारयेत्सुतः  ।\nसप्तजन्मकृता धर्माथीयते नात्र संशयः  ॥ २,३४.१४१ ॥"
  },
  {
    "text": "प्रेतीभूतास्तु पितरो लुप्तपिण्डोदकक्रियाः  ।\nभ्रमन्ति वायुना सर्वे क्षुत्तृड्भ्यां परिपीडिताः  ॥ २,३४.१४२ ॥"
  },
  {
    "text": "पितरि प्रेततापन्ने लुप्यते पैतृकी क्रिया  ।\nअथ मातुर्विपत्तिः स्यात्पितृकार्यं न लुप्यते  ॥ २,३४.१४३ ॥"
  },
  {
    "text": "मृता माता पिता तिष्ठेज्जीवन्ती च पितामही  ।\nसपिण्डनन्तु कर्तव्यं पितामह्या सहैव तु  ॥ २,३४.१४४ ॥"
  },
  {
    "text": "सत्यंसत्यं पुनः सत्यं श्रूयतां वचनं मम  ।\nन पिण्डो मिलितो येषां मृतानान्तु नृणां भुवि  ॥ २,३४.१४५ ॥"
  },
  {
    "text": "उपतिष्ठेन्न वे तेषां पुत्रैर्दत्तमनेकधा  ।\nहन्तकारस्तदुद्देशे श्राद्धं नैव जलाञ्जलिः  ॥ २,३४.१४६ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे और्ध्वदेहिकादिनिरूपणं नाम चतुस्त्रिंशोऽध्यायः"
  }
]
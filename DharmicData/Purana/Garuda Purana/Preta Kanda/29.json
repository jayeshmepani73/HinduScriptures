[
  {
    "text": "<span style=\"font-size: 14pt; line-height: 200%\">श्रीकृष्ण उवाच  ।\nसाधु पृष्टं त्वया भद्र मानुषाणां हिताय वै  ।\nशृणुष्वावहितो भूत्वा सर्वमेवौर्ध्वदैहिकम्  ॥ २,२९.१ ॥\nकम्यग्विभेदरहितं श्रुतिस्मृतिसमुद्धृतम्  ।\nयन्न दृष्टं सुरैः सेन्द्रैर्योगिभिर्योगचिन्तकैः  ॥ २,२९.२ ॥\nगुह्याद्गुह्यतरं वत्स नाख्यातं कस्यचित्क्वचित् ।\nभक्तस्त्वं हि महाभाग सर्वं ते कथयाम्यहम्  ॥ २,२९.३ ॥\nअपुत्रस्य गतिर्नास्ति स्वर्गो नैव च नैव च  ।\nयेन केनाप्युपायेन कार्यं जन्म सुतस्य च  ॥ २,२९.४ ॥\nतारयेन्नरकात्पुत्रो यदि मोक्षो न विद्यते  ।\nदाहः पुत्रेण कर्तव्यो देयः पौत्रेण पावकः  ॥ २,२९.५ ॥\nतिलैर्दर्भैश्च भूम्यां वै कुटी धातुमती भवेत् ।\nपञ्चरत्नानि वक्त्रे तु येन जीवः प्ररोहति  ॥ २,२९.६ ॥\nलिप्यात्तु गोमयैर्भूमिं तिलान्दर्भांश्च निः क्षिपेत् ।\nतस्यामेवातुरो मुक्तः सर्वं दहति पातकम्  ॥ २,२९.७ ॥\nदर्भमूलीनयेत्स्वर्गं संस्थितं नात्र संशयः  ।\nदर्भांस्तत्र हि ये भूम्यां तिलयुक्तान संशयः  ॥ २,२९.८ ॥\nसर्वत्र वसुधा पूता यत्र लेपो न विद्यते  ।\nयत्र लेपः स्थितस्तत्र पुनर्लेपेन शुध्यति  ॥ २,२९.९ ॥\nयातुधानाः पिशाचाश्च राक्षसाः क्रूरकर्मिणः  ।\nअलिप्ते आतुरं मुक्तं विशन्त्येते न संशयः  ॥ २,२९.१० ॥\nनित्यहोमं तथा श्राद्धं विप्राणां पादशोधनम्  ।\nमण्डलेन विना भूम्यां कुर्वन्त्येतच्च निष्फलम्  ॥ २,२९.११ ॥\nआतुरो मुच्यते नैव मण्डलेन विना भुवि  ।\nब्रह्मा रुद्रश्च विष्णुश्च श्रीर्हुताशन एव च  ।\nमण्डले चोपतिष्ठन्तस्तस्मात्कुर्वीत मण्डलम्  ॥ २,२९.१२ ॥\nअन्यथा म्रियते यस्तु बालो वृद्धो युवापि वा  ।\nयोन्यन्तरं स वै गच्छेत्क्रीडते वायुना सह  ॥ २,२९.१३ ॥\nमिश्रितं लोहताम्रं तु तथैव जन्म जायते  ।\nतस्मैवं वायुभूतस्य न श्राद्धं नोदक क्रिया  ॥ २,२९.१४ ॥\nमम स्वेदसमुद्भूतास्तिलास्तार्क्ष्य पवित्रकाः  ।\nअसुरा दानवा दैत्यास्तृप्यन्ति तिलदानतः  ॥ २,२९.१५ ॥\nतिलाः श्वेतास्तिलाः कृष्णास्तिला गोमूत्रसन्निभाः  ।\nते मे दहन्तु पापानि शरीरेण कृतानि च  ॥ २,२९.१६ ॥\nएक एव तिलद्रोणो हेमद्रोणतिलैः समः  ।\nतर्पणे दानहोमे च दत्तो भवति चाक्षयः  ॥ २,२९.१७ ॥\nदर्भा मल्लोमसम्भूतास्तिलाः स्वेदसमुद्भवाः  ।\nतृप्ताः स्युर्देवता दानैः श्राद्धेन पितरस्तथा  ।\nप्रयोगविधिना ब्रह्मा विश्वञ्चाप्युपजीवनात् ॥ २,२९.१८ ॥\nसव्ययज्ञोपवीतेन ब्रह्माद्यास्तृप्तिमान्पुयुः  ।\nअपसव्येन तृप्यन्ति पितरो दिविदेवताः  ॥ २,२९.१९ ॥\nअपसव्यादितो ब्रह्मा दर्भमध्ये तु केशवः  ।\nदर्भाग्रे शङ्करं विद्यात्त्रयो देवाः कुशे स्थिताः  ॥ २,२९.२० ॥\nविप्रा मन्त्राः कुशा वह्निस्तुलसी च खगेश्वर  ।\nनैते निर्माल्यतां यान्ति क्रियमाणाः पुनः पुनः  ॥ २,२९.२१ ॥\nकुशाः पिण्डेषु निर्माल्याः ब्राह्मणाः प्रेतभोजने  ।\nमन्त्राः शूद्रेषु पतिताश्चितायाश्च हुताशनः  ॥ २,२९.२२ ॥\nतुलसी ब्राह्मणा गावो विष्णुरेकादशी खग  ।\nपञ्च प्रवहणान्येव भवाब्धौ मज्जतां सताम्  ॥ २,२९.२३ ॥\nविष्णुरेकादशी गीता तुलसीविप्रधेनवः  ।\nअपारे दुर्गसंकारे षट्पदी मुक्तिदायिनी  ॥ २,२९.२४ ॥$\nतिलाः पवित्रास्त्रिविधा दर्भाश्च तुलसीदालम्  ।\nनिवारयन्ति चैतानि दुर्गतिं यान्तमातुरम्  ॥ २,२९.२५ ॥\nहस्ताभ्यामुद्धृतैर्दर्भैस्तोयेन प्रोक्षयेद्भुवम्  ।\nमृत्युकाले क्षिपेद्दर्भानातुरस्य करद्वये  ॥ २,२९.२६ ॥\nदर्भेषु क्षिप्यते योऽसौ दभस्तु परिवेष्टितः  ।\nविष्णुलोकं स वै याति मन्त्रहीनोऽपि मानवः  ॥ २,२९.२७ ॥\nदर्भमूलीगतो भूमौ दर्भपाणिस्तु यो मृतः  ।\nप्रायश्चित्तविशुद्धोऽसौ संसारेपारसागरे  ॥ २,२९.२८ ॥\nगोमयेनोपलिप्ते तु दर्भस्यास्तरणे स्थितः  ।\nतत्र दत्तेन दानेन सर्वं पापं व्यपोहति  ॥ २,२९.२९ ॥\nलवणं तद्रसं दिव्यं सर्वकामप्रदं नृणाम्  ।\nयस्मादन्नरसाः सर्वे नोत्कटा लवणं विना  ॥ २,२९.३० ॥\nपितॄणां च प्रियं भव्यं तस्मात्स्वर्गप्रदं भवेत् ।\nविष्णुदेहसमुद्भूतो यतोऽयं लवणो रसः  ॥ २,२९.३१ ॥\nविशेषाल्लवणं दानं तेन शंसन्ति योगिनः  ।\nब्राह्मण क्षत्त्रियविशां स्त्रीणां शूद्रजनस्य च  ॥ २,२९.३२ ॥\nआतुराणां यदा प्राणाः प्रयान्ति वसुधातले  ।\nलवणं तु तदा देयं द्बारस्योद्धाटनं दिवः  ॥ २,२९.३३ ॥\nइति श्रीगारुडे महापुराणे उत्तरखण्डे द्वितीयांशे प्रेतकल्पे धर्मकाण्डे श्रीकृष्णगरुडसंवादे और्ध्वदेहिककर्मणि पुत्रदर्भतिलतुलसीगोभूलेपताम्रपात्रदाना दीनामावश्यकत्वनिरूपणं नामैकोनत्रिशोऽध्यायः\n</span>"
  }
]
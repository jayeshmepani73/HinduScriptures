[
  {
    "text": "श्रीगरुडमहापुराणम् ४१\nश्रीविष्णुरुवाच  ।\nवृषोत्सर्गं प्रकुर्वीत विधिपूर्वं खगेश्वर  ।\nकार्तिकादिषु मासेषु पौर्णमास्यां शुभे दिने  ॥ २,४१.१ ॥"
  },
  {
    "text": "विवाहोत्सर्जनं श्राद्धं नान्दीमुखमुपक्रमेत् ।\nकुर्याद्भुवश्च संस्कारानग्निस्थापनमेव च  ॥ २,४१.२ ॥"
  },
  {
    "text": "वाप्यां कूपे गवां गोष्ठे स्थाप्याग्निं विधिवत्ततः  ।\nविवाहविधिना सर्वं कुर्याद्ब्राह्मणवाचनम्  ॥ २,४१.३ ॥"
  },
  {
    "text": "पात्रासादनं श्रपणमुपयमनकुशादिकम्  ।\nपुर्युक्षणान्ते होमं च कर्या द्वै ब्राह्मणेन तु  ॥ २,४१.४ ॥"
  },
  {
    "text": "आघारावाज्यभागौ च चक्षुषी च प्रदा पयेत् ।\nप्रथमेऽहरिति मन्त्रेण होतव्याश्च षडाहुतीः (तयः)  ॥ २,४१.५ ॥"
  },
  {
    "text": "आघारावाज्यभागौ तु पायसेनाङ्गदेवताः  ।\nअग्नये रुद्राय शर्वाय पशुपतये उग्राय शिवाय  ।\nभवाय महादेवायेशानाय यमाय च  ॥ २,४१.६ ॥"
  },
  {
    "text": "पिष्टकेन सकृद्धोमं पूषागा इति मन्त्रतः  ।\nउभयोः स्विष्टिकूद्धोमश्चरुणा पायसेन च  ॥ २,४१.७ ॥"
  },
  {
    "text": "प्रथमं व्याहृतिहोमः प्रायश्चित्तं प्रजापतिः  ।\nसंस्त्रवप्राशनं कुर्यात्प्रणीतापरिमोक्षणम्  ॥ २,४१.८ ॥"
  },
  {
    "text": "पवित्रप्रतिपत्तिश्च ब्राह्मणे दक्षैणा ततः  ।\nषडङ्गरुद्रजाप्येन प्रोतो मोक्षमवाप्नुयात् ॥ २,४१.९ ॥"
  },
  {
    "text": "एकवर्णं वृषञ्चैव सकृद्वत्सतरीं खग  ।\nस्नापयित्वा ततः कुर्यात्सर्वालङ्कारभूषितम्  ॥ २,४१.१० ॥"
  },
  {
    "text": "प्रतिष्ठाप्य च तद्युग्मं प्रेतो मोक्षमवाप्नुयात् ।\nपुच्छेच तर्पणं कार्यमुच्छ्रिते मन्त्रपूर्वकम्  ।\nब्राह्मणान् भोजयेत्पश्चाद्दक्षिणाभिश्च तोषयेत् ॥ २,४१.११ ॥"
  },
  {
    "text": "ततः श्राद्धं समुद्दिष्टमेकोद्दिष्टं यथाविधि  ।\nजलमन्नं तथा देयं प्रेतोद्धरणहेतवे  ॥ २,४१.१२ ॥"
  },
  {
    "text": "द्वादशाहे ततः कुर्यान्मासेमासे पृथक्पथक् ।\nएवं विधिः समायुक्तः प्रेतमोक्षे करोति हि  ॥ २,४१.१३ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे वृषोत्सर्गनिरूपणं नामै कचत्वारिंशत्तमोऽध्यायः"
  }
]
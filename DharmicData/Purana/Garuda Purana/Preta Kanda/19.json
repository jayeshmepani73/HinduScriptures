[
  {
    "text": "श्रीगरुडमहापुराणम् १९\nश्रीभगवानुवाच  ।\nवायुभूतः क्षधाविष्टः कर्मजं देहमाश्रितः  ।\nते देहं स समासाद्य यमेन सह गच्छति  ॥ २,१९.१ ॥"
  },
  {
    "text": "चित्रगुप्तपुरं तत्र योजनानां तु विंशतिः  ।\nकायस्थास्तत्र पश्यन्ति पापपुण्यानि सर्वशः  ॥ २,१९.२ ॥"
  },
  {
    "text": "महादानेषुदत्तेषु गतस्तत्र सुखी भवेत् ।\nयोजनानां चतुर्विंशत्पुरं वैवस्वतं शुभम्  ॥ २,१९.३ ॥"
  },
  {
    "text": "लोहं लवणकार्पासं तिलपात्रं च यैर्नरैः  ।\nदत्तं तेनैव तृप्यन्ति यमस्य पुरचारिणः  ॥ २,१९.४ ॥"
  },
  {
    "text": "गत्वा च तत्र ते सर्वे प्रतीहारं वदन्ति हि  ।\nधर्मध्वजप्रतीहारस्तत्र तिष्ठति सर्वदा  ॥ २,१९.५ ॥"
  },
  {
    "text": "सप्तधान्यस्य दानेन प्रीतो धर्मध्वजो भवेत् ।\nतत्र गत्वा प्रतीहारो ब्रूते तस्य शुभाशुभम्  ॥ २,१९.६ ॥"
  },
  {
    "text": "धर्मराजस्य यद्रूपं सन्तः सुकृतिनो जनाः  ।\nपश्यन्ति च दुरात्मानो यमरूपं सुभीषणम्  ॥ २,१९.७ ॥"
  },
  {
    "text": "तं दृष्ट्वा भयभीतस्तु हाहेति वदते जनः  ।\nकृतं दानं च यैर्मर्त्यैस्तेषां नास्ति भयं क्वचित् ॥ २,१९.८ ॥"
  },
  {
    "text": "प्राप्तं सुकृतिनं दृष्ट्वा स्थानाच्च लति सूर्यजः  ।\nएष मे मण्डलं भित्त्वा ब्रह्मलोकं प्रयास्यति  ॥ २,१९.९ ॥"
  },
  {
    "text": "दानेन सुलभो धर्मो यममार्गः सुखावहः  ।\nएष मार्गो विशालोऽत्र न केनाप्य नुगम्यते  ।\nदानपुण्यं विना वत्स न गच्छेद्धर्ममन्दिरम्  ॥ २,१९.१० ॥"
  },
  {
    "text": "तस्मिन्मार्गे तु रौद्रे वै भीषणा यमकिङ्कराः  ।\nएकैकस्य पुरस्याग्रे तिष्ठत्येकसहस्रकम्  ॥ २,१९.११ ॥"
  },
  {
    "text": "पचन्ति पापिनं प्राप्य उदके यातनाकराः  ।\nगृह्णन्ति मासमासान्ते पादशेषं तु तद्भवेत् ॥ २,१९.१२ ॥"
  },
  {
    "text": "और्ध्वदैहिकदानानि यैर्न दत्तानि काश्यप  ।\nमहाकष्टेन ते यान्ति तस्माद्देयानि शक्तितः  ।\nअदत्त्वा पशुवद्यान्ति गृहीतो वन्धबन्धनैः  ॥ २,१९.१३ ॥"
  },
  {
    "text": "एवं कृतेन सम्पश्येत्स नरः भूतकर्मणा  ।\nदैविकीं पैतृकीं योनिं मानुषीं वाथ नारकीम्  ॥ २,१९.१४ ॥"
  },
  {
    "text": "धर्मराजस्य वचनान्मुक्तिर्भवति वा ततः  ।\nमानुष्यं तत्त्वतः प्राप्य स पुत्त्रः पुत्त्रतां व्रजेत् ॥ २,१९.१५ ॥"
  },
  {
    "text": "यथायथा कृतं कर्म तान्तां योनिं व्रजेन्नरः  ।\nतत्तथैव च भुञ्जानो विचरेत्सर्वलोकगः  ॥ २,१९.१६ ॥"
  },
  {
    "text": "अशाश्वतं परिज्ञाय सर्वलोकोत्तरं सुखम्  ।\nयदा भवति मानुष्यं तदा धर्मं समाचरेत् ॥ २,१९.१७ ॥"
  },
  {
    "text": "कृमयो भस्म विष्ठा वा देहानां प्रकृतिः सदा  ।\nअन्धकूपे महारौद्रे दीपहस्तः पातेत्तु वै  ॥ २,१९.१८ ॥"
  },
  {
    "text": "महापुण्यप्रभावेण मानुष्यं जन्म लभ्यते  ।\nयस्तत्प्राप्य चरेद्धर्मं स गच्छेत्परमां गतिम्  ॥ २,१९.१९ ॥"
  },
  {
    "text": "अपि जानन्वृथा धर्मं दुः खमायाति याति च  ॥ २,१९.२० ॥"
  },
  {
    "text": "जातीशतेन लभते किल मानुषत्वं तत्रापि दुर्लभतरं खग भो द्विजत्वम्  ।\nयस्तत्र पालयति लालयति व्रतानि तस्यामृतं भवति हस्तगतं प्रसादात् ॥ २,१९.२१ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे यममन्दिरप्रवेशतदाज्ञालब्धमनुष्यादि देहांन्तरप्राप्तिनिरूपणं नामैकोनविंशोऽध्यायः"
  }
]
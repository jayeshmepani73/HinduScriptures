[
  {
    "text": "श्रीगरुडमहापुराणम् ३५\nतर्क्ष्य उवाच  ।\nअपरं मम सन्देहं कथयस्व जनार्दन  ।\nपुरुषस्य च कस्यापि मता पञ्चत्वमागता  ॥ २,३५.१ ॥"
  },
  {
    "text": "पितामही जीवति च तथा च प्रपितामही  ।\nवृद्धप्रपितामही तद्वन्मातृसक्तः पिता तथा  ॥ २,३५.२ ॥"
  },
  {
    "text": "प्रमातामहश्च तथा वृद्धप्रमातामहस्तथा  ।\nकेन सा मेल्यते माता एतत्कथय मे प्रभो  ॥ २,३५.३ ॥"
  },
  {
    "text": "श्रीकृष्ण उवाच  ।\nपुनरुक्तं प्रवक्ष्यामि सपिण्डीकरणं खग  ।\nउमा लक्ष्मीश्च सावित्रीत्यताभिर्मेलयेद्ध्रुवम्  ॥ २,३५.४ ॥"
  },
  {
    "text": "त्रयः पिण्डभुजो ज्ञेयास्त्यजाकाश्च त्रयः स्मृताः  ।\nत्रयः पिण्डानुलेपाश्च दशमः पङ्क्तिसंन्निधः  ॥ २,३५.५ ॥"
  },
  {
    "text": "इत्येते पुरुषाः ख्याताः पितृमातृकुलेषु च  ।\nतारयेद्यजमानस्तु दश पूर्वान् दशावरान्  ॥ २,३५.६ ॥"
  },
  {
    "text": "सपिण्डः स भवेदादौ सपिण्डीकरणे कृते  ।\nअन्त्यस्तु त्याजको ज्ञेयो यो वृद्धप्रपितामहः  ॥ २,३५.७ ॥"
  },
  {
    "text": "अन्तिमस्त्याजको ज्ञेयो लेपकः प्रथमो भवेत् ।\nलेपकस्त्वन्तिमो यस्तु स भवेत्पङ्क्तिसन्निधः  ॥ २,३५.८ ॥"
  },
  {
    "text": "यजमानो भवेदेको दश पृर्त्वे दशावरे  ।\nइत्येते पितरो ज्ञेया एकविंशति संख्यकाः  ॥ २,३५.९ ॥"
  },
  {
    "text": "विधिना कुरुते यस्तु संसारे श्राद्धमुत्तमम्  ।\nजायतेऽत्र न सन्देहः शृणु तस्यापि यत्फलम्  ॥ २,३५.१० ॥"
  },
  {
    "text": "पिता ददाति पुत्त्रान् वै विच्छिन्नसन्ततिः खग  ।\nहोमदाता भवेत्सोपि यस्तस्य प्रपितामहः  ॥ २,३५.११ ॥"
  },
  {
    "text": "कृते श्राद्धे गुणा ह्येते पितॄणां तपेणे स्मृताः  ।\nदद्याद्विपुलमन्नाद्यं वृद्धस्तु प्रपितामहः  ॥ २,३५.१२ ॥"
  },
  {
    "text": "यस्य पुंसश्च मर्त्ये वै विच्छिन्ना सन्ततिः खग  ।\nस वसेन्नरके घोरे पङ्के मग्नः करी यथा  ॥ २,३५.१३ ॥"
  },
  {
    "text": "योन्यन्तरेषु जायते यत्र वृक्षसरीसृपाः  ।\nन सन्ततिं विना सोऽत्र मुच्यते नरकाद्ध्रुवम्  ॥ २,३५.१४ ॥"
  },
  {
    "text": "आचार्यस्तस्य शिष्यो वा यो दूरेऽपि हि गात्रेजः  ।\nनारायणबलिं कुर्यात्तस्याद्देशेन भक्तितः  ॥ २,३५.१५ ॥"
  },
  {
    "text": "विशुद्धः सर्वपापेभ्यो मुक्तः स नरकाद्ध्रुवम्  ।\nनिवसेन्नाकलोके च नात्र कार्या विचारणा  ॥ २,३५.१६ ॥"
  },
  {
    "text": "आदौ कृत्वा धनिष्ठाञ्च एतन्नक्षत्रपञ्चकम्  ।\nरेवत्यन्तं सदा दूष्यमशुभं सर्वदा भवेत् ॥ २,३५.१७ ॥"
  },
  {
    "text": "दाह (बलि) स्तत्र न कर्तव्यो विप्रदिसर्वजातिषु  ।\nदीयते न जलं तत्र अशुभं जायते ध्रुवम्  ।\nलोकयात्रा न कर्तव्या दुः खार्तः स्वजनो यदि  ॥ २,३५.१८ ॥"
  },
  {
    "text": "पञ्चकानन्तरं तस्य कर्तव्यं सर्वमन्यथा  ।\nपुत्राणां गोत्रिणां तस्य सन्तापोऽप्युपजायते  ॥ २,३५.१९ ॥"
  },
  {
    "text": "गृहे हानिर्भवेत्तस्य ऋक्षेष्वेषु मृतश्च यः  ।\nअथवा ऋक्षमध्येऽपि दाहस्तस्य विधीयते  ॥ २,३५.२० ॥"
  },
  {
    "text": "क्रियते मानुषाणान्तु सद्य आहुतिकारणात् ।\nसद्याहुतिकरं पुण्यं तीर्थे तद्दाह उत्तमः  ॥ २,३५.२१ ॥"
  },
  {
    "text": "विप्रैर्नियमतः कार्यः समन्त्रो विधिपूर्वकः  ।\nशवस्य च समीपे तु क्षिप्यन्ते पुत्तलास्ततः  ॥ २,३५.२२ ॥"
  },
  {
    "text": "दर्भमयाश्च चत्वारो विप्रा मन्त्राभिमन्त्रिताः  ।\nततो दाहः प्रकर्तव्यः तैश्च पुत्तलकैः सह  ॥ २,३५.२३ ॥"
  },
  {
    "text": "सूतकान्ते ततः पुत्रः कुर्याच्छान्तिकमुत्तमम्  ॥ २,३५.२४ ॥"
  },
  {
    "text": "पञ्चकेषु मृतो योऽसौ न गतिं लभते नरः  ।\nतिलान् गाश्च सुवर्णं च तमुद्दिश्य घृतं ददेत् ॥ २,३५.२५ ॥"
  },
  {
    "text": "विप्राणां दीयते दानं सर्वोपद्रवनाशनम्  ।\nसूतकान्ते च सत्पुत्रैः स प्रेतो लभते गतिम्  ॥ २,३५.२६ ॥"
  },
  {
    "text": "भाजनोपानहौ च्छत्रं हेममुद्राच वाससी  ।\nदक्षिणा दीयते विप्र सर्वपातकमोचनी  ॥ २,३५.२७ ॥"
  },
  {
    "text": "बालवृद्धातुराणाञ्च मृतानां पञ्चकेषु हि  ।\nविधानं यो न कुर्वीत विघ्नस्तस्य प्रजायते  ॥ २,३५.२८ ॥"
  },
  {
    "text": "अष्टादशैव वस्तूनि प्रेतश्राद्धे विवर्जयेत् ।\nआशिषो द्विगुणान् दर्भान् प्रणवान्नैकपिण्डताम्  ॥ २,३५.२९ ॥"
  },
  {
    "text": "अग्नौकरणमुच्छिष्टं श्राद्धं वै वैश्वदैविकम्  ।\nविकिरं च स्वधाकारं पितृशब्दं न चोच्चरेत् ॥ २,३५.३० ॥"
  },
  {
    "text": "अनुशब्दं न कुर्वीत नावाहनमथोल्मुकम्  ।\nआसीमान्तं न कुर्वीत प्रदक्षिणविसर्जनम्  ॥ २,३५.३१ ॥"
  },
  {
    "text": "न कुर्यात्तिलहोमञ्च द्विजः पूर्णाहुतिं तथा  ।\nन कुर्याद्वैश्वदेवं चेत्कर्ता गच्छत्यधोगतिम्  ॥ २,३५.३२ ॥"
  },
  {
    "text": "मलिनश्राद्धसंज्ञानं पूर्वषोडशकं तथा  ।\nस्थाने द्वारे चार्धमार्गे चितायां शवहस्तके  ॥ २,३५.३३ ॥"
  },
  {
    "text": "श्मशानवासिभूतेभ्यः पञ्चमं प्रतिवेश्यकम्  ।\nषष्ठं सञ्चयने प्रोक्तं दश पिण्डा दशाहिकाः  ।\nश्राद्धषोडषकञ्चैतत्प्रथमं परिकीर्तितम्  ॥ २,३५.३४ ॥"
  },
  {
    "text": "अन्यच्च षोडशं मध्ये द्वितीयं तार्क्ष्य मे शृणु  ।\nकर्तव्यानीह विधिना श्राद्धान्येकादशैव तु  ॥ २,३५.३५ ॥"
  },
  {
    "text": "ब्रह्मविष्णुशिवाद्यञ्च तथान्यच्छ्राद्धपञ्चकम्  ।\nएवं षोडशकं प्राहुरेतत्तत्त्वविदो जनाः  ॥ २,३५.३६ ॥"
  },
  {
    "text": "द्वादश प्रतिमास्यानि श्राद्धमेकादशे तथा  ।\nत्रिपक्षसम्भवञ्चैव द्वे रिक्ते खग षोडश  ॥ २,३५.३७ ॥"
  },
  {
    "text": "आद्यं शवविशुद्ध्यर्थं कृत्वान्यच्च त्रिषोडशम्  ।\nपितृपाङ्क्तिविशुद्ध्यर्थं शताद्धैंन तु योजयेत् ॥ २,३५.३८ ॥"
  },
  {
    "text": "शतार्धेन विहीनो यो मिलितः पङ्क्तिभाङ्न हि  ।\nचत्वारिंशत्तथैवाष्टश्राद्धं प्रेतत्वनाशनम्  ॥ २,३५.३९ ॥"
  },
  {
    "text": "सकृदूनशतार्धेन सम्भवेत्पङ्क्तिसन्निधः  ।\nमेलनीयः शतार्धेन सन्धिः श्राद्धेन तत्त्वतः  ॥ २,३५.४० ॥"
  },
  {
    "text": "(अथ शवाविधिः)  ।\nशवस्य शिबिकायां करचरणबन्धनं तत्र कर्तव्यम्  ।\nएवं चेन्न विधानं विधीयते तत्पिशाचपरिभवनम्  ॥ २,३५.४१ ॥"
  },
  {
    "text": "संजायते रजन्याञ्च शवनिर्गमने राष्ट्रं भयशून्यम्  ।\nशवं न मुञ्चेत मुच्यते चेत्दुः स्पर्शाद्दुर्गतिर्भवेत् ॥ २,३५.४२ ॥"
  },
  {
    "text": "ग्राममध्ये स्थिते प्रेते श्रुते भुङ्क्ते यदृच्छया  ।\nतदन्नं मांसवज्ज्ञेयं तत्तोयं रुधिरोपमम्  ॥ २,३५.४३ ॥"
  },
  {
    "text": "ताम्बूलं दन्तकाष्ठञ्च भोजनं ऋतुसेवनम्  ।\nग्राममध्ये स्थिते प्रेते वर्जयेत्पिण्डपातनम्  ॥ २,३५.४२ ॥\n(३५.४४)\nस्नानं दानं जपो होमस्तर्पणं सुरपूजनम्  ।\nग्राममध्ये स्थिते प्रेते शुद्ध्यर्थं ज्ञातिधर्मतः  ॥ २,३५.४३ ॥\n(३५.४५)\nज्ञातिसम्बन्धिनामेवं व्यवहारः खगेश्वर  ।\nविलुप्य ज्ञातिधर्मञ्च प्रेतपापेन लिप्यते  ॥ २,३५.४४ ॥\n(३५.४६)\nइति श्रीगारुडे महापुराणे उत्तरखण्डे द्वितीदृ धदृप्रेतकल्पे श्रीकृष्णगरुडसंवादे सपिण्डनशवविध्योर्निरूपणं नाम पञ्चत्रिंशोऽध्यायः"
  }
]
[
  {
    "text": "श्रीगरुडमहापुराणम् १६\nश्रीभगवानुवाच  ।\nएवं विलपतस्तस्य प्रेतस्यैवं खगेश्वर  ।\nक्रन्दमानस्य नितरां पीडितस्य च किङ्करैः  ॥ २,१६.१ ॥"
  },
  {
    "text": "सप्तदश दिनान्येको वायुमार्गे विकृष्यते  ।\nअष्टादशे त्वहोरात्रे पूर्वं याम्यपुरं व्रजेत् ॥ २,१६.२ ॥"
  },
  {
    "text": "तस्मिन्पुरवरे रम्ये प्रेतानां च गणो महान्  ।\nपुष्पभद्रा नदी तत्रन्यग्रोधः प्रियदर्शनः  ॥ २,१६.३ ॥"
  },
  {
    "text": "पुरे स तत्र विश्रामं प्राप्यते यमकिङ्करैः  ।\nजायापुत्रादिकं सौख्यं स्मरेत्तत्र सुदुः खितः  ॥ २,१६.४ ॥"
  },
  {
    "text": "रुदते करुणैर्वाक्यै स्तृषार्तः श्रमपीडितः  ।\nस्वधनं स्वकलत्राणि गृहं पुत्राः सुखानि च  ॥ २,१६.५ ॥"
  },
  {
    "text": "भृत्यमित्राणि चान्यच्च सर्वं शोचति वै तदा  ।\nक्षुधार्तस्य पुरे तस्मिन्किङ्करैस्तस्य चोच्यते  ॥ २,१६.६ ॥"
  },
  {
    "text": "किङ्करा ऊचुः  ।\nक्व धनं क्व सुता जाया क्व गृहं क्व त्वमीदृशः  ।\nस्वकर्मोपार्जितं भुङ्क्ष्व चिरं गच्छ महापथे  ॥ २,१६.७ ॥"
  },
  {
    "text": "जानासि शंबलवशं बलमध्वगानां नो शंबलः प्रयतते परलोकपान्थ  ।\nगन्तव्यमस्ति तव निश्चितमेव तेन मार्गेण यत्र भवतः क्रयविक्रयौ न  ॥ २,१६.८ ॥"
  },
  {
    "text": "यमदूतोदितं वाक्यं पक्षिन्नैवं त्वया श्रुतम्  ।\nएवमुक्तस्ततः सर्वैर्हन्यमानः स मुद्गरैः  ॥ २,१६.९ ॥"
  },
  {
    "text": "अत्र दत्तं सुतैः पात्रे (त्रैः) स्नेहाद्वा कृपयाथ वा  ।\nमासिकं पिण्डमश्राति ततः सौरिपुरं व्रजेत् ॥ २,१६.१० ॥"
  },
  {
    "text": "तत्र नाम्ना तु राजा वै जङ्गमः कालरूपधृक् ।\nतं दृष्ट्वा भयभीतस्तु विश्रामे कुरुते मतिम्  ॥ २,१६.११ ॥"
  },
  {
    "text": "उदकं चान्नसंयुक्तं भुङ्क्ते तस्मिन्पुरे गतः  ।\nत्रैपक्षिके तु यद्दत्तं तत्पुरं स व्यतिक्रमेत् ॥ २,१६.१२ ॥"
  },
  {
    "text": "नगेन्द्रनगरे रम्ये प्रेतो याति दिवानिशम्  ।\nगच्छन्वनानि रौद्राणि दृष्ट्वा क्रन्दति तत्र सः  ॥ २,१६.१३ ॥"
  },
  {
    "text": "भीषणैः क्लिश्यमानस्तु रुदते च पुनः पुनः  ।\nमासद्वयावसाने तु तत्पुरं सोऽतिगच्छति  ॥ २,१६.१४ ॥"
  },
  {
    "text": "भुक्त्वा चान्नं जलं पीत्वा यद्दत्तं वान्धवैरिह  ।\nक्लिश्यमानस्ततः पाशैर्नोयते यमकिङ्करैः  ॥ २,१६.१५ ॥"
  },
  {
    "text": "तृतीये मासि सम्प्राप्ते गन्धर्वनगरं शुभम्  ।\nतृतीयं मासिकं भुक्त्वा तत्र गच्छत्यसौ पुरः  ॥ २,१६.१६ ॥"
  },
  {
    "text": "शैलागमं चतुर्थे स मासे प्राप्नोति वै पुरम्  ।\nपाषाणास्तत्र वर्षन्ति प्रेतस्योपरि संस्थिताः  ॥ २,१६.१७ ॥"
  },
  {
    "text": "चतुर्थमासिके श्राद्धं भुक्ते तत्र सुखी भवेत् ॥ २,१६.१८ ॥"
  },
  {
    "text": "ततो याति पुरं प्रेतः क्रूरं मासे तु पञ्चमे  ।\nइह दत्तं सुतैर्भुङ्क्ते प्रेतो वै तत्पुरे स्थितः  ।\nषष्ठे मासि ततः प्रेतो याति क्रौञ्चाबिधं पुरम्  ॥ २,१६.१९ ॥"
  },
  {
    "text": "तत्र दत्तेन पिण्डेन श्राद्धेनाप्यायितः पुरे  ।\nमुहूर्तार्धं तु विश्रम्य कम्पमानः सुदुः खितः  ॥ २,१६.२० ॥"
  },
  {
    "text": "तत्पुरं स व्यतिक्रम्य तर्जितो यमकिङ्करैः  ।\nप्रयाति चित्रनगरं विचित्रो यत्र पार्थिवः  ॥ २,१६.२१ ॥"
  },
  {
    "text": "यमस्यैवानुजः सौरिर्यत्र राज्यं प्रशास्ति हि  ।\nमासैस्तु पञ्चभिः सार्धैरूपषाण्मासिकं भवेत् ॥ २,१६.२२ ॥"
  },
  {
    "text": "ऊनषाण्मासिकं तत्र भुङ्क्ते याम्यसमाहतः  ।\nमार्गे पुनः पुनस्तस्य बुभुक्षा पीडयत्यलम्  ॥ २,१६.२३ ॥"
  },
  {
    "text": "सन्तिष्ठते मृते कोऽपि मदीयः सुतबान्धवः  ।\nसौख्यं यो मे जनयति पततः शोकसागरे  ॥ २,१६.२४ ॥"
  },
  {
    "text": "एवं मार्गे विलपति वार्यमाणश्च किङ्करैः  ।\nआयान्ति संमुखास्तत्र कैवर्तास्तु सहस्रशः  ॥ २,१६.२५ ॥"
  },
  {
    "text": "वयं ते तर्तुकामाय महावैतरणीं नदीम्  ।\nशतयोजनविस्तीर्णां पूयशोणितसंकुलाम्  ॥ २,१६.२६ ॥"
  },
  {
    "text": "नानाझषसमाकीर्णां नानापक्षिगणैर्वृताम्  ।\nवयं त्वां तारयिष्यामः सुखेनेति वदन्ति ते  ॥ २,१६.२७ ॥"
  },
  {
    "text": "अन्तरं देहि भो पान्थ बहुला चेद्रुचिस्तव  ।\nतेन तत्र प्रदत्ता गौस्तया नावा प्रसर्पति  ।\nमनुजानां हितं दानमन्ते वैतरणी स्मृता  ॥ २,१६.२८ ॥"
  },
  {
    "text": "परापापं दहेत्सर्वं विष्णुलोकं च सा नयेत् ।\nन दत्ता चेत्खगश्रेष्ठ तां समेत्य समज्जति  ॥ २,१६.२९ ॥"
  },
  {
    "text": "स्वस्थावस्थे शरीरेऽत्र वैतरण्या व्रतं चरेत् ।\nदेया च विदुषे धेनुस्तां नदीं तर्तुमिच्छता  ॥ २,१६.३० ॥"
  },
  {
    "text": "अवदन्मज्जमानस्तु निन्दत्यात्मानमात्मना  ।\nपाथेयार्थं मया किञ्चिन्न प्रदत्तं द्विजायच  ॥ २,१६.३१ ॥"
  },
  {
    "text": "न दत्तं न हुतं जप्तं न स्नातं न कृतं स्तुतम्  ।\nयादृशं कर्म चरितं मूढ भुङ्क्ष्वेति तादृशम्  ॥ २,१६.३२ ॥"
  },
  {
    "text": "तदैव हृदि संमूढस्ताडितो भाषते भटैः  ।\nवैतरण्याः परतटे भुङ्क्ते दत्तं घटादिकम्  ॥ २,१६.३३ ॥"
  },
  {
    "text": "ऊनषाण्मासिकश्राद्धं भुक्त्वा गच्छति चाग्रतः  ।\nतार्क्ष्य तत्र विशेषेण भोजयीत द्विजाञ्छुभान्  ॥ २,१६.३४ ॥"
  },
  {
    "text": "चत्वारिंशत्तथा सप्त योजनानि शतद्वयम्  ।\nप्रयाति प्रत्यहं तार्क्ष्य अहोरात्रेण कर्शितः  ॥ २,१६.३५ ॥"
  },
  {
    "text": "सप्तमे मासि सम्प्राप्ते पुरं बह्वापदं व्रजेत् ।\nतत्र भुक्त्व प्रदत्तं यच्छ्राद्धं सप्तममासिकम्  ॥ २,१६.३६ ॥"
  },
  {
    "text": "अष्टमे मासि सम्प्राप्ते नानाक्रन्दपुरं व्रजेत् ।\nनानाक्रन्दगणान्दृष्ट्वा क्रन्दमानान्सुदारुणम्  ॥ २,१६.३७ ॥"
  },
  {
    "text": "स्वयं च शून्यहृदयः समाक्रन्दति दुः खितः  ।\nतन्मासिकं च यच्छ्राद्धं भुक्त्वा तत्र सुखी भवेत् ॥ २,१६.३८ ॥"
  },
  {
    "text": "विहाय तत्पुरं प्रेतो याति तप्तपुरं प्रति  ।\nसुतप्तनगरं प्राप्य नवमे मासि सोऽश्नुते  ।\nद्विजभोज्यं पिण्डदानं कृतं श्राद्धं सुतेन यत् ॥ २,१६.३९ ॥"
  },
  {
    "text": "मासि वै दशमे प्राप्ते रौद्रं स्थानं स गच्छति  ।\nदशमे मासि यद्दत्तं तद्भुक्त्वा च प्रयाति सः  ॥ २,१६.४० ॥"
  },
  {
    "text": "दशैकमासिकं भुक्त्वा पयोवर्षणमृच्छति  ।\nमेघास्तत्र प्रवर्षन्ति प्रेतानां दुः खदायकाः  ॥ २,१६.४१ ॥"
  },
  {
    "text": "(ततः प्रचलितो पोतो बहुर्घमतृषार्दितः)  ।\nद्वादशे मासि यच्छ्राद्धं तत्र भुङ्क्ते सुदुः शितः  ॥ २,१६.४२ ॥"
  },
  {
    "text": "किञ्चिन्न्यूने ततो वर्षे सार्धे चैकादशेऽथ वा  ।\nयाति शीतपुरं तत्र शीतं यत्रातिदुः खदम्  ॥ २,१६.४३ ॥"
  },
  {
    "text": "शीतार्तः क्षुधितः सोऽथ वीक्षते हि दिशो दश  ।\nतिष्ठेत्तु बान्धवः कोऽपि यो मे दुःखं व्यपोहति  ॥ २,१६.४४ ॥"
  },
  {
    "text": "किङ्करास्तं वदन्त्येवं क्व ते पुण्यं हि तादृशम्  ।\nश्रुत्वा तेषां तु तद्वाक्यं हा दैव इति भाषते  ॥ २,१६.४५ ॥"
  },
  {
    "text": "दैवं हि पूर्वसुकृतं तन्मया नैव सञ्चितम्  ।\nएवं सञ्चिन्त्य बहुशो धैर्यमालम्बते पुनः  ॥ २,१६.४६ ॥"
  },
  {
    "text": "चत्वारिंशद्योजनानि चतुर्युक्तानि वै ततः  ।\nधर्मराजपुरं रम्यं गन्धर्वाप्सराकुलम्  ॥ २,१६.४७ ॥"
  },
  {
    "text": "चतुरशीतिलक्षैश्च मूर्तामूर्तैरधिष्ठितम्  ।\nत्रयोदश प्रतीहारा धर्मराजपुरे स्थिताः  ॥ २,१६.४८ ॥"
  },
  {
    "text": "शुभाशुभं तु यत्कर्म ते विचार्य पुनः पुनः  ।\nश्रवणा ब्रह्मणः पुत्रा मनुष्याणां च चेष्टितम्  ।\nकथयन्ति तदा लोके पूजिताः पूजिताः स्वयम्  ॥ २,१६.४९ ॥"
  },
  {
    "text": "नरैस्तुष्टैश्च पुष्टैश्च यत्प्रोक्तं च कृतं च यत् ।\nसर्वमावेदयन्ति स्म चित्रगुप्ते यमे च तत् ॥ २,१६.५० ॥"
  },
  {
    "text": "दूराच्छ्रवणविज्ञाना दूराद्दर्शनगोचराः  ।\nएवञ्चेष्टास्तु ते ह्यष्टौ स्वर्भूपातालचारिणः  ॥ २,१६.५१ ॥"
  },
  {
    "text": "तेषां पत्न्यस्तथै वोग्रा श्रवण्यः पृथगाह्वयाः  ।\nएवं तेषां शक्तिरस्ति यर्त्ये मर्त्याधिकारिणः  ॥ २,१६.५२ ॥"
  },
  {
    "text": "व्रतैर्दानैस्तवैर्यश्च पूजयेदिह मानवः  ।\nजायन्ते तस्य ते सौम्याः सुखमृत्युप्रदायिनः  ॥ २,१६.५३ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे प्रेतयात्रादिनिरूपणं नाम षोडशोऽध्यायः"
  }
]
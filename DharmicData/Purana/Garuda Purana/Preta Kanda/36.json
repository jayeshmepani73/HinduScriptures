[
  {
    "text": "श्रीगरुडमहापुराणम् ३६\nतार्क्ष्यौवाच  ।\nकस्मादनशनं पुण्यमक्षय्यगतिदायकम्  ।\nस्वगृहन्तु परित्यज्य तीर्थे वै म्रियते यदि  ॥ २,३६.१ ॥"
  },
  {
    "text": "अप्राप्य तीर्थं म्रियते गृहे वा मृत्यु मागतः  ।\nबूत्वा कुटीचरो यस्तु स कां गतिमवाप्नुयात् ॥ २,३६.२ ॥"
  },
  {
    "text": "संन्यासं कुरुते यस्तु तीर्थे वापि गृहेऽपि वा  ।\nकथं तस्य प्रकर्तव्यमप्राप्तनिधनेऽपि वा  ॥ २,३६.३ ॥"
  },
  {
    "text": "नियमे चेत्कृते देव चित्तभङ्गो हि जायते  ।\nकेन तस्य भवेत्सिद्धिः कृतेनाप्यकृतेन वा  ॥ २,३६.४ ॥"
  },
  {
    "text": "श्रीकृष्ण उवाच  ।\nकृत्वा निरशनं यो वै मृत्युमाप्नोति कोऽपि चेत् ।\nमानुपीं तनुमुत्सृज्य मम तुल्यो विराजते  ॥ २,३६.५ ॥"
  },
  {
    "text": "यावन्त्यहानि जीवेत्व्रते निरशने कृते  ।\nक्रतुभिस्तानि तुल्यानि समग्रवदक्षिणैः  ॥ २,३६.६ ॥"
  },
  {
    "text": "तीर्थे गृहे वा संन्यासं नीत्वा चेन्म्रियते यदि  ।\nप्रत्यहं लभते सोऽपि पूर्वोक्तं द्विगुणं फलम्  ॥ २,३६.७ ॥"
  },
  {
    "text": "महारोगोपपत्तौ च गृहीतेऽनशने कृते  ।\nपुनर्न जायते रोगो देववद्धि विराजते  ॥ २,३६.८ ॥"
  },
  {
    "text": "य आतुरः सन् सन्न्यासं गृह्णाति यदि मानवः  ।\nपुनर्न जायते भूमौ संसारे दुः खसागरे  ॥ २,३६.९ ॥"
  },
  {
    "text": "अहन्यहनि दातव्यं ब्राह्मणानाञ्च भोजनम्  ।\nतिलपात्रं यथाशक्ति दीपदानं सुरार्चनम्  ॥ २,३६.१० ॥"
  },
  {
    "text": "एवं वृत्तस्य दह्यन्ते पापान्युच्चावचानि च  ।\nमृतो मुक्तिमवाप्नोति यथा सर्वे महर्षयः  ॥ २,३६.११ ॥"
  },
  {
    "text": "तस्मादनशनं नॄणां वैकुण्ठपददायकम्  ।\nतस्मात्स्वस्थे चोत्तरे वा साधयेन्मोक्षलक्षणम्  ॥ २,३६.१२ ॥"
  },
  {
    "text": "पुत्त्रद्रव्यादि सन्त्यज्य तीर्थं व्रजति यो नरः  ।\nब्रह्माद्या देवतास्तस्य भवेयुस्तुष्टिपुष्टिदाः  ॥ २,३६.१३ ॥"
  },
  {
    "text": "यस्तीर्थसंमुखो भूत्वा व्रते ह्यनशने कृते  ।\nचेन्म्रियेतान्तरालेऽपि ऋषीणां मण्डले वसेत् ॥ २,३६.१४ ॥"
  },
  {
    "text": "व्रतं निरशन कृत्वा स्वगृहेऽपि मृतो यदि  ।\nस्वकुलानि परित्यज्य एकाकी विचरेद्दिवि  ॥ २,३६.१५ ॥"
  },
  {
    "text": "अन्नञ्चैव तथा तोयं परित्यज्य नरो यदि  ।\nपीतमत्पादतोयश्च न पुनर्जायते क्षितौ  ॥ २,३६.१६ ॥"
  },
  {
    "text": "कृत्त्यासीनन्तत्तीर्थगतं रक्षन्ति वनदेवताः  ।\nयमदूता विशेषेण न याम्यास्तस्य पार्श्वगाः  ॥ २,३६.१७ ॥"
  },
  {
    "text": "तीर्थसेवी नरो यस्तु सर्वकिल्बिषवर्जितः  ।\nतत्र म्रियते दह्येत तत्तीर्थफलभाग्भवेत् ॥ २,३६.१८ ॥"
  },
  {
    "text": "सेवितेऽपि सदा तथि ह्यन्यत्र म्रियते यदि  ।\nशुभे देशे कुले धीमान् स भवेद्वेदविद्द्विजः  ॥ २,३६.१९ ॥"
  },
  {
    "text": "कृत्वा निरशनं तार्क्ष्य पुनर्जीवति मानवः  ।\nब्राह्मणान् स समाहूय सर्वस्वं यत्परित्यजेत् ॥ २,३६.२० ॥"
  },
  {
    "text": "चान्द्रायणं चरेत्कृत्स्नमनुज्ञातश्च तैर्द्विजैः  ।\nअनृतं न वदेत्पश्चाद्धर्ममेव समाचरेत् ॥ २,३६.२१ ॥"
  },
  {
    "text": "तीर्थे गत्वा च यः कोऽपि पुनरायाति वै गृहम्  ।\nअनुज्ञातः स वै विप्रैः प्रायश्चित्तमथाचरेत् ॥ २,३६.२२ ॥"
  },
  {
    "text": "दत्त्वा वा स्वर्णदानानि गोमहीगजवाजिनः  ।\nतीर्थं यदि लभेद्यस्तु मृत्युकाले स भाग्यवान्  ॥ २,३६.२३ ॥"
  },
  {
    "text": "गृहात्प्रचलितस्तीर्थं मरणे समुपस्थिते  ।\nपदेपदे तु गोदानं यदि हिंसा न जायते  ॥ २,३६.२४ ॥"
  },
  {
    "text": "गृहे तु यत्कृतं पापं तीर्थस्नानेन शुध्यति  ।\nकुरुते तत्र पापञ्चेद्वज्रलेपसमं हि तत् ॥ २,३६.२५ ॥"
  },
  {
    "text": "क्लिश्येत्स नात्र सन्देहो यावच्चन्द्रार्कतारकम्  ।\nतत्र दत्तानि दानानि जायन्ते चाक्षयाणि वै  ॥ २,३६.२६ ॥"
  },
  {
    "text": "आतुरे सति दातव्यं निर्धनैरपि मानवैः  ।\nगावस्तिला हिरण्यञ्च सप्तधान्यं विशेषतः  ॥ २,३६.२७ ॥"
  },
  {
    "text": "दानवन्तं नरं दृष्ट्वा हृष्टाः सर्वे दिवौकसः  ।\nऋषिभिः सह धर्मण चित्रगुप्तेन सर्वदा  ॥ २,३६.२८ ॥"
  },
  {
    "text": "आत्मायत्तं धनं यावत्तावद्विप्रे समर्पयेत् ।\nपराधीनं मृते सर्वं कृपया कः प्रदास्यति  ॥ २,३६.२९ ॥"
  },
  {
    "text": "पित्रुद्देशेन यः पुत्त्रैर्धनं विप्रकरेऽर्पितम्  ।\nआत्मानं सधनं तेन चक्रे पुत्रप्रपौत्रकैः  ॥ २,३६.३० ॥"
  },
  {
    "text": "पितुः शतगुणं दत्तं सहस्रं मातुरुच्यते  ।\nभगिन्या शतसाहस्रं सोदर्ये दत्तमक्षयम्  ॥ २,३६.३१ ॥"
  },
  {
    "text": "यदि लोभान्न यच्छन्ति प्रमादान्मोहतोऽपि वा  ।\nमृताः शोचन्ति ते सर्वे कदर्याः पापिनस्त्विति  ॥ २,३६.३२ ॥"
  },
  {
    "text": "अतिक्लेशेन लब्धस्य प्रकृत्या चञ्चलस्य च  ।\nगतिरेकैव वित्तस्य दानमन्या विपत्तयः  ॥ २,३६.३३ ॥"
  },
  {
    "text": "मृत्युः शरीगोप्तारं वसुरक्षं वसुन्धरा  ।\nदुश्चारिणीव हसति स्वपतिं पुत्रवत्सलम्  ॥ २,३६.३४ ॥"
  },
  {
    "text": "उदासे धार्मिकः सौम्यः प्राप्यापि विपुलं धनम्  ।\nतृणवन्मन्यते तार्क्ष्य आत्मानं वित्तमप्यथ  ॥ २,३६.३५ ॥"
  },
  {
    "text": "न चैवोपद्रवास्तस्य मोहजालो न चैव हि  ।\nमृत्युकाले न च भयं यमदूतसमुद्भवम्  ॥ २,३६.३६ ॥"
  },
  {
    "text": "समाः सहस्राणि च सप्त वै जले दशैकमग्नौ पवने च षोडश  ।\nमहाहवे पष्टिरशीतिर्गोगृहे अनाशके काश्यप चाक्षया गतिः  ॥ २,३६.३७ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादेऽनशनमृत गतिनिरूपणं नाम षट्त्रिंशोऽध्यायः"
  }
]
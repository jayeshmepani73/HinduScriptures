[
  {
    "text": "श्रीगरुडमहापुराणम् ६\nगरुड उवाच  ।\nअपि साधनयुक्तस्य तीर्थदानरतस्य च  ।\nअकृते तु वृषोत्सर्गे परलोकगतिर्न हि  ॥ २,६.१ ॥"
  },
  {
    "text": "तस्मात्कृष्ण वृषोत्सर्गः कर्तव्य इति मे श्रुतम्  ।\nकिं फलं वृषयज्ञस्य पुरा केन कृतो हरे  ॥ २,६.२ ॥"
  },
  {
    "text": "अनड्वान् कीदृशः प्रोक्तः कस्मिन् काले विशेषतः  ।\nको विधिस्तस्य निर्दिष्टः सर्वं मे कृपया वद  ॥ २,६.३ ॥"
  },
  {
    "text": "श्रीकृष्ण उवाच  ।\nइतिहासं महापुण्यं प्रवक्ष्यामि खगेश्वर  ।\nब्रह्मपुत्रेण यत्प्रोक्तं राजानं वीरवाहनम्  ॥ २,६.४ ॥"
  },
  {
    "text": "विराधनगरे राजा वीरवाहननामकः  ।\nधर्मात्मा सत्यसन्धश्च वदान्यो विप्रतुष्टिकृत् ॥ २,६.५ ॥"
  },
  {
    "text": "स कदाचिद्वनं वीरो महात्माखेटकं गतः  ।\nकिञ्चित्प्रष्टुमनास्तार्क्ष्य वसिष्ठस्याश्रमं ययौ  ॥ २,६.६ ॥"
  },
  {
    "text": "नमस्कृत्य मुनिं तत्र कृतासनपरिग्रहः  ।\nपश्रयावनतो राजा पप्रच्छ ऋषिसंसदि  ॥ २,६.७ ॥"
  },
  {
    "text": "राजोवाच  ।\nमुने मया कृतो धर्मो यथाशक्ति प्रयत्नतः  ।\nयमस्य शासनं श्रुत्वा बिभेमि नितरां हृदि  ॥ २,६.८ ॥"
  },
  {
    "text": "यमञ्च यमदूतांश्च निरयान् घोरदर्शनान्  ।\nन पश्यामि महाभाग तथा वद दयानिधे  ॥ २,६.९ ॥"
  },
  {
    "text": "वसिष्ठ उवाच  ।\nधर्मा बहुविधा राजन् वर्ण्यन्ते शास्त्रकोविदैः  ।\nसूक्ष्मत्वान्न विजानन्ति कर्ममार्गविमोहिताः  ॥ २,६.१० ॥"
  },
  {
    "text": "दानं तीर्थं तपो यज्ञाः संन्यासः पैतृको महः  ।\nधर्मेषु गृह्यमाणेषु वृषोत्सर्गो विशेषितः  ॥ २,६.११ ॥"
  },
  {
    "text": "एष्टव्या बहवः पुत्रा यद्येकोऽपि गयां व्रजेत् ।\nयजेत वाश्वमेधेन नीलं वा वृषमुत्सृजेत् ॥ २,६.१२ ॥"
  },
  {
    "text": "ब्रह्महत्यादिपापानि ज्ञानाज्ञानकृतानि च  ।\nनीलोद्वाहेन शुध्येत्तु समुद्रप्लवनेन वा  ॥ २,६.१३ ॥"
  },
  {
    "text": "एकादशाहे राजेन्द्र यस्य नोत्सूज्यते वृषः  ।\nप्रेतत्वं निश्चलं तस्य कृतैः श्राद्धैस्तु किं भवेत् ॥ २,६.१४ ॥"
  },
  {
    "text": "यथाकथञ्चित्कर्तव्यस्तीर्थे वा पत्तनेऽथ वा  ।\nवृषयज्ञैः प्रमुच्यते नान्यथा साधनैः खग  ॥ २,६.१५ ॥"
  },
  {
    "text": "वृषभं पञ्चकल्याणं युवानं कृष्णकंबलम्  ।\nगोयूथमध्ये नितरां विचरन्तं विधानतः  ॥ २,६.१६ ॥"
  },
  {
    "text": "चतसृभिर्वत्सकाभिर्द्वाभ्याञ्चैवैकया खग  ।\nविवाह्य मङ्गलद्रव्यैर्मन्त्रवत्तं समुत्सृजेत् ॥ २,६.१७ ॥"
  },
  {
    "text": "इह रतीति षडृग्भिर्हेमं कुर्याद्विभावसोः  ।\nकार्तिक्यां माघवैशाख्यां संक्रमे पातपर्वसु  ॥ २,६.१८ ॥"
  },
  {
    "text": "तीर्थे पित्र्येक्षयाहे च विशेषेण प्रशस्यते  ।\nलोहितो यस्तु वर्णेन मुखे पुच्छे च पाण्डुरः  ॥ २,६.१९ ॥"
  },
  {
    "text": "पीतः खुरविषाणेषु स नीलो वृष उच्यते  ।\nश्वेतवर्णो भवेद्विप्रो लोहितः क्षत्त्र उच्यते  ॥ २,६.२० ॥"
  },
  {
    "text": "पीतवर्णो भवेद्वैश्यः शूद्रः कृष्णः स्मृतो बुधैः  ।\nयथावर्णं समुद्दिष्टो वर्णेषु ब्राह्मणादिषु  ॥ २,६.२१ ॥"
  },
  {
    "text": "अथ वा रक्तवर्णस्तु सर्वेषामेव शस्यते  ।\nपिता पितामहश्चैव तथैव प्रपितामहः  ॥ २,६.२२ ॥"
  },
  {
    "text": "आशासते सुतं जातं वृषोत्सर्गं करिष्यति  ।\nधर्मस्त्वं वृषरूपेण जगदानन्ददायकः  ॥ २,६.२३ ॥"
  },
  {
    "text": "अष्टमूर्तेरधिष्ठानमतः शान्तिं प्रयच्छ मे  ।\nगङ्गायमुनयोः पेयमन्तर्वेदि तृणं चर  ॥ २,६.२४ ॥"
  },
  {
    "text": "धर्मराजस्य पुरतो वाच्यं मे सुकृतं वृष  ।\nदक्षिणांसे त्रिशूलाङ्कं वामोरौ चक्रचिह्नितम्  ॥ २,६.२५ ॥"
  },
  {
    "text": "इति संप्रार्थ्य वृषभं गन्धपुष्पाक्षतादिभिः  ।\nवृषं तत्सतरीयुक्तं पूजयित्वा समुत्सृजेत् ॥ २,६.२६ ॥"
  },
  {
    "text": "तस्माद्राजन् विधानेन वृषोत्सर्गं समाचर  ।\nबहुसाधनयुक्तस्य नान्यथा सद्गतिस्तव  ॥ २,६.२७ ॥"
  },
  {
    "text": "आसीत्त्रेतायुगे पूर्वं विदेहनगरे नृप  ।\nब्राह्मणो धर्मवत्सेति स्वकर्मनिरतः सुधीः  ॥ २,६.२८ ॥"
  },
  {
    "text": "विष्णुभक्तोऽतितेजस्वी यथालाभेन तुष्टिकृत् ।\nपितृपर्वणि संप्राप्ते कुशार्यो काननं ययौ  ॥ २,६.२९ ॥"
  },
  {
    "text": "अटन्नितस्ततस्तत्र चिन्वन् कुशपलाशकम्  ।\nसहसोपेत्य पुरुषाश्चात्वारश्चारुदर्शनाः  ॥ २,६.३० ॥"
  },
  {
    "text": "विभ्रान्तमनसं गृह्य प्रत्यग्जग्मुर्विहायसा  ।\nबहुवृक्षसमाकीर्णं गिरिदुर्गभयानकम्  ॥ २,६.३१ ॥"
  },
  {
    "text": "वनाद्वनान्तरं निन्युर्नदीनदसमाकुलम्  ।\nस तत्र नगरं राजन् ददर्श बहुविस्तरम्  ॥ २,६.३२ ॥"
  },
  {
    "text": "गोपुरद्वाररचितं सौधप्रासादमण्डितम्  ।\nचत्वरापणपण्यादिनरनारीसमाकुलम्  ॥ २,६.३३ ॥"
  },
  {
    "text": "तूर्यद्वन्द्वाभिनिर्घोषवीणापटहनादितम्  ।\nकांश्चित्क्षुधार्दितान्दीनान्मलिनान्विगतौजसः  ॥ २,६.३४ ॥"
  },
  {
    "text": "ततोऽतितुष्टान्मलिनान्वस्त्रखण्डसमावृतान्  ।\nअग्रतो हृष्टपुष्टांश्च स्वर्णवस्त्रोपशोभितान्  ॥ २,६.३५ ॥"
  },
  {
    "text": "ततोऽपि सुरसंकाशान्स दृष्ट्वा विस्मितोऽभवत् ।\nकिं स्वप्न उत माया वै मदीयो मानसो भ्रमः  ॥ २,६.३६ ॥"
  },
  {
    "text": "सन्दिहानं द्विजं निन्युः पुरुषा राजसन्निधिम्  ।\nसतद्ददर्श विप्रस्तु स्वर्णप्रासादमन्दिरे  ॥ २,६.३७ ॥"
  },
  {
    "text": "सिंहासनंमहादिव्यं छत्रचामरवीजितम्  ।\nतत्रोप विष्टं राजानं किरीटकनकोज्ज्वलम्  ॥ २,६.३८ ॥"
  },
  {
    "text": "महत्या च श्रिया युक्तं स्तूयमानं सुवन्दिभिः  ।\nराजापि दृष्ट्वा तं विप्रं प्रत्युत्थाय कृताञ्जलिः  ॥ २,६.३९ ॥"
  },
  {
    "text": "पूजयामास विधिवन्मधुपर्कास नादिभिः  ।\nसन्तुष्टमनसं देवमस्तौषीत्परया मुदा  ॥ २,६.४० ॥"
  },
  {
    "text": "अद्य मे सफलं जन्म पावितञ्च कुलं प्रभो  ।\nविष्णुभक्तस्य धर्मस्य यत्ते दृग्गोचरं गतः  ॥ २,६.४१ ॥"
  },
  {
    "text": "नत्वा स्तुत्वा बहुविधमुवाचानुवसन्नृपः  ।\nयतः समागतो देवः पुनस्तत्रैव नीयताम्  ॥ २,६.४२ ॥"
  },
  {
    "text": "इति श्रुत्वा वचो राज्ञः पप्रच्छ द्विजपुङ्गवः  ।\nब्राह्मण उवाच  ।\nकोऽयं देश कुतो लोका उत्तमा मध्यमाधमाः  ॥ २,६.४३ ॥"
  },
  {
    "text": "केन पुण्येन तु भवान्पारमेष्ट्यविभूषितः  ।\nकिमर्थमहमानीतः पुनस्तत्रैव नीयते  ॥ २,६.४४ ॥"
  },
  {
    "text": "अपूर्वमिव पश्यामि सर्वं स्वप्नगतो यथा  ।\nराजोवाच  ।\nस्वधर्मनिरतो यस्तु हरिभक्तिरतः सदा  ॥ २,६.४५ ॥"
  },
  {
    "text": "विरक्त इन्द्रियार्थेभ्यः स मे पूज्यो न संशयः  ।\nतीर्थयात्रापरो नित्यं वृषोत्सर्गविशेषवित् ॥ २,६.४६ ॥"
  },
  {
    "text": "सत्यदानपरो यस्तु स नमस्यो दिवौकसाम्  ।\nदर्शनार्थमिहानीतः पूजार्हश्च परन्तप  ॥ २,६.४७ ॥"
  },
  {
    "text": "अनुगृहाण मां देव क्षमस्व मम साहसम्  ।\nइत्युक्त्वा दर्शयामास मन्त्रिणां संज्ञया भ्रुवः  ॥ २,६.४८ ॥"
  },
  {
    "text": "वदिष्यति समग्रं ते स्वयं वक्तुं न साम्प्रतम्  ।\nसामन्तः सर्ववेदज्ञो ज्ञात्वा हार्दं नृपस्य च  ॥ २,६.४९ ॥"
  },
  {
    "text": "विपश्चिदुवाच  ।\nपूर्वजन्मनि वैश्योऽयं विश्वम्भर इति श्रुतः  ।\nविराधनगरे विप्र द्विजदेवविभूषिते  ॥ २,६.५० ॥"
  },
  {
    "text": "वैश्यवृत्त्या सदा जीवन्कुटुम्बपरिपालकः  ।\nगवां शुश्रूषको नित्यं ब्राह्मणानाञ्च पूजकः  ॥ २,६.५१ ॥"
  },
  {
    "text": "पात्रदानपरो नित्यमातिथेयाग्निसेवकः  ।\nगार्हस्थ्यं विधिवच्चक्रे भार्यया सत्यमेधया  ॥ २,६.५२ ॥"
  },
  {
    "text": "स्मार्तेन लोकानजयच्छ्रौतेन त हविर्भुजः  ।\nकदाचिद्बन्धुभिः साकं कृत्वा तीर्थानि भूरिशः  ॥ २,६.५३ ॥"
  },
  {
    "text": "यावदायाति सदनं दृष्टवांल्लोमशं पथि  ।\nदण्डवत्प्रणिपत्याशु कृताञ्जलिपुटं स्थितम्  ॥ २,६.५४ ॥"
  },
  {
    "text": "पप्रच्छ विनयोपेतं करुणावारिवारिधिः  ।\nऋषिरुवाच  ।\nकुत आगम्यते साधो ब्राह्मणैर्बन्धुभिर्युतः  ॥ २,६.५५ ॥"
  },
  {
    "text": "दृष्ट्वा त्वां धर्मनिलयं प्रक्लिन्नं मानसं मम  ।\nविश्वम्भर उवाच  ।\nशीर्यमाणं शरीरं हि ज्ञात्वा मृत्युं पुरः स्थितम्  ॥ २,६.५६ ॥"
  },
  {
    "text": "भार्यया धर्मचारिण्या तीर्थयात्रां विनिर्गतः  ।\nकृत्वा तीर्थानि विधिवद्विश्राण्य विपुलं वसु  ॥ २,६.५७ ॥"
  },
  {
    "text": "यावद्व्रजाम्यहं वेश्म भवान् दृष्टिपथं गतः  ।\nलोमश उवाच  ।\nतीर्थानि सन्ति भूरीणि वर्षैऽस्मिन् भारते शुभे  ॥ २,६.५८ ॥"
  },
  {
    "text": "यत्त्वया ह्युपचीर्णानि तानि सर्वाणि मे वद  ।\nवैश्य उवाच  ।\nगङ्गा च सूर्य तनया महापुण्या सरस्वती  ॥ २,६.५९ ॥"
  },
  {
    "text": "दशाश्वमेधैरयजद्यत्र ब्रह्मा सुरेश्वरः  ।\nतीर्थराजस्ततः काशी महादेवो दयानिधिः  ॥ २,६.६० ॥"
  },
  {
    "text": "मृतानां यत्र जन्तूनां कर्णे जपति तारकम्  ।\nपुलहस्याश्रमं पुण्यं फल्गुतीर्थञ्च गण्डकी  ॥ २,६.६१ ॥"
  },
  {
    "text": "चक्रतीर्थं नैमिषञ्च शिवतीर्थमनन्तकम्  ।\nगोप्रतारकनागेशमयोध्याबिन्दुसंज्ञितम्  ॥ २,६.६२ ॥"
  },
  {
    "text": "यत्रास्त मुक्तिदः साक्षाद्रामो राजीवलोचनः  ।\nआग्नेयं वायुकौबेरं कौमारं भूरुहां पुनः  ॥ २,६.६३ ॥"
  },
  {
    "text": "सौकरं मथुरा यत्र नित्यं सन्निहतो हरिः  ।\nपुष्करं सत्यतीर्थञ्च ज्वालतीर्थं दिनेश्वरम्  ॥ २,६.६४ ॥"
  },
  {
    "text": "इन्द्रतीर्थं कुरुक्षेत्रं यत्र प्राची सरस्वती  ।\nतापी पयोष्णी निर्विन्ध्या मलयः कृष्णवेणिका  ॥ २,६.६५ ॥"
  },
  {
    "text": "गोदावरी दण्डकञ्च ताम्रचूडं सदोदकम्  ।\nद्यावाभूमीश्वरं दृष्ट्वा श्रीशैलः पर्वतेश्वरः  ॥ २,६.६६ ॥"
  },
  {
    "text": "असंख्यलिङ्गतीर्थानि यत्र सन्ति सदा मुने  ।\nवेङ्कटाद्रौ महातेजाः श्रीरङ्गाख्यः स्वयं हरिः  ॥ २,६.६७ ॥"
  },
  {
    "text": "वेङ्कटी नाम तत्रैव देवी महिषमर्दिनी  ।\nचन्द्रतीर्थं भद्रवटः कावेरीकुटिलाचलौ  ॥ २,६.६८ ॥"
  },
  {
    "text": "अवटोदा ताम्रपर्णो त्रिकृटः कोल्लको गिरिः  ।\nवासिष्ठं ब्रह्मतीर्थञ्च ज्ञानतीर्थं महोदधिः  ॥ २,६.६९ ॥"
  },
  {
    "text": "हृषीकेशं विराजञ्च विशालं नीलपर्वतः  ।\nभीमकूटः श्वेतगिरी रुद्रतीर्थमुमावनम्  ॥ २,६.७० ॥"
  },
  {
    "text": "अवाप गिरिजा देवी तपसा यत्र शङ्करम्  ।\nवारुणं सूर्यतीर्थञ्च हंसतीर्थं महोदयम्  ॥ २,६.७१ ॥"
  },
  {
    "text": "निमज्ज्य यत्र काकोला राजहंसत्वमाययुः  ।\nअसुरो यत्र देवत्वमवाप स्नानमात्रतः  ॥ २,६.७२ ॥"
  },
  {
    "text": "विश्वरूपं वन्दितीर्थं रत्नेशः कुहकाचलः  ।\nनरनारायणं दृष्ट्वा मुच्यते पापकोटिभिः  ॥ २,६.७३ ॥"
  },
  {
    "text": "सरस्वतीदृषद्वत्यौ नर्मदा शर्मदा नृणाम्  ।\nनीलकण्ठं महाकालं पुण्यं चामरकण्टकम्  ॥ २,६.७४ ॥"
  },
  {
    "text": "चन्द्रभागा वेत्रवती वीरभद्रं गणेश्वरम्  ।\nगोकर्णं बिल्वतीर्थञ्च कर्मकुण्डं सतारकम्  ॥ २,६.७५ ॥"
  },
  {
    "text": "स्नानमात्रेण यत्राशु मुच्यते कर्मबन्धनात् ।\nअन्यान्यपि च तीर्थानि कृतानि कृपया तव  ॥ २,६.७६ ॥"
  },
  {
    "text": "उत्पद्यते शुभा बुद्धिः साधूनां यदनुग्रहः  ।\nएकतः सर्वतीर्थानि करुणाः साधवोऽन्यतः  ॥ २,६.७७ ॥"
  },
  {
    "text": "अनुग्रहाय भूतानां चरन्ति चरितव्रताः  ।\nत्वं गुरुः सर्वर्णानां विद्यया वयसाधिकः  ॥ २,६.७८ ॥"
  },
  {
    "text": "अतः पृच्छाम्यहं किञ्चिदाधिभूतं चिरन्तनम्  ।\nकिं कुर्यां कं नु पृच्छेऽहं मनो मेऽतिचलं मुने  ॥ २,६.७९ ॥"
  },
  {
    "text": "निःस्पृहं ब्रह्मविषये विषयेष्वतिलालसम्  ।\nमनागपि न सहते विरहं तिमिरं ब्रुवत् ॥ २,६.८० ॥"
  },
  {
    "text": "मोहितं विविधैर्भावैः कर्मणां क्षेत्रमुत्तमम्  ।\nशान्तिं यथा समायाति सम्पन्नमिव भूसुर  ॥ २,६.८१ ॥"
  },
  {
    "text": "विवेकप्रवणं शुद्धं यथा स्यात्कृपया वद  ।\nऋषिरुवाच  ।\nमनस्तु प्रबलं नित्यं सविकारं स्वभावतः  ॥ २,६.८२ ॥"
  },
  {
    "text": "वशं नयन्ति करिणं प्रमत्तमपि हस्तिपाः  ।\nतथापि साधुसङ्गत्या साधनैरप्यतन्द्रितः  ॥ २,६.८३ ॥"
  },
  {
    "text": "तीव्रेण भक्तियोगेन विचारेण वशं नयेत् ।\nइतिहासं प्रवक्ष्यामि तव प्रत्ययकारकम्  ॥ २,६.८४ ॥"
  },
  {
    "text": "नारदोऽकथयन्मह्यं स्ववृत्तगतजन्मनः  ।\nनारद उवाच  ।\nकस्यचिद्द्विजमुख्यस्य दासीपुत्त्रः पुरा मुने  ॥ २,६.८५ ॥"
  },
  {
    "text": "शिक्षितो बालभावेऽपि पाठितो नितरामहम्  ।\nतत्रापि सङ्गतिर्जाता महतां पुण्यकर्मणाम्  ॥ २,६.८६ ॥"
  },
  {
    "text": "प्रावृट्काले मम गृहे स्थितानां भाग्ययोगतः  ।\nशुश्रूषणानुवृत्त्या च प्रश्रयेण दमेन च  ॥ २,६.८७ ॥"
  },
  {
    "text": "सन्तोषं परमं प्राप्य कृपया त्विदमब्रुवन्  ।\nमनीषा निर्मला येन जाता मम शुभार्थिनी  ॥ २,६.८८ ॥"
  },
  {
    "text": "यया विष्णुमयं सर्वम्त्मन्येव ददृशिवान्  ।\nमुनय ऊचुः  ।\nशृणु वत्स प्रवक्ष्या मो हिताय तव बालक  ॥ २,६.८९ ॥"
  },
  {
    "text": "येन वै ध्रियमाणेन इहामुत्र सुखं भवेत् ।\nदेवतिर्यङ्मनुष्याश्च संसारे विविधा जनाः  ॥ २,६.९० ॥"
  },
  {
    "text": "निबद्धाः कर्मपशैस्ते भुञ्जन् भोगान् पृथग्विधान्  ।\nदेवत्वं याति सत्त्वेन रजसा च मनुष्यताम्  ॥ २,६.९१ ॥"
  },
  {
    "text": "तिर्यक्त्वं तमसा जन्तुर्वासनानुगतोऽबुधः  ।\nमातुर्लब्ध्वा पुनर्जन्म म्रियते च पुनः पुनः  ॥ २,६.९२ ॥"
  },
  {
    "text": "एवं गत्वा ह्यसंख्याता योनीस्ताः कर्मभूरपि  ।\nमानुष्यं दुर्लभं लब्ध्वा कदाचिद्दैवयोगतः  ॥ २,६.९३ ॥"
  },
  {
    "text": "अनुग्रहेण महतां हरिं ज्ञात्वा विमुच्यते  ।\nरोगग्राहं मोहजालमपारं भवसागरम्  ॥ २,६.९४ ॥"
  },
  {
    "text": "न पश्यामि तितीर्षोरन्यद्रामस्मरणं विना  ।\nनवनीयं यथा दध्नो ज्योतिः काष्ठादपि क्वचित् ॥ २,६.९५ ॥"
  },
  {
    "text": "मन्थनैः साधनैरेवं परं ज्ञात्वा सुखी भवेत् ।\nआत्मा नित्योऽव्ययः सत्यः सर्वगः सर्वभृन्महान्  ॥ २,६.९६ ॥"
  },
  {
    "text": "अप्रमेयः स्वयञ्ज्योतिरग्राह्यो मनसापि यः  ।\nसच्चिदानन्दरूपोऽसौ सर्वप्राणिहृदि स्थितः  ॥ २,६.९७ ॥"
  },
  {
    "text": "विनश्यत्स्वपि भावेषु न विनश्यति कर्हिचित् ।\nआकाशः सर्वभूतेषु स्थितस्तेजोजले तथा  ॥ २,६.९८ ॥"
  },
  {
    "text": "आत्मा सर्वत्र निर्लेपः पार्थिवेषु यथानिलः  ।\nभक्तानुकम्पी भगवान् साधूनां रक्षणाय च  ॥ २,६.९९ ॥"
  },
  {
    "text": "आविर्भवति लोकेषुगुणीवाज्ञैः प्रतीयते  ।\nएवंविवेकत्वया यो बुद्ध्या संशीलयेद्धृदि  ॥ २,६.१०० ॥"
  },
  {
    "text": "भक्तियोगेन सन्तुष्ट आत्मानं दर्शयेदजः  ।\nततः कृतार्थो भवति सदा सर्वत्र निः स्पृहः  ॥ २,६.१०१ ॥"
  },
  {
    "text": "अतोऽहङ्कारमुत्सृज्य सानुबन्धे कलेवरे  ।\nचरेदसंगो लोकेषु स्वप्नप्रायेषु निर्ममः  ॥ २,६.१०२ ॥"
  },
  {
    "text": "क्व स्वप्ने नियतं धैर्यमिन्द्रजाले क्व सत्यता  ।\nक्व नित्यता शरन्मेघे क्व वा सत्यं कलेवरे  ॥ २,६.१०३ ॥"
  },
  {
    "text": "अविद्याकर्मजनितं दृश्यमानं चरा चरम्  ।\nज्ञात्वाचारवशी योगी ततः सिद्धिमवाप्स्यसि  ॥ २,६.१०४ ॥"
  },
  {
    "text": "इत्युक्त्वा ते गताः सर्वे साधवो दीनवत्सलाः  ।\nसोऽहं तदुक्तमार्गेण तथैवाचरमन्वहम्  ॥ २,६.१०५ ॥"
  },
  {
    "text": "ततोऽचिरेणात्मनीदं दृष्टवानहमद्भुतम्  ।\nज्योतिर्मयं सदानन्दं शरच्छीतांशुनिर्मलम्  ॥ २,६.१०६ ॥"
  },
  {
    "text": "निषिच्य सुखसन्दोहैर्मां कृत्वाधिकसस्पृहम्  ।\nअन्तर्हितं महतेजो यथा सौदामिनी दिवि  ॥ २,६.१०७ ॥"
  },
  {
    "text": "भक्त्या तदेव मनसि भावयन्नहमद्भुतम्  ।\nकाले कलेवरं त्यक्त्वा गतवान् हरिमव्ययम्  ॥ २,६.१०८ ॥"
  },
  {
    "text": "तस्येच्छया पुनर्ब्रह्मन् ब्रह्मणो मेऽभवज्जनिः  ।\nअनुग्रहाद्भगवतस्त्रिषु लोकेषु निः स्पृहः  ॥ २,६.१०९ ॥"
  },
  {
    "text": "आपीडयन्मुहुर्वोणां गायमानश्चराम्यहम्  ।\nइत्युक्त्वा मे स्वानुभवं ययौ यादृच्छिको मुनिः  ॥ २,६.११० ॥"
  },
  {
    "text": "ममापि परमाश्चर्यं सन्तोषश्च महानभूत् ।\nअतस्ते साधुसङ्गत्या भक्त्या च परमात्मनः  ॥ २,६.१११ ॥"
  },
  {
    "text": "विशुद्धं निर्मलं शान्तं मनो निर्वृतिमेष्यति  ।\nअनेकजन्मजनितं पातकं साधुसंगमे  ॥ २,६.११२ ॥"
  },
  {
    "text": "क्षिप्रं नश्यति धर्मज्ञ जलानां शरदो यथा  ।\nवैश्य उवाच  ।\nपीत्वा ते वाक्यपीयूषं स्वान्तं मे शान्तिमागमत् ॥ २,६.११३ ॥"
  },
  {
    "text": "सर्वतीर्थफलं मेऽध्य सञ्जातं तव दर्शनात् ।\nइति श्रुत्वा वचस्तस्य प्रोवाच ऋपिसत्तमः  ॥ २,६.११४ ॥"
  },
  {
    "text": "लोमश उवाच  ।\nहिताय तव राजेन्द्र त्रिवर्गफलमिच्छतः  ।\nयत्त्वया सुकृतं भूरिवृषोत्सर्गं विना कृतम्  ॥ २,६.११५ ॥"
  },
  {
    "text": "मन्येऽकिञ्चत्करं सर्वं नीहारसलिलं यथा  ।\nवृषोत्सर्गसमं किञ्चित्साधनं न महीतले  ॥ २,६.११६ ॥"
  },
  {
    "text": "अनायासेन गच्छन्ति गतिं ते पुण्यकर्मणाम्  ।\nवृषोत्सर्गः कृतो येन अश्वमेधस्य याजकः  ॥ २,६.११७ ॥"
  },
  {
    "text": "उभौ समौ मया दृष्टौ दिव्यौ तौ शक्रसन्निधौ  ।\nअतस्त्वं पुष्करं गत्वा वृषोत्सर्गं विधाय च  ॥ २,६.११८ ॥"
  },
  {
    "text": "ततो याहि गृहं साधो येन सर्वं कृतं भवेत् ।\nविपश्चिदुवाच  ।\nततः स पुनरागत्य कार्तिक्यां पुष्करे वरे  ॥ २,६.११९ ॥"
  },
  {
    "text": "वराहरूपी भगवान् यत्रास्ते यज्ञपूरकः  ।\nचकार विधिवत्सर्वं युद्कमृषिसत्तमैः  ॥ २,६.१२० ॥"
  },
  {
    "text": "गतानि बहुतीर्थानि ततो लोमशसंगतिः  ।\nततोऽधिकतरं जातं पुण्यं नीलविवाहजम्  ॥ २,६.१२१ ॥"
  },
  {
    "text": "सभुक्त्वा विषयान् दिव्यान् विमानवरमाश्रितः  ।\nतेन राजकुले जन्म वीरसेनस्य धर्मतः  ॥ २,६.१२२ ॥"
  },
  {
    "text": "वीरपञ्चाननाख्यातञ्चतुर्वर्गैकसाधकम्  ।\nप्रकुर्वतो वृषोत्सर्गं तत्र ये परिचारकाः  ॥ २,६.१२३ ॥"
  },
  {
    "text": "दिव्यरूपाभवन् स्पृष्टा गोपुच्छोदकशीकरैः  ।\nसुरूपाः पुष्टवपुषः पश्यन्तो दूरसंस्थिताः  ॥ २,६.१२४ ॥"
  },
  {
    "text": "ततो दूरतरा ये च दृश्यन्ते मलिना जनाः  ।\nदुर्भगा मलिना रूक्षाः कृशा विगतवाससः  ॥ २,६.१२५ ॥"
  },
  {
    "text": "वृषयज्ञमपश्यन्तो ये चासूयां प्रकुर्वते  ।\nसर्वं निवेदितं राज्ञश्चरितं पूर्वजन्मनः  ॥ २,६.१२६ ॥"
  },
  {
    "text": "धर्म्यं विचित्रमाख्यानं श्रुतं मे यत्पराशरात् ।\nअतस्त्वं स्वगृहं गच्छ कृपां कृत्वा ममोपरि  ॥ २,६.१२७ ॥"
  },
  {
    "text": "श्रुत्वा विपश्चिद्वाक्यं स विस्मयं परमं गतः  ।\nगृहं जगाम विप्रोऽसौ प्रापितो राजसेवकैः  ॥ २,६.१२८ ॥"
  },
  {
    "text": "वसिष्ठ उवाच  ।\nतस्माद्राजन् वृषोत्सर्गं वरिष्ठं सर्वकर्मणाम्  ।\nसमाचर विधानेन यदि भीतो यमादपि  ॥ २,६.१२९ ॥"
  },
  {
    "text": "वृषोत्सर्गसमं किञ्चित्साधनं नदिवः परम्  ।\nमया धर्मरहस्यं ते कथितं राजसत्तम  ॥ २,६.१३० ॥"
  },
  {
    "text": "पतिपुत्रवती नारी भर्तुरग्रे मृता यदि  ।\nवृषोत्सर्गं न कुर्वीत गां दद्याच्च पयस्विः नीम्  ॥ २,६.१३१ ॥"
  },
  {
    "text": "श्रीकृष्ण उवाच  ।\nश्रुत्वा वाक्यं वसिष्ठस्य राजा मधुपुरीं गतः  ।\nचकार विधिवत्सर्वं वृषोत्सर्गमहं खग  ॥ २,६.१३२ ॥"
  },
  {
    "text": "गृहं गत्वा स आत्मानं कृतकृत्यममन्यत  ।\nकालेन निधनं प्राप्तो नीतो वैवस्वतानुगैः  ॥ २,६.१३३ ॥"
  },
  {
    "text": "स कालनगरं हित्वा गतो दूरतरं पथि  ।\nश्राद्धदेवपुरं कुत्रेत्येवं दूतानपृच्छत  ॥ २,६.१३४ ॥"
  },
  {
    "text": "पापिनो यत्र पात्यन्ते याम्यै पापविशुद्धये  ।\nयत्र देवः स धर्माधर्मविचेतनः  ॥ २,६.१३५ ॥"
  },
  {
    "text": "गतं पापपुरं तत्तु न द्रष्टव्यं भवादृशैः  ।\nअग्रे दृष्ट्वा धर्मराजमूचुस्ते परमादरात् ॥ २,६.१३६ ॥"
  },
  {
    "text": "दिव्यरूपस्तदा देवो देवगन्धर्वसंयुतः  ।\nआत्मानं दर्शया मास तस्य राज्ञो महात्मनः  ॥ २,६.१३७ ॥"
  },
  {
    "text": "प्रणम्य दण्डवद्राजा कृताञ्जलिः पुरः स्थितः  ।\nतुष्टाव बहुधा देवं हर्षपुरितमानसः  ॥ २,६.१३८ ॥"
  },
  {
    "text": "धर्मराजोऽपि राजानं प्रशस्येदमुवाच ह  ।\nनीयतां देवलोकाय यत्र भोगाः सुपुष्कलाः  ॥ २,६.१३९ ॥"
  },
  {
    "text": "तद्वीरवाहनः श्रुत्वा पप्रच्छसमवर्तिनम्  ।\nन जाने केन पुण्येन स्वर्गं नयसि मां विभो  ॥ २,६.१४० ॥"
  },
  {
    "text": "धर्मराज उवाच  ।\nत्वया कृतानि पुण्यानि दानं यज्ञाः सविस्तराः  ।\nमथुरायां वृषोत्सर्गो वसिष्ठवचनात्किल  ॥ २,६.१४१ ॥"
  },
  {
    "text": "धर्मः स्वल्पोऽपि नृपते यदि सम्यगुपासितः  ।\nद्विजदेवप्रसादेन स याति बहुविस्तरम्  ॥ २,६.१४२ ॥"
  },
  {
    "text": "इत्युक्त्वा यमुनाभ्राता क्षणादन्तर्धिमाययौ  ।\nवीरबाहुर्दिवं गत्वा देवैः सह मुमोद ह  ॥ २,६.१४३ ॥"
  },
  {
    "text": "श्रीकृष्ण उवाच  ।\nमया ते कथितं पक्षिन् वृषयज्ञः सुविस्तरः  ।\nप्राणिनां कर्मनिर्हारं श्रुत्वा पापैः प्रमुच्यते  ॥ २,६.१४४ ॥"
  },
  {
    "text": "इति श्रीगारुडे महापुराणे उत्तरखण्डे द्विदृ धदृप्रेतकल्पे श्रीकृष्णगरुडसंवादे वृषोत्सर्गमाहात्म्यनिरूपणं नाम षष्ठोऽध्यायः"
  }
]
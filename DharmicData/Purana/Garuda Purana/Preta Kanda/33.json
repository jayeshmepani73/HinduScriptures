[
  {
    "text": "श्रीगरुडमहापुराणम् ३३\nगरुड उवाच  ।\nउत्पत्तिलक्षणं जन्तोः कथितं मयि पुत्त्रके  ।\nयमलोकः कियन्मात्रस्त्रैलोक्ये सचराचरे  ।\nविस्तरं तस्य मे ब्रूहि अध्वा चैव कियान् स्मृतः  ॥ २,३३.१ ॥"
  },
  {
    "text": "कैश्च पापैः कृतैर्देव केन वा शुभकर्मणा  ।\nगच्छन्ति मानवास्तत्र कथयस्व विशेषतः  ॥ २,३३.२ ॥"
  },
  {
    "text": "श्रीभगवानुवाच  ।\nषटशीतिसहस्राणि योजनानां प्रमाणतः  ।\nयमलोकस्य चाध्वानमन्तरा मानुषस्य च  ॥ २,३३.३ ॥"
  },
  {
    "text": "ध्मातताम्रमिवातप्तो ज्वलद्दुर्गो महापथः  ।\nतत्र गच्छन्ति पापिष्ठा मानवा मूढचेतसः  ॥ २,३३.४ ॥"
  },
  {
    "text": "कण्टकाश्च सुतीक्ष्णा वै विविधा घोरदर्शनाः  ।\nतैस्तुवालुक्षितिर्व्याप्ता हुताशश्च तथोल्बणः  ॥ २,३३.५ ॥"
  },
  {
    "text": "वृक्षच्छाया न तत्रास्ति यत्र विश्रमते नरः  ।\nगृहीतः कालपाशैश्च कृतैः कर्मभिरुल्बणैः  ॥ २,३३.६ ॥"
  },
  {
    "text": "तस्मिन्मार्गे न चान्नाद्यं येन प्राणान् प्रपोषयेत् ।\nन जलं दृश्यते तत्र तृषा येन विलीयते  ॥ २,३३.७ ॥"
  },
  {
    "text": "क्षुधया पीडितो याति तृष्णया च महापथे  ।\nशीतेन कम्पते क्वापि यममार्गेऽतिदुर्गमे  ॥ २,३३.८ ॥"
  },
  {
    "text": "यद्यस्य यादृशं पापं स पन्थास्तस्य तादृशः  ।\nसुदीनाः कृपणा मूढा दुः खैर्व्याप्तास्तरन्ति तम्  ॥ २,३३.९ ॥"
  },
  {
    "text": "रुदन्ति दारुणं केचित्केचिद्द्रोहं वदन्ति च  ।\nआत्मकर्मकृतैर्देषैः पच्यमाना मुहुर्मुहुः  ॥ २,३३.१० ॥"
  },
  {
    "text": "ईदृग्विधः स वै पन्था विज्ञेयो दारुणः खग  ।\nवितृष्णा ये नरा लोके सुखं तस्मिन् व्रजन्ति ते  ॥ २,३३.११ ॥"
  },
  {
    "text": "यानियानि च दानानि दत्तानि भुवि मानवैः  ।\nतानितान्युपतिष्ठन्ति यमलोके पुरः पथि  ॥ २,३३.१२ ॥"
  },
  {
    "text": "पापिनो नोपतिष्ठन्ति दाहश्राद्धजलाञ्जलि  ।\nभ्रमन्ति वायुभूतास्ते ये क्षुद्राः पापकर्मिणः  ॥ २,३३.१३ ॥"
  },
  {
    "text": "ईदृशं वर्त्म तद्रौद्रं कथितं तव सुव्रत  ।\nपुनश्च कथयिष्यामि यममार्गस्य या स्थितिः  ॥ २,३३.१४ ॥"
  },
  {
    "text": "याम्यनैरृतयोर्मध्ये पुरं वैवस्वतस्य तु  ।\nसर्वं वज्रमयं दिव्यमभेद्यं तत्सुरासुरैः  ॥ २,३३.१५ ॥"
  },
  {
    "text": "चतुरश्रं चतुर्द्वारं सप्तप्राकारतोरणम्  ।\nस्वयं तिष्ठति वै यस्यां यमो दूतैः समन्वितः  ॥ २,३३.१६ ॥"
  },
  {
    "text": "योजनानां सहस्रं वै प्रमाणेन तदुच्यते  ।\nसर्वरत्नमयं दिव्यं विद्युज्ज्वालार्कतैजसम्  ॥ २,३३.१७ ॥"
  },
  {
    "text": "तद्गुहं धर्मराजस्य विस्तीर्णं काञ्चनप्रभम्  ।\nयोजनानां पञ्चशतप्रमाणेन समुच्छ्रितम्  ॥ २,३३.१८ ॥"
  },
  {
    "text": "वृतं स्तम्भसहस्रैस्तु वैदूर्यमणिमण्डितम्  ।\nमुक्ताजालगवाक्षं च पताकाशतभूषितम्  ॥ २,३३.१९ ॥"
  },
  {
    "text": "घण्टाशतनिनादाढ्यं तोरणानां शतैर्वृतम्  ।\nएवमादिभिरन्यैश्च भूषणैर्भूषितं सदा  ॥ २,३३.२० ॥"
  },
  {
    "text": "तत्रस्थो भगवान् धर्म आसने तु समे शुभे  ।\nदशयो जनविस्तीर्णे नीलजीमूतसन्निभे  ॥ २,३३.२१ ॥"
  },
  {
    "text": "धर्मज्ञो धर्मशीलश्च धर्मयुक्तो हितो यमः  ।\nभयदः पापयुक्तानां धार्मिकाणां सुखप्रदः  ॥ २,३३.२२ ॥"
  },
  {
    "text": "मन्दमारु तसंयोगैरुत्सवैर्विविधैस्तथा  ।\nव्याख्यानैर्विविधैर्युक्तः शङ्खवादित्रनिः स्वनैः  ॥ २,३३.२३ ॥"
  },
  {
    "text": "पुरमध्यप्रवेशे तु चित्रगुप्तस्य वै गृहम्  ।\nपञ्चविंशतिसंख्यानां योजनानां सुविस्तरम्  ॥ २,३३.२४ ॥"
  },
  {
    "text": "दशोच्छ्रितं महादिव्यं लोहप्राकारवोष्टितम्  ।\nप्रतोलीशतसंचारं पतताकाशतशोभितम्  ॥ २,३३.२५ ॥"
  },
  {
    "text": "दीपिकाशतसङ्कीर्णं गीतध्वनिसमाकुलम्  ।\nविचित्रचित्रकुशलैश्चित्रगुप्तस्य वै गृहम्  ॥ २,३३.२६ ॥"
  },
  {
    "text": "मणिमुक्तामये दिव्ये आसने परमाद्भुते  ।\nतत्रस्थो गणयत्यायुर्मानुषेष्वितरेषु च  ॥ २,३३.२७ ॥"
  },
  {
    "text": "न मुह्यति कदाचित्स सुकृते दुष्कृतेऽपि वा  ।\nयद्येनोपार्जितं यावत्तावद्वै वेत्ति तस्य तत् ॥ २,३३.२८ ॥"
  },
  {
    "text": "दशाष्टदोषरहितं कृत कर्म लिखत्यसौ  ।\nचित्रगुप्तालयाताच्यां ज्वरस्यास्ति महागृहम्  ॥ २,३३.२९ ॥"
  },
  {
    "text": "दक्षिणे चापि शूलस्य लताविस्फोटकस्य च  ।\nपश्चिमे काल पाशस्य अजीर्णस्यारुचेस्तथा  ॥ २,३३.३० ॥"
  },
  {
    "text": "मध्यपीठोत्तरे ज्ञेयो तथा चान्या विषचिका  ।\nऐशन्यां वै शिरोऽर्तिश्च आग्नेय्याञ्चैव मृकता  ॥ २,३३.३१ ॥"
  },
  {
    "text": "अतिसारश्च नैरृत्यां वायव्यां दाहसंज्ञकः  ।\nएभिः परिवृतो नित्यं चित्रगुप्तः स तिष्ठति  ॥ २,३३.३२ ॥"
  },
  {
    "text": "यत्कर्म कुरुते कश्चित्तत्सर्वं विलखत्यसौ  ।\nधर्मराजगृहद्वारि दूतास्तार्क्ष्य तथा निशि  ।\nतिष्ठन्ति पापकर्माणः पच्यमाना नराधमाः  ॥ २,३३.३३ ॥"
  },
  {
    "text": "यमदूतैर्महापाशैर्हन्यमानाश्च मुद्गरैः  ।\nवध्यन्ते विविधैः पापैः पूर्वकर्मकृतैर्नराः  ॥ २,३३.३४ ॥"
  },
  {
    "text": "नानाप्रहारणाग्रैश्च नानायन्त्रैस्तथा परे  ।\nछिद्यन्ते पापकर्माणः क्रकचैः काष्ठवद्द्विधा  ॥ २,३३.३५ ॥"
  },
  {
    "text": "अन्ये ज्वलद्भिरङ्गारैर्वेष्टिताः परितो भृशम्  ।\nपूर्वकर्मविपाकेन ध्मायन्ते लोहपिण्डवत् ॥ २,३३.३६ ॥"
  },
  {
    "text": "क्षिप्त्वान्ये च धरापृष्ठे कुठारेणावकर्तिताः  ।\nक्रन्दमानाश्च दृश्यन्ते पूर्वकर्मविपाकतः  ॥ २,३३.३७ ॥"
  },
  {
    "text": "केचिद्गुडमयैः पाकैस्तैलपाकैस्तथा परे  ।\nपीड्यन्ते यमदूतैश्च पापिष्ठाः सुभृशं नराः  ॥ २,३३.३८ ॥"
  },
  {
    "text": "क्षणाह्नि प्रार्थयन्त्यन्ये देहिदेहीति कोटिशः  ।\nयमलोके मया दृष्टा ममस्वं भक्षितं त्वया  ॥ २,३३.३९ ॥"
  },
  {
    "text": "इत्येवं बहुशस्तार्क्ष्य नरकाः पापिनां स्मृताः  ।\nकर्मभिर्बहुभिः प्रोक्तैः सर्वशास्त्रेषु भाषितैः  ।\nदानोपकारं वक्ष्यामि यथा तत्र सुखं भवेत् ॥ २,३३.४० ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रतकल्पे श्रीकृष्णगरुडसंवादे यमलोकविस्तृतिदृवर्णनं नाम त्रयस्त्रिंशोऽध्यायः"
  }
]
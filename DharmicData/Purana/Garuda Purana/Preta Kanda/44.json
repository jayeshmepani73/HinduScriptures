[
  {
    "text": "<span style=\"font-size: 14pt; line-height: 200%\">श्रीविष्णुरुवाच  ।\nस्वेच्छया तार्क्ष्य मरणं शृङ्गिदंष्ट्रिसरीसृपः  ।\nचाण्डालाद्यात्मघातैश्च विषाद्यैस्ताडनैस्तथा  ॥ २,४४.१ ॥\nजलाग्निपातवातैश्च निराहारादिभिस्तथा  ।\nयेषामेव भवेन्मृत्युः प्रोक्तास्ते पापकर्मिणः  ॥ २,४४.२ ॥\nपाषड्यनाश्रमाश्चैव महापातकिनस्तथा  ।\nस्त्रियश्च व्यभिचारिण्य आरूढपतितास्तथा  ॥ २,४४.३ ॥\nन तेषां स्यान्नव श्राद्धं न संस्कारः सपिण्डनम्  ।\nश्राद्धानि षोडशोक्तानि न भवन्ति च तान्यपि  ॥ २,४४.४ ॥\nवेतनं यत्क्षिपेदप्सु गृह्याग्निश्च चतुष्पथे  ।\nपात्राणिनिर्दहेदग्नौ साग्निके पापकर्मणि  ॥ २,४४.५ ॥\nपूर्णे संवत्सरे तेषामित्थं कार्यं दयालुभिः  ।\nएकादशीं समासाद्य शुक्लपक्षे च काश्यप  ॥ २,४४.६ ॥\nविष्णुं यमं च सम्पूज्य गन्धपुष्पाक्षतादिभिः  ।\nदश पिण्डान् घृताक्तांश्च दर्भेषु मधुसंयुतान्  ॥ २,४४.७ ॥\nयज्ञोपवीति सतिलान् ध्यायन् विष्णुं यमं तथा  ।\nदक्षिणाभिमुखस्तूष्णीमेकैकं निर्वपेत्तुतान्  ॥ २,४४.८ ॥\nउद्धृत्य मिश्रितान् पश्चात्तीर्थेऽभ्मः सु विनिः क्षिपेत् ।\nक्षिपन् संकीर्तयेन्नाम गोत्रं च मृतकस्य च  ॥ २,४४.९ ॥\nपुनरप्यर्चयेद्विष्णुं यमं कुसुमचन्दनैः  ।\nधूपदीपैः सनैवेद्यैर्भक्ष्यभोज्यसमन्वितैः  ॥ २,४४.१० ॥\nतस्मिन्नुपवसेदह्नि विप्रांश्चेव निमन्त्रयेत् ।\nकुलविद्यातपोयुक्तान् साधुशीलसमन्वितान्  ॥ २,४४.११ ॥\nनव सप्ताथवा पञ्च स्वसामर्थ्यानुसारतः  ।\nअपरेऽहनि मध्याह्ने यमं विष्णुं तथार्चयेत् ॥ २,४४.१२ ॥\nउदङ्मुखांस्तथा विप्रांस्तान् सम्यगुपवेशयेत् ।\nआवाहनार्घदानादौ विष्णुं यमसमन्वितम्  ॥ २,४४.१३ ॥\nयज्ञोपवीती कुर्वीत प्रेतनाम प्रकीर्तयेत् ।\nप्रेतं यमं च विष्णुं च स्मरन् श्राद्धं समापयेत् ॥ २,४४.१४ ॥\nअन्येभ्यश्चापि सर्वेभ्यः पिण्डदानार्थमुद्धरेत् ।\nपृथग्वा दश पिण्डांश्च पञ्च दद्यात्क्रमेण तु  ॥ २,४४.१५ ॥\nप्रथमं विष्णवे दद्याद्ब्रह्मणे च शिवाय च  ।\nसभृत्याय शिवायाथ प्रेतायापि च पञ्चमम्  ॥ २,४४.१६ ॥\nनाम गोत्रं स्मरेत्तस्य विष्णुशब्दं प्रकीर्तयेत् ।\nनमस्कारशिरस्कन्तु पञ्चमं पिण्डमुद्धरेत् ॥ २,४४.१७ ॥\nगोभूमिपिण्डदानाद्यैः शक्त्या प्रेतं स्मरंश्च तम्  ।\nतिलैस्तिलांस्तु विप्राणां दर्भयुक्तेषु पाणिषु  ॥ २,४४.१८ ॥\nदद्यादन्नं द्विजानां च ताम्बूलं दक्षिणां तथा  ।\nएवं शिष्टतमं विप्रं हरिण्येन प्रपूजयेत् ॥ २,४४.१९ ॥\nनाम गोत्रं स्मरन् दद्याद्विष्णुप्रीतोस्त्विति ब्रुवन्  ।\nअनुव्रज्य द्विजान् पश्चात्त्यक्ताम्भो दक्षिणामुखः  ॥ २,४४.२० ॥\nकीर्तयन्नामगोत्रे तु भुवि प्रीतोस्त्विति क्षिपेत् ।\nमित्रबन्धुजनैः सार्धं शेषं भुञ्जीत वाग्यतः  ।\nप्रतिसंवत्सरादि स्यादेकोद्दिष्टविधानतः  ॥ २,४४.२१ ॥\nएवं कृते गमिष्यन्ति स्वर्लोकं पापकर्मिणः  ।\nसपिण्डीकरणादौ तु कृते चैवाप्नुवन्तिते  ॥ २,४४.२२ ॥\nअथ कश्चित्प्रमादेन म्रियते ह्युदकादिभिः  ।\nसंसारप्रमुखस्तस्य सर्वं कुर्याद्यथाविधि  ॥ २,४४.२३ ॥\nप्रमादादिच्छया मर्त्यो न गच्छेत्सर्पसंमुखः  ।\nपक्षयोरुभयोर्नागं पञ्चमीषु प्रपूजयेत् ॥ २,४४.२४ ॥\nकुर्यात्पिष्टमयीं लेखां नागानामाकृतिं भुवि  ।\nअर्चयेत्तां सितैः पुष्पैः सुगन्धैश्चन्दनेनच  ॥ २,४४.२५ ॥\nप्रदद्याद्धूपदीपन्तु तण्डुलांश्च सितान् क्षिपेत् ।\nआमपिष्टं तथैवान्नं क्षीरञ्च विनिवेदयेत् ॥ २,४४.२६ ॥\nउपस्थाय वदेदेवं मुञ्चन्मुद्रांशुकानि च  ।\nमधुरं तद्दिनेऽश्रीयाद्देवश्राद्धं समापयेत् ॥ २,४४.२७ ॥\nसौवर्णं शक्तितो नागं ततो दद्याद्द्विजोत्तमे  ।\nधेनुं दत्त्वा ततो ब्रूयात्प्रीयतां नागराडिति  ॥ २,४४.२८ ॥\nयथाविभव्यं कुर्वीत कर्माण्यन्यानि पूर्ववत् ।\nस्वशाखोक्तविधानेन इत्थं कुर्याद्यथातथम्  ।\nप्रेतत्वान्मोचयेत्तांस्तु स्वर्गमार्गं नयेत्च  ॥ २,४४.२९ ॥\nइति श्रीगारुडे महापुराणे उत्तरखण्डे द्वितीयांशाख्ये धर्मकाण्डे प्रेतकल्पे श्रीकृष्णगरुडसंवादे दुर्मरणे कार्याकार्यक्रियादिनिरूपणं नाम चतुश्चत्वारिंशोऽध्यायः\n</span>"
  }
]
[
  {
    "text": "<span style=\"font-size: 14pt; line-height: 200%\">श्रीकृष्ण उवाच  ।\nएवं दग्ध्वा नरं प्रेतं स्नात्वा कृत्वा तिलोदकम्  ।\nअग्रतः स्त्रीजनो गच्छेद्व्रजेयुः पृष्ठतो नराः  ॥ २,५.१ ॥\nप्राशयेन्निम्बपत्राणि रुदन्तो नामपूर्वकम्  ।\nविधातव्यं चाचमनं पाषाणोपरि संस्थिते  ॥ २,५.२ ॥\nते प्रविश्य गृहं सर्वे सुताद्याश्च सपिण्डकाः  ।\nभवेयुर्दशरात्रं वै यत आशौचकं खग  ॥ २,५.३ ॥\nक्रीतलब्धाशनाः सर्वे स्वपेयुस्ते पृथक्पृथक् ।\nअक्षारलवणान्नाः स्युर्निमज्जेयुश्च ते त्र्यहम्  ॥ २,५.४ ॥\nअमांसभोजनाश्चाधः शयीरन्ब्रह्मचारिणः  ।\nपरस्परं न संस्पृष्टा दानाध्ययनवर्जिताः  ॥ २,५.५ ॥\nमलिनाश्चाधोमुखाश्च दीना भोगविवर्जिताः  ।\nअङ्गसंवाहनं केशमार्जनं वर्जयन्ति ते  ॥ २,५.६ ॥\nमृन्मये पत्रजे वापि भुञ्जीरंस्ते च भाजने  ।\nउवासन्तु ते कुर्युरेकाहमथ वा त्र्यहम्  ॥ २,५.७ ॥\nगरुड उवाच  ।\nआशौचिन इति प्रोक्तमाशौचस्य च वै प्रभो  ।\nलक्षणं किं कियत्कालं भाव्यं वा तद्युतैर्नरैः  ॥ २,५.८ ॥\nश्रीकृष्ण उवाच  ।\nअपनोद्यन्त्विदं कालादिभिराशु निषेधकृत् ।\nपिण्डाध्ययनदानादेः पुङ्गतोऽतिशयो हि तत् ॥ २,५.९ ॥\nदशाहं शावमाशौचं सपिण्डेषु विधीयते  ।\nजननेऽप्येवमेव स्यान्निपुणं शुद्धिमिच्छताम्  ॥ २,५.१० ॥\nजन्मन्येकोदकानान्तुत्रिरात्राच्छुद्धिरिष्यते  ।\nशावस्य शेषाच्छुध्यन्ति त्र्यहादुदकदायिनः  ॥ २,५.११ ॥\nआदन्तजननत्सद्य आ चौलान्नैशिकी स्मृता  ।\nत्रिरात्रमा व्रतादेशाद्दशरात्रमतः परम्  ॥ २,५.१२ ॥\nआशौचं ते समाख्यातं संक्षेपात्प्रकृतं ब्रुवे  ।\nजलं त्रिदिवमाकाशे स्थाप्यं क्षीरञ्च मृन्मये  ॥ २,५.१३ ॥\nअत्र स्नाहि पिबात्रेति मन्त्रेणानेन काश्यप  ।\nकाष्ठत्रये गुणैर्बद्धे प्रीत्यै रात्रौ चतुष्पथे  ॥ २,५.१४ ॥\nप्रथमेऽह्नि तृतीये वा सप्तमे नवमे तथा  ।\nअस्थिसंचयनं कार्यं दिने तद्गोत्रजैः सह  ॥ २,५.१५ ॥\nतदूर्ध्वमङ्गसंस्पर्शः सपिण्डानां विधीयते  ।\nयोग्याः सर्वक्रियाणां च समानसलिलास्तथा  ॥ २,५.१६ ॥\nप्रेतपिण्डं बहिर्दद्याद्दर्भमात्रविवर्जितम्  ।\nप्रागुदीच्यां चरुं कृत्वा स्नात्वा प्रयतमानसः  ॥ २,५.१७ ॥\nभूमावसंस्कृतानां च संस्कृतानां कुशेषु च  ।\nनवभिर्दिवसैः पिण्डान्नव दद्यात्समाहितः  ॥ २,५.१८ ॥\nदशमं पिण्डमुत्सृज्य रात्रिशेषे शुचिर्भवेत् ।\nअसगोत्रः सगोत्रो वा यदि स्त्री यति वा पुमान्  ॥ २,५.१९ ॥\nप्रथमेऽहनि यो दद्यात्स दशाहं समापयेत् ।\nशालिना सक्तुभिर्वापि शाकैर्वाप्यथ निर्वपेत् ॥ २,५.२० ॥\nप्रथमेऽहनि यद्द्रव्यं तदेव स्याद्दशाहिकम्  ।\nयावदाशौचमेकैकस्याञ्जलेर्दानमुच्यते  ॥ २,५.२१ ॥\nयद्वा यस्मिन्दिने दानं तस्मिंस्तद्दिनसंख्यया  ।\nदशाहेऽञ्जलयः पक्षिन्पञ्चाशदन्तिमे  ॥ २,५.२२ ॥\nद्विवृद्ध्या वा भवेत्पक्षिन्नञ्जलीनां शतं पुनः  ।\nयदा हि त्र्यहमाशौचं तदा वाञ्जलयो दश  ॥ २,५.२३ ॥\nत्रयोऽञ्जलय एवं तु प्रथमेऽहनि वै तदा  ।\nचत्वारस्तु द्वितीयेऽह्नि तृतीये स्युस्त्रयस्तथा  ॥ २,५.२४ ॥\nशताञ्जलि यदा पक्षिन्नाद्ये त्रिंशत्तदाहनि  ।\nचत्वारिंशद्द्वितीयेऽह्नि त्रिंशदह्नि तृतीयके  ॥ २,५.२५ ॥\nएवं जलस्याञ्जलयो विभाज्याः पक्षयोर्द्वयोः  ।\nसर्वेषु पितृकार्येषु पुत्रो मुख्योऽधिकारवान्  ॥ २,५.२६ ॥\nपिण्डप्रसेकस्तूष्णीञ्च पुष्पधूपादिकं तथा  ।\nदशमेऽहनि सम्प्राप्ते स्नानं ग्रामाद्बहिश्चरेत् ॥ २,५.२७ ॥\nतत्र त्याज्यानि वासांसि केशश्मश्रुनखानि च  ।\nविप्रः शुध्यत्यपः स्पृष्ट्वा क्षत्त्रियो वाहनं तथा  ॥ २,५.२८ ॥\nवैश्यः प्रतोदं रश्मीन्वा शूद्रो यष्टिं कृतक्रियः  ।\nमृतादल्पवयोभिश्च सपिण्डैः परिवापनम्  ॥ २,५.२९ ॥\nकार्यन्तु षोडशी षड्भिः पिण्डैर्दशभिरैव च  ।\nप्रथमा मलिना ह्येतैरादशाहं मृतेर्भवेत् ॥ २,५.३० ॥\nदिनानि दश यान्पिण्डान्कुर्वन्त्यत्र सुतादयः  ।\nप्रत्यहं ते विभज्यन्ते चतुर्भागैः खगोत्तम  ॥ २,५.३१ ॥\nभागद्वयेन देहः स्यात्तृतीयेन यमानुगाः  ।\nतृप्यन्ति हि चतुर्थेन स्वयमप्युपजीवति  ॥ २,५.३२ ॥\nअहोरात्रैस्तु नवभिर्देहो निष्पत्तिमाप्नुयात् ।\nशिरस्त्वाद्येन पिण्डेन प्रेतस्य क्रियते तथा  ॥ २,५.३३ ॥\nद्वितीयेन तु कर्णाक्षिनासिकं तु समासतः  ।\nगलांसभुजवक्षश्च तृतीयेन तथा क्रमात् ॥ २,५.३४ ॥\nचतुर्थेन च पिण्डेन नाभिलिङ्गगुदं तथा  ।\nजानुजङ्घं तथा पादौ पञ्चमेन तु सर्वदा  ॥ २,५.३५ ॥\nसर्वमर्माणि षष्ठेन सप्तमेन तु नाडयः  ।\nदन्तलोमान्यष्टमेन वीर्यन्तु नवमेन च  ॥ २,५.३६ ॥\nदशमेन तु पूर्णत्वं तृप्तता क्षुद्विपर्ययः  ।\nमध्यमां षोडशीं वच्मि वैनतेय शृणुष्व मे  ॥ २,५.३७ ॥\nविष्णवादिविष्णुपर्यन्तान्येकादश तथा खग  ।\nश्राद्धानि पञ्च देवानामित्येषां मध्यषोडशी  ॥ २,५.३८\nनिमित्तं दुर्मतिं कृत्वा यदि नारायणो बलिः  ।\nएकादशाहे कर्तव्यो वृषोत्सर्गोऽपि तत्र वै  ॥ २,५.३९ ॥\nएकादशाहे प्रेतस्य यस्योत्सृज्येत नो वृषः  ।\nप्रेतत्वं सुस्थिरं तस्य दत्तैः श्राद्धशतैरपि  ॥ २,५.४० ॥\nअकृत्वा यद्वृषोत्सर्गं कृतं वै पिण्डपातनम्  ।\nनिष्फलं सकलं विद्यात्प्रमीताय न तद्भवेत् ॥ २,५.४१ ॥\nवृषोत्सर्गादृते नान्यत्किञ्चिदस्ति महीतले  ।\nपुत्रः पत्न्यथ दौहित्रः पिता वा दुहिताथ वा  ॥ २,५.४२ ॥\nमृतादनन्तरं तस्य ध्रुवं कार्यो वृषोत्सवः  ।\nचतुर्वत्सतरीयुक्तो यस्योत्सृज्येत वा वृषः  ॥ २,५.४३ ॥\nअलङ्कृतो विधानेन प्रेतत्वं तस्य नो भवेत् ।\nएकादशेऽह्नि सम्प्राप्ते वृषालाभो भवेद्यदि  ॥ २,५.४४ ॥\nदर्भैः पिष्टैस्तु सम्पाद्य तं वृषं मोचयेद्वुधः  ।\nवृषोत्सर्जनवेलायां वृषाभाव (लाभ) कथञ्चन  ॥ २,५.४५ ॥\nमृत्तिकाभिस्तु दर्भैर्वा वृषं कृत्वा विमोचयेत् ।\nयदिष्टं जीवतस्तस्य दद्यादेकादशेऽहनि  ॥ २,५.४६ ॥\nमृतमुद्दिश्य दातव्यं शय्याधेन्वादिकं तथा  ।\nविप्रान्बहून् भोजयीत प्रेतस्य क्षुद्विशान्तये  ॥ २,५.४७ ॥\nतृतीयां षोडशीं वच्मि वैनतेय शृणुष्व ताम्  ।\nद्वादश प्रतिमास्यानि आद्यं षाण्मासिकं तथा  ॥ २,५.४८ ॥\nसपिण्डीकरणं चैव तृतीया षोडशी मता  ।\nद्वादशाहे त्रिपक्षे च षण्मासे मासिकेऽब्दिके  ॥ २,५.४९ ॥\nतृतीयां षोडशीमेनां वदन्ति मतभेदतः  ।\nयस्यैतानि न दत्तानि प्रेतश्राद्धानि षोडश  ॥ २,५.५० ॥\nपिशाचत्वं स्थिरं तस्य दत्तैः श्राद्धशतैरपि  ।\nएकादशे द्वादशे वा दिने आद्यं प्रकीर्तितम्  ॥ २,५.५१ ॥\nमासादौ प्रतिमासञ्च शुद्धं मृततिथौ खग  ।\nएकेनाह्ना त्रिभिर्वापि हीनेषु विनतासुत  ॥ २,५.५२ ॥\nमासषण्मासवर्षेषु त्रिपक्षेषु भवन्ति हि  ।\nश्राद्धान्यथस्यात्सापिण्ड्यं पूर्णे वर्षे तदर्धके  ॥ २,५.५३ ॥\nत्रिपक्षेऽभ्युदये वापि द्वादशाहेऽथ वा नृणाम्  ।\nआनन्त्यात्कुलधर्माणां पुंसाञ्चैवायुषः क्षयात् ॥ २,५.५४ ॥\nअस्थिरत्वाच्छरीरस्य द्वादशाहे प्रशस्यते  ।\nसपिण्डीकरणेष्वेवं विधिं पक्षीन्द्र मे शृणु  ॥ २,५.५५ ॥\nएकोद्दिष्टविधानेन कार्यं तदपि काश्यप  ।\nतिलगन्धोदकैर्युक्तं कुर्यात्पात्रचतुष्टयम्  ॥ २,५.५६ ॥\nपात्रं प्रेतस्य तत्रैकं पित्र्यं पात्रत्रयं तथा  ।\nसेचयेत्पितृपात्रेषु प्रेतपात्रं खग त्रिषु  ॥ २,५.५७ ॥\nचतुरो निर्वपेत्पिण्डान्पूर्वन्तेषु समापयेत् ।\nततः प्रभृति वै प्रेतः पितृसामान्यमश्नुते  ॥ २,५.५८ ॥\nततः पितृत्वमापन्ने तस्मिन्प्रेते खगेश्वर  ।\nश्राद्धधर्मैरशेषैस्तु तत्पूर्वानर्चयेत्पितॄन्  ॥ २,५.५९ ॥\nएकचित्यारोहणे च एकाह्नि मरणे तथा  ।\nसापिण्ड्यन्तु स्त्रिया नास्ति मृते भर्तुः स्त्रियो भवेत् ॥ २,५.६० ॥\nपाकैक्यमथ कालैक्यं कर्त्रैक्यञ्च भवेत्खग  ।\nश्राद्धादौ सह दाहे च पतिपत्न्योर्न संशयः  ॥ २,५.६१ ॥\nभर्तुर्मृततिथेरन्यतिथौ चितिमथारुहेत् ।\nतांमृताहनि तु सम्प्राप्ते पृथक्पिण्डेन योजयेत् ॥ २,५.६२ ॥\nप्रत्यब्दञ्च युगपत्तु समापयेत् ॥ २,५.६३ ॥\nयस्य संवत्सरादर्वाक्सपिण्डीकरणं भवेत् ।\nमासिकञ्चोदकुम्भञ्च देयं तस्यापि वत्सरम्  ॥ २,५.६४ ॥\nनवश्राद्धं सपिण्डत्वं श्राद्धान्यपि च षोडश  ।\nएकेनैव तु कार्याणि संविभक्तधनेष्वपि  ॥ २,५.६५ ॥\nपितामहीभिः सापिण्ड्यं तथा मातामहैः सह  ।\nउक्तं भर्त्रापि सापिण्ड्यं स्त्रिया वेषयभेदतः  ॥ २,५.६६ ॥\nनवश्राद्धस्य ते कालं वक्ष्यामि शृणु काश्यप  ।\nमरणाह्नि मृतिस्थाने श्राद्धं पक्षिन्प्रकल्पयेत् ॥ २,५.६७ ॥\nद्वितीयञ्च ततो मार्गे विश्रामो यत्र कारितः  ।\nततः सञ्चयनस्थाने तृतीयं श्राद्धमुच्यते  ॥ २,५.६८ ॥\nपञ्चमे सप्तमे तद्वदष्टमे नवमे तथा  ।\nदशमैकादशे चैव नव श्राद्धानि वै खग  ॥ २,५.६९ ॥\nश्राद्धानि नव चैतानि तृतीया षोडशी स्मृता  ।\nएकोद्दिष्टविधानेन कार्याणि मनुजैस्तथा  ॥ २,५.७० ॥\nप्रथमेऽह्नि तृतीये वा पञ्चमे सप्तमे तथा  ।\nनवमैकादशे चैव नवश्राद्धं प्रकीर्तितम्  ॥ २,५.७१ ॥\nउच्यन्ते षडिमानीह नव स्युरपि यागेतः  ।\nउक्तानि ते मया तानि ऋषीणां मतभेदतः  ॥ २,५.७२ ॥\nरूढिपक्षो ममाभीष्टो योगः कैश्चिदिहेष्यते  ।\nआद्ये द्वितीये दातव्यस्तथैवैकं पवित्रकम्  ॥ २,५.७३ ॥\nप्रेताय पिण्डो दातव्यो भुक्तवत्सु द्विजातिषु  ।\nप्रश्रस्तत्राभिरण्येति यजमानद्विजन्मना  ॥ २,५.७४ ॥\nअक्षय्यममुकस्येति वक्तव्यं विरतौ तथा  ।\nएकोद्दिष्टं मे निबोध चेत्थमावत्सरं स्मृतम्  ॥ २,५.७५ ॥\nसपिण्डीकरणादूर्ध्वं यानि श्राद्धानि षोडश  ।\nएकोद्दिष्टविधानेन चरेद्वा पार्वणादृते  ॥ २,५.७६ ॥\nप्रत्यब्दं यो यथा कुर्यात्तथा कुर्यात्स तान्यपि  ।\nएकादशे द्वादशेऽह्नि प्रेतो भुङ्क्ते दिनद्वयम्  ॥ २,५.७७ ॥\nयोषितः पुरुषस्यापि पिण्डं प्रेतेति निर्वपेत् ।\nसापिण्ड्ये तु कृते तस्य प्रेतशब्दो निवर्तते  ॥ २,५.७८ ॥\nदीपदानं प्रकर्तव्यमावर्षन्तु गृहाद्बहिः  ।\nअन्नं दीपो जलं वस्त्रमन्यद्वादीयते च यत् ॥ २,५.७९ ॥\nतृप्तिदं प्रेतशब्देन सपिण्डीकरणावधि  ।\nअब्दकृत्यं मयोक्तन्ते समासाद्विनतासुत  ॥ २,५.८० ॥\nवैवस्वतगृहे यानं यथा तत्तु निबोधमेः  ।\nत्रयोदशेऽह्नि श्रवणाकर्मणोनन्तरन्तु सः  ॥ २,५.८१ ॥\nत्वग्गृहीताहिवत्तार्क्ष्य गृहीतो यमकिङ्करैः  ।\nतस्मिन्मार्गे व्रजत्येको गृहीत इव मर्कटः  ॥ २,५.८२ ॥\nवाय्वग्रसारिवद्रूपं देहमन्यत्प्रपद्यते  ।\nतत्पिण्डजं पातनार्थमन्यत्तु पितृसम्भवम्  ॥ २,५.८३ ॥\nतत्प्रमाणवयोऽवस्थासंस्थानां प्रग्भवो यथा  ।\nषडशीति सहस्राणि योजनानां प्रमाणतः  ॥ २,५.८४ ॥\nअध्वान्तरालिको ज्ञेयो यममानुषलोकयोः  ।\nसाधिकार्धक्रोशयुतं योजनानां शतद्वयम्  ॥ २,५.८५ ॥\nचत्वारिं शत्तथा सप्त प्रत्यहं याति तत्र सः  ।\nअष्टाचत्वारिंशता च त्रैंशता दिवसैरिति  ॥ २,५.८६ ॥\nवैवस्वतपुरं याति कृष्यमाणो यमानुगैः  ।\nएवं क्रमेण यातब्ये मार्गे पापरतैस्तु यत् ॥ २,५.८७ ॥\nजायते सप्रपञ्चं तच्छृणु त्वमरुणानुज  ।\nत्रयोदशदिने दत्तः पाशैर्बद्ध्वातिदारुणैः  ॥ २,५.८८ ॥\nयमस्याङ्कुशहस्तो वै भृकुटीकुटिलाननः  ।\nदण्डप्रहारसम्भ्रान्तः कृष्यते दक्षिणां दिशम्  ॥ २,५.८९ ॥\nकुशकण्टकवल्मीकशङ्कुपाषाणकर्कशे  ।\nतथा प्रदीप्तज्वलने क्वचिच्छ्वभ्रशतोत्कटे  ॥ २,५.९० ॥\nप्रदीप्तादित्यतप्ते च दह्यमानः सदंशके  ।\nकृष्यते यमदूतैश्च शिवावन्नादभीषणैः  ॥ २,५.९१ ॥\nप्रयातिः दारुणे मार्गे पापकर्मा यमालये  ।\nकलेवरे दह्यमाने महान्तं क्षयमृच्छति  ॥ २,५.९२ ॥\nभक्ष्यमाणे तथैवाङ्गे भिद्यमाने च दारुणम्  ।\nछिद्यमाने चिरतरं जन्तुर्दुः खमवाप्नुते  ॥ २,५.९३ ॥\nस्वेन कर्मवि पाकेन देहान्तरगतोऽपि सन्  ।\nपुराणि षोडशामुष्मन्मार्गे तानि च मे शृणु  ॥ २,५.९४ ॥\nयाम्यं सौरिपुरं नगेद्वभवनं गन्धर्वशैलागमौ क्रौञ्चं क्रूरपुरं विचित्रभवनं बह्वापदं दुः खदम्  ।\nनानाक्रन्दपुरं सुतप्तभवनं रौद्रं पयोवर्षणं शीताढ्यं बहुभीतिषोडशपुराण्येतान्यदृष्टनि ते  ॥ २,५.९५ ॥\nतत्र याम्य पुरं गच्छन्पुत्रपुत्रेति च ब्रुवन्  ।\nहाहेति क्रन्दते नित्यं स्वकृतं दुष्कृतं स्मरन्  ॥ २,५.९६ ॥\nअष्टादशोदिने तार्क्ष्य तत्पुर प्राप्नुयादसौ  ।\nपुष्पभद्रा नदी यत्र न्यग्रोधः प्रियदर्शनः  ॥ २,५.९७ ॥\nविश्रामेच्छां करोत्यत्र कारयन्ति न ते भटाः  ।\nक्षितौ दत्तं सुतैस्तस्य स्नेहाद्वा कृपया तथा  ॥ २,५.९८ ॥\nमासिकं पिण्डमश्नाति ततः सौरिपुरं व्रजेत् ।\nव्रजन्नेवं प्रलपते मुद्गराहतिपीडितः  ॥ २,५.९९ ॥\nजलाशयो नैव कृतो मया तदा मनुष्यतृप्त्यै पशुपक्षितृप्तय  ।\nगोतृप्तिहेतोर्न च गोचरः कृतः शरीर हे निस्तर यत्त्वया कृतम्  ॥ २,५.१०० ॥\nतत्र नाम्ना तु राजासौ जङ्गमः कामरूपधृक् ।\nभयात्तद्दर्शनाज्जाताद्भुङ्क्ते पिण्डं स शङ्कितः  ॥ २,५.१०१ ॥\nत्रिपक्षे जलसंयुक्तं क्षितौ दत्तं ततो व्रजेत् ।\nव्रजन्नेवं प्रलपते खड्गाघातप्रपीडितः  ॥ २,५.१०२ ॥\nन नित्यदानं न गवाह्निकं कृतं पुस्तं च दत्तं न हि वेदशास्त्रयोः  ।\nपुराणदृष्टो न हि सेवितोऽध्वा शरीर हे निस्तर यत्त्वया कृतम्  ॥ २,५.१०३ ॥\nनगेन्द्रनगरं गत्वा भुक्त्वा चान्नं तथाविधम्  ।\nमासि द्वितीये यद्दत्तं बान्धवैस्तु ततो व्रजेत् ॥ २,५.१०४ ॥\nव्रजन्नेवं प्रलपते कृपाणत्सरुताडितः  ।\nपराधानमभूत्सर्वंमम मूर्खशिरोमणेः  ॥ २,५.१०५ ॥\nमहता पुण्ययोगेन मानुष्यं लब्धवानहम्  ।\nतृतीये मासि सम्प्राप्ते गन्धर्वनगरे शुभम्  ॥ २,५.१०६ ॥\nतृतीयमासिकं पिण्डं तत्र भुक्त्वा ब्रजत्यसौ  ।\nव्रजन्नेवं विलपते तदग्रेणाहतः पथि  ॥ २,५.१०७ ॥\nमया न दत्तं न हुतं हुताशने तपो न तप्तं हिमशैलगह्वरे  ।\nन सेवितं गाङ्गमहो महाजलं शरीर हे निस्तर यत्त्वया कृतम्  ॥ २,५.१०८ ॥\nतुर्ये शैलागमं मासि प्राप्नुयात्तत्र वर्षणम्  ।\nतस्योपरि भवेत्पक्षिन्पाषाणानां निरन्तरम्  ॥ २,५.१०९ ॥\nचतुर्थमासिकं श्राद्धं भुक्त्वा तत्र प्रसर्पति  ।\nस पतन्नेव विलपन्पाषाणाद्यतिपीडितः  ॥ २,५.११० ॥\nन ज्ञानमार्गो न च योगमार्गो न कर्ममार्गो न च भक्तिमार्गः  ।\nन साधुसङ्गात्किमपि श्रुतं मया शरीर हे निस्तर यत्त्वया कृतम्  ॥ २,५.१११ ॥\nततः क्रूरपुर मासि पञ्चमे याति काश्यप  ।\nभुवि दत्तं पिण्डजलं भुक्त्वा क्रूरपुरं व्रजेत् ॥ २,५.११२ ॥\nव्रजन्नेवं विलपते पट्टिशैः पातितः पथि  ।\nहा मातर्हापितर्भ्रातः सुता हा हा मम स्त्रियः  ॥ २,५.११३ ॥\nयुष्माभिर्नोपदिष्टोऽहमवस्थां प्राप्त ईदृशीम्  ।\nएवं लालप्यमानं ते यमदूता वदन्तिहि  ॥ २,५.११४ ॥\nक्व माता क्व पिता मूढ क्व जाया क्व सुतः सुहृत् ।\nस्वकर्मोपार्जिते भुङ्क्ष्वं मूर्ख याताश्चिरं पथि  ॥ २,५.११५ ॥\nजानासि शम्बलमलं बलमध्वगानां नोऽशम्बलः प्रयतते परलोकगत्यै  ।\nगन्तव्यमस्ति तव निश्चितमेव तेन मार्गेण येन न भवेत्क्रयविक्रयोऽपि  ॥ २,५.११६ ॥\nऊनषाण्मासिके क्रौञ्चे भुक्त्वा पिण्डन्तु सोदकम्  ।\nघटीमात्रन्तु विश्रम्य विचित्रनगरं व्रजेत् ॥ २,५.११७ ॥\nव्रजन्नेवं विलपते शूलाग्रेण विदारितः  ॥ २,५.११८ ॥\nकुत्र यामि न हि गामि जीवितं हा मृतस्य मरणं पुनर्न वै  ।\nइत्थमेव विलपन् प्रयात्यसौ यातनार्हधृतविग्रहः पति  ॥ २,५.११९ ॥\nविचित्रनगरे तत्र विचित्रो नाम पारिथिवः  ।\nतत्र षण्मासपिण्डेन तृप्तः सन् व्रजते पुरः  ॥ २,५.१२० ॥\nव्रजन्नेवं विलपते प्रासाग्रेण प्रपीडितः  ॥ २,५.१२१ ॥\nमाता भ्राता पिता पुत्रः कोऽपि मे वर्तते न वा  ।\nयो मामुद्धरते पापं पतन्तं दुः खसागरे  ॥ २,५.१२२ ॥\nव्रजतस्तत्र मार्गे तु तत्र वैतरणी शुभा  ।\nशतयोजनविस्तीर्णा पूयशोणितसंकुला  ॥ २,५.१२३ ॥\nआयाति तत्र दृश्यन्ते नाविका धीवरादयः  ।\nते वदन्ति प्रदत्ता गौर्यदि वैतरणी त्वया  ।\nनावमेनां समारोह सुकेनोत्तर वै नदीम्  ॥ २,५.१२४ ॥\nतत्र येन प्रदत्ता गौः स सुखेनैव तां तरेत् ।\nअदायी तत्र घृष्येत करग्राहन्तु नाविकैः  ॥ २,५.१२५ ॥\nउखैः काकैर्बकोलूकैस्तीक्ष्णतुण्डैर्वितुद्यते  ।\nमनुजानां हितं दानमन्ते वैतरणी खग  ॥ २,५.१२६ ॥\nदत्ता पापं दहेत्सर्वं मम लोकन्तु सा नयेत् ।\nमप्तमे मासि सम्प्राप्ते पुरं बह्वापदं मृतः  ॥ २,५.१२७ ॥\nव्रजेत्तु सोदकं भुक्त्वा पिण्डं वै सप्तमासिकम्  ।\nव्रजन्नेवं विलपते परिघाहतिपीडितः  ॥ २,५.१२८ ॥\nन दत्तं न हुतं तप्तं न स्नातं न कृतं हितम्  ।\nयादृशं चरितं कर्म मूढात्मन् भुङ्क्ष्व तादृशम्  ॥ २,५.१२९ ॥\nमास्यष्टमे दुः खदे तु परे भुक्त्वाथ सोदकम्  ।\nपिण्डं प्रयात्सयौ तार्क्ष्य नानाक्रन्दपुरं ततः  ॥ २,५.१३० ॥\nप्रयाणे च प्रवदते मुसलाघातपीडितः  ।\nक्व जायाचटुलैश्चाटुपटुभिर्वचनैर्मम  ॥ २,५.१३१ ॥\nभोजनं भल्लभल्लीभिर्मुसलैश्च क्व मारणम्  ।\nनवमे मासि दत्तं वै नानाक्रन्दपुरे ततः  ॥ २,५.१३२ ॥\nपिण्डमश्राति करुणं नानाक्रन्दान् करोत्यपि  ।\nदशमे मासि दत्तं वै सुतप्तभवनं ततः  ॥ २,५.१३३ ॥\nसरन्नेवं विलपते हलाहतिहतः पथि  ।\nक्व सूनुपेशलकरैः पादसंवाहनं मम  ॥ २,५.१३४ ॥\nक्व दूतवज्रप्रतिमकैर्मत्पदकर्षणम्  ।\nदशमे मासि पिण्डादि तत्र भुक्त्वा प्रसर्पति  ॥ २,५.१३५ ॥\nमासे चैकादशे पूर्णे पुरं रौद्रं स गच्छति  ।\nगच्छन्नेव विलपते यथा पृष्ठे प्रपीडितः  ॥ २,५.१३६ ॥\nक्वाहं सतूलीशयने परिवर्तन् क्षणे क्षणे  ।\nभटहस्तभ्रष्टयष्टिकृष्टपृष्ठः क्व वा पुनः  ॥ २,५.१३७ ॥\nक्षितौ दत्तञ्च पिण्डादि भुक्त्वा तत्र ततो व्रजेत् ।\nपयोवर्षणमित्येतन्नामकं पुरमण्डज  ॥ २,५.१३८ ॥\nव्रजन्नेवं विलपते कुठारैर्मूर्ध्नि ताडितः  ।\nक्व भृत्यकोमलकरैर्गन्धतैलावसेचनम्  ॥ २,५.१३९ ॥\nक्व कीनाशानुगैः क्रोधात्कुठारैः शिरसि व्यथा  ।\nऊनाब्दिकञ्च यच्छ्राद्धं तत्र भुङ्क्ते सुदुः खितः  ॥ २,५.१४० ॥\nसंपूर्णे तु ततो वर्षे शीताढ्यं नगरं व्रजेत् ।\nगच्छन्नेवं छुरिकया च्छिन्नजिह्वस्तु रोदिति  ॥ २,५.१४१ ॥\nप्रियालापैः क्व च ससमधुरत्वस्य वर्णनम्  ।\nउक्तमात्रेऽसिपत्रादिजिह्वाच्छेदः क्व चैव हि  ॥ २,५.१४२ ॥\nवार्षिकं पिण्डदानादि भुक्त्वा तत्र प्रसर्पति  ।\nबहुभीतिकरं तत्तत्पिण्डजं देवमास्थितः  ॥ २,५.१४३ ॥\nप्रकाशयति पाप्पानमात्मानञ्च विनिन्दति  ।\nयोषिदप्येवमेतस्मिन्मार्गे वै परिदेवति  ॥ २,५.१४४ ॥\nततो याम्यं नातिदूरे नगरं स हि गच्छति  ।\nचत्वारिंशद्योजनानि चतुर्युक्तानिविस्तृतम्  ॥ २,५.१४५ ॥\nत्रयोदश प्रतीहाराः श्रवणा नाम तत्र वै  ।\nश्रवणाकर्मतस्तुष्यन्त्यन्यथा क्रोधमाप्नुयुः  ॥ २,५.१४६ ॥\nततस्तत्राशु रक्ताक्षं भिन्नाञ्जनचयोपमम्  ।\nमृत्युकालान्तकादीनां मध्ये पश्यति वै यमम्  ॥ २,५.१४७ ॥\nदंष्ट्राकरालवदनं भृकुटीदारुणाकृतिम्  ।\nविरूपैर्भोषणैर्वक्त्रैर्वृतं व्याधिशतैः प्रभुम्  ॥ २,५.१४८ ॥\nदण्डासक्तमहाबाहुं पाशहस्तं सुभैरवम्  ।\nतन्निर्दिष्टां ततो जन्तुर्गतिं याति शुभाशुभाम्  ॥ २,५.१४९ ॥\nपापी पापां गतिं याति यथा ते कथितं पुरा  ।\nछत्रोपानहदातारो ये च वेश्मप्रदायकाः  ॥ २,५.१५० ॥\nये तु पुण्यकृतस्तत्र ते पश्यन्ति यमं तदा  ।\nसौम्याकृतिं कुण्डलिनं मौलिमन्तं धृतश्रियम्  ॥ २,५.१५१ ॥\nएकादशे द्वादशे हि षण्मासे आब्दिके तथा  ।\nविप्रान् बहून् भोजयेत्तत्र यन्महती क्षुधा  ॥ २,५.१५२ ॥\nजीवन् पुत्रकलत्रादिप्रदिष्टमितरैः खग  ।\nयो न साधयति स्वार्थमेवं पश्चाद्धिखिद्यते  ॥ २,५.१५३ ॥\nएतत्ते सर्वमाख्यातं संयमिन्यां यथागति  ।\nप्रोक्तमावर्षकृत्यं ते किमन्यच्छ्रोतुमिच्छसि  ॥ २,५.१५४ ॥\nइति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे वर्षकृत्ययमलोकमार्गयातनादिनिरूपणं नाम पञ्चमोऽध्यायः\n</span>"
  }
]
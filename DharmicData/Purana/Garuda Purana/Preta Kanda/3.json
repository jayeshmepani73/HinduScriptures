[
  {
    "text": "श्रीगरुडमहापुराणम् ३\nसूत उवाच  ।\nएवमुत्साहितः पक्षी स्वरूपं निरयस्य तु  ।\nपप्रच्छनरकाण्येवं श्रुत्वा चोत्कूलितान्तरः  ॥ २,३.१ ॥"
  },
  {
    "text": "गरुड उवाच  ।\nनरकाणां स्वरूपं मे वद येषु विकर्मिणः  ।\nपात्यन्ते दुः खभूयिष्ठास्तेषां भेदांश्च कीर्तय  ॥ २,३.२ ॥"
  },
  {
    "text": "श्रीभगवानुवाच  ।\nनरकाणां सहस्राणि वर्तन्ते ह्यरुणानुज  ।\nशक्यं विस्तरतो नैव वक्तुं प्राधान्यतो ब्रुवे  ॥ २,३.३ ॥"
  },
  {
    "text": "रौरवं नाम नरकं मुख्यं तद्वैनिबोध मे  ।\nरौरवे कूटसाक्षी तु याति यश्चानृती नरः  ॥ २,३.४ ॥"
  },
  {
    "text": "योजनानां सहस्रे द्वे रौरवो हि प्रमाणतः  ।\nजानुमात्रप्रमाणं तु तत्र गर्तं सुदुस्तरम्  ॥ २,३.५ ॥"
  },
  {
    "text": "तत्राङ्गारचयौघेन कृतं तद्धरणीसमम्  ।\nतत्राग्निना सुतीव्रेण तापिताङ्गारभूमिना  ॥ २,३.६ ॥"
  },
  {
    "text": "तन्मध्ये पापकर्माणं विमुञ्चन्ति यमानुगाः  ।\nस दह्यमानस्तीव्रेण वह्निना परिधावति  ॥ २,३.७ ॥"
  },
  {
    "text": "पदेपदे च पादोऽस्य स्फुट्यते शीर्यते पुनः  ।\nअहोरात्रेणोद्धरणं पादन्यासेन गच्छति  ॥ २,३.८ ॥"
  },
  {
    "text": "एवं सहस्रं विस्तीर्णं योजनानां विमुच्यते  ।\nततोऽन्यत्पापशुद्ध्यर्थं तादृङ्निरयमृच्छति  ॥ २,३.९ ॥"
  },
  {
    "text": "रौरवस्ते समाख्यातः प्रथमो नरको मया  ।\nमहारौरवसंज्ञं तु शृणुष्व नरकं खग  ॥ २,३.१० ॥"
  },
  {
    "text": "योजनानां सहस्राणि सन्ति पञ्च समन्ततः  ।\nतत्र ताम्रमयी भूमिरधस्तस्या हुताशनः  ॥ २,३.११ ॥"
  },
  {
    "text": "तया तपन्त्या सा सर्वा प्रोद्यद्विद्युत्समप्रभा  ।\nविभाव्यते महारौद्रा पापिनां दर्शनादिषु  ॥ २,३.१२ ॥"
  },
  {
    "text": "तस्यां बद्धकराभ्यां च पद्भ्यां चैव यमानुगैः  ।\nमुच्यते पापकृन्मध्ये लुण्ठमानः स गच्छति  ॥ २,३.१३ ॥"
  },
  {
    "text": "काकैर्बकैर्वृकोलूकैर्मशकैर्वृश्चिकैस्तथा  ।\nभक्ष्यमाणैस्तथा रौद्रैर्गतो मार्गे विकृष्यते  ॥ २,३.१४ ॥"
  },
  {
    "text": "दह्यमानो गतमतिर्भ्रान्तस्तातेति चाकुलः  ।\nवदत्यसकृदुद्वग्नो न शान्तिमधिगच्छति  ॥ २,३.१५ ॥"
  },
  {
    "text": "एवं तस्मान्नरैर्मोक्षस्त्वतिक्रान्तैरवाप्यते  ।\nवर्षायुतायुतैः पापं यैः कृतं दुष्टबुद्धिभिः  ॥ २,३.१६ ॥"
  },
  {
    "text": "तथान्यस्तु ततो नाम सोऽतिशीतः स्वभावतः  ।\nमहारौरववद्दीर्घस्तथान्धतमसा वृतः  ॥ २,३.१७ ॥"
  },
  {
    "text": "शीतार्तास्तत्र बध्यन्ते नरास्तमसि दारुणे  ।\nपरस्परं समासाद्य परिरभ्याश्रयन्ति ते  ॥ २,३.१८ ॥"
  },
  {
    "text": "दन्तास्तेषां च भज्यन्ते शीतार्तिपरिकम्पिताः  ।\nक्षुतृषातिबलाः पक्षिन्नथ तत्राप्युपदवाः  ॥ २,३.१९ ॥"
  },
  {
    "text": "हिमखण्डवहो वायुभिनत्त्यस्थीनि दारुणः  ।\nमज्जासृगस्थिगलितमश्रन्त्यत्र क्षुधान्विताः  ॥ २,३.२० ॥"
  },
  {
    "text": "आलिङ्ग्यमाना भ्राम्यन्ते परस्परसमागमे  ।\nएवं तत्रापि सुमहान्क्लेशस्तमसि मानवैः  ॥ २,३.२१ ॥"
  },
  {
    "text": "प्राप्यते शकुनिश्रेष्ठ यो बहूकृतसञ्चयः  ।\nनिकृन्तन इति ख्यातस्ततोऽन्यो नरकोत्तमः  ॥ २,३.२२ ॥"
  },
  {
    "text": "कुलालचक्राणि तत्र भ्राम्यन्त्यविरतं खग  ।\nतेष्वापाष्ये निकृष्यन्ते कालसूत्रेण मानवाः  ॥ २,३.२३ ॥"
  },
  {
    "text": "यमानुमाङ्गुलिस्थेन आपादतलमस्तकम्  ।\nन चैषां जीवितभ्रंशो जायते पक्षिसत्तम  ॥ २,३.२४ ॥"
  },
  {
    "text": "छिन्नानि तेषां शतशः खण्डान्यैक्यं व्रजन्ति हि  ।\nएवं वर्षसहस्राणि भ्राम्यन्ते पापकर्मिणः  ॥ २,३.२५ ॥"
  },
  {
    "text": "तावद्यावदशेषं च तत्पापं संक्षयं गतम्  ।\nअप्रातष्ठं च नरकं शृणुष्व गदतो मम  ॥ २,३.२६ ॥"
  },
  {
    "text": "तत्रस्थैर्नारकैर्दुः खमसह्यमनुभूयते  ।\nतान्येव तत्र चक्राणि घटीयन्त्राणि चान्यतः  ॥ २,३.२७ ॥"
  },
  {
    "text": "दुः खस्य हेतुभूतानि पापकर्मकृतां नृणाम्  ।\nचक्रेष्वारोपिताः केचिद्भाम्यन्ते तत्र मानवाः  ॥ २,३.२८ ॥"
  },
  {
    "text": "यावद्वर्षसहस्राणि न तेषां स्थितिरन्तरा  ।\nघटीयन्त्रेषु बद्वा ये बद्धा तोयवटी यथा  ॥ २,३.२९ ॥"
  },
  {
    "text": "भ्राम्यन्ते मानवा रक्तमुद्गिरन्तः पुनः पुनः  ।\nअन्त्रैर्मुखविनिष्क्रान्तैर्नेत्रैरन्त्रावलम्बिभैः  ॥ २,३.३० ॥"
  },
  {
    "text": "दुः खानि प्राप्नुवन्तीह यान्यसह्यानि जन्तुभिः  ।\nअसिपत्रवनं नाम नरकं शृणु चापरम्  ॥ २,३.३१ ॥"
  },
  {
    "text": "योजनानां सहस्रं यो ज्वलत्यग्न्याशृतावनिः  ।\nसप्ततीव्रकराश्चैण्डर्यत्र तीव्र सुदारुणे  ॥ २,३.३२ ॥"
  },
  {
    "text": "प्रतपन्ति सदा तत्र प्राणिनो नरकौकसः  ।\nतन्मध्ये चरणं शीतस्निग्धपत्रं विभाष्यते  ॥ २,३.३३ ॥"
  },
  {
    "text": "पत्राणि यत्र खण्डानि फलानां पक्षिसत्तम  ।\nश्वानश्च तत्र सुबलाश्चरन्त्यामिषभोजनाः  ॥ २,३.३४ ॥"
  },
  {
    "text": "महावक्त्रा महादंष्ट्रा व्याघ्रा इव महाबलाः  ।\nततश्च वनमालोक्य शिशिरच्छायमग्रतः  ॥ २,३.३५ ॥"
  },
  {
    "text": "प्रयान्ति प्राणिनस्तत्र क्षुत्तापपरिपीडिताः  ।\nमातर्भ्रातस्तात इति क्रन्दमानाः सुदुः खिताः  ॥ २,३.३६ ॥"
  },
  {
    "text": "दह्यमानाङ्घ्रियुगला धरणिस्थेन वह्निना  ।\nतेषां गतानां तत्रापि अति शीतिः समीरणः  ॥ २,३.३७ ॥"
  },
  {
    "text": "प्रवाति तेन पात्यन्ते तेषां खड्गास्तथोपरि  ।\nछिन्नाः पतन्ति ते भूमौ ज्वलत्पावकसंचये  ॥ २,३.३८ ॥"
  },
  {
    "text": "लेलिह्यमाने चान्यत्र तप्ताशेषमहीतले  ।\nसारमेयाश्च ते शीघ्रं शातयन्ति शरीरतः  ॥ २,३.३९ ॥"
  },
  {
    "text": "तेषां खण्डान्यनेकानि रुदतामतिभीषणे  ।\nअसिपत्रवनं तात मयैतत्परिकीर्तितम्  ॥ २,३.४० ॥"
  },
  {
    "text": "अतः परं भीमतरं तप्तकुंभं निबोध मे  ।\nसमन्ततस्तप्तकुम्भा वह्निज्वालासमन्विताः  ॥ २,३.४१ ॥"
  },
  {
    "text": "ज्वलदग्निचयास्तप्ततैलायश्चूर्णपूरिताः  ।\nएषु दुष्कृतकर्माणो याम्यैः क्षिप्ता ह्यधोमुखाः  ॥ २,३.४२ ॥"
  },
  {
    "text": "क्वाथ्यन्ते विस्फुटद्गात्रा गलन्मज्जाजलान्विताः  ।\nस्फुटत्कपालेनत्रास्थिच्छिद्यमाना विभीषणैः  ॥ २,३.४३ ॥"
  },
  {
    "text": "गृध्रैरुत्पाट्य मुच्यन्ते पुनस्तेष्वेव वेगितैः  ।\nपुनश्चिमचिमायन्ते तैलनैक्यं व्रजन्ति च  ॥ २,३.४४ ॥"
  },
  {
    "text": "द्रवीभूतैः शिरोगात्रैः स्नायुमांसत्वगास्थिभिः  ।\nततो याम्यैर्नरैराशु दर्व्याघट्टनघट्टिताः  ॥ २,३.४५ ॥"
  },
  {
    "text": "कृतावर्ते महातैले क्वाथ्यन्ते पापकर्मिणः  ।\nएष ते विस्तरेणोक्तस्तप्तकुम्भो मया खग  ॥ २,३.४६ ॥"
  },
  {
    "text": "आदिमो रौरवः प्रोक्तो महारौरवकोऽपरः  ।\nअतिशीतस्तृतीयस्तु चतुर्थो हि निकृन्तनः  ॥ २,३.४७ ॥"
  },
  {
    "text": "अप्रतिष्ठः पञ्चमः स्यादसिपत्रवनोऽपरः  ।\nसप्तमस्तप्तकुम्भस्तु सप्तैते नरका मताः  ॥ २,३.४८ ॥"
  },
  {
    "text": "श्रूयन्तेन्यान्यपि तथा नरकाणि नराधमाः  ।\nकर्मणां तारतम्येन तेषुतेषु पतन्ति हि  ॥ २,३.४९ ॥"
  },
  {
    "text": "तथा हि नरको रोधः शूकरस्ताल एव च  ।\nतप्तकुम्भो महाज्वालः शबलोऽथ विमोहनः  ॥ २,३.५० ॥"
  },
  {
    "text": "क्रिमिश्च क्रिमभक्षश्च लालाभक्षो विषञ्जनः  ।\nअधः शिराः पूयवहो रुधिरान्धश्च विड्रभुजः  ॥ २,३.५१ ॥"
  },
  {
    "text": "तथा वैतरणी सू (मू) मसिपत्रवनं तथा  ।\nअग्निज्वालो महाघोरः सन्दंशो वाप्यभोजनः  ॥ २,३.५२ ॥"
  },
  {
    "text": "तमश्च कालसूत्रं च लोहश्चाप्यभिदस्तथा  ।\nअप्रतिष्ठोऽप्यवीचिश्च नरका एवमादयः  ॥ २,३.५३ ॥"
  },
  {
    "text": "तामसा नरकाः सर्वे यमस्य विषये स्थिताः  ।\nयेषु दुष्कृतकर्माणः पतन्ति हि पृथक्पृथक् ॥ २,३.५४ ॥"
  },
  {
    "text": "भूमेरधस्तात्ते सर्वे रौरवाद्याः प्रकीर्तिताः  ।\nरोघो गोघ्नो भ्रूणहा च अग्निदाता नरः पतेत् ॥ २,३.५५ ॥"
  },
  {
    "text": "सूकरे ब्रह्महा मज्जेत्सुरापः स्वर्णतस्करः  ।\nताले पतेत्क्षत्त्रहन्ता हत्वा वैश्यं च दुर्गतिः  ॥ २,३.५६ ॥"
  },
  {
    "text": "ब्रह्महत्यां च यः कुर्याद्यश्च स्याद्गुरुतल्पगः  ।\nस्वसृगामी तप्तकुम्भी तथा राजभटोऽनृती  ॥ २,३.५७ ॥"
  },
  {
    "text": "तप्तलोहैश्च विक्रेता तथा बन्धनरक्षिता  ।\nमाध्वी विक्रयकर्तां च यस्तु भक्तं परित्यजेत् ॥ २,३.५८ ॥"
  },
  {
    "text": "महाज्वाली दुहितरं स्नुषां गच्छति यस्तु वै  ।\nवेदो विक्रीयते यैश्च वेदं दूषयते तु यः  ॥ २,३.५९ ॥"
  },
  {
    "text": "गुरुं चैवावमन्यन्ते वाक्शरैस्ताडयन्ति च  ।\nअगम्यागामी च नरो नरकं शबलं व्रजेत् ॥ २,३.६० ॥"
  },
  {
    "text": "विमोहे पतते शूरे मर्यादां यो भिनत्ति वै  ।\nदुरिष्टं कुरुते यस्तु कृमिभक्षं प्रपद्यते  ॥ २,३.६१ ॥"
  },
  {
    "text": "देवब्राह्मणविद्वेष्टा लालाभक्षे पतत्यपि  ।\nकुण्डकर्ता कुलालश्च न्यासहर्ता चिकित्सकः  ॥ २,३.६२ ॥"
  },
  {
    "text": "आरामेष्वग्निदाता च एते यान्ति विषञ्जने  ।\nअसत्प्रतिग्रही यस्तु तथैवायाज्ययाजकः  ॥ २,३.६३ ॥"
  },
  {
    "text": "न क्षत्त्रैर्जोवते यस्तु नरो गच्छेदधोमुखम्  ।\nक्षीरं सुरां च मासं लाक्षां गन्धं रसं तिलान्  ॥ २,३.६४ ॥"
  },
  {
    "text": "एवमादीनि विक्रीणन् घोरे पूयवहे पतेत् ।\nयः कुक्कुटान्निबध्नाति मार्जारान् सूकरांश्च तान्  ।\nपक्षिणश्च मृगांश्छा गान्सोऽप्येवं नरकं व्रजेत् ॥ २,३.६५ ॥"
  },
  {
    "text": "आजाविको माहिषिकस्तथा चक्री ध्वजी च यः  ।\nरङ्गोपजीविको विप्रः शाकुनिर्ग्रामयाजकः  ॥ २,३.६६ ॥"
  },
  {
    "text": "अगारदाही गरदः कुण्डाशी सोमविक्रयी  ।\nसुरापो मांसभक्षी च तथा च पशुघातकः  ॥ २,३.६७ ॥"
  },
  {
    "text": "रुधिरान्धे पतन्त्येते पतन्त्येते एवमाहुर्मनीषिणः  ।\nउपविष्टन्त्वेकपङ्क्त्यां विषं सम्भोजयन्ति ये  ॥ २,३.६८ ॥"
  },
  {
    "text": "पतन्ति निरये घोरे विड्भुजे नात्र संशयः  ।\nमधुग्राहो वैतरणीमाक्रोशी मूत्रसंज्ञके  ॥ २,३.६९ ॥"
  },
  {
    "text": "असिपत्रवनेऽसौची क्रोधनश्च एतेदपि  ।\nअग्निज्वालां मृगव्याधो भोज्यते यत्र वायसैः  ॥ २,३.७० ॥"
  },
  {
    "text": "इज्यायां व्रतलोपाच्च सन्दंशे नरके पतेत् ।\nस्कन्दन्ते यदि वा स्वप्ने यतिनो ब्रह्मचारिणः  ॥ २,३.७१ ॥"
  },
  {
    "text": "पुत्रैरध्यापिता ये च पुत्रैराज्ञापिताश्च ये  ।\nते सर्वे नरकं यान्ति निरयं चाप्यभोजनम्  ॥ २,३.७२ ॥"
  },
  {
    "text": "वर्णाश्रमविरुद्धानि क्रोधहर्षसमन्विताः  ।\nकर्माणि ये तु कुर्वन्ति सर्वे निरयवासिनः  ॥ २,३.७३ ॥"
  },
  {
    "text": "उपरिष्टात्स्थितो घोर उष्णात्मा रौरवो महान्  ।\nसुदारुणः सुशीतात्मा तस्या धस्तामसः स्मृतः  ॥ २,३.७४ ॥"
  },
  {
    "text": "एवमादिक्रमेणैव सर्वेऽधोऽधः परिस्थिताः  ।\nदुः खोत्कर्षश्च सर्वेषु कर्मस्वपि निमित्ततः  ॥ २,३.७५ ॥"
  },
  {
    "text": "सुखोत्कर्षश्च सर्वत्र धर्मस्येहनिमिततः  ।\nपश्यन्तिनरकान्देवा ह्यधोवक्त्रान्सुदारुणान्  ॥ २,३.७६ ॥"
  },
  {
    "text": "नारकाश्चापि ते देवान्सर्वान्पश्यन्ति ऊर्ध्वगान्  ।\nएतान्यान्यानि शतशो नरकाणि वियद्गते  ॥ २,३.७७ ॥"
  },
  {
    "text": "दिनेदिने तु नरके पच्यते दह्यतेन्यतः  ।\nशीर्यते भिद्यतेऽन्यत्र चूर्यते क्लिद्यतेन्यतः  ॥ २,३.७८ ॥"
  },
  {
    "text": "क्वथ्यते दीप्यतेऽन्यत्र तथा वातहतोऽन्यतः  ।\nएकं दिनं वर्षशतप्रमाणं नरके भवेत् ॥ २,३.७९ ॥"
  },
  {
    "text": "ततः सर्वेषु निस्तीर्णः पापी तिर्यक्त्वमश्नते  ।\nकृमिकीटपतङ्गेषु स्थावरैकशफेषु च  ॥ २,३.८० ॥"
  },
  {
    "text": "गत्वा वनगजाढ्येषु गोष्वषु तथैव च  ।\nखरोऽश्वोऽश्वतरो गौरः शरभश्चमरी तथा  ॥ २,३.८१ ॥"
  },
  {
    "text": "एते चैकशफाः षट्च शृणु पञ्चनखानतः  ।\nअन्यासु बहुपापासु दुः खदासु च यो निषु  ॥ २,३.८२ ॥"
  },
  {
    "text": "मानुष्यं प्राप्यते कुब्जो कुत्सितो वामनोऽपि वा  ।\nचण्डालपुक्कसाद्यासु नरयोनिषु जायते  ॥ २,३.८३ ॥"
  },
  {
    "text": "मुहुर्गर्भे वसन्त्येव म्रियन्ते च मुहुर्मुहुः  ।\nअवशिष्टेन पापेन पुण्येन च समन्वितः  ॥ २,३.८४ ॥"
  },
  {
    "text": "ततश्चारोहिणीं योनिं शूद्रवैश्यनृपादिकम्  ।\nविप्रदेवेन्द्रतां चापि कदाचिदधिरोहति  ॥ २,३.८५ ॥"
  },
  {
    "text": "एवं तु पापकर्माणो निरयेषु पतन्त्यधः  ।\nयथा पुण्यकृतो यान्ति तन्मे निगदतः शृणु  ॥ २,३.८६ ॥"
  },
  {
    "text": "ते यमेन विनिर्दिष्टां योनिं पुण्यगतिं नराः  ।\nप्रगीतगन्धर्वगणा नृत्योत्सवसमाकुलाः  ॥ २,३.८७ ॥"
  },
  {
    "text": "हारनूपुरमाधुर्यैः शोभितान्यमलानि तु  ।\nप्रयान्त्याशु विमानानि दिव्यगन्धस्रगुज्ज्वलाः  ॥ २,३.८८ ॥"
  },
  {
    "text": "तस्माच्च प्रच्युता राज्ञामन्येषां च महात्मनाम्  ।\nजायन्ते नीरुजां गेहे स द्वृत्तिपीरपालकाः  ॥ २,३.८९ ॥"
  },
  {
    "text": "भोगान्सम्प्राप्नुवन्त्युग्रांस्ततो यान्त्यूर्ध्वमन्यथा  ।\nअवरोहिणीं सम्प्राप्य पूर्ववद्यन्ति मानवाः  ॥ २,३.९० ॥"
  },
  {
    "text": "जातस्य मृत्युलोके वै प्राणिनो मरणं ध्रुवम्  ।\nपापिष्ठानामदोमार्गाज्जीवो निष्क्रमते ध्रुवम्  ॥ २,३.९१ ॥"
  },
  {
    "text": "पृथिव्यां लीयते पृथ्वी आपश्चैव तथाप्सु च  ।\nतेजस्तेजसि लीयते समीरे च समीरणः  ॥ २,३.९२ ॥"
  },
  {
    "text": "आकाशे च तथाकाशं सर्वव्यापि निशाकरे  ।\nतत्र कामस्तथा क्रोधः काये पञ्चेन्द्रियाणि च  ॥ २,३.९३ ॥"
  },
  {
    "text": "एते तार्क्ष्य समाख्याता देहे तिष्ठन्ति तस्कराः  ।\nकामः क्रोधो ह्यहङ्कारो मनस्तत्रैव नायकः  ॥ २,३.९४ ॥"
  },
  {
    "text": "संहारश्चैव कालोऽसौ पुण्यपापेन संयुतः  ।\nपञ्चेन्द्रियसमायुक्तः सकलैर्विबुधैः सह  ॥ २,३.९५ ॥"
  },
  {
    "text": "प्रविशेत्स नवे देहे पृहे दरधे गुही यथा  ।\nशरीरे ये समासीनाः सर्वे वै सप्त धातवः  ॥ २,३.९६ ॥"
  },
  {
    "text": "षाट्कौशिको ह्ययं कायः सर्वे वाताश्च देहिनाम्  ।\nमूत्रं पुरीषं तद्योगाद्ये चान्ये व्याधयस्तथा  ॥ २,३.९७ ॥"
  },
  {
    "text": "पित्तं श्लेष्मा तथा मज्जा मांसं वै मेद एव च  ।\nअस्थि शुक्रं तथा स्नायुर्देहेन सह दह्यति  ॥ २,३.९८ ॥"
  },
  {
    "text": "एष ते कथितस्तार्क्ष्य विनासः सर्वदेहिनम्  ।\nकथयामि पुनस्तेषां शरीरं च यथा भवेत् ॥ २,३.९९ ॥"
  },
  {
    "text": "एकस्तम्बंस्नायुबद्धं स्थूणात्रयविभूषणम्  ।\nइन्द्रियैश्च समायुक्तं नवद्वारं शरीरकम्  ॥ २,३.१०० ॥"
  },
  {
    "text": "विषयैश्च समाक्रान्तं कामक्रोधसमाकुलम्  ।\nरागद्वेषसमाकीर्णं तृष्णादुर्गमतस्करम्  ॥ २,३.१०१ ॥"
  },
  {
    "text": "लोभजालपरिच्छिन्नं मोहवस्त्रेण वेष्टितम्  ।\nसुबद्धं मायया चैतल्लोभेनाधिष्ठितं पुरम्  ॥ २,३.१०२ ॥"
  },
  {
    "text": "एतद्गुणसमाकीर्णं शरीरं सर्वदेहिनाम्  ।\nआत्मानं ये न जानन्ति ते नराः पशवः स्मृताः  ॥ २,३.१०३ ॥"
  },
  {
    "text": "एवमेव समाख्यातं शरीरं ते चतुर्विधम्  ।\nचतुरशीतिलक्षाणि निर्मिता योनयः पुरा  ॥ २,३.१०४ ॥"
  },
  {
    "text": "उद्भिज्जाः स्वेदजाश्चैव अण्डजाश्च जरायुजाः  ।\nएतत्ते सर्वमाख्यातं निरयस्य प्रपञ्चतः  ॥ २,३.१०५ ॥"
  },
  {
    "text": "अथयामि क्रमप्राप्तं प्रष्टु वा वर्तते स्पृहा  ॥ २,३.१०६ ॥"
  },
  {
    "text": "इति श्रीगारुडे महापुराणे धर्मकाण्डे द्वितीयांशे प्रेतकल्पे श्रीकृष्णगरुडसंवादे नरकतत्प्रवेशनिर्गमनादिवर्णनं नाम तृतीयोऽध्यायः"
  }
]
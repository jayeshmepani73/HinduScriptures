[
  {
    "text": "श्रीगरुडमहापुराणम्\nश्रीगणेशाय नमः  ।\nतत्रादिमे द्वितीयांशे प्रेतकाण्डो धर्मकाण्डनामारभ्यते  ।\nओं नमो भगवते वासुदेवाय  ।\nनारायणं नमस्कृत्य नरं चैव नरोत्तमम्  ।\nदेवीं सरस्वतीं चैव ततो जयमुदीरयेत् ॥ २,१.म ॥\nधर्मन्दृढबद्धमूलो वेदस्कन्धः पुराणशाखाढ्यः  ।\nक्रतुकुसुमो मोक्षफलो मधुसूदनपादपो जयति  ॥ २,१.१ ॥"
  },
  {
    "text": "नैमिषेऽनिमिषक्षेत्रे शौनकाद्या मुनीश्वराः  ।\nकर्मणामन्तरे सूतं स्वासीनमिदमब्रुवन्  ॥ २,१.२ ॥"
  },
  {
    "text": "सूत जानासि सकलं वस्तु व्यासप्रसादतः  ।\nतेन नः सन्दिहानानां सन्देहं छेत्तुमर्हसि  ॥ २,१.३ ॥"
  },
  {
    "text": "यथा तृणजलौकेति न्यायमा श्रित्य कञ्चन  ।\nदेहिनोऽन्यतनुप्राप्तिं केचित्त्वेवं वदन्ति हि  ॥ २,१.४ ॥"
  },
  {
    "text": "केचित्पुनर्यातनानां यामीनामुपभोगतः  ।\nपश्चाद्देहान्तरप्राप्तिं वदन्ति किमु तत्रसत् ॥ २,१.५ ॥"
  },
  {
    "text": "। <b>सूत उवाच </b> ।\nसाधु पृष्टं महाभागाः शृणुध्वं भवतां पुनः  ।\nसन्देहो नोपपद्येत लोकार्थं किल पृच्छताम्  ॥ २,१.६ ॥"
  },
  {
    "text": "तदहं कृष्णगरुडसंवादद्वारकं द्विजाः  ।\nअपाकरिष्ये सन्देहं भवतां भावितात्मनाम्  ॥ २,१.७ ॥"
  },
  {
    "text": "नमः कृष्णाय मुनये य एनं समुपाश्रिताः  ।\nअञ्जस्तरन्ति संसारसागरं कुनदीमिव  ॥ २,१.८ ॥"
  },
  {
    "text": "एकदा वैनतेयस्य लोकानां लोकनस्पृहा  ।\nबभूव सोऽथ बभ्राम तेषु नाम हरेर्गृणन्  ॥ २,१.९ ॥"
  },
  {
    "text": "स पातालं भुवं स्वर्गं भ्रान्त्वालब्धशमाशयः  ।\nलोकदुः खेनातिदुः खी पुनर्वैकुण्ठमागमत् ॥ २,१.१० ॥"
  },
  {
    "text": "न रजो न तमश्चैव सत्त्वं ताभ्यां च मिश्रितम्  ।\nयत्र प्रवर्तते नैव सत्त्वमेव प्रवर्तते  ॥ २,१.११ ॥"
  },
  {
    "text": "न यत्र माया नाशश्च न चै रागादयो मलाः  ।\nश्यामावदाताः सुरुचः शतपत्रविलोचनाः  ॥ २,१.१२ ॥"
  },
  {
    "text": "सुरासुरार्चिता यत्र गणा विष्णोः सुपेशसः  ।\nपिशङ्गवस्त्राभारणा मणियुङ्निष्कभूषिताः  ॥ २,१.१३ ॥"
  },
  {
    "text": "चतुर्भुजाः कुण्डलिनो मौलिनो मालिनस्तथा  ।\nभ्राजिष्णुभिर्विमानानां पङ्किभिर्ये महात्मनाम्  ॥ २,१.१४ ॥"
  },
  {
    "text": "द्योतन्ते द्योतमानानां प्रमदानां च पङ्क्तिभिः  ।\nश्रीर्यत्र नानाविभवैर्हरेः पादौ मुदार्चति  ॥ २,१.१५ ॥"
  },
  {
    "text": "हरिं गायति दोलास्थं गीयमानालिभिः स्वयम्  ।\nददर्श श्रीहरिं तत्र श्रीपतिं सात्वतां पतिम्  ॥ २,१.१६ ॥"
  },
  {
    "text": "जगत्पतिं यज्ञपतिं पार्षदैः परिषेवितम्  ।\nसुनन्दनन्दप्रबलार्हणमुख्यैर्निरन्तरम्  ॥ २,१.१७ ॥"
  },
  {
    "text": "भृत्यप्रसादसुमुखमायतारुणलोचनम्  ।\nकिरीटिनं कुण्डलिनं श्रिया वक्षसि लक्षितम्  ॥ २,१.१८ ॥"
  },
  {
    "text": "पीतांशुकं चतुर्बाहुं प्रसन्नहसिताननम्  ।\nअभ्यर्हणासनासीनं ताभिः शक्तिभिरावृतम्  ॥ २,१.१९ ॥"
  },
  {
    "text": "प्रधानपुरुषाभ्यां च महता चाहमा तथा  ।\nएकादशोन्द्रियैश्चैव पञ्चभूतैस्तथैव च  ॥ २,१.२० ॥"
  },
  {
    "text": "स्वरूपेरममाणं तमीश्वरं विनतासुतः  ।\nतद्दर्शनाह्लादयुतस्वान्तो हृष्यत्तनूरुहः  ॥ २,१.२१ ॥"
  },
  {
    "text": "लोचनाभ्यामश्रु मुञ्चन्प्रेममग्नो ननाम ह  ।\nनमागतं नतं स्वीय वाहनं विष्णुरब्रवीत् ।\nभूमिः का लङ्घिता पक्षिंस्त्वयेयन्तमनेहसम्  ॥ २,१.२२ ॥"
  },
  {
    "text": "। <b>गरुड उवाच</b>  ।\nतव प्रसादाद्वैकुण्ठ त्रैलोक्यं सचराचरम्  ॥ २,१.२३ ॥"
  },
  {
    "text": "मया विलोकितं सर्वं जगत्स्थावरजङ्गमम्  ।\nभूर्लोकात्सत्यपर्यन्तं पुरं याम्यं विना प्रभो  ॥ २,१.२४ ॥"
  },
  {
    "text": "भूर्लोकः सर्वलोकानां प्रचुरः सर्वजन्तुषु  ।\nमानुष्यं सर्वभूतानां भुक्तिमुक्त्यालयं शुभम्  ॥ २,१.२५ ॥"
  },
  {
    "text": "अतः सुकृतिनां लोको न भूतो न भविष्यति  ॥ २,१.२६ ॥"
  },
  {
    "text": "गायन्ति देवाः किल गीतकानि धन्यास्तु ये भारतभूमिभागे  ।\nस्वर्गापवर्गस्य फलार्जनाय भवन्ति भूयः पुरुषाः सुरत्वात् ॥ २,१.२७ ॥"
  },
  {
    "text": "प्रेतः कौक्षिप्यते कस्मात्पञ्चरत्नं मुखे कथम्  ।\nअधस्ताच्चालिता दर्भाः पादौ याम्यां व्यवस्थितौ  ॥ २,१.२८ ॥"
  },
  {
    "text": "किमर्थं पुत्रपौत्राश्च तस्य तिष्ठन्ति चाग्रतः  ।\nकिमर्थं दीयते दानं गोदानमपि केशव  ॥ २,१.२९ ॥"
  },
  {
    "text": "बन्धुमित्राण्यमित्राश्च क्षमापयन्ति तत्कथम्  ।\nतिलालोहं हिरण्यं च कर्पासं लवणं तथा  ॥ २,१.३० ॥"
  },
  {
    "text": "सप्तधान्यं क्षितिर्गावो दीयन्ते केनहेतुना  ।\nकथं हि म्रियते जन्तुर्मृतो वै कुत्र गच्छति  ॥ २,१.३१ ॥"
  },
  {
    "text": "अतिवाहशरीरं च कथं हि श्रयते तदा  ।\nशवं स्कन्धे वहेत्पुत्रो अग्निदाता च पौत्रकः  ॥ २,१.३२ ॥"
  },
  {
    "text": "आज्येनाभ्यञ्जनं कस्मात्कुत एकाहुतिक्रिया  ।\nवसुन्धरा किमर्थं च कुतः स्त्रीशब्दकीर्तनम्  ॥ २,१.३३ ॥"
  },
  {
    "text": "यमसूक्तं किमर्थं च उदीच्या दिशमाहरेत् ।\nपानीयमेकवस्त्रेण सूर्यबिम्बनिरीक्षणम्  ॥ २,१.३४ ॥"
  },
  {
    "text": "यवसर्षपदूर्वास्तु पाषाणे निम्बपत्रकम्  ।\nवस्त्रं नरश्च नारी च विदध्यादधरोत्तरम्  ॥ २,१.३५ ॥"
  },
  {
    "text": "अन्नाद्यं गृहमागत्य न भोक्तव्यं जनैः सह  ।\nनवकांश्चैव पिण्डांश्च किमर्थं ददते सुताः  ॥ २,१.३६ ॥"
  },
  {
    "text": "किमर्थं चत्वरे दुग्धं यात्रे पक्वे च मृन्मये  ।\nकाष्ठत्रयं गणाबद्धं कृत्वा रात्रौ चतुष्पथे  ॥ २,१.३७ ॥"
  },
  {
    "text": "निशायां दीयते दीपो यावदब्दं दिनेदिन  ।\nदाहोदकं किमर्थं च किमर्थं च जनैः सह  ॥ २,१.३८ ॥"
  },
  {
    "text": "भगवन्नाति वाहश्च नव पिण्डाः प्रदापयेत् ।\nकथं देयं पितृभ्यश्च वाहस्यावाहनं कथम्  ॥ २,१.३९ ॥"
  },
  {
    "text": "इदञ्चेत्क्रियते देव कस्मात्पिण्डं प्रदापयेत् ।\nकिं तत्प्रदीयते तस्य पिण्डदानाद्यनन्तरम्  ॥ २,१.४० ॥"
  },
  {
    "text": "अस्थिसञ्चयनं चैव घटस्फोटं तथैव च  ।\nद्वितीयेऽह्नि कुतः स्नानं चतुर्थे साग्निके द्विजे  ॥ २,१.४१ ॥"
  },
  {
    "text": "दशमे किं मलस्नानं कार्यं सर्वजनैः सह  ।\nकस्मात्तैलोद्वर्तनं च स्कन्धवाहगृहं नयेत् ॥ २,१.४२ ॥"
  },
  {
    "text": "तैलोद्वर्तनकं चापि दधुः स्थूलजलाशये  ।\nदशमेऽहनि यत्पिण्डं तद्दद्या दामिषेण तु  ॥ २,१.४३ ॥"
  },
  {
    "text": "पिणाञ्चैकादशे कस्माद्वृषोत्सर्गादिपूर्वकम्  ।\nभाजनोपानहौ च्छत्रं वासांसि त्वङ्गुलीयकम्  ॥ २,१.४४ ॥"
  },
  {
    "text": "त्रयोदशेऽह्नि देयं स्यात्पददानं किमर्थकम्  ।\nश्राद्धानि षोडशैतानि अब्दं यावत्कुतो घटः  ॥ २,१.४५ ॥"
  },
  {
    "text": "अन्नाद्येनोदकेनैव षष्ट्याधिकशतत्रयम्  ।\nदिनेदिने च दातव्यं घटान्नं प्रेततृप्तये  ॥ २,१.४६ ॥"
  },
  {
    "text": "प्राप्ते काले वै म्रियते अनित्या मानवाः प्रभो  ॥ २,१.४७ ॥"
  },
  {
    "text": "छिद्रं तु नैव पश्यामि कुतो जीवः स निर्गतः  ।\nकुतो गच्छन्ति भूतानि पृथिव्यापो मनस्तथा  ।\nतेजो वदस्व मे नाथ वायुराकाशमेव च  ॥ २,१.४८ ॥"
  },
  {
    "text": "कुतः कर्मेन्द्रियाणीह पञ्चबुद्धीन्द्रियाणि च  ।\nवायवश्चैव पञ्चैते कथं गच्छन्ति चात्ययम्  ॥ २,१.४९ ॥"
  },
  {
    "text": "लोभमोहादयः पञ्च शरीरे चैव तस्कराः  ।\nतृष्णा कामो ह्यहङ्कारः कुतो यान्ति जनार्दना  ॥ २,१.५० ॥"
  },
  {
    "text": "पुण्यं वाप्यथवापुण्यं यत्किञ्चित्सुकृतं तथा  ।\nनष्टे देहे कुतो यान्ति दानानि विविधानि च  ॥ २,१.५१ ॥"
  },
  {
    "text": "सपिण्डनं किमर्थं च पूर्णे संवत्सरेऽपि वा  ।\nप्रेतस्य मेलनं केषां किंविधं तत्र कारयेत् ॥ २,१.५२ ॥"
  },
  {
    "text": "मूर्छनात्पननाद्वापि विपत्तिर्यदि जायते  ।\nये दग्धा ये त्वदग्धाश्च पतिता ये नरा भुवि  ॥ २,१.५३ ॥"
  },
  {
    "text": "यानि चान्यानि भूतानि तेषामन्ते भवेच्च किम्  ।\nपापिनो ये दुराचारा ये चान्ये गतबुद्धयः  ॥ २,१.५४ ॥"
  },
  {
    "text": "आत्मघाती ब्रह्महा च स्तेयी विश्वासघातकः  ।\nकपिलायाः पिबेच्छूद्रो यः पठेदिदमक्षरम्  ॥ २,१.५५ ॥"
  },
  {
    "text": "धारयेद्ब्रह्मसूत्रं वा का गतिस्तस्य माधव  ।\nशूद्रस्य ब्राह्मणी भार्या संगृहीता यदा भवेत् ॥ २,१.५६ ॥"
  },
  {
    "text": "भीतोऽहं पापिनस्तस्मात्तन्मे वद जगत्प्रभो  ।\nअन्यच्च शृणु विश्वात्मन्मया कौतुकिना रयात् ॥ २,१.५७ ॥"
  },
  {
    "text": "लोकांल्लोकयता लोके जगाहे विश्वमण्डलम्  ।\nतत्राजनि जनान्दृष्ट्वा दुः खेष्वेव निमज्जतः  ॥ २,१.५८ ॥"
  },
  {
    "text": "स्वान्ते मे दुर्धरा पीडा तत्पीडातो गरीयसी  ।\nत्रिदिवे दितिजातेभ्यो भूमौ मृत्युरुगादिभिः  ॥ २,१.५९ ॥"
  },
  {
    "text": "इष्टवस्तुवियो गैश्च पाताले मामकं भयम्  ।\nएवं न निर्भयं स्थानमन्यदीश भवत्पदात् ॥ २,१.६० ॥"
  },
  {
    "text": "असत्यं स्वप्नमायावत्कालेन कवलीकृतम्  ।\nतत्रापि भारते वर्षे बहुदुः खस्य भागिनः  ॥ २,१.६१ ॥"
  },
  {
    "text": "जना दृष्टा मया रागद्वेषमोहादिविप्लुताः  ।\nकेचिदन्धाः केकराक्षास्खलद्वाचस्तु पङ्गवः  ॥ २,१.६२ ॥"
  },
  {
    "text": "खञ्जाः काणाश्च बधिरा मूकाः कुष्ठाश्च लोमशाः  ।\nनानारोगपरीताश्च खपुष्पाच्चाभिमानिनः  ॥ २,१.६३ ॥"
  },
  {
    "text": "तेषां दोषस्य वैचित्र्यं मृत्योर्गोचरतामपि  ।\nदृष्ट्वा प्रसुमनाः प्राप्तः को मृत्युश्चित्रता कथम्  ॥ २,१.६४ ॥"
  },
  {
    "text": "मृतिर्यस्य विधानेन मरणादप्यनन्तरम्  ।\nविधिनाब्दक्रिया यस्य न स दुर्गतिमाप्नुयात् ॥ २,१.६५ ॥"
  },
  {
    "text": "ऋषिभ्यस्तु मया पूर्वमिति सामान्यतः श्रुतम्  ।\nज्ञानाय तद्द्विशेषस्य पृच्छामीदमिति प्रभो  ॥ २,१.६६ ॥"
  },
  {
    "text": "म्रियमाणस्य किं कृत्यं किं दानं वासवानुज  ।\nवाहमृत्योरन्तराले को विधिर्दहनस्य च  ॥ २,१.६७ ॥"
  },
  {
    "text": "सद्यो विलम्बतो वा किं देहमन्यं प्रपद्यते  ।\nसंयमन्यां क्रम्यमाणमावर्षं का मृतिक्रिया  ॥ २,१.६८ ॥"
  },
  {
    "text": "प्रायश्चित्तं दुर्मतेः किं पञ्चकादिमृतस्य च  ।\nप्रसादं कुरु मे मोहं छेत्तुमर्हस्यशेषतः  ॥ २,१.६९ ॥"
  },
  {
    "text": "सर्वमन्तेमया पृष्टं ब्रूहि लोकहिताय वै  ॥ २,१.७० ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशाख्ये धर्मकाण्डे (प्रेतखण्डे) श्रीकृष्णगरुडसंवादे प्रश्रप्रपञ्चो नाम प्रथमोऽध्यायः"
  }
]
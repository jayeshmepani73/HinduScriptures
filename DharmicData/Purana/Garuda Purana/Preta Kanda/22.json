[
  {
    "text": "<span style=\"font-size: 14pt; line-height: 175%\">\nश्रीगरुडमहापुराणम् २२\nगरुड उवाच  ।\nसम्भवन्ति कथं प्रेताः केन तेषां गतिर्भवेत् ।\nकीदृक्तेषां भवेद्रूपं भोजनं किं भवेत्प्रभो  ॥ २,२२.१ ॥"
  },
  {
    "text": "सुप्रीतास्ते कथं प्रेताः क्व तिष्ठन्ति सुरेश्वर  ।\nप्रसन्नः कृपया देव प्रश्रमेनं वदस्व मे  ॥ २,२२.२ ॥"
  },
  {
    "text": "श्रीभगवानुवाच  ।\nपापकर्मरता ये वै पूर्वकर्मवशानुगाः  ।\nजायन्ते ते मृताः प्रेतास्ताञ्छृणुष्व वदाम्यहम्  ॥ २,२२.३ ॥"
  },
  {
    "text": "वापीकूपतडागांश्च आरामं सुरमन्दिरम्  ।\nप्रपां सद्म सुवृक्षांश्च तथा भोजनशालिकाः  ॥ २,२२.४ ॥"
  },
  {
    "text": "पितृपैतामहं धर्मं किक्रीणाति स पापभाक् ।\nमृतः प्रेतत्वमाप्नोति यावदाभूतसंप्लवम्  ॥ २,२२.५ ॥"
  },
  {
    "text": "गोचरं ग्रामसीमां तडागारामगह्वरम्  ।\nकर्षयन्ति च ये लोभात्प्रेतास्ते वै भवन्ति हि  ॥ २,२२.६ ॥"
  },
  {
    "text": "चण्डालादुदकात्सर्पाद्ब्राह्मणाद्बैद्युताग्नितः  ।\nदंष्ट्रिभ्यश्च पशुभ्यश्च मरणं पापकर्मिणाम्  ॥ २,२२.७ ॥"
  },
  {
    "text": "उद्बन्धनमृता ये च विषशस्त्रहताश्च ये  ।\nआत्मोपघातिनो ये च विषूच्यादिहतास्तथा  ॥ २,२२.८ ॥"
  },
  {
    "text": "महारोगैर्मृता ये च पापरोगैश्च दस्युभिः  ।\nअसंस्कृतप्रमीता ये विहिताचारवर्जिताः  ॥ २,२२.९ ॥"
  },
  {
    "text": "वृषोत्सर्गादिलुप्ताश्चलुप्तमासिकपिण्डकाः  ।\nयस्यानयति शूद्रोग्निं तृणकाष्ठहवींषि सः  ॥ २,२२.१० ॥"
  },
  {
    "text": "पतनात्पर्वतानां च भित्तिपातेन ये मृताः  ।\nरजस्वलादिदोषैश्च न च भूमौ मताश्च ये  ॥ २,२२.११ ॥"
  },
  {
    "text": "अन्तरिक्षे मृता ये च विष्णुस्मरणवर्जिताः  ।\nसूतकैः श्वादिसंपर्कैः प्रेतभावा इह क्षितौ  ॥ २,२२.१२ ॥"
  },
  {
    "text": "एवमादिभिरन्यैश्च कुमृत्युवशगाश्च ये  ।\nते सर्वे प्रेतयोनिस्था विचरन्ति मरुस्थले  ॥ २,२२.१३ ॥"
  },
  {
    "text": "मातरं भगिनीं भार्यां स्नुषां दुहितरं तथा  ।\nअदृष्टदोषां त्यजति स प्रेतो जायतेध्रुवम्  ॥ २,२२.१४ ॥"
  },
  {
    "text": "भ्रातृध्रुग्ब्रह्महा गोघ्नः सुरापो गुरुतल्पगः  ।\nहेमक्षौमहरस्तार्क्ष्य स वै प्रेतत्वमाप्नुयात् ॥ २,२२.१५ ॥"
  },
  {
    "text": "न्यासापहर्ता मित्रध्रुक्परदाररतस्तथा  ।\nविश्वासघाती क्रूरस्तु स प्रेतो जायते ध्रुवम्  ॥ २,२२.१६ ॥"
  },
  {
    "text": "कुलमार्गांश्च सन्त्यज्य परधर्मरतस्तथा  ।\nविद्यावृत्तविहीनश्च स प्रेतो जायतेध्रुवम्  ॥ २,२२.१७ ॥"
  },
  {
    "text": "अत्रैवोदाहरन्तीममितिहासं पुरातनम्  ।\nयुधिष्ठिरस्य संवादं भीष्मेण सह सुव्रत  ।\nतदहं कथयिष्यामि यच्छ्रुत्वा सौख्यमाप्नुयात् ॥ २,२२.१८ ॥"
  },
  {
    "text": "युधिष्ठिर उवाच  ।\nकेन कर्मविपाकेन प्रेतत्वमुपजायते  ।\nकेन वा मुच्यते कस्मात्तन्मे ब्रूहि पितामह  ।\nयच्छ्रुत्वा न पुनर्मोहमेवं यास्या मि सुव्रत  ॥ २,२२.१९ ॥"
  },
  {
    "text": "भीष्म उवाच  ।\nयेनैव जायते प्रेतो येनैव स विमुच्यते  ।\nप्राप्नोति नरकं घोरं दुस्तरं दैवतैरपि  ॥ २,२२.२० ॥"
  },
  {
    "text": "सततं श्रवणाद्यस्य पुण्यश्रवणकीर्तनात् ।\nमानवा विप्रमुच्यन्ते आपन्नाः प्रेतयोनिषु  ॥ २,२२.२१ ॥"
  },
  {
    "text": "श्रूयते हि पुरा वत्स ब्राह्मणः शंसितव्रतः  ।\nनाम्ना सन्तप्तकः ख्यात स्तपोर्ऽथे वनमाश्रितः  ॥ २,२२.२२ ॥"
  },
  {
    "text": "स्वाध्याययुक्तो होमेन यो (या) गयुक्तो दयान्वितः  ।\nयजन्स सकलान्यज्ञान्युक्त्या कालं च विक्षिपन्  ॥ २,२२.२३ ॥"
  },
  {
    "text": "ब्रहामचर्यसमायुक्तो युक्तस्तपसि मार्दवे  ।\nपरलोकभयोपेतः सत्यशौचैश्च निर्मलः  ॥ २,२२.२४ ॥"
  },
  {
    "text": "युक्तोऽहि गुरुवाक्येन युक्तश्चातिथिपूजने  ।\nआत्मयोगे सदोद्युक्तः सर्वद्वन्द्वविवर्जितः  ॥ २,२२.२५ ॥"
  },
  {
    "text": "योगाभ्यासे सदा युक्तः संसारविजिगीषया  ।\nएवंवृत्तः सदाचारो मोक्षकाङ्क्षी जितेन्द्रियः  ॥ २,२२.२६ ॥"
  },
  {
    "text": "बहून्यब्दानि विजने वने तस्य गतानि वै  ।\nतस्य बुद्धिस्ततो जाता तीर्थानुगमनं प्रति  ॥ २,२२.२७ ॥"
  },
  {
    "text": "पुण्यैस्तीर्थजलैरेव शोषयिष्ये कलेवरम्  ।\nस तीर्थेत्वरितं स्नात्वा तपस्वी भास्करोदये  ।\nकृतजाप्यनमस्कारो ह्यध्वानं प्रत्यपद्यत  ॥ २,२२.२८ ॥"
  },
  {
    "text": "एकस्मिन्दिवसे विप्रो मार्गभ्रष्टो महातपाः  ।\nददर्शाध्वनि गच्छन्स पञ्च प्रेतान् सुदारुणान्  ॥ २,२२.२९ ॥"
  },
  {
    "text": "अरण्ये निर्जने देशे संकटे वृक्षवर्जिते  ।\nपञ्चैतान्विकृताकारान्दृष्ट्वा वै घोरदर्शनान्  ।\nईषत्सन्त्रस्तहृदयोऽतिष्ठदुन्मील्य लोचने  ॥ २,२२.३० ॥"
  },
  {
    "text": "अवलम्ब्य ततो धैर्यं भयमुत्सृज्य दूरतः  ।\nपप्रच्छ मधुराभाषी के यूयं विकृताननाः  ॥ २,२२.३१ ॥"
  },
  {
    "text": "किञ्चाशुभं कृतं कर्म येन प्राप्ताः स्थ वैकृतम्  ।\nकथं वा चैकतः कर्म प्रस्थिताः कुत्र निश्चितम्  ॥ २,२२.३२ ॥"
  },
  {
    "text": "प्रेतराज उवाच  ।\nस्वैः स्वैस्तु कर्मभिः प्राप्तं प्रेतत्वं हि द्विजोत्तम  ।\nपरद्रोहरताः सर्वे पापमृत्युवशं गताः  ॥ २,२२.३३ ॥"
  },
  {
    "text": "क्षुत्पिपासार्दिता नित्यं प्रेतत्वं समुपागताः  ।\nहतवाक्या हतश्रीका हत संज्ञा विचेतसः  ॥ २,२२.३४ ॥"
  },
  {
    "text": "न जानीमो दिशं तात विदिशं चातिदुः खिताः  ।\nक्व नु गच्छामहे मूढाः पिशाचाः कर्मजा वयम्  ॥ २,२२.३५ ॥"
  },
  {
    "text": "न माता न पितास्माकं प्रेतत्वं कर्मभिः स्वकैः  ।\nप्राप्ताः स्म सहसा जातदुः खोद्वेगसमाकुलम्  ॥ २,२२.३६ ॥"
  },
  {
    "text": "दर्शनेन च ते ब्रह्मन्मुदिताप्यायिता वयम्  ।\nमुहूर्तन्तिष्ठ वक्ष्यामि वृत्तान्तं सर्वमादितः  ॥ २,२२.३७ ॥"
  },
  {
    "text": "अहं पर्युषितो नाम एष सूचीमुखस्तथा  ।\nशीघ्रगो रोघ (ह) कश्चैव पञ्चमो लेखकः स्मतृतः  ॥ २,२२.३८ ॥"
  },
  {
    "text": "एवं नाम्ना च सर्वे वै संप्राप्ताः प्रेततां वयम्  ।\nब्राह्मण उवाच  ।\nप्रेतानां कर्मजातानां कथं वै नामसम्भवः  ।\nकिञ्चित्कारणमुदिश्य येन ब्रूयाः स्वनामकान्  ॥ २,२२.३९ ॥"
  },
  {
    "text": "प्रेतराज उवाच  ।\nमया स्वादु सदा भुक्तं दत्तं पर्युषितं द्विज  ॥ २,२२.४० ॥"
  },
  {
    "text": "शीघ्रं गच्छति विप्रेण याचितः क्षुधितेन वै  ।\nएतत्कारणमुद्दिश्य नाम पर्युषितं मम  ॥ २,२२.४१ ॥"
  },
  {
    "text": "शीघ्रं गच्छति विप्रेण याचितः क्षुधितेन वै  ।\nएतत्कारणमुद्दिश्य शीघ्रगोऽयं द्विजोत्तम  ॥ २,२२.४२ ॥"
  },
  {
    "text": "सूचिता बहवोऽनेन विप्रा अन्नाधिकाङ्क्षया  ।\nएतत्कारणमुद्दिश्य एष सूचिमुखः स्मृतः  ॥ २,२२.४३ ॥"
  },
  {
    "text": "एकाकी मिष्टमश्राति पोष्यवर्गमृते सदा  ।\nब्राह्मणानामभावेन रोध (ह) कस्तेन चोच्यते  ॥ २,२२.४४ ॥"
  },
  {
    "text": "पुरायं मौनमास्थाय याचितो विलिखेद्भुवम्  ।\nतेन कर्मविपाकेन लेखको नाम चोच्यते  ॥ २,२२.४५ ॥"
  },
  {
    "text": "प्रेतत्वं कर्मभावेन प्राप्तं नामानि च द्विज  ।\nमेषाननो लेखकोऽयं रोध (ह) कः पर्वताननः  ॥ २,२२.४६ ॥"
  },
  {
    "text": "शीघ्रगः पुशुवक्त्रश्च सूचकः सूचिवक्त्रवान्  ।\nदुःखिता नितरां स्वमिन्पश्य रूपविपर्ययम्  ॥ २,२२.४७ ॥"
  },
  {
    "text": "कृत्वा मायामयं रूपं विचरामो महीतले  ।\nसर्वे च विकृताकारा लम्बोष्ठा विकृताननाः  ॥ २,२२.४८ ॥"
  },
  {
    "text": "बृहच्छरीरिणो रौद्रा जाताः स्वेनैव कर्मणा  ।\nएतत्ते सर्वमाख्यातं प्रेतत्वे कारणं मया  ॥ २,२२.४९ ॥"
  },
  {
    "text": "ज्ञानिनोऽपि वयं सर्वे जाताः स्म तव दर्शनात् ।\nयत्र ते श्रवणे श्रद्धा तत्पृच्छ कथयामि ते  ॥ २,२२.५० ॥"
  },
  {
    "text": "ब्राह्मण उवाच  ।\nये जीवा भुवि जीवन्ति सर्वेऽप्याहारमूलकाः  ।\nयुष्माकमपिचाहारं श्रोतुमिच्छामि तत्त्वतः  ॥ २,२२.५१ ॥"
  },
  {
    "text": "प्रेता ऊचुः  ।\nयदि ते श्रवणे श्रद्धा आहाराणां द्विजोत्तम  ।\nअस्माकं तु महीभाग शृणुत्वं सुसमाहितः  ॥ २,२२.५२ ॥"
  },
  {
    "text": "ब्राह्मण उवाच  ।\nकथयन्तु महाप्रेता आहारं च पृथक्पृथक् ।\nइत्युक्तां ब्राह्मणेनेममूचुः प्रेताः पृथकपृथक् ॥ २,२२.५३ ॥"
  },
  {
    "text": "प्रेता ऊचुः  ।\nशृणु चाहारमस्माकं सर्वसत्त्बविगर्हितम्  ।\nयच्छ्रुत्वा गर्हसे ब्रह्मन् भूयोभूयश्च गर्हितम्  ॥ २,२२.५४ ॥"
  },
  {
    "text": "श्लेष्ममूत्रपुरीषोत्थं शरीराणां मलैः सह  ।\nउच्छिष्टैश्चैव चान्यैश्च प्रेतानां भोजनं भवेत् ॥ २,२२.५५ ॥"
  },
  {
    "text": "गृहाणि चाप्यशौचानि प्रकीर्णोपस्कराणि च  ।\nमलिनानि प्रसूतानि प्रेता भुञ्जन्ति तत्र वै  ॥ २,२२.५६ ॥"
  },
  {
    "text": "नास्ति सत्यं गृहे यत्र न शौचं न च संयमः  ।\nपतितैर्दस्युभिः सङ्गः प्रेता भुञ्जन्ति तत्र वै  ॥ २,२२.५७ ॥"
  },
  {
    "text": "बलिमन्त्रविहीनानि होमहीनानि यानि च  ।\nस्वाध्याय व्रतहीनानि प्रेता भुञ्जन्ति तत्र वै  ॥ २,२२.५८ ॥"
  },
  {
    "text": "न लज्जा न च मर्यादा यदात्र स्त्रीजितो गृही  ।\nगुरवो यत्र पूज्या न प्रेता भुञ्जन्ति तत्र वै  ॥ २,२२.५९ ॥"
  },
  {
    "text": "यत्र लोभस्तथा क्रोधो निद्रा शोको भयं मदः  ।\nआलस्यं कलहो नित्यं प्रेता भुञ्जन्ति तत्र वै  ॥ २,२२.६० ॥"
  },
  {
    "text": "भर्तृहीना च या नारी परवीर्यं निषेवते  ।\nबीजं मूत्रसमायुर्क्त प्रेता भुञ्जन्ति तत्तु वै  ॥ २,२२.६१ ॥"
  },
  {
    "text": "लज्जा मे जायते तात वदतो भोजनं स्वकम्  ।\nयत्स्त्रीरजो योनिगतं प्रेता भुञ्जन्ति तत्तु वै  ॥ २,२२.६२ ॥"
  },
  {
    "text": "निर्विण्णाः प्रेतभावेन पृच्छामि त्वां दृढव्रत  ।\nयथा न भविता प्रेतस्तन्मे वद तपोधन  ।\nनित्यं मृत्युर्वरं जन्तोः प्रेतत्वं मा भवेत्क्वचित् ॥ २,२२.६३ ॥"
  },
  {
    "text": "ब्राह्मण उवाच  ।\nउपवासपरो नित्यं कृच्छ्रचान्द्रायणे रतः  ।\nव्रतैश्च विविधैः पूतो न प्रेतो जायते नरः  ॥ २,२२.६४ ॥"
  },
  {
    "text": "एकादश्यां व्रतं कुर्वञ्जागरेण समन्वितम्  ।\nअपरैः सुकृतैः पूतो न प्रेतो न प्रेतो जायते नरः  ॥ २,२२.६५ ॥"
  },
  {
    "text": "इष्ट्वा वै वाश्वमेधादीन्दद्याद्दानानि यो नरः  ।\nआरामोद्यानवाप्यादेः प्रपायाश्चैव कारकः  ॥ २,२२.६६ ॥"
  },
  {
    "text": "कुमारीं ब्राह्मणानां तु विवाहयति शक्तितः  ।\nविद्यादोऽभयदश्चैव न प्रेतो जायते नरः  ॥ २,२२.६७ ॥"
  },
  {
    "text": "शूद्रान्नेन तु भुक्तेन जठरस्थेन यो मृतः  ।\nदुर्मृत्युना मृतो यश्च स प्रेतो जायते नरः  ॥ २,२२.६८ ॥"
  },
  {
    "text": "अयाज्ययाजकश्चैव याज्यानां च विवर्जकः  ।\nकारुभिश्च रतो नित्यं स प्रेतो जायते नरः  ॥ २,२२.६९ ॥"
  },
  {
    "text": "कृत्वा मद्यपसम्पर्कं मद्यपस्त्रीनिषेवणम्  ।\nअज्ञानाद्भक्षयन्मांसं स प्रेतो जायते नरः  ॥ २,२२.७० ॥"
  },
  {
    "text": "देवद्रव्यं च ब्रह्मस्वं गुरुद्रव्यं तथैव च  ।\nकन्यां ददाति शुल्केन स प्रेतो जायते नरः  ॥ २,२२.७१ ॥"
  },
  {
    "text": "मातरं भगिनीं भार्यां स्नुषां दुहितरं तथाः  ।\nअदृष्टदोषास्त्यजति स प्रेतो जादृ  ॥ २,२२.७२ ॥"
  },
  {
    "text": "न्यासापहर्ता मित्रध्रुक्परदाररतः सदा  ।\nविश्वासघाती कूटश्च स प्रेदृ  ॥ २,२२.७३ ॥"
  },
  {
    "text": "भ्रातृध्रुग्ब्रह्महा गोघ्नः सुरापो गुरुतल्पगः  ।\nकुलमार्गं परित्यज्य ह्यनृतोक्तौ सदा रतः  ।\nहर्ता हेम्नश्च भूमेश्च स प्रेदृ  ॥ २,२२.७४ ॥"
  },
  {
    "text": "भीष्म उवाच  ।\nएवं ब्रुवति वै विप्रे आकाशे दुन्दुभिस्वनः  ।\nअपतत्पुष्पवर्षं च देवर्मुक्तं द्विजोपरि  ॥ २,२२.७५ ॥"
  },
  {
    "text": "पञ्च देवविमानानि प्रेतानामागतानि वै  ।\nस्वर्गं गता विमानैस्ते दिव्यैः संपृच्छ्य तं मुनिम्  ॥ २,२२.७६ ॥"
  },
  {
    "text": "ज्ञानं विप्रस्य सम्भाषात्पुण्यसंकीर्तनेन च  ।\nप्रेताः पापविनिर्मुक्ताः परं पदमवाप्नुयुः  ॥ २,२२.७७ ॥"
  },
  {
    "text": "सूत उवाच  ।\nइदमाख्यानकं श्रुत्वा कम्पितोऽश्वत्थपत्रवत् ।\nमानुषाणां हितार्थाय गरुडः पृष्टवान्पुनः  ॥ २,२२.७८ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे भीष्म युधिष्ठिरसंवादे प्रेतत्वोत्पत्तितन्मुक्तिपेञ्चप्रेतोपाख्यान निरूपणं नाम द्वाविंशोऽध्यायः\n</span>"
  }
]
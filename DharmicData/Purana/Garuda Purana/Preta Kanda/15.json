[
  {
    "text": "श्रीगरुडमहापुराणम् १५\nगरुड उवाच  ।\nबगवन्ब्रूहि मे सर्वं यमलोकस्य निर्णयम्  ।\nजन्तोः प्रयाणमारभ्य माहात्म्यं वर्त्मविस्तरम्  ॥ २,१५.१ ॥"
  },
  {
    "text": "श्रीभगवानुवाच  ।\nशृणु तार्क्ष्य प्रवक्ष्यामि यममार्गस्य निर्णयम्  ।\nप्रयाणकानि सर्वाणि नगराणि च षोडश  ॥ २,१५.२ ॥"
  },
  {
    "text": "षाडशीतिसहस्राणि योजनानां प्रमाणतः  ।\nयमलोकस्य चोर्ध्वं वै अन्तरा मानुषस्य च  ॥ २,१५.३ ॥"
  },
  {
    "text": "कुकृतं दुष्कृतं वापि भुक्त्वा लोके यथार्जितम्  ।\nकर्मयोगाद्यदा कश्चिद्व्याधिरुत्पद्यते खग  ॥ २,१५.४ ॥"
  },
  {
    "text": "निमित्तमात्रं सर्वेषां कृतकर्मानुसारतः  ।\nयस्य यो विहितो मृत्युः स तं ध्रुवमवाप्नुयात् ॥ २,१५.५ ॥"
  },
  {
    "text": "कर्मयोगाद्यदा देही मुञ्चत्यत्र निजं वपुः  ।\nतदा भूमिगतं कुर्याद्गोमयेनोपलिप्य च  ॥ २,१५.६ ॥"
  },
  {
    "text": "तिलान्दर्भान्विकीर्याथ मुखे स्वर्णं विनिः क्षिपेत् ।\nतुलसींसन्निधौ कृत्वा शालग्रामशिलां तथा  ॥ २,१५.७ ॥"
  },
  {
    "text": "सेतु (एवं) सामादिसूक्तैस्तु मरणं मुक्तिदायकम्  ।\nशलाकास्वर्णविक्षपैः प्रतप्राणिगृहेषुच  ॥ २,१५.८ ॥"
  },
  {
    "text": "एका वक्त्रे तु दातव्या घ्राणयुग्मे तथा पुनः  ।\nअक्ष्णोश्च कर्णयोश्चैव द्वेद्वे देये यथाक्रमम्  ॥ २,१५.९ ॥"
  },
  {
    "text": "अथ लिङ्गे तथा चैका त्वेकां ब्रह्माण्डकेक्षिपेत् ।\nकरयुग्मे च कण्ठे च तुलसीं च प्रदापयेत् ॥ २,१५.१० ॥"
  },
  {
    "text": "वस्त्रयुग्मं च दातव्यं कङ्कुमैश्चाक्षतैर्यजेत् ।\nपुष्पमालायुतं कुर्यादन्यद्वारेण सन्नयेत् ॥ २,१५.११ ॥"
  },
  {
    "text": "पुत्रस्तु बान्धवैः सार्धं विप्रस्तु पुरवासिभिः  ।\nपितुः प्रेतं स्वयं पुत्रः स्कन्धमारोप्य बान्धवैः  ॥ २,१५.१२ ॥"
  },
  {
    "text": "गत्वा श्मशानदेशे तु प्राड्मुखश्चोत्तरामुखम्  ।\nअदग्धपूर्वा या भूमिश्चितां तत्रैव कारयेत् ॥ २,१५.१३ ॥"
  },
  {
    "text": "श्रीखण्डतुलसीकाष्ठसमित्पालाशसंभृताम्  ।\nविकलेन्द्रियसङ्घाते चैतन्ये जडतां गते  ॥ २,१५.१४ ॥"
  },
  {
    "text": "प्रचलन्ति ततः प्राणा याम्यैर्निकटवर्तिभिः  ।\nएकीभूतं जगत्पश्येद्दैवी दृष्टिः प्रजायते  ॥ २,१५.१५ ॥"
  },
  {
    "text": "बीभत्सं दारुणं रूपं प्रणैः कण्ठं समाश्रितैः  ।\nफेनमुद्गिरते कोपि मुखं लालाकुलं भवेत् ॥ २,१५.१६ ॥"
  },
  {
    "text": "दुरात्मानश्च ताड्यन्ते किङ्करैः पाशबन्धनैः  ।\nसुखेन कृतिनस्तत्र नीयन्ते नाकनायकैः  ॥ २,१५.१७ ॥"
  },
  {
    "text": "दुः खेन पापिनो यान्ति यममार्गे च दुर्गमे  ।\nयमश्चतुर्भुजो भूत्वा शङ्खचक्रगदादिभृत् ॥ २,१५.१८ ॥"
  },
  {
    "text": "पुण्यकर्मरतान्सम्यक्शुभान्मित्रवदाचरेत् ।\nआहूय पापिनः सर्वान्यमो दण्डेन रज्जयेत् ॥ २,१५.१९ ॥"
  },
  {
    "text": "प्रलयाम्बुदनिर्घोषस्त्वञ्जनाद्रिसमप्रभः  ।\nमहिषस्थो दुराराध्यो विद्युत्तेजः समद्युतिः  ॥ २,१५.२० ॥"
  },
  {
    "text": "योजनत्रयविस्तारदेहो रौद्रोऽतिभीषणः  ।\nलोहदण्डधरो भीमः पाशपाणिर्दुराकृतिः  ॥ २,१५.२१ ॥"
  },
  {
    "text": "वक्रनेत्रोऽतिभयदो दर्शनं याति पापिनाम्  ।\nअङ्गुष्ठमात्रः पुरुषो हाहा कुर्वन् कलेवरात् ॥ २,१५.२२ ॥"
  },
  {
    "text": "तदैव नीयते दूतैर्याम्यैर्वोक्षन्स्वकं गृहम्  ।\nनिर्विचेष्टं शरीरं तु प्राणैर्मुक्तं जुगुप्सितम्  ॥ २,१५.२३ ॥"
  },
  {
    "text": "अस्पृश्यं जायते तूर्णं दुर्गन्धं सर्वनिन्दितम्  ।\nत्रिधावस्था हि देहस्य कृमिविड्मस्मसंज्ञिता  ॥ २,१५.२४ ॥"
  },
  {
    "text": "को गर्वः क्रियते तार्क्ष्य क्षणविध्वंसिभिर्नरैः  ।\nदानं वित्तादृता वाचः कीर्तिधर्मौ तथायुषः  ॥ २,१५.२५ ॥"
  },
  {
    "text": "परोपकरणं कायादसतः सारमुद्धृतम्  ।\nतस्यैवं नीयमानस्य दूताः सन्तर्जयन्ति हि  ॥ २,१५.२६ ॥"
  },
  {
    "text": "दर्शयन्तो भयं तीव्रं नरकाय पुनः पुनः  ।\nशीघ्रं प्रचल दुष्टात्मन् गतोऽसित्वं यमालये  ॥ २,१५.२७ ॥"
  },
  {
    "text": "कुंभीपाकादिनरकांस्त्वां नेष्यामश्च मा चिरम्  ।\nएवं वाचस्तदा शृण्वन्बन्धूनां रुदितं तथा  ॥ २,१५.२८ ॥"
  },
  {
    "text": "उच्चैर्हाहेति विलपन्नीयते यमकिङ्करैः  ।\nस्थाने श्राद्धं प्रकुर्वीत तथा चेकादशेऽहनि  ॥ २,१५.२९ ॥"
  },
  {
    "text": "मृस्योत्क्रान्तिसमयात्षट्पिण्डान्क्रमशो ददेत् ।\nमृतस्थाने तथा द्वारे चत्वरे तार्क्ष्य कारणात् ॥ २,१५.३० ॥"
  },
  {
    "text": "विश्रामे काष्ठचयने तथा सञ्चयने च षट् ।\nशृणु तत्कारणं तार्क्ष्य षट्पिण्डपरिकल्पने  ॥ २,१५.३१ ॥"
  },
  {
    "text": "मृतस्थाने शवो नाम तेन नाम्ना प्रदीयते  ।\nतेन दत्तेन तृप्यन्ति गृहवास्त्वधिदेवताः  ॥ २,१५.३२ ॥"
  },
  {
    "text": "तेन भूमिर्भवेत्तुष्टातदधिष्ठातृदेवता  ।\nद्वारे तु पिण्डं देयं च पान्थमित्यभिधाय तु  ॥ २,१५.३३ ॥"
  },
  {
    "text": "दत्तेन तेन प्रीणन्ति द्वारस्था गृहदेवताः  ।\nचत्वरे खेचरो नाम तमुद्दिश्य प्रदापयेत् ॥ २,१५.३४ ॥"
  },
  {
    "text": "न चोपघातं कुर्वन्ति भूताद्या देवयोनयः  ।\nविश्रामे भूतसंज्ञोऽयं तेन तत्र प्रदापयेत् ॥ २,१५.३५ ॥"
  },
  {
    "text": "पिशाचा राक्षसा यक्षा ये चान्ये दिशि वासिनः  ।\nतस्य होतव्यदेहस्यनैवायोग्यत्वकारकाः  ॥ २,१५.३६ ॥"
  },
  {
    "text": "चितापिण्ढप्रभृतितः प्रेतत्वमुपजायते  ।\nचितायां साधकं नाम वदन्त्येके खगेश्वर  ॥ २,१५.३७ ॥"
  },
  {
    "text": "केचित्तं प्रेतमेवाहुर्यथा कल्पविदो बुधाः  ।\nतदादि तत्रतत्रापि प्रेतनाम्ना प्रदीयते  ॥ २,१५.३८ ॥"
  },
  {
    "text": "इत्येवं पञ्चभिः पिण्डैः शवस्याहुतियोग्यता  ।\nअन्यथा चोपघाताय पूर्वोक्तास्ते भवन्ति हि  ॥ २,१५.३९ ॥"
  },
  {
    "text": "उत्क्रामे प्रथमं पिण्डं तथा चार्धपयेपि च  ।\nचितायां तु तृतीयं स्यात्त्रयः पिण्डाश्च कल्पिताः  ॥ २,१५.४० ॥"
  },
  {
    "text": "विधाता प्रथमे पिण्डे द्वितीये गरुडध्वजः  ।\nतृतीये यमदूताश्च प्रयोगः परिकीर्तितः  ॥ २,१५.४१ ॥"
  },
  {
    "text": "दत्ते तृतीये पिण्डेऽस्मिन्देहदोषैः प्रमुच्यते  ।\nआधारभूतजीवश्चज्वलनैर्ज्वालयेच्चिताम्  ॥ २,१५.४२ ॥"
  },
  {
    "text": "संमृज्य चोपलिप्याथ उल्लिख्योद्धृत्य वेदिकाम्  ।\nअभ्युक्ष्योपसमाधाय वह्निं तत्रः विधानतः  ॥ २,१५.४३ ॥"
  },
  {
    "text": "पुष्पाक्षतैश्च सम्पूज्य देवं क्रव्यादसंज्ञकम्  ।\nत्वं भूतकृज्जगद्योने त्वं लोकपरिपालकः  ॥ २,१५.४४ ॥"
  },
  {
    "text": "उपसंहारकस्तस्मादेनं स्वर्गं मृतं नय  ।\nइति क्रव्यादमभ्यर्च्य शरीराहुतिमाचरेत् ॥ २,१५.४५ ॥"
  },
  {
    "text": "अर्धदग्धे तथा देहे दद्यादाज्याहुतिं ततः  ।\nलोमभ्यः स्वोतिवाक्येन कुर्याद्धोमं यथाविधि  ॥ २,१५.४६ ॥"
  },
  {
    "text": "चितामारोप्य तं प्रेतं हुनेदाज्याहुतिं ततः  ।\nयमाय चान्तकायेति मृत्यवे ब्रह्मणे तथा  ॥ २,१५.४७ ॥"
  },
  {
    "text": "जातवेदोमुके देया एका प्रेतमुखे तथा  ।\nऊर्ध्वं तु ज्वालयेद्वह्निं पूर्वभागे चितां पुनः  ॥ २,१५.४८ ॥"
  },
  {
    "text": "अस्मात्त्वमधिजातोसि त्वदयं जायतां पुनः  ।\nअसौ स्वर्गाय लोकाय स्वाहा ज्वलति पावकः  ॥ २,१५.४९ ॥"
  },
  {
    "text": "एवमाज्याहुतिं दत्त्वा तिलमिश्रां समन्त्रकाम्  ।\nततो दाहः प्रकर्तव्यः पुत्रेण किल निश्चितम्  ॥ २,१५.५० ॥"
  },
  {
    "text": "रोदितव्यं ततो गाढमेवं तस्य सुखं भवेत् ।\nदाहस्यानन्तरं तत्र कृत्वा सञ्चयनक्रियाम्  ॥ २,१५.५१ ॥"
  },
  {
    "text": "प्रेतपिण्डं प्रदद्याच्च दाहार्तिशमनं खग  ।\nतावद्भूताः प्रतीक्षन्ते तं प्रेतं बान्धवार्थिनम्  ॥ २,१५.५२ ॥"
  },
  {
    "text": "दाहस्यानन्तरं कार्यं पुत्रैः स्नानं सचैलकम्  ।\nतिलोदकं ततो दद्यान्नामगोत्रेण तिष्ठतु  ॥ २,१५.५३ ॥"
  },
  {
    "text": "ततो जनपदैः सर्वैर्दातव्या करतालिका  ।\nविष्णुर्विष्णुरिति ब्रूयाद्गुणैः प्रेतमुदीरयेत् ॥ २,१५.५४ ॥"
  },
  {
    "text": "जनाः सर्वे समास्तस्य गृहमागत्य सर्वशः  ।\nद्वारस्य दक्षिणे भागे गोमयं गौरसर्षपान्  ॥ २,१५.५५ ॥"
  },
  {
    "text": "निधाय वरुणं देवमन्तर्धाय स्ववेश्मनि  ।\nभक्षयेन्निम्बपत्राणि घृतं प्राश्य गृहं व्रजेत् ॥ २,१५.५६ ॥"
  },
  {
    "text": "केचिद्दुग्धेन सिञ्चन्ति चितास्थानं खगेश्वर  ।\nअश्रुपातं न कुर्वीत दद्यादस्मै जलाञ्जलीन्  ॥ २,१५.५७ ॥"
  },
  {
    "text": "श्लेष्माश्रु बान्धवैर्मुक्तं प्रेतो भुङ्क्ते यतोऽवशः  ।\nअतो न रोदितव्यं हि क्रियाः कार्याः स्वशक्तितः  ॥ २,१५.५८ ॥"
  },
  {
    "text": "दुग्धं च मृन्मये पात्रे तोयं दद्याद्दिनत्रयम्  ।\nसूर्ये चास्तं गते तार्क्ष्य वलभ्यां चत्वरेऽपि वा  ॥ २,१५.५९ ॥"
  },
  {
    "text": "बद्धः संमूढहृदयो देहमिच्छन्कृतानुगः  ।\nश्मशानं चत्वरं गेहं वीक्षन्याम्यैः स नीयते  ॥ २,१५.६० ॥"
  },
  {
    "text": "गर्ते पिण्डा दशाहं च दातव्याश्च दिनेदिने  ।\nजलाञ्जलीः प्रदातव्याः प्रेतमुद्दिश्य नित्यशः  ॥ २,१५.६१ ॥"
  },
  {
    "text": "तावद्वृद्धिश्च कर्तव्या यावत्पिण्डं दशाहिकम्  ।\nपुत्त्रेण हि क्रिया कार्या भार्यया तदभावतः  ॥ २,१५.६२ ॥"
  },
  {
    "text": "तदभावे च शिष्येण तदभावे सहोदरः  ।\nश्मशाने चान्यतीर्थे वा जलं पिण्डं च दापयेत् ॥ २,१५.६३ ॥"
  },
  {
    "text": "ओदनानि च सक्तूंश्च शाकमूलफलादिना  ।\nप्रथमेऽहनि यद्दद्यात्तद्दद्यादुत्तरेऽहनि  ॥ २,१५.६४ ॥"
  },
  {
    "text": "दिनानि दश पिण्डांश्च कुर्वन्त्यत्र सुतादयः  ।\nप्रत्यहं ते विभज्यन्ते चतुर्भागाः खगेश्वर  ॥ २,१५.६५ ॥"
  },
  {
    "text": "भागद्वयं तु देहार्थं प्रीतिदं भूतपञ्चके  ।\nतृतीयं यमदूतानां चतुर्थं चोपजीव्यति  ॥ २,१५.६६ ॥"
  },
  {
    "text": "अहोरात्रैस्तु नवभिः प्रेतो निष्पत्तिमाप्नुयात् ।\nजन्तोर्निष्पन्नदेहस्य दशमे वलवत्क्षुधा  ॥ २,१५.६७ ॥"
  },
  {
    "text": "न विधिर्नैव मन्त्रश्च न स्वधावाहनाशिषः  ।\nनाम गोत्रं समुच्चार्य यद्दत्तं तद्दशाहिकम्  ॥ २,१५.६८ ॥"
  },
  {
    "text": "दग्धे देहे पुनर्देहमेवमुत्पद्यते खग  ।\nप्रथमेऽहनि यः पिण्डस्तेन मूर्धा प्रजायते  ॥ २,१५.६९ ॥"
  },
  {
    "text": "ग्रीवा स्कन्धौ द्वितीये च तृतीये हृदयं भवेत् ।\nचतुर्थेन भवेत्पृष्ठं पञ्चमे नाभिरेव च  ॥ २,१५.७० ॥"
  },
  {
    "text": "षट्सप्तमे कटी गुह्यमृरू चाप्यष्टमे तथा  ।\nतालू पादौ च नवमे दशमेऽह्नि क्षुधा भवेत् ॥ २,१५.७१ ॥"
  },
  {
    "text": "देहं प्राप्तः क्षुधाविष्टो गृहे द्वारे च तिष्ठति  ।\nदशमेऽहनि यः पिण्डस्तं दद्यादामिषेण तु  ॥ २,१५.७२ ॥"
  },
  {
    "text": "यतो देहे समुत्पन्ने प्रेतोऽतीव क्षुधान्वितः  ।\nअतस्त्वामिषबाह्येन क्षुधा तस्य न नश्यति  ॥ २,१५.७३ ॥"
  },
  {
    "text": "एकादशे द्वादशाहे प्रेतो भुङ्क्ते दिनद्वयम्  ।\nयोषितः पुरुषास्यापि प्रेतशब्दं समुच्चरेत् ॥ २,१५.७४ ॥"
  },
  {
    "text": "दीपमन्नं जलं वस्त्रं यत्किञ्चिद्वस्तु दीयते  ।\nप्रेतशब्देन तद्देयं मृस्यानन्ददायकम्  ॥ २,१५.७५ ॥"
  },
  {
    "text": "त्रयोदशेऽह्नि स प्रेतो नीयते च महापथे  ।\nपिण्डजं देहमाश्रित्य दिवा नक्तं बुभुक्षितः  ॥ २,१५.७६ ॥"
  },
  {
    "text": "शीतोष्णशङ्कुक्रव्यादवह्निमार्गस्तु पापिनाम्  ।\nक्षुधा तृष्णात्मिका चैव सव्व सौम्यं कृतात्मनाम्  ॥ २,१५.७७ ॥"
  },
  {
    "text": "मार्गे चैतानि दुः खानि असिपत्रवनान्विते  ।\nक्षुत्पिपासार्दितो नित्यं यमदृतैः प्रपीडितः  ॥ २,१५.७८ ॥"
  },
  {
    "text": "अहन्यहनि वै प्रेतो योजनानां शतद्वयम्  ।\nचत्वारिंशत्तथा सप्त अहोरात्रेण गच्छति  ॥ २,१५.७९ ॥"
  },
  {
    "text": "गृहीतो यमपाशैश्च हाहेति रुदिते तु सः  ।\nस्वगृहं तु परित्यज्य याम्यं पुरमनुव्रजेत् ॥ २,१५.८० ॥"
  },
  {
    "text": "क्रमेण याति स प्रेतः पुरं याम्यं शुभाशुभम्  ।\nअतीत्य तानितान्येव मार्गे पुरवराणि च  ॥ २,१५.८१ ॥"
  },
  {
    "text": "याम्यं सौरिपुरं नगेन्द्रभवनं गन्धर्वशैलागमौ  ।\nक्रोञ्चं क्रूरपुरं विचित्रभवनं बह्वापदं दुः खदम्  ॥ २,१५.८२ ॥"
  },
  {
    "text": "नानाक्रन्दपुरं सुतप्रभवनं रौद्रं पयोवर्षणं शीताढ्यं बहुधर्मभीतभवनं याम्यं पुरं चाग्रतः  ॥ २,१५.८३ ॥"
  },
  {
    "text": "त्रयोदशेऽह्नि स प्रेतो गृहीतो यमकिङ्करैः  ।\nतस्मिन्मार्गे ब्रजत्येको गृहीत इव मर्कटः  ॥ २,१५.८४ ॥"
  },
  {
    "text": "तथव स व्रजन्मार्गे पुत्रपुत्रेति च ब्रुवन्  ।\nहाहेति क्रन्दते नित्यं कीदृशं तु मया कृतम्  ॥ २,१५.८५ ॥"
  },
  {
    "text": "मानुष्यं लभ्यते कस्मादिति ब्रूते प्रसर्पति  ।\nमहता पुण्ययोगेन मानुष्यं जन्म लभ्यते  ॥ २,१५.८६ ॥"
  },
  {
    "text": "न तत्प्राप्य प्रदत्तं हि याचकेभ्यः स्वकं धनम्  ।\nपराधीनं तदभवदिति ब्रूते (रौति) सगद्गदः  ॥ २,१५.८७ ॥"
  },
  {
    "text": "किङ्करैः पीड्यतेऽत्यर्थं स्मरते पूर्वदैहिकम्  ॥ २,१५.८८ ॥"
  },
  {
    "text": "सुखस्य दुः खस्य न कोपि दाता परो ददातीति कुबुद्धिरेषा  ।\nपुरा कृतं कर्म सदैव भुज्यते देहिन्क्वचिन्निस्तर यत्त्वया कृतम्  ॥ २,१५.८९ ॥"
  },
  {
    "text": "मया न दत्तं न हुतं हुताशने तपो न तप्तं हिमशैलगह्वरे  ।\nन सेवितं गाङ्गमहो महाजलं देहिन्क्वचिन्निस्तर यत्त्वया कृतम्  ॥ २,१५.९० ॥"
  },
  {
    "text": "न नित्यदानं न गावाह्निकं कृतं न वेददानं न च शास्त्रपुस्तकम्  ।\nपुरा नदृष्टं न च सेवितोऽध्वा देहिन्क्वचिन्निस्तर यत्त्वया कृतम्  ॥ २,१५.९१ ॥"
  },
  {
    "text": "जलाशयो नैव कृतो हि निर्जले मनुष्यहेतोः पशुपक्षिहेतवे  ।\nगोतृप्तिहेतोर्न कृतं हि गोचरं देहिन्क्वचिन्नस्तर यत्त्वया कृतम्  ॥ २,१५.९२ ॥"
  },
  {
    "text": "मया न भुक्तं पतिसङ्गसौख्यं वह्निप्रवेशो न कृतो मृते सति  ।\nतस्मिन्मृते तद्व्रतपालनं वा देहिन्क्वचिन्निस्तर यत्त्वया कृतम्  ॥ २,१५.९३ ॥"
  },
  {
    "text": "मासोपवासैर्न विशोषितं वपुश्चान्द्रायणैर्वा नियमैश्च संहतैः  ।\nनारीशरीरं बहुदुः खभाजनं लब्धं मया पूर्वकृतैर्विकर्मभिः  ॥ २,१५.९४ ॥"
  },
  {
    "text": "उक्तानि वाच्यानि मया नराणामतः शृणुष्वावहितोऽपि पक्षिन्  ।\nस्त्रीणां शरीरं प्रतिलभ्य देही ब्रवीति कर्माणि कृतानि पूर्वम्  ॥ २,१५.९५ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मदृप्रेतकल्पे श्रीकृष्णगरुडसंवादे यमलोकविस्तारतन्माहात्म्यतद्याननिरूपणं नाम पञ्चदशोऽध्यायः"
  }
]
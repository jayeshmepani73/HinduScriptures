[
  {
    "text": "श्रीगरुडमहापुराणम् ४५\nश्रीविष्णुरुवाच  ।\nप्रत्यब्दं श्राद्धमेवं ते कथयामि खगेश्वर  ।\nप्रत्यब्दं पार्वणेनैव कुर्यातां क्षेत्रजोरसौ  ॥ २,४५.१ ॥"
  },
  {
    "text": "विधिनाचेतरैरेवमेकोद्दिष्टं न पार्वणम्  ॥ २,४५.२ ॥"
  },
  {
    "text": "अनग्नेश्च सुतौ स्यातामनग्नी क्षेत्रजोरसौ  ।\nएकोद्दिष्टं न कुर्यातां प्रत्यब्दं तौ तु पार्वणम्  ॥ २,४५.३ ॥"
  },
  {
    "text": "यदा त्वन्यतरः साग्निः पुत्रो वाप्यथवा पिता  ।\nप्रत्यब्दं पार्वणं तत्र कुर्यातां क्षेत्रजौरसौ  ॥ २,४५.४ ॥"
  },
  {
    "text": "अनग्नयः साग्नयो वा पुत्रा वा पितरोऽपि वा  ।\nएकोद्दिष्टं सुतैः कार्यं क्षयाह इति केचन  ॥ २,४५.५ ॥"
  },
  {
    "text": "दर्शकाले क्षयो यस्य प्रेतपक्षेऽथ वा पुनः  ।\nप्रत्यब्दं पार्वणं कार्यं तस्य सर्वैः सुतैरपि  ॥ २,४५.६ ॥"
  },
  {
    "text": "एकोद्दिष्टमपुत्राणां पुंसां स्याद्योपितामपि  ।\nएकोद्दिष्टे कुशा ग्राह्याः समूला यज्ञकर्मणि  ।\nबहिर्लूनाः सकृल्लनाः श्राद्धं वृद्धिमृते सदा  ॥ २,४५.७ ॥"
  },
  {
    "text": "कर्तव्ये पार्वणे श्राद्धे आशौचं यदि जायते  ।\nआशौचावगमे कुर्याच्छ्राद्धं हि तदनन्तरम्  ॥ २,४५.८ ॥"
  },
  {
    "text": "एकोद्दिष्टे तु सम्प्राप्ते यदि विघ्नः प्रजायते  ।\nमासेन्यस्मिन् तिथौ तस्यां कुर्याच्छ्राद्धं तदैव हि  ॥ २,४५.९ ॥"
  },
  {
    "text": "तूष्णीं श्राद्धान्तु शूद्रस्य भार्यायास्तत्सुतस्य च  ।\nकन्यायाश्च द्विजातीनामनुपेतद्विजस्य च  ॥ २,४५.१० ॥"
  },
  {
    "text": "एककाले गता सूनां बहूनामथ वा द्वयोः  ।\nतन्त्रेण श्रपणं कुर्याच्छ्राद्धं कुर्यात्पृथक्पृथक् ॥ २,४५.११ ॥"
  },
  {
    "text": "दद्यात्पूर्वं मृतस्यादौ द्वितीयस्य ततः पुनः  ।\nतृतीयस्य ततः कुर्यात्संनिपाते त्वयं विधिः (क्रमः)  ॥ २,४५.१२ ॥"
  },
  {
    "text": "प्रत्यब्दमेवं यः कुर्याद्यथातथमतन्द्रितः  ।\nतारयित्वा पितॄन् सर्वान् प्राप्नोति परमां गतिम्  ॥ २,४५.१३ ॥"
  },
  {
    "text": "न ज्ञायते मृताहश्चेत्प्रस्थानदिनमेव च  ।\nमासश्चेत्स्यात्परिज्ञातस्तद्दर्शे स्यान्मृताहिकम्  ॥ २,४५.१४ ॥"
  },
  {
    "text": "यदा मासो न विज्ञातो विज्ञातं दिनमेव च  ।\nतदा मार्गशिरे मासि माघे वा तद्दिनं भवेत् ॥ २,४५.१५ ॥"
  },
  {
    "text": "दिनमासावविज्ञातौ मरणस्य यदा पुनः  ।\nप्रस्थानदिनमासौ तु ग्राह्यौ श्राद्धे मयोदितौ  ॥ २,४५.१६ ॥"
  },
  {
    "text": "प्रस्थानस्यापि न ज्ञातौ दिनमासौ यदा पुनः  ।\nमृतवार्ताश्रुतौ ग्राह्यौ पूर्वप्रोक्तक्रमेण तु  ॥ २,४५.१७ ॥"
  },
  {
    "text": "प्रवासमन्तरेणापि स्यातां तौ विस्मृतौ यदा  ।\nतदानीमपि तौ ग्राह्यौ पूर्ववत्तु मृताहिके  ॥ २,४५.१८ ॥"
  },
  {
    "text": "गृहस्थे प्रोषिते यच्च कश्चित्तु म्रियते गृहे  ।\nआसौचापगमे यत्र प्रारब्धे श्राद्धकर्मणि  ॥ २,४५.१९ ॥"
  },
  {
    "text": "प्रत्यागतश्चेज्जानाति तत्र वृत्तं गृही तथा  ।\nआशौचं गृहिणस्तेषां न द्रव्यादेस्तदा भवेत् ॥ २,४५.२० ॥"
  },
  {
    "text": "पुत्रादिना यदारब्धं श्राद्धं तत्त्वेन वाखिलम्  ।\nसमापनीयं तत्रापि श्राद्धं गृहीतु दूरतः  ॥ २,४५.२१ ॥"
  },
  {
    "text": "दात्रा बोक्त्रा च न ज्ञातं सूतकं मृतकं तथा  ।\nउभयोरपि तद्दोषं नारोपयति कर्हिचित् ॥ २,४५.२२ ॥"
  },
  {
    "text": "यदा त्वन्यतरज्ञातं सूतकं मृतकं तथा  ।\nभोक्तुरेव तदा दोषो नान्यो दाता प्रदुष्यति  ॥ २,४५.२३ ॥"
  },
  {
    "text": "इत्युक्तेन प्रकारेण यः कुर्यान्मृतवासरम्  ।\nअविज्ञातमृताहस्य सततं तारयत्यसौ  ॥ २,४५.२४ ॥"
  },
  {
    "text": "नित्यश्राद्धेऽथ गन्धाद्यैर्द्विजानभ्यर्च्य भक्तितः  ।\nसर्वान् पितृगणान् सम्यक्सहैवोद्दिश्य योजयेत् ॥ २,४५.२५ ॥"
  },
  {
    "text": "आवाहनं स्वधाकारो पिण्डाग्नौकरणादिकम्  ।\nब्रह्मचर्यादिनियमा विश्वदेवास्तथैव च  ॥ २,४५.२६ ॥"
  },
  {
    "text": "नित्यश्राद्धे त्यजेदेतान् भोज्यमन्नं प्रकल्पयेत् ।\nदत्त्वा तु दक्षिणां शक्त्या नमस्कारैर्विसर्जयेत् ॥ २,४५.२७ ॥"
  },
  {
    "text": "देवानुद्दिश्य विश्वादीन् यद्दद्याद्द्विजभोजनम्  ।\nतन्नित्यश्राद्धवत्कार्यं देवश्राद्धं तदुच्यते  ॥ २,४५.२८ ॥"
  },
  {
    "text": "मातृश्राद्धन्तु पूर्वेण कर्मादौ पैतृकं तथा  ।\nउत्तरेऽहनि वृद्धौ स्यान्मातामहगणस्य तु  ॥ २,४५.२९ ॥"
  },
  {
    "text": "श्राद्धत्रयं प्रकुर्र्वीत वैश्वदेवन्तुतान्त्रिकम्  ॥ २,४५.३० ॥"
  },
  {
    "text": "मातृभ्यः कल्पयेत्पूर्वं पितृभ्यस्तदनन्तरम्  ।\nमातामहेभ्यश्च तथा दद्यादित्थं क्रमेण तु  ॥ २,४५.३१ ॥"
  },
  {
    "text": "मातृश्राद्धे तु विप्राणामभावे सुकुलोद्गताः  ।\nपतिपुत्रान्विताः साध्व्यो योषितोऽष्टौ च भावयेत् ॥ २,४५.३२ ॥"
  },
  {
    "text": "इष्टापूर्तादिके श्राद्धं कुर्यादाभ्युदयं तथा  ।\nउत्पातादिनिमित्तेषु नित्य श्राद्धवदेव तु  ॥ २,४५.३३ ॥"
  },
  {
    "text": "नित्यं दैवञ्च वृद्धिञ्च काम्यं नैमित्तिकं तथा  ।\nश्राद्धान्युक्तप्रकारेण कुर्वन् सिद्धिमवाप्नुयात् ।\nइति ते कथितं तार्क्ष्य किमन्यत्परिपृच्छसि  ॥ २,४५.३४ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे प्रत्याब्दिकादिश्राद्धनिरूपणं नाम पञ्चचत्वारिंशोऽध्यायः"
  }
]
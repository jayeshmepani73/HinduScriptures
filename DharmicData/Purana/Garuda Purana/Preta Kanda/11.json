[
  {
    "text": "श्रीगरुडमहापुराणम् ११\nगरुड उवाच  ।\nमानुषत्वं लभेत्कस्मान्मृत्युमाप्नोति तत्कथम्  ।\nम्रियते कः सुरश्रेष्ठ देहमाश्रित्य कुत्रचित् ॥ २,११.१ ॥"
  },
  {
    "text": "इन्द्रियाणि कुतो यान्ति ह्यस्पृश्यः स कथं भवेत् ।\nक्व कर्माणि कृतानीह कथं भुङ्क्ते प्रसर्पति  ॥ २,११.२ ॥"
  },
  {
    "text": "प्रसादं कुरु मे मोहं छेत्तुमर्हस्यशेषतः  ।\nकाश्यपोऽहं सुरश्रेष्ठ विनतागर्भ संभवः  ।\nयमलोकं कथं यान्ति विष्णुलोकं च मानवाः  ॥ २,११.३ ॥"
  },
  {
    "text": "श्रीकृष्ण उवाच  ।\nपरस्य योषितं हृत्वा ब्रह्मस्वमपहृत्य च  ॥ २,११.४ ॥"
  },
  {
    "text": "अरण्ये निर्जने देशे जायते ब्रह्मराक्षसः  ।\nहीनजातौ प्रजायेत रत्नानामपहारकः  ॥ २,११.५ ॥"
  },
  {
    "text": "यंयं काममभिध्यायेत्स तल्लिङ्गोऽभिजायते  ।\nनैनं छिन्दन्ति शस्त्राणि नैनं दहति पावकः  ॥ २,११.६ ॥"
  },
  {
    "text": "न चैनं क्लेदयन्त्यापो न शोषयति मारुतः  ।\nवाक्चक्षुर्नासिका कर्णौ गुदं मूत्रस्य सञ्चरः  ॥ २,११.७ ॥"
  },
  {
    "text": "अण्डजादिकजन्तूनां छिद्राण्येतानि सर्वशः  ।\nआनाभेर्मूर्धपर्यन्तमूर्ध्वच्छिद्राणि चाष्ट वै  ॥ २,११.८ ॥"
  },
  {
    "text": "सन्तः सुकृतिनो मर्त्या ऊर्ध्वच्छिद्रेण यान्ति वै  ।\nमृताहे वार्षिकं यावद्यथोक्तविधिना खग  ॥ २,११.९ ॥"
  },
  {
    "text": "कुर्यात्सर्वाणि कर्माणि निर्धनोऽपि हि मानवः  ।\nदेहे यत्र वसेज्जन्तुस्तत्र भुङ्क्ते शुभाशुभम्  ॥ २,११.१० ॥"
  },
  {
    "text": "मनोवाक्कायजान्दोषांस्तथां भुङ्क्ते खगेश्वर  ।\nमृतः स सुखमाप्नोति मायापाशैर्न बध्यते  ।\nपाशबद्धो नरो यस्तु विकर्मनिरतो भवेत् ॥ २,११.११ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवाहे ऊर्ध्वाधोगतिज्ञापकोत्क्रमणद्वारनिरूपणं नामैकादशोऽध्य्याः"
  }
]
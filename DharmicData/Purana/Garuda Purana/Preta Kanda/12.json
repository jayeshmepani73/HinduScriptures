[
  {
    "text": "श्रीगरुडमहापुराणम् १२\nश्रीकृष्ण उवाच  ।\nएवं ते कथितस्तार्क्ष्य जीवितस्य विनर्णयः  ।\nमानुषाणां हितार्थाय प्रेतत्वविनिवृत्तये  ॥ २,१२.१ ॥"
  },
  {
    "text": "चतुरशीतिलक्षाणि चतुर्भेदाश्च जन्तवः  ।\nअण्डजाः स्वेदजाश्चैव उद्भिज्जाश्च जारायुजाः  ॥ २,१२.२ ॥"
  },
  {
    "text": "एकविंशतिलक्षाणि अण्डजाः परिकीर्तिताः  ।\nस्वेदजाश्च तथा प्रोक्ता उद्भिज्जाश्च क्रमेण तु  ॥ २,१२.३ ॥"
  },
  {
    "text": "जरायुजास्तथा प्रोक्ता मनुष्याद्यास्तथा परे  ।\nसर्वेषामेव जन्तूनां मानुषत्वं हि दुर्लभम्  ॥ २,१२.४ ॥"
  },
  {
    "text": "पञ्चेन्द्रियनिधानत्वं महापुण्यैरवाप्यते  ।\nब्राह्मणाः क्षत्त्रिया वैश्याः शूद्रास्तत्परजातयः  ॥ २,१२.५ ॥"
  },
  {
    "text": "रजकश्चर्मकारश्च नटो बुरुड एव च  ।\nकैवर्तमेदभिल्लाश्च सप्तैते ह्यन्त्यजाः स्मृताः  ॥ २,१२.६ ॥"
  },
  {
    "text": "म्लेच्छतुम्बविभेदेन जातिभेदास्त्वनेकशः  ।\nजन्तूनामेव सर्वेषां जातिभेदाः सहस्रशः  ॥ २,१२.७ ॥"
  },
  {
    "text": "जन्तूनामेव सर्वेषां भेदाश्चैव सहस्रशः  ।\nआहारो मैथुनं निद्रा भयं क्रोधस्तथैव च  ॥ २,१२.८ ॥"
  },
  {
    "text": "सर्वेषा मेव जन्तूनां विवेको दुर्लभः परः  ।\nएकपादादिरूपेण देहभेदास्त्वनेकशः  ॥ २,१२.९ ॥"
  },
  {
    "text": "कृष्णसारो मृगो यत्र धर्मदशः स उच्यते  ।\nब्रह्माद्या देवताः सर्वास्तत्र तिष्ठन्ति सर्वशः  ॥ २,१२.१० ॥"
  },
  {
    "text": "भूतानां प्राणिनः श्रेष्ठाः प्राणिनां मतिजीविनः  ।\nमतिमत्सु नराः श्रेष्ठा नरेषु ब्राह्मणाः स्मृताः  ॥ २,१२.११ ॥"
  },
  {
    "text": "मानुष्यं यः समासाद्य स्वर्गमेक्षैकसाधकम्  ।\nतयोर्न साधयेदेकं तेनात्मा वञ्चितो ध्रुवम्  ॥ २,१२.१२ ॥"
  },
  {
    "text": "इच्छति शती सहस्रं सहस्री लक्षमीहते कर्तुम्  ।\nलक्षाधिपती राज्यं राजापि सकलां धरां लब्धुम्  ॥ २,१२.१३ ॥"
  },
  {
    "text": "चक्रधरोऽपि सुरत्वं सुरभावे सकलसुरपतिर्भवितुम्  ।\nसुरपतिरूर्ध्वगतित्वं तथापि ननिवर्तते तृष्णा  ॥ २,१२.१४ ॥"
  },
  {
    "text": "तृष्णया चाभिभूतस्तु नरकं प्रतिपद्यते  ।\nतृष्णामुक्तास्तु ये केचित्स्वर्गवासं लभन्ति ते  ॥ २,१२.१५ ॥"
  },
  {
    "text": "आत्माधीनः पुमांल्लोके सुखी भवति निश्चितम्  ।\nशब्दः स्पर्शश्च रूपं च रसो गन्धश्च तद्गुणाः  ॥ २,१२.१६ ॥"
  },
  {
    "text": "तथा च विषयाधीनो दुः खी भवति निश्चितम्  ॥ २,१२.१७ ॥"
  },
  {
    "text": "कुरङ्गमताङ्गपतङ्गभृङ्गमीना हताः पञ्चभिरेव पञ्च  ।\nएकः प्रमादी स कथं न हन्यते यः सेवते पञ्चभिरेव पञ्च  ॥ २,१२.१८ ॥"
  },
  {
    "text": "पितृमातृमयो बाल्ये यौवने दयितामयः  ।\nपुत्रपौत्रमयश्चान्ते मूढो नात्ममयः क्वचित् ॥ २,१२.१९ ॥"
  },
  {
    "text": "लोहदारुमयैः पाशैः पुमान्बद्धो विमुच्यते  ।\nपुत्रदारमयैः पाशैर्नैव बद्धो विमुच्यते  ॥ २,१२.२० ॥"
  },
  {
    "text": "एकः करोति पापानि फलं भुङ्क्ते महाजनः  ।\nभोक्तारो विप्रयुज्यन्ते कर्ता दोषेण लिप्यते  ॥ २,१२.२१ ॥"
  },
  {
    "text": "कोऽपि मृत्युं न जयति बालो वृद्धो युवापि वा  ।\nसुखदुः खादिको वापि पुनरायाति याति च  ॥ २,१२.२२ ॥"
  },
  {
    "text": "सर्वेषां पश्यतामेव मृतः सर्वं परित्यजेत् ।\nएकः प्रजायते जन्तुरेक एव प्रलीयते  ॥ २,१२.२३ ॥"
  },
  {
    "text": "एकोऽपि भुङ्क्ते सुकृतमेक एव च दुष्कृतम्  ।\nमृतं शरीरमुत्सृज्य काष्ठलोष्टसमङ्क्षितौ  ॥ २,१२.२४ ॥"
  },
  {
    "text": "बान्धवा विमुखा यान्ति धर्मस्तमनुगच्छति  ।\nगृहेष्वर्था निवर्तन्ते श्मशानान्मित्रबान्धवाः  ॥ २,१२.२५ ॥"
  },
  {
    "text": "शरीरं वह्निरादत्ते सुकृतं दुष्कृतं व्रजेत् ।\nशरीरं वह्निना दग्धं पुण्यं पापं सह स्थितम्  ॥ २,१२.२६ ॥"
  },
  {
    "text": "शुभं वा यदि वा पापं भुङ्क्ते सर्वत्र मानवः  ।\nयदनस्तमिते सूर्ये न दत्तं धनमर्थिनाम्  ॥ २,१२.२७ ॥"
  },
  {
    "text": "न जाने तस्य तद्वित्तं प्रातः कस्य भविष्यति  ।\nरारटीति धनं तस्य को मे भर्ता भविष्यति  ॥ २,१२.२८ ॥"
  },
  {
    "text": "न दत्तं द्विजमुख्येभ्यः परोपकृतये तथा  ।\nपूर्वजन्मकृतात्पुण्याद्यल्लब्धं बहु चाल्पकम्  ॥ २,१२.२९ ॥"
  },
  {
    "text": "तदीदृशं परिज्ञाय धर्मार्थे दीयते धनम्  ।\nधनेन धार्यते धर्मः श्रद्धापूतेन चेतसा  ॥ २,१२.३० ॥"
  },
  {
    "text": "श्रद्धाविरहितो धर्मो नेहामुत्र च तत्फलम्  ।\nधर्माच्च जायते ह्यर्थो धर्मात्कामोऽपि जायते  ॥ २,१२.३१ ॥"
  },
  {
    "text": "धर्म एवापवर्गाय तस्माद्धर्मं समाचरेत् ।\nश्रद्धया साध्यते धर्मो बहुभिर्नार्थराशिभिः  ॥ २,१२.३२ ॥"
  },
  {
    "text": "अकिञ्चना हि मुनयः श्रद्धावन्तो दिवं गताः  ।\nअश्रद्धया हुतं दत्तं तपस्तप्तं कृतं च यत् ।\nअसदित्युच्यते पक्षिन्प्रेत्य चेह न तत्फलम्  ॥ २,१२.३३ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकादृप्रेतकल्पे श्रीकृष्णगरुडसंवादे मृतस्य धर्ममात्रानुयायित्वनिरूपणं नाम द्वादशोऽध्यायः"
  }
]
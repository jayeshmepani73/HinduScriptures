[
  {
    "text": "<span style=\"font-size: 14pt; line-height: 200%\">गरुड उवाच  ।\nएको मे संशयो देव हृदये सम्प्रबाधते  ।\nश्रमणाः कस्य पुत्राश्च कथं यमपुरे स्थिताः  ॥ २,१७.१ ॥\nमानुषैश्च कृतं कर्म कस्माज्जानन्ति ते प्रभो  ।\nकथं शृण्वन्ति ते सर्वे कस्माज्ज्ञानं समागतम्  ॥ २,१७.२ ॥\nकुत्र भुञ्जन्ति देवेश क्रथयस्व प्रसादतः  ।\nपक्षिराजवचः श्रुत्वा भगवान्वाक्यमब्रवीत् ॥ २,१७.३ ॥\nश्रीकृष्ण उवाच  ।\nशृणुष्व वचनं सत्यं सर्वेषां सौख्यदायकम्  ।\nतदहं कथयिष्यामि श्रवणानां विचेष्टितम्  ॥ २,१७.४ ॥\nएकीभूतं यदा सर्वं जगत्स्थावरजङ्गमम्  ।\nक्षीरोदसागरे पूर्वं मयि सुप्ते जगत्पतौ  ॥ २,१७.५ ॥\nनाभिस्थोजस्तपस्तेपे वर्षाणि सुबहून्यपि  ।\nएकीभूतं जगत्सृष्टं भूतग्रामचतुर्विधम्  ॥ २,१७.६ ॥\nब्रह्मणा निर्मितं पूर्वं विष्णुना पालितं तदा  ।\nरुद्रः संहारमूर्तिश्च निर्मितो ब्रह्मणा ततः  ॥ २,१७.७ ॥\nवायुः सर्वगतः सृष्टः सूर्यस्तेजोभिवृद्धिमान्  ।\nधर्मराजस्ततः सृष्टश्चित्रगुप्तेन संयुत)  ॥ २,१७.८ ॥\nसृष्ट्वैतदादिकं सर्वं तपस्तेपे तु पद्मजः  ।\nगतानि बहुवर्षाणि ब्रह्मणो नाभिपङ्कजे  ॥ २,१७.९ ॥\nयोयो हि निर्मितः पूर्वं तत्तत्कर्म समाचरेत् ।\nकस्मिंश्चित्समये तत्र ब्रह्मा लोकसमन्वितः  ॥ २,१७.१० ॥\nरुद्रो विष्णुस्तथा धर्मः शासयन्ति वसुन्धराम्  ।\nन जानीमो वयं किञ्चिल्लोककृत्यमिहोच्यताम्  ॥ २,१७.११ ॥\nइति चिन्तापराः सर्वे देवा विममृशुस्तदा  ।\nसंचिन्त्य ब्रह्मणो मन्त्रं विबुधैः प्रेरितस्तदा  ॥ २,१७.१२ ॥\nगृहीत्वा पुष्पपत्राणि सोसृजद्द्वादशात्मजान्  ।\nतेजोराशीन्विशालाक्षान्ब्रह्मणो वचनात्तु ते  ॥ २,१७.१३ ॥\nयोयं वदति लोकेस्मिञ्छुभं वा यदि वाशुभम्  ।\nप्रापयन्ति ततः शीघ्रं ब्रह्मणः कर्णगोचरम्  ॥ २,१७.१४ ॥\nदूराच्छ्रवणविज्ञानं दूराद्दर्शनगोचरम्  ।\nसर्वे शृण्वन्ति यत्पक्षिंस्तेनैव श्रवणा मताः  ॥ २,१७.१५ ॥\nस्थित्वा चैव तथाकाशे जन्तूनां चेष्टितं च यत् ।\nतज्ज्ञात्वा धर्मराजाग्रे मृत्युकाले वदन्ति च  ॥ २,१७.१६ ॥\nधर्मं चार्थं च कामं च मोक्षं च कथयन्ति ते  ।\nएको हि धर्ममार्गश्च द्वितीयश्चार्थमार्गकः  ॥ २,१७.१७ ॥\nअपरः काममार्गश्च मोक्षमार्गश्चतुर्थकः  ।\nउत्तमा धममार्गेण वैनतेय प्रयान्ति हि  ॥ २,१७.१८ ॥\nअर्थदाता विमानैस्तु अश्वैः कामप्रदायकः  ।\nहंसयुक्तविमानैश्च मोक्षाकाङ्क्षी विसर्पति  ॥ २,१७.१९ ॥\nइतरः पादचारेण त्वसिपत्रवनानि च  ।\nपाषाणैः कण्टकैः क्लिष्टः पाशबद्धोऽथ याति वै  ॥ २,१७.२० ॥\nयः कश्चिन्मानुषे लोके श्रवणान्पूजयेदिह  ।\nवर्धन्या जलपात्रेम पक्वान्नपरिपूर्णया  ॥ २,१७.२१ ॥\nश्रवणान्पूजयेत्तत्र मया सह खगेश्वर  ।\nतस्याहं तत्प्रदास्यामि यत्सुरैरपि दुर्लभम्  ॥ २,१७.२२ ॥\nसंभोज्य ब्राह्मणान् भक्त्या त्वेकादश शुभाञ्छुचीन्  ।\nद्वादशं सकलत्रं च मम प्रीत्यै प्रपूजयेत् ॥ २,१७.२३ ॥\nदेवैः सर्वैश्च संपूज्य स्वर्गं यान्ति सुखेप्सया  ।\nतैः पूजितैरह तुष्टश्चित्रगुप्तेन धर्मराट् ॥ २,१७.२४ ॥\nतैस्तुष्टैर्मत्पुरं यान्ति लोका धर्मपारायणाः  ।\nश्रवणानां च माहात्म्यमुत्पत्तिं चेष्टितं शुभम्  ॥ २,१७.२५ ॥\nशृणोति पक्षिशार्दूल स च पापैर्न लिप्यते  ।\nइह लोके सुखं भुक्त्वा स्वर्गलोके महीयते  ॥ २,१७.२६ ॥\nइति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रवणमहात्म्यनिरूपणं नाम सप्तदशोऽध्यायः\n</span>"
  }
]
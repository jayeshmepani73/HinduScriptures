[
  {
    "text": "श्रीगरुडमहापुराणम् ७\nगरुड उवाच  ।\nश्रुतं मे महादाख्यानं वृषोत्सर्गफलं हरे  ।\nपुनरन्यां कथां ब्रूहि यत्र ते महिमाद्भुतः  ॥ २,७.१ ॥"
  },
  {
    "text": "श्रीकृष्ण उवाच  ।\nअहं ते कथयाम्यद्य संवादं परमाद्भुतम्  ।\nसन्तप्तकस्य च प्रेतैस्तद्रूपज्ञापनाय वै  ॥ २,७.२ ॥"
  },
  {
    "text": "विप्रः सन्तप्तकः कश्चित्तपसादग्धकिल्बिषः  ।\nसंसारासारतां ज्ञात्वारण्यष्वेव चचार ह  ॥ २,७.३ ॥"
  },
  {
    "text": "वैखानसमुनिव्रातैः प्राणिपातकृतेक्षणः  ।\nस कदाचित्तीर्थयात्रामुद्दिश्य स्माटतिद्विजः  ॥ २,७.४ ॥"
  },
  {
    "text": "प्रत्याकृष्टेन्द्रियत्वाच्च बहिर्वृत्तिनिरोधकः  ।\nसंस्कारमात्रगमनो मार्गभ्रष्टो बभूव ह  ॥ २,७.५ ॥"
  },
  {
    "text": "चलन्नेवं स्नानकाले मध्याह्नेऽथाभिलाषुकः  ।\nजलस्योन्मील्य नयने दिशः सर्वा न्यभीलयत् ॥ २,७.६ ॥"
  },
  {
    "text": "स ददर्श तदा गुल्मैर्वोरुद्वृक्षशतैश्चितम्  ।\nत्वक्सारैः शाखिशाखाभिः संकुलं गहनंवनम्  ॥ २,७.७ ॥"
  },
  {
    "text": "तत्र तालास्तमालाश्च प्रियालाः पनसास्तथा  ।\nश्रीपर्णो शालशाखोटस्यन्दनास्तिन्दुकास्तथा  ॥ २,७.८ ॥"
  },
  {
    "text": "सर्जार्जुनाम्रातकाश्च श्लेष्मा तकभिभीतकौ  ।\nपिचुमर्दश्चिञ्चिणी च कर्कन्धूकर्णिकारकाः  ॥ २,७.९ ॥"
  },
  {
    "text": "एते चान्ये च बहवो वृक्षास्तेषु न दृश्यते  ।\nपक्षिणामपि वै पन्था मनुष्यस्य कुतः पुनः  ॥ २,७.१० ॥"
  },
  {
    "text": "तस्मिन् वने महाघोरे सिंहव्याघ्रसमाकुले  ।\nतरक्षुगवयैरृक्षैर्महिषैश्च निषेविते  ॥ २,७.११ ॥"
  },
  {
    "text": "कुञ्ज रैरुरुभिर्नागैर्मर्कटैश्च तथामृगैः  ।\nश्वापदैश्च तथा चान्यैः पिशाचै राक्षसैर्वृते  ॥ २,७.१२ ॥"
  },
  {
    "text": "सन्तप्तको द्विजः किञ्चिद्भयसन्त्रस्तमानसः  ।\nकान्दिशीकः समभवढ्यद्भविष्यो ययौ पुनः  ॥ २,७.१३ ॥"
  },
  {
    "text": "झङ्कारेषु च झिल्लीनां घूकानां घूत्कृतेष्वपि  ।\nदत्तकर्णः कुनीलाङ्गश्चचाल पदपञ्चकम्  ॥ २,७.१४ ॥"
  },
  {
    "text": "स तत्र वटवृक्षाग्रे स्नायुबद्धं शवं तथा  ।\nददर्श तद्भुजश्चैव पञ्च प्रेतान् सुदारुणान्  ॥ २,७.१५ ॥"
  },
  {
    "text": "शिरास्थिचर्मशेषाङ्गान् पृष्ठलग्नोदरान् खग  ।\nत्यक्तान्नासिकया नेत्रकूपपातभयादिव  ॥ २,७.१६ ॥"
  },
  {
    "text": "सूचीक्रककचकव्रातघातपातितकीकसान्  ।\nवसाक्तनवमस्तिष्कस्वादनित्यमहोत्सवान्  ॥ २,७.१७ ॥"
  },
  {
    "text": "रणत्कोटिमहादंष्ट्रानस्थिग्रन्थ्यवघट्टितान्  ।\nतान्दृष्ट्वा त्रस्तहृदयो गतिमाकुञ्च्य संस्थितः  ॥ २,७.१८ ॥"
  },
  {
    "text": "ते विलोक्यागतं विप्रमटवीं जनवर्जिताम्  ।\nअहं पूर्वमहं पूर्वं यामीत्याक्त्वा प्रदुद्रुवुः  ॥ २,७.१९ ॥"
  },
  {
    "text": "तेषु द्वौद्वावगृह्णीतामस्य हस्तावथापरे  ।\nद्वौद्वौ पादावगृह्णीतां मूर्धानं पञ्चमोऽग्रहीत् ॥ २,७.२० ॥"
  },
  {
    "text": "स्वजात्युचितवाक्येन स्फुटवर्णवताब्रुवन्  ।\nअहं जक्षाम्यहं भक्षामीति कर्षणतत्पराः  ॥ २,७.२१ ॥"
  },
  {
    "text": "सहसैव सहैवामुं गृहीत्वा व्यगमन्वियत्  ।\nकियत्स्थितं वटौ मांसं क्रियन्नेति न्यभालयन्  ॥ २,७.२२ ॥"
  },
  {
    "text": "तेऽपश्यन्निजदंष्ट्रायः पाटितान्त्रमिमं शवम्  ।\nअवतीर्य ततो व्योम्नो गृहीत्वा चरणैः शवम् ॥ २,७.२३ ॥"
  },
  {
    "text": "स्वखण्डितशरीरन्तु पुनर्व्योमैव चक्रमुः  ।\nस नीयमानमात्मानं विलोक्य वियति द्विजः  ॥ २,७.२४ ॥"
  },
  {
    "text": "जगाम मनसा मां स शरणं भयविह्वलः  ।\nनमश्चक्रे चक्रधरं चेतसा चिन्मयं समम्  ॥ २,७.२५ ॥"
  },
  {
    "text": "वक्रं नक्रं चक्रपातेन दूरे कृत्वा हृत्वा तस्य दुःखं मुकुन्दः  ।\nमातङ्गं योऽमूमुचन्नक्रवक्त्रात्पाशं सोऽसौ कर्मणां मे लुनातु  ॥ २,७.२६ ॥"
  },
  {
    "text": "रुद्धाञ्शुद्धान् भूपतीन्मागधेन भीमेनैनं घातयित्वा मुरारिः  ।\nनिर्बद्धान्यो भर्गयज्ञाय मुक्तश्चक्रो मेऽसौ कर्मपाशं लुनातु  ॥ २,७.२७ ॥"
  },
  {
    "text": "मनसैवैह मामस्तौत्स्तूयमानोऽहमुत्थितः  ।\nअगच्छं सहसा तत्र यत्र प्रेतैः स नीयते  ॥ २,७.२८ ॥"
  },
  {
    "text": "दृष्ट्वा तैर्नीयमानन्तु कौतुकं मेऽभवत्खग  ।\nपप्रच्छ न कियन्तं वै कालं तान्पृष्ठतोऽन्वगाम्  ॥ २,७.२९ ॥"
  },
  {
    "text": "मम सन्निधिमात्रेण द्विजातिं तञ्च सर्पहन्  ।\nतत्कालं शिविकासुप्तभूपालसुखमाविशत् ॥ २,७.३० ॥"
  },
  {
    "text": "मणिभद्रस्ततो मेरुं गच्छन्दृष्टो मया पथि  ।\nनिकोच्याक्षि स्वपार्श्वं स नीतो वै यक्षराण्मया  ॥ २,७.३१ ॥"
  },
  {
    "text": "तमवोचं महायक्षं त्वं हि प्रतिभटो भव  ।\nप्रेतान्नाशय तद्भूयः शवञ्च हर तद्गतम्  ॥ २,७.३२ ॥"
  },
  {
    "text": "इत्युक्तः स महाघोरं कृत्वा रोषं सुदुःसहम्  ।\nजग्राह प्रेतरूपं तत्प्रेतानामपि दुःखदम्  ॥ २,७.३३ ॥"
  },
  {
    "text": "स विवृत्य स्वकौ बाहू सृक्किणी परिलेलिहन्  ।\nभेदयन्नुरुवातेन प्रेतांस्तान्संमुखो ययौ  ॥ २,७.३४ ॥"
  },
  {
    "text": "बाहुभ्यां द्वौ द्वौ च पद्भ्यां मूर्ध्नैकं च समाहरत् ।\nप्रेतानथापि सहसा जघान दृढमुष्टिना  ॥ २,७.३५ ॥"
  },
  {
    "text": "ते विवर्णमुखाः सर्वे तं द्विजञ्च शवं तथा  ।\nएकैकं हस्तपादैश्च गृहीत्वा युद्धमारभन्  ॥ २,७.३६ ॥"
  },
  {
    "text": "ते नखैस्तलघातैश्च पादघातैस्तथैव च  ।\nदंष्ट्राघातैश्च सर्वे तमेकं प्रेतं व्यदारयन्  ॥ २,७.३७ ॥"
  },
  {
    "text": "तेषां प्रहारान्विफलान्कृत्वा संप्रति तानथ  ।\nजीवं न तु शवं तेषां जह्रे प्राणमिवान्तकः  ॥ २,७.३८ ॥"
  },
  {
    "text": "हृतमात्रे शवे ते तु पारियात्रे गिरौ द्विजम्  ।\nमुक्त्वाधावन्  प्रमुदिता एकं प्रेतं सुदारुणाः  ॥ २,७.३९ ॥"
  },
  {
    "text": "स वायुगमनः प्रेतः प्राप्तस्तैः क्षणमात्रतः  ।\nअदृश्यतां ययौ तेऽथ हताशा विप्रमागमन्  ॥ २,७.४० ॥"
  },
  {
    "text": "प्रारब्धमात्रे विप्रस्य पाटने तत्र पर्वते  ।\nमम स्थानस्य विप्रस्य महिम्नेव च तत्क्षणे  ॥ २,७.४१ ॥"
  },
  {
    "text": "सद्यः स्मृतिः समुत्पन्ना तेषां पूर्वस्य जन्मनः  ।\nविप्रं प्रदक्षिणीकृत्य द्विजर्षभमथाब्रुवन्  ॥ २,७.४२ ॥"
  },
  {
    "text": "अद्य नः क्षन्तुमर्होऽसीत्युक्त्वा ते सुरदाम्भिकाः  ।\nगिरेरिव परावर्तं समुद्रस्येव शोषणम्  ॥ २,७.४३ ॥"
  },
  {
    "text": "तेषां तद्वचनं श्रुत्वापृच्छत्के यूयमित्यथ  ।\nकिं माया किमु वा स्वप्न उताहो चित्तविभ्रमः  ॥ २,७.४४ ॥"
  },
  {
    "text": "प्रेता ऊचुः  ।\nअवेहि तत्त्वमेवैतत्प्रेता वै कर्मजा वयम्  ।\nब्राह्मण उवाच  ।\nकिंनामानः किमाचाराः कथञ्चेमां दशां गताः  ॥ २,७.४५ ॥"
  },
  {
    "text": "अविनीताः कथं पूर्वं विनीताः साम्प्रतं कथम्  ।\nप्रेता ऊचुः  ।\nशृणु विप्रेन्द्र वक्ष्यामः प्रश्नानामनुपूर्वशः  ॥ २,७.४६ ॥"
  },
  {
    "text": "उत्तराणि महायोगिंस्त्वद्दर्शनगतांहसः  ।\nअहं पर्युषितो नाम्ना एष सूचीमुखः स्मृतः  ॥ २,७.४७ ॥"
  },
  {
    "text": "तृतीयः शीघ्रगस्तुर्यो रोधको लेखकः परः  ।\nब्राह्मण उवाच  ।\nप्रेतानां कर्मजातानां कुतो नाम निरर्थकम्  ॥ २,७.४८ ॥"
  },
  {
    "text": "निरुक्तिमेषां नाम्नां वै प्रेता वदत मा चिरम्  ।\nश्रीकृष्ण उवाच  ।\nएवमुक्तास्तु विप्रेण पृथगुत्तरमब्रुवन्  ॥ २,७.४९ ॥"
  },
  {
    "text": "पर्युषित उवाच  ।\nकदाचिच्छ्राद्धकाले वै मया विप्रो निमन्त्रितः  ॥ २,७.५० ॥"
  },
  {
    "text": "स च कृत्वा विलम्बेन वृद्धो मद्गृहमागतः  ।\nअकृतश्राद्धकर्माहं तं पाकं भुक्तवान् क्षुधा  ॥ २,७.५१ ॥"
  },
  {
    "text": "अददामन्नमाकृष्य विप्रे पर्युषितं कियत् ।\nतस्मात्पापान्मृतः पापो योनिं वै कुत्सितां गतः  ॥ २,७.५२ ॥"
  },
  {
    "text": "यतः पर्युषितं दत्तं ततः पर्युषितः स्मृतः  ।\nसूचीमुख उवाच  ।\nकदाचिद्ब्राह्मणी काचित्तीर्थं भद्रवटं ययौ  ॥ २,७.५३ ॥"
  },
  {
    "text": "पञ्चवर्षसुता वृद्धा पुत्रमात्रैकजीविता  ।\nअहं क्षत्त्रियदायादस्तस्या रोधमकारिषम्  ॥ २,७.५४ ॥"
  },
  {
    "text": "वने तु विजने तत्र पापाध्वगगतिं गतः  ।\nतस्याः सवस्त्रं पाथेयं तत्सूनोर्वसनानि च  ॥ २,७.५५ ॥"
  },
  {
    "text": "गृहीतानि मया विप्र शिरस्यापीड्य मुष्टिना  ।\nतृषार्तस्तत्क्षणं बालः पात्रसंस्थं जलं पिबन्  ॥ २,७.५६ ॥"
  },
  {
    "text": "तावन्मात्रोदके देशे मया हुङ्कृत्य वारितः  ।\nमयाथ सकलं पीतं जलं पात्रात्तृषावता  ॥ २,७.५७ ॥"
  },
  {
    "text": "बालोऽपि भयसन्त्रस्तः पिपासुर्व्यसुरापतत् ।\nपुत्रशोकान्मृता माता कूपे प्रास्य निजं वपुः  ॥ २,७.५८ ॥"
  },
  {
    "text": "एतस्मात्पातकाद्विप्र प्रेतत्वं प्राप्तवानहम्  ।\nसूच्यग्रप्रायविवरमुखः पर्वतदेहवान्  ॥ २,७.५९ ॥"
  },
  {
    "text": "यद्यपि प्राप्नुयां भक्ष्यं भक्षितुन्तु न शक्यते  ।\nमया क्षुधानलेनापि ज्वलतास्यं निकोचितम्  ॥ २,७.६० ॥"
  },
  {
    "text": "अत आस्ये तु विवरं सूच्यग्रेण समं मम  ।\nएतस्मात्कारणाद्विप्र नाम्ना सूचीमुखोऽस्म्यहम्  ॥ २,७.६१ ॥"
  },
  {
    "text": "शीघ्रग उवाच  ।\nपुराहं वैश्यजातीयः साकं सख्या च केनचित् ।\nवाणिज्यं कर्तुमगमं देशमन्यं महाधनः  ॥ २,७.६२ ॥"
  },
  {
    "text": "मित्रं च मे बहुधनं तस्य लोभो महांस्ततः  ।\nजातोऽप्यदृष्टवैमुख्यान्मे नष्टं मूलमप्युत  ॥ २,७.६३ ॥"
  },
  {
    "text": "ततस्तस्मात्तु निष्क्रान्तावावां नावाथ निम्नगाम्  ।\nमार्गगां तर्तुमारब्धौ लोहितायति भास्करे  ॥ २,७.६४ ॥"
  },
  {
    "text": "सखा स च मदुत्सङ्गे सुष्वापाध्वक्लमाकुलः  ।\nअभूत्तदाति पापस्य क्रूरा मतिरतीव मे  ॥ २,७.६५ ॥"
  },
  {
    "text": "तमुत्सङ्गगतं सूरे नष्टे पूरेऽक्षिपं तदा  ।\nतत्कृत्यं कुर्वतो नावि लोकैस्तु ज्ञातमेव न  ॥ २,७.६६ ॥"
  },
  {
    "text": "तस्य यद्वस्तु तत्सर्वं मणिमुक्तादिकाञ्चनम्  ।\nआदाय शीघ्रगस्तस्माद्देशात्स्वगृहमागतः  ॥ २,७.६७ ॥"
  },
  {
    "text": "तत्सर्वं स्वगृहे मुक्त्वा तस्य पत्न्यै न्यवेदयम्  ।\nदस्युभिर्मे हतो भ्राता धनमाच्छिद्य वै पथि  ॥ २,७.६८ ॥"
  },
  {
    "text": "प्रजावति प्रद्रुतोऽहं मा रोदीत्येवमब्रवम्  ।\nशोकार्ता सापि तत्कालं ममत्वं गृहबन्धुषु  ॥ २,७.६९ ॥"
  },
  {
    "text": "त्यक्त्वा चाति प्रियान्प्राणाञ्जुहावाग्नौ यथाविधि  ।\nततो निष्कण्टकं तद्धि वीक्ष्य हृष्टो गतो गृहम्  ॥ २,७.७० ॥"
  },
  {
    "text": "अभुञ्जं सर्वमागत्य यावज्जीवं तु तद्धनम्  ।\nमित्रं पूरे हि निःक्षिप्य यदहं शीघ्रमागतः  ॥ २,७.७१ ॥"
  },
  {
    "text": "एतस्मात्कारणात्प्रेतः शीघ्रगोऽहं तु नामतः  ।\nरोधक उवाच  ।\nअहन्तु शूद्रजातीयः पुराभूवं मुनीश्वर  ॥ २,७.७२ ॥"
  },
  {
    "text": "राजप्रसादाप्तमहाशतग्रामाधिकारवान्  ।\nवृद्धौ मे पितरावास्तां लघुरेकः सहोदरः  ॥ २,७.७३ ॥"
  },
  {
    "text": "शीघ्रं स च मया भ्राता लुब्धेनैकः पृथक्कृतः  ।\nआप्तवान्परमं दुःखं सोन्नवस्त्रविवर्जितः  ॥ २,७.७४ ॥"
  },
  {
    "text": "अदत्तां पितरौ च्छन्नं किञ्चित्किञ्चित्तु तस्य च  ।\nतस्मै पितृभ्यां यद्दत्तमाप्तेभ्यस्तन्मया श्रुतम्  ॥ २,७.७५ ॥"
  },
  {
    "text": "तत्सर्वं तत्त्वतो ज्ञात्वा पित्रो रोधमकारयम्  ।\nशून्यमन्दिर एकस्मिन्बद्ध्वा तु निगडैर्दृढैः  ॥ २,७.७६ ॥"
  },
  {
    "text": "ततस्तौ जहतुः प्राणान्दुःखितौ विषपानतः  ।\nसोसौ बालोऽपि बभ्राम पितृभ्यां रहितो द्विज  ॥ २,७.७७ ॥"
  },
  {
    "text": "पुरः पत्तनखर्वाटान् खेटानपि मृतः क्षुधा  ।\nएतस्मात्पातकाद्विप्र मृतः प्रेतत्वमागतः  ॥ २,७.७८ ॥"
  },
  {
    "text": "रुद्धौ तु पितरौ यस्मान्नाम्नाहं रोधकस्ततः  ।\nलेखक उवाच  ।\nअहं विप्र पुराभूवमवन्त्यां द्विजसत्तमः  ॥ २,७.७९ ॥"
  },
  {
    "text": "भद्रस्य राज्ञो देवानां पूजनेऽधिकृतो ह्यहम्  ।\nबह्व्यस्तु प्रतिमास्तत्र बभूवुर्बहुनामिकाः  ॥ २,७.८० ॥"
  },
  {
    "text": "हेम्नस्तदङ्गेषु बहु रत्नजातं बभूव ह  ।\nतासां मे कुर्वतः पूजां पापा मतिरजायत  ॥ २,७.८१ ॥"
  },
  {
    "text": "अखिलं तीक्ष्णलोहेन तासामङ्गं विशीर्य च  ।\nउल्लेखनञ्च रत्नानां नेत्रादिभ्यः कृतं मया  ॥ २,७.८२ ॥"
  },
  {
    "text": "तथाकृतान्यथाङ्गानि प्रतिमानां निरीक्ष्य च  ।\nनेत्राणि च विरत्नानि नृपश्चुक्रोध वह्निवत् ॥ २,७.८३ ॥"
  },
  {
    "text": "प्रतिजज्ञे नृपः पश्चादेष ब्राह्मणपुङ्गवः  ।\nआभ्यो रत्नं सुवर्णञ्च हृतं येन भविष्यति  ॥ २,७.८४ ॥"
  },
  {
    "text": "ज्ञातश्च स हि मे वध्यो भविष्यति न संशयः  ।\nअहं तत्सकलं ज्ञात्वा रात्रावसिधरो गृहम्  ॥ २,७.८५ ॥"
  },
  {
    "text": "राज्ञः प्रविश्य राजानं पशुमारममारयम्  ।\nगृहीत्वाथ मणीन् स्वर्णं निशीथेऽहं गतोऽन्यतः  ॥ २,७.८६ ॥"
  },
  {
    "text": "व्याघ्रेण महातारण्ये नखटङ्कैर्विटङ्कितः  ।\nलेखनात्प्रतिमाया यन्मया लोहेन कर्तितम्  ॥ २,७.८७ ॥"
  },
  {
    "text": "एतस्मात्पातकात्प्रेतो लेखको नामतोऽस्म्यहम्  ।\nआसीन्नरकभोगान्ते नः प्रेतत्वमिदं द्विज  ॥ २,७.८८ ॥"
  },
  {
    "text": "ब्राह्मण उवाच  ।\nसंज्ञास्तादृश्य आख्याता यथैता भवता दशाः  ।\nवदन्त्वाचारमात्रं मे प्रेता आहारमप्युत  ॥ २,७.८९ ॥"
  },
  {
    "text": "प्रेता ऊचुः  ।\nवेदमार्गानुसरणं लज्जा धर्मो दमः क्षमा  ।\nधृतिर्ज्ञानं नैव यत्र वयं तत्र वसामहे  ॥ २,७.९० ॥"
  },
  {
    "text": "तस्य पीडां वपं कुर्मो नैव श्राद्धं न तर्पणम्  ।\nयस्य गेहे तदङ्गात्तु मांसञ्च रुधिरं क्रमात् ॥ २,७.९१ ॥"
  },
  {
    "text": "जक्षामश्च पिबामश्च उक्त आचार एष नः  ।\nशृणु चाहारमस्माकं सर्वलोकविगर्हितम्  ॥ २,७.९२ ॥"
  },
  {
    "text": "दृष्टस्त्वया च किञ्चिद्वै ब्रूमोज्ञातं त्वयानघ  ।\nवमनं विडू दूषिका च श्लेष्मा मूत्राश्रुणी तथा  ॥ २,७.९३ ॥"
  },
  {
    "text": "एतद्भक्ष्यञ्च पानञ्च मा पृच्छातः परं द्विज  ।\nलज्जा नो जायते स्वामिन्नाहारं वदतां स्वकम्  ॥ २,७.९४ ॥"
  },
  {
    "text": "अज्ञानास्तामसा मन्दा कान्दिशीका वयं विभो  ।\nअकस्माज्जन्मनां विप्र स्मृतिः प्राप्ता तु पौर्विकी  ॥ २,७.९५ ॥"
  },
  {
    "text": "विनीतत्वाविनीतत्वे जानीमो नैव नः प्रभो  ।\nश्रीकृष्ण उवाच  ।\nएवं वदत्सु प्रेतेषु तथा श्रुतवति द्विजे  ॥ २,७.९६ ॥"
  },
  {
    "text": "अदर्शयमहं रूपं तदा तार्क्ष्येदमेव वै  ।\nस तु दृष्ट्वा द्विजश्रेष्ठो हृद्गतं पुरुषं पुरः  ॥ २,७.९७ ॥"
  },
  {
    "text": "स्तोत्रैस्तुष्टाव पक्षीश दण्डवत्प्रणनाम माम्  ।\nतेऽपि तेपुस्ततः प्रेता आश्चर्योत्फुल्लचक्षुषः  ॥ २,७.९८ ॥"
  },
  {
    "text": "प्रणयेन स्खलद्वाचः खग नोचुः किमप्युत  ।\nरजसा गोरचित्तानां तमसा मूढचेतसाम्  ।\nकृपया यः समुद्धारं कुरुषे वै नमोऽस्त ते  ॥ २,७.९९ ॥"
  },
  {
    "text": "एवं द्विजातौ ब्रुवति प्रभू तप्रभैश्च मुख्यांबरचारियुक्तैः  ।\nतदा मदिच्छाप्रभवैर्विमानैः षड्भिः समन्ताद्रुरुचे गिरिः सः  ॥ २,७.१०० ॥"
  },
  {
    "text": "इत्थं विमानेन मदीयलोकं गतो द्विजरसोऽप्यथ पञ्चमिस्तैः  ।\nप्रेता ययुः स्वर्गमगण्यपुण्यं सत्सङ्गसंसर्गवशात्सुपर्णम्  ॥ २,७.१०१ ॥"
  },
  {
    "text": "प्रेताः संगवशेन नाकमवन्सन्तप्तको ब्राह्मणो विष्वक्सन इति प्रसिद्धविभवो नाम्ना गणे मेऽभवत् ।\nएतत्ते सकलं मया निगादितं यश्चैतदुत्कीर्तयेद्यश्चेदं शृणुयान्न सोऽपि पुरुषः प्रेतत्वमाप्नोति हि  ॥ २,७.१०२ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे श्रीकृष्णगरुडसंवादे प्रेतकल्पे पञ्चप्रेतोपाख्यानं नाम सप्तमोऽद्यायः"
  }
]
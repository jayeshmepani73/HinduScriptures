[
  {
    "text": "श्रीगरुडमहापुराणम् ४३\nश्रीविष्णुरुवाच  ।\nजलाग्निबन्धनभ्रष्टा प्रव्रज्यानाशकच्युताः  ।\nऐन्दवाभ्यां विशुध्यन्ति दत्त्वा धेनुं तथा वृषम्  ॥ २,४३.१ ॥"
  },
  {
    "text": "ऊनद्वादशवर्षस्य चतुर्वर्षाधिकस्य च  ।\nप्रायश्चित्तं चरेन्माता पिता वान्योऽपि बान्धवः  ॥ २,४३.२ ॥"
  },
  {
    "text": "अतो बालनरस्यापि नापराधो न पातकम्  ।\nराजदण्डो न तस्यास्ति प्रायश्चित्तं न विद्यते  ॥ २,४३.३ ॥"
  },
  {
    "text": "रक्तस्य दर्शने दष्टे आतुरा स्त्री भवेद्यदि  ।\nचतुर्थेऽह्नि पदादींश्च त्यक्त्वा स्नात्वा विशुध्यति  ॥ २,४३.४ ॥"
  },
  {
    "text": "आतुरे स्नान उत्पन्ने दशकृत्वो ह्यनातुरः  ।\nस्नात्वास्नात्वास्पृशेदेनं ततः शुध्येत्स आतुरः  ॥ २,४३.५ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे शुद्धिनिरूपणं नाम त्रिचत्वारिंशोऽध्यायः"
  }
]
[
  {
    "text": "श्रीगरुडमहापुराणम् २८\nगरुड उवाच  ।\nसर्वेपामनुकम्पार्थं ब्रूहि मे मधुसूदन  ।\nप्रेतत्वान्मुच्यते येन दानेन सुकृतेन वा  ॥ २,२८.१ ॥"
  },
  {
    "text": "शृकृष्ण उवाच  ।\nशृणु दानं प्रवक्ष्यामि सर्वाशु भविनाशनम्  ।\nसन्तप्तहाटकमयं घटकं विधाय ब्रह्मेशकेशवयुतं सह लोकपालैः  ।\nक्षीराज्यपूर्णविविरं प्रणिपत्य भक्त्या विप्राय देहि तव दानशतैः किमन्यैः  ॥ २,२८.२ ॥"
  },
  {
    "text": "गरुड उवाच  ।\nकिमेत्कथितं देव विस्तरेण वदस्व मे  ।\nआमुष्मिकीं क्रीयां देव उत्क्रान्तिसमयादनु  ॥ २,२८.३ ॥"
  },
  {
    "text": "संसारे साधु मे नाथ ब्रूहि कृत्यं जनार्दन  ।\nयथा कार्या नरैः सम्यक्क्रिया चैवौर्ध्वदैहिकी  ॥ २,२८.४ ॥"
  },
  {
    "text": "कथं प्रेता महाकाया रौद्ररूपा भयानकाः  ।\nकम्भवन्ति सुरश्रेष्ठ कर्मभिः कैः शुभाशुभैः  ॥ २,२८.५ ॥"
  },
  {
    "text": "पिशाचाः सम्भवन्तीह कस्येदं कर्मणः फलम्  ।\nतन्मे कथय देवेश अहमिच्छामि वेदितुम्  ॥ २,२८.६ ॥"
  },
  {
    "text": "भूम्यां प्रक्षिप्यते कस्मात्पञ्चरत्नं कुतो मुखे  ।\nअधस्ताच्च तिला दर्भाः पादौ याम्यां व्यवस्थिताः  ॥ २,२८.७ ॥"
  },
  {
    "text": "किमर्थं मण्डलं भूमौ गोमयेनोपलिप्यते  ।\nकिमर्थं स्मर्यते विष्णुः विष्णुसूक्तञ्च पठ्यते  ॥ २,२८.८ ॥"
  },
  {
    "text": "किमर्थं पुत्रपुत्राश्च तस्य तिष्ठन्ति चाग्रतः  ।\nकिमर्थं दीपदानञ्च किमर्थं विष्णुपूजनम्  ॥ २,२८.९ ॥"
  },
  {
    "text": "किमर्थमातुरो दानं ददाति द्विजपुङ्गवे  ।\nबन्धून्मित्राण्यमित्रांश्च क्षमापयति तत्कथम्  ॥ २,२८.१० ॥"
  },
  {
    "text": "तिला लोहं हिरण्यं च कार्पासं लवणं तथा  ।\nसप्तधान्यं क्षितिर्गावो दीयते केन हे तुना  ॥ २,२८.११ ॥"
  },
  {
    "text": "कथं च म्रियते जन्तुर्मृतस्य च कुतो गतिः  ।\nअतिवाहशरीरं च कथं विश्रमते तदा  ॥ २,२८.१२ ॥"
  },
  {
    "text": "शंव स्कन्धे वहेत्पुत्रो वह्निदाता च पौत्रकः  ।\nकिमर्थं देव देवेश आज्येनाभ्यञ्जनं कुतः  ॥ २,२८.१३ ॥"
  },
  {
    "text": "यमसूक्तं किमर्थं च उदीचीं दिशमाहरेत् ।\nपानीयमेकवस्त्रेण सूर्यबिम्बनिरीक्षणम्  ॥ २,२८.१४ ॥"
  },
  {
    "text": "यवसर्षपदूर्वाश्चपाषाणे निम्बचर्वणम्  ।\nवस्त्रं नरश्च नारी च विदध्यादधरोत्तरम्  ॥ २,२८.१५ ॥"
  },
  {
    "text": "अन्नाद्यं गृहमागत्य भोक्तव्यं गोत्रिभिः सह  ।\nनवकानि च पिण्डानि किमर्थं वितरेत्सुतः  ॥ २,२८.१६ ॥"
  },
  {
    "text": "किमर्थं चत्वरे दुग्धं पात्रे पक्वे च मृन्मये  ।\nकाष्ठत्रयं गुणे बद्ध्वा कृत्वा रात्रौ चतुष्पथे  ॥ २,२८.१७ ॥"
  },
  {
    "text": "निशायां दीयते दीपो यावदब्दं दिनेदिने  ।\nदाहोदकं किमर्थं च संवादः स्वजनैः सह  ॥ २,२८.१८ ॥"
  },
  {
    "text": "भगवन्नतिवाहस्य नवपिण्डैस्तु किं भवेत् ।\nकथं देवपितृभ्यश्च वाहस्यावाहनं कथम्  ।\nइदं च क्रियते देव कस्मात्पिण्डं प्रदापयेत् ॥ २,२८.१९ ॥"
  },
  {
    "text": "किं तत्प्रदीयते तस्य पिण्डदानादनन्तरम्  ।\nअस्थिसञ्चयनं चैव शय्यादानं किमर्थकम्  ॥ २,२८.२० ॥"
  },
  {
    "text": "द्वितीयेऽह्नि कुतः स्नानं चतुर्थे साग्निके द्विजे  ।\nदशमे किं मलस्नानं कार्यं सर्वजनैः सह  ॥ २,२८.२१ ॥"
  },
  {
    "text": "कस्मात्तैलोद्वर्तनं च स्कन्धवाहान् गृहं नयेत् ।\nतैः समुद्वर्तनं चापि दद्युः स्थलजलाश्रये  ॥ २,२८.२२ ॥"
  },
  {
    "text": "देशमेऽहनि यः पिण्डस्तं दद्यादामिषेण तु  ।\nपिण्डं चैकादशे कस्माद्वृषोत्सर्गः कथं भवेत् ॥ २,२८.२३ ॥"
  },
  {
    "text": "श्राद्धानि षोडशैतानि अब्दं यावत्कुतो वद  ।\nअन्नादिचोदकेनैव षष्ट्यधिकशतत्रयम्  ॥ २,२८.२४ ॥"
  },
  {
    "text": "दिनेदिने च दातव्यं घटान्नं प्रेततृप्तये  ।\nप्राप्ते काले च म्रियते अनित्यो मानवः प्रभो  ॥ २,२८.२५ ॥"
  },
  {
    "text": "छिद्रं तु नैव पश्यामि कुतो जीवः स निर्गतः  ।\nकुतो गच्छन्ति भूतानि पृथिव्यापो मनस्तथा  ॥ २,२८.२६ ॥"
  },
  {
    "text": "तेजो वदस्व मे नाथ वायुराकाशमेव च  ।\nवायवश्चैव पञ्चैते कथं गच्छन्ति चाप्तये  ॥ २,२८.२७ ॥"
  },
  {
    "text": "लोभमोहादयः पञ्च शरीरे चैव तस्कराः  ।\nतृष्णा कामोऽप्यहङ्कारः कुतो यान्ति जनार्दन  ॥ २,२८.२८ ॥"
  },
  {
    "text": "पुण्यं वाप्यथ वापुण्यं यत्किञ्चित्सुकृतं तथा  ।\nनष्टे देहे कुतो यान्ति दानानि विविधानि च  ॥ २,२८.२९ ॥"
  },
  {
    "text": "सपिण्डनं किमर्थं च पूर्णे संवत्सरेऽपि वा  ।\nप्रेतस्य मेलनं सार्धं कैः समं तत्र को विधिः  ॥ २,२८.३० ॥"
  },
  {
    "text": "ये दग्धा ये त्वदग्धाश्च पतिता ये नराभुवि  ।\nयानि चान्यानि भूतानि तेषामन्ते भवेच्च किम्  ॥ २,२८.३१ ॥"
  },
  {
    "text": "पापिनो ये दुराचारा मुद्गलत्वं च ये गताः  ।\nआत्मघाती ब्रह्महा च स्तेयी विश्वासघातकः  ॥ २,२८.३२ ॥"
  },
  {
    "text": "कपिलां यः पिबेच्छूद्रो यः पठेद्वैदिकाक्षरम्  ।\nधारयेद्वा ब्रह्मसूत्रं का गतिस्तस्य माधव  ॥ २,२८.३३ ॥"
  },
  {
    "text": "विप्रस्य ब्राह्मणी भार्या संगृही ता यदा भवेत् ।\nतस्मात्पापाच्च भीतोऽहं तन्मे वद जगत्पते  ।\nसर्वमेतन्मया पृष्टो वद लोकहिताय वै  ॥ २,२८.३४ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे और्ध्वदहिककर्मकालक्रियमाणनानादानादिफलप्रश्रनिरूपणं नामाष्टाविंशोऽध्यायः"
  }
]
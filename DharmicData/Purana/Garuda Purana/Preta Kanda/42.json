[
  {
    "text": "श्रीगरुडमहापुराणम् ४२\nश्रीविष्णुरुवाच  ।\nयथा धेनुसहस्रेषु वत्सो विन्दति मातरम्  ।\nतथा पूर्वकृतं कर्म कर्तारमनुगच्छति  ॥ २,४२.१ ॥"
  },
  {
    "text": "आदित्यो वरुणो विष्णुर्ब्रह्मा सोमो हुताशनः  ।\nशूलपाणिश्च भगवानभिनन्दति भूमिदम्  ॥ २,४२.२ ॥"
  },
  {
    "text": "नास्ति भूमिसमं दानं नास्ति भूमिसमो निधिः  ।\nनास्ति सत्यसमो धर्मो नानृतात्पातकं परम्  ॥ २,४२.३ ॥"
  },
  {
    "text": "अग्नेरपत्यं प्रथमं सुवर्णं भूर्वैष्णवी सूर्यसुताश्च गावः  ।\nलोकत्रयं तेन भवेत्प्रदत्तं यः काञ्चनं गां च महीं च दद्यात् ॥ २,४२.४ ॥"
  },
  {
    "text": "त्रीण्याहुरतिदानानि गावः पृथ्वी सरस्वती  ।\nनरकादुद्धरन्त्येते जपपूजनहोमतः  ॥ २,४२.५ ॥"
  },
  {
    "text": "कृत्वा बहूनि पापानि रौद्राणि विपुलानि च  ।\nअपि गोचर्ममात्रेण भूमिदानेन शुध्यति  ॥ २,४२.६ ॥"
  },
  {
    "text": "हरन्तमपि लोभेन निरुध्यैनं निवारयेत् ।\nस याति नरके घोरे यस्तं न परिरक्षति  ॥ २,४२.७ ॥"
  },
  {
    "text": "अकर्तव्यं न कर्तव्यं प्राणैः कण्ठगतैरपि  ।\nकर्तव्यमेव कर्तव्यमिति धर्मविदो विदुः  ॥ २,४२.८ ॥"
  },
  {
    "text": "आकारप्रवर्तने पापं गोसहस्रवधैःसमम्  ।\nवृत्तिच्छेदे तथा वृत्तेः करणं लक्षधेनुकम्  ॥ २,४२.९ ॥"
  },
  {
    "text": "वरमेकाप्यपहृता न तु दत्तं गवां शतम्  ।\nएकां हृत्वा शतं दत्त्वा न तेन समता भवेत् ॥ २,४२.१० ॥"
  },
  {
    "text": "स्वयमेव तु यो दत्त्वा स्वयमेव प्रबाधते  ।\nस पापी नरकं याति यावदाभूतसंप्लवम्  ॥ २,४२.११ ॥"
  },
  {
    "text": "न चाश्वमेधेन तथा विधिवद्दक्षिणावता  ।\nअवृत्तिकर्शिते दीने ब्राह्मणे रक्षिते यथा  ॥ २,४२.१२ ॥"
  },
  {
    "text": "न तद्भवति वेदेषु यज्ञे सुबहुदक्षिणे  ।\nयत्पुण्यं दुर्बले त्रस्ते ब्राह्मणे परिरक्षिते  ॥ २,४२.१३ ॥"
  },
  {
    "text": "ब्रह्मस्वैश्च सुपुष्टानि वाहनानि बलानि च  ।\nयुद्धकाले विशीर्यन्ते सैकताः सेतवो यथा  ॥ २,४२.१४ ॥"
  },
  {
    "text": "स्वदत्तां परदत्तां वा यो हरेच्च वसुन्धराम्  ।\nषष्टिवर्षसहस्राणि विष्ठायां जायते कृमिः  ॥ २,४२.१५ ॥"
  },
  {
    "text": "ब्रह्मस्वं प्रणयाद्भुक्तं दहत्यासप्तमं कुलम्  ।\nतदेव चौर्यरूपेण दहत्याचन्द्रतारकम्  ॥ २,४२.१६ ॥"
  },
  {
    "text": "लोहचूर्णाश्मचूर्णानि कदाचिज्जरयेत्पुमान्  ।\nब्रह्मस्वन्त्रिषु लोकेषु कः पुमाञ्जरयिष्यति  ॥ २,४२.१७ ॥"
  },
  {
    "text": "देवद्रव्यविनाशेन ब्रह्मस्वहरणेन च  ।\nकुलान्यकुलतां यान्ति ब्राह्मणातिक्रमेण च  ॥ २,४२.१८ ॥"
  },
  {
    "text": "ब्राह्मणाति क्रमो नास्ति विप्रे विद्याविवर्जिते  ।\nज्वलन्तमग्निमुत्सृज्य न हि भस्मनि हूयते  ॥ २,४२.१९ ॥"
  },
  {
    "text": "संक्रान्तौ यानि दानानि हव्यकव्यानि यानि च  ।\nसप्तकल्पक्षयं यावद्ददात्यर्कः पुनः पुनः  ॥ २,४२.२० ॥"
  },
  {
    "text": "प्रतिग्रहाध्यापनयाजनेषु प्रतिग्रहं स्वेष्टतमं वदन्ति  ।\nप्रतिग्रहाच्छ्रुध्यति जाप्यहोमं न याजनं कर्म पुनन्ति वेदाः  ॥ २,४२.२१ ॥"
  },
  {
    "text": "सदा जापी सदा होमी परपाकविवर्जितः  ।\nरत्नपूर्णामपि महीं प्रतिगृह्णन्न लिप्यते  ॥ २,४२.२२ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे भूदानादिनिरूपणं नाम द्विचत्वारिंशतमोऽध्यायः"
  }
]
[
  {
    "text": "श्रीगरुडमहापुराणम् १४\nगरुड उवाच  ।\nआर्तेन म्रियमाणेन यद्दत्तं तत्फलं वद  ।\nस्वस्थावस्थेन दत्तेन विधिहीनेन वा विभो  ॥ २,१४.१ ॥"
  },
  {
    "text": "श्रीकृष्ण उवाच  ।\nएका गौः स्वस्थचित्तस्य ह्यातुरस्य च गोशतम्  ।\nसहस्रं म्रियमाणस्य दत्तं वित्तविवर्जितम्  ॥ २,१४.२ ॥"
  },
  {
    "text": "मृतस्यैव पुनर्लक्षं विधिपूतं च तत्समम्  ।\nतीर्थपात्रसमायोगादेका गौर्लक्षपुण्यदा  ॥ २,१४.३ ॥"
  },
  {
    "text": "पात्रे दत्ते खगश्रेष्ठ अहन्यहनि वर्धते  ।\nदातुर्दानमपापाय ज्ञानिनां च प्रतिग्रहः  ॥ २,१४.४ ॥"
  },
  {
    "text": "विषशीतापहो मन्त्रवह्निः किं दोषभाजनम्  ।\nदातव्यं प्रत्यहं पात्रे निमित्तेषु विशेषतः  ॥ २,१४.५ ॥"
  },
  {
    "text": "नापात्रे विदुषा किञ्चिदात्मनः श्रेय इच्छता  ।\nअपात्रे जातु गौर्दत्ता दातारं नरकं नयेत् ॥ २,१४.६ ॥"
  },
  {
    "text": "कुलैकविंशतियुतं ग्रहीतारं च पातयेत् ।\nदेहान्तरं परिप्राप्य स्वहस्तेन कृतं च यत् ॥ २,१४.७ ॥"
  },
  {
    "text": "धनं भूमिगतं यद्वत्स्वहस्तेन निवेशितम्  ।\nतद्वत्फलमवाप्नोति ह्यहं वच्मि खगेश्वर  ॥ २,१४.८ ॥"
  },
  {
    "text": "अपुत्रोऽपि विशेषेण क्रियां चैवान्ध्वदौहिकीम्  ।\nप्रकुर्यान्मोक्षकामश्च निर्धनश्च विशेषतः  ॥ २,१४.९ ॥"
  },
  {
    "text": "स्वल्पेनापि हि वित्तेन स्वयं हस्तेन यत्कृतम्  ।\nअक्षयं याति तत्सर्वं यथाज्यं च हुताशने  ॥ २,१४.१० ॥"
  },
  {
    "text": "एका चैकस्य दातव्या शय्या कन्या पयस्विनी  ।\nसा विक्रीता वा दहत्यासप्तमं कुलम्  ॥ २,१४.११ ॥"
  },
  {
    "text": "तस्मात्सर्वं प्रकुर्वीत चञ्चले जीविते सति  ।\nगृहीतदानपाथेयः सुखं याति महाध्वनि  ॥ २,१४.१२ ॥"
  },
  {
    "text": "अन्यथा क्लिश्यते जन्तुः पाथेयरहितः पथि  ।\nएवं ज्ञात्वा खगश्रेष्ठ वृषयज्ञं समाचरेत् ॥ २,१४.१३ ॥"
  },
  {
    "text": "अकृत्वा म्रियते यस्तु अपुत्रो नैव मुक्तिभाक् ।\nअपुत्रोऽपि हि यः कुर्यात्सुखं याति महापथे  ॥ २,१४.१४ ॥"
  },
  {
    "text": "अग्निहोत्राधिभिर्यज्ञैर्दानैश्च विविधैरपि  ।\nन तां गतिमवाप्नोति वृषोत्सर्गेण या गतिः  ॥ २,१४.१५ ॥"
  },
  {
    "text": "यज्ञानां चैव सर्वेषां वृषयज्ञस्तथोत्तमः  ।\nतस्मात्सर्वप्रयत्नेन वृषयज्ञं समाचरेत् ॥ २,१४.१६ ॥"
  },
  {
    "text": "गरुड उवाच  ।\nकथयस्व प्रसादेन क्षयाहं चौर्ध्वदैहिकम्  ।\nकस्मिन्काले तिथौ कस्यां विधिना केन तद्भवेत् ॥ २,१४.१७ ॥"
  },
  {
    "text": "कृत्वा किं फलमाप्नोति एतन्मे वद साम्प्रतम्  ।\nत्वत्प्रसादेन गोविन्द मुक्ते भवति मानवः  ॥ २,१४.१८ ॥"
  },
  {
    "text": "श्रीकृष्ण उवाच  ।\nकार्तिकादिषु मासेषु याम्यायतगते रवौ  ।\nशुक्लपक्षे तथा पक्षिन्द्वादश्यादितिथौ शुभे  ॥ २,१४.१९ ॥"
  },
  {
    "text": "शुभे लग्ने मुहूर्ते वा शुचौ देशे समाहितः  ।\nब्राह्मणं तु समाहूय विधिज्ञं शुभलक्षणम्  ॥ २,१४.२० ॥"
  },
  {
    "text": "जपहोमैस्तथा दानैः कुर्याद्दहेस्य शोधनम्  ।\nपुण्येऽभिजित्सुनक्षत्रे ग्रहान्देवान्समर्चयेत् ॥ २,१४.२१ ॥"
  },
  {
    "text": "होमं कुर्याद्यथाशक्ति मन्त्रैश्च विविधैरपि  ।\nग्रहाणां स्थापनं कुर्यात्पूर्वं चैव खगेश्वर  ॥ २,१४.२२ ॥"
  },
  {
    "text": "मातॄणां पूजनं कार्यं वसोर्धारां च पातयेत् ।\nवह्निं संस्थाप्य तत्रैव पूर्णं होमं तु कारयेत् ॥ २,१४.२३ ॥"
  },
  {
    "text": "शालग्रामं च संस्थाप्य वैष्णवं श्राद्धमाचरेत् ।\nवृषं सम्पूज्य तत्रैव वस्त्रालङ्कारभूषणैः  ॥ २,१४.२४ ॥"
  },
  {
    "text": "चतस्रो वत्सतर्यश्च पूर्वं समधिवासयेत् ।\nप्रदक्षिणं ततः कुर्याद्धोमान्ते च विसर्जनम्  ॥ २,१४.२५ ॥"
  },
  {
    "text": "इमं मन्त्रं समुच्चार्य उत्तराभिमुखः स्थितः  ।\nधर्म त्वं वृषरूपेण ब्रह्मणा निर्मितः पुरा  ॥ २,१४.२६ ॥"
  },
  {
    "text": "तवोत्सर्गप्रभावान्मामुद्धरस्वभवार्णावात् ।\nअबिषिच्य शुभैर्मन्त्रैः पावनैर्विधिपूर्वकम्  ॥ २,१४.२७ ॥"
  },
  {
    "text": "तनक्रीडन्तिमन्त्रेण वृषोत्सर्गं तु कारयेत् ।\nअभिषिञ्चेत्ततो नीलं रुद्रकुम्भो दकेन तु  ॥ २,१४.२८ ॥"
  },
  {
    "text": "नाभिमूले समास्थाय तदम्बु मूर्धनि न्यसेत् ।\nअन्न (आत्म) श्राद्धं ततः कुर्याद्दद्याद्दानं द्विजोत्तमे  ॥ २,१४.२९ ॥"
  },
  {
    "text": "उदकेचैव गन्तव्यं जलं तत्र प्रदापयेत् ।\nयदिष्टं जीवतस्त्वासीत्तच्च दद्यात्स्वशक्तितः  ॥ २,१४.३० ॥"
  },
  {
    "text": "न्यूनं संपूर्णतां याति वृषोत्सर्गे कृते सति  ।\nसुतृप्तो दुस्तरे मार्गे मृतो याति न संशयः  ॥ २,१४.३१ ॥"
  },
  {
    "text": "यमलोकं न पश्यन्ति सदा दानरता नराः  ।\nयावन्न दीयते जन्तोः श्राद्धं चैकादशाहिकम्  ॥ २,१४.३२ ॥"
  },
  {
    "text": "स्वदत्तं परदत्तं वा नेहामुत्रोपतिष्ठति  ।\nत्रयोदशा तथा सप्त पञ्च त्रीणी क्रमेण तु  ॥ २,१४.३३ ॥"
  },
  {
    "text": "पददानानि कुर्वीत श्रद्धाभक्तिसमन्वितः  ।\nतिलपात्राणि कुर्वीत सप्त पञ्च यथाक्रमम्  ॥ २,१४.३४ ॥"
  },
  {
    "text": "ब्राह्मणान् भोजयेत्पश्चादेकां गां च प्रदापयेत् ।\nवृषं हि शन्नोदेवीति वेदोक्तविधिना ततः  ॥ २,१४.३५ ॥"
  },
  {
    "text": "चतसृभिर्वत्सतरीभिः परिणयनमाचरेत् ।\nवामे चक्रं प्रदातव्यं त्रिशूलं दक्षिणे तथा  ॥ २,१४.३६ ॥"
  },
  {
    "text": "मूल्यं दद्याद्वृषस्यापि तं वृषं च विसर्जयेत् ।\nएकोद्दिष्टविधानेन स्वाहाकारेण वुद्धिमान्  ॥ २,१४.३७ ॥"
  },
  {
    "text": "कुर्यादेकादशाहं च द्वादशाहं च यत्नतः  ।\nसपिण्डीकरणादर्वाक्कुर्याच्छ्राद्धानि षोडश  ॥ २,१४.३८ ॥"
  },
  {
    "text": "ब्राह्मणान् भोजयित्वा तु पददानानि दापयेत् ।\nकापोसोपरि संस्थाप्य ताम्रपात्रे तथाच्युतम्  ॥ २,१४.३९ ॥"
  },
  {
    "text": "वस्त्रेणाच्छाद्य तत्रस्थमर्घं दद्याच्छुभैः फलैः  ।\nनावमिक्षुमयीं कृत्वा पट्टसूत्रेण वेष्टयेत् ॥ २,१४.४० ॥"
  },
  {
    "text": "कांस्यपात्रे घृतं स्थाप्य वैतरण्या निमित्ततः  ।\nनावारोहणं कुर्यात्पूजयेद्गरुडध्वजम्  ॥ २,१४.४१ ॥"
  },
  {
    "text": "आत्मवित्तानुसारेण तच्च दानमनन्तकम्  ।\nभवसागरमग्नानां शोकतापार्तिदुः खिनाम्  ॥ २,१४.४२ ॥"
  },
  {
    "text": "धर्मप्लवविहीनानां तारको हि जनार्दनः  ।\nतिला लोहं हिरण्यं च कार्पासं लवणं तथा  ॥ २,१४.४३ ॥"
  },
  {
    "text": "सप्तधान्यं क्षितिर्गावो ह्येकैकं पावनं स्मृतम्  ।\nतिलपात्राणि कुर्वीत शय्यादानं च दापयेत् ॥ २,१४.४४ ॥"
  },
  {
    "text": "दीनानाथविशिष्टेभ्यो दद्याच्छक्त्या च दक्षिणाम्  ।\nएवं यः कुरुते तार्क्ष्य पुत्रवानप्यपुत्रवान्  ॥ २,१४.४५ ॥"
  },
  {
    "text": "स सिद्धिं समवाप्नोति यथा ते ब्रह्मचारिणः  ।\nनित्यं नैमित्तिकं कुर्याद्यावज्जीवति मानवः  ॥ २,१४.४६ ॥"
  },
  {
    "text": "यः कश्चित्क्रियते धर्मस्तत्फलं चाक्षयं भवेत् ।\nतीर्थयात्राव्रतादीनां श्राद्धं संवत्सरस्य हि  ॥ २,१४.४७ ॥"
  },
  {
    "text": "देवतानां गुरूणां च मातापित्रोस्तथैव च  ।\nपुण्यं देयं प्रयत्नेन प्रत्यहं वर्धते खग  ॥ २,१४.४८ ॥"
  },
  {
    "text": "अस्मिन्यज्ञेः हियः कश्चिद्भूरिदानं प्रयच्छति  ।\nतत्तस्य चाक्षयं सर्वं वेदिकायां यथा किल  ॥ २,१४.४९ ॥"
  },
  {
    "text": "यथा पूज्यतमा लोके यतयो ब्रह्मचारिणः  ।\nतथैव प्रतिपूज्यन्ते लोके सर्वे च नित्यशः  ॥ २,१४.५० ॥"
  },
  {
    "text": "वरदोऽहं सदा तस्य चतुर्वक्त्रस्तथा हरः  ।\nते यान्ति परमांल्लोकानिति सत्यं वचो मम  ॥ २,१४.५१ ॥"
  },
  {
    "text": "उत्सृष्टो वृषभो यत्र पिबत्यपो जलाशये  ।\nशृङ्गेणालिखते वापि भूमिं नित्यं प्रहर्षितः  ॥ २,१४.५२ ॥"
  },
  {
    "text": "पितॄणामन्नपानं च प्रभूतमुपतिष्ठति  ।\nपौर्णमास्याममायां वा तिलपात्राणि दापयेत् ॥ २,१४.५३ ॥"
  },
  {
    "text": "संक्रान्तीनां सहस्राणि सूर्यपर्वशतानि च  ।\nदत्त्वा यत्फलमाप्नोति तद्वै नीलविसर्जने  ॥ २,१४.५४ ॥"
  },
  {
    "text": "वत्सतर्यः प्रदातव्या ब्राह्मणेभ्यः पदानि च  ।\nतिलपात्राणि देयानि शिवभक्तद्विजेषु च  ॥ २,१४.५५ ॥"
  },
  {
    "text": "उमामहेश्वरं चैकं परिधाप्य प्रिदापयेत् ।\nअतसीपुष्पसङ्काशं पीतवाससमच्युतम्  ॥ २,१४.५६ ॥"
  },
  {
    "text": "ये नमस्यन्ति गोविन्दं न तेषां विद्यते भयम्  ।\nप्रेतत्वान्मोक्षमिच्छन्तो ये करिष्यन्ति सत्क्रियाम्  ॥ २,१४.५७ ॥"
  },
  {
    "text": "यास्यन्ति ते परांल्लोकानिति सत्यं वचो मम  ।\nएतत्ते सर्वमाख्यातं मया चैवोर्ध्वदैहिकम्  ॥ २,१४.५८ ॥"
  },
  {
    "text": "यच्छ्रुत्वा सर्वपापेभ्यो मुच्यते नात्र संशयः  ।\nश्रुत्वा महात्म्यमतुलं गरुडो हर्षमागतः  ।\nमानुषाणां हितार्थाय पुनः प्रपच्छकेशवम्  ॥ २,१४.५९ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे गोदानवृषोत्सर्गदशदानभूरिदानादिनिरूपणं नाम चतुर्दशोऽध्यायः"
  }
]
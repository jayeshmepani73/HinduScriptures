[
  {
    "text": "<span style=\"font-size: 14pt; line-height: 170%\">\nश्रीगरुडमहापुराणम् ४६\nतार्क्ष्य उवाच  ।\nसुकृतस्य प्रभावेण स्वर्गो नानाविधो नणाम्  ।\nभोगाः सौख्याति रूपञ्च बलं बुद्धैः पराक्रमः  ॥ २,४६.१ ॥"
  },
  {
    "text": "सत्यं पुण्यवतां देव जायतेऽत्र परत्र च  ।\nसत्यंसत्यं पुनः सत्यं वेदवाक्यं न चान्यथा  ॥ २,४६.२ ॥"
  },
  {
    "text": "धर्मो जयति नाधर्मः सत्यं जयाते नानृतम्  ।\nक्षमा जयति न क्रोधो विष्णुर्जयति नासुरः  ॥ २,४६.३ ॥"
  },
  {
    "text": "तद्वत्सत्यं मया ज्ञातं सुकृताच्छोभनं भवेत् ।\nयतोत्कृष्टतमं पुण्यं तथोत्कृष्टतरोनरः  ॥ २,४६.४ ॥"
  },
  {
    "text": "एवन्तु श्रोतुमिच्छामि जायन्ते पापिनो यथा  ।\nयेन कर्मविपाकेन यथा नियमभाग्भवेत् ॥ २,४६.५ ॥"
  },
  {
    "text": "यांयां योनिमवाप्नोति यथारूपश्च जायते  ।\nतन्मे वद सुरश्रेष्ठ समासेनापि काङ्क्षितम्  ॥ २,४६.६ ॥"
  },
  {
    "text": "श्रीकृष्ण उवाच  ।\nशुभाशुभफलैस्तार्क्ष्य भुक्तभोगा नरास्त्विह  ।\nजायन्ते लक्षणैर्यैस्तुतानि मे शृणु काश्यप  ॥ २,४६.७ ॥"
  },
  {
    "text": "गुरुरात्मवतां शास्ता राजा शास्ता दुरात्मनाम्  ।\nइह प्रच्छन्नपापानां शास्ता वैवस्वतो यमः  ॥ २,४६.८ ॥"
  },
  {
    "text": "प्रायश्चित्तेष्वचीर्णेषु यमलोका ह्यनेकधा  ।\nयातनाभिर्विमुक्ता ये यान्ति ते जीवसन्ततीम्  ॥ २,४६.९ ॥"
  },
  {
    "text": "गत्वा मानुषभावे तु पापचिह्ना भवन्ति ते  ।\nतान्यहं तव चिह्नानि कथयिष्ये खगोत्तम  ॥ २,४६.१० ॥"
  },
  {
    "text": "सोढ्वा वै यातनाः सर्वा गत्वा वैवस्वतक्षयम्  ।\nनिस्तीर्णयातनास्ते तु लोकमायान्ति चिह्निताः  ॥ २,४६.११ ॥"
  },
  {
    "text": "गद्गदोऽनतवादी स्यान्मूकश्चैव गवानृते  ।\nब्रह्महा जायते कुष्ठी श्यावदन्तश्च मद्यपः  ॥ २,४६.१२ ॥"
  },
  {
    "text": "कुनखी स्वर्णहरणाद्दुश्चर्मा गुरुतल्पगः  ।\nसंयोगी हीनयोनिः स्याद्दरिद्रोऽदत्तदानतः  ॥ २,४६.१३ ॥"
  },
  {
    "text": "अयाज्ययाजको याति ग्राहमसूकरतां द्विजः  ।\nखरो वै बहुयाजी स्यात्काको निर्मन्त्रभोजनात् ॥ २,४६.१४ ॥"
  },
  {
    "text": "अपरीक्षितभोक्तारो व्याघ्राः स्युर्निर्जने वने  ।\nबहुतर्जको मार्जरः खद्योतः कक्षदाहकः  ॥ २,४६.१५ ॥"
  },
  {
    "text": "पात्रे विद्याप्रदाता यो बलीवर्दो भवेत्तसः  ।\nअन्नं पर्युषितं विप्रे प्रददत्कुक्करो भवेत् ॥ २,४६.१६ ॥"
  },
  {
    "text": "मात्सर्यादपि जात्यन्धो जन्मान्धः पुस्तकं हरन्  ।\nफलान्याहरतोऽपत्यं म्रियते नात्र संशयः  ॥ २,४६.१७ ॥"
  },
  {
    "text": "मृतो वानरतां याति तन्मुखो गण्डवान् भवेत् ।\nअदत्त्वा भक्ष्यमश्राति अनपत्यो भवेत्तु सः  ॥ २,४६.१८ ॥"
  },
  {
    "text": "हरन्वस्त्रं भवेद्गोधा गरदः पवनाशनः  ।\nप्रवज्यागमनाद्राजन् भवेन्मरुपिशाचकः  ॥ २,४६.१९ ॥"
  },
  {
    "text": "चातको जलहर्ता स्याद्धान्यहर्ता च मूषिकः  ।\nअप्राप्तयौवनां सेवन् भवेत्सर्प इति श्रुतिः  ॥ २,४६.२० ॥"
  },
  {
    "text": "गुरुदाराभिलाषी च कृकलासो भवेद्ध्रुवम्  ।\nजलप्रस्त्रवणं यस्तु भिन्द्यान्मत्स्यो भवेन्नरः  ॥ २,४६.२१ ॥"
  },
  {
    "text": "अविक्रेयक्रयाच्चैव बको गृध्रो भवेन्नरः  ।\nअयोनिगो वृको हि स्यादुलूकः क्रयवञ्चनात् ॥ २,४६.२२ ॥"
  },
  {
    "text": "मृतस्यैकादशाहे तु भुञ्जानश्चाभिजायते  ।\nप्रतिश्रुत्य द्विजेभ्योर्ऽथमददज्जम्बुको भवेत् ॥ २,४६.२३ ॥"
  },
  {
    "text": "राज्ञरिं गत्वा भवेद्दंष्ट्री तस्करो विङ्वराहकः  ।\nशारिवा फलविक्रेता वृषश्च वृषलीपतिः  ॥ २,४६.२४ ॥"
  },
  {
    "text": "मार्जरोऽग्निं पदा स्पृष्ट्वा रोगवान्परमांसभुक् ।\nउदक्यागमनात्षण्डो दुर्गन्धश्च सुगन्धहृत् ॥ २,४६.२५ ॥"
  },
  {
    "text": "यद्वा तद्वापि पारक्यं स्वल्पं वा हरते बहु  ।\nहृत्वा वै योनिमाप्नोति तिरश्चां नात्र संशयः  ॥ २,४६.२६ ॥"
  },
  {
    "text": "एवमादीनि चिह्नानि अन्यान्यपि खगेश्वर  ।\nस्वकर्मविततान्येव? दृश्यन्ते यैस्तु मानवैः  ॥ २,४६.२७ ॥"
  },
  {
    "text": "एवं दुष्कृतकर्मा हि भुक्त्वा च नरकान्क्रमात् ।\nजायते कर्मशेषेण उक्तास्वेतासु योनिषु  ॥ २,४६.२८ ॥"
  },
  {
    "text": "ततो जन्मशतं मर्त्ये सर्वजन्तुषु काश्यप  ।\nजायते नात्र सन्देहः समीभूते शुभाशुभे  ॥ २,४६.२९ ॥"
  },
  {
    "text": "स्त्रीपुंसयो प्रसङ्गेन निरुद्धे शुक्रसोणिते  ।\nसमुपेतः पञ्चभूतैर्जायते पाञ्चभौतिकः  ॥ २,४६.३० ॥"
  },
  {
    "text": "इन्द्रियाणि मनः प्राणा ज्ञानमायुः सुखं धृतिः  ।\nधारणा प्रेरणं दुः खं मिथ्याहङ्कार एव च  ॥ २,४६.३१ ॥"
  },
  {
    "text": "प्रयताकृतिवर्णस्तु रागद्वेषौ भवाभवौ  ।\nतस्येदमात्मनः सर्वमनादेरादिमिच्छतः  ॥ २,४६.३२ ॥"
  },
  {
    "text": "स्वकर्म बद्धस्य तदा गर्भवृद्धिर्भवेदिति  ।\nपुरा यथा मया प्रोक्तं तव जन्तोर्हि लक्षणम्  ॥ २,४६.३३ ॥"
  },
  {
    "text": "एवं प्रवर्तितं चक्रं भूतग्रामे चतुर्विधे  ।\nसमुत्पत्तिर्विनाशश्च जायते तार्क्ष्य देहिनाम्  ॥ २,४६.३४ ॥"
  },
  {
    "text": "स्वधर्मेणैवोर्ध्वगतिरधर्मेणाप्यधोगतिः  ।\nजायते सर्ववर्णानां स्वधर्मचलनात्खग  ॥ २,४६.३५ ॥"
  },
  {
    "text": "देवत्वे मानुषत्वे च दानभोगादिकाः क्रियाः  ।\nया दृश्यन्ते वैनतेय तत्सर्वं कर्मजं फलम्  ॥ २,४६.३६ ॥"
  },
  {
    "text": "अकर्मविहिते घोरे कामक्रोधार्जितेऽशुभे  ।\nपतेद्वै नरके भूयो तस्योत्तारो न विद्यते  ॥ २,४६.३७ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे जीवस्य शुभाशुभगतिनिरूपणं नाम षट्चत्वारिंशोध्यायः\n</span>"
  }
]
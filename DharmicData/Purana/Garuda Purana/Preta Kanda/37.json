[
  {
    "text": "श्रीगरुडमहापुराणम् ३७\nतार्क्ष्य उवाच  ।\nउदकुम्भप्रदानं मे कथयस्व यथातथम्  ।\nविधिना केन कर्तव्या कृतिरेषा जनार्दन  ॥ २,३७.१ ॥"
  },
  {
    "text": "किंलक्षणाः केन पूर्णाः कस्य देया जनार्दन  ।\nकस्मिन् काले प्रदातव्या प्रेततृप्तिप्रसाधकाः  ॥ २,३७.२ ॥"
  },
  {
    "text": "श्रीकृष्ण उवाच  ।\nसत्यं पुनः प्रवक्ष्यामि उदकुम्भप्रदानकम्  ।\nप्रेतोद्देशेन दातव्या अन्नपानीयसंयुताः  ।\nविशेषेण महापक्षिन् प्रेतमुक्तिप्रदायकाः  ॥ २,३७.३ ॥"
  },
  {
    "text": "द्वादशाहे च पण्मासे त्रैपक्षे वापि वत्सरे  ।\nउदकुम्भाः प्रदातव्या मार्गे तस्य सुखाय वै  ॥ २,३७.४ ॥"
  },
  {
    "text": "अहन्यहनि दातव्या उदकुम्भास्तिलैर्युताः  ।\nसुलिप्ते भूमिभागे तु पक्कान्नजलपूरिताः  ॥ २,३७.५ ॥"
  },
  {
    "text": "प्रेतस्य तत्र दातव्यं भाजनञ्च यदृच्छया  ।\nसुप्रीतस्तेन दत्तेन प्रेतो याम्यैः स गच्छति  ॥ २,३७.६ ॥"
  },
  {
    "text": "द्वादशाहे विशेषेण उदकम्भान् प्रदापयेत् ।\nविधिना तत्र सङ्कल्पय घटान् द्वादशसंख्यकान्  ॥ २,३७.७ ॥"
  },
  {
    "text": "एकाषि बर्धनी तत्र पक्वान्नफलपूरिता  ।\nविष्णुमुद्दिश्य दातव्या संकल्प्य ब्राह्मणे शुभे  ॥ २,३७.८ ॥"
  },
  {
    "text": "एको वै धर्मराजाय तेन तुष्टेन मुक्तिभाक् ।\nचित्रगुप्ताय चैकं तु गतस्तत्र सुखी भवेत् ॥ २,३७.९ ॥"
  },
  {
    "text": "षोडशाद्याः प्रदातव्या माषान्नजलपूरिताः  ॥ २,३७.१० ॥"
  },
  {
    "text": "उक्त्रान्तिश्राद्धमारभ्य श्राद्धषोडषोडशकस्य तु  ।\nषोडशब्राह्मणानान्तु एकैकं विनिवदयेत् ॥ २,३७.११ ॥"
  },
  {
    "text": "एकादशाहात्प्रभृति देयो नित्यं दृढाह्वयः  ।\nपक्वान्नजलपूर्णो हि यावत्संवत्सरं दिनम्  ॥ २,३७.१२ ॥"
  },
  {
    "text": "जलपात्राणि वृद्धानि दत्तानिघटकानि च  ।\nएका वै वर्धनी तत्र तस्यां पात्रन्तु वंशजम्  ॥ २,३७.१३ ॥"
  },
  {
    "text": "वस्त्रेणाच्छादयेत्तान्तु पूजयित्वा सुगन्धिभिः  ।\nब्राह्मणेभ्यो विशेषेण जलपूर्णानि दापयेत् ॥ २,३७.१४ ॥"
  },
  {
    "text": "अहन्यहनि सङ्कल्प्य विधिपूर्वं खगेश्वर  ।\nब्राह्मणाय कुलीनाय वेदवृत्तयुताय च  ॥ २,३७.१५ ॥"
  },
  {
    "text": "विद्यावृत्तवते देयं मूर्खे तन्न कदाचन  ।\nसमर्थो वेदवृत्ताढ्यस्तारणे तरणेऽपि च  ॥ २,३७.१६ ॥"
  },
  {
    "text": "इति श्रीगारुडे महापुराणे द्वितीयांशे प्रेतकल्पे धर्मकाण्डे सोदकुम्भश्राद्धनिरूपणं नाम सप्तत्रिंशोऽध्यायः"
  }
]
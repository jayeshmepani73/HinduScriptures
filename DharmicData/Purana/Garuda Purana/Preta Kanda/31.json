[
  {
    "text": "श्रीगरुडमहापुराणम् ३१\nश्रीविष्णुरुवाच  ।\nये नराः पापसंयुक्तास्ते गच्छन्ति यमालयम्  ।\nनृणां मत्साक्षिकं दत्तमनन्तफलदं भवेत् ॥ २,३१.१ ॥"
  },
  {
    "text": "यावद्रजः प्रमाणाब्दंस्वर्गे तिष्ठति भूमिदः  ।\nअश्वारूढाश्च ते यान्ति ददते ये ह्युपानहौ  ॥ २,३१.२ ॥"
  },
  {
    "text": "आतपे श्रमयोगेन न दह्यन्ते च कुत्रचित् ।\nछत्त्रदानेन वै प्रेता विचरन्ति सुखं पथि  ॥ २,३१.३ ॥"
  },
  {
    "text": "यमुद्दिश्य ददात्यन्नं तेन चाप्यायितो भवेत् ॥ २,३१.४ ॥"
  },
  {
    "text": "अन्धकारे महाघोरे अमूर्ते लक्ष्यवर्जिते  ।\nउद्द्योतेनैव ते यान्ति दीपदानेन मानवाः  ॥ २,३१.५ ॥"
  },
  {
    "text": "आश्विने कर्तिके वापि माघे मृततिथावपि  ।\nचतुर्दश्याञ्च दीयेत दीपदानं सुखाय वै  ॥ २,३१.६ ॥"
  },
  {
    "text": "प्रत्यहञ्च प्रदातव्यं मार्गे सुविषमे नरैः  ।\nयावत्संवत्सरं वापि प्रेतस्य सुखलिप्सया  ॥ २,३१.७ ॥"
  },
  {
    "text": "कुले द्योतति शुद्धात्मा प्रकाशत्वं स गच्छति  ।\nज्योतिर्मयोऽसौ पूज्योऽसौ दीपदानप्रदो नरः  ॥ २,३१.८ ॥"
  },
  {
    "text": "प्राङ्मुखोदङ्मुखं दीपं देवागारे द्विजातये  ।\nकुर्याद्याम्यमुखं पित्रे अद्भिः सङ्कल्प्य सुस्थिरम्  ॥ २,३१.९ ॥"
  },
  {
    "text": "सर्वोपहारयुक्तानि पदान्यत्र त्रयोदश  ।\nयो ददाति मृतस्येह जीवन्नप्यात्महेतवे  ।\nस गच्छति महामार्गे महाकष्टविवर्जितः  ॥ २,३१.१० ॥"
  },
  {
    "text": "आसनं भाजनं भोज्यं दीयते यद्द्विजायते  ।\nसुखे न भुञ्जमानस्तु देन गच्छत्यलं पथि  ॥ २,३१.११ ॥"
  },
  {
    "text": "कमण्डलुप्रदानेन तृषितः पिबते जलम्  ॥ २,३१.१२ ॥"
  },
  {
    "text": "भाजनं वस्त्रदानञ्च कुसुमञ्चाङ्गुलीयकम्  ।\nएकादशा हे दातव्यं प्रेतोद्धरणहेतवे  ॥ २,३१.१३ ॥"
  },
  {
    "text": "त्रयोदश पदानीत्थं प्रेतस्य शुभमिच्छता  ।\nदातव्यानि यथाशक्त्या प्रेतोऽसौ प्रीणितो भवेत् ॥ २,३१.१४ ॥"
  },
  {
    "text": "भोजना नि तिलांश्चैव उदकुम्भांस्त्रयोदश  ।\nमुद्रिकां वस्त्रयुग्मञ्च तया याति परां गतिम्  ॥ २,३१.१५ ॥"
  },
  {
    "text": "योऽश्वं नावं गजं वापि ब्राह्मणे प्रतिपादयेत् ।\nस महिम्नोऽनुसारेण तत्तत्सुखमुपाश्नुते  ॥ २,३१.१६ ॥"
  },
  {
    "text": "नानालोकान् विचरति महिषीञ्च ददाति यः  ।\nयमपुत्त्रस्य या माता महिषी सुगतिप्रदा  ॥ २,३१.१७ ॥"
  },
  {
    "text": "ताम्बूलं कुसुमं देयं याम्यानां हर्षवर्धनम्  ।\nतेन सम्प्रीणिताः सर्वे तस्मिन् क्लेशं न कुर्वते  ॥ २,३१.१८ ॥"
  },
  {
    "text": "गोभूतिलहिरण्यानि दानान्याहुः स्वशक्तितः  ॥ २,३१.१९ ॥"
  },
  {
    "text": "मृतोद्देशेन यो यद्याज्जलपात्रञ्च मृन्मयम्  ।\nउदपात्रसहस्रस्य फलमाप्नोति मानवः  ॥ २,३१.२० ॥"
  },
  {
    "text": "यमदूता महारौद्राः करालाः कृष्णपिङ्गलाः  ।\nन भीषयन्ति तं याम्या वस्त्रदाने कृते सति  ॥ २,३१.२१ ॥"
  },
  {
    "text": "मार्गे हि गच्छमानस्तु तृष्णार्तः श्रमपीडितः  ।\nघटान्नदानयोगेन सुखी भवति निश्चितम्  ॥ २,३१.२२ ॥"
  },
  {
    "text": "शय्या दक्षिणया युक्ता आयुधाम्बरसंयुता  ।\nहैमश्रीपतिना युक्ता देया विप्राय शर्मणे  ।\nतथा प्रेतत्वमुक्तोऽसौ मोदते सह दैवतैः  ॥ २,३१.२३ ॥"
  },
  {
    "text": "एतत्ते कथितं तार्क्ष्य दानमन्त्येष्टिकर्मजम्  ।\nअधुना कथयिष्येऽहमन्यदेहप्रवेशनम्  ॥ २,३१.२४ ॥"
  },
  {
    "text": "जातस्य मृत्युलोके वै प्राणिनो मरणं ध्रुवम्  ।\nमृतिः कुर्यात्स्वधर्मेण यास्यतश्च परन्तप  ॥ २,३१.२५ ॥"
  },
  {
    "text": "पूर्वकाले मृतानाञ्च प्राणिनाञ्च खगेश्वर  ।\nसूक्ष्मोभूत्वा त्वसौ वायुर्निर्गच्छत्यास्यमण्डलात् ॥ २,३१.२६ ॥"
  },
  {
    "text": "नवद्वारै रोमभिश्च जनानां तालुरन्ध्रके  ।\nपापिष्ठानामपानेन जीवो निष्क्रामति ध्रुवम्  ॥ २,३१.२७ ॥"
  },
  {
    "text": "शरीरञ्च पतेत्पश्चान्निर्गते मरुतीश्वरे  ।\nवाताहतः पतत्येव निराधारो यथा द्रुमः  ॥ २,३१.२८ ॥"
  },
  {
    "text": "पृथिव्यां लीयते पृथ्वी आपश्चैव तथाप्सु च  ।\nतेजस्तेजसि लीयते समीरणः समीरणे  ।\nआकाशे च तथा काशः सर्वव्यापी च शङ्करे  ॥ २,३१.२९ ॥"
  },
  {
    "text": "तत्र कामस्तथा क्रोधः काये पञ्चेन्द्रियाणि च  ।\nएते तार्क्ष्य समाख्याता देहे तिष्ठन्ति तस्कराः  ॥ २,३१.३० ॥"
  },
  {
    "text": "कामः क्रोधो ह्यहङ्कारो मनस्तत्रैव नायकः  ।\nसंहारकश्च कालोऽयं पुण्यपापसमन्वितः  ॥ २,३१.३१ ॥"
  },
  {
    "text": "जगतश्च स्वरूपन्तु निर्मितं स्वेन कर्मणा  ।\nपुनर्देहान्तरं याति सुकृतैर्दुष्कृतैर्नरः  ॥ २,३१.३२ ॥"
  },
  {
    "text": "पञ्चेन्द्रियसमायुक्तं सकलैर्विष्यैः सह  ।\nप्रविशेत्स नवं देहं गृहे दग्धे यथा गृही  ॥ २,३१.३३ ॥"
  },
  {
    "text": "शरीरे ये समासीना सम्भवेत्सर्वधातवः  ।\nषाट्कौशिको ह्ययं कायो माता पित्रोश्च धातवः  ॥ २,३१.३४ ॥"
  },
  {
    "text": "सम्भवेयुस्तथा तार्क्ष्य सर्वे वाताश्च देहिनाम्  ।\nमूत्रं पुरीषं तद्योगा ये चान्ये व्याधयस्तथा  ॥ २,३१.३५ ॥"
  },
  {
    "text": "अस्थि शुक्रं तथा स्नायुः देहेन सह दह्यते  ।\nएष ते कथितस्तार्क्ष्य विनाशः सर्वदेहिनाम्  ॥ २,३१.३६ ॥"
  },
  {
    "text": "कथयामि पुनस्तेषां शरीरञ्च यथा भवेत् ।\nएकस्तम्भं स्नायुबद्धं स्थूणाद्वयसमुद्धृतम्  ॥ २,३१.३७ ॥"
  },
  {
    "text": "इन्द्रियैश्च समायुक्तं नवद्वारं शरीरकम्  ।\nविषयैश्च समाक्रान्तं कामक्रोधसमाकुलम्  ॥ २,३१.३८ ॥"
  },
  {
    "text": "रागद्वेषसमाकीर्णं तृष्णादुर्गसुदुस्तरम्  ।\nलोभजालसमायुक्तं पुरं पुरुषसंज्ञितम्  ॥ २,३१.३९ ॥"
  },
  {
    "text": "एतद्गुणसमायुक्तं शरीरं सर्वदेहिनाम्  ।\nतिष्ठन्ति देवताः सर्वा भुवनानि चतुर्दश  ॥ २,३१.४० ॥"
  },
  {
    "text": "आत्मानं ये न जानन्ति ते नराः पशवः स्मृताः  ।\nएवमेतन्मयाख्यातं शरीरं ते चतुर्विधम्  ॥ २,३१.४१ ॥"
  },
  {
    "text": "चतुरशीतिलक्षाणि निर्मिता योनयः पुरा  ।\nउद्भिज्जाः स्वेदजाश्चैव अण्डजाश्च जरायुजाः  ॥ २,३१.४२ ॥"
  },
  {
    "text": "एतत्ते सर्वमाख्यातं यत्पृष्टोहं त्वयानघ  ॥ २,३१.४३ ॥"
  },
  {
    "text": "इति श्रीगारुडे महापुराणे उत्तरखण्डे द्वितीयांशे प्रेतकल्पे श्रीकृष्णगरुडसंवादे दानफ लान्यदेहप्रवेशादिनिरूपणं नामै कत्रिंशोऽध्यायः"
  }
]
[
  {
    "text": "॥ हरिरुवाच ॥\nअग्नीध्रश्चाग्निबाहुश्च वपुष्मान्ध्युतिमांस्तथा ॥\nमेधामेधातिथिर्भव्यः शबलः पुत्र एव च ॥ 54.1 ॥"
  },
  {
    "text": "ज्योतिष्मान्दशमो जातः पुत्रा ह्येते प्रियव्रतात् ॥\nमेधाग्निबाहुपुत्रास्तु त्रयो योगपरायणाः ॥ 54.2 ॥"
  },
  {
    "text": "जातिस्मरा महाभागा नैराज्याय मनो दधुः ॥\nविभज्य सप्त द्वीपानि सप्तानां प्रददौ नृपः ॥ 54.3 ॥"
  },
  {
    "text": "योजनानां प्रमाणेन पञ्चाशत्कोटिराप्लुता ॥\nजलोपरि मही याता नौरिवास्ते सरिज्जले ॥ 54.4 ॥"
  },
  {
    "text": "जम्बूप्लक्षाह्वयौ द्वीपौ शाल्मलश्चापरो हर ॥\nकुशः क्रौञ्चस्तथा शाकः पुष्करश्चैव सप्तमः ॥ 54.5 ॥"
  },
  {
    "text": "एते द्वीपाः समुद्रैस्तु सप्त सप्तभिरावृताः ॥\nलवणेक्षुसुरासर्पिर्दाधिदुग्धजलैः समम् ॥ 54.6 ॥"
  },
  {
    "text": "द्वीपात्तु द्विगुणो द्वीपः समुद्रश्च वृषध्वज ॥\nजम्बूद्वीपे स्थितो मेरुर्लक्षयोजनविस्तृतः ॥ 54.7 ॥"
  },
  {
    "text": "चतुरशीतिसाहस्त्रैर्योजनैरस्य चोच्छ्रयः ॥\nप्रविष्टः षोडशाधस्ताद्द्वत्रिंशन्मूर्ध्नि विस्तृतः ॥ 54.8 ॥"
  },
  {
    "text": "अधः षोडशसाहस्त्रः कर्णिकाकारसंस्थितः ॥\nहिमवान्हेमकूटश्च निषधश्चास्य दक्षिणे ॥ 54.9 ॥"
  },
  {
    "text": "नीलः श्वेतश्च श्रृंगी च उत्तरे वर्षपर्वताः ॥\nप्लक्षादिषु नरा रुद्र ये वसन्ति सनातनाः ॥ 54.10 ॥"
  },
  {
    "text": "शङ्कराथ न तेष्वस्ति युगावस्था कथञ्चन ॥\nजम्बूद्वीपेश्वरात्पुत्रा ह्यग्रीध्नादभवन्नव ॥ 54.11 ॥"
  },
  {
    "text": "नाभिः किंपुरुषश्चैव हरिवर्षमिला वृतः ॥\nरम्यो हिरण्मयाख्यश्च कुरुर्भद्राश्व एव च ॥ 54.12 ॥"
  },
  {
    "text": "केतुमालो नृपस्तेभ्यस्तत्संज्ञान् खण्डकान्ददौ ॥\nनाभेस्तु मेरुदेव्यां तु पुत्रोऽभूदृषभो हर ॥ 54.13 ॥"
  },
  {
    "text": "तत्पुत्रो भरतो नाम शालग्रामे स्थितो व्रती ॥\nसुमतिर्भरतस्याभूत्तत्पुत्रस्तैजसोऽभवत् ॥ 54.14 ॥"
  },
  {
    "text": "इन्द्रद्युम्नश्च तत्पुत्रः परमेष्ठी ततः स्मृतः ॥\nप्रतीहारश्चतत्पुत्रः प्रतिहर्त्ता तदात्मजः ॥ 54.15 ॥"
  },
  {
    "text": "सुतस्तस्मादथै जातः प्रस्तारस्तत्सुतो विभुः ॥\nपृथुश्च तत्सुतो नक्तो नक्तस्यापि गयः स्मृतः ॥ 54.16 ॥"
  },
  {
    "text": "नरो गयस्य तनयस्तत्पुत्रोभुद्विराडगतः ॥\nततो धीमान्महातेजा भौवनस्तस्य चात्मजः ॥ 54.17 ॥"
  },
  {
    "text": "त्वष्टा त्वष्टुश्च विरजा रजस्तस्याप्यभूत्सुतः ॥\nशतजिद्रजसस्तस्य विष्वग्ज्योतिः सुतः स्मृतः ॥ 54.18 ॥"
  }
]
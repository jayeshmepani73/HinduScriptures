[
  {
    "text": "॥सूत उवाच ॥\nहरेः श्रुत्वा हरो गौरीं देहस्थं ज्ञानमब्रवीत् ॥ 67.1 ॥"
  },
  {
    "text": "कुजो वह्नी रविः पृथ्वी सौरिरापः प्रकीर्त्तितः ॥\nवायुसंस्थास्थितो राहुर्दक्षरन्ध्रावभासकः ॥ 67.2 ॥"
  },
  {
    "text": "गुरुः शुक्रस्तथा सौम्यश्चन्द्रश्चैव चतुर्थकः ॥\nवामनाडीं तु मध्यस्थां कारयेदात्मनस्तथा ॥ 67.3 ॥"
  },
  {
    "text": "यदाचर इलायुक्तस्तदा कर्मसमाचरेत् ॥\nस्थानसेवां तथा ध्यानं वाणिज्यं राजदर्शनम् ॥ 67.4 ॥"
  },
  {
    "text": "अन्यानि शुभकर्माणि कारयेत प्रयत्नतः ॥\nदक्षनाडीप्रवाहे तु शनिर्भौमश्च सैहिकः ॥ 67.5 ॥"
  },
  {
    "text": "इनश्चैव तथाप्येव पापानामुदयो भवेत् ॥\nशुभाशुभविवेको हि ज्ञायते तु स्वरोदयात् ॥ 67.6 ॥"
  },
  {
    "text": "देहमध्ये स्थिता नाड्यो बहुरूपाः सुविस्तराः ॥\nनाभेरधस्ताद्यः कन्दस्त्वंकुरास्तत्र निर्गताः ॥ 67.7 ॥"
  },
  {
    "text": "द्विसप्ततिसहस्त्राणि नाभिमध्ये व्यवस्थिते ॥\nचक्रवच्च स्थितास्तास्तु सर्वाः प्राणहराः स्मृताः ॥ 67.8 ॥"
  },
  {
    "text": "तासां मध्ये त्रयः श्रेष्ठा वामदक्षिणमध्यमाः ॥\nवामा सोमात्मिका प्रोक्ता दक्षिणा रविसन्निभा ॥ 67.9 ॥"
  },
  {
    "text": "मध्यमा च भवेदग्निः फलंती कालपूरिणी ॥\nवामा ह्यमृतरूपा च जगदाप्यायने स्थिता ॥ 67.10 ॥"
  },
  {
    "text": "दक्षिणा रौद्रभागेन जगच्छोषयते सदा ॥\nद्वयोर्वाहे तु मृत्युः स्यात्सर्वकार्य्यविनाशिनी ॥ 67.11 ॥"
  },
  {
    "text": "निर्गमे तु भवेद्वामा प्रवेशे दक्षिणा स्मृता ॥\nइडाचारे तथा सौम्यं चन्द्रसूर्य्यगतस्तथा ॥ 67.12 ॥"
  },
  {
    "text": "कारयेत्क्रूर कर्माणि प्राणे पिंगलसंस्थिते ॥\nयात्रायां सर्वकार्येषु विषापहारणे इडा ॥ 67.13 ॥"
  },
  {
    "text": "भोजने मैथुने युद्धे पिंगला सिद्धिदायिका ॥\nउच्चाटमारणाद्येषु कर्मस्वेतेषु पिङ्गला ॥ 67.14 ॥"
  },
  {
    "text": "मैथुने चैव संग्रामे भोजने सिद्धिदायिका ॥\nशोभनेषु च कार्य्येषु यात्रायां विषकर्मणि ॥ 67.15 ॥"
  },
  {
    "text": "शान्तिमुक्त्यर्थसिद्ध्यै च इडा योज्या नराधिपैः ॥\nद्वाभ्यां चैव प्रवाहे च क्रूरसौम्यविवर्जने ॥ 67.16 ॥"
  },
  {
    "text": "विषवत्तं तु जानीयात्संस्मरेत्तु विचक्षणः ॥\nसौम्यादिशुभकार्येषु लाभादिजयजीविते ॥ 67.17 ॥"
  },
  {
    "text": "गमनागमने चैव वामा सर्वत्र पूजिता ॥\nयुद्धादिभोजने घाते स्त्रीणां चैव तु सङ्गमे ॥ 67.18 ॥"
  },
  {
    "text": "प्रशस्ता दक्षिणा नाडी प्रवेशे क्षुद्रकर्मणि ॥\nशुभाशुभानि कार्य्याणि लाभालाभौ जयाजयौ ॥ 67.19 ॥"
  },
  {
    "text": "जीवाजीवाय यत्पृच्छेन्न सिध्यति च मध्यमा ॥\nवामाचारेऽथवा दक्षे प्रत्यये यत्र नायकः ॥ 67.20 ॥"
  },
  {
    "text": "तनुस्थः पृच्छते यस्तु तत्र सिद्धिर्न संशयः ॥\nवैच्छन्दो वामदेवस्तु यदा वहति चात्मनि ॥ 67.21 ॥"
  },
  {
    "text": "तत्र भागे स्थितः पृच्छेत्सिद्धिर्भवति निष्फला ॥\nवामे वा दक्षिणे वापि यत्र संक्रमते शिवा ॥ 67.22 ॥"
  },
  {
    "text": "घोरे घोराणि कार्य्याणि सौम्ये वै मध्यमानि च ॥\nप्रस्थिते भागतो हंसे द्वाभ्यां वै सर्ववाहिनी ॥ 67.23 ॥"
  },
  {
    "text": "तदा मृत्युं विजानीयाद्योगी योगविशारदः ॥\nयत्र यत्र स्थितः पृच्छेद्वामदक्षिणसंमुखः ॥ 67.24 ॥"
  },
  {
    "text": "तत्र तत्र समं दिश्याद्वातस्योदयनं सदा ॥\nअग्रतो वामिका श्रेष्ठा पृष्ठतो दक्षिणा शुभा ॥ 67.25 ॥"
  },
  {
    "text": "वामेन वामिका प्रोक्ता दक्षिणे दक्षिणा शुभा ॥\nवामे वामा शुभे चैव दक्षिणे दक्षिणा शुभा ॥ 67.26 ॥"
  },
  {
    "text": "जीवो जीवति जीवेन यच्छून्यं तस्त्वरो भवेत् ॥\nयत्किञ्चित्कार्य्यमुद्दिष्टं जयादिशुभलक्षणम् ॥ 67.27 ॥"
  },
  {
    "text": "तत्सर्वं पूर्णनाड्यां तु जायते निर्विकल्पतः ॥\nअन्यनाड्यादिपर्य्यन्तं पक्षत्रयमुदाहृतम् ॥ 67.28 ॥"
  },
  {
    "text": "यावत्षष्ठी तु पृच्छायां पूर्णायां प्रथमो जयेत् ॥\nरिक्तायां तु द्वितीयस्तु कथयेत्तदशङ्कितः ॥ 67.29 ॥"
  },
  {
    "text": "वामाचारसमो वायुर्जायते कर्मसिद्धिदः ॥\nप्रवृत्ते दक्षिणे मार्गे विषमे विषमाक्षरम् ॥ 67.30 ॥"
  },
  {
    "text": "अन्यत्र वामवाहे तु नाम वै विषमाक्षरम् ॥\nतदासौ जयमाप्नोति योधः संग्राममध्यतः ॥ 67.31 ॥"
  },
  {
    "text": "दक्षवातप्रवाहे तु यदि नाम समाक्षरम् ॥\nजा(ज) यते नात्र सन्देहो नाडीमघ्ये तु लक्षयेत् ॥ 67.32 ॥"
  },
  {
    "text": "पिङ्गलान्तर्गते प्राणे शमनीयाहवं जयेत् ॥\nयावन्नाड्युदयं चारस्तां दिशं यावदापयेत् ॥ 67.33 ॥"
  },
  {
    "text": "न दातुं जायते सोऽपि नात्र कार्य्या विचारणा ॥\nअथ संग्राममध्ये तु यत्र नाडी सदा वहेत् ॥ 67.34 ॥"
  },
  {
    "text": "सा दिशा जयमाप्नोति शून्ये भंगं विनिर्दिशेत् ॥\nजातचारे जयं विद्यान्मृतके मृतमादिशेत् ॥ 67.35 ॥"
  },
  {
    "text": "जयं पराजयं चैव यो जानाति स पण्डितः ॥\nवामे वा दक्षिणे वापि यत्र सञ्चरते शिवम् ॥ 67.36 ॥"
  },
  {
    "text": "कृत्वा तत्पदमाप्नोति यात्रा सन्ततशोभना ॥\nशशिसूर्य्यप्रवाहे तु सति युद्धं समाचरेत् ॥ 67.37 ॥"
  },
  {
    "text": "यस्तु पृच्छति तत्रस्थः स साधुर्जयतिध्रुवम् ॥\nयां दिशं वहते वायुस्तां दिशं यावदाजयः ॥ 67.38 ॥"
  },
  {
    "text": "जायते नात्र सन्देह हन्द्रो यद्यग्रतः स्थितः ॥\nमेष्याद्या दश या नाड्यो दक्षिणा वाम संस्थिताः ॥ 67.39 ॥"
  },
  {
    "text": "चरेस्थिरे तद्विमार्गे तादृशेतादृशे क्रमात् ॥\nनिर्गमे निर्गमं याति संग्रहे संग्रहं विदुः ॥ 67.40 ॥"
  },
  {
    "text": "पृच्छकस्य वचः श्रुत्वा घण्टाकारेण लक्षयेत् ॥\nवामे वा दक्षिणे वापि पञ्चतत्त्वस्थितः शिवे ॥ 67.41 ॥"
  },
  {
    "text": "ऊर्द्ध्वेऽग्निरध आपश्च तिर्य्यक्संस्थः प्रभञ्जनः ॥\nमध्ये तु पृथिवी ज्ञेया नभः सर्वत्र सर्वदा ॥ 67.42 ॥"
  },
  {
    "text": "ऊर्द्ध्वे मृत्युरधः शान्तिस्तिर्य्यक् चोच्चाटयेत्सुधीः ॥\nमध्ये स्तम्भं विजानीयान्मोक्षः सर्वत्र सर्वगे ॥ 67.43 ॥"
  }
]
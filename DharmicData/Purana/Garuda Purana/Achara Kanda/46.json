[
  {
    "text": "|\n।।हरिरुवाच ।।\nवास्तुं संक्षेपतो वक्ष्ये गृहादौ विघ्ननाशनम् ।।\nईशानकोणादारभ्य ह्येकाशीतिपदे यजेत् ।। 46.1 ।।"
  },
  {
    "text": "ईशाने च शिरः पादौ नैर्ऋतेऽग्न्यनिले करौ ।।\nआवासवासवेश्मादौ पुरे ग्रामे वणिक्पथे ।। 46.2 ।।"
  },
  {
    "text": "प्रासादारामदुर्गेषु देवालयमठेषु च ।।\nद्वाविंशति सुरान्बाह्ये तदन्तश्च त्रयोदश ।। 46.3 ।।"
  },
  {
    "text": "ईशश्चैवाथ पर्जन्यो जयन्तः कुलिशायुधः ।।\nसूर्य्यः सत्यो भृगुश्चैव आकाशो वायुरेव च ।। 46.4 ।।"
  },
  {
    "text": "पूषा च वितथश्चैव ग्रहक्षेत्रयमावुभौ ।।\nगन्धर्वी भृगुराजस्तु मृगः पितृगणस्तथा ।। 46.5 ।।"
  },
  {
    "text": "दौवारिकोऽथ सुग्रीवः पुष्पदन्तो गणाधिपः ।।\nअसुरः शेषपापौ (दौ) च रोगो।डहिमुख (ख्य) एव च ।। 46.6 ।।"
  },
  {
    "text": "भल्लाटः सोमसर्पौ च अदितिश्चदितिस्तथा ।।\nबहिर्द्वात्रिंशदेते तु तदन्तश्चतुरः श्रृणु ।। 46.7 ।।"
  },
  {
    "text": "ईशानादिचतुष्कोणसंस्थितान्पूजयेद्धुधः ।।\nआपश्चैवाथ सावित्री जयो रुद्रस्तथैव च ।। 46.8 ।।"
  },
  {
    "text": "मध्ये नवपदे ब्रह्मा तस्याष्टौ च समीपगान् ।।\nदेवानेकोत्तरानेतान्पूर्वादौ नामतः श्रृणु ।। 46.9 ।।"
  },
  {
    "text": "अर्य्यमा सविता चैव विवस्वान्विबुधाधिपः ।।\nमित्रोऽथ राजयक्ष्मा च तथा पृथ्वीधरः क्रमात् ।। 46.10 ।।"
  },
  {
    "text": "अष्टमश्चापवत्सश्च परितो ब्रह्मणः स्मृताः ।।\nईशानकोणादारभ्य दुर्गे च (र्ज्ञेयो) वंश उच्यते ।। 46.11 ।।"
  },
  {
    "text": "आग्नेयकोणादारभ्य वंशो भवति दुर्द्धरः ।।\nअदितिं हिमवन्तं च जयन्तं च इदं त्रयम् ।। 46.12 ।।"
  },
  {
    "text": "नायिका कालिका नाम शक्राद्गन्धर्वगाः पुनः ।।\nवास्तुदेवान्पूजयित्वा गृहप्रासादकृद्भवेत् ।। 46.13 ।।"
  },
  {
    "text": "सुरेज्यः पुरतः कार्यो यस्याग्नेय्यां महानसम् ।।\nकपिनिर्गमने (णी) ? येन पूर्वतः सत्रमण्डपम् ।। 46.14 ।।"
  },
  {
    "text": "गन्धपुष्पगृहं कार्य्यमैशान्यां पट्टसंयुतम् ।।\nभाण्डागारं च कौबेर्य्यां गोष्ठागारं च वायवे ।। 46.15 ।।"
  },
  {
    "text": "उदगाश्रयं च वारुण्यां वातायनसमन्वितम् ।।\nसमित्कुशेन्धनस्थानमायुधानां च नैर्ऋते ।। 46.16 ।।"
  },
  {
    "text": "अभ्यागतालयं रम्यसशय्यासनपादुकम् ।।\nतोयाग्निदीपसद्भृत्यैर्युक्तं दक्षिणतो भवेत् ।। 46.17 ।।"
  },
  {
    "text": "गृहान्तराणि सर्वाणि सजलैः कदलीगृहैः ।।\nपञ्चवर्णैश्च कुसुमैः शोभितानि प्रकल्पयेत् ।। 46.18 ।।"
  },
  {
    "text": "प्राकारं तद्बहिर्दद्यात्पञ्चहस्तप्रमाणतः ।।\nएवं विष्ण्वाश्रमं कुर्य्याद्वनैश्चोपवनैर्युतम् ।। 46.19 ।।"
  },
  {
    "text": "चतुः षष्टिपदो वास्तुः प्रासादादौ प्रपूजितः ।।\nमध्ये चतुष्पदो ब्रह्मा द्विपदास्त्वर्य्यमादयः ।। 46.20 ।।"
  },
  {
    "text": "कर्णे चैवाथ शिख्याद्यास्तथा देवाः प्रकीर्त्तिताः ।।\nतेभ्यो ह्युभयतः सार्द्धादन्येऽपि द्विपदाः सुराः ।। 46.21 ।।"
  },
  {
    "text": "चतुः षष्टिपदा देवा इत्येवं परिकीर्त्तिताः ।।\nचरकी च विदारी च पूतना पापराक्षसी ।। 46.22 ।।"
  },
  {
    "text": "ईशानाद्यास्ततो बाह्ये देवाद्या हेतुकादयः ।।\nहैतुकस्त्रिपुरान्तश्च अग्निवेतालकौ यमः ।। 46.23 ।।"
  },
  {
    "text": "अग्निजिह्वः कालकश्च करालो ह्योकपादकः ।।\nऐशान्यां भीमरूपस्तु पाताले प्रेतनायकः ।। 46.24 ।।"
  },
  {
    "text": "आकाशे गन्धमाली स्यात्क्षेत्रपालांस्ततो यजेत् ।।\nविस्ताराभिहतं दैर्घ्यं राशिं वास्तोस्तु कारयेत् ।। 46.25 ।।"
  },
  {
    "text": "कृत्वा च वसुभिर्भागं शेषं बद्धा यमादिशेत् ।।\nपुनर्गुणितमष्टाभिर्ऋक्षभागं तु भाजयेत् ।। 46.26 ।।"
  },
  {
    "text": "यच्छेषं तद्भवेदृक्षं भागैर्हृत्वाव्ययं भवेत् ।।\nऋक्षं चतुर्गुणं कृत्वा नवभिर्भागहारितम् ।। 46.27 ।।"
  },
  {
    "text": "शेषमंशं विजानीयाद्देवलस्य मतं यथा ।।\nअष्टाभिर्गुणितं पिण्डं षष्टिभिर्भागहारितम् ।। 46.28 ।।"
  },
  {
    "text": "यच्छेषं तद्भवेज्जीवं मरणं भूतहारितम् ।।\nवास्तुक्रोडे गृहं कुर्य्यान्न पृष्ठे मानवः सदा ।। 46.29 ।।"
  },
  {
    "text": "वामपार्श्वेन स्वपिति नात्र कार्य्या विचारणा ।।\nसिंहकन्यातुलायां च द्वारं शुध्येदथोत्तरम् ।। 46.30 ।।"
  },
  {
    "text": "एवं च वृश्चिकादौ स्यात्पूर्वदक्षिणपश्चिमम् ।।\nद्वारं दीर्घार्द्धविस्तारं द्वाराण्यष्टौ स्मृतानि च ।। 46.31 ।।"
  },
  {
    "text": "सन्तानप्रेष्यनीचत्वं स्वयानं स्वर्णभूषणम् ।।\nसुतहीनं तु रौद्रेण वीर्य्यघ्नं दक्षिणे तथा ।। 46.32 ।।"
  },
  {
    "text": "वह्नौ वध(बन्ध)श्चायुर्वृद्धिंपुत्त्रलाभसुतृप्तिदः ।।\nधनदे नृपपीडादमर्थघ्नं रोगदं जले ।। 46.33 ।।"
  },
  {
    "text": "नृपभीतिर्मृतापत्यं ह्यनपत्यं न वैरदम् ।।\nअर्थदं चार्थहान्यै च दोषदं पुत्रमृत्युदम् ।। 46.34 ।।"
  },
  {
    "text": "द्वाराण्युत्तरसंज्ञानि पूर्वद्वाराणि वच्म्यहम् ।।\nअग्निभीतिर्बहु कन्याधनसम्मानकोपदम् ।। 46.35 ।।"
  },
  {
    "text": "राजघ्नं कोपदं पूर्वे फलतो द्वारमीरितम् ।।\nईशानादौ भवेत्पूर्वमाग्नेय्यादौ तु दक्षिणम् ।। 46.36 ।।"
  },
  {
    "text": "नैर्ऋत्यादौ पश्चिमं स्याद्वायव्यादौ तु चोत्तरम् ।।\nअष्टभागे कृते भागे द्वाराणां च फलाफलम् ।। 46.37 ।।"
  },
  {
    "text": "अश्वत्थप्लक्षन्यग्रोधाः पूर्वादौ स्यादुदुम्बरः ।।\nगृहस्य शोभनः प्रोक्त ईशाने चैव शाल्मलिः ।।\nपूजितो विघ्नहारी स्यात्प्रासादस्य गृहस्य च ।। 46.38 ।।"
  }
]
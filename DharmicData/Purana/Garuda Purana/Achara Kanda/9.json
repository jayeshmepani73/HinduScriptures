[
  {
    "text": "।।हरिरुवाच ।।\nसमये (या) दीक्षितः शिष्यो बद्धनेत्रस्तु वाससा ।।\nअष्टाहुतिशतं तस्य मूलमन्त्रेण होमयेत् ।। 9.1 ।।\nद्विगुणं पुत्रके होमं त्रिगुणं साधके मतम् ।।\nनिर्वाणदेशिके रुद्र ! चतुर्गुणमुदाहृतम् ।। 9.2 ।।\nगुरुविष्णुद्विजस्त्रीणां हन्ता बध्यस्त्व(श्च)दीक्षितैः ।।\nअथ दीक्षां प्रवक्ष्यामि धर्माधर्मक्षयङ्करीम् ।। 9.3 ।।\nउपवेश्य बहिः शिष्यान्धारणं तेषु कारयेत् ।।\nवायव्या कलया रुद्र शोष्यमाणान्विचिंतयेत् ।। 9.4 ।।\nआग्नेय्या दह्यमानांश्च प्लावितानम्भसा पुनः ।।\nतेजस्तेजसि तं जीवमेकीकृत्य समाक्षिपेत् ।। 9.5 ।।\nप्रणवं चिन्तयेव्द्योम्नि शरीरेऽन्यत्तु कारणम् ।।\nएकैकं यो जयेत्तत्र क्षेत्रज्ञं देहकारणात् ।। 9.6 ।।\nउत्पाद्य योजयेत्पश्चादेकैकं वृषभध्वज ।।\nमण्डलादिष्वशक्तस्तु कल्पयित्वाऽर्चयेद्धरिम् ।। 9.7 ।।\nचतुर्द्वारं भवेत्तच्च ब्रह्मतीर्थादनुक्रमात् ।।\nहस्तं पद्मं समाख्यातं पत्राण्यङ्गुलयः स्मृताः ।। 9.8 ।।\nकर्णिकातलहस्तन्तु नखान्यस्य तु केशराः ।।\nतत्रार्चयेद्धरिं ध्यात्वा सूर्य्येन्द्वग्नयन्तरेव च ।। 9.9 ।।\nतं हस्तं पातयेन्मूर्ध्नि शिष्यस्य तु समाहितः ।।\nहस्ते विष्णुः स्थितो यस्माद्विष्णुहस्तस्ततस्त्वयम् ।।\nनश्यन्ति स्पर्शनात्तस्य पातकान्यखिलानि च ।। 9.10 ।।\nगुरुः शिष्यं समभ्यर्च्य नेत्रे बद्धे तु वाससा ।।\nदेवस्य प्रमुखं कृत्वा पुष्पमेवार्पयेत्ततः ।।\nपुष्पं निपतितं यत्र मूर्ध्नो देवस्य शार्ङ्गिणः ।। 9.11 ।।\nतन्नाम कारयेत्तस्य स्त्रीणां नामांकितं स्वयम् ।।\nशूद्राणां दाससंयुक्तं कारयेत्तु विचक्षणः ।। 9.12 ।।"
  }
]
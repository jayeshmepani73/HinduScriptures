[
  {
    "text": "।।रुद्र उवाच ।।\nपुनर्ध्यानं समाचक्ष्व शंखचक्रगदाधर ।।\nविष्णोरीशस्य देवस्य शुद्धस्य परमात्मनः ।। 16.1 ।।"
  },
  {
    "text": "हरिरुवाच ।।\nश्रृणु रुद्र ! हरेर्ध्यानं संसारतरुनाशनम् ।।\nदृशिरूपमनन्तं च सर्वव्याप्यजमव्ययम् ।। 16.2 ।।"
  },
  {
    "text": "अक्षरं सर्वगं नित्यं महद्ब्रह्मास्ति केवलम् ।।\nसर्वस्य जगतो मूलं सर्वगं परमेशवरम् ।। 16.3 ।।"
  },
  {
    "text": "सर्वभूतहृदिस्थं वै सर्वभूतमहेश्वरम् ।।\nसर्वाधारं निराधारं सर्वकारणकारणम् ।। 16.4 ।।"
  },
  {
    "text": "अलेपकं तथा मुक्तं मुक्तयोगिविचिन्तितम् ।।\nस्थूलदेहविहीनं च चक्षुषा परिवर्जितम् ।। 16.5 ।।"
  },
  {
    "text": "वागिन्द्रियविहीनं च प्राणिधर्म्मविवर्जितम् ।।\nप्राणेद्रियविहीनं च वाग्धर्मपरिवर्जितम् ।।\nपायूपस्थविहीनं च सर्वैंन्द्रिय विवर्जितम् ।। 16.6 ।।"
  },
  {
    "text": "मनोविरहितं तद्वन्मनोधर्म्मविवर्जितम् ।।\nबुद्ध्या विहीनं देवेशं चेतसा परिवर्जितम् ।। 16.7 ।।"
  },
  {
    "text": "अहंकारविहीनं वै बुद्धिधर्म्मविवर्जितम् ।।\nप्राणेन रहितं चैव ह्यपानेन विवर्जितम् ।। 16.8 ।।"
  },
  {
    "text": "व्यानाख्यवायुहीनं वै प्राणधर्म्मविवर्जितम् ।।"
  },
  {
    "text": "हरिरुवाच ।।\nपुनः सूर्य्यर्च्चनं वक्ष्ये यदुक्तं भृगवे पुरा ।। 16.9 ।।"
  },
  {
    "text": "ॐ खखोल्काय नमः ।।\nसूर्य्यस्य मूलमन्त्रोऽयं भुक्तिमुक्तिप्रदायकः ।। 16.10 ।।"
  },
  {
    "text": "ॐ खखोल्काय त्रिदशाय नमः ।। \nॐ विचि ठठ शिरसे नमः ।।"
  },
  {
    "text": "ॐ ज्ञानिने ठठ शिखायै नमः ।।\nॐ सहस्ररश्मये ठठ कवचाय नमः ।। 16.11 ।।"
  },
  {
    "text": "ॐ सर्वतेजोऽधिपतये ठठ अस्त्राय नमः ।।\nॐ ज्वलज्वल प्रज्वलप्रज्वल ठठ नमः ।। 16.12 ।।"
  },
  {
    "text": "अग्निप्राकारमन्त्रोऽयं सूर्य्यस्याघविनाशनः ।।\nॐ आदित्याय विद्महे, विश्वभा वाय धीमहि, तन्नः सूर्य्य प्रचोदयात् ।। 16.13 ।।"
  },
  {
    "text": "सकलीकरणं कुर्य्याद्गायत्र्या भास्करस्य च ।।\nधर्म्मात्मने च पूर्वस्मिन्यमा येति च दक्षिणे ।। 16.14 ।।"
  },
  {
    "text": "दण्डनायकाय ततो दैवतायेति चोत्तरे ।।\nश्यामपिंगलमैशान्यामाग्नेय्यां दीक्षितं यजेत् ।। 16.15 ।।"
  },
  {
    "text": "वज्रपाणिं च नैर्ऋत्यां भूर्भुवःस्वश्च वायवे ।।\nॐ चन्द्राय नक्षत्राधिपतये नमः ।।\nॐ अंगारकाय क्षितिसुताय नमः ।।\nॐ बुधाय सोमसुताय नमः ।।\nॐ वागीश्वराय सर्वविद्याधिपतये नमः ।।\nॐ शुक्राय महर्षये भृगुसुताय नमः ।।\nॐ शनैश्चराय सूर्य्यात्मजाय नमः ।।"
  },
  {
    "text": "ॐ राहवे नमः ।।\nॐ केतवे नमः ।। 16.16 ।।"
  },
  {
    "text": "पूर्वादीशानपर्य्यन्ता एते पूज्या वृषध्वज ।।\nॐ अनूकाय नमः ।।\nॐ प्रथमनाथाय नमः ।।\nॐ बुद्धाय नमः ।। 16.17 ।।"
  },
  {
    "text": "ॐ भगवन्नपरिमितमयूखमालिन् ! सकलजगत्पते ! सप्ताश्ववाहन ! चतुर्भुज ! परमसिद्धिप्रद ! विस्फुलिंगपिंगल ! तत एह्येहि इदमर्घ्यं मम शिरसि गतं गृह्णगृह्ण तेजोग्ररूपम् अनग्न ! ज्वलज्वल ठठ नमः ।। 16.18 ।।"
  },
  {
    "text": "अनेनावाह्य मन्त्रेण ततः सूर्य्यं विसर्जयेत् ।।\nॐ नमो भगवते आदित्याय सहस्त्र किरणाय गच्छ सुखं पुनरागमनायेति ।। 16.19 ।।"
  }
]
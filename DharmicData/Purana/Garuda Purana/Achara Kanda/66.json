[
  {
    "text": "॥ हरिरुवाच ॥\nनिर्लक्षणा शुभा स्याच्च चक्राङ्कितशिलार्चनात् ॥\nआदौ सुदर्शनो मूर्तिर्लक्ष्मीनारायणः परः ॥ 66.1 ॥"
  },
  {
    "text": "त्रिचक्रोऽसावच्युतः स्याच्चतुश्चक्रश्चतुर्भुजः ॥\nवासुदेवश्च प्रद्युम्नस्ततः सङ्कर्षणः स्मृतः ॥ 66.2 ॥"
  },
  {
    "text": "पुरुषोत्तमश्चाष्टमः स्यान्नवव्यूहो दशात्मकः ॥\nएकादशोऽनिरुद्धः स्याद्द्वादशो द्वादशात्मकः ॥ 66.3 ॥"
  },
  {
    "text": "अत ऊर्ध्वमनन्तः स्याच्चक्रे रेखादिकैः क्रमात् ॥\nसुदर्शना लक्षिताश्च पूजिताः सर्वकामदाः ॥ 66.4 ॥"
  },
  {
    "text": "शालग्रामशिला यत्र देवो द्वारवतीभवः ॥\nउभयोः सङ्गमो यत्र तत्र मुक्तिर्न संशयः ॥ 66.5 ॥"
  },
  {
    "text": "शालग्रामो द्वारका च नैमिषं पुष्करं गया ॥\nवाराणसी प्रयागश्च कुरुक्षेत्रं च सूकरम् ॥ 66.6 ॥"
  },
  {
    "text": "गङ्गा च नर्मदा चैव चन्द्रभागा सरस्वती ॥\nपुरुषोत्तमो महाकालस्तीर्थान्येतानि शङ्कर ॥ 66.7 ॥"
  },
  {
    "text": "सर्वपापहराण्येव भुक्तमुक्तिप्रदानि वै ॥\nप्रभवो विभवः शुक्लः प्रमोदोऽथ प्रजापतिः ॥ 66.8 ॥"
  },
  {
    "text": "अङ्गिराः श्रीमुखो भावः युवा धाता तथैव च ॥\nईश्वरो बहुधान्यश्च प्रमाथी विक्रमो विषुः ॥ 66.9 ॥"
  },
  {
    "text": "चित्रभानुः स्वभानुश्च तारणः पार्थिवो व्ययः ॥\nसर्वजित्सर्वधारी च विरोधी विकृतिः स्वरः ॥ 66.10 ॥"
  },
  {
    "text": "नन्दनो विजयश्चैव जयो मन्मथदुर्मुखौ ॥\nहेमलम्बो विलंबश्च विकारः शर्वरी प्लवः ॥ 66.11 ॥"
  },
  {
    "text": "शुभकृच्छोभनः क्रोधी विश्वावमुपराभवौ ॥\nप्लवङ्गः कीलकः सौम्यः साधारणविरोधकृत् ॥ 66.12 ॥"
  },
  {
    "text": "परिधावी प्रमादी च आनन्दो राक्षसो नलः ॥\nपिङ्गलः कालसिद्धार्थौ रौद्रिर्वै दुर्मतिस्तथा ॥ 66.13 ॥"
  },
  {
    "text": "दुन्दुभी रुधिरोद्गारी रक्ताक्षः क्रोधनोऽक्षयः ॥\nअशोभनाः शोभनाश्च नाम्नैवैते हि वत्सराः ॥ 66.14 ॥"
  },
  {
    "text": "कालं वक्ष्यामि संसिद्ध्यै रुद्र पञ्चस्वरोदयात् ॥\nराजा सा(मा) जा उदासा च पीडा मृत्युस्तथैव च ॥ 66.15 ॥"
  },
  {
    "text": "आ ई ऊ ऐ औ स्वरांश्च लिखेत्पञ्चाग्निकोष्ठके ॥\nऊर्ध्वतिर्य्यग्गतै रेखैः षड्वह्निक्रममागतैः ॥ 66.16 ॥"
  },
  {
    "text": "तिथी एकाग्निकोष्ठेषु त्रयो राजाथ सा (मा) जयाः ॥\nउदासामृत्युपीडाश्च कुजः सोमसुतः क्रमात् ॥ 66.17 ॥"
  },
  {
    "text": "गुरुशुक्रौ च मन्दश्च रविचन्द्रौ यथोदितम् ॥\nरेवत्यादिमृगान्ताश्च ऋक्षाणि प्रथमा कला ॥ 66.18 ॥"
  },
  {
    "text": "पञ्चपञ्चान्यत्र भानि चैत्राद्य उदयस्तथा ॥\nद्वादशाहैर्द्वयोर्मासनाम्नोराद्यक्षरं तथा ॥ 66.19 ॥"
  },
  {
    "text": "कलालिङ्गा च या तिष्ठेत्पञ्चमस्तस्य वै मृतिः ॥\nकला तिथिस्तथा वारो नक्षत्रं मासमेव च ॥ 66.20 ॥"
  },
  {
    "text": "नामोदयस्य पूर्वं च तथा भवति नान्यथा ॥\nओं क्षौं (क्षौः) शिवाय नमः ॥ 66.21 ॥"
  },
  {
    "text": "क्षामाद्यङ्गशिवामीक्षा विषग्रहमतिर्हर ॥\nत्रैलोक्यमोहनं बीजं नृसिंहस्य तु पद्म(न्न)गम् ॥ 66.22 ॥"
  },
  {
    "text": "मृत्युञ्जयो गणो लक्ष्मी रोचनाद्यैस्तु लेखितः ॥\nभूर्जे तु धारिताः कण्ठे बाहौ चेति जयादिदाः ॥ 66.23 ॥"
  }
]
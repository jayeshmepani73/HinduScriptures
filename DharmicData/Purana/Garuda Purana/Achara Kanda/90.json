[
  {
    "text": "॥ मार्कण्डेय उवाच ॥\nततस्तस्मान्नदीमध्यात्समुत्तस्थौ मनोरमा ॥\nप्रम्लौचा नाम तन्वङ्गी तत्समीपे वराप्सराः ॥ 90.1 ॥"
  },
  {
    "text": "सा चोवाच महात्मानं रुचिं सुमधुराक्षरम् ॥\nप्रसादयामास भूयः प्रम्लोचा च वराप्सराः ॥ 90.2 ॥"
  },
  {
    "text": "अतीवरूपिणी कन्या मत्प्रसाद्वराङ्गना ॥\nजाता वरुणपुत्रेण पुष्करेण महात्मना ॥ 90.3 ॥"
  },
  {
    "text": "तां गृहाण मया दत्तां भार्य्यार्थे वरवर्णिनीम् ॥\nमनुर्महामतिस्तस्यां समुत्पत्स्यति ते सुतः ॥ 90.4 ॥"
  },
  {
    "text": "मार्कंडेय उवाच ॥\nतथेति तेन साप्युक्ता तस्मात्तोयाद्वपुष्मतीम् ॥\nउद्दधार ततः कन्यां मानिनीं नाम नामतः ॥ 90.5 ॥"
  },
  {
    "text": "नद्याश्च पुलिने तस्मिन्स मुनिर्मुनिसत्तमाः ॥\nजग्राह पाणिं विधिवत्समानीय महामुनिः ॥ 90.6 ॥"
  },
  {
    "text": "तस्यां तस्य सुतो जज्ञे महावीर्य्यो महाद्युतिः ॥\nरुचे रौच्य इति ख्यातो यो मया पूर्वमीरितः ॥ 90.7 ॥"
  }
]
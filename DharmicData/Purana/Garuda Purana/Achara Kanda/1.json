[
  {
    "text": "ॐ नारायणं नमस्कृत्य नरं चैव नरोत्तमम् ।।\nदेवीं सरस्वतीं चैव ततो जयमुदीरयेत् ।। 1 ।।"
  },
  {
    "text": "ॐ अजमजरमनन्तं ज्ञानरूपं महान्तं शिवममलमनादिं भूतदेहादिहीनम् ।।\nसकलकरणहीनं सर्वभूतस्थितं तं हरिममलममायं सर्वगं वन्द एकम् ।। 1.1।।"
  },
  {
    "text": "नमस्यामि हरिं रुद्रं ब्रह्माणं च गणाधिपम् ।।\nदेवीं सरस्वतीं चैव मनोवाक्कर्मभिः सदा ।। 1.2 ।।"
  },
  {
    "text": "सूतं पौराणिकं शान्तं सर्वशास्त्रविशारदम् ।।\nविण्णुभक्तं महात्मानं नैमिषारण्यमागतम् ।। 1.3 ।।"
  },
  {
    "text": "तीर्थयात्राप्रसङ्गेन उपविष्टं शुभासने ।।\nध्यायन्तं विष्णुमनघं तमभ्यर्च्यास्तुवन्कविम् ।। 1.4 ।।"
  },
  {
    "text": "शौनकाद्या महाभागा नैमिषीयास्तपोधनाः ।।\nमुनयो रविसङ्काशाः शान्ता यज्ञपरायणाः ।। 1.5 ।।"
  },
  {
    "text": "ऋषय: ऊचुः ।।\nसूत ! जानासि सर्वं त्वं पृच्छामस्त्वामतो वयम् ।। \nदेवतानां हि को देव ईश्वरः पूज्य एव कः ।। 1.6 ।।"
  },
  {
    "text": "को ध्येयः को जगत्स्रष्टा जगत्पाति च हन्ति कः ।। \nकस्मात्प्रवर्त्तते धर्मो दुष्टहन्ता च कः स्मृतः ।। 1.7 ।।"
  },
  {
    "text": "तस्य देवस्य किं रूपं जगत्सर्गः कथं मतः ।।\nकैर्व्रतैः स तु तुष्टः स्यात्केन योगेन वाप्यते ।। 1.8 ।।"
  },
  {
    "text": "अवताराश्च के तस्य कथं वंशादिसम्भवः ।। \nवर्णाश्रमादिधर्माणां कः पाता कः प्रवर्त्तकः ।। 1.9 ।।"
  },
  {
    "text": "एतत्सर्वं तथान्यच्च ब्रूहि सूत ! महामते ! ।।\nनारायणकथाः सर्वाः कथयास्माकमुत्तमाः ।। 1.10 ।।"
  },
  {
    "text": "सूत उवाच ।।\nपुराणं गारुडं वक्ष्ये सारं विष्णुकथाश्रयम् ।।\nगरुडोक्तं कश्यपाय पुरा व्यासाच्छ्रुतं मया ।। 1.11 ।।"
  },
  {
    "text": "एको नारायणो देवो देवानामीश्वरेश्वरः ।।\nपरमात्मा परं ब्रह्म जन्माद्यस्य यतो भवेत् ।। 1.12 ।।"
  },
  {
    "text": "जगतो रक्षणार्थाय वासुदेवोऽजरोऽमरः ।।\nस कुमारादिरूपेण अवतारान्करोत्यजः ।। 1.13 ।।"
  },
  {
    "text": "हरिः स प्रथमं देवः कौमारं सर्गमास्थितः ।।\nचचार दुश्चरं ब्रह्मन् ब्रह्मचर्य्यमखण्डितम् ।। 1.14 ।।"
  },
  {
    "text": "द्वितीयं तु भवायास्य रसातलगतां महीम् ।।\nउद्धरिष्यन्नुपादत्ते यज्ञेशः शौकरं वपुः ।। 1.15 ।।"
  },
  {
    "text": "तृतीयमृषिसर्गं तु देवर्षित्वमुपेत्य सः ।।\nतन्त्रं सात्वतमाचष्टे नैष्कर्म्यं कर्मणां यतः ।। 1.16 ।।"
  },
  {
    "text": "नरनारायणो भूत्वा तुर्य्ये तेपे तपो हरिः ।। \nधर्मसंरक्षणार्थाय पूजितः स सुरासुरैः ।। 1.17 ।।"
  },
  {
    "text": "पञ्चमः कपिलो नाम सिद्धेशः कालविप्लुतम् ।। \nप्रोवाच सूरये साङ्‌ख्यं तत्त्वग्रामवि निर्णयम् ।। 1.18 ।।"
  },
  {
    "text": "षष्ठमत्रेरपत्यत्वं दत्तः प्राप्तोऽनसूयया ।।\nआन्वीक्षिकीमलर्काय प्रह्लादादिभ्य ऊचिवान् ।। 1.19 ।।"
  },
  {
    "text": "ततः सप्त आकूत्यां रुचेर्यज्ञोऽभ्यजायत ।। \nसुत्रामाद्यैः सुरगणैर्यष्ट्वा स्वायम्भुवान्तरे ।। 1.20 ।।"
  },
  {
    "text": "अष्टमे मेरुदेव्यां तु नाभेर्जात उरुक्रमः ।। \nदर्शयन्वर्त्म नारीणां सर्वाश्रमनमस्कृतम् ।। 1.21 ।।"
  },
  {
    "text": "ऋषिभिर्याचितो भेजे नवमं पार्थिवं वपुः ।। \nदुग्धैर्महौषधैर्विप्रास्तेन संजीविताः प्रजाः ।। 1.22 ।।"
  },
  {
    "text": "रूपं स जगृहे मात्स्यं चाक्षुषान्तरसंप्लवे ।। \nनाव्यारोप्य महीमय्यामपाद्वैवस्वतं मनुम् ।। 1.23 ।।"
  },
  {
    "text": "सुरासुराणामुदधिं मथ्नतां मन्दराचलम् ।।\nदध्रे कमठरूपेण पृष्ठ एकादशे विभुः ।। 1.24 ।।"
  },
  {
    "text": "धान्वन्तरं द्वादशमं त्रयोदशममेव च ।। \nआप्यायत्सुरानन्यान्मोहिन्या मोहयस्त्रिया ।। 1.25 ।।"
  },
  {
    "text": "चतुर्दशं नारसिंहं चैत्य (वैर) दैत्येन्द्रमूर्जितम् ।।\nददार करजैरुग्रैरेरकां कटकुद्यथा ।। 1.26 ।।"
  },
  {
    "text": "पञ्चदशं वामनको भूत्वागादध्वरं बलेः ।।\nपाद त्रयं याचमानः प्रत्यादित्सुस्त्रिविष्टपम् ।। 1.27 ।।"
  },
  {
    "text": "अवतारे षोडशमे पश्यन्ब्रह्मद्रुहो नृपान् ।।\nत्रिः सप्तकृत्वः कुपितो निः क्षत्त्रामकरोन्महीम् ।। 1.28 ।।"
  },
  {
    "text": "ततः सप्तदशे जातः सत्यवत्यां पराशरात् ।। \nचक्रे वेदतरोः शाखां दृष्ट्वा पुंसोऽल्पमेधसः ।। 1.29 ।।"
  },
  {
    "text": "नरदेवत्वमापन्नः सुरकार्य्यचिकीर्षया ।।\nसमुद्रनिग्रहादीनि चक्रे कार्य्याण्यतः परम् ।। 1.30 ।।"
  },
  {
    "text": "एकोनविंशे विंशतिमे वृष्णिषु प्राप्य जन्मनी ।।\nरामकृष्णाविति भुवो भगवानहरद्भरम् ।। 1.31 ।।"
  },
  {
    "text": "ततः कलेस्तु सन्ध्यान्ते सम्मोहाय सुरद्विषाम् ।।\nबुद्धो नाम्रा जिनसुतः कीकटेषु भविष्यति ।। 1.32 ।।"
  },
  {
    "text": "अथ सोऽष्टमसन्ध्यायां नष्टप्रायेषु राजसु ।।\nभविता विष्णुयशसो नाम्ना कल्की जगत्पतिः ।। 1.33 ।।"
  },
  {
    "text": "अवतारा ह्यसंख्येया हरेः सत्त्वनिधेर्द्विजाः ।।\nमनुवेदविदो ह्याद्याः सर्वे विष्णुकलाः स्मृताः ।। 1.34 ।।"
  },
  {
    "text": "तस्मात्सर्गादयो जाताः संपूज्याश्च व्रतादिना ।।\nपुराणं गारुडं व्यासः पुराऽसौ मेऽब्रवीदिदम् ।। 1.35 ।।"
  }
]
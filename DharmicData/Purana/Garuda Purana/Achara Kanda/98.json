[
  {
    "text": "॥याज्ञवल्क्य उवाच ॥\nअथ दानिविधिं वक्ष्ये तन्मे श्रृणुत सुव्रताः ॥\nअन्येभ्यो ब्राह्मणाः श्रेष्ठास्तेभ्यश्चैव क्रियापराः ॥ 98.1 ॥"
  },
  {
    "text": "ब्रह्मवेत्ता च तेभ्योऽपि पात्रं विद्यात्तपोऽन्विताः (तम्) ॥\nगोभूधान्यहिरण्यादि पात्रे दातव्यमर्चितम् ॥ 98.2 ॥"
  },
  {
    "text": "विद्यातपोभ्यां हीनेन न तु ग्राह्यः प्रतिग्रहः ॥\nगृह्णन्प्रदातारमधो नयत्यात्मानमेव च ॥ 98.3 ॥"
  },
  {
    "text": "दातव्यं प्रत्यहं पात्रे निमित्तेषु विशेषतः ॥\nयाचितेनापि दातव्यं श्रद्धापूतं तु शक्तितः ॥ 98.4 ॥"
  },
  {
    "text": "हेमश्रृङ्गी शफैः रौप्यैः सुशीला वस्त्रसंयुता ॥\nसकांस्यापात्रा दातव्या क्षीरिणी गौः सदक्षिणा ॥ 98.5 ॥"
  },
  {
    "text": "दशसौवर्णिकं श्रृङ्गं शफं सप्तपलैः कृतम् ॥\nपञ्चाशत्पलिकं पात्रं कांस्यं वत्सस्य कीर्त्त्यते ॥ 98.6 ॥"
  },
  {
    "text": "स्वर्णपिप्पलपात्रेण वत्सो वा वत्सिकापि वा ॥\nअस्या अपि च दातव्यमपत्यं रोगवर्जितम् ॥ 98.7 ॥"
  },
  {
    "text": "दाता स्वर्गमवाप्नोति वत्सरान्रोमसंमितान् ॥\nकपिला चेत्तारयते भूयश्चासप्तमं कुलम् ॥ 98.8 ॥"
  },
  {
    "text": "यावद्वत्सस्य द्वौ पादौ मुखं योन्यां प्रदृश्यते ॥\nतावद्गौः पृथिवी ज्ञेया यावद्गर्भं न मुञ्चति ॥ 98.9 ॥"
  },
  {
    "text": "यथा कथञ्चिद्दत्त्वा गां धेनुं वाऽधेनुमेव वा ॥\nअरोगामपरिक्लिष्टां दाता स्वर्गे महीयते ॥ 98.10 ॥"
  },
  {
    "text": "श्रान्तसंवाहनं रोगिपरिचर्य्या सुरार्चनम् ॥\nपादशौचं द्विजोच्छिष्टमार्जनं गोप्रदानवत् ॥ 98.11 ॥"
  },
  {
    "text": "द्विजाय यदभीष्टं तु दत्त्वा स्वर्गमवाप्नुयात् ॥\nभूदीपांश्चान्नवस्त्राणि सर्पिर्दत्त्वा व्रजेच्छ्रियम् ॥ 98.12 ॥"
  },
  {
    "text": "गृहधान्यच्छत्रमाल्यवृक्षयानघृतं जलम् ॥\nशय्यानुलेपनं दत्त्वा स्वर्गलोके महीयते ॥ 98.13 ॥"
  },
  {
    "text": "ब्रह्मदाता ब्रह्मलोकं प्राप्नोति सुरदुर्लभम् ॥\nवेदार्थयज्ञशास्त्राणि धर्मशास्त्राणि चैव हि ॥ 98.14 ॥"
  },
  {
    "text": "मूल्येनापि लिखित्वापि ब्रह्मलोकमवाप्नुयात् ॥\nएतन्मूलं जगद्यस्मादसृजत्पूर्वमीश्वरः ॥ 98.15 ॥"
  },
  {
    "text": "तस्मात्सर्वप्रयत्नेन कार्य्यो वेदार्थसंग्रहः ॥\nइतिहासपुराणं वा लिखित्वा यः प्रयच्छति ॥ 98.16 ॥"
  },
  {
    "text": "ब्रह्मदानसमं पुण्यं प्राप्नोति द्विगुणोन्नतिम् ॥\nलोकायतं कुतर्कश्च प्राकृतम्लेच्छभाषितम् ॥ 98.17 ॥"
  },
  {
    "text": "न श्रोतव्यं द्विजेनैतदधो नयति तं द्विजम् ॥\nसमर्थो यो न गृह्णीयाद्दातृलोकानवाप्नुयात् ॥ 98.18 ॥"
  },
  {
    "text": "कुशाः शाकं पयो गन्धाः प्रत्याख्येया न वारि च ॥\nअयाचिताहृतं ग्राह्यमपि दुष्कृतकर्मणः ॥ 98.19 ॥"
  },
  {
    "text": "अन्यत्र कुलटाषण्डपतितेभ्यो द्विषस्तथा ॥\nदेवातिथ्यर्चनकृते पितृतृप्त्यर्थमेव च ॥\nसर्वतः प्रतिगृह्णीयादात्मतृप्त्यर्थमेव च ॥ 98.20 ॥"
  }
]
[
  {
    "text": "याज्ञवल्क्य उवाच  ।\nप्रेता (त) शौचं प्रवक्ष्यामि तच्छृणुध्वं यतव्रताः  ।\nऊनद्विवर्षं निखनेन्न कुर्यादु दकं ततः  ॥ १,१०६.१ ॥\nआ श्मशानादनुव्रज्य इतरैर्ज्ञातिभिर्युतः  ।\nयमसूक्तं तथा जप्यं जपद्भिर्लौकिकाग्निना  ॥ १,१०६.२ ॥\nस दग्धव्य उपेतश्चैदाहिताग्न्यावृतार्थवत् ।\nसप्तमाद्दशमाद्वापि ज्ञातयोऽभ्युपयान्त्यपः  ॥ १,१०६.३ ॥\nअपनः शोशुचदघमनेन पितृदिङ्मुखाः  ।\nएवं मातामहाचार्यपत्नीनां चोदकक्रियाः  ॥ १,१०६.४ ॥\nकामोदकाः पुत्रसखिस्वस्त्रीयश्वशुरर्त्विजः  ।\nनामगोत्रेण ह्युदकं सकृत्सिञ्चन्ति वाग्यताः  ॥ १,१०६.५ ॥\nपाषण्डपतितानां तु न कुर्युरुदकक्रियाः  ।\nनब्रह्मचारिणो व्रात्या योषितः कामगास्तथा  ॥ १,१०६.६ ॥\nसुराप्यस्त्वात्मघातिन्यो नाशौचोदकभाजनाः  ।\nततो न रोदितव्यं हि त्वनित्या जीवसं स्थितिः  ॥ १,१०६.७ ॥\nक्रिया कार्या यथाशक्ति ततो गच्छेद्गृहान्प्रति  ।\nविदश्य निम्बपत्राणि नियता द्वारि वेश्मनः  ॥ १,१०६.८ ॥\nआचम्याथाग्निमुदकं गोमयं गौरसर्षपान्  ।\nप्रविशेयुः समालभ्य कृत्वाश्मनि पदं शनैः  ॥ १,१०६.९ ॥\nप्रवेशनादिकं कर्म प्रेतसंस्पर्शनादपि  ।\nईक्षतां तत्क्षणाच्छुद्धिः परेषां स्नानसंयमात् ॥ १,१०६.१० ॥\nक्रीतलब्धाशना भूमौ स्वपेयुस्ते पृथक्पृथक् ।\nपिण्डयज्ञकृता देयं प्रेतायान्नं दिनत्रयम्  ॥ १,१०६.११ ॥\nजलमेकाहमाकाशे स्थाप्यं क्षीरं तु मृन्मये  ।\nवैतानोपासनाः कार्याः क्रियाश्च श्रुतिचोदिताः  ॥ १,१०६.१२ ॥\nआदन्तजन्मनः सद्यः आचूडं नैशिकी स्मृता  ।\nत्रिरात्रमा व्रतादेशाद्दशरात्रमतः परम्  ॥ १,१०६.१३ ॥\nत्रिरात्रं दशरात्रं वा शावमाशौचमुच्यते  ।\nऊनद्विवर्ष उभयोः सूतकं मातुरेव हि  ॥ १,१०६.१४ ॥\nअन्तरा जन्ममरणे शेषाहोभिर्विशुध्यति  ।\nदश द्वादश वर्णानां तथा पञ्चदशैव च  ॥ १,१०६.१५ ॥\nत्रिंशद्दिनानि च तथा भवति प्रेतसूतकम्  ।\nअहस्त्वदत्तकन्यासु बालेषु च विशोधनम्  ॥ १,१०६.१६ ॥\nगुर्वन्तेवास्यनूचानमातुलश्रोत्रियेषु च  ।\nअनौरसेषु पुत्रेषु भार्यास्वन्यगतासु च  ॥ १,१०६.१७ ॥\nनिवासराजनि तथा तदहः शुद्धिकार(ण)म्  ।\nहतानां नृपगोविप्रैरन्वक्षं चात्मघातिनाम्  ॥ १,१०६.१८ ॥\nविषाद्यैश्च हतानां च नाशौचं पृथिवीपतेः  ।\nसत्रिव्रतिब्रह्मचारिदातृब्रह्मविदां तथा  ॥ १,१०६.१९ ॥\nदाने विवाहे यज्ञे च संग्रामे देशविप्लवे  ।\nआपद्यपि च कष्टायां सद्यः शौचं विधीयते  ॥ १,१०६.२० ॥\nकालोऽग्निः कर्ममृद्वायुर्मनो ज्ञानं तपो जपः (लम्)  ।\nपश्चात्ताषो निराहारः सर्वेषां शुद्धिहेतवः  ॥ १,१०६.२१ ॥\nअकार्यकारिणां दानं वेगो नद्यास्तु शुद्धिकृत् ।\nक्षात्त्रेण कर्मणा जीवेद्विशां वाप्यापदि द्विजः  ॥ १,१०६.२२ ॥\nफलसोमक्षौमवीरुद्दधि क्षीरं घृतं जलम्  ।\nतिलोदनरसक्षारमधु लाक्षा शृतं हविः  ॥ १,१०६.२३ ॥\nवस्त्रोपलासवं पुष्पं शाकमृच्चर्मपादुकम्  ।\nएणत्वचं च कौशेयं लवणं मासमेव च  ॥ १,१०६.२४ ॥\nपिण्याकमूलगन्धांश्च वैश्यवृत्तो न विक्रयेत् ।\nधर्मार्थं विक्रयं नेयास्तिला धान्येन तत्समाः  ॥ १,१०६.२५ ॥\nलवणादि न विक्रीयात्तथा चापद्गतो द्विजः  ।\nहीनाद्विप्रो विगृह्णंश्च लिप्यते नार्कवद्द्विजः  ॥ १,१०६.२६ ॥\nकुर्यात्कृष्यादिकं तद्वदविक्रेया हयास्तथा  ।\nबुभुक्षितस्त्र्यं स्थित्वा दृष्ट्वा वृत्तिविवर्जितम्  ।\nराजा धर्म्यां प्रकुर्वीत वृत्तिं विप्रादिकस्य च  ॥ १,१०६.२७ ॥"
  }
]
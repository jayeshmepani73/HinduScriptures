[
  {
    "text": "।।हरिरुवाच ।।\nअथ योगं प्रवक्ष्यामि भुक्तिमुक्तिकरं परम् ।।\nध्यायिभिः प्रोच्यते ध्येयो ध्यानेन हरिरीश्वरः ।। 14.1 ।।"
  },
  {
    "text": "तच्छृणुष्व महेशान सर्वपापविनाशनम् ।।\nविष्णुः सर्वेश्वरोऽनन्तः षड्भिर्भूपरिवर्जितः ।। 14.2 ।।"
  },
  {
    "text": "वासुदेवो जगन्नाथो ब्रह्मात्मास्म्यहमेव हि ।।\nदेहिदेहस्थितो नित्यः सर्वदेहविवर्जितः ।। 14.3 ।।"
  },
  {
    "text": "देहधर्म्मविहीनश्च क्षराक्षरविवर्जितः ।।\nषड्विधेषु स्थितो द्रष्टा श्रोता घ्राता ह्यतीन्द्रियः ।। 14.4 ।।"
  },
  {
    "text": "तद्धर्म्मरहितः स्रष्टा नामगोत्रविवर्जितः ।।\nमन्ता मनः स्थितो देवो मनसा परिवर्जितः ।। 14.5 ।।"
  },
  {
    "text": "मनोधर्म्मविहीनश्च विज्ञानं ज्ञानमेव च ।।\nबोद्धा बुद्धिस्थितः साक्षी सर्वज्ञो बुद्धिवर्जितः ।। 14.6 ।।"
  },
  {
    "text": "बुद्धिधर्म्मविहीनश्च सर्वः सर्वगतो मनः ।।\nसर्वप्राणिविनिर्मुक्तः प्राणधर्म्मविवर्जितः ।। 14.7 ।।"
  },
  {
    "text": "प्राणप्राणो महाशान्तो भयेन परिवर्जितः ।।\nअहंकारादिहीनश्च तद्धर्म्मपरिवर्जितः ।। 14.8 ।।"
  },
  {
    "text": "तत्साक्षी तन्नियन्ता च परमानन्दरूपकः ।।\nजाग्रत्स्वप्नसुषुप्तिस्थस्तत्साक्षी तद्विवर्जितः ।। 14.9 ।।"
  },
  {
    "text": "तुरीयः परमो धाता दृग्रूपो गुणवर्जितः ।।\nमुक्तो बुद्धोऽजरो व्यापी सत्य आत्मास्म्यहं शिवः ।। 14.10 ।।"
  },
  {
    "text": "एवं ये मानवा विज्ञा ध्यायन्तीशं परं पदम् ।।\nप्राप्नुयुस्ते च तद्रूपं नात्र कार्य्या विचारणा ।। 14.11 ।।"
  },
  {
    "text": "इति ध्यानं समाख्यातं तव शङ्कर सुव्रत ।।\nपठेद्य एतत्सततं विष्णुलोकं स गच्छति ।। 14.12 ।।"
  }
]
[
  {
    "text": "॥ याज्ञवल्क्य उवाच ॥\nवक्ष्ये सङ्करजात्यादिगृहस्थादि विधिं परम् ॥\nविप्रान्मूर्धावषिक्तो हि क्षात्त्रियायां विशः स्त्रियाम् ॥ 96.1 ॥"
  },
  {
    "text": "जातोऽम्बष्ठस्तु शूद्रायां निषादः पर्वतोऽपि वा ॥\nमाहिष्यः क्षत्त्रियाज्जातो वैश्यायां म्लेच्छसंज्ञितः ॥ 96.2 ॥"
  },
  {
    "text": "शूद्रायां करणो वैश्याद्विन्नास्वेष विधिः स्मृतः ॥\nब्राह्मण्यां क्षत्त्रियात्सूतो वैश्याद्वैदेहकस्तथा ॥ 96.3 ॥"
  },
  {
    "text": "शूद्राज्जातस्तु चांडालः सर्ववर्णविगर्हितः ॥\nक्षत्त्रिया मागधं वैश्याच्छूद्रा क्षेत्रावमेव च ॥ 96.4 ॥"
  },
  {
    "text": "शूद्रादयोगवं वैश्या जनयामास वै सुतम् ॥\nमाहिष्येण करण्यां तु रथकारः प्रजायते ॥ 96.5 ॥"
  },
  {
    "text": "असत्सन्तस्तु वै ज्ञेयाः प्रतिलोमानुलोमजाः ॥\nजात्युत्कर्षाद्द्विजो ज्ञेयः सप्तमे पञ्चमेऽपि वा ॥ 96.6 ॥"
  },
  {
    "text": "व्यत्यये कर्मणां साम्यं पूर्ववच्चोत्तरावरम् ॥\nकर्म स्मार्त्तं विवाहाग्नौ कुर्वीत प्रत्यहं गृही ॥ 96.7 ॥"
  },
  {
    "text": "दायकालादृते वापि श्रौतं वैतानिकाग्निषु ॥\nशरीरचिन्तां निर्वर्त्त्य कृतशौचविधिर्द्विजः ॥ 96.8 ॥"
  },
  {
    "text": "प्रातः सन्ध्यामुपासीत दन्तधावनपूर्वकम् ॥\nहुत्वाग्नौ सूर्य्यदेवत्याञ्जपेन्मन्त्रान्समाहितः ॥ 96.9 ॥"
  },
  {
    "text": "वेदार्थानधिगच्छेच्च शास्त्राणि विविधानि च ॥\nयोगक्षोमादिसिद्ध्यर्थमुपेयादीश्वरं गृही ॥ 96.10 ॥"
  },
  {
    "text": "स्नात्वा देवान्पितॄंश्चैव तर्पयेदर्चयेत्तथा ॥\nवेदानथ पुराणानि सेतिहासानि शक्तितः ॥ 96.11 ॥"
  },
  {
    "text": "जपयज्ञानुसिद्ध्यर्थं विद्यां चाध्यात्मिकीं जपेत् ॥\nबलिकर्मस्वधाहोमस्वाध्यायातिथिसक्रियाः ॥ 96.12 ॥"
  },
  {
    "text": "भूतपित्रमरब्रह्ममनुष्याणां महामखाः ॥\nदेवेभ्यस्तु हुतं चाग्नौ क्षिपेद्भूतबलिं हरेत् ॥ 96.13 ॥"
  },
  {
    "text": "अन्नं भूमौश्वचाण्डालवायसेभ्यश्च निः क्षिपेत् ॥\nअन्नं पितृमनुष्येभ्यो देयमप्यन्वहं जलम् ॥ 96.14 ॥"
  },
  {
    "text": "स्वाध्यायमन्वहं कुर्य्यान्न पचेच्चान्नमात्मने ॥\nबालस्ववासिनीवृद्धगर्भिण्यातुरकन्यकाः ॥ 96.15 ॥"
  },
  {
    "text": "संभोज्यातिथिभृत्यांश्च दम्पत्योः शेषभोजनम् ॥\nप्राणाग्निहोत्रविधिनाश्रीयादन्नमकुत्सयन् ॥ 96.16 ॥"
  },
  {
    "text": "मितं विपाकं च हितं भक्ष्यं बालादिपूर्वकम् ॥\nआपोशानेनोपरिष्टादधस्ताच्चैव भुज्यते ॥ 96.17 ॥"
  },
  {
    "text": "अनग्नममृतं चैव कार्य्यमन्नं द्विजन्मना ॥\nअतिथिभ्यस्तु वर्णेभ्यो देयं शक्त्याऽनुपूर्वशः ॥ 96.18 ॥"
  },
  {
    "text": "अप्रणोद्योऽतिथिः सायमपि नात्र विचारणा ॥\nसत्कृत्य भिक्षवे भिक्षा दातव्या सुव्रताय च ॥ 96.19 ॥"
  },
  {
    "text": "आगतान् भोजयेत्सर्वान्महोक्षं श्रोत्रियाय च ॥\nप्रतिसंवत्सरं त्वर्च्याः स्नातकाचार्य्यपार्थिवाः ॥ 96.20 ॥"
  },
  {
    "text": "प्रियो विवाह्यश्च तथा यज्ञं प्रत्यृर्त्विजः पुनः ॥\nअध्वनीनोऽतिथिः प्रोक्तः श्रोत्रियो वेदपारगः ॥ 96.21 ॥"
  },
  {
    "text": "मान्यावेतौ गृहस्थस्य ब्रह्मलोकमभीप्सतः ॥\nपरपाकरुचिर्न स्यादनिन्द्यामन्त्रणादृते ॥ 96.22 ॥"
  },
  {
    "text": "वाक्पाणिपादचापल्यं वर्जयच्चातिभोजनम् ॥\nश्रोत्रियं वातिथिं तृप्तमासीमान्तादनुव्रजेत् ॥ 96.23 ॥"
  },
  {
    "text": "अहः शेषं सहासीत शिष्टैरिष्टैश्च बन्धुभिः ॥\nउपास्य पश्चिमां सन्ध्यां हुत्वाग्नौ भोजनं ततः ॥ 96.24 ॥"
  },
  {
    "text": "कुर्य्याद्भृत्यैः समायुक्तैश्चिन्तयेदात्मनो हितम् ॥\nब्राह्मे मुहूर्त्ते चोत्थाय मान्यो विप्रो धनादिभिः ॥ 96.25 ॥"
  },
  {
    "text": "वृद्धार्त्तानां समादेयः पन्था वै भारवाहिनाम् ॥\nइज्याध्ययनदानानि वैश्यस्य क्षत्त्रियस्य च ॥ 96.26 ॥"
  },
  {
    "text": "प्रतिग्रहोऽधिको विप्रे याजनाध्यापने तथा ॥\nप्रधानं क्षत्त्रिये कर्म प्रजानां परिपालनम् ॥ 96.27 ॥"
  },
  {
    "text": "कुसीदकृषिवाणिज्यं पाशुपाल्यं विशः स्मृतम् ॥\nशूद्रस्य द्विजशुश्रूषा द्विजो यज्ञान्न हापयेत् ॥ 96.28 ॥"
  },
  {
    "text": "अहिंसा सत्यमस्तेयं शौचमिन्द्रियसंयमः ॥\nदमः क्षमार्जवं दानं सर्वेषां धर्मसाधनम् ॥ 96.29 ॥"
  },
  {
    "text": "आचरेत्सदृशीं वृत्तिमजिह्मामशठां तथा ॥\nत्रैवार्षिका धिकान्नो यः स सोमं पातुमर्हति ॥ 96.30 ॥"
  },
  {
    "text": "स्यादन्नं वार्षिकं यस्य कुर्य्यात्प्राकसौमिकीं क्रियाम् ॥\nप्रतिसंवत्सरं सोमः पशुः प्रत्ययनं तथा ॥ 96.31 ॥"
  },
  {
    "text": "कर्त्तव्याऽऽग्रहणेष्टिश्च चातुर्मास्यानि यत्नतः ॥\nएषामसम्भवे कुर्य्यादिष्टिं वैश्वानरीं द्विजः ॥ 96.32 ॥"
  },
  {
    "text": "हीनकल्पं न कुर्वोत सति द्रव्ये फलप्रदम् ॥\nचण्डालो जायते यज्ञकरणाच्छूद्रभिक्षितात ॥ 96.33 ॥"
  },
  {
    "text": "यज्ञार्थलब्धं नादद्याद्भासः काकोऽपि वा भवेत् ॥\nकुसूतकुम्भीधान्यो वा त्र्याहिकः श्वस्तनोऽपि वा ॥ 96.34 ॥"
  },
  {
    "text": "जीवेद्वापि शिलोञ्छेन श्रेयानेषां परः परः ॥\nन स्वाध्यायविरोध्यर्थमीहेत न यतस्ततः ॥ 96.35 ॥"
  },
  {
    "text": "राजान्तेवासियाज्येभ्यः सीदन्निच्छेद्धनं क्षुधा ॥\nदम्भहैतुकपाषण्डिबकवृत्तींश्च वर्जयेत् ॥ 96.36 ॥"
  },
  {
    "text": "शुक्लाम्बरधरो नीचकेशश्मश्रुनखः शुचिः ॥\nन भार्य्यादर्शनेऽश्रीयान्नैकवासा न संस्थितः ॥ 96.37 ॥"
  },
  {
    "text": "अप्रियं न वदेज्जातु ब्रह्मसूत्री विनीतवान् ॥\nदेवप्रदक्षिणाङ्कुर्य्याद्यष्टिमान्सकमण्डलुः ॥ 96.38 ॥"
  },
  {
    "text": "न तु मेहेन्नदीच्छायाभस्मगोष्टाम्बुवर्त्मसु ॥\nन प्रत्यग्न्यर्कगोसोमसन्ध्याम्बुस्त्रीद्विजन्मनाम् ॥ 96.39 ॥"
  },
  {
    "text": "नेक्षेताग्न्यर्कनग्नां स्त्रीं न च संसृष्टमैथुनाम् ॥\nन च मूत्रं पुरीषं वा स्वपेत्प्रत्यकूशिरा न च ॥ 96.40 ॥"
  },
  {
    "text": "ष्टीवनासृक्शकृन्मूत्रविषाण्यप्सु न संक्षिपेत् ॥\nपादौ प्रतापयेन्नाग्नौ न चैनमभिलङ्घयेत् ॥ 96.41 ॥"
  },
  {
    "text": "पिबेन्नाञ्जलिना तोयं न शयानं प्रबोधयेत् ॥\nनाक्षैः क्रीडेच्च कितवैर्व्याधितैश्च न संविशेत् ॥ 96.42 ॥"
  },
  {
    "text": "विरुद्धं वर्जयेत्कम प्रेतधूमं नदीतटम् ॥\nकेशभस्मतुषाङ्गारकपालेषु च संस्थितिम् ॥ 96.43 ॥"
  },
  {
    "text": "नाचक्षीत धयन्तीं गां नाद्वारेणाविशेत्क्वचित् ॥\nन राज्ञः प्रतिगृह्णायाल्लुब्धस्योच्छास्त्रवर्त्तिनः ॥ 96.44 ॥"
  },
  {
    "text": "अध्यायानामुपाकर्म श्रावण्यां श्रवणेन वा ॥\nहस्तेनौषधिभावे वा पञ्चम्यां श्रावणस्य च ॥ 96.45 ॥"
  },
  {
    "text": "पौषमासस्य रोहिण्यामष्टकायामथापि वा ॥\nजलान्ते छन्दसां कुर्य्यादुत्सर्गं विधिवद्वहिः ॥ 96.46 ॥"
  },
  {
    "text": "अनध्यायस्त्र्यहं प्रेते शिष्यर्त्त्विग्गुरुबन्धुषु ॥\nउपाकर्मणि चोत्सर्गे स्वशाखश्रोत्रिये मृते ॥ 96.47 ॥"
  },
  {
    "text": "सन्ध्यागर्जितनिर्घातभूकम्पोल्कानिपातने ॥\nसमाप्य वेदं त्वनिशमारण्यकमधीत्य च ॥ 96.48 ॥"
  },
  {
    "text": "पञ्चदश्यां चतुर्दश्यामष्टम्यां राहुसूतके ॥\nऋतुसन्धिषु भुक्त्वा वा श्राद्धिकं प्रतिगृह्य च ॥ 96.49 ॥"
  },
  {
    "text": "पशुमण्डूकनकुलश्वाहिमार्जारसूकरैः ॥\nकृतेऽन्तरे त्वहोरात्रं शुक्रपाते तथोच्छ्रये ॥ 96.50 ॥"
  },
  {
    "text": "श्वक्रोष्टुगर्दभोलूकसामबाणार्त्तनिः स्वने ॥\nअमेध्यशवशूद्रान्त्यश्मशानपतितान्तिके ॥ 96.51 ॥"
  },
  {
    "text": "देशेऽशुचावात्मनि च विद्युत्स्तनितसंप्लवे ॥\nभुक्त्वार्द्रपाणिरम्भोऽन्तरर्द्धरात्रेऽतिमारुते ॥ 96.52 ॥"
  },
  {
    "text": "दिग्दाहे पांशुवर्षेषु सन्ध्यानी हारभीतिषु ॥\nधावतः पूतिगन्धे च शिष्टे च गृहमागते ॥ 96.53 ॥"
  },
  {
    "text": "खरोष्ट्रयानहस्त्यश्वनौवृक्षगिरिरोहणे ॥\nसप्तत्रिंशदनध्यायानेतांस्तात्कालिकान्विदुः ॥ 96.54 ॥"
  },
  {
    "text": "वेददिष्टं तथाचार्य्यं राजच्छायां परस्त्रियम् ॥\nनाक्रामेद्रक्तविण्मूत्रष्ठीवनोद्वर्त्तनानि च ॥ 96.55 ॥"
  },
  {
    "text": "विप्राहिक्षत्त्रियात्मानो नावज्ञेयाः कदाचन ॥\nदूरादुच्छिष्टविण्मूत्रपादाम्भांसि समुत्सृजेत् ॥ 96.56 ॥"
  },
  {
    "text": "श्रुतिस्मृत्युक्तमाचारं कुर्य्यान्मर्मणि न स्पृशेत् ॥\nन निन्दाताडने कुर्य्यात्सुतं शिष्यं च ताडयेत् ॥ 96.57 ॥"
  },
  {
    "text": "आचरेत्सर्वदा धर्मं तद्विरुद्धं तु नाचरेत् ॥\nमातापित्रतिथीभ्याढ्यैर्विवादं नाचरेद्गृही ॥ 96.58 ॥"
  },
  {
    "text": "पञ्च पिण्डाननुद्धृत्य न स्नायात्परवारिषु ॥\nस्नायान्नदीप्रस्रवणदेवखातह्रदेषु च ॥ 96.59 ॥"
  },
  {
    "text": "वर्जयेत्परशय्यादि न चाश्रीयादनापदि ॥\nकदर्य्यबद्धचो (वै) राणां तथा चानम्निकस्य च ॥ 96.60 ॥"
  },
  {
    "text": "वैणाभिशस्तवार्द्धुष्यगणिकागणदीक्षिणाम् ॥\nचिकित्सकातुरक्रुद्धक्लीबरङ्गोपजीविनाम् ॥ 96.61 ॥"
  },
  {
    "text": "क्रूरोग्रपतितव्रात्यदाम्भिकोच्छिष्टभोजिनाम् ॥\nशास्त्रविक्रयिणश्चैव स्त्रीजितग्रामयाजिनाम् ॥ 96.62 ॥"
  },
  {
    "text": "नृशंसराजरजककृतघ्नवधजीविनाम् ॥\nपिशुनानृतिनोश्चैव सोमविक्रयिणस्तथा ॥ 96.63 ॥"
  },
  {
    "text": "वन्दिनां स्वर्णकाराणामन्नमेषां कदाचन ॥\nन भोक्तव्यं वृथा मांसं केशकीटसमन्वितम् ॥ 96.64 ॥"
  },
  {
    "text": "भक्तं पर्य्युषितोच्छिष्टं श्वस्पृष्टं पतितो (ते) क्षितम् ॥\nउदक्यास्पृष्टसंघुष्टमपर्य्याप्तं च वर्जयेत् ॥ 96.65 ॥"
  },
  {
    "text": "गोघ्रातं शकुनोच्छिष्टं पादस्पृष्ट च कामतः ॥\nशूद्रेषु दासगोपालकुलमित्रार्द्धसीरिणः ॥ 96.66 ॥"
  },
  {
    "text": "भोज्यान्नो नापितश्चैव यश्चात्मानं निवेदयेत् ॥\nअन्नं पर्य्युषितं भोज्यं स्नेहाक्तं चिरसंभृ (स्थि) तम् ॥ 96.67 ॥"
  },
  {
    "text": "अस्नेहा अपि गोधूमयवगोरसविक्रियाः ॥\nऔष्ट्रमैकशफं स्त्रीणां पयश्च परिवर्जयेत् ॥ 96.68 ॥"
  },
  {
    "text": "क्रव्यादपक्षिदात्यूहशुकमांसानि वर्जयेत् ॥\nसारसैकशफान्हंसान्बलाकबकटिट्टिभान् ॥ 96.69 ॥"
  },
  {
    "text": "वृथा कृसरसंयाव पायसापूपशष्कुलीः ॥\nकुररं जालपादं च खञ्जरीटमृगद्विजान् ॥ 96.70 ॥"
  },
  {
    "text": "चाषान्मत्स्यात्रक्तपादञ्चग्द्ध्वा वै कामतो नरः ॥\nबन्धुरं कामतो जग्द्ध्वा सोप वासस्त्र्यहं भवेत् ॥ 96.71 ॥"
  },
  {
    "text": "पलाण्डुलशुनादीनि जग्द्ध्वा चान्द्रायणं चरेत् ॥\nश्राद्धे देवान्पितॄन्प्रार्च्य खादन्मांसं न दोषभाक् ॥ 96.72 ॥"
  },
  {
    "text": "वसेत्स नरके घोर दिनानि पशुरोमतः ॥\nसम्मितानि दुराचारो यो हन्त्यविधिना पशून् ॥\nमांसं सन्त्यज्य संप्रार्थ्य कामान्याति ततो हरिम् ॥ 96.73 ॥"
  }
]
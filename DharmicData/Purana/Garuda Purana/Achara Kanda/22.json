[
  {
    "text": "।।सूत उवाच ।।\nशिवार्चनं प्रवक्ष्यामि भक्तिमुक्तिकरं परम् ।।\nशान्तं सर्वगतं शून्यं मात्राद्वादशके स्थितम् ।। 22.1 ।।"
  },
  {
    "text": "पञ्च वक्त्राणि ह्रस्वानि दीर्घाण्यंगानि बिन्दुना ।।\nसविसर्गं वदेदस्त्रं शिव ऊर्घ्वं तथा पुनः ।। 22.2 ।।"
  },
  {
    "text": "षष्ठेनाधो महामन्त्रो हौमित्येवाखिलार्थदः ।।\nहस्ताभ्यां संस्पृशेत्पादावूर्ध्वं पादान्तमस्तकम् ।। 22.3 ।।"
  },
  {
    "text": "महामुद्रा हि सर्वेषां करांगन्यासमाचरेत् ।।\nतालहस्तेन पृष्ठं च अस्त्रमन्त्रेण शोधयेत् ।। 22.4 ।।"
  },
  {
    "text": "कनिष्ठामादितः कृत्वा तर्जन्यंगानि विन्यसेत् ।।\nपूजनं संप्रवक्ष्यामि कर्णिकायां हृदम्बुजे ।। 22.5 ।।"
  },
  {
    "text": "धर्मं ज्ञानं च वैराग्यमैश्वर्य्यादि हृदार्चयेत् ।।\nआवाहनं स्थापनं च पाद्यमर्घ्यं हृदार्पयेत् ।। 22.6 ।।"
  },
  {
    "text": "आचामं स्नपनं पूजामेकाधारणतुल्यकाम् ? ।।\nअग्निकार्य्यविधिं वक्ष्ये अस्त्रेणोल्लेखनं चरेत् ।। 22.7 ।।"
  },
  {
    "text": "वर्म्मणाभ्युक्षणं कार्य्यं शक्तिन्यासं हृदा चरेत् ।।\nहृदि वा शक्तिगर्त्ते च प्रक्षिपेज्जातवेदसम् ।। 22.8 ।।"
  },
  {
    "text": "गर्भाधानादिकं कृत्वा निष्कृतिं चास्य पश्चिमाम् ।।\nहृदा कृत्वा सर्वकर्म्म शिवं सांगं तु होमयेत् ।। 22.9 ।।"
  },
  {
    "text": "पूजयेन्मण्डले शम्भुं पद्मगर्भे गवांकितम् ।।\nचतुः षष्ट्यन्तमष्टादि स्वाक्षि खाद्यादिमण्डलम् ।। 22.10 ।।"
  },
  {
    "text": "खाक्षीन्द्रसूर्य्यगं सर्वखादिवेदेन्दु (देवेन्दु) वर्त्तनम् ।।\nआग्नेय्यां कारयेत्कुण्डमर्द्धचन्द्रनिभं शुभम् ।। 22.11 ।।"
  },
  {
    "text": "अग्निशास्त्र परायुस्थो त्दृदयादिगणोच्यते ।।\nअस्त्रं दिशा सुपद्मस्य कर्णिकायां सदाशिवः ।। 22.12 ।।"
  },
  {
    "text": "दीक्षां वक्ष्ये पञ्चतत्त्वे स्थितां भूम्यादिकां परे ।।\nनिवृत्तिर्भूप्रतिष्ठाद्यैर्विद्याग्निः शान्तिवन्निजः ।। 22.13"
  },
  {
    "text": "शान्त्यतीतं भवेद्धोम तत्परं शान्तमव्ययम् ।।\nएकैकस्य शतं होमित्येवं पंच होमयेत् ।। 22.14 ।।"
  },
  {
    "text": "पश्चात्पूर्णाहुतिं दत्त्वा प्रा(प्र)सादेन शिवं स्मरेत् ।।\nप्रायश्चित्तविशुद्ध्यर्थमेकैकाष्टाहुतिं क्रमात् ।। 22.15 ।।"
  },
  {
    "text": "होमयेदस्त्रबीजेन एवं दीक्षां समाप्येत् ।।\nयजनव्यतिरेकेण गोप्यं संस्कारमुत्तमम् ।। 22.16 ।।"
  },
  {
    "text": "एवं संस्कारशुद्धस्य शिवत्वं जायते ध्रुवम् ।। 22.17 ।।"
  }
]
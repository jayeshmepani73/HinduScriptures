[
  {
    "text": "॥ (अथ तीर्थक्षेत्रमाहात्म्यमारभ्यते ) ॥\n               ॥ सूत उवाच ॥\nसर्वतीर्थानि वक्ष्यामि गङ्गा तीर्थोत्तमोत्तमा ॥\nसर्वत्र सुलभा गङ्गात्रिषु स्थानेषु दुर्लभा ॥ 81.1 ॥"
  },
  {
    "text": "गङ्गाद्वारे प्रयागे च गङ्गासागरसङ्गमे ॥\nप्रयागं परमं तीर्थं मृतानां भुक्तिमुक्तिदम् ॥ 81.2 ॥"
  },
  {
    "text": "सेवनात्कृतपिण्डानां पापजित्कामदं नृणाम् ॥\nवाराणसी परं तीर्थं विश्वेशो यत्र केशवः ॥ 81.3 ॥"
  },
  {
    "text": "कुरुक्षेत्रं परं तीर्थं दानाद्यैर्भुक्तिमुक्तिदम् ॥\nप्रभासं परं तीर्थं सोमनाथो हि तत्र च ॥ 81.4 ॥"
  },
  {
    "text": "द्वारका च पुरी रम्या भुक्तिमुक्तिप्रदायिका ॥\nप्राची सरस्वती पुण्या सप्तसारस्वतं परम् ॥ 81.5 ॥"
  },
  {
    "text": "केदारं सर्वपापघ्नं स (श) म्भलग्राम उत्तमः ॥\nनरनारायणं तीर्थं मुक्त्यै वदरिकाश्रमः ॥ 81.6 ॥"
  },
  {
    "text": "श्वेतद्वीपं पुरी माया नैमिषं पुष्करं परम् ॥\nअयोध्यां चार्घ्यतीर्थं तु चित्रकूटं च गोमती ॥ 81.7 ॥"
  },
  {
    "text": "वैनायकं महीतीर्थं रामगिर्य्याश्रमं परम् ॥\nकाञ्चीपुरी तुङ्गभद्रा श्रीशैलं सेतुबन्धनम् ॥ 81.8 ॥"
  },
  {
    "text": "रामेश्वरं परं तीर्थं कार्त्तिकेयं तथोत्तमम् ॥\nभृगुतुङ्गं कामतीर्थं तीर्थं चामरकंटकम् ॥ 81.9 ॥"
  },
  {
    "text": "उज्जयिन्यां महाकालः कुब्जके श्रीधरो हरिः ॥\nकुब्जाम्रकं महातीर्थं कालसर्पिश्च कामदम् ॥ 81.10 ॥"
  },
  {
    "text": "महाकेशी च कावेरी चन्द्रभागा विपाशया ॥\nएकाम्रं च तथा तीर्थं ब्रह्मेशं देवकोटकम् ॥ 81.11 ॥"
  },
  {
    "text": "मथुरा च पुरी रम्या शोणश्चैव महानदः ॥\nजम्बूसरो महातीर्थं तानि तीर्थानि विद्धि च ॥ 81.12 ॥"
  },
  {
    "text": "सूर्य्यः शिवो गणो देवी हरिर्यत्र च तिष्ठति ॥\nएतेषु च यथान्येषु स्नानं दानं जपस्तपः ॥ 81.13 ॥"
  },
  {
    "text": "पूजा श्राद्धं पिण्डदानं सर्वं भवति चाक्षयम् ॥\nशालग्रामं सर्वदं स्यात्तीर्थं पशुपतेः परम् ॥ 81.14 ॥"
  },
  {
    "text": "कोकामुखं च वाराहं भा (भु) ण्डीरं स्वामिसंज्ञकम् ॥\nलो (मो) हदण्डे महाविष्णुर्मन्दारे मधुसूदनः ॥ 81.15 ॥"
  },
  {
    "text": "कामरूपं महातीर्थं कामाख्या (क्षा) यत्र तिष्ठति ॥\nपुण्ड्रवर्द्धनकं तीर्थं कार्त्तिकेयश्च यत्र च ॥ 81.16 ॥"
  },
  {
    "text": "विरजस्तु महातीर्थं तीर्थं श्रीपुरुषोत्तमम् ॥\nमहेन्द्रपर्वतस्तीर्थं कावेरी च नदी परा ॥ 81.17 ॥"
  },
  {
    "text": "गोदावरी महातीर्थं पयोष्णी वरदा नदी ॥\nविन्ध्यः पापहरं तीर्थं नर्मदाभेद उत्तमः ॥ 81.18 ॥"
  },
  {
    "text": "गोकर्णं परमं तीर्थं तीर्थं माहिष्मती पुरी ॥\nकालञ्जरं महीतीर्थं शुक्लतीर्थमनुत्तमम् ॥ 81.19 ॥"
  },
  {
    "text": "कृते शौचे मुक्तिदं च शार्ङ्गधारी तदन्तिके ॥\nविरजं सर्वदं तीर्थं स्वर्णाक्षं तीर्थमुत्तमम् ॥ 81.20 ॥"
  },
  {
    "text": "नन्दितीर्थं मुक्तिदं च कोटितीर्थफलप्रदम् ॥\nनासिक्यं च महातीर्थं गोवर्द्धनमतः परम् ॥ 81.21 ॥"
  },
  {
    "text": "कृष्णवेणीं भीमरथीं गण्डकीं या त्विरावती ॥\nतीर्थं बिन्दुसरः पुण्यं विष्णुपादोदकं परम् ॥ 81.22 ॥"
  },
  {
    "text": "ब्रह्मध्यानं परं तीर्थं तीर्थमिन्द्रियनिग्रहः ॥\nदमस्तीर्थं तु परमं भवशुद्धिः परं तथा ॥ 81.23 ॥"
  },
  {
    "text": "ज्ञानह्रदे ध्यानजले रागद्वेषमलापहे ॥\nयः स्नाति मानसे तीर्थे स याति परमां गतिम् ॥ 81.24 ॥"
  },
  {
    "text": "इदं तीर्थमिदं नेति ये नरा भेददर्शिनः ॥\nतेषां विधीयते तीर्थगमनं तत्फलं च यत् ॥ 81.25 ॥"
  },
  {
    "text": "सर्वं ब्रह्मेतियोऽवेति नातीर्थं तस्य किञ्चन ॥\nएतेषु स्नानदानानि श्राद्धं पिण्डमथाक्षयम् ॥ 81.26 ॥"
  },
  {
    "text": "सर्वा नद्यः सर्वशैलाः तीर्थं देवादिसेवितम् ॥\nश्रीरङ्गं च हरेस्तीर्थं तापी श्रेष्ठा महानदी ॥ 81.27 ॥"
  },
  {
    "text": "सप्तगोदावरं तीर्थं तीर्थं कोणगिरिः परम् ॥\nमहालक्ष्मीर्यत्र देवी प्रणीता परमा नदी ॥ 81.28 ॥"
  },
  {
    "text": "सह्याद्रौ देवदेवेश एकवीरः सुरेश्वरी ॥\nगङ्गाद्वारे कुशावर्त्ते विन्ध्यके नीलपर्वते ॥ 81.29 ॥"
  },
  {
    "text": "स्नात्वा कनखले तीर्थे स भवेन्न पुनर्भवे ॥\n        ॥सूत उवाच ॥\nएतान्यन्यानि तीर्थानि स्नानाद्यैः सर्वदानि हि ॥ 81.30 ॥"
  },
  {
    "text": "श्रुत्वाऽब्रवीद्धरेर्ब्रह्मा व्यासं दक्षादिसंयुतम् ॥\nएतान्युक्त्वा च तीर्थानि पुनस्तीर्थोत्तमोत्तमम् ॥"
  }
]
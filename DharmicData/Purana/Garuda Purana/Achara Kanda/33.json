[
  {
    "text": "।।रुद्र उवाच ।।\nसुदर्शनस्य पूजां मे वद शङ्खगदाधर ।।\nग्रहरोगादिकं सर्वं यत्कृत्वा नाशमेति वै ।। 33.1 ।।"
  },
  {
    "text": "हरिरुवाच ।।\nसुदर्शनस्य चक्रस्य श्रृणु पूजां वृषध्वज ।।\nस्नानमादौ प्रकुर्वीत पूजयेच्च हरिं तत ।। 33.2 ।।"
  },
  {
    "text": "मूलमन्त्रेण वै न्यासं मूलमन्त्रं श्रृणुष्व च ।।\nसहस्रारं हुं फट् नमो मन्त्रः प्रणवपूर्वकः ।। 33.3 ।।"
  },
  {
    "text": "कथितः सर्वदुष्टानां नाशको मन्त्रभेदकः ।।\nध्यायेत्सुदर्शनं देवं हृदि पद्मेऽमले शुभे ।। 33.4 ।।"
  },
  {
    "text": "शङ्कचक्रगदापद्मधरं सौम्यं किरीटिनम् ।।\nआवाह्य मण्डले देवं पूर्वोक्तविधिना हर ।। 33.5 ।।"
  },
  {
    "text": "पूजयेद्गन्धपुष्पाद्यैरुपचारैर्महेश्वर ।।\nपूजयित्वा जपेन्मन्त्रं शतमष्टोत्तरं नरः ।। 33.6 ।।"
  },
  {
    "text": "एवं यः कुरुते रुद्र ! चक्रस्यार्चनमुत्तमम् ।।\nसर्वरोगविनिर्मुक्तो विष्णुलोकं समाप्नुयात् ।। 33.7 ।।"
  },
  {
    "text": "एतत्स्तोत्रं जपेत्पश्चात्सर्वव्याधिविनाशनम् ।।\nनमः सुदर्शनायैव सहस्रादित्यवर्चसे ।। 33.8 ।।"
  },
  {
    "text": "ज्वालामालाप्रदीप्ताय सहस्राराय चक्षुषे ।।\nसर्वदुष्टविनाशाय सर्वपातकमर्दिने ।। 33.9 ।।"
  },
  {
    "text": "सुचक्राय विचक्राय सर्वमन्त्रविभेदिने ।।\nप्रसवित्रे जगद्धात्रे जगद्विध्वंसिने नमः ।। 33.10 ।।"
  },
  {
    "text": "पालनार्थाय लोकानां दुष्टासुरविनाशिने ।।\nउग्राय चैव सौम्याय चण्डाय च नमोनमः ।। 33.11 ।।"
  },
  {
    "text": "नमश्चक्षुः स्वरूपाय संसारभयभेदिने ।।\nमायापञ्जरभेत्रे च शिवाय च नमोनमः ।। 33.12 ।।"
  },
  {
    "text": "ग्रहातिग्रहरूपाय ग्रहाणां पतये नमः ।।\nकालाय मृत्यवे चैव भीमाय च नमोनमः ।। 33.13 ।।"
  },
  {
    "text": "भक्तानुग्रहदात्रे च भक्तगोप्त्रे नमोनमः ।।\nविष्णुरूपाय शान्ताय चायुधानां धराय च ।। 33.14 ।।"
  },
  {
    "text": "विष्णुशस्त्राय चक्राय नमो भूयो नमोनमः ।।\nइति स्तोत्रं महापुण्यं चक्रस्य तव कीर्त्तितम् ।। 33.15 ।।"
  },
  {
    "text": "यः पठेत्परया भक्त्या विष्णुलोकं स गच्छति ।।\nचक्रपूजाविधिं यश्च पठेद्रुद्र जितेन्द्रियः ।।\nस पापं भस्मसात्कृत्वा विष्णुलोकाय कल्पते ।। 33.16 ।।"
  }
]
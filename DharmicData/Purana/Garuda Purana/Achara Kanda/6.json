[
  {
    "text": "।।हरिरुवाच ।।\nउत्तानपादादभवत्सुरुच्यामुत्तमः सुतः ।।\nसुनीत्यां तु ध्रुवः पुत्रः स लेभे स्थानमुत्तमम् ।। 6.1 ।।"
  },
  {
    "text": "मुनिप्रसादादाराध्य देवदेवं जनार्दनम् ।।\nध्रुवस्य तनयः श्लिष्टिर्महाबलपराक्रमः ।। 6.2 ।।"
  },
  {
    "text": "तस्य प्राचीनवर्हिस्तु पुत्रस्तस्याप्युदारधीः ।।\nदिवञ्जयस्तस्य सुतस्तस्य पुत्रो रिपुः स्मृतः ।। 6.3 ।।"
  },
  {
    "text": "रिपोः पुत्रस्तथा श्रीमाँश्चाक्षुषः कीर्त्तितो मनुः ।।\nरुरुस्तस्य सुतः श्रीमानंगस्तस्यापि चात्मजः ।। 6.4 ।।"
  },
  {
    "text": "अंगस्य वेणः पुत्रस्तु नास्तिको धर्मवर्जितः ।।\nअधर्म्मकारी वेण(न) श्च मुनिभिश्च कुशैर्हतः ।। 6.5 ।।"
  },
  {
    "text": "ऊरुं ममन्थुः पुत्रार्थे ततोऽस्य तनयोऽभवत्‌ ।।\nह्रस्वोऽतिमात्रः कृष्णांगो निषीदेति ततोऽब्रुवन् ।। 6.6 ।।"
  },
  {
    "text": "निषादस्तेन वै जातो बिन्ध्यशैलनिवासकः ।।\nततोऽस्य दक्षिणं पाणिं ममन्थुः सहसा द्विजाः ।। 6.7 ।।"
  },
  {
    "text": "तस्मात्तस्य सुतो जातो विष्णोर्मानसरूपधृक् ।।\nपुथुरित्येवनामा स वेणपुत्रो दिवं ययौ ।। 6.8 ।।"
  },
  {
    "text": "दुदोह पृथिवीं राजा प्रजानां जीवनाय हि ।।\nअन्तर्द्धानः पृथोः पुत्रो तहविर्द्धानस्तदात्मजः ।। 6.9 ।।"
  },
  {
    "text": "प्राचीनबर्हिस्त्पुत्रः पृथिव्यामेकराड् बभौ ।।\nउपयेमे समुद्रस्य लवणस्य स वै सुताम् ।। 6.10 ।।"
  },
  {
    "text": "तस्मात्सुषाव सामुद्री दश प्राचीनबर्हिषः ।।\nसर्वे प्राचेतसा नाम धनुर्वेदस्य पारगाः ।। 6.11 ।।"
  },
  {
    "text": "अपृथगधर्म्मचरणास्तेऽतप्यन्त महत्तपः ।।\nदशवर्षसहस्त्राणि समुद्रसलिलेशयाः ।। 6.12 ।।"
  },
  {
    "text": "प्रजापतित्वं संप्राप्य भार्य्या तेषां च मारिष ।।\nअभवद्धवशापेन तस्यां दक्षोऽभवत्ततः ।। 6.13 ।।"
  },
  {
    "text": "असृजन्मनसा दक्षः प्रजाः पूर्वं चतुर्विधाः ।।\nनावर्द्धन्त च तास्तस्य अपध्याता हरेण तु ।। 6.14 ।।"
  },
  {
    "text": "मैथुनेन ततः सृष्टिं कर्त्तुमैच्छत्प्रजापतिः ।।\nअसिक्रीमावहद्भार्य्यां वीरणस्य प्रजापतेः ।। 6.15 ।।"
  },
  {
    "text": "तस्य पुत्रसहस्त्रं तु वैरण्यां समपद्यत ।। \nनारदोक्ता भुवश्चान्तं गता ज्ञातुं च नागताः ।। 6.16 ।।"
  },
  {
    "text": "दक्षपुत्रसहस्त्रं च तेषु नष्टेषु सृष्टवान् ।।\nशवलाश्वास्तेऽपि गता भ्रातॄणां पदवीं हर ! ।। 6.17 ।।"
  },
  {
    "text": "दक्षः क्रुद्धः शशापाथ नारदं जन्म चाप्स्यसि ।।\nनारदो ह्यभवत्पुत्रः कश्यपस्य मुनेः पुनः ।। 6.18 ।।"
  },
  {
    "text": "यज्ञे ध्वस्तेऽथ दक्षोऽपि शशापोग्रं महेश्वरम् ।।\nस्तुत्वात्वामुपचारैश्च पूजयिष्यंति शंकर ।। 6.19 ।।"
  },
  {
    "text": "जन्मान्तरेऽपि वैरेण ते विनश्यन्ति शङ्कर ! ।।"
  },
  {
    "text": "तस्माद्वैरं न कर्तव्यं कदाचिदपि केनचित् ।।\nअसिक्न्यां (महिष्यां) जनयामास दक्षो दुहितरो ह्यथ ।। 6.20 ।।"
  },
  {
    "text": "षष्टिं कन्या रूपयुता द्वे चैवांगिरसे ददौ ।।\nद्वे प्रादात्स कृशाश्वाय दश धर्म्माय चाप्यथ ।। 6.21 ।।"
  },
  {
    "text": "चतुर्दश कश्यपाय अष्टाविंशातिमिन्दवे ।।\nप्रददौ बहुपुत्राय सुप्रभां भामिनीं तथा ।। 6.22 ।।"
  },
  {
    "text": "मनोरमां भानुमतीं विशालां बहुदामथ ।। \nदक्षः प्रादान्महादेव ! चतस्त्रोऽरिष्टनेमये (ने) ।। 6.23 ।।"
  },
  {
    "text": "स कृशाश्वाय च प्रादात्सुप्रजां च तथा जयाम् ।।\nअरुन्धती वसुर्या(र्जा) मी लम्बा भानुर्मरुद्वती ।। 6.24 ।।"
  },
  {
    "text": "सङ्कल्पा च मुहूर्त्ता च साध्या विश्वा च ता दश ।।\nधर्म्मपत्न्यः समाख्याताः कश्यपस्य वदाम्यहम् ।। 6.25 ।।"
  },
  {
    "text": "अदितिर्दितिर्दनुः काला ह्यनायुः सिंहिका मुनिः ।।\nकद्रुः साध्या हरा क्रोधा विनता सुरभिः खगा ।। 6.26 ।।"
  },
  {
    "text": "विश्वेदेवास्तु विश्वायाः साध्या साध्यान्व्यजायत ।।\nमरुत्वत्यां मरुत्वन्तो वसोस्तु वसवस्तथा ।। 6.27 ।।"
  },
  {
    "text": "भानोस्तु भानवो रुद्र ! मुहूर्त्ताच्च मुहूर्त्तजाः ।।\nलम्बायाश्चैव घोषोऽथ नागवीथिस्तु या (जा) मितः ।। 6.28 ।।"
  },
  {
    "text": "पृथिवीविषयं सर्वमरुत्वत्यां व्यजायत ।।\nसङ्कल्पायास्तु सर्वात्मा जज्ञे संकल्प एव हि ।। 6.29 ।।"
  },
  {
    "text": "आपो ध्रुवश्च सोमश्च धरश्चैवानिलोऽनलः ।।\nप्रत्यूषश्च प्रभासश्च वसवो नामभिः स्मृताः ।। 6.30 ।।"
  },
  {
    "text": "आपस्य पुत्रो वेतुण्डिः (ण्डः) श्रमः श्रान्तो ध्वनिस्तथा ।।\nध्रुवस्य पुत्रो भगवान्कालो लोकप्रकालनः ।। 6.31 ।।"
  },
  {
    "text": "सोमस्य भगवान्वर्च्चा वर्च्चस्वी येन जायते ।।\nधवस्य पुत्रो द्रुहिणो हुतहव्यवहस्तथा ।। 6.32 ।।"
  },
  {
    "text": "मनोहरायां शिशिरः प्राणोऽथ रमणस्तथा ।।\nअनिलस्य शिवा भार्य्या तस्याः पुत्रः पुलोमजः ।। 6.33 ।।"
  },
  {
    "text": "अविज्ञातगतिश्चैव द्वौ पुत्रावनिलस्य तु ।।\nअग्निपुत्रः कुमारस्तु शरस्तम्बे व्यजायत् ।। 6.34 ।।"
  },
  {
    "text": "तस्य शाखो विशाखश्च नैगमेयश्च पृष्टतः ।।\nअपत्यं कृत्तिकानां तु कार्त्तिकेय इति स्मृतः ।। 6.35 ।।"
  },
  {
    "text": "प्रत्यूषस्य विदुः पुत्रमृषिं नाम्ना तु देवलम् ।।\nविश्वकर्म्मा प्रभासस्य विख्यातो देववर्द्धकिः ।। 6.36 ।।"
  },
  {
    "text": "अजैकपादहिर्बुध्न्यस्त्वष्टा रुद्रश्च वीर्य्यवान् ।।\nत्वष्टुश्चाप्यात्मजः पुत्रो विश्वरूपो महातपाः ।। 6.37 ।।"
  },
  {
    "text": "हरश्च बहुरूपश्च त्र्यम्बकश्चापराजितः ।।\nवृषाकपिश्च शम्भुश्च कपर्दी रैवतस्तथा ।। 6.38 ।।"
  },
  {
    "text": "मृगव्याधश्च शर्वश्च कपाली च महामुने ! ।।\nएकादशैते कथिता रुद्रास्त्रिभुवनेश्वराः ।। 6.39 ।।"
  },
  {
    "text": "अदित्यां कश्यपाच्चैव सूर्य्या द्वादश जज्ञिरे ।।\nविष्णुः शक्रोऽर्य्यमा धाता त्वष्टा पूषा तथैव च ।। 6.40 ।।"
  },
  {
    "text": "विवस्वान्सविता चैव मित्रो वरुण एव च ।।\nअशुमांश्च भगश्चैव आदित्या द्वादश स्मृताः ।। 6.41 ।।"
  },
  {
    "text": "सप्तविंशतिः सोमस्य पत्न्यो नक्षत्रसंज्ञिताः ।।\nहिरण्यकशिपुर्दित्यां हिरण्याक्षोऽभवत्तदा ।। 6.42 ।।"
  },
  {
    "text": "सिंहिका चाभवत्कन्या विप्रचित्तिपरिग्रहा ।।\nहिरण्यकशिपोः पुत्राश्चत्वारः पृथुलौजसः ।। 6.43 ।।"
  },
  {
    "text": "अनुह्रादश्च ह्रादश्च प्रह्रादश्चैव वीर्य्यवान् ।।\nसंह्रादश्चावमस्तेषां प्रह्रादो विष्णुतत्परः ।। 6.44 ।।"
  },
  {
    "text": "संह्रादपुत्र आयुष्मान्शिविर्बाष्कल एव च ।।\nविरोचनश्च प्राह्रादिर्बलिर्जज्ञे विरोचनात् ।। 6.45 ।।"
  },
  {
    "text": "बलेः पुत्रशतं त्वासीद्वाणज्येष्ठं वृषध्वज ! ।।\nहिरण्याक्षसुताश्चासन्सर्व एव महाबलाः ।। 6.46 ।।"
  },
  {
    "text": "उत्कुरः शकुनिश्चैव भूतसन्तापनस्तथा ।।\nमहानाभो महाबाहुः कालनाभस्तथापरः ।। 6.47 ।।"
  },
  {
    "text": "अभवन्दनुपुत्राश्च द्विमूर्द्धा शंकरस्तथा ।।\nअयोमुखः शंकुशिराः कपिलः शम्बरस्तथा ।। 6.48 ।।"
  },
  {
    "text": "एकचक्रो महाबाहुस्तारकश्च महाबलः ।।\nस्वर्भानुर्वृषपर्वा च पुलोमा च महासुरः ।। 6.49 ।।"
  },
  {
    "text": "एते दनोः सुताः ख्याता विप्रचित्तिश्च वीर्य्यवान् ।।\nस्वर्भानोः सुप्रभा कन्या शर्मिष्ठा वार्षपर्वणी ।। 6.50 ।।"
  },
  {
    "text": "उपदानवी हयशिराः प्रख्याता वरकन्यकाः ।।\nवैश्वानरसुते चोभे पुलोमा कालका तथा ।। 6.51 ।।"
  },
  {
    "text": "उभे ते तु महाभागे मारीचेस्तु परिग्रहः ।।\nताभ्यां पुत्रसहस्त्राणि षष्टिर्दानवसत्तमाः ।। 6.52 ।।"
  },
  {
    "text": "पौलोमाः कालकञ्जाश्च मारीचतनयाः स्मृताः ।।\nसिंहिकायां समुत्पन्ना विप्रचित्तिसुतास्तथा ।। 6.53 ।।"
  },
  {
    "text": "व्यंशः शल्यश्च बलवान्नभश्चैव महाबलः ।।\nवातापिर्नमुचिश्चैव इल्वलः खसृमांस्तथा ।। 6.54 ।।"
  },
  {
    "text": "अञ्ज (न्त) को नरकश्चैव काल नाभस्तथैव च ।।\nनिवातकवचा दैत्याः प्रह्रादस्य कुलेऽभवन् ।। 6.55 ।।"
  },
  {
    "text": "षट्‌ सुताश्च महासत्त्वास्ताम्रायाः परिकीर्त्तिताः ।।\nशुकी श्येनी च भासी च सुग्रीवी शुचिगृध्रिका ।। 6.56 ।।"
  },
  {
    "text": "शुकी शुकानजनयदुलूकी प्रत्यलूककान् ।।\nश्येनी श्येनांस्तथा भासी भासान् गृध्रांश्च गृध्र्यपि ।। 6.57 ।।"
  },
  {
    "text": "शुच्यौदकान्पक्षिगणान्सुग्रीवी तु व्यजायत ।।\n(अश्वानुष्टान् गर्दभांश्च ताम्रावंशः प्रकीर्त्तितः) ।। 6. 58 ।।"
  },
  {
    "text": "विनतायास्तु पुत्रौ द्वौ विख्यातौ गरुडारुणौ ।।\nसुरसायाः सहस्त्रं तु सर्पाणाममितौजसाम् ।। 6.59 ।।"
  },
  {
    "text": "काद्रवेयाश्च फणिनः सहस्त्रममितौजसः ।।\nतेषां प्रधाना भूतेश ! शेषवासुकितक्षकाः ।। 6.60 ।।"
  },
  {
    "text": "शङ्खः श्वेतो महापद्मः (शंखः) कम्बलाश्वतरौ तथा ।।\nएलापत्रस्तथा नागः कर्कोटकधनञ्जयौ ।। 6.61 ।।"
  },
  {
    "text": "गणं क्रोधवशं विद्धि ते च सर्वे च दंष्ट्रिणः ।।\nक्रोधा तु जनयामास पिशाचांश्च महाबलान् ।। 6.62 ।।"
  },
  {
    "text": "गास्तु वै जनयामास सुरभिर्महिषांस्तथा ।। \nइरा वृक्षलताबल्लीस्तृणजातीश्च सर्वशः ।। 6.63 ।।"
  },
  {
    "text": "खगा च यक्षरक्षांसि मुनिरप्सरसस्तथा ।।\nअरिष्टा तु महासत्त्वान् गन्धर्वान्समजीजनत् ।। 6.64 ।।"
  },
  {
    "text": "देवा एकोनपञ्चाशन्मरुतो ह्यभवन्निति ।।\nएकज्यो तिश्च द्विर्ज्योतिचतुर्ज्योतिस्तथैव च ।। 6.65 ।।"
  },
  {
    "text": "एकशुक्रो द्विशुक्रश्च त्रिशुक्रश्च महाबलः ।।\nईदृक् सदृक् तथान्यादृक् ततः प्रतिसदृक् तथा ।। 6.66 ।।"
  },
  {
    "text": "मितश्च समितश्चैव सुमितश्च महाबलः ।।\nऋतजित्सत्यजिच्चैव सुषेणः सेनजित्तथा ।। 6.67 ।।"
  },
  {
    "text": "अतिमित्रोऽप्यमित्रश्च दूरमित्रोऽजितस्तथा ।। \nऋतश्च ऋतधर्म्मा च विहर्त्ता वरुणो (चमसो) ध्रुवः ।। 6.68 ।।"
  },
  {
    "text": "विधारणश्च दुर्मेधा अयमेकगणः स्मृतः ।।\nईदृशश्च सदृक्षश्च एतादृक्षो मिताशनः ।। 6.69 ।।"
  },
  {
    "text": "एतेनः प्रसदृक्षश्च सुरतश्च महातपाः ।।\nहेतुमान्प्रसवस्तद्वत्सुरभश्च महायशाः ।। 6.70 ।।"
  },
  {
    "text": "नादिरुग्रो ध्वनिर्भासो विमुक्तो विक्षिपः सहः ।।\nद्युतिर्वसुरलाधृष्यो लाभ कामो जयी विराट् ।। 6.71 ।।"
  },
  {
    "text": "उद्वेषणो गणो नाम वायुस्कन्धे तु सप्तमे ।।\nएतत्सर्वं हरे रूपं राजानो दानवाः सुराः ।। 6.72 ।।"
  },
  {
    "text": "सूर्य्यादि परिवारेण मन्वाद्या ईजिरे हरिम् ।। 6.73 ।।"
  }
]
[
  {
    "text": "।।रुद्र उवाच ।।\nपुनर्देवार्चनं ब्रूहि हृषीकेश गदाधर ।।\nश्रृण्वतो नास्ति तृप्तिर्मे गदतस्तव पूजनम् ।। 34.1 ।।"
  },
  {
    "text": "हरिरुवाच ।।\nहयग्रीवस्य देवस्य पूजनं कथयामि ते ।।\nतच्छृणुष्व जगन्नाथो येन विष्णुः प्रतुष्यति ।। 34.2 ।।"
  },
  {
    "text": "मूलमन्त्रं महादेव हयग्रीवस्य वाचकम् ।।\nप्रवक्ष्यामि परं पुण्यं तदादौ श्रृणु शङ्कर ।। 34.3 ।।"
  },
  {
    "text": "ॐ सौं क्षौं शिरसे नमः इति प्रणवसंयुतः ।।\nअयं नवाक्षरोमन्त्रः सर्वविद्याप्रदायकः ।। 34.4 ।।"
  },
  {
    "text": "अस्याङ्गानि महादेव ताञ्छृणुष्व वृषध्वज ।।\nॐ क्षां हृदयाय नमः ।।\nॐ क्षीं शिरसे स्वाहाशिरः प्रोक्तं क्षूं वषट् तथा ।। 34.5 ।।"
  },
  {
    "text": "ॐ कारयुक्ता देवस्य शिखा ज्ञेया वृषध्वज ।।\nॐ क्षैं कवचाय हुं वै कवचं परिकीर्त्तितम् ।। 34.6 ।।"
  },
  {
    "text": "ॐ क्षौं नेत्रत्रयाय वौषट्‌ नेत्रं देवस्य कीर्तितम् ।।\nॐ हः अस्त्राय फट् अस्त्रं देवस्य कीर्त्तितम् ।। 34.7 ।।"
  },
  {
    "text": "पूजाविधिं प्रवक्ष्यामि तन्मे निगदतः श्रृणु आदौ स्नात्वा तथाचम्य ततो यागगृहं व्रजेत् ।। 34.8 ।।"
  },
  {
    "text": "ततः प्रविश्य विधिवत्कुर्य्याद्वं शोषणादिकम् ।।\nयं क्षौं रमिति बीजैश्च कठिनीकृत्य लमिति ।। 34.9 ।।"
  },
  {
    "text": "अण्डमुत्पाद्य च ततः ॐ कारेणैव भेदयेत् ।।\nअण्डमध्ये हयग्रीवमात्मानं परिचिन्तयेत् ।। 34.10 ।।"
  },
  {
    "text": "शङ्खकुन्देन्दुधवलं मृणालरजतप्रभम् ।।\nगोक्षीरसदृशं तद्वत्सूर्यकोटिसमग्रभम् ।।\nशङ्खं चक्रं गदां पद्मं धारयन्तं चतुर्भुजम् ।। 34.11 ।।"
  },
  {
    "text": "किरीटिनं कुण्डलिनं वनमालासमंन्वितम् ।।\nसुचक्रं सुकपोलं च पीताम्बरधरं विभुम् ।। 34.12 ।।"
  },
  {
    "text": "भावयित्वा महात्मानं सर्वदेवैः समन्वितम् ।।\nअङ्गमन्त्रैस्ततो न्यासं मूलमन्त्रेण वै तथा ।। 34.13 ।।"
  },
  {
    "text": "ततश्च दर्शयेन्मुद्रां शङ्खपद्मादिकां शुभाम् ।। \nध्यायेद्ध्यात्वार्चयेद्विष्णुं मूलमन्त्रेण शङ्कर ।। 34.14 ।।"
  },
  {
    "text": "ततश्चावाहयेद्रुद्र देवता आसनस्य याः ।।\nॐ हयग्रीवासनस्य आगच्छत च देवताः ।। 34.15 ।।"
  },
  {
    "text": "आवाह्य मण्डले तास्तु पूजयेत्स्वस्तिकादिके ।।\nद्वारे धातुर्विधातुश्च पूजा कार्य्या वृषध्वज ।। 34.16 ।।"
  },
  {
    "text": "समस्तपरिवाराय अच्युताय नम इति ।।\nअस्य मध्येऽर्चनं कार्य्यं द्वारे गङ्गाञ्च पूजयेत् ।। 34.17 ।।"
  },
  {
    "text": "यमुनां च महादेवीं शङ्खपद्मनिधई तथा ।।\nगरुडं पूजयेदग्रे मध्ये शक्तिञ्च पूजयेत् ।। 34.18 ।।"
  },
  {
    "text": "आधाराख्यां महादेव ततः कूर्मं समर्चयेत् ।।\nअनन्तं पृथिवीं पश्चाद्धर्मज्ञाने(नौ) ततोऽर्चयेत् ।। 34.19 ।।"
  },
  {
    "text": "वैराग्यमथ चैश्वर्य्यमाग्नेयादिषु पूजयेत् ।।\nअधर्माज्ञानावैराग्यानैश्रर्ग्यादींस्तु पूर्वतः ।। 34.20 ।।"
  },
  {
    "text": "सत्त्वं रजस्तमश्चैव मध्यदेशेऽथ पूजयेत् ।।\nनन्दं नालं च पद्मं च मध्ये चैव प्रपूजयेत् ।। 34.21 ।।"
  },
  {
    "text": "अर्कसोमाग्निसंज्ञानां मण्डलानां हि पूजनम् ।।\nमध्यदेशे प्रकर्त्तव्यमिति रुद्र प्रकीर्त्तितम् ।। 34.22 ।।"
  },
  {
    "text": "विमलोत्कर्षिणी ज्ञाना क्रियायोगे वृषध्वज ।।\nप्रह्वी सत्या तथेशानानुग्रहौ शक्तयो ह्यमूः ।। 34.23 ।।"
  },
  {
    "text": "पूर्वादिषु च पत्रेषु पूज्याश्च विमलादयः ।।\nअनुग्रहा कर्णिकायां पूज्या श्रेयोऽर्थिभिर्नरैः ।। 34.24 ।।"
  },
  {
    "text": "प्रणवाद्यैर्नमोऽन्तैश्च चतुर्थ्यन्तैश्च नामभिः ।।\nमन्त्रैरेभिर्महादेव आसनं परिपूजयेत् ।। 34.25 ।।"
  },
  {
    "text": "स्नानगन्धप्रदानेन पुष्पधूपप्रदानतः ।।\nदीपनैवेद्यदानेन आसनस्यार्चनं शुभम् ।। 34.26 ।।"
  },
  {
    "text": "कर्त्तव्यं विधिनानेन इति ते हर कीर्त्तितम् ।।\nततश्चावाहयेद्देवं हयग्रीवं सुरेश्वरम् ।। 34.27 ।।"
  },
  {
    "text": "वामनासापुटेनैव आगच्छन्तं विचिन्तयेत् ।।\nआगच्छतः प्रयोगेण मूलमन्त्रेण शङ्कर ।। 34.28 ।।"
  },
  {
    "text": "आवाहनं प्रकर्त्तव्यं देवदेवस्य शङ्खिनः ।।\nआवाह्यमण्डले तस्य न्यासं कुर्य्यादतन्द्रितः ।। 34.29 ।।"
  },
  {
    "text": "न्यासं कृत्वा च तत्रस्थं चिन्तयेत्परमेश्वरम् ।।\nहयग्रीवं महादेवं सुरासुरनमस्कृतम् ।। 34.30 ।।"
  },
  {
    "text": "इन्द्रादिलोकपालैश्च संयुक्तं विष्णुमव्ययम् ।।\nध्यात्वा प्रदर्शयेन्मुद्राः शङ्खचक्रादिकाः शुभाः ।। 34.31 ।।"
  },
  {
    "text": "पाद्यार्घ्याचमनीयानि ततो दद्याच्च विष्णवे ।।\nस्नापयेच्च ततो देवं पद्मनाभमनामयम् ।। 34.32 ।।"
  },
  {
    "text": "देवं संस्थाप्य विधिवद्वस्त्रं दद्याद्वृषध्वज ।।\nततो ह्याचमनं दद्यादुपवीतं ततः शुभम् ।। 34.33 ।।"
  },
  {
    "text": "ततश्च मण्डले रुद्र ध्यायेद्देवं परेश्वरम् ।।\nध्यात्वा पाद्यादिकं भूयो दद्याद्देवाय शङ्कर ।। 34.34 ।।"
  },
  {
    "text": "दद्याद्भैरवदेवाय मूलमन्त्रेण शङ्कर ।।\nॐ क्षां हृदयाय नमः अनेन हृदयं यजेत् ।। 34.35 ।।"
  },
  {
    "text": "ॐ क्षीं शिरसे नमश्च शिरसः पूजनं भवेत् ।।\nॐ क्षूं शिखायै नमश्च शिखामेतेन पूजयेत् ।। 34.36 ।।"
  },
  {
    "text": "ॐ क्षैं कवचाय नमः कवचं परिपूजयेत् ।।\nॐ क्षौं नेत्राय नमश्च नेत्रं चानेन पूजयेत् ।। 34.37 ।।"
  },
  {
    "text": "ॐ क्षः अस्त्राय नम इति अस्त्रं चानेन पूजयेत् ।।\nहृदयं च शिरश्चैव शिखां च कवचं तथा ।। 34.38 ।।"
  },
  {
    "text": "पूर्वादिषु प्रदेशेषु ह्येतास्तु परिपूजयेत् ।।\nकोणेष्वस्त्रं यजेद्रुद्र नेत्रं मध्यै प्रपूजयेत् ।। 34.39 ।।"
  },
  {
    "text": "पूजयेत्परमां देवीं लक्ष्मीं लक्ष्मीप्रदां शुभाम् ।।\nशंखं पद्मं तथा चक्रं गदां पूर्वादितोऽर्चयेत् ।। 34.40 ।।"
  },
  {
    "text": "खड्गं च मुसलं पाशमंकुशं सशरं धनुः ।।\nपूजयेत्पूर्वतो रुद्र एभिर्मन्त्रैः स्वनामकैः ।। 34.41 ।।"
  },
  {
    "text": "श्रीवत्सं कौस्तुभं मालां तथा पीताम्बरं शुभम् ।।\nपूजयेत्पूर्वतो रुद्र शंखचक्रगदाधरम् ।। 34.42 ।।"
  },
  {
    "text": "ब्रह्माणं नारदं सिद्धं गुरुं परगुरुं तथा ।।\nगुरोश्च पादुके तद्वत्परमस्य गुरोस्तथा ।। 34.43 ।।"
  },
  {
    "text": "इन्द्रं सवाहनं चाथ परिवारयुतं तथा ।।\nअग्निं यमं निर्ऋतिं च वरुणं वायुमेव च ।। 34.44 ।।"
  },
  {
    "text": "सोममीशानमेवं वै ब्रह्माणं परिपूजयेत् ।।\nपूर्वादिकोर्ध्वपर्य्यन्तं पूजयेद्वृषभध्वज ।। 34.45 ।।"
  },
  {
    "text": "वज्रं शक्तिं तथा दण्डं खङ्गं पाशं ध्वजं गदाम् ।।\nत्रिशूलं चक्रपद्मे च आयुधान्यथ पूजयेत् ।। 34.46 ।।"
  },
  {
    "text": "विष्वक्सेनं ततो देवमैशान्यां दिशि पूजयेत् ।।\nएभिर्मन्त्रैर्नमोऽन्तैश्च प्रणवाद्यैर्वृषध्वज ।। 34.47 ।।"
  },
  {
    "text": "पूजा कार्य्या महादेव ह्यनन्तस्य वृषध्वज ।।\nदेवस्य मूलमन्त्रेण पूजा कार्य्या वृषध्वज ।। 34.48 ।।"
  },
  {
    "text": "गन्धं पुष्पं तथा धूपं दीपं नैवेद्यमेव च ।।\nप्रदक्षिणं नमस्कारं जप्यं तस्मै समर्पयेत् ।। 34.49 ।।"
  },
  {
    "text": "स्तुवीत चान्या स्तुत्या प्रणवाद्यैर्वृषध्वज ।।\nॐ नमो हयशिरसे विद्याध्यक्षाय वै नमः ।। 34.50 ।।"
  },
  {
    "text": "नमो विद्यास्वरूपाय विद्यादात्रे नमोनमः ।।\nनमः शान्ताय देवाय त्रिगुणायात्मने नमः ।। 34.51 ।।"
  },
  {
    "text": "सुरासुरनिहन्त्रे च सर्वदुष्टविनाशिने ।।\nसर्वलोकाधिपतये ब्रह्मरूपाय वै नमः ।। 34.52 ।।"
  },
  {
    "text": "नमश्चेश्वरवन्द्याय शङ्कचक्रधारय च ।।\nनम आद्याय दांताय सर्वसत्त्वहिताय च ।। 34.53 ।।"
  },
  {
    "text": "त्रिगुणायागुणायैव ब्रह्मविष्णुस्वरूपिणे ।।\nकर्त्रे हर्त्रे सुरेशाय सर्वगाय नमो नमः ।। 34.54 ।।"
  },
  {
    "text": "इत्येवं संस्तवं कृत्वा देवदेवं विचिन्तयेत् ।।\nहृत्पद्मे विमले रुद्र शङ्खचक्रगदाधरम् ।। 34.55 ।।"
  },
  {
    "text": "सूर्यकोटिप्रतीकाशं सर्वावयवसुन्दरम् ।।\nहयग्रीवोमहीशेशं परमात्मानमव्ययम् ।। 34.56 ।।"
  },
  {
    "text": "इति ते कथिता पूजा हयग्रीवस्य शङ्कर ।।\nयः पठेत्परया भक्त्या स गच्छेत्परमं पदम् ।। 34.57 ।।"
  }
]
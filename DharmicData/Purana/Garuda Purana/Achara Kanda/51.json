[
  {
    "text": "॥ ब्रह्मोवाच ॥\nअथातः संप्रवक्ष्यामि दानधर्ममनुत्तमम् ॥\nअर्थानामुचिते पात्रे श्रद्धया प्रतिपादनम् ॥ 51.1 ॥"
  },
  {
    "text": "दानं तु कथितं तज्ज्ञैर्भुक्तिमुक्तिफलप्रदम् ॥\nन्यायेनोपार्जयेद्वित्तं दानभोगफलं च तत् ॥ 51.2 ॥"
  },
  {
    "text": "अध्यापनं याजनं च वृत्तमाहुः प्रतिग्रहम् ॥\nकुसीदं कृषिवाणिज्यं क्षत्त्रवृत्तोऽथ वर्जयेत् ॥ 51.3 ॥"
  },
  {
    "text": "यद्दीयते तु पात्रेभ्यस्तद्दानं परिकीर्त्तितम् ॥\nनित्यं नैमित्तिकं काम्यं विमलं दानमीरितम् ॥ 51.4 ॥"
  },
  {
    "text": "अहन्यहनि यत्किञ्चिद्दीयतेऽनुपकारिणे ॥\nअनुद्दिश्य फलं तस्माद्ब्राह्मणाय तु नित्यशः ॥ 51.5 ॥"
  },
  {
    "text": "यत्तु पापोपशान्त्यै च दीयते विदुषां करे ॥\nनैमित्तिकं तदुद्दिष्टंदानं सद्भिरनुष्ठितम् ॥ 51.6 ॥"
  },
  {
    "text": "अपत्यविजयैश्वर्य्यस्वर्गार्थं यत्प्रदीयते ॥\nदानं तत्काम्यमाख्यातमृषिभिर्धर्माचिन्तकैः ॥ 51.7 ॥"
  },
  {
    "text": "ईश्वरप्रीणनार्थाय ब्रह्मावित्सुप्रदीयते ॥\nचेतसा सत्त्वयुक्तेन दानं तद्विमलं शिवम् ॥ 51.8 ॥"
  },
  {
    "text": "इक्षुभिः सन्ततां भूमिं यवगोधूमशालिनीम् ॥\nददाति वेदविदुषे स न भूयोऽभिजायते ॥ 51.9 ॥"
  },
  {
    "text": "भूमिदानात्परं दानं न भूतं न भविष्यति ॥\nविद्यां दत्त्वा ब्राह्मणाय ब्रह्मलोके महीयते ॥ 51.10 ॥"
  },
  {
    "text": "दद्यादहरहस्तास्तु श्रद्धया ब्रह्मचारिणे ॥\nसर्वपापविनिर्मुक्तो ब्रह्मस्थानमवाप्नुयात् ॥ 51.11 ॥"
  },
  {
    "text": "वैशाख्यां पौर्णमास्यां तु ब्राह्मणान्सप्त पञ्च च ॥\nउपोष्याभ्यर्चयेद्विद्वान्मधुना तिलसर्पिषा ॥ 51.12 ॥"
  },
  {
    "text": "गन्धादिभिः समभ्यर्च्य वाचयेद्वा स्वयं वदेत् ॥\nप्रीयतां धर्मराजेति यथा मनसि वर्त्तते ॥ 51.13 ॥"
  },
  {
    "text": "यावज्जीवं कृतं पापं तत्क्षणादेव नश्यति ॥\nकृष्णाजिने तिलान्कृत्वा हिरण्यमधुसर्पिषा ॥ 51.14 ॥"
  },
  {
    "text": "ददाति यस्तु विप्राय सर्वं तरति दुष्कृतम् ॥\nघृतान्नमुदकं चैव वैशाख्यां च विशेषतः ॥ 51.15 ॥"
  },
  {
    "text": "निर्दिश्य धर्मराजाय विप्रेभ्यो मुच्यते भयात् ॥\nद्वादश्यामर्चयेद्विष्णुमुपोष्याघप्रणाशनम् ॥ 51.16 ॥"
  },
  {
    "text": "सर्वपापविनिर्मुक्तो नरो भवति निश्चितम् ॥\nयो हि यां देवतामिच्छेत्समाराधयितुं नरः ॥ 51.17 ॥"
  },
  {
    "text": "ब्राह्मणान्पूजयेद्दत्नाद्भोजयेद्योषितः सुरान् ॥\nसन्तानकामः सततं पूजयेद्वै पुरन्दरम् ॥ 51.18 ॥"
  },
  {
    "text": "ब्रह्मवर्चसकामस्तु ब्राह्मणान्ब्रह्मनिश्चयात् ॥\nआरोग्यकामोऽथ रविं धनकामो हुताशनम् ॥ 51.19 ॥"
  },
  {
    "text": "कर्मणां सिद्धिकामस्तु पूजयेद्वै विनायकम् ॥\nभोगकामो हि शशिनं बलकामः समीरणम् ॥ 51.20 ॥"
  },
  {
    "text": "मुमुक्षुः सर्वसंसारात्प्रयत्नेनार्चयेद्धरिम् ॥\nअकामः सर्वकामो वा पूजयेत्तु गदाधरम् ॥ 51.21 ॥"
  },
  {
    "text": "वारिदस्तृप्तिमाप्नोति सुखमक्षय्यमन्नदः ॥\nतिलप्रदः प्रजामिष्टां दीपदश्चक्षुरुत्तमम् ॥ 51.22 ॥"
  },
  {
    "text": "भूमिदः सर्वमाप्नोति दीर्घमायुर्हिरण्यदः ॥\nगृहदोऽग्र्याणि वेश्मानि रूप्यदो रूपमुत्तमम् ॥ 51.23 ॥"
  },
  {
    "text": "वासोदश्चान्द्रसालोक्यमश्विसालोक्यमश्वदः ॥\nअनडुद्दः श्रियं पुष्टां गोदो ब्रध्नस्य विष्टपम् ॥ 51.24 ॥"
  },
  {
    "text": "यानशय्याप्रदो भार्य्यामैश्वर्य्यमभयप्रदः ॥\nधान्यदः शावतं सौख्यं ब्रह्मदो ब्रह्म शाश्वतम् ॥ 51.25 ॥"
  },
  {
    "text": "वेदवित्सु ददज्ज्ञानं स्वर्गलोके महीयते ॥\nगवां घासप्रदानेन सर्वपापैः प्रमुच्यते ॥ 51.26 ॥"
  },
  {
    "text": "इन्धनानां प्रदानेन दीप्ताग्निर्जायते नरः ॥\nऔषधं स्नेहमाहारं रोगिरोगप्रशान्तये ॥ 51.27 ॥"
  },
  {
    "text": "ददानो रोगरहितः सुखी दीर्घायुरेव च ॥\nअसिपत्रवनं मार्गं क्षुरधारासमन्वितम् ॥ 51.28 ॥"
  },
  {
    "text": "तीक्ष्णातपं च तरतिच्छत्रोपानत्प्रदो नरः ॥\nयद्यदिष्टतमं लोके यच्चास्य दयितं गृहे ॥ 51.29 ॥"
  },
  {
    "text": "तत्तद्गुणवते देयं तदेवाक्षयमिच्छता ॥\nअयेन विषुवे चैव ग्रहणे चन्द्रसूर्य्ययोः ॥ 51.30 ॥"
  },
  {
    "text": "संक्रान्त्यादिषु कालेषु दत्तं भवति चाक्षयम् ॥\nप्रयागादिषु तीर्थेषु गयायां च विशेषतः ॥ 51.31 ॥"
  },
  {
    "text": "दानधर्मात्परो धर्मो भूतानां नेह विद्यते ॥\nस्वर्गायुर्भूतिकामेन दानं पापोपशान्तये ॥ 51.32 ॥"
  },
  {
    "text": "दीयमानं तु यो मोहाद्गोविप्राग्निसुरेषु च ॥\nनिवारयति पापात्मा तिर्य्यग्योनिं व्रजेन्नरः ॥ 51.33 ॥"
  },
  {
    "text": "यस्तु दुर्भिक्षवेलायामन्नाद्यं न प्रयच्छति ॥\nम्रियमाणेषु विप्रेषु ब्रह्महा स तु गर्हितः ॥ 51.34 ॥"
  }
]
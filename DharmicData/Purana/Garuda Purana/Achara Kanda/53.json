[
  {
    "text": "॥ सूत उवाच ॥\nएवं ब्रह्माब्रवीच्छ्रुत्वा हरेरष्टनिधींस्तथा ॥\nतत्र पद्ममहापद्मौ तथा मकरकच्छपौ ॥ 53.1 ॥\nमुकुन्दकु(न) न्दौ नीलश्च शङ्खश्चैवापरो निधिः ॥\nसत्यामृद्धौ भवन्त्येते स्वरूपं कथयाम्यहम् ॥ 53.2 ॥\nपद्मेन लक्षितश्चैव सात्त्विको जायते नरः ॥\nदाक्षिण्यसारः पुरुषः सुवर्णादिकसंग्रहम् ॥ 53.3 ॥\nरुप्यादि कुर्य्याद्दद्यात्तु यतिदैवादियज्वनाम् ॥\nमहापद्माङ्कितो दद्याद्धनाद्यं धार्मिकाय च ॥ 53.4 ॥\nनिधी पद्ममहापद्मौ सात्त्विकौ पुरुषौ स्मृतौ ॥\nमकरेणाङ्कितः खड्गबाणकुन्तादिसंग्रही ॥ 53.5 ॥\nदद्याच्छ्रुताय मैत्रीं च याति नित्यं च राजभिः ॥\nद्रव्यार्थं शत्रूणां नाशं संग्रामे चापि संव्रजेत् ॥ 53.6 ॥\nमकरः कच्छपश्चैव तामसौ तु निधी स्मृतौ ॥\nकच्छपी विश्वसेन्नैव न भुङ्क्ते न (ना) ददाति च ॥ 53.7 ॥\nनिधानमुर्व्यां कुरुते निधिः सोप्येकपूरुषः ॥\nराजसेन मुकुन्देन लक्षिता राज्यसंग्रही ॥ 53.8 ॥\nभुक्तभोगो गायनेभ्यो दद्याद्वेश्यादिकासु च ॥\nरजस्तमोमयो नन्दी आधारः स्यात्कुलस्य च ॥ 53.9 ॥\nस्तुतः प्रीतो भवति वै बहुभार्य्या भवन्ति च ॥\nपूर्वमित्रेषु शैथिल्यं प्रीतिमन्यैः करोति च ॥ 53.10 ॥\nनीलेन चाङ्कितः सत्त्वतेजसा संयुतो भवेत् ॥\nवस्त्रधान्यादिसंग्राही तडागादि करोति च ॥ 53.11 ॥\nत्रिपू(पौ) रुषो निधिश्चैव आम्रारामादि कारयेत् ॥\nएकस्य स्यान्निधिः शङ्खः स्वयं भुङ्क्ते धनादि(न्त)कम् ॥ 53.12 ॥\nकदन्नभुक्परिजनो न च शोभनवस्त्रधृक् ॥\nस्वपोषणपरः शंखी दद्यात्परनरे वृथा ॥ 53.13 ॥\nमिश्रावलोकनान्मिश्रस्वभावफलदायिनः ॥\nनिधीनां रूपमुक्तं तु हरिणापि हरादिके ॥\nहरिर्भुवनकोशादि यथोवाच तथा वदे ॥ 53.14 ॥"
  }
]
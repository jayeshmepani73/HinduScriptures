[
  {
    "text": "॥ याज्ञवल्क्य उवाच ॥\nश्रीकामः शान्तिकामो वा ग्रहदृष्ट्यभिचारवान् ॥\nग्रहयंज्ञं समं कुर्य्याद्ग्रहाश्चैते बुधैः स्मृताः ॥ 101.1 ॥"
  },
  {
    "text": "सूर्य्यः सोमो मङ्गलश्च बुधश्चैव बृहस्पतिः ॥\nशुक्रः शनैश्चरो राहुः केतुर्ग्रहगणाः स्मृताः ॥ 101.2 ॥"
  },
  {
    "text": "ताम्रकांस्यस्फाटिकाद्रक्तचन्दनात्स्वर्णकादुभौ ॥\nरजतादयसः सीसात्कांस्याद्वर्णान्निबोधत ॥ 101.3 ॥"
  },
  {
    "text": "रक्तः शुक्लस्तथा रक्तः पीतः पीतः सितोसितः ॥\nकृष्णः कृष्णः क्रमाद्वर्णा द्रव्याणि मुनयस्ततः ॥ 101.4 ॥"
  },
  {
    "text": "स्थापयेद्गहवर्णानि होमार्थं प्रलिखेत्पटे ॥\nस्नापयेद्धोमयेच्चैव ग्रहद्रव्यैर्विधानतः ॥ \nसुवर्णानि प्रदेयानि वासांसि सुसुमानि च ॥ 101.5 ॥"
  },
  {
    "text": "गन्धाश्च बलयश्चैव धूपो देयश्चगुग्गुलुः ॥\nकर्त्तव्यास्तत्र मन्त्रैश्च चरवः प्रतिदैवतम् ॥ 101.6 ॥"
  },
  {
    "text": "आकृष्णेन इमंदेवा अग्निर्मूर्द्धादिवः ककुत् ॥\nउब्दुध्यस्वेति जुहुयादेभिरेव यथाक्रमम् ॥ 101.7 ॥"
  },
  {
    "text": "बृहस्पतेपरिदीयेति सर्वे अन्नात्परिसुतम् ॥\nशन्नोदेवी कयानश्च केतुंक्रण्वन्निति क्रमात् ॥ 101.8 ॥"
  },
  {
    "text": "अर्कः पलाशः खदिरस्त्वपामार्गोऽथ पिप्पलः ॥\nऔदुम्बरः शमी दूर्वा कुशाश्च समिधः क्रमात् ॥ 101.9 ॥"
  },
  {
    "text": "होतव्या मधुसर्पिर्भ्यां दध्ना चैव समन्वितः ॥\nगुडौदनं पायसं च हविष्यं क्षीरषाष्टिकम् ॥ 101.10 ॥"
  },
  {
    "text": "दध्योदनं हविः पूपान्मांसं चित्रान्नमेव च ॥\nदद्याद्गहक्रमादेतान् ग्रहेभ्यो भोजनं ततः ॥ 101.11 ॥"
  },
  {
    "text": "धेनुः शङ्खस्तथानड्वान्हेम वासो हयस्तथा ॥\nकृष्णा गौरायसं छाग एता वै दक्षिणाः क्रमात् ॥ \nग्रहाः पूज्याः सदा यस्माद्रज्यादि प्राप्यते फलम् ॥ 101.12 ॥"
  }
]
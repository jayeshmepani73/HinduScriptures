[
  {
    "text": "॥हरिरुवाच ॥\nउदयात्तु समारभ्य राशौ भानुः स्थितो हर ॥\nस्वराश्याद्यैर्व्रजेदह्नि षडभिः षटभिस्तथा निशि ॥ 62.1 ॥"
  },
  {
    "text": "मीने मेषे च पञ्च स्युश्चतस्त्रो वृष कुम्भयोः ॥\nमकरे मिथुने तिस्त्रः पंच चापे च कर्कटे ॥ 62.2 ॥"
  },
  {
    "text": "सिंहे च वृश्चिके षट् च सप्त कन्यातुले तथा ॥\nएता लग्नप्रमाणेन घटिकाः परिकीर्त्तिताः ॥ 62.3 ॥"
  },
  {
    "text": "रसपूर्वावसानेषु रसाब्धिष्वरिसागराः ॥\nलङ्कोदया हि तद्वत्त लग्ना मेषादयोऽथ वा ॥ 62.4 ॥"
  },
  {
    "text": "मेषलग्ने भवेद्वन्ध्या वृषे भवति कामिनी ॥\nमिथुने सुभगा कन्या वेश्या भवति कर्कटे ॥ 62.5 ॥"
  },
  {
    "text": "सिंहे चैवाल्पपुत्रा च कन्यायां रूपसंयुता ॥\nतुलायां रूपमैश्वर्य्यं वश्चिके कर्कशा भवेत् ॥ 62.6 ॥"
  },
  {
    "text": "सौभाग्यधनुषि स्याच्च मकरे नीचगामिनी ॥\nकुम्भ चैवाल्पपुत्रा स्यान्मीने वैराग्यसंयुता ॥ 62.7 ॥"
  },
  {
    "text": "तुला कर्कटको मेषो मकरश्चैव राशयः ॥\nचरकार्य्याणि कुर्य्याच्च स्थिरकार्य्याणि चैव हि ॥ 62.8 ॥"
  },
  {
    "text": "पञ्चाननो वृषः कुम्भा वृश्चिकः स्युः स्थिराणि हि ॥\nकन्या धनुश्च मीनश्च मिथुनं द्विस्वभावतः ॥ 62.9 ॥"
  },
  {
    "text": "द्विस्वभावानि कर्माणि कुर्य्यादेषु विचक्षणः ॥\nयात्रा चरेण कर्त्तव्या प्रवेष्टव्यं स्थिरेण तु ॥ 62.10 ॥"
  },
  {
    "text": "देवस्थापनवैवाह्यं द्विस्वभावेन कारयेत् ॥\nप्रतिपच्चाथ षष्ठी च नन्दा चैकादशी स्मृता ॥ 62.11 ॥"
  },
  {
    "text": "द्वितीया सप्तमी भद्रा द्वादशी वृषभध्वज ॥\nजयाष्टमी तृतीया च स्मृता रुद्र त्रयोदशी ॥ 62.12 ॥"
  },
  {
    "text": "चतुर्थो नवमी रिक्ता सा वर्ज्याथ चतुर्दशी ॥\nपञ्चमी दशमी पूर्णा पूर्णिमा च शुभाः स्मृताः ॥ 62.13 ॥"
  },
  {
    "text": "चरः सौम्यो गुरुः क्षिप्रो मृदुः शुक्रो रविर्ध्रुवः ॥\nशनिश्च दारुणो ज्ञेयो भौम उग्रः शशी समः ॥ 62.14 ॥"
  },
  {
    "text": "चरक्षिप्रैः प्रयातव्यं प्रवेष्टव्यं मृद्रुध्रुवैः ॥\nदारुणोग्रैश्च योद्धव्यं क्षत्त्रियैर्जयकाङ्क्षिभिः ॥ 62.15 ॥"
  },
  {
    "text": "नृपाभिषेकोऽग्निकार्य्यं सोमवारे प्रशस्यते ॥\nसोमे तु लेपमानं च कुर्य्याच्चैव गृहादिकम् ॥ 62.16 ॥"
  },
  {
    "text": "सैनापत्यं शौर्ययुद्धं शस्त्राभ्यासः कुजे स्मृतः ॥\nसिद्धिकार्य्यं च मन्त्रश्च यात्रा चैव बुधे स्मृता ॥ 62.17 ॥"
  },
  {
    "text": "पठनं देवपूजा च वस्त्राद्याभरणं गुरौ ॥\nकन्यादानं गजारोहः शुक्रे स्यात्समयः स्त्रियाः ॥ 62.18 ॥"
  },
  {
    "text": "स्थाप्यं गृहप्रवेशश्च गजबन्धः शनौ शुभः ॥ 62.19 ॥"
  }
]
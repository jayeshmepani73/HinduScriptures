[
  {
    "text": "॥रुद्रउवाच ॥\nविष्णोर्ध्यानं पुनर्ब्रूहि शङ्खचक्रगदाधर ॥\nयेन विज्ञातमात्रेण कृतकृत्यो भवेन्नरः ॥ 92.1 ॥"
  },
  {
    "text": "॥हरिरुवाच ॥\nप्रवक्ष्यामि हरेर्ध्यानं मायातन्त्रविमर्दकम् ॥\nमूर्त्तामूर्तादिभेदेन तद्ध्यानं द्विविधं हर ॥ 92.2 ॥"
  },
  {
    "text": "अमूर्त्तं रुद्र कथितं हन्त मूर्त्तं ब्रवीम्यहम् ॥\nसूर्य्यकोटिप्रतीकाशो जिष्णुर्भाजिष्णुरेकतः ॥ 92.3 ॥"
  },
  {
    "text": "कुन्दगोक्षीरधवलो हरिर्ध्येयो मुमुक्षुभिः ॥\nविशालेन सुसौम्येन शङ्खेन च समन्वितः ॥ 92.4 ॥"
  },
  {
    "text": "सहस्त्रादित्यतुल्येन ज्वालामालोग्ररूपिणा ॥\nचक्रेण चान्वितः शान्तो गदाहस्तः शुभाननः ॥ 92.5 ॥"
  },
  {
    "text": "किरीटेन महार्हेण रत्नप्रज्वलितेन च ॥\nसायुधः सर्वगो देवः सरोरुहधरस्तथा ॥ 92.6 ॥"
  },
  {
    "text": "वनमालाधरः शुभ्रः समांसो हेमभूषणः ॥\nसुवस्त्रः शुद्धदेहश्च सुकर्णः पद्मसंस्थितः ॥ 92.7 ॥"
  },
  {
    "text": "हिरण्मयशरीरश्च चारुहारी शुभाङ्गदः ॥\nकेयूरेण समायुक्तो वनमालासमन्वितः ॥ 92.8 ॥"
  },
  {
    "text": "श्रीवत्सकौस्तुभयुतो लक्ष्मीवन्द्येक्षणान्वितः ॥\nअणिमादिगुणैर्युक्तः सृष्टिसंहारकारकः ॥ 92.9 ॥"
  },
  {
    "text": "मुनिध्येयोऽसुरध्येयो देवध्येयोऽतिसुन्दरः ॥\nब्रह्मादिस्तम्बपर्य्यन्तभूतजातहृदिस्थितः ॥ 92.10 ॥"
  },
  {
    "text": "सनातनोऽव्ययो मेध्यः सर्वानुग्रहकृत्प्रभुः ॥\nनारायणो महादेवः स्फुरन्मकरकुण्डलः ॥ 92.11 ॥"
  },
  {
    "text": "सन्तापनाशनोऽभ्यर्च्यो मङ्गल्यो दुष्टनाशनः ॥\nसर्वात्मा सर्वरूपश्च सर्वगो ग्रहनाशनः ॥ 92.12 ॥"
  },
  {
    "text": "चार्वङ्गुलीयसंयुक्तः सुदीप्तनख एव च ॥\nशरण्यः सुखकारी च सौम्यरूपो महेश्वरः ॥ 92.13 ॥"
  },
  {
    "text": "सर्वालङ्कारसंयुक्तश्चारुचन्दनचर्चितः ॥\nसर्वदेवसमायुक्तः सर्वदेवप्रियङ्करः ॥ 92.14 ॥"
  },
  {
    "text": "सर्वलोकहितैषी च सर्वेशः सर्वभावनः ॥\nआदित्यमण्डले संस्थो अग्निस्थो वारिसंस्थितः ॥ 92.15 ॥"
  },
  {
    "text": "वासुदेवो जगद्धाता ध्येयो विष्णुर्मुमुक्षुभिः ॥\nवासुदेवोऽहमस्मीति आत्मा ध्येयो हरिर्हरिः ॥ 92.16 ॥"
  },
  {
    "text": "ध्यायन्त्येवं च ये विष्णुं ते यान्ति परमां गतिम् ॥\nयाज्ञवल्क्यः पुरा ह्येवं ध्यात्वा विष्णुं सुरेश्वरम् ॥ 92.17 ॥"
  },
  {
    "text": "धर्मोपदेशकर्त्तृत्वं संप्राप्यागात्परं पदम् ॥\nतस्मात्त्वमपि देवेश ! विष्णुं चिन्तय शङ्कर ! ॥ 92.18 ॥"
  },
  {
    "text": "विष्णुध्यानं पठेद्यस्तु प्राप्नोति परमां गतिम् ॥ 92.19 ॥"
  }
]
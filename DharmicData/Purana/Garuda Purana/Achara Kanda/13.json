[
  {
    "text": "।।हरिरुवाच ।।\nप्रवक्ष्याम्यधुना ह्येतद्वैष्णवं पंजरं शुभम् ।।\nनमो नमस्ते गोविदं चक्रं गृह्य सुदर्शनम् ।। 13.1 ।।"
  },
  {
    "text": "प्राच्यां रक्षस्व मां विष्णो ! त्वामहं शरणं गतः ।।\nगदां कौमोदकीं गृह्ण पद्मनाभ नमोऽस्त ते ।। 13.2 ।।"
  },
  {
    "text": "याम्यां रक्षस्व मां विष्णो ! त्वामहं शरणं गतः ।।\nहलमादाय सौनन्दे नमस्ते पुरुषोत्तम ।। 13.3 ।।"
  },
  {
    "text": "प्रतीच्यां रक्ष मां विष्णो ! त्वामहं शरणं गतः ।।\nमुसलं शातनं गृह्य पुण्डरीकाक्ष रक्ष माम् ।। 13.4 ।।"
  },
  {
    "text": "उत्तरस्यां जगन्नाथ ! भवन्तं शरणं गतः ।।\nखड्गमादाय चर्म्माथ अस्त्रशास्त्रादिकं हरे ! ।। 13.5 ।।"
  },
  {
    "text": "नमस्ते रक्ष रक्षोघ्न ! ऐशान्यां शरणं गतः ।।\nपांचजन्यं महाशंखमनुघोष्यं च पंकजम् ।। 13.6 ।।"
  },
  {
    "text": "प्रगृह्य रक्ष मां विष्णो आग्न्येय्यां रक्ष शूकर ।। \nचन्द्रसूर्य्यं समागृह्य खड्गं चान्द्रमसं तथा ।। 13.7 ।।"
  },
  {
    "text": "नैर्ऋत्यां मां च रक्षस्व दिव्यमूर्त्ते नृकेशरिन् ।।\nवैजयन्तीं स्मप्रगृह्य श्रीवत्सं कण्ठभूषणम् ।। 13.8 ।।"
  },
  {
    "text": "वायव्यां रक्ष मां देव हयग्रीव नमोऽस्तु ते ।।\nवैनतेयं समारुह्य त्वंतरिक्षे जनार्दन ! ।। 13.9 ।।"
  },
  {
    "text": "मां रक्षस्वाजित सदा नमस्तेऽस्त्वपराजित ।।\nविशालाक्षं समारुह्य रक्ष मां त्वं रसातले ।। 13.10 ।।"
  },
  {
    "text": "अकूपार नमस्तुभ्यं महामीन नमोऽस्तु ते ।।\nकरशीर्षाद्यंगुलेषु सत्य त्वं बाहुपंजरम् ।। 13.11 ।।"
  },
  {
    "text": "कृत्वा रक्षस्व मां विष्णो नमस्ते पुरुषोत्तम ।।\nएतदुक्तं शंकराय वैष्णवं पंजरं महत् ।। 13.12 ।।"
  },
  {
    "text": "पुरा रक्षार्थमीशान्याः कात्यायन्या वृषध्वज ।।\nनाशायामास सा येन चामरान्महिषासुरम् ।। 13.13 ।।"
  },
  {
    "text": "दानवं रक्तबीजं च अन्याँश्च सुरकण्टकान् ।।\nएतज्जपन्नरो भक्त्या शत्रून्विजयते सदा ।। 13.14 ।।"
  }
]
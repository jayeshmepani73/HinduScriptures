[
  {
    "text": "॥ सूत उवाच ॥\nआदाय शेषस्तस्यान्त्रं बलस्य केरलादिषु ॥\nचिक्षेप तत्र जायन्ते विद्रुमाः सुमहागुणाः ॥ 80.1 ॥"
  },
  {
    "text": "तत्र प्रधानं शशलोहिताभं गुञ्जाजवापुष्पनिभं प्रदिष्टम् ॥\nसुनीलकं देवकरोमकञ्च स्थानानि तेषु प्रभवं सुरागम् ॥ 80.2 ॥"
  },
  {
    "text": "अन्यत्र जातं च न तत्प्रधानं मूल्यं भवेच्छिल्पिविशेषयोगात् ॥\nप्रसन्नं कोमलं स्निग्धं सुरागं विद्रुमं हि तत् ॥ 80.3 ॥"
  },
  {
    "text": "धनधान्यकरं लोके विषार्त्तिभयनाशनम् ॥\nपरीक्षा पुलकस्योक्ता रुधिराक्षस्य वै मणेः ॥\nस्फटिकस्य विद्रुमस्य रत्नज्ञानाय शौनक ! ॥ 80.4 ॥"
  }
]
[
  {
    "text": "॥ सूत उवाच ॥\nतत्रैव सिंहलवधूकरपल्लवाग्रव्यालूनबाललवलीकुसुमप्रवाले ॥\nदेशे पपात दितिजस्य नितान्तकान्तं प्रोत्फुल्लनीरजसमद्युति नेत्रयुग्मम् ॥ 72.1 ॥"
  },
  {
    "text": "तत्प्रत्ययादुभयशोभनवीचिभासा विस्तारिणी जलनिधेरुपकच्छभूमिः ॥\nप्रोद्भिन्नकेतकवनप्रतिबद्धलेखासान्द्रेन्द्रनीलमणिरत्नवती विभाति ॥ 72.2 ॥"
  },
  {
    "text": "तत्रासिताब्जहलभृद्वसनासिभृंगशार्ङ्गायुधांगहरकण्ठकषायपुष्पैः ॥\nशुष्केतरैश्च कुसुमैर्गिरिकर्णिकायास्तस्माद्भवन्ति मणयः सदृशावभासः ॥ 72.3 ॥"
  },
  {
    "text": "अन्ये प्रसन्नपयसः पयसां निधातुरम्बुत्विषः शिखिगणप्रतिमास्तथान्ये ॥\nनीलीरसप्रभवबुद्वुदभाश्च केचित्केचित्तथा समदकोकिलकण्ठभासः ॥ 72.4 ॥"
  },
  {
    "text": "एकप्रकारा विस्पष्टवर्णशोभावभासिनः ॥\nजायन्ते मणयस्तस्मिन्निन्द्रनीला महागुणाः ॥ 72.5 ॥"
  },
  {
    "text": "मृत्पाषाणशिलारन्ध्रकर्करात्राससंयुताः ॥\nअभ्रिकापटलच्छायावर्णदोषैश्च दूषिताः ॥ 72.6 ॥"
  },
  {
    "text": "तत एव हि जायन्ते मणयस्तत्र सूरयः ॥\nशास्त्रसम्बोधितधियस्तान्प्रशंसन्ति सूरयः ॥ 72.7 ॥"
  },
  {
    "text": "धार्य्यमाणस्य ये दृष्टा पद्मरागमणेर्गुणाः ॥\nधारणादिन्द्रनीलस्य तानेवाप्नोति मानवः ॥ 72.8 ॥"
  },
  {
    "text": "यथा च पद्मरागाणां जातकत्रितयं भवेत् ॥\nइन्द्र नीलेष्वपि तथा द्रष्टव्यमविशेषतः ॥ 72.9 ॥"
  },
  {
    "text": "परीक्षाप्रत्ययैर्यैश्च पद्मरागः परीक्ष्यते ॥\nत एव प्रत्यया दृष्टा इन्द्रनीलमणेरपि ॥ 72.10 ॥"
  },
  {
    "text": "यावन्तं च क्रमेदग्निं पद्मरागोपयोगतः ॥\nइन्द्रनीलमणिस्तस्मात्क्रमेत सुमहत्तरम् ॥ 72.11 ॥"
  },
  {
    "text": "तथापि न परीक्षार्थं गुणानामभि (ति) वृद्धये ॥\nमणिरग्नौ समाधेयः कथञ्चिदपि कश्चन ॥ 72.12 ॥"
  },
  {
    "text": "अग्निमात्रापरिज्ञाने दाहदोषैश्च दूषितः ॥\nसोऽनर्थाय भवेद्भर्त्तुः कर्त्तुः कारयितुस्तथा ॥ 72.13 ॥"
  },
  {
    "text": "काचोत्पलकरवीरस्फटिकाद्या इह बुधैः सवैदूर्य्याः ॥\nकथिता विजातय इमे सदृशा मणिनेन्द्रनीलेन ॥ 72.14 ॥"
  },
  {
    "text": "गुरुभावकठिनभावावेतेषां नित्यमेव विज्ञेयौ ॥\nकाचाद्यथावदुत्तरविवर्द्धमानौ विशेषेण ॥ 72.15 ॥"
  },
  {
    "text": "इन्द्रनीलो यथा कश्चिद्विभर्त्त्याताम्रवर्णताम् ॥\nरक्षणयौ तथा ताम्रौ करवीरोत्पलावुभौ ॥ 72.16 ॥"
  },
  {
    "text": "यस्य मध्यगता भाति नीलस्येन्द्रायुधप्रभा ॥\nतमिन्द्रनीलमित्याहुर्महार्हं भुवि दुर्लभम् ॥ 72.17 ॥"
  },
  {
    "text": "यस्य वर्णस्य भूयस्त्वात्क्षीरे शतगुणे स्थितः ॥\nनीलतां तन्नयेत्सर्वं महानीलः स उच्यते ॥ 72.18 ॥"
  },
  {
    "text": "यत्पद्मरागस्य महागुणस्य मूल्यं भवेन्माषसमुन्मितस्य ॥\nतदिन्द्रनीलस्य महागुणस्य सुवर्ण संख्याकुलितस्य मूल्यम् ॥ 72.19 ॥"
  }
]
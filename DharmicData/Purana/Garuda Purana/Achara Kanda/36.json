[
  {
    "text": "।।हरिरुवाच ।।\nसन्ध्याविधिं प्रवक्ष्यामि श्रृणु रुद्राघनाशनम् ।।\nप्राणायामत्रयं कृत्वा सन्ध्यास्नानमुपक्रमेत् ।। 36.1 ।।"
  },
  {
    "text": "सप्रणवां सव्याहृतिं गायत्त्रीं शिरसा सह ।।\nत्रिः पठेदायतप्रणः प्राणायामः स उच्यते ।। 36.2 ।।"
  },
  {
    "text": "मनोवाक्रायजं दोषं प्राणायामैर्दहेद्द्विजः ।।\nतस्मात्सर्वेषु कालेषु प्राणायामपरो भवेत् ।। 36.3 ।।"
  },
  {
    "text": "सायमग्निश्च मेत्युक्ता प्रातः सूर्य्येत्यपः पिबेत् ।।\nआपः पुनन्तु मध्याह्ने उपस्पृश्य यथाविधि ।। 36.4 ।।"
  },
  {
    "text": "आपोहिष्ठेत्यृचा कुर्य्यान्मार्जनं तु कुशोदकैः ।।\nप्रणवेन तु संयुक्तं क्षिपेद्वारि पदेपदे ।। 36.5 ।।"
  },
  {
    "text": "रजस्तमः स्वमोहोत्थाञ्जाग्रत्स्वप्नसुषुप्तिजान् ।। \nवाङ्‌मनः कर्मजान्दोषान्नवैतान्नवभिर्दहेत् ।। 36.6 ।।"
  },
  {
    "text": "समुद्धृत्योदकं पाणौ जप्त्वा च द्रुपदां क्षिपेत् ।।\nत्रिपडष्टौ द्वादशधा वर्त्तयेदघमर्पणम् ।। 36.7 ।।"
  },
  {
    "text": "उदुत्यंचित्रमित्याभ्यामुपतिष्ठेद्दिवाकरम् ।।\nदिवा रात्रौ च यत्पापं सर्वं नश्यति तत्क्षणात् ।। 36.8 ।।"
  },
  {
    "text": "पूर्वसंध्यां जपंस्तिष्ठेत्पश्चिमामुपविश्य च ।।\nमहाव्याहृतिसंयुक्तां गायत्त्रीं प्रणवान्विताम् ।। 36.9 ।।"
  },
  {
    "text": "दशभिर्जन्मजनितं शतेन तु पुरा कृतम् ।।\nत्रियुगं तु सहस्त्रेण गायत्त्रीं हन्ति दुष्कृतम् ।। 36.10 ।।"
  },
  {
    "text": "रक्ता भवति गायत्त्री सावित्री शुक्लवर्णिका ।।\nकृष्णा सरस्वती ज्ञेया संध्यात्रयमुदाहृतम् ।। 36.11 ।।"
  },
  {
    "text": "ॐ भूर्विन्यस्य हृदये ॐ भुवः शिरसि न्यसेत् ।।\nॐ स्वरिति शिखायां च गायत्र्याः प्रथमं पदम् ।। 36.12 ।।"
  },
  {
    "text": "विन्यसेत्कवचे विद्वान्द्वितीयं नेत्रयोर्न्यसेत् ।।\nतृतीयेनाङ्गविन्यासं चतुर्थं सर्वतो न्यसेत् ।। 36.13 ।।"
  },
  {
    "text": "संध्याकाले तु विन्यस्य जपेद्वै वेदमातरम् ।।\nशिवस्तस्यास्तु सर्वाह्णे प्राणायामपरं न्यसेत् ।। 36.14 ।।"
  },
  {
    "text": "त्रिपदा या तु गायत्त्री ब्रह्मविष्णुमहेश्वरी ।।\nविनियोगमृषिच्छन्दो ज्ञात्वा तु जपमारभेत् ।। 36.15 ।।"
  },
  {
    "text": "सर्वपापविनिर्मुक्तो ब्रह्मलोकमवाप्नुयात् ।।\nपरोरजसि सारं तं तुरीयपदमीरितम् ।। 36.16 ।।"
  },
  {
    "text": "तं हन्ति सूर्य्यः सन्ध्यायां नोपास्तिं कुरुते तु यः ।।\nतुरीयस्य पदस्यापि ऋषिर्निर्मल एव च ।। 36.17 ।।"
  },
  {
    "text": "छन्दस्तु देवी गायत्त्री परमात्मा च देवता ।। 36.18 ।।"
  }
]
[
  {
    "text": "।।सूत उवाच ।।\nप्रतिष्ठां सर्वदेवानां संक्षेपेण वदाम्यहम् ।।\nसुतिथ्यादौ सुरम्यां च प्रतिष्ठां कारयेद्गुरुः ।। 48.1 ।।"
  },
  {
    "text": "ऋत्विग्भिः सह चाचार्य्यं वरयेन्मध्यदेशगम् ।।\nस्वशाखोक्तविधानेन अथ वा प्रणवेन तु ।। 48.2 ।।"
  },
  {
    "text": "पञ्चभिर्बहुभिर्वाथ कुर्य्यात्पाद्यार्घ्यमेव च ।।\nमुद्रिकाभिस्तथा वस्त्रैर्गन्धमाल्यानुलेपनैः ।। 48.3 ।।"
  },
  {
    "text": "मन्त्रन्यासं गुरुः कृत्वा ततः कर्म समारभेत् ।।\nप्रासादस्याग्रतः कुर्य्यान्मण्डपं दशहस्तकम् ।। 48.4 ।।"
  },
  {
    "text": "कुर्य्याद्द्वादशहस्तं वा स्तम्भैः षोडशभिर्युतम् ।।\nध्वजाष्टकैश्चतुर्हस्तां मध्ये वेदिं च कारयेत् ।। 48.5 ।।"
  },
  {
    "text": "नदीसङ्गमतीरात्थां वालुकां तत्र दापयेत् ।।\nचतुरश्रं कार्मुकाभं वर्त्तुलं कमलाकृति ।। 48.6 ।।"
  },
  {
    "text": "पूर्वादितः समारभ्य कर्त्तव्यं कुण्डपञ्चकम् ।।\nअथवा चतुरश्राणि सर्वाण्येतानि कारयेत् ।। 48.7 ।।"
  },
  {
    "text": "शान्तिकर्मिधानेन सर्वकामार्थसिद्धये ।।\nशिरः स्थाने तु देवस्य आचार्य्यो होममाचरेत् ।। 48.8 ।।"
  },
  {
    "text": "ऐशान्यां केचिदिच्छन्ति उपलिप्यावनिं शुभाम् ।।\nद्वाराणि चैव चत्वारि कृत्वा वै तोरणान्तिके ।। 48.9 ।।"
  },
  {
    "text": "न्यग्रोधोदुम्बराश्वत्थबैल्वपालाशखादिराः ।।\nतोरणाः पञ्चहस्ताश्च वस्त्रपुष्पाद्यलङ्कृताः ।। 48.10 ।।"
  },
  {
    "text": "निखनेद्धस्तमेकैकं चत्वारश्चतुरो दिशः ।।\nपूर्वद्वारे मृगेन्द्रं तु हयराजं तु दक्षिणे ।। 48.11 ।।"
  },
  {
    "text": "पश्चिमे गोपतिर्नाम सुरशार्दूलमुत्तरे ।।\nअग्निमीलेति हि मन्त्रेण प्रथमं पूर्वतो न्यसेत् ।। 48.12 ।।"
  },
  {
    "text": "ईषेत्वेतिहि मन्त्रेण दक्षिणस्यां द्वितीयकम् ।।\nअग्नआयाहिमन्त्रेण पश्चिमस्यां तृतीयकम् ।। 48.13 ।।"
  },
  {
    "text": "शन्नोदेवीति मन्त्रेण उत्तरस्यां चतुर्थकम् ।।\nपूर्वे अम्बुदवत्कार्य्या आग्नोय्यां धूमरूपिणी ।। 48.14 ।।"
  },
  {
    "text": "याम्यां वै कृष्णरूपा तु नैर्ऋत्या श्यामला (धूसरा) भवेत् ।।\nवारुण्यां पाण्डुरा ज्ञेया वायव्यां पीतवर्णिका ।। 48.15 ।।"
  },
  {
    "text": "उत्तरे रक्तवर्णा तु शुक्लैशी च पताकिका ।।\nबहुरूपा तथा मध्ये इन्द्रविद्येति पूर्वके ।। 48.16 ।।"
  },
  {
    "text": "आग्निं संसुप्तिमन्त्रेण यमोनागेति दक्षिणे ।।\nपूज्या रक्षोहनोवेति पश्चिमे उत्तरेऽपि च ।। 48.17 ।।"
  },
  {
    "text": "वात इत्यभिषिच्याथ आप्यायस्वेति चोत्तरे ।।\nतमीशानमतश्चैव विष्णोर्नुकेति मध्यमे ।। 48.18 ।।"
  },
  {
    "text": "कलशौ तु ततो द्वौ द्वौ निवेश्यौ तोरणान्तिके ।।\nवस्त्रयुग्मसमायुक्ताश्चन्दनाद्यैः स्वलङ्कृताः ।। 48.19 ।।"
  },
  {
    "text": "पुष्पैर्वितानैर्बहुलैरादिवर्णाभिमन्त्रिताः ।।\nदिक्पालाश्च ततः पूज्याः शास्त्रदृष्टेन कर्मणा ।। 48.20 ।।"
  },
  {
    "text": "त्रातारमिन्द्रभन्त्रेण अग्निर्मूर्द्धेति चापरे ।।\nअस्मिन्वृक्ष इतं चैव प्रचारीति परा स्मृता ।। 48.21 ।।"
  },
  {
    "text": "किञ्चेदधातु आचत्वाऽभित्वादेति च सप्तमी ।।\nइमारुद्रेति दिक्यालान्पूजयित्वा विचक्षणः ।। 48.22 ।।"
  },
  {
    "text": "होमद्रव्याणि वायव्ये कुर्य्यात्सोपस्कराणि च ।।\nशङ्खाञ्छास्त्रोदिताञ्छ्वेतान्नेत्राभ्यां विन्यसेद्गुरुः ।। 48.23 ।।"
  },
  {
    "text": "आलोकनेन द्रव्याणि शुद्धिं यान्ति न संशयः ।।\nह्रृदयादीनि चाङ्गानि व्याहृतिप्रणवेन च ।। 48.24 ।।"
  },
  {
    "text": "अस्त्रं चैव समस्तानां न्यासोऽयं सर्वकामिकः ।।\nअक्षतान्विष्टरं चैव अस्त्रेणैवाभिमन्त्रितान् ।। 48.25 ।।"
  },
  {
    "text": "विष्टरेण स्पृशेद्दुव्यान्यागमण्डपसंभृतान् ।।\nअक्षतान्विकिरेत्पश्चादस्त्रपूतान्समन्ततः ।। 48.26 ।।"
  },
  {
    "text": "शाक्रीं दिशमथारभ्य यावदीशानगोचरम् ।।\nअवकीर्य्याक्षतार्न्संवाँल्लेपयेन्मण्डपं ततः ।। 48.27 ।।"
  },
  {
    "text": "गन्धाद्यैरर्घ्यपात्रे च मन्त्रग्रामं न्यसेद्गुरुः ।।\nतेनार्घ्यपात्रतोयेन प्रोक्षयेद्यागमण्डपम् ।। 48.28 ।।"
  },
  {
    "text": "प्रतिष्ठा यस्य देवस्य तदाख्यं कलशं न्यसेत् ।।\nऐशान्यां पूजयेद्याम्ये अस्त्रेणैव च वर्द्धनीम् ।। 48.29 ।।"
  },
  {
    "text": "कलशं वर्द्धनीं चैव ग्रहान्वास्तोष्पतिं तथा ।। \nआसने तानि सर्वाणि प्रणवाख्यं जपेद्गुरुः ।। 48.30 ।।"
  },
  {
    "text": "सूत्रग्रीवं रत्नगर्भं वस्त्रयुग्मेन वेष्टितम् ।।\nसर्वौषधीगन्धलिप्तं पूजयेत्कलशं गुरुः ।। 48.31 ।।"
  },
  {
    "text": "देवस्तु कलशे पूज्यो वर्द्धन्या वस्त्रमुत्तमम् ।।\nवर्द्धन्या तु समायुक्तं कलशं भ्रामयेदनु ।। 48.32 ।।"
  },
  {
    "text": "वर्द्धनीधारया सिञ्चन्नग्रतो धारयेत्ततः ।।\nअभ्यर्च्य वर्द्धनीकुम्भं स्थण्डिले देवमर्चयेत् ।। 48.33 ।।"
  },
  {
    "text": "घटं चावाह्य वायव्यां गणानां त्वेति सद्गणम् ।।\nदेवमीशानकोणे तु जपेद्वास्तोष्पतिं बुधः ।। 48.34 ।।"
  },
  {
    "text": "वास्तोष्पतीति मन्त्रेण वास्तुदोषोपशान्तये ।।\nकुम्भस्य पूर्वतो भूतं गणदेवं बलिं हरेत् ।। 48.35 ।।"
  },
  {
    "text": "पठेदिति च विद्याश्च कुर्य्यादालम्भनं बुधः ।।\nयोगेयोगेति मन्त्रेणास्तरणं शाद्वलैः कुशैः ।। 48.36 ।।"
  },
  {
    "text": "ऋत्विग्भिः सार्द्धमाचार्यः स्नानपीठे गुरुस्तदा ।।\nविविधैर्ब्रह्मघोषैश्च पुण्याहजयमङ्गलैः ।। 48.37 ।।"
  },
  {
    "text": "कृत्वा ब्रह्मरथे देवं प्रतिष्ठन्ति ततो द्विजाः ।।\nऐशान्यामानयेत्पीठमण्डपे विन्यसेद्गुरुः ।। 48.38 ।।"
  },
  {
    "text": "भद्रंकर्णेत्यथ स्नात्वा सूत्रवल्कलजेन तु ।।\nसंस्नाप्य लक्षणोद्धारं कुर्य्यात्तूर्यादि (दूराभि) वादनैः ।। 48.39 ।।"
  },
  {
    "text": "मधुसर्पिः समायुक्तं कांस्ये वा ताम्रभाजने ।।\nअक्षिणी चांजयेच्चास्य सुवर्णस्य शलाकया ।। 48.40 ।।"
  },
  {
    "text": "अग्निर्ज्योतीति मन्त्रेण नेत्रोद्वाटं तु कारयेत् ।।\nलक्षणे क्रियमाणे तु नामैकं स्थापको व(द) देत् ।। 48.41 ।।"
  },
  {
    "text": "इमम्मेगङ्गेमन्त्रेण नेत्रयोः शीतलक्रिया ।।\nअग्निर्मूर्द्धेति मन्त्रेण दद्याद्वल्मी कमृत्तिकाम् ।। 48.42 ।।"
  },
  {
    "text": "बिल्वोदुम्बरमश्वत्थं वटं पालाशमेव च ।।\nयज्ञायज्ञेति मन्त्रेण दद्यात्पञ्चकषायकम् ।। 48.43 ।।"
  },
  {
    "text": "पञ्चगव्यं स्नापयेच्च सहदेव्यादि भिस्ततः ।।\nसहदेवी बला चैव शतमूली शतावरी ।। 48.44 ।।"
  },
  {
    "text": "कुमारी च गुडूची च सिंही व्याघ्री तथैव च ।।\nया ओषधीति मन्त्रेण स्नानमोषधिमज्जलैः ।। 48.45 ।।"
  },
  {
    "text": "याः फलिनीति मन्त्रेण फलस्नानं विधीयते ।।\nद्रुपदादिवेति मन्त्रेण कार्य्यमुद्वर्त्तनं बुधैः ।। 48.46 ।।"
  },
  {
    "text": "कलशेषु च विन्यस्य उत्तरादिष्वनुक्रमात् ।।\nरत्नानि चैव धान्यानि औषधीं शतपुष्पिकाम् ।। 48.47 ।।"
  },
  {
    "text": "समुद्रांश्चैव विन्यस्य चतुरश्चतुरो दिशः ।।\nक्षीरं दधि क्षीरोदस्य घृतोदस्येति वा पुनः ।। 48.48 ।।"
  },
  {
    "text": "आप्यायस्व दधिक्राव्णो याऔषधीरितीति च ।।\nतेजोऽसीति च मन्त्रैश्च कुम्भं चैवाभिमन्त्रयेत् ।। 48.49 ।।"
  },
  {
    "text": "समुद्राख्यैश्चतुर्भिश्च स्नापयेत्कलशैः पुनः ।।\nस्नातश्चैव सुवेषश्च धूपो देयश्च गुग्गुलुः ।। 48.50 ।।"
  },
  {
    "text": "अभिषेकाय कुम्भेषु तत्तत्तीर्थानि विन्यसेत् ।।\nपृथिव्यां यानि तीर्थानि सरितः सागरास्तथा ।। 48.51 ।।"
  },
  {
    "text": "याओषधीति मन्त्रेण कुम्भं चैवाभिमन्त्रयेत् ।।\nतेन तोयेन यः स्नायात्स मुच्येत्सर्वपातकैः ।। 48.52 ।।"
  },
  {
    "text": "अभिषिच्य समुद्रैश्च त्वर्घ्यं दद्यात्ततः पुनः ।। \nगन्धद्वारेति गन्धं च न्यासं वै वेदमन्त्रकैः ।। 48.53 ।।"
  },
  {
    "text": "स्वशास्त्रविहितैः प्राप्तैर्युवंवस्त्रेति वस्त्रकम् ।।\nकविहाविति मन्त्रेण आनयेन्मण्डपं शुभम् ।। 48.54 ।।"
  },
  {
    "text": "शम्भवायेति मन्त्रेण शय्यायां विनिवेशयेत् ।।\nविश्वतश्चक्षुर्मन्त्रेण कुर्य्यात्सकलनिष्कलम् ।। 48.55 ।।"
  },
  {
    "text": "स्थित्वा चैव परे तत्त्वे मन्त्रन्यासं तु कारयेत् ।।\nस्वशास्त्रविहितो मन्त्रो न्यासस्तस्मिंस्तथोदितः ।। 48.56 ।।"
  },
  {
    "text": "वस्त्रेणाच्छादयित्वा तु पूजनीयः स्वभावतः ।।\nयथाशास्त्रं निवेद्यानि पादमूले तु दापयेत् ।। 48.57 ।।"
  },
  {
    "text": "अथ प्रणवसंयुक्तं वस्त्रयुग्मेन वेष्टितम् ।।\nकलशं सहिरण्यं च शिरः स्थाने निवेदयेत् ।। 48.58 ।।"
  },
  {
    "text": "स्थित्वा कुण्डसमीपेऽथ अग्नेः स्थापनमाचरेत् ।।\nस्वशास्त्रविहितैर्मन्त्रैर्वेदोक्तैर्वाथ वा गुरुः ।। 48.59 ।।"
  },
  {
    "text": "श्रीसूक्तं पावमान्यं च वासदाम्यसवाजिनम् ।।\nवृषाकपिं च मित्रं बह्वचः पूर्वतो जपेत् ।। 48.60 ।।"
  },
  {
    "text": "रुद्रं पुरुषसूक्तं च श्लोकाध्यायं च शुक्रियम् ।।\nब्रह्माणं पितृमैत्रं च अध्वर्य्युर्दक्षिणे जपेत् ।। 48.61 ।।"
  },
  {
    "text": "वेदव्रतं वामदेव्यं ज्येष्ठसाम रथन्तरम् ।।\nभेरुण्डानि च सामानि छन्दोगः पश्चिमे जपेत् ।। 48.62 ।।"
  },
  {
    "text": "अथर्वशिरसं चैव कुम्भसूक्तमथर्वणः ।।\nनीलरुद्रांश्च मैत्रं च अथर्वश्चोत्तरे जपेत् ।। 48.63 ।।"
  },
  {
    "text": "कुण्डं चास्त्रेण संप्रोक्ष्य आचार्य्यस्तु विशेषतः ।।\nताम्रपात्रे शरावे वा यथाविभवतोऽपि वा ।। 48.64 ।।"
  },
  {
    "text": "जातवेदसमानीय अग्रतस्तं निवेशयेत् ।।\nअस्त्रेण ज्वालयेद्वह्निं कवचेन तु वेष्टयेत् ।। 48.65 ।।"
  },
  {
    "text": "अमृतीकृत्य तं पश्चान्मन्त्रैः सर्वैश्च देशिकः ।।\nपात्रं गृह्य कराभ्यां च कुण्डं भ्राम्य ततः पुनः ।। 48.66 ।।"
  },
  {
    "text": "वैष्णवेन तु योगेन परं तेजस्तु निः क्षिपेत् ।।\nदक्षिणे स्थापयेद्ब्रह्म प्रणीताञ्चोत्तरेण तु ।। 48.67 ।।"
  },
  {
    "text": "साधारणेन मन्त्रेण स्वसूत्रविहितेन वा ।।\nदिक्षुदिक्षु ततो दद्यात्परिधीं विष्टरैः सह ।। 48.68 ।।"
  },
  {
    "text": "ब्रह्मविष्णुहरेशानाः पूज्याः साधारणेन तु ।।\nदर्भेषु स्थापयेद्वह्निं दर्भैश्च परिवेष्टितम् ।। 48.69 ।।"
  },
  {
    "text": "दर्भतोयेन संस्पृष्टो मन्त्रहीनोऽपि शुध्यति ।।\nप्रागग्रैरुदगग्रैश्च प्रत्यगग्रैरखण्डितैः ।। 48.70 ।।"
  },
  {
    "text": "विततैर्वेष्टितो वह्निः स्वयं सान्निध्यमाव्रजेत् ।।\nअग्नेस्तु रक्षणार्थाय यदुक्तं कर्ममन्त्रवित् ।। 48.71 ।।"
  },
  {
    "text": "आचार्य्याः केचिदिच्छन्ति जातकर्माद्यनन्तरम् ।।\nपवित्रं तु ततः कृत्वा कुर्य्यादाज्यस्य संस्कृतिम् ।। 48.72 ।।"
  },
  {
    "text": "आचार्य्योऽथ निरीक्ष्यापि नीराज्यमभिमन्त्रितम् ।।\nआज्यभागाभिघारान्तमवेक्षेताज्यसिद्धये ।। 48.73 ।।"
  },
  {
    "text": "पञ्चपञ्चाहुतीर्हुत्वा आज्येन तदनन्तरम् ।।\nगर्भाधानादितस्तावद्यावद्गोदानिकं भवेत् ।। 48.74 ।।"
  },
  {
    "text": "स्वशास्त्रविहितैर्मन्त्रैः प्रणवेनाथ होमयेत् ।।\nततः पूर्णाहुतिं दत्त्वा पूर्णात्पूर्णमनारेथः ।। 48.75 ।।"
  },
  {
    "text": "एवमुत्पादितो वह्निः सर्वकर्मसु सिद्धिदः ।।\nपूजयित्वा ततो वह्निं कुण्डेषु विहरेत्तथा ।। 48.76 ।।"
  },
  {
    "text": "इन्द्रादीनां स्वमन्त्रैश्च तथाहुतिशतं शतम् ।।\nपुर्णाहुतिं शतस्यान्ते सर्वेषां चैव होमयेत् ।। 48.77 ।।"
  },
  {
    "text": "स्वामाहुतिमथाज्येषु होता तत्कलशे न्यसेत् ।।\nदेवताश्चैव मन्त्रांश्च तथैव जातवेदसम् ।। 48.78 ।।"
  },
  {
    "text": "आत्मानमेकतः कृत्वा ततः पूर्णां प्रदापयेत् ।।\nनिष्कृष्य बहिराचार्य्यो दिक्पालानां बलिं हरेत् ।। 48.79 ।।"
  },
  {
    "text": "भूतानां चैव देवानां नागानां च प्रयोगतः ।।\nतिलाश्च समिधश्चैव होमद्रव्यं द्वयं स्मृतम् ।। 48.80 ।।"
  },
  {
    "text": "आज्यं तयोः सहकारि तत्प्रधानं यदङ्क(क्ष)योः ।।\nपुरुषसुक्तं पूर्वेणैव रुद्रचैव तु दक्षिणे ।। 48.81 ।।"
  },
  {
    "text": "ज्येष्ठसाम च भारुण्डं तन्नयामीति पश्चिमे ।।\nनीलरुद्रो महामन्त्रः कुम्भसूक्तमथर्वणः ।। 48.82 ।।"
  },
  {
    "text": "हुत्वा सहस्त्रमेकैकं देवं शिरसि कल्पयेत् ।।\nएवं मध्ये तथा पादे पूर्णाहुत्या तथा पुनः ।। 48.83 ।।"
  },
  {
    "text": "शिरः स्थानेषु जुहुयादाविशेच्चाप्यनुक्रमात् ।।\nवेदानामादिमन्त्रैर्वा मन्त्रैर्वा देवनामभिः ।। 48.84 ।।"
  },
  {
    "text": "स्वशास्त्रविहितैर्वापि गायत्त्र्या वाथ ते द्विजाः ।।\nगायत्त्र्या वाथवाचार्य्यो व्याहृतिप्रणवेन तु ।। 48.85 ।।"
  },
  {
    "text": "एवं होमविधिं कृत्वा न्यसेन्मन्त्रांस्तु देशिकः ।।\nचरणावग्निमीळे तु इषेत्वो गुल्फयोः स्थिताः ।। 48.86 ।।"
  },
  {
    "text": "अग्न आयाहि जङ्घे द्वे शन्नोदेवीति जानुनी ।।\nबृहद्रथन्तरे ऊरू उदरेष्वातिलो (स्वातिनो) न्यसेत् ।। 48.87 ।।"
  },
  {
    "text": "दीर्घायुष्ट्वाय हृदये श्रीश्चते गलके न्यसेत् ।।\nत्रातारमिन्द्रमुरसि नेत्राभ्यां तु त्रियम्बकम् ।। 48.88 ।।"
  },
  {
    "text": "मूर्द्धाभव तथा मूर्ध्नि आलग्नाद्धोममाचरेत् ।।\nउत्था पयेत्ततो देवमुत्तिष्ठब्रह्मणस्पते ! ।। 48.89 ।।"
  },
  {
    "text": "वेदपुण्याहशब्देन प्रासादानां प्रदक्षिणम् ।।\nपिण्डिकालंभनं कृत्वा देवस्यत्वेति मन्त्रवित् ।। 48.90 ।।"
  },
  {
    "text": "दिक्पालान्सह रत्नैश्च धातूनौषधयस्तथा ।।\nलौहबीजानि सिद्धानि पश्चाद्देवं तु विन्यसेत् ।। 48.91 ।।"
  },
  {
    "text": "न गर्भे स्थापयेद्देवं न गर्भं तु परित्यजेत् ।।\nईषन्मध्यं परित्यज्य ततो दोषापहं तु तत् ।। 48.92 ।।"
  },
  {
    "text": "तिलस्य तुषमात्रं तु उत्तरं किञ्चिदानयेत् ।।\nॐ स्थिरो भव शिवो भव प्रजाभ्यश्च नमोनमः ।। 48.93 ।।"
  },
  {
    "text": "देवस्य त्वा सवितुर्वः षड्‌भ्यो वै विन्यसेद्गुरुः ।।\nतत्त्ववर्णकलामात्रं प्रजानि भुवनात्मजे ।। 48.94 ।।"
  },
  {
    "text": "षड्‌भ्यो विन्यस्य सिद्धार्थं ध्रुवार्थैरभिमन्त्रयेत् ।।\nसम्पातकलशेनैव स्नापयेत्सुप्रतिष्ठितम् ।। 48.95 ।।"
  },
  {
    "text": "दीपधूपसुगन्धैश्च नैवेद्यैश्च प्रपूजयेत् ।।\nअर्घ्यं दत्त्वा नमस्कृत्य ततो देवं क्षमापयेत् ।। 48.96 ।।"
  },
  {
    "text": "पात्रं वस्त्रयुगं छत्रं तथा दिव्याङ्गुलीयकम् ।।\nऋत्त्विग्भ्यश्च प्रदातव्या दक्षिणा चैव शक्तितः ।। 48.97 ।।"
  },
  {
    "text": "चतुर्थी जुहुयात्पश्चाद्यजमानः समाहितः ।।\nआहुतीनां शतं हुत्वा ततः पूर्णां प्रदापयेत् ।। 48.98 ।।"
  },
  {
    "text": "निष्क्रम्य बहिराचार्य्यो दिक्पालानां बलिं हरेत् ।।\nआचार्य्यः पुष्पहस्तस्तु क्षमस्वेति विसर्जयेत् ।। 48.99 ।।"
  },
  {
    "text": "यागान्ते कपिलां दद्यादाचार्य्याय च चामरम् ।।\nमुकुटं कुण्डलं छत्रं केयूरं कटिसूत्रकम् ।। 48.100 ।।"
  },
  {
    "text": "व्यजनं ग्रामवस्त्रादीन्सोपस्कारं सुमण्डपम् ।।\nभोजनं च महात्कुर्य्यात्कृतकृत्यश्च जायते ।।\nयजमानो विमुक्तः स्यात्स्थापकस्य प्रसादतः ।। 48.101 ।।"
  }
]
[
  {
    "text": "।। ऋषय ऊचुः ।। \nकथं व्यासेन कथितं पुराणं गारुडं तव ।।\nएतत्सर्वं समाख्याहि परं विष्णुकथाश्रयम् ।। 2.1 ।।"
  },
  {
    "text": "सूत उवाच ।। \nअहं हि मुनिभिः सार्द्धं गतो बदरिकाश्रमम् ।।\nतत्र दृष्टो मया व्यासो ध्यायमानः परेश्वरम् ।। 2.2 ।।"
  },
  {
    "text": "तं प्रणम्योपविष्टोऽहं पृष्टवान्हि मुनीश्वरम् ।।"
  },
  {
    "text": "।।सूत उवाच ।।\nव्यास ब्रूहि हरे रूपं जगत्सर्गादिकं ततः ।। 2.3 ।।"
  },
  {
    "text": "मन्ये ध्यायसि तं यस्मात्तस्माज्जानासि तं विभुम् ।। \nएवं पृष्टो यथा प्राह तथा विप्रा ? निबोधत ।। 2.4 ।।"
  },
  {
    "text": "।।व्यास उवाच ।। \nश्रृणु सूत ! प्रवक्ष्यामि पुराणं गारुडं तव ।। \nसह नारददक्षाद्यैर्ब्रह्मा मामुक्तवान्यथा ।। 2.5 ।।"
  },
  {
    "text": "।।सूत उवाच ।।\nदक्षनारदमुख्यैस्तु युक्तं त्वां कथमुक्तवान् ।।\nब्रह्मा श्रीगारुडं पुण्यं पुराणं सारवाचकम् ।। 2.6 ।।"
  },
  {
    "text": "।।व्यास उवाच ।।\nअहं हि नारदो दक्षो भृग्वाद्याः प्रणिपत्य तम् ।।\nसारं ब्रूहीति पप्रच्छुर्ब्रह्माणं ब्रह्मलोकगम् ।। 2.7 ।।"
  },
  {
    "text": "।।ब्रह्मोवाच ।।\nपुराणं गारुडं सारं रुद्रं च मां यथा ।। \nसुरैः सहाब्रवीद्विष्णुस्तथाहं व्यास वच्मिते ।। 2.8 ।।"
  },
  {
    "text": "।।व्यास उवाच ।।\nकथं रुद्रं सुरैः सार्द्धमब्रवीद्वै हरिः पुरा ।।\nपुराणं गारुडं सारं ब्रूहि ब्रह्मन्महार्थकम् ।। 2.9 ।।"
  },
  {
    "text": "।।ब्रह्मोवाच ।।\nअहं गतोऽद्रिं कैलासमिन्द्राद्यैर्दैवतैः सह ।।\nतत्र दृष्टो मया रुद्रो ध्यायमानः परं पदम् ।। 2.10 ।।"
  },
  {
    "text": "पृष्टो नमस्कृतः किं त्वं देवं ध्यायसि शङ्कर ? ।।\nत्वत्तो नान्यं परं देवं जानामि ब्रूहि मां ततः ।। 2.11 ।।"
  },
  {
    "text": "सारात्सारतरं तत्त्वं श्रोतुकामः सुरैः सह ।।"
  },
  {
    "text": "।।रुद्र उवाच ।।\nअहं ध्यायामि तं विष्णुं परमात्मानमीश्वरम् ।। 2.12"
  },
  {
    "text": "सर्वदं सर्वगं सर्वं सर्वप्राणिहृदिस्थितम् ।। \nभस्मोद्धूलितदेहस्तु जटामण्डलमण्डितः ।। 2.13 ।।"
  },
  {
    "text": "विष्णोराराधनार्थं मे व्रतचर्य्या पितामह ।। \nतमेव गत्वा पृच्छामः सारं यं चिन्तयाम्यहम् ।। 2.14 ।।"
  },
  {
    "text": "विष्णुं जिष्णुं पद्मनाभं हरिं देहविवर्जितम् ।।\nशुचिं शुचिपदं हँसं तत्पदं परमेश्वरम् ।। 2.15 ।।"
  },
  {
    "text": "युक्ता सर्वात्मनात्मानं तं देवं चिन्तयाम्यहम् ।।\nयस्मिन्विश्वानि भूतानि तिष्ठन्ति च विशन्ति च ।। 2.16 ।।"
  },
  {
    "text": "गुणभूतानि भूतेशे सूत्रे मणिगणा इव ।। \nसहस्त्राक्षं सहस्त्राङ्‌घ्रिं सहस्त्रोरुं वराननम् ।। 2.17"
  },
  {
    "text": "अणीयसामणीयांसं स्थविष्ठं च स्थवीयसाम् ।।\nगरीयसां गरिष्ठं च श्रेष्ठं च श्रेयसामपि ।। 2.18 ।।"
  },
  {
    "text": "यं वाक्येष्वनुवाक्येषु निषत्सूपनिषत्सु च ।।\nगृणन्ति सत्यकर्माणं सत्यं सत्येषु सामसु ।। 2.19 ।।"
  },
  {
    "text": "पुराणपुरुषः प्रोक्तो ब्रह्मा प्रोक्तो द्विजातिषु ।।\nक्षये सङ्कर्षणः प्रोक्तस्तमुपास्यमुपास्महे ।। 2.20 ।।"
  },
  {
    "text": "यस्मिंल्लोकाः स्फुरन्तीमे जलेषु शकुन्यो यथा ।।\nऋतमेकाक्षरं ब्रह्म यत्तत्सदसतः परम् ।। 2.21 ।।"
  },
  {
    "text": "अर्चयन्ति च यं देवा यक्षराक्षसपन्नगाः ।।\nयस्याग्निरास्यं द्यौर्मूर्द्धा खं नाभिश्चरणौ क्षितिः ।। 2.22 ।।"
  },
  {
    "text": "चन्द्रादित्यौ च नयने तं देवं चिन्तयाम्यहम् ।।\nयस्य त्रिलोकी जठरे मस्य काष्ठाश्च बाहवः ।। 2.23 ।।"
  },
  {
    "text": "यस्योच्छ्वासश्च पवनः तं देवं चिन्तयाम्यहम् ।।\nयस्य केशेषु जीमूता नद्यः सर्वाङ्गसन्धिषु ।। 2.24 ।।"
  },
  {
    "text": "कुक्षौ समुद्राश्चत्वारस्तं देवं चिन्तयाम्यहम् ।। \nपरः कालात्परो यज्ञात्परः सदसतश्च यः ।। 2.25 ।।"
  },
  {
    "text": "अनादिरादिर्विश्वस्य तं देवं चिन्तयाम्यहम् ।।\nमनसश्चन्द्रमा यस्य चक्षुषोश्च दिवाकरः ।। 2.26 ।।"
  },
  {
    "text": "मुखादग्निश्च संजज्ञे तं देवं चिन्तयाम्यहम् ।।\nपद्भ्यां यस्य क्षितिर्जाता श्रोत्राभ्यां च तथा दिशः ।। 2.27 ।।"
  },
  {
    "text": "मूर्द्धभागाद्दिवं यस्य तं देवं चिन्तयाम्यहम् ।।\nसर्गश्च प्रतिसर्गश्च वंशो मन्वन्तराणि च ।। 2.28 ।।"
  },
  {
    "text": "वंशानुचरितं यस्मात्तं देवं चिन्तयाम्यहम् ।।\nयं ध्यायाम्यहमेतस्माद्व्रजामः सारमीक्षितुम् ।। 2.29 ।।"
  },
  {
    "text": "।।ब्रह्मोवाच ।।\nइत्युक्तोऽहं पुरा रुद्रः श्वेतद्वीपनिवासिनम् ।।\nस्तुत्वा प्रणम्य तं विष्णुं श्रोतुकाम स्थितः सुरैः ।। 2.30 ।।"
  },
  {
    "text": "अस्माकं मध्यतो रुद्र उवाच परमेश्वरम् ।।\nसारात्सारतरं विष्णुं पृष्टवांस्तं प्रणम्य वै ।। 2.31 ।।"
  },
  {
    "text": "।।ब्रह्मोवाच ।।\nयथा पप्रच्छ मां व्यास स्तथासौ भगवान् भवः ।।\nपप्रच्छ विष्णुं देवाद्यैः श्रृण्वताममरैः सह ।। 2.32 ।।"
  },
  {
    "text": "।।रुद्र उवाच ।। \nहरे कथय देवेश ! देवदेवः क ईश्वरः ।।\nको ध्येयः कश्च वै पूज्यः कैर्व्रतैस्तुष्यते परः ।। 2.33 ।।"
  },
  {
    "text": "कैर्धर्मैः कैश्च नियमैः कया वा धर्मपूजया ।।\nकेनाचारेण तुष्टः स्यात्किं तद्रूपं च तस्य वै ।। 2.34 ।।"
  },
  {
    "text": "कस्माद्देवाज्जगज्जातं जगत्पालयते च कः ।।\nकीदृशैरवतारैश्च कस्मिन्याति लयं जगत् ।। 2.35 ।।"
  },
  {
    "text": "सर्गश्च प्रतिसर्गश्च वंशो मन्वन्तराणि च ।।\nकस्माद्देवात्प्रवर्त्तन्ते कस्मिमन्नेतत्प्रतिष्ठितम् ।। 2.36 ।।"
  },
  {
    "text": "एतत्सर्वं हरे ! ब्रूहि यच्चान्यदपि किञ्चन ।। \nपरमेश्वरमाहात्म्यं युक्तयोगादिकं तथा ।। 2.37 ।।"
  },
  {
    "text": "तथाष्टादश विद्याश्च हरी रुद्रं ततोऽब्रवीत् ।।"
  },
  {
    "text": "।।हरिरुवाच ।।\nश्रृणु रुद्र ! प्रवक्ष्यामि ब्रह्मणा च सुरैः सह ।। 2.38 ।।"
  },
  {
    "text": "अहं हि देवो देवानां सर्वलोकेश्वरेश्वरः ।।\nअहं ध्येयश्च पूज्यश्च स्तुत्योहं स्ततिभिः सुरैः ।। 2.39 ।।"
  },
  {
    "text": "अहं हि पूजितो रुद्र ! ददामि परमां गतिम् ।।\nनियमैश्च व्रतैस्तुष्ट आचारेण च मानवैः ।। 2.40 ।।"
  },
  {
    "text": "जगत्स्थितेरहं बीजं जगत्कर्त्ता त्वहं शिव ! ।।\nदुष्टनिग्रहकर्त्ता हि धर्मगोप्ता त्वहं हर ! ।। 2.41 ।।"
  },
  {
    "text": "अवतारैश्च मत्स्याद्यैः पालयाम्यखिलं जगत् ।।\nअहं मंत्राश्च मन्त्रार्थः पूजाध्यानपरो ह्यहम् ।। 2.42 ।।"
  },
  {
    "text": "स्वर्गादीनां च कर्त्ताहं स्वर्गादीन्यहमेव च ।।\nयोगी योगोहमेवाद्यः पुराणान्यहमेवच ।। 2.43 ।।"
  },
  {
    "text": "ज्ञाता श्रोता तथा मन्ता वक्ता वक्तव्यमेव च ।।\nसर्वः सर्वात्मको देवो भुक्तिमुक्तिकरः परः ।। 2.44 ।।"
  },
  {
    "text": "ध्यानं पूजोपहारोऽहं मण्डलान्यहमेव च ।।\nइतिहासान्यहं रुद्र ! सर्ववेदा ह्यहं शिव ! ।। 2.45 ।।"
  },
  {
    "text": "सर्वज्ञानान्यहं शम्भो ! ब्रह्मात्माहमहं शिव ! ।।\nअहं ब्रह्मा सर्वलोकः सर्वदेवात्मको ह्यहम् ।। 2.46 ।।"
  },
  {
    "text": "अहं साक्षात्सदाचारो धर्मोऽहं वैष्णवो ह्यहम् ।।\nवर्णाश्रमास्तथा चाहं तद्धर्मोऽहं पुरातनः ।। 2.47 ।।"
  },
  {
    "text": "यमोऽहं नियमो रुद्र ! व्रतानि विविधानि च ।।\nअहं सूर्य्यस्तथा चन्द्रो मङ्गलादीन्यहं तथा ।। 2.48 ।।"
  },
  {
    "text": "पुरा मां गरुडः पक्षी तपसाराधयद्भुवि ।।\nतुष्ट ऊचे वरं ब्रूहि मत्तो वव्रे वरं स तु ।। 2.49 ।।"
  },
  {
    "text": "।।गरुड उवाच ।।\nमम माता च विनता नागैर्दासीकृता हरे ।।\nयथाहं देवताञ्जित्वा चामृतं ह्यानयामि तत् ।। 2.50 ।।"
  },
  {
    "text": "दास्याद्विमोक्षयिष्यामि यथाहं वाहनस्तव ।।\nमहाबलो महावीर्य्यः सर्वज्ञो नागदारणः ।। 2.51 ।।"
  },
  {
    "text": "पुराणसंहिताकर्त्ता यथाऽहं स्यां तथा कुरुं ।।"
  },
  {
    "text": "।।विष्णुरुवाच ।।\nयथा त्वयोक्तं गरुड तथा सर्वं भविष्यति ।। 2.52 ।।"
  },
  {
    "text": "नागदास्यान्मातरं त्वं विनतां मोक्षयिष्यसि ।।\nदेवादीन्सकलाञ्जित्वा चामृतं ह्यानयिष्यसि ।। 2.53 ।।"
  },
  {
    "text": "महाबलो वाहनस्त्वं भविष्यसि विषार्दनः ।।\nपुराणं मत्प्रसादाच्च मम माहात्म्यवाचकम् ।। 2.54 ।।"
  },
  {
    "text": "यदुक्तं मत्स्वरूपं च तव चाविर्भविष्यति ।।\nगारुडं तव नाम्ना तल्लोके ख्यातिं गमिष्यति ।। 2.55 ।।"
  },
  {
    "text": "यथाहं देवदेवानां श्रीः ख्यातो विनतासुत ।।\nतथा ख्यातिं पुराणेषु गारुडं गारुडैष्यति ।। 2.56 ।।"
  },
  {
    "text": "यथाहं कीर्त्तनीयोऽथ तथा त्वं गरुडात्मना ।।\nमां ध्यात्वा पक्षिमुख्येदं पुराणं गद गारुडम् ।। 2.57 ।।"
  },
  {
    "text": "इत्युक्तो गरुडो रुद्र ! कश्यपायाह पृच्छते ।।\nकश्यपो गारुडं श्रुत्वा वृक्षं दग्धमजीवयत् ।। 2.58 ।।"
  },
  {
    "text": "स्वयं चान्यमना भूत्वा विद्ययान्यान्य जीवयत् ।।"
  },
  {
    "text": "यक्षि ॐउंस्वाहाजापी विद्ययं गारुडी परा ।।\nगरुडोक्तं गारुडं हि श्रृणु रुद्र ! मदात्मकम् ।। 2.59 ।।"
  }
]
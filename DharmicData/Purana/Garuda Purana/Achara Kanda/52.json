[
  {
    "text": "॥ ब्रह्मोवाच ॥\nअतः परं प्रवक्ष्यामि प्रायश्चित्तविधिं द्विजाः ॥\nब्रह्महा च सुरापश्च स्तेयी च गुरुतल्पगः ॥ 52.1 ॥"
  },
  {
    "text": "पञ्च पातकिनस्त्वेते तत्संयोगी च पञ्चमः ॥\nउपपापानि गोहत्याप्रभृतीनि सुरा जगुः ॥ 52.2 ॥"
  },
  {
    "text": "ब्रह्महा द्वादशाब्दानि कुटीं कृत्वा वने वसेत् ॥\nकुर्य्यादनशनं वाथ भृगोः पतनमेव च ॥ 52.3 ॥"
  },
  {
    "text": "ज्वलन्तं वा विशेदग्निं जलं वा प्रविशेत्स्वयम् ॥\nब्राह्मणार्थे गवार्थे वा सम्यक् प्राणान्परित्यजेत् ॥ 52.4 ॥"
  },
  {
    "text": "दत्त्वा चान्नं च विदुषे ब्रह्महत्यां व्यपोहति ॥\nअश्वमेधावभृथके स्नात्वा वा मुच्यते द्विजः ॥ 52.5 ॥"
  },
  {
    "text": "सर्वस्वं वा वेदविदे ब्राह्मणाय प्रदापयेत् ॥\nसरस्वत्यास्तरङ्गिण्याः सङ्गमे लोकविश्रुते ॥ 52.6 ॥"
  },
  {
    "text": "शुद्धे त्रिषवणस्नातस्त्रिरात्रोपोषितो द्विजः ॥\nसेतुबन्धे नरः स्नात्वा मुच्यते ब्रह्महत्यया ॥ 52.7 ॥"
  },
  {
    "text": "कपालमोचने स्नात्वा वाराणस्यां तथैव च ॥\nसुरापस्तु सुरां पीत्वा अग्निवर्णां द्विजोत्तमः ॥ 52.8 ॥"
  },
  {
    "text": "पयो घृतं वा गोमूत्रं तस्मात्पापात्प्रमुच्यते ॥\nसुवर्णस्तेयी मुक्तः स्यान्मुसलेन हतो नृपैः ॥ 52.9 ॥"
  },
  {
    "text": "चीरवासा द्विजोऽरण्ये चरेद्ब्रह्महणव्रतम् ॥\nगुरुभार्य्यां समारुह्य ब्राह्मणः काममोहितः ॥ 52.10 ॥"
  },
  {
    "text": "अवगूहेत्स्त्रियं तप्तां दीप्तां कार्ष्णायसीं कृताम् ॥\nगुर्वङ्गनागामिनश्च चरेयुर्बह्महाव्रतम् ॥ 52.11 ॥"
  },
  {
    "text": "चान्द्रायणानि वा कुर्य्यात्पञ्च चत्वारि वा पुनः ॥\nपतितेन च संसर्गं कुरुते यस्तु वै द्विजः ॥ 52.12 ॥"
  },
  {
    "text": "स तत्पापापनोदार्थं तस्यैव व्रतमाचरेत् ॥\nतप्तकृच्छ्रं चरेद्वाथ संवत्सरमतन्द्रितः ॥ 52.13 ॥"
  },
  {
    "text": "सर्वस्वदानं विधिवत्सर्वपापविशोधनम् ॥\nचान्द्रायणं च विधिना कृतं चैवातिकृच्छ्रकम् ॥ 52.14 ॥"
  },
  {
    "text": "पुण्यक्षेत्रे गयादौ च गमनं पापनाशनम् ॥\nअमावस्यां तिथिं प्राप्य यः समाराधयेद्भवम् ॥ 52.15 ॥"
  },
  {
    "text": "ब्राह्मणान् भोजयित्वा तु सर्वपापैः प्रमुच्यते ॥\nउपोषितश्चतुर्दश्यां कृष्णपक्षे समाहितः ॥ 52.16 ॥"
  },
  {
    "text": "यमाय धर्मराजाय मृत्यवे चान्तकाय च ॥\nवैवस्वताय कालाय सर्वभूतक्षयाय च ॥ 52.17 ॥"
  },
  {
    "text": "प्रत्येकं तिलसंयुक्तान्दद्यात्सप्त जलाञ्जलीन् ॥\nस्नात्वा नद्यां तु पूर्वाह्णे मुच्यते सर्वपातकैः ॥ 52.18 ॥"
  },
  {
    "text": "ब्रह्मचर्य्यमधः शय्यामुपवासं द्विजार्चनम् ॥\nव्रतेष्वेतेषु कुर्वीत शान्तः संयतमानसः ॥ 52.19 ॥"
  },
  {
    "text": "पष्ठ्यामुपोषितो देवं शुक्लपक्षे समाहितः ॥\nसप्तम्यामर्चयेद्भानुं मुच्यते सर्वपातकैः ॥ 52.20 ॥"
  },
  {
    "text": "एकादश्यां निराहारः समभ्यर्च्य जनार्दनम् ॥\nद्वादश्यां शुक्लपक्षस्य महापापैः प्रमुच्यते ॥ 52.21 ॥"
  },
  {
    "text": "तपो जपस्तीर्थसेवा देवब्राह्मणपूजनम् ॥\nग्रहणादिषु कालेषु महापातकनाशनम् ॥ 52.22 ॥"
  },
  {
    "text": "यः सर्वपापयुक्तोऽपि पुण्यतीर्थेषु मानवः ॥\nनियमेन त्यजेत्प्राणान्मुच्यते सर्वपातकैः ॥ 52.23 ॥"
  },
  {
    "text": "ब्रह्मघ्नं वा कृतघ्नं वा महापातकदूषितम् ॥\nभर्त्तारमुद्धरेन्नारी प्रविष्टा सह पावकम् ॥ 52.24 ॥"
  },
  {
    "text": "पतिव्रता तु या नारी भर्त्तुः शुश्रूषणोत्सुका ॥\nन तस्या विद्यते पापमिह लोके परत्र च ॥ 52.25 ॥"
  },
  {
    "text": "तथा रामस्य सुभगा सीता त्रैलोक्यविश्रुता ॥\nपत्नी दाशरथेर्देवी विजिग्ये राक्षसेश्वरम् ॥ 52.26 ॥"
  },
  {
    "text": "फल्गुतीर्थादिषु स्नातः सर्वाचारफलं लभेत् ॥\nइत्याह भगवान्विष्णुः पुरा मम यतव्रताः ॥ 52.27 ॥"
  }
]
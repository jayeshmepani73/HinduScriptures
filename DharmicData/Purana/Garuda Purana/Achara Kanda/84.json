[
  {
    "text": "॥ब्रह्मोवाच ॥\nउद्यतस्तु गयां गन्तुं श्राद्धं कृत्वा विधानतः ॥\nविधाय कापटं विषं ग्रामस्यापि प्रदक्षिणम् ॥ 84.1 ॥"
  },
  {
    "text": "ततो ग्रामान्तरं गत्वा श्राद्धशेषस्य भोजनम् ॥\nकृत्वा प्रदक्षिणं गच्छेत्प्रतिग्रहविवर्जितः ॥ 84.2 ॥"
  },
  {
    "text": "गृहाच्चलितमात्रस्य गयायां गमनं प्रति ॥\nस्वर्गारोहणसोपानं पितॄणां तु पदे पदे ॥ 84.3 ॥"
  },
  {
    "text": "मुण्डनं चोपवासश्च सर्वतीर्थेष्वयं विधिः ॥\nवर्जयित्वा कुरुक्षेत्रं विशालां विरजां गयाम् ॥ 84.4 ॥"
  },
  {
    "text": "दिवा च सर्वदा रात्रौ गयायां श्राद्धकृद्भवेत् ॥\nवाराणस्यां कृतं श्राद्धं तीर्थे शोणनदे तथा ॥ 84.5 ॥"
  },
  {
    "text": "पुनः पुनामहानद्यां श्राद्धी स्वर्गं पितॄन्नयेत् ॥\nउत्तरं मानसं गत्वा सिद्धिं प्राप्नोत्यनुत्तमाम् ॥ 84.6 ॥"
  },
  {
    "text": "तस्मिन्निवर्त्तयेच्छ्राद्धं स्नानं चैव निवर्त्तयेत् ॥\nकामान्स लभते दिव्यान्मोक्षोपायं च सर्वशः ॥ 84.7 ॥"
  },
  {
    "text": "दक्षिणं मानसं गत्वा मौनी पिण्डादि कारयेत् ॥\nऋणत्रयापाकरणं लभेद्दक्षिणमानसे ॥ 84.8 ॥"
  },
  {
    "text": "सिद्धानां प्रीतिजननैः पापानां च भयङ्करैः ॥\nलेलिहानैर्महाघोरैरक्षतैः पन्नगोत्तमैः ॥ 84.9 ॥"
  },
  {
    "text": "नाम्ना कनखलं तीर्थं त्रिषु लोकेषु विश्रुतम् ॥\nउदीच्यां मुण्डपृष्ठस्य देवर्षिगणसेवितम् ॥ 84.10 ॥"
  },
  {
    "text": "तत्र स्नात्वा दिवं याति श्राद्धं दत्तमथाक्षयम् ॥\nसूर्य्यं नत्वा त्विदं कुर्य्यात्कृतपिण्डादिसत्क्रियः ॥ 84.11 ॥"
  },
  {
    "text": "कव्यवाहस्तथा सोमो यमश्चैवार्य्यमा तथा ॥\nअग्निष्वात्ता बर्हिषदः सोमपाः पितृदेवताः ॥ 84.12 ॥"
  },
  {
    "text": "आगच्छन्तु महाभागा युषमाभी रक्षितास्त्विह ॥\nमदीयाः पितरो ये च कुले जाताः सनाभयः ॥ 84.13 ॥"
  },
  {
    "text": "तेषां पिण्डप्रदानार्थमागतोऽस्मि गयामिमाम् ॥\nकृतपिण्डः फल्गुतीर्थे पश्यैद्देवं पितामहम् ॥ 84.14 ॥"
  },
  {
    "text": "गदाधरं ततः पश्येत्पितॄणामनृणामनृणो भवेत् ॥\nफल्गुतीर्थे नरः स्नात्वा दृष्ट्वा देवं गदाधरम् ॥ 84.15 ॥"
  },
  {
    "text": "आत्मानं तारयेत्सद्यो दश पूर्वान्दशापरान् ॥\nप्रथमेह्निविधिः प्रोक्तो द्वितीयदिवसे व्रजेत् ॥ 84.16 ॥"
  },
  {
    "text": "धर्मारण्यं मतङ्गस्य वाप्यां पिण्डादिकृद्भवेत् ॥\nधर्मारण्यं समासाद्य वाजपेयफलं लभेत् ॥ 84.17 ॥"
  },
  {
    "text": "राजसूयाश्वमेधाभ्यां फलं स्याद्ब्रह्मतीर्थके ॥\nश्राद्धं पिण्डोदकं कार्य्यं मध्ये वै कूपयूपयोः ॥ 84.18 ॥"
  },
  {
    "text": "कूपोदकेन तत्कार्य्यं पितॄणां दत्तमक्षयम् ॥\nतृतीयेऽह्नि ब्रह्मसदो गत्वा स्नात्वाथ तर्पणम् ॥ 84.19 ॥"
  },
  {
    "text": "कृत्वा श्राद्धादिकं पिण्डं मध्ये वै यूपकूपयोः ॥\nगोप्रचारसमीपस्था आब्रह्म ब्रह्मकल्पिताः ॥ 84.20 ॥"
  },
  {
    "text": "तेषां सेवनमात्रेण पितरो मोक्षगामिनः ॥\nयूपं प्रदक्षिणीकृत्य वाजपेयफलं लभेत् ॥ 84.21 ॥"
  },
  {
    "text": "फल्गुतीर्थे चतुर्थेऽहनि स्नात्वा देवादितर्पणम् ॥\nकृत्वा श्राद्धंगयाशीर्षे कुर्याद्रुद्रपदादिषु ॥ 84.22 ॥"
  },
  {
    "text": "पिण्डान्देहिमुखे व्यासे पंचाग्नौ च पदत्रये ॥\nसूर्य्येन्दुकार्त्तिकेयेषु कृतं श्राद्धं तथाक्षयम् ॥ 84.23 ॥"
  },
  {
    "text": "श्राद्धं तु नवदेवत्यं कुर्य्याद्द्वादशदैवतम् ॥\nअन्वष्टकासु वृद्धौ च गयायां मृतवासरे ॥ 84.24 ॥"
  },
  {
    "text": "अत्र मातुः पृथक् श्राद्धमन्यत्र पतिना सह ॥\nस्नात्वा दशाश्वमेधे तु दृष्ट्वा देवं पितामहम् ॥ 84.25 ॥"
  },
  {
    "text": "रुद्रपादं नरः स्पृष्ट्वा न चेहावर्त्तते पुनः ॥\nत्रिर्वित्तपूर्णां पृथिवीं दत्त्वा यत्फलमाप्नुयात् ॥ 84.26 ॥"
  },
  {
    "text": "स तत्फलमवाप्नोति कृत्वा श्राद्धं गयाशिरे ॥\nशमीपत्रप्रमाणेन पिण्डं दद्याद्गयाशिरे ॥ 84.27 ॥"
  },
  {
    "text": "पितरो यान्ति देवत्वं नात्र कार्य्या विचारणा ॥\nमुण्डपृष्टे पदं न्यस्तं महादेवेन धीमता ॥ 84.28 ॥"
  },
  {
    "text": "अल्पेन तपसा तत्र महापुण्यमवाप्नुयात् ॥\nगयाशीर्षे तु यः पिण्डान्नाम्ना येषां तु निर्वपेत् ॥ 84.29 ॥"
  },
  {
    "text": "नरकस्था दिवं यान्ति स्वर्गस्था मोक्षमाप्नुयुः ॥\nपञ्चमेऽह्नि गंदालोले स्नात्वा वटतले ततः ॥ 84.30 ॥"
  },
  {
    "text": "पिण्डान्दद्यात्पितॄणां च सकलं तारयेत्कुलम् ॥\nवटमूलं समासाद्य शाकेनोष्णोदकेन वा ॥ 84.31 ॥"
  },
  {
    "text": "एकस्मिन् भोजिते विप्र कोटिर्भवति भोजिताः ॥\nकृते श्राद्धेऽक्षयवटे दृष्ट्वा च प्रपितामहम् ॥ 84.32 ॥"
  },
  {
    "text": "अक्षयान्लभते लोकान्कुलानामुद्धरेच्छतम् ॥\nएष्टव्या बहवः पुत्त्रा यद्येकोऽपि गयां व्रजेत् ॥ 84.33 ॥"
  },
  {
    "text": "यजेत वाश्वमेधेन नीलं वा वृषमुत्सृजेत् ॥\nप्रेतः कश्चित्समुद्दिश्य वणिजं कञ्चिदब्रवीत् ॥ 84.34 ॥"
  },
  {
    "text": "मम नाम्ना गयाशीर्षे पिण्डनिर्वपणं कुरु ॥\nप्रेतभावाद्विमुक्तः स्यांस्वर्गदो दातुरेव च ॥ 84.35 ॥"
  },
  {
    "text": "श्रुत्वा वणिग्गयाशीर्ष प्रेतराजाय पिण्डकम् ॥\nप्रददावनुजैः सार्द्धं स्वपितृभ्यस्ततो ददौ ॥ 84.36 ॥"
  },
  {
    "text": "सर्वे मुक्ता विशालोऽपि सपुत्रोऽभुच्च पिंडदः ॥\nविशालायां विशालोऽभूद्राजपुत्रोब्रवीद्द्विजान् ॥ 84.37 ॥"
  },
  {
    "text": "कथं पुत्रादयः स्युर्मे विप्राश्चोतुर्विशालकम् ॥\nगयायां पिण्डदानेन तव सर्वं भविष्यति ॥ 84.38 ॥"
  },
  {
    "text": "विशालोऽथ गयाशीर्ष पिण्डदोऽभूच्च पुत्रवान् ॥\nदृष्ट्वाकाशे सितं रक्तं कृष्णं पुरुषमब्रवीत् ॥ 84.39 ॥"
  },
  {
    "text": "के यूयं तेषु चैवैकः सितः प्रोचे विशालकम् ॥\nअहं सितस्ते जनक इन्द्रलोकं गतः शुभम् ॥ 84.40 ॥"
  },
  {
    "text": "मम पुत्र पिता रक्तो ब्रह्महा पापकृत्परम् ॥\nअयं पितामहः कृष्ण ऋषयोऽनेन घातिताः ॥ 84.41 ॥"
  },
  {
    "text": "अवीचिं नरकं प्राप्तौ मुक्तौ जातौ च पिण्डदः ॥\nमुक्तीकृतास्ततः सर्वे व्रजामः स्वर्गमुत्तमम् ॥ 84.42 ॥"
  },
  {
    "text": "कृतकृत्यो विशालोऽपि राज्यं कृत्वा दिवं ययौ ॥\nयेऽस्मत्कुले तु पितरो लुप्तपिण्डोदकक्रियाः ॥ 84.43 ॥"
  },
  {
    "text": "ये चाप्यकृतचूडास्तु ये च गर्भाद्विनिस्सृताः ॥\nयेषां दाहो न क्रियाच येऽग्निदग्धास्तथापरे ॥ 84.44 ॥"
  },
  {
    "text": "भूमौ दत्तेन तृप्यन्तु तृप्ता यान्तु परां गतिम् ॥\nपिता पितामहश्चैव तथैव प्रपितामहः ॥ 84.45 ॥"
  },
  {
    "text": "माता पितामही चैव तथैव प्रपितामही ॥\nतथा मातामहश्चैव प्रमातामह एव च ॥ 84.46 ॥"
  },
  {
    "text": "वृद्धप्रमातामहश्च तथा मातामही परम् ॥\nप्रमातामही तथा वृद्धप्रमातामहीति वै ॥ 84.47 ॥"
  }
]
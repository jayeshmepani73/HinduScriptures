[
  {
    "text": "॥श्रीगणेशाय नमः ॥\n(अथ गयामाहात्म्यं प्रारभ्यते) ॥\nब्रह्मोवाच ॥\nसारात्सारतरं व्यास गयामाहात्म्यमुत्तमम् ॥\nप्रवक्ष्यामि समासेन भुक्तिमुक्तिप्रदं श्रृणु ॥ 82.1 ॥"
  },
  {
    "text": "गयासुरोऽभवत्पूर्वं वीर्य्यवान्परमः स च ॥\nतपस्तप्यन्महाघोरं सर्वभूतोपतापनम् ॥ 82.2 ॥"
  },
  {
    "text": "तत्तपस्तापिता देवास्तद्वधार्थं हरिं गताः ॥\nशरणं हरिरूचे तान् भवितव्यं शिवात्मभइः ॥ 82.3 ॥"
  },
  {
    "text": "पात्यतेऽस्य महादेहो तथेत्यूचुः सुरा हरिम् ॥\nकदाचिच्छिवपूजार्थं क्षीराब्धेः कमलानि च ॥ 82.4 ॥"
  },
  {
    "text": "आनीय कीकटे देशे शयनं चाकरोद्वली ॥\nविष्णुमायाविमूढोऽसौ गदया विष्णुना हतः ॥ 82.5 ॥"
  },
  {
    "text": "अतो गदाधरो विष्णुर्गयायां मुक्तिदः स्थितः ॥\nतस्य देहो लिङ्गरूपी स्थितः शुद्धे पितामहः ॥ 82.6 ॥"
  },
  {
    "text": "जनार्द्दनश्च कालेशस्तथान्यः प्रपितामहः ॥\nविष्णुराहाथ मर्य्यादां पुण्यक्षेत्रं भविष्यति ॥ 82.7 ॥"
  },
  {
    "text": "यज्ञं श्राद्धं पिण्डदानं स्नानादि कुरुते नरः ॥\nस स्वर्गं ब्रह्मलोकं च गच्छेन्न नरकं नरः ॥ 82.8 ॥"
  },
  {
    "text": "गयातीर्थं परं ज्ञात्वा यागं चक्रे पितामहः ॥\nब्राह्मणान्पूजयामास ऋत्विगर्थमुपागतान् ॥ 82.9 ॥"
  },
  {
    "text": "महानदीं रसवहां सृष्ट्वा वाप्यादिकं तथा ॥\nभक्ष्यभोज्यफलादींश्च कामधेनुं तथासृजत् ॥ 82.10 ॥"
  },
  {
    "text": "पञ्चक्रोशं गया क्षेत्रं ब्राह्मणेभ्यो ददौ प्रभुः ॥\nधर्मयागेषु लोभात्तु प्रतिगृह्य धनादिकम् ॥ 82.11 ॥"
  },
  {
    "text": "स्थिता विप्रास्तदा शप्ता गयायां ब्राह्मणास्ततः ॥\nमा भूत्त्रैपुरुषी विद्या मा भूत्त्रैपुरुषं धनम् ॥ 82.12 ॥"
  },
  {
    "text": "युष्माकं स्याद्वारिवहा नदी पाषाणपर्वतः ॥ \nशप्तैस्तु प्रार्थितो ब्रह्मानुग्रहं कृतवान्प्रभुः ॥ 82.13 ॥"
  },
  {
    "text": "लोकाः पुण्या गयायां हि श्राद्धिनो ब्रह्मलोकगाः ॥\nयुष्मान्ये पूजयिष्यन्ति तैरहं पूजितः सदा ॥ 82.14 ॥"
  },
  {
    "text": "ब्रह्मज्ञानं गयाश्राद्धं गोगृहे मरणं तथा ॥\nवासः पुंसां कुरुक्षेत्रे मुक्तिरेषा चतुर्विधा ॥ 82.15 ॥"
  },
  {
    "text": "समुद्राः सरितः सर्वा वापीकूपह्रदास्तथा ॥\nस्नातुकामा गयातीर्थं व्यास यान्ति न संशयः ॥ 82.16 ॥"
  },
  {
    "text": "ब्रह्महत्या सुरापानं स्तेयं गुर्वंगनागमः ॥\nपापं तत्सङ्गजं सर्वं गयाश्राद्धाद्विनश्यति ॥ 82.17 ॥"
  },
  {
    "text": "असंस्कृता मृता य च पशुचोरहताश्च ये ॥\nसर्पदष्टा गयाश्राद्धान्मुक्ताः स्वर्गं व्रजन्ति ते ॥ 82.18 ॥"
  },
  {
    "text": "गयायां पिण्डदानेन यत्फलं लभते नरः ॥\nन तच्छक्यं मया वक्तुं वर्षकोटिशतैरपि ॥ 82.19 ॥"
  }
]
[
  {
    "text": "॥याज्ञवल्क्य उवाच ॥\nश्रृण्वन्तु मुनयो धर्मान् गृहस्थस्य यतव्रताः ॥\nगुरवे च धनं दत्त्वा स्नात्वा च तदनुज्ञया ॥ 95.1 ॥"
  },
  {
    "text": "समापितब्रह्मचर्य्यो लक्षण्यां स्त्रियमुद्वहेत् ॥\nअनन्यपूर्विकां कान्तामसपिण्डां यवीयसीम् ॥ 95.2 ॥"
  },
  {
    "text": "अरोगिणीं भ्रातृमतीमसमानार्षगोत्रजाम् ॥\nपञ्चमात्सप्तमादूर्द्ध्वं मातृतः पितृतस्तथा ॥ 95.3 ॥"
  },
  {
    "text": "दशपुरुषविख्याताच्छ्रोत्रियाणां महाकुलात् ॥\nसवर्णः श्रोत्रियो विद्वान्वरो दोषान्वितो न च ॥ 95.4 ॥"
  },
  {
    "text": "यदुच्यते द्विजातीनां शूद्राद्दारोपसंग्रहः ॥\nन तन्मम मतं यस्मात्तत्रायं जायते स्वयम् ॥ 95.5 ॥"
  },
  {
    "text": "तिस्रो वर्णानुपूर्व्येण द्वे तथैका यथाक्रमम् ॥\nब्राह्मणक्षत्त्रियविशां भार्य्याः स्वा शूद्रजन्मनः ॥ 95.6 ॥"
  },
  {
    "text": "ब्राह्मो विवाह आहूय दीयते शक्त्यलङ्कृता ॥\nतज्जः पुनात्युभयतः पुरुषोनेकविंशतिम् ॥ 95.7 ॥"
  },
  {
    "text": "यज्ञस्थायर्त्विजे दैवमादायार्षस्तु गोयुगम् ॥\nचतुर्दश प्रथमजः पुनात्युत्तरजश्च षट् ॥ 95.8 ॥"
  },
  {
    "text": "इत्युक्त्वा चरतां धर्मं सह या दीयतेऽर्थिने ॥\nस कायः पावयेत्तज्जः षड्वंश्यानात्मना सह ॥ 95.9 ॥"
  },
  {
    "text": "आसुरो द्रविणादानाद्गान्धर्वः समयान्मिथः ॥\nराक्षसो युद्धहरणात्पैशाचः कन्यकाच्छलात् ॥ 95.10 ॥"
  },
  {
    "text": "चत्वारो ब्राह्मणस्याद्यास्तथा गान्धर्वराक्षसौ ॥\nराज्ञस्तथासुरो वैश्ये शूद्रे चान्त्यस्तु गर्हितः ॥ 95.11 ॥"
  },
  {
    "text": "पाणिर्ग्राह्यः सवर्णासु गृह्णीत क्षत्त्रिया शरम् ॥\nवैश्या प्रतोदमादद्याद्वेदने चाग्रजन्मनः ॥ 95.12 ॥"
  },
  {
    "text": "पिता पितामहो भ्राता सकुल्यो जननी तथा ॥\nकन्याप्रदः पूर्वनाशे प्रकृतिस्थः परः परः ॥ 95.13 ॥"
  },
  {
    "text": "अप्रयच्छन्समाप्नोति भ्रूणहत्यामृतावृतौ ॥\nएषामभावे दातॄणां कन्या कुर्य्यात्स्वयंवरम् ॥ 95.14 ॥"
  },
  {
    "text": "सकृत्प्रदीयते कन्या हरंस्तां चोरदण्डभाक् ॥\nअदुष्टां हि त्यजन्दण्ड्यः सुदुष्टां तु परित्यजेत् ॥ 95.15 ॥"
  },
  {
    "text": "अपुत्रीगुर्वनुज्ञातो देवरः पुत्रकान्यगा ॥\nसपिण्डो वा समोत्रो वा घृताभ्यक्त ऋतावियात् ॥ 95.16 ॥"
  },
  {
    "text": "आगर्भसम्भवं गच्छेत्पतितस्त्वन्यथा भवेत् ॥\nअनेन विधिना जात क्षेत्रपस्य भवेत्सुतः ॥ 95.17 ॥"
  },
  {
    "text": "हृताधिकारां मलिनां पिण्डमात्रोपसेविनीम् ॥\nपरिभूतामधः शय्यां वासयेद्य्वभिचारिणीम् ॥ 95.18 ॥"
  },
  {
    "text": "सोमः शौचं ददौ तासां गन्धर्वश्च शुभां गिरम् ॥\nपावकः सर्वमेध्यत्वं मेध्या वै योषितो यतः ॥ 95.19 ॥"
  },
  {
    "text": "व्यभिचारादृतौशुद्धिर्गर्भेत्यागं करोति च ॥\nगर्भभर्त्तृवधे तासां तथा महति पातके ॥ 95.20 ॥"
  },
  {
    "text": "सुरापी व्याधिता द्वेष्ट्री वन्ध्यार्थघ्न्यप्रियंवदा ॥\nअधिविन्ना च भर्तव्या महदेनोन्यथा भवेत् ॥ 95.21 ॥"
  },
  {
    "text": "यत्राविरोधो दम्पत्योस्त्रिवर्गस्तत्त्र वर्द्धते ॥\nमृते जीवति या पत्यौ या नान्यमुपगच्छति ॥ 95.22 ॥"
  },
  {
    "text": "सेह कीर्त्तिमवाप्नोति मोदते चोमया सह ॥\nशुद्धां त्यजंस्तृतीयांशं दद्यादामरणं स्त्रियाः ॥ 95.23 ॥"
  },
  {
    "text": "स्त्रीभिर्भर्तुर्वचः कार्य्यमेष धर्मः परः स्त्रियाः ॥\nषोडशर्त्तुनिशाः स्त्रीणां तासु युग्मासु संविशेत् ॥ 95.24 ॥"
  },
  {
    "text": "ब्रह्मचारी च पर्वाण्याद्याश्ततस्त्रस्तु वर्जयेत् ॥\nएवं गच्छं स्त्रियं क्षामां मघां मूलां च वर्जयेत् ॥ 95.25 ॥"
  },
  {
    "text": "लक्षण्यं जनयेदेव पुत्रं रोगविवर्जितम् ॥\nयथा कामी भवेद्वापि स्त्रीणां (स्म) वलमनुस्मरन् ॥ 95.26 ॥"
  },
  {
    "text": "स्वदारनिरतश्चैव स्त्रियो रक्ष्या यतस्ततः ॥\nभर्त्तृभ्रातृपितृज्ञातिश्वश्रूश्वशुरदेवरैः ॥ 95.27 ॥"
  },
  {
    "text": "बन्धुभिश्च स्त्रियः पूज्या भूषणाच्छादनाशनैः ॥\nसंयतो पस्करा दक्षा हृष्टा व्ययपराङूमुखी ॥ 95.28 ॥"
  },
  {
    "text": "श्वश्रूश्वशुरयोः कुर्य्यात्पादयोर्वन्दनं सदा ॥\nक्रीडाशरीरसंस्कारसमाजोत्सवदर्शनम् ॥ 95.29 ॥"
  },
  {
    "text": "हास्यं परगृहे यानं त्यजेत्प्रेषितभर्तृका ॥\nरक्षेत्कन्यां पिता बाल्ये यौवने पतिरेव ताम् ॥ 95.30 ॥"
  },
  {
    "text": "वार्द्धक्ये रक्षते पुत्रो ह्यन्यथा ज्ञातयस्तथा ॥\nपतिं विना न तिष्ठेत्तु दिवा वा यदि वा निशि ॥ 95.31 ॥"
  },
  {
    "text": "ज्येष्ठां धर्मविधौ कुर्य्यान्न कनिष्ठां कदाचन ॥\nदाहयेदग्निहोत्रेण स्त्रियं वृत्तवतीं पतिः ॥ 95.32 ॥"
  },
  {
    "text": "आहरेद्विधिवद्दारानग्निं चैवाविलम्बितः ॥\nहिता भर्त्तुर्दिवं गच्छेदिह कीर्त्तीरवाप्य च ॥ 95.33 ॥"
  }
]
[
  {
    "text": "।।हरिरुवाच ।।\nपुनः सूर्य्यार्चनं वक्ष्ये यदुक्तं धनदाय हि ।।\nअष्टपत्रं लिखेत्पद्मं शुचौ देशे सकर्णिकम् ।। 17.1 ।।"
  },
  {
    "text": "आवाहनीं ततो बद्धा मुद्रामावाहयेद्धरिम् ।।\nखखोल्कं स्थाप्य मुद्रां तु स्थापयेन्मन्त्ररूपिणीम् ।। 17.2 ।।"
  },
  {
    "text": "आग्नेय्यां दिशि देवस्य हृदयं स्थापयेच्छिव ! ।।\nऐशान्यां तु शिरः स्थाप्यं नैर्ऋत्यां विन्यसेच्छिखाम् ।। 17.3 ।।"
  },
  {
    "text": "पौरन्दर्य्यां न्यसेद्धर्म्ममेकाग्रस्थितमानसः ।।\nवायव्यां चैव नेत्रं तु वारुण्यामस्त्रमेव च ।। 17.4 ।।"
  },
  {
    "text": "ऐशान्यां स्थापयेत्सोमं पौरन्दर्य्यां तु लोहितम् ।।\nआग्नेय्यां सोमतनयं याम्यां चैव बृहस्पतिम् ।। 17.5 ।।"
  },
  {
    "text": "नैर्ऋत्यां दानवगुरुं वारुण्यां तु शनैश्चरम् ।।\nवायव्यां च तथा केतुं कौबेर्य्यां राहुमेव च ।। 17.6 ।।"
  },
  {
    "text": "द्वितीयायां तु कक्षायां सूर्य्यान्द्वादश पूजयेत् ।।\nभगः सूर्य्योऽर्य्यमा चैव मित्रो वै वरुणस्तथा ।। 17.7 ।।"
  },
  {
    "text": "सविता चैव धाता च विवस्वांश्च महाबलः ।।\nत्वष्टा पूषा तथा चेन्द्रो द्वादशो विष्णुरुच्यते ।। 17.8 ।।"
  },
  {
    "text": "पूर्वादावर्चयेद्देवानिन्द्रादीञ्छ्रद्धया नरः ।\nजया च विजया चैव जयन्ति चापराजिता ।।\nशेषश्च वासुकिश्चैव नागानित्यादि पूजयेत् ।। 17.9 ।।"
  }
]
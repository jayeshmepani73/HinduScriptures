[
  {
    "text": "॥ब्रह्मोवाच ॥\nकीकटेषु गया पुण्या पुण्यं राजगृहं वनम् ॥\nविषयश्चारणः पुण्यो नदीनां च पुनः पुना ॥ 83.1 ॥"
  },
  {
    "text": "मुण्डपृष्ठं तु पूर्वस्मिन्पश्चिमे दक्षिणोत्तरे ॥\nसार्द्धक्रोशद्वयं मानं गयायां परिकीर्त्तितम् ॥ 83.2 ॥"
  },
  {
    "text": "पञ्चक्रोशं गयाक्षेत्रं क्रोशमेकं गयाशिरः ॥\nतत्र पिण्डप्रदानेन तृप्तिर्भवति शाश्वती ॥ 83.3 ॥"
  },
  {
    "text": "नगाज्जनार्दनाच्चैव कूपाच्चोत्तरमानसात् ॥\nएतद्गयाशिरः प्रोक्तं फल्गुतीर्थं तदुच्यते ॥ 83.4 ॥"
  },
  {
    "text": "तत्र पिण्डप्रदानेन पितॄणा परमा गतिः ॥\nगयागमनमात्रेण पितॄणामनृणो भवेत् ॥ 83.5 ॥"
  },
  {
    "text": "गयायां पितृरूपेण देवदेवो जनार्द्दनः ॥\nतं दृष्ट्वा पुण्डरीकाक्षं मुच्यते वै ऋणत्रयात् ॥ 83.6 ॥"
  },
  {
    "text": "रथमार्गं गयतीर्थे दृष्ट्वा रुद्रपदादिके ॥\nकालेश्वरं च केदारं पितॄणामनृणो भवेत् ॥ 83.7 ॥"
  },
  {
    "text": "दृष्ट्वा पितामहं देवं सर्वपापैः प्रमुच्यते ॥\nलोकं त्वनामयं याति दृष्ट्वा च प्रपितामहम् ॥ 83.8 ॥"
  },
  {
    "text": "तथा गदाधरं देवं माधवं पुरुषोत्तमम् ॥\nतं प्रणम्य प्रयत्नेन न भूयो जायते नरः ॥ 83.9 ॥"
  },
  {
    "text": "मौनादित्यं महात्मानं कनकार्कं विशेषतः ॥\nदृष्ट्वा मौनेन विप्रर्षे पितॄणामनृणो भवेत् ॥ 83.10 ॥"
  },
  {
    "text": "ब्रह्माणं पूजयित्वा च ब्रह्मलोकमवाप्नुयात् ॥\nगायत्त्रीं प्रतरुत्थाय यस्तु पश्यति मानवः ॥ 83.11 ॥"
  },
  {
    "text": "सन्ध्यां कृत्वा प्रयत्नेन सर्ववेदफलं लभेत् ॥\nसावित्रीं चैव मध्याह्ने दृष्ट्वा यज्ञफलं लभेत् ॥ 83.12 ॥"
  },
  {
    "text": "सरस्वतीं च सायाह्ने दृष्ट्वा दानफलं लभेत् ॥\nनगस्थमीश्वरं दृष्ट्वा पितॄणामनृणो भवेत् ॥ 83.13 ॥"
  },
  {
    "text": "धर्मारण्यं धर्ममीशं दृष्ट्वा स्यादृणनाशनम् ॥\nदेवं गृध्रेश्वरं दृष्ट्वा को न मुच्येत बन्धनात् ॥ 83.14 ॥"
  },
  {
    "text": "धेनुं दृष्ट्वा धेनुवने ब्रह्मलोकं नयेत्पितॄन् ॥\nप्रभासेशं प्रभासे च दृष्ट्वा याति परां गतिम् ॥ 83.15 ॥"
  },
  {
    "text": "कोटीश्वरं चाश्वमेधं दृष्ट्वा स्यादृणनाशनम् ॥\nस्वर्गद्वारेश्वरं दृष्ट्वा मुच्यते भवबन्धनात् ॥ 83.16 ॥"
  },
  {
    "text": "रामेश्वरं गदालोलं दृष्ट्वा स्वर्गमवाप्नुयात् ॥\nब्रह्मेश्वरं तथा दृष्ट्वा मुच्यते ब्रह्महत्यया ॥ 83.17 ॥"
  },
  {
    "text": "मुण्डपृष्ठे महाचण्डीं दृष्ट्वा कामानवाप्नुयात् ॥\nफल्ग्वीशं फल्गुचण्डीं च गौरीं दृष्ट्वा च मङ्गलाम् ॥ 83.18 ॥"
  },
  {
    "text": "गोमकं गोपतिं देवं पितॄणामनृणो भवेत् ॥\nअङ्गारेशं च सिद्धेशं गयादित्यं गजं तथा ॥ 83.19 ॥"
  },
  {
    "text": "मार्कण्डेयेश्वरं दृष्ट्वा पितॄणामनृणो भवेत् ॥\nफल्गुतीर्थे नरः स्नात्वा दृष्ट्वा देवं गदाधरम् ॥ 83.20 ॥"
  },
  {
    "text": "एतेन किं न पर्य्याप्तं नॄणां सुकृतकारिणाम् ॥\nब्रह्मलोकं प्रयान्तीह पुरुषा एकविंशतिः ॥ 83.21 ॥"
  },
  {
    "text": "पृथिव्यां यानि तीर्थानि ये समुद्राः सरांसि च ॥\nफल्गुतीर्थं गमिष्यन्ति वारमेकं दिने दिने ॥ 83.22 ॥"
  },
  {
    "text": "पृथिव्यां च गया पुण्या गयायां च गयाशिरः ॥\nश्रेष्ठं तथा फल्गुतीर्थं तन्मुखं च सुरस्य हि ॥ 83.23 ॥"
  },
  {
    "text": "उदीचि कनकानद्यो नाभितीर्थं तु मध्यतः ॥\nपुण्यं ब्रह्मसदस्तीर्थं स्नानात्स्याद्ब्रह्मलोकदम् ॥ 83.24 ॥"
  },
  {
    "text": "कूपे पिण्डादिकं कृत्वा पितॄणामनृणो भवेत् ॥\nतथाक्षयवटे श्राद्धी ब्रह्मलोकं नयेत्पितॄन् ॥ 83.25 ॥"
  },
  {
    "text": "हंसतीर्थे नरः स्नात्वा सर्वपापैः प्रमुच्यते ॥\nकोटितीथ गयालोके वैतरण्यां च गोमके ॥ 83.26 ॥"
  },
  {
    "text": "ब्रह्मलोकं नयेच्छ्राद्धी पुरुषानेकविंशतिम् ॥\nब्रह्मतीर्थे रामतीर्थे आग्नेये सोमतीर्थके ॥ 83.27 ॥"
  },
  {
    "text": "श्राद्धी रामह्रदे ब्रह्मलोकं पितृकुलं नयेत् ॥\nउत्तरे मानसे श्राद्धी न भूयो जायते नरः ॥ 83.28 ॥"
  },
  {
    "text": "दक्षिणे मानसे श्राद्धी ब्रह्मलोकं पितॄन्नयेत् ॥\nस्वगद्वारे नरः श्राद्धी ब्रह्मलोकं नयेत्पितॄन् ॥\nभीष्मतर्पणकृत्तस्य कूटे तारयते पितॄन् ॥\nगृध्रेश्वरे तथा श्राद्धी पितॄणामनृणो भवेत् ॥ 83.29 ॥"
  },
  {
    "text": "श्राद्धी च धेनुकारण्ये ब्रह्मलोकं पितॄन्नयेत् ॥\nतिलधेनुप्रदः स्नात्वा दृष्ट्वा धेनुं न संशयः ॥ 83.30 ॥"
  },
  {
    "text": "ऐन्द्रे वा नरतीर्थे च वासवे वैष्णवे तथा ॥\nमहानद्यां कृतश्राद्धो ब्रह्मलोकं नयेत्पितॄन् ॥ 83.31 ॥"
  },
  {
    "text": "गायत्त्रे चैव सावित्रे तीर्थे सारस्वते तथा ॥\nस्नानसन्ध्यातर्पणकृच्छ्राद्धी चैकोत्तरं शतम् ॥ 83.32 ॥"
  },
  {
    "text": "पितॄणां तु कुलं ब्रह्मलोकं नयति मानवः ॥\nब्रह्मयोनिं विनिर्गच्छेत्प्रयतः पितृमानसः ॥ 83.33 ॥"
  },
  {
    "text": "तर्पयित्वा पितॄन्देवान्न विशेद्योनिसङ्कटे ॥\nतर्पणे काकजङ्घार्या पितॄणां तृप्तिरक्षया ॥ 83.34 ॥"
  },
  {
    "text": "धर्मारण्ये मतङ्गस्य वाप्यां श्राद्धाद्दिवं व्रजेत् ॥\nधर्मयूपे च कूपे त पितॄणामनृणो भवेत् ॥ 83.35 ॥"
  },
  {
    "text": "प्रमाणं देवताः सन्तु लोकपालाश्च साक्षिणः ॥\nमयागत्य मतङ्गेऽस्मिन्पितॄणां निष्कृतिः कृता ॥ 83.36 ॥"
  },
  {
    "text": "रामतीर्थे नराः स्नात्वा श्राद्धं कृत्वा प्रभासके ॥\nशिलायां प्रेतभावात्स्युर्मुक्ताः पितृगणाः किल ॥ 83.37 ॥"
  },
  {
    "text": "श्राद्धकृच्छ स्वपुष्टायां त्रिः सफ्तकुंलमुद्धरेत् ॥\nश्राद्धकृन्मुण्डपृष्ठादौ ब्रह्मलोकं नयेत्पितॄन् ॥ 83.38 ॥"
  },
  {
    "text": "गयायां न हि तत्स्थानं यत्र तीर्थं न विद्यते ॥\nपञ्चक्रोशे गयाक्षेत्रे यत्र तत्र तु पिण्डदः ॥ 83.39 ॥"
  },
  {
    "text": "अक्षयं फलमाप्नोति ब्रह्मलोकं नयेत्पितॄन् ॥\nजनार्दनस्य हस्ते तु पिण्डं दद्यात्स्वकं नरः ॥ 83.40 ॥"
  },
  {
    "text": "एष पिण्डे मया दत्तस्तव हस्ते जनार्दन ! ॥\nपरलोकं गते मोक्षमक्षय्यमुपतिष्ठताम् ॥ 83.41 ॥"
  },
  {
    "text": "ब्रह्मलोकमवाप्नोति पितृभिः सह निश्चितम् ॥\nगयायां धर्मपृष्ठे च सरसि ब्रह्मणस्तथा ॥ 83.42 ॥"
  },
  {
    "text": "गयाशीर्षेऽक्षयवटे पितॄणां दत्तमक्षयम् ॥\nधर्मारण्यं धर्मपृष्ठं धेनुकारण्यमेव च ॥ 83.43 ॥"
  },
  {
    "text": "दृष्ट्वैतानि पितॄंश्चार्यवंश्यान्विंशतिमुद्धरेत् ॥\nब्रह्मारण्यं महानद्याः पश्चिमोभाग उच्यते ॥ 83.44 ॥"
  },
  {
    "text": "पूर्वो ब्रह्मसदो भागो नागाद्रिर्भरताश्रमः ॥\nभरतस्याश्रमे श्राद्धी मतङ्गस्य पदे भवेत् ॥ 83.45 ॥"
  },
  {
    "text": "गयाशीर्षाद्दक्षिणतो महानद्याश्च पश्चिमे ॥\nतत्स्मृतं चम्पकवनं तत्र पाण्डुशिलास्ति हि ॥ 83.46 ॥"
  },
  {
    "text": "श्राद्धी तत्र तृतीयायां निश्चिरायाश्च मण्डले ॥\nमहाह्रदे च कौशिक्यामक्षयं फलमाप्नुयात् ॥ 83.47 ॥"
  },
  {
    "text": "वैतरण्या श्चोत्तरतस्तृतीयाख्यो जलाशयः ॥\nपदानि तत्र क्रौञ्चस्य श्राद्धी स्वर्गं नयेत्पितॄन् ॥ 83.48 ॥"
  },
  {
    "text": "क्रौञ्चपादादुत्तरतो निश्चिराख्यो जलाशयः ॥\nसकृद्यत्राभिगमनं सकृत्पिंण्डप्रपातनम् ॥ 83.49 ॥"
  },
  {
    "text": "दुर्लभं किं पुनर्नित्यमस्मिन्नेव व्यवस्थितः ॥\nमहानद्यामुपस्पृश्य तर्पयेत्पितृदेवताः ॥ 83.50 ॥"
  },
  {
    "text": "अक्षयान्प्राप्नुयाल्लोकान्कुलं चापि समुद्धरेत् ॥\nसावित्रे पठ्यते सन्ध्या कृता स्याद्द्वादशाब्दिकी ॥ 83.51 ॥"
  },
  {
    "text": "शुक्लकृष्णावुभौ पक्षौ गयायां यो वसेन्नरः पुनात्यासप्तमं चैव कुलं नास्त्यत्र संशयः ॥ 83.52 ॥"
  },
  {
    "text": "गयायां मुण्डपृष्ठं च अरविन्दं च पर्वतम् ॥\nतृतीयं क्रौंचपादं च दृष्ट्वा पापैः प्रमुच्यते ॥ 83.53 ॥"
  },
  {
    "text": "मकरे वर्त्तमाने च ग्रहणे चन्द्रसूर्य्ययोः ॥\nदुर्लभं त्रिषु लोकेषु गयायां पिण्डपातनम् ॥ 83.54 ॥"
  },
  {
    "text": "महाह्रदे च कौशिक्यां मूलक्षेत्रे विशेषतः ॥\nगुहायां गृध्रकूटस्य श्राद्धं दत्तं (सप्त) महाफलम् ॥ 83.55 ॥"
  },
  {
    "text": "यत्र माहेश्वरी धारा श्राद्धी तत्रानृणो भवेत् ॥\nपुण्यां विशालामासाद्य नदीं त्रैलोक्य विश्रुताम् ॥ 83.56 ॥"
  },
  {
    "text": "अग्निष्टोममवाप्नोति श्राद्धी प्रायाद्दिवं नरः ॥\nश्राद्धी मासपदे स्नात्वा वाजपेयफलं लभेत् ॥ 83.57 ॥"
  },
  {
    "text": "रविपादे पिण्डदानात्पतितोद्धारणं भवेत् ॥\nगयास्थो यो ददात्यन्नं पितरस्तेन पुत्रिणः ॥ 83.58 ॥"
  },
  {
    "text": "कांक्षन्ते पितरः पुत्रान्नरकाद्भयभीरवः ॥\nगयां यास्यति यः कश्चित्सोऽस्मान्सन्तरयिष्यति ॥ 83.59 ॥"
  },
  {
    "text": "गयाप्राप्तं सुतं दृष्ट्वा पितॄणामुत्सवो भवेत् ॥\nपद्भ्यामपि जलं स्पृष्ट्वा अस्मभ्यं किल दास्यति ॥ 83.60 ॥"
  },
  {
    "text": "आत्मजो वा तथान्यो वा गयाकूपे यदा तदा ॥\nयन्नाम्ना पातयेत्पिण्डं तं नयेद्ब्रह्म शाश्वतम् ॥ 83.61 ॥"
  },
  {
    "text": "पुण्डरीकं विष्णुलोकं प्राप्नुयात्कोटितीर्थगः ॥\nया सा वैतरणी नाम त्रिषु लोकेषु विश्रुता ॥ 83.62 ॥"
  },
  {
    "text": "सावतीर्णा गयाक्षेत्रे पितॄणां तारणाय हि ॥\nश्राद्धदः पिण्डदस्तत्र गोप्रदानं करोति यः ॥ 83.63 ॥"
  },
  {
    "text": "एकविंशतिवंश्यान्स तारयेन्नात्र संशयः ॥\nयदि पुत्रो गयां गच्छेत्कदाचित्कालपर्यये ॥ 83.64 ॥"
  },
  {
    "text": "तानेव भोजयेद्विप्रान्ब्रह्मणा ये प्रकल्पिताः ॥\nतेषां ब्रह्मसदः स्थानं सोमपानं तथैव च ॥ 83.65 ॥"
  },
  {
    "text": "ब्रह्मप्रकल्पितं स्थानं विप्रा ब्रह्मप्रकल्पपिताः ॥\nपूजितैः पूजिताः सर्वे पितृभिः सह देवताः ॥ 83.66 ॥"
  },
  {
    "text": "तर्पयेत्तु गयाविप्रान्हव्यकव्यैर्विधानतः ॥\nस्थानं देहपरित्यागे गयायां तु विधीयते ॥ 83.67 ॥"
  },
  {
    "text": "यः करोति वृषोत्सर्गं गयाक्षेत्रे ह्यनुत्तमे ॥\nअग्निष्टोमशतं पुण्यं लभते नात्र संशयः ॥ 83.68 ॥"
  },
  {
    "text": "आत्मनोऽपि महाबुद्धिर्गयायां तु तिलैर्विना ॥\nपिण्डनिर्वापणं कुर्य्यादन्येषामपि मानवः ॥ 83.69 ॥"
  },
  {
    "text": "यावन्तो ज्ञातयः पित्र्या बान्धवाः सुहृदस्तथा ॥\nतेभ्यो व्यासगयाभूमौ पिण्डो देयो विधानतः ॥ 83.70 ॥"
  },
  {
    "text": "रामतीर्थे नरः स्नात्वा गोशतस्याप्नुयात्फलम् ॥\nमतङ्गवाप्यां स्नात्वा च गोसहस्त्रफलं लभेत् ॥ 83.71 ॥"
  },
  {
    "text": "निश्चिरासङ्गमे स्नात्वा ब्रह्मलोकं नयेत्पितॄन् ॥\nवसिष्ठस्याश्रमे स्नात्वा वाजपेयं च विन्दति ॥ 83.72 ॥"
  },
  {
    "text": "महाकौश्यां समावासादश्वमेधफलं लभेत् ॥\nपितामहस्य सरसः प्रसृता लोकपावनी ॥ 83.73 ॥"
  },
  {
    "text": "समीपे त्वग्निधारेति विश्रुता कपिला हि सा ॥\nअग्निष्टोमफलं श्राद्धी स्नात्वात्र कृतकृत्यता ॥ 83.74 ॥"
  },
  {
    "text": "श्राद्धी कुमारधारायामश्वमेधफलं लभेत् ॥\nकुमारमभिगम्याथ नत्वा मुक्तिमवाप्नुयात् ॥ 83.75 ॥"
  },
  {
    "text": "सोमकुण्डे नरः स्नात्वा सोमलोकं च गच्छति ॥\nसंवर्त्तस्य नरो वाप्यां सुभगः स्यात्तु पिण्डदः ॥ 83.76 ॥"
  },
  {
    "text": "धौतपापो नरो याति प्रेतकुण्डे च पिण्डदः ॥\nदेवनद्यां लेलिहाने मथने जानुगर्त्तके ॥ 83.77 ॥"
  },
  {
    "text": "एवमादिषु तीर्थेषु पिण्डदस्तारयेत्पितॄन् ॥\nनत्वा देवान्वसिष्ठेशप्रभृतीनृणसंक्षयम् ॥ 83.78 ॥"
  }
]
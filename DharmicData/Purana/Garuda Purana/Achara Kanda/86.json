[
  {
    "text": "॥ब्रह्मोवाच ॥\nयेयं प्रेतशिला ख्याता गयायां सा त्रिधा स्थिता ॥\nप्रभासे प्रेतकुण्डे च गयासुरशिरस्यपि ॥ 86.1 ॥"
  },
  {
    "text": "धर्मेण धारिता भूत्यै सर्वदेवमयी शिला ॥\nप्रेतत्वं ये गता नॄणां मित्राद्या बान्धवादयः ॥ 86.2 ॥"
  },
  {
    "text": "तेषामुद्धरणार्थाय यतः प्रेतशिला शुभा ॥\nअतोऽत्र मुनयो भूपा राजपत्न्यादयः सदा ॥ 86.3 ॥"
  },
  {
    "text": "तस्यां शिलायां श्राद्धादिकर्त्तारो ब्रह्मलोकगाः ॥\nगयासुरस्य यन्मुण्डं तस्य पृष्ठे शिला यतः ॥ 86.4 ॥"
  },
  {
    "text": "मुण्डपृष्ठो गिरिस्तस्मात्सर्वदेवमयो ह्ययम् ॥\nमुण्डपृष्ठस्य पादेषु यतो ब्रह्मसरोमुखाः ॥ 86.5 ॥"
  },
  {
    "text": "अरविन्दवनं तेषु तेन चैवोपलक्षितः ॥\nअरविन्दो गिरिर्नाम क्रौञ्चपादाङ्कितो यतः ॥ 86.6 ॥"
  },
  {
    "text": "तस्माद्गिरिः क्रौञ्चपादः पितॄणां ब्रह्मलोकदः ॥\nगदाधरादयो देवा आद्या आदौ व्यवस्थिताः ॥ 86.7 ॥"
  },
  {
    "text": "शिलारूपेण चाव्यक्तास्तस्माद्देवमयी शिला ॥\nगया शिरश्छादयित्वा गुरुत्वादास्थिता शिला ॥ 86.8 ॥"
  },
  {
    "text": "कालान्तरेण व्यक्तश्चस्थित आदिगदाधरः ॥\nमहारुद्रादिदेवैस्तु आनादिनिधनो हरिः ॥ 86.9 ॥"
  },
  {
    "text": "धर्म संरक्षणार्थाय अधर्मादिविनष्टये ॥\nदैत्यराक्षसनाशार्थं मत्स्यः पूर्वं यथाभवत् ॥ 86.10 ॥"
  },
  {
    "text": "कूर्मो वराहो नृहरिर्वामनो राम ऊर्जितः ॥\nयथा दाशरथी रामः कृष्णोबुद्धोऽथ कल्क्यपि ॥ 86.11 ॥"
  },
  {
    "text": "तथा व्यक्तोऽव्यक्तरूपी आसीदादिर्गदाधरः ॥\nआदिरादौ पूजितोऽत्र देवैर्ब्रह्मादिभिर्यतः ॥ 86.12 ॥"
  },
  {
    "text": "पाद्याद्यैर्गन्धपुष्पाद्यैरत आदिगदाधरः ॥\nगदाधरं सुरैः सार्द्धमाद्यं गत्वा ददाति यः ॥ 86.13 ॥"
  },
  {
    "text": "अर्घ्यं पात्रं च पाद्यं च गन्धपुष्पं च धूपकम् ॥\nदीपं नैवैद्यमुत्कृष्टं माल्यानि विविधानि च ॥ 86.14 ॥"
  },
  {
    "text": "वस्त्राणि मुकुटं घण्टां चामरं प्रेक्षणीयकम् ॥\nअलङ्कारादिकं पिण्डमन्नदानादिकं तथा ॥ 86.15 ॥"
  },
  {
    "text": "तेषां तावद्धनं धान्यमायुरारो ग्यसम्पदः ॥\nपुत्त्रादिसन्ततिश्रेयोविद्यार्थं काम ईप्सितः ॥ 86.16 ॥"
  },
  {
    "text": "भार्य्या स्वर्गादिवासश्च स्वर्गादागत्य राज्यकम् ॥\nकुलीनः सत्त्वसम्पन्नो रणे मर्दितशात्रवनः ॥ 86.17 ॥"
  },
  {
    "text": "वधबन्धविनिर्मुक्तश्चान्ते मोक्षमवाप्नुयात् ॥\nश्राद्धपिण्डादिकर्त्तारः पितृभिर्ब्रह्मलोकगाः ॥ 86.18 ॥"
  },
  {
    "text": "जगन्नाथं येऽप्चयन्ति सुभद्रां बलभद्रकम् ॥\nज्ञानं प्राप्य श्रियं पुत्रान्व्रजन्ति पुरुषोत्तमम् ॥ 86.19 ॥"
  },
  {
    "text": "पुरुषोत्तमराजस्य सूर्य्यस्य च गणस्य च ॥\nपुरतस्तत्र पिण्डादि पितॄणां ब्रह्मलोकदः ॥ 86.20 ॥"
  },
  {
    "text": "नत्वा कपर्द्दिविघ्नेशं सर्वविघ्नैः प्रमुच्यते ॥\nकार्त्तिकेयं पूजयित्वा ब्रह्मलोकमवाप्नुयात् ॥ 86.21 ॥"
  },
  {
    "text": "द्वादशादित्यमभ्यर्च्य सर्वरोगैः प्रमुच्यते ॥\nवैश्वानरं समभ्यर्च्य उत्तमां दीप्तिमाप्नुयात् ॥ 86.22 ॥"
  },
  {
    "text": "रेवन्तं पूजयित्वाथ अश्वानाप्नोत्यनुत्तमान् ॥\nअभ्यर्च्येन्द्रं महैश्वर्य्यं गौरीं सौभाग्यमाप्नुयात् ॥ 86.23 ॥"
  },
  {
    "text": "विद्यां सरस्वतीं प्रार्च्य लक्ष्मीं संपूज्य च श्रियम् ॥\nगरुडं च समभ्यर्च्य विघ्नवृन्दात्प्रमुच्यते ॥ 86.24 ॥"
  },
  {
    "text": "क्षेत्रपालं समभ्यर्च्य ग्रहवृन्दैः प्रमुच्यते ॥\nमुण्डपृष्ठं समभ्यर्च्य सर्वकाममवाप्नुयात् ॥ 86.25 ॥"
  },
  {
    "text": "नागाष्टकं समभ्यर्च्य नागदष्टो विमुच्यते ॥\nब्रह्माणं पूजयित्वा च ब्रह्मलोकमवाप्नुयात् ॥ 86.26 ॥"
  },
  {
    "text": "बलभद्रं समभ्यर्च्य बलारोग्यमवाप्नुयात् ॥\nसुभद्रां पूजयित्वा तु सौभाग्यं परमाप्नुयात् ॥ 86.27 ॥"
  },
  {
    "text": "सर्वान्कामानवाप्नोति संपूज्य पुरुषोत्तमम् ॥\nनारायणं तु संपूज्य नराणामधिपो भवेत् ॥ 86.28 ॥"
  },
  {
    "text": "स्पृष्ट्वा नत्वा नारसिंहं संग्रामे विजयी भवेत् ॥\nवराहं पूजयित्वा तु भूमिराज्यमवाप्नुयात् ॥ 86.29 ॥"
  },
  {
    "text": "मालाविद्याधरौ स्पष्ट्वा विद्याधरपदं लभेत् ॥\nसर्वान्कामानवाप्नोति संपूज्यादिगदाधरम् ॥ 86.30 ॥"
  },
  {
    "text": "सोमनाथं समभ्यर्च्य शिवलोकमवाप्नुयात् ॥\nरुद्रेश्वरं नमस्कृत्य रुद्रलोके महीयते ॥ 86.31 ॥"
  },
  {
    "text": "रामेश्वरं नरो नत्वा रामवत्सुप्रियो भवेत् ॥\nब्रह्मेश्वरं नरः स्तुत्वा ब्रह्मलोकाय कल्प्यते ॥ 86.32 ॥"
  },
  {
    "text": "कालेश्वरं समभ्यर्च्य नरः कालञ्जयो भवेत् ॥\nकेदारं पूजयित्वा तु शिवलोके महीयते ॥ 86.33 ॥"
  },
  {
    "text": "सिद्धेश्वरं च संपूज्य सिद्धो ब्रह्मपुरं व्रजेत् ॥\nआद्यै रुद्रादिभिः सार्द्धं दृष्ट्वा ह्यादिगदाधरम् ॥ 86.34 ॥"
  },
  {
    "text": "कुलानां शतमुद्धृत्य नयेद्ब्रह्मपुरं नरः ॥\nधर्मार्थी प्राप्नुयाद्धर्ममर्थार्थो चार्थमाप्नुयात् ॥ 86.35 ॥"
  },
  {
    "text": "कामान्संप्राप्नुयात्कामी मोक्षार्थी मोक्षमाप्नुयात् ॥\nराज्यार्थो राज्यमाप्नोति शान्त्यर्थी शान्तिमाप्नुयात् ॥ 86.36 ॥"
  },
  {
    "text": "सर्वार्थी सर्वमाप्नोति संपूज्यादिगदाधरम् ॥\nपुत्रान्पुत्रार्थिनी स्त्री च सौभाग्यं च तदर्थिनी ॥ 86.37 ॥"
  },
  {
    "text": "वंशार्थिनी च वंशान्वै प्राप्यार्च्यादिगदाधरम् ॥\nश्राद्धेन पिण्डदानेन अन्नदानेन वारिदः ॥ 86.38 ॥"
  },
  {
    "text": "ब्रह्मलोकमवाप्नोति संपूज्यादिगदाधरम् ॥\nपृथिव्यां सर्वतीर्थेभ्यो यथा श्रेष्ठा गया पुरी ॥ 86.39 ॥"
  },
  {
    "text": "तथा शिलादिरूपश्च श्रेष्ठश्चैव गदाधरः ॥\nतस्मिन्दृष्टे शिला दृष्टा यतः सर्वं गदाधरः ॥ 86.40 ॥"
  }
]
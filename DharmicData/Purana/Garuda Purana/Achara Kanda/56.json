[
  {
    "text": "॥हरिरुवाच ॥\nसप्त मेधातिथेः पुत्राः प्लक्षद्वीपेश्वरस्य च ॥\nज्येष्ठः शान्तभवो नाम शिशिरस्तदन्तरः ॥ 56.1 ॥"
  },
  {
    "text": "सुखोदयस्तथा नन्दः शिवः क्षेमक एव च ॥\nध्रुवश्च सप्तमस्तेषां प्लक्षद्वीपेश्वरा हि ते ॥ 56.2 ॥"
  },
  {
    "text": "गोमेदश्चैव चन्द्रश्च नारदो दुन्दुभिस्तथा ॥\nसोमकः सुमनाः शैलो वैभ्राजश्चात्र सप्तमः ॥ 56.3 ॥"
  },
  {
    "text": "अनुतप्ता शिखी चैव विपाशा त्रिदिवा क्रमुः ॥\nअमृता सुकृता चैव सप्तैतास्तत्र निम्नगाः ॥ 56.4 ॥"
  },
  {
    "text": "वपुष्मान्शाल्मलस्येशस्तत्सुता वर्षनामकाः ॥\nश्वेतोऽथ हरितश्चैव जीमूतो रोहितस्तथा ॥ 56.5 ॥"
  },
  {
    "text": "वैद्युतो मानसश्चैव सप्रभशाचपि सप्तमः ॥\nकुमुदश्चोन्नतो द्रोणो महिषोऽथ बलाहकः ॥ 56.6 ॥"
  },
  {
    "text": "क्रौञ्चः ककुद्मान्ह्येते वै गिरयः सरितस्त्विमाः ॥\nयोनितोया वितृष्णा च चन्द्रा शुक्ल विमोचनी ॥ 56.7 ॥"
  },
  {
    "text": "विधृतिः सप्तमी तासां स्मृताः पापप्रशान्तिदाः ॥\nज्योतिष्मतः कुशद्वीपे सप्त पुत्राः श्रृणुष्वतान् ॥ 56.8 ॥"
  },
  {
    "text": "उद्भिदो वेणुमांश्चैव द्वैरथो लम्बनो धृतिः ॥\nप्रभाकरोऽथ कपिलस्तन्नामा वर्षपद्धतिः ॥ 56.9 ॥"
  },
  {
    "text": "विद्रुमो हेमशैलश्च द्युतिमान्पुष्पवांस्तथा ॥\nकुशेशयो हरिश्चैव सप्तमो मन्दराचलः ॥ 56.10 ॥"
  },
  {
    "text": "धूतपापा शिवा चैव पवित्रा सन्मतिस्तथा ॥\nविद्युदभ्रा मही चान्या सर्वपापहरास्त्विमाः ॥ 56.11 ॥"
  },
  {
    "text": "क्रौञ्चद्वीपे द्युतिमतः पुत्राः सप्त महात्मनः ॥\nकुशलो मन्दगश्चोष्णः पीवरोऽथोन्धकारकः ॥ 56.12 ॥"
  },
  {
    "text": "मुनिश्च दुन्दुभिश्चैव सप्तैते तत्सुता हर ॥\nक्रौञ्चश्च वामनश्चैव तृतीयश्चान्ध (थ) कारकः ॥ 56.13 ॥"
  },
  {
    "text": "दिवावृत्पञ्चमश्चान्यो दुन्दुभिः पुण्डरीकवान् ॥\nगौरी कुमुद्वती चैव सन्ध्या रात्रिर्मनोजवा ॥ 56.14 ॥"
  },
  {
    "text": "ख्यातिश्च पुण्डरीका च सप्तैता वर्षनिम्नगाः ॥\nशाकद्वीपेश्वराद्भव्यात्सप्त पुत्राः प्रजज्ञिरे ॥ 56.15 ॥"
  },
  {
    "text": "जलद्श्च कुमारश्च सुकुमारोरुणी बकः ॥\nकुसुमोदः समोदार्किः सप्तमश्च महाद्रुमः ॥ 56.16 ॥"
  },
  {
    "text": "सुकुमारी कुमारी च नलिनी धेनुका च या ॥\nइक्षुश्च वेणुका चैव गभस्ती सप्तमी तथा ॥ 56.17 ॥"
  },
  {
    "text": "शबलात्पुष्करेशाच्च महावीरश्च धातकिः ॥\nअभूद्वर्षद्वयं चैव मानसोत्तरपर्वतः ॥ 56.18 ॥"
  },
  {
    "text": "योजनानां सहस्त्राणि ऊर्द्ध्वं पञ्चाशदुच्छ्रितः ॥\nतावच्चैव च विस्तीर्णः सर्वतः परिमण्डलः ॥ 56.19 ॥"
  },
  {
    "text": "स्वादूदकेनोदधिना पुष्करः परिवेष्टितः ॥\nस्वादूदकस्य पुरतो दृश्यते लोकसंस्थितिः ॥ 56.20 ॥"
  },
  {
    "text": "द्विगुणा काञ्चनी भूमिः सर्वजन्तुविवर्जिता ॥\nलोकालोकस्ततः शैलो योजनायुताविस्तृतः ॥"
  },
  {
    "text": "तमसा पर्वतो व्याप्तस्तमोऽप्यण्डकटाहतः ॥ 56.21 ॥"
  }
]
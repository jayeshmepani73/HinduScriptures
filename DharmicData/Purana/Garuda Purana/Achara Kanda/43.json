[
  {
    "text": "।।हरिरुवाच ।।\nपवित्रारोपणं वक्ष्ये भुक्तिमुक्तिप्रदं हरेः ।।\nपुरा देवासुरे युद्धे ब्रह्माद्याः शरणं ययुः ।। 43.1 ।।\nविष्णुश्च तेषां देवानां ध्वजं ग्रैवेयकं ददौ ।।\nएतौ दृष्ट्वा विनङ्क्ष्यन्ति दानवानब्रवीद्धरिः ।। 43.2 ।।\nविष्णूक्ते ह्यब्रवीन्नागो वासुकेरनुजस्तदा ।।\nवृणीत च पवित्राख्यं वरं चेदं वृषध्वज ।। 43.3 ।।\nग्रैवेयं हरिदत्तं तु मन्नाम्ना ख्यातिमेष्यति ।।\nइत्युक्ते तेन ते देवास्तन्नाम्ना तद्वरं विदुः ।। 43.4 ।।\nप्रावृट्‌काले तु ये मर्त्त्या नार्चिष्यन्ति पवित्रकैः ।।\nतेषां सांवत्सरी पूजा विफला च भविष्यति ।। 43.5 ।।\nतस्मात्सर्वेषु देवेषु पवित्रारोपणं क्रमात् ।।\nप्रतिपत्पौर्णमास्यान्ता यस्य या तिथिरुच्यते ।। 43.6 ।।\nद्वादश्यां विष्णवे कार्य्यं शुक्ले कृष्णेऽथ वा हर ।।\nव्यतीपातेऽयने चैव चन्द्रसूर्य्यग्रहे शिव ।। 43.7 ।।\nविष्णवे वृद्धिकार्य्ये च गुरोरागमने तथा ।।\nनित्यं पवित्रमुद्दिष्टं प्रावृट्‌काले त्ववश्यकम् ।। 43.8 ।।\nकौशेयं पट्टसूत्रं वा कार्पासं क्षौममेव वा ।।\nकुशसूत्र द्विजानां स्याद्राज्ञा कौशेयपट्टकम् ।। 43.9 ।।\nवैश्यानां चीरणं क्षौमं शूद्राणां शणवल्कजम् ।।\nकार्पासं पद्मजं चैव सर्वेषां शस्तमीश्वर ।। 43.10 ।।\nब्राह्मण्या कर्त्तितं सूत्रं त्रिगुणं त्रिगुणीकृतम् ।।\nॐ कारोऽथ शिवः सोमो ह्यग्निर्ब्रह्या फणी रविः ।। 43.11 ।।\nविघ्नेशो विष्णुरित्येते स्थितास्तन्तुषु देवताः ।।\nब्रह्मा विष्णुश्च रुद्रश्च त्रिसूत्रे देवताः स्मृताः ।। 43.12 ।।\nसौवर्णे राजते ताम्रे वैणवे मृन्मये न्यसेत् ।।\nअङ्गुष्ठेन चतुः षष्टिः श्रेष्ठं मध्यं तदर्द्धतः ।। 43.13 ।।\nतदर्द्धा तु कनिष्ठा स्यात्सूत्रमष्टोत्तरं शतम् ।।\nउत्तमं मध्यमं चैव कन्यसं पूर्ववत्क्रमात् ।। 43.14 ।।\nउत्तमोंऽगुष्ठमानेन मध्यमो मध्यमेन तु ।।\nकन्यसे च कनिष्ठेन अङ्गुल्या ग्रन्थयः स्मृताः ।। 43.15 ।।\nविमाने स्थण्डिले चैव एतत्सामान्यलक्षणम् ।।\nशिवोद्धृतं पवित्रं तु प्रतिमायां च कारयेत् ।। 43.16 ।।\nहृन्नाभिरू(रु) रुमाने च जानुभ्यामवलम्बिनी ।।\nअष्टोत्तरसहस्त्रेण चत्वारो ग्रन्थयः स्मृताः ।। 43.17 ।।\nषट्‌त्रिं(ड्विं) शच्च चतुर्विशद्द्वादश ग्रन्थयोऽथवा ।।\nउत्तमादिषु विज्ञेयाः पर्वभिर्वा पवित्रकम् ।। 43.18 ।।\nचर्चितं कुंकुमेनैव हरिद्राचन्दनेन वा ।।\nसोपवासः पवित्रन्तु पात्रस्थमधिवासयेत् ।। 43.19 ।।\nअश्वत्थपत्रपुटके अष्टदिक्षु निवेशितम् ।।\nदण्डकाष्ठं कुशाग्रं च पूर्वे सङ्कर्षणेन तु ।। 43.20 ।।\nरोचनाकुंकुमेनैव प्रद्युम्नेन तु दक्षिणे ।।\nयुद्धार्थी फलसिद्ध्यर्थमनिरुद्धेन पश्चिमे ।। 43.21 ।।\nचन्दनं नीलयुक्तं च तिलभस्माक्षतं तथा ।।\nआग्नेयादिषु कोणेषु श्रियादीनां तु क्रमान्न्यसेत् ।। 43.22 ।।\nपवित्रं वासुदेवेन अभिमन्त्र्य सकृत्सकृत्‌ ।।\nदृष्ट्वा पुनः प्रपूज्याथ वस्त्रेणाच्छाद्य यत्नतः ।। 43.23 ।।\nदेवस्य पुरतः स्थाप्यं प्रतिमामण्डलस्य वा ।।\nपश्चिमे दक्षिणे चैव उत्तरे पूर्ववत्क्रमात् ।। 43.24 ।।\nब्राह्मादींश्चापि संस्थाप्य कलशं चापि पूजयेत् ।।\nअस्त्रेण मण्डलं कृत्वा नैवेद्यञ्च समर्पयेत् ।। 43.25 ।।\nअधिवास्य पवित्रं तु त्रिसूत्रेण नवेन वा (च) ।।\nवेदिकां वेष्टयित्वा तु आत्मानं कलशं घृतम् ।। 43.26 ।।\nअग्निकुण्डं विमानं च मण्डपं गृहमेव च ।।\nसूत्रमेकं तु संगृह्य दद्याद्देवस्य मृर्धानि ।। 43.27 ।।\nदत्त्वा पठेदिमं मन्त्रं पूजयित्वा महेश्वरम् ।।\nआवाहितोऽसि देवेश पूजार्थं परमेश्वर ।। 43.28 ।।\nतत्प्रभातेऽर्चयिष्यामि सामग्र्याः सन्निधौ भव ।।\nएकरात्रं त्रिरात्रं वा अधिवास्य पवित्रकम् ।। 43.29 ।।\nरात्रौ जागरणं कृत्वा प्रातः संपूज्य केशवम् ।।\nआरोपयेत्क्रमेणैव ज्येष्ठमध्यकनीयसम् ।। 43.30 ।।\nधूपयित्वा पवित्रं तु मन्त्रेणैवाभिमंत्रयेत् ।।\nप्रजप्तग्रन्थिकं चैव पूजयेत्कुसुमादिभिः ।। 43.31 ।।\nगायत्त्र्या चार्चितं तेन देवं संपूज्य दापयेत् ।।\nसमं पुत्रकलत्राद्यैः सूत्रपुच्छं तु धारयेत् ।। 43.32 ।।\nविशुद्धग्रन्थिकं रम्यं महापातकनाशनम् ।।\nसर्वपापक्षयं देव तवाग्रे धारयाम्यहम् ।। 43.33 ।।\nएवं धूपादिनाभ्यर्च्य मध्यमादीन्त्समर्पयेत् ।।\nपवित्रं वैष्णवं तेजः सर्वपातकनाशनम् ।। 43.34 ।।\nधर्मकामार्थसिद्ध्यर्थं स्वकंठे धारयाम्यहम् ।।\nवनमालां समभ्यर्च्य स्वेन मन्त्रेण दापयेत् ।। 43.35 ।।\nनैवेद्यं विविधं दत्त्वा कुसुमादेर्बलिं हरेत् ।।\nअग्निं संतर्प्य तत्रापि द्वादशांगुलमानतः ।। 43.36 ।।\nअष्टोत्तरशतेनैव दद्यादेकपवित्रकम् ।।\nआदौ दत्त्वार्घ्यमादित्ये तत्र चैकं पवित्रकम् ।। 43.37 ।।\nविष्वक्सेनं ततः प्रार्च्य सुरुमर्घ्यादिभिर्हर ।।\nदेवस्याग्रे पठेन्मन्त्रं कृताञ्जलिपुटः स्थितः ।। 43.38 ।।\nज्ञानतोऽज्ञानतो वापि पूजनादि कृतं मया ।।\nतत्सर्वं पूर्णमेवास्तु त्वत्प्रसादात्सुरेश्वर ।। 43.39 ।।\nमणिविद्रुममालभिर्मन्दारकुसुमादिभिः ।।\nइयं सांवत्सरी पूजा तवास्तु गरुडध्वज ।। 43.40 ।।\nवनमाला यथा देव कौस्तुभं सततं हृदि ।।\nतद्वत्पवित्रं तन्तूनां मालां त्वं हृदये धर ।। 43.41 ।।\nएवं प्रार्थ्य द्विजान् भोज्य दत्त्वा तेभ्यश्च दक्षिणाम् ।।\nविसर्जयेत्तु तेनैव सायाह्ने त्वपरेऽहनि ।। 43.42 ।।\nसांवत्सरीमिमां पूजां सम्पाद्य विधिवन्मया ।।\nव्रजेः पवित्रकेदानीं विष्णुलोकं विसर्जितः ।। 43.43 ।।"
  }
]
[
  {
    "text": "॥महेश्वर उवाच ॥\nयाज्ञवल्क्येन यत्पूर्वं धर्मं प्रोक्तं कथं हरे ! ॥\nतन्मे काथय केशिघ्न ! यथा तत्त्वेन माधव ! ॥ 93.1 ॥"
  },
  {
    "text": "हरिरुवाच ॥\nयाज्ञवल्क्यं नमस्कृत्य मिथिलायां समास्थितम् ॥\nअपृच्छन्नॄषयो गत्वा वर्णधर्माद्यशेषतः ॥\nतेभ्यः स कथयामास विष्णुं ध्यात्वा जितेन्द्रियः ॥ 93.2 ॥"
  },
  {
    "text": "याज्ञवल्क्य उवाच ॥\nयस्मिन्देशे मृगः कृष्णस्तस्मिन्धर्मान्निबोधत ॥\nपुराणन्यायमीमांसाधर्मशास्त्राङ्गमिश्रिताः ॥ 93.3 ॥"
  },
  {
    "text": "वेदाः स्थानानि विद्यानां धर्मस्य च चतुर्दश ॥\nवक्तारो धर्मशास्त्राणां मनुर्विष्णुर्यमोऽङ्गिराः ॥ 93.4 ॥"
  },
  {
    "text": "वसिष्ठदक्षसंवर्त्तशातातपपराशराः ॥\nआपस्तम्बोशनोव्यासाः कात्यायनबृहस्पती ॥ 93.5 ॥"
  },
  {
    "text": "गौतमः शङ्खलिखितो हारीतोऽत्रिरहं तथा ॥\nएते विष्णुं समाराध्य जाता धर्मोपदेशकाः ॥ 93.6 ॥"
  },
  {
    "text": "देशकाल उपायेन द्रव्यं श्रद्धासमन्वितम् ॥\nपात्रे प्रदीयते यत्तत्सकलं धर्मलक्षणम् ॥ 93.7 ॥"
  },
  {
    "text": "इज्याचारो दमोऽहिंसा दानं स्वाध्यायकर्म च ॥\nअयं च परमो धर्मो यद्योगेनात्मदर्शनम् ॥ 93.8 ॥"
  },
  {
    "text": "चत्वारो वेदधर्मज्ञाः परास्रैविद्यमेव वा ॥\nसा ब्रूते यत्स्वधर्मः स्यादेको वाध्यात्मवित्तमः ॥ 93.9 ॥"
  },
  {
    "text": "ब्रह्मक्षात्त्रियविट्शूद्रा वर्णास्त्वाद्यास्त्रयो द्विजाः ॥\nनिषेकाद्याः श्मशानान्तास्तेषां वै मन्त्रतः क्रियाः ॥ 93.10 ॥"
  },
  {
    "text": "गर्भाधानमृतौ पुंसः सवनं स्पन्दनात्पुरा ॥\nषष्ठेऽष्टमे वा सीमन्तः प्रसवे जातकर्म च ॥ 93.11 ॥"
  },
  {
    "text": "अहन्येकादशे नाम चतुर्थे मासि निष्क्रमः ॥\nषष्ठेऽन्नप्राशनं मासि चूडां कुर्य्याद्यथाकुलम् ॥ 93.12 ॥"
  },
  {
    "text": "एवमेनः शमं याति बीजगर्भसमुद्भवम् ॥\nतूष्णीमेताः क्रियाः स्त्रीणां विवाहश्च समन्त्रकः ॥ 93.13 ॥"
  }
]
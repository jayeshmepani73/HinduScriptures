[
  {
    "text": "॥सूत उवाच ॥\nदानवाधिपतेः पित्तमादाय भुजगाधिपः ॥\nद्विधा कुर्वन्निव व्योम सत्वरं वासुकिर्ययौ ॥ 71.1 ॥"
  },
  {
    "text": "स तदा स्वशिरोरत्नप्रभादीप्ते नभोऽम्बुधौ ॥\nराजतः स महानेकः खण्डसेतुरिवाबभौ ॥ 71.2 ॥"
  },
  {
    "text": "ततः पक्षनिपातेन संहरन्निव रोदसी ॥\nगरुत्मान्पन्नगेन्द्रस्य प्रहर्त्तुमुपचक्रमे ॥ 71.3 ॥"
  },
  {
    "text": "सहसैव मुमोच तत्फणीन्द्रः सुरसाभ्यक्ततुरुष्क (रष्क) पादपायाम् ॥\nकलिकाघनगन्धवासिता यां वरमाणिक्यगिरेरुपत्यकायाम् ॥ 71.4 ॥"
  },
  {
    "text": "तस्य प्रपातसमनन्तरकालमेव तद्वद्वरालयमतीत्य रमासमीपे ॥\nस्थानं क्षितेरुपपयोनिधितीरलेखंयां वरमाणिक्यगिरेरुपत्यकायाम् ॥ 71.5 ॥"
  },
  {
    "text": "तत्रैव किञ्चित्पततस्तु पित्तादुपेत्य जग्राह ततो गरुत्मान् ॥\nमूर्च्छापरीतः सहसैव घोणारन्ध्रद्वयेन प्रमुमोच सर्वम् ॥ 71.6 ॥"
  },
  {
    "text": "तत्राकठोरशुककण्ठशिरीषपुष्पखद्योतपृष्ठचरशाद्वलशैवलानाम् ॥ \nकल्हारशष्पकभुजङ्गभुजाञ्च पत्रप्राप्तत्विषो मरकताः शुभदा भवन्ति ॥ 71.7 ॥"
  },
  {
    "text": "तद्यत्र भोगीन्द्रभुजाभियुक्तं पपात पित्तं दितिजाधिपस्य ॥\nतस्याकरस्यातितरां स देशो दुः खोपलभ्यश्च गुणैश्च युक्तः ॥ 71.8 ॥"
  },
  {
    "text": "तस्मिन्मरकतस्थाने यत्किञ्चिदुपजायते ॥\nतत्सर्वं विषरोगाणां प्रशमाय प्रकीर्त्त्यते ॥ 71.9 ॥"
  },
  {
    "text": "सर्वमन्त्रौषधिगणैर्यन्न शक्यं चिकित्सितुम् ॥\nमहाहिदंष्ट्राप्रभवं विषं तत्तेन शाम्यति ॥ 71.10 ॥"
  },
  {
    "text": "अन्यदप्याकरे तत्र यद्दोषैरुपवर्जितम् ॥\nजायते तत्पवित्राणामुत्तमं परिकीर्त्तितम् ॥ 71.11 ॥"
  },
  {
    "text": "अत्यन्तहरितवर्णं कोमलमर्चिर्विभेदजटिलं च ॥\nकाञ्चनचूर्णस्यान्तः पूर्णमिव लक्ष्यते यच्च ॥ 71.12 ॥"
  },
  {
    "text": "युक्तं संस्थानगुणैः समरागं गौरवेण न विहीनम् ॥\nसवितुः करसंस्पर्शाच्छुरयति सर्वाश्रमं दीप्त्या ॥ 71.13 ॥"
  },
  {
    "text": "हित्वा च हरितभावं यस्यान्तर्विनिहिता भवेद्दीप्तिः ॥\nअचिरप्रभाप्रभाहतनवशाद्वलसन्निभा भाति ॥ 71.14 ॥"
  },
  {
    "text": "यच्च मनसः प्रसादं विदधाति निरीक्ष्यमतिमात्रम् ॥\nतन्मरकतं महागुणमिति रत्नविदां मनोवृत्तिः ॥ 71.15 ॥"
  },
  {
    "text": "वर्णस्याति विभुत्वाद्यस्यान्तः स्वच्छकिरणपरिधानम् ॥\nसान्द्रस्निग्धविशुद्धं कोमलबर्हिप्रभादिसमकान्ति ॥ 71.16 ॥"
  },
  {
    "text": "वर्णोज्ज्वलया कान्त्या सान्द्राकारो विभासया भाति ॥\nतदपि गुणवत्संज्ञामाप्नोति हि यादृशी पूर्वम् ॥ 71.17 ॥"
  },
  {
    "text": "शबलकठोरमलिनं रूक्षं पाषाणकर्करोपेतम् ॥\nदिग्धं शिलाजतुना मरकतमेवंविधं विगुणम् ॥ 71.18 ॥"
  },
  {
    "text": "यत्सन्धिशोषितं रत्नमन्यन्मरकताद्भवेत् ॥\nश्रेयस्कामैर्न तद्धार्य्यं क्रेतव्यं वा कथञ्चन ॥ 71.19 ॥"
  },
  {
    "text": "भल्लातकी पुत्रिका च तद्वर्णसमयोगतः ॥\nमणेर्मरकतस्यैते लक्षणीया विजातयः ॥ 71.20 ॥"
  },
  {
    "text": "क्षौमेण वाससा मृष्टा दीप्तिं त्यजति पुत्रिका ॥\nलाघवेनैव काचस्य शक्या कर्त्तुं विभावना ॥ 71.21 ॥"
  },
  {
    "text": "कस्यचिदनेकरूपैर्मरकतमनुगच्छतोऽपि गुणवर्णैः ॥\nभल्लातकस्यस्वनात्तु वैषम्यमुपैति वर्णस्य ॥ 71.22 ॥"
  },
  {
    "text": "वज्राणि मुक्ताः सन्त्यन्ये ये च केचिद्द्विजातयः ॥\nतेषां नाप्रतिबद्धानां भा भवत्यूर्द्ध्वगामिनी ॥ 71.23 ॥"
  },
  {
    "text": "ऋजुत्वाच्चैव केषाञ्चित्कथञ्चिदुपजायते ॥\nतिर्य्यगालोच्यमानानां सद्यश्चैव प्रणश्यति ॥ 71.24 ॥"
  },
  {
    "text": "स्नानाचमनजप्येषु रक्षामन्त्रक्रियाविधौ ॥\nददद्भिर्गोहिरण्यानि कुर्वद्भिः साधनानि च ॥ 71.25 ॥"
  },
  {
    "text": "दैवपित्र्यातिथेयेषु गुरुसंपूजनेषु च ॥\nबाध्यमानेषु विविधैर्दोषजातैर्विषोद्भवैः ॥ 71.26 ॥"
  },
  {
    "text": "दौषैर्होनं गुणैर्युक्तं काञ्चनप्रतियोजितम् ॥\nसंग्रामे विचरद्भिश्च धार्य्यं मरकतं बुधैः ॥ 71.27 ॥"
  },
  {
    "text": "तुलया पद्मरागस्य यन्मूल्यमुपजायते ॥\nलभतेऽभ्यधिकं तस्माद्गुणैर्मरकतं युतम् ॥ 71.28 ॥"
  },
  {
    "text": "तथा च पद्मरागाणां दोषैर्मूल्यं प्रहीयते ॥\nततोऽस्याप्यधिका हानिर्दोषैर्मरकते भवेत् ॥ 71.29 ॥"
  }
]
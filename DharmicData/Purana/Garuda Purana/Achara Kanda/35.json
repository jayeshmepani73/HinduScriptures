[
  {
    "text": "।।हरिरुवाच ।।\nन्यासादिकं प्रवक्ष्यामि गायत्र्याः शृणु शङ्कर ।।\nविश्वामित्रऋषिश्चैव सविता चाथ देवता ।। 35.1 ।।"
  },
  {
    "text": "ब्रह्मशीर्षा रुद्रशिखा विष्णोर्हृदयसंश्रिता ।।\nविनियोगैकनयना कात्यायनसगोत्रजा ।। 35.2 ।।"
  },
  {
    "text": "त्रैलोक्यचरणा ज्ञेया पृथिवीकुक्षिसंस्थिता ।।\nएवं ज्ञात्वा तु गायत्त्रीं जपेद्द्वादशलक्षकम् ।। 35.3 ।।"
  },
  {
    "text": "त्रिपदाष्टाक्षरा ज्ञेया चतुष्पादा षडक्षरा ।।\nजेप च त्रिपदा प्रोक्ता अर्चने च चतुष्पदा ।। 35.4 ।।"
  },
  {
    "text": "न्यासे जपे तथा ध्याने अग्निकार्य्ये तथार्चने ।।\nगायत्त्रीं विन्यसेन्नित्यं सर्वपापप्रणाशिनीम् ।। 35.5 ।।"
  },
  {
    "text": "पादाङ्गुष्ठे गुल्फमध्ये जङ्घयोर्विद्धि जानुनोः ।।\nऊर्वोर्गुह्ये च वृषणे नाड्यां नाभौ तनूदरे ।। 35.6 ।।"
  },
  {
    "text": "स्तनयोर्हृदि कण्ठौष्ठमुखे तालुनि चांसयोः ।।\nनेत्रे भुवार्ललाटे च पूर्वस्यां दक्षिणोत्तरे ।। 35.7 ।।"
  },
  {
    "text": "पश्चमे मूर्ध्नि चाकारं न्यसेद्वर्णान्वदाम्यहम् ।।\nइन्द्रनीलं च वह्निं च पीतं श्यामं च कापिलम् ।। 35.8 ।।"
  },
  {
    "text": "श्वेतं विद्युत्प्रभं तारं कृष्णं रक्तं क्रमेण तत् ।।\nश्यामं शुक्लं तथा पीतं श्वेतं वै पद्मरागवत् ।। 35.9 ।।"
  },
  {
    "text": "शङ्खवर्णं पाण्डुरं च रक्तं चासवसन्निभम् ।।\nअर्कवर्णसमं सौम्यं शङ्खाभं श्वेतमेव च ।। 35.10 ।।"
  },
  {
    "text": "यद्यत्स्पृशति हस्तेन यच्च पश्यति चक्षुषा ।।\nपूतं भवति तत्सर्वं गायत्त्र्या न परं विदुः ।। 35.11 ।।"
  }
]
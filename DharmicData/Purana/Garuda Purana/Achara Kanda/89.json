[
  {
    "text": "॥सूत उवाच ॥\nपृष्टः क्रौञ्चुकिनोवाच मार्कण्डेयः पुनश्च तम् ॥\nस तेन पितृवाक्यने भृशमुद्वग्नमानसः ॥ 89.1 ॥"
  },
  {
    "text": "कन्याभिलाषी विप्रर्षिः परिबभ्राम मेदिनीम् ॥\nकन्यामलभमानोऽसौ पितृवाक्येन दीपितः ॥\nचिन्तामवाप महीतमतीवोद्विग्नमानसः ॥ 89.2 ॥"
  },
  {
    "text": "किं करोमि क्व गच्छामि कथं मे दारसंग्रहः ॥\nक्षिप्रं भवेन्मत्पितॄणां ममाभ्युदयकारकम् ॥ 89.3 ॥"
  },
  {
    "text": "इति चिन्तयतस्तस्यमतिर्जाता महात्मनः ॥\nतपसाराधयाम्येनं ब्रह्माणं कमलोद्भवम् ॥ 89.4 ॥"
  },
  {
    "text": "ततो वर्षशतं दिव्यं तपस्तेपे महामनाः ॥\nतत्र स्थितश्चिरं कालं वनेषु नियमस्थितः ॥\nआराधनाय स तदा परं नियममास्थितः ॥ 89.5 ॥"
  },
  {
    "text": "ततः प्रदर्शयामास ब्रह्मा लोकपितामहः ॥\nउवाचाथ प्रसन्नोऽस्मीत्युच्यतामभिवाञ्छितम् ॥ 89.6 ॥"
  },
  {
    "text": "ततोऽसौ प्रणिपत्याह ब्रह्माणं जगतो गतिम् ॥\nपितॄणां वचनात्तेन यत्कर्त्तुमभिवाञ्छितम् ॥ 89.7 ॥"
  },
  {
    "text": "॥ ब्रह्मोवाच ॥\nप्रजापतिस्त्वं भविता स्रष्टव्या भवता प्रजाः ॥\nसृष्ट्वा प्रजाः सुतान्विप्रः समुत्पाद्य क्रियास्तथा ॥ 89.8 ॥"
  },
  {
    "text": "कृत्वा कृताधिकारस्त्वं ततः सिद्धिमवाप्यसि ॥\nसत्वं यथोक्तं पितृभिः कुरु दारपरिग्रहम् ॥ 89.9 ॥"
  },
  {
    "text": "कामं चेममभिध्याय क्रियतां पितृपूजनम् ॥\nत एव तुष्टाः पितरः प्रदास्यन्ति तवेप्सितम् ॥\nपत्नीं सुतांश्च सन्तुष्टाः किं न दद्युः पितामहाः ॥ 89.10 ॥"
  },
  {
    "text": "॥ मार्कण्डेय उवाच ॥\nइत्यृषिर्वचनं श्रुत्वा ब्रह्मणोऽव्यक्तजन्मनः ॥\nनद्या विविक्ते पुलिने चकार पितृतर्पणम् ॥ 89.11 ॥"
  },
  {
    "text": "तुष्टाव च पितॄन्विप्रः स्तवैरेभिरथादृतः ॥\nएकाग्रप्रयतो भूत्वा भक्तिनम्रात्मकन्धरः ॥ 89.12 ॥"
  },
  {
    "text": "॥ रुचिरुवाच ॥\nनमस्येऽहं पितॄन् भक्त्या ये वसन्त्यधिदेवतम् ॥\nदेवैरपि हि तर्प्यन्ते ये श्राद्धेषु स्वधोत्तरैः ॥ 89.13 ॥"
  },
  {
    "text": "नमस्येऽहं पितॄन् स्वर्गे ये तर्प्यन्ते महर्षिभिः ॥\nश्राद्धैर्मनोमयैर्भक्त्या भुक्तिमुक्तिमभीप्सुभिः ॥ 89.14 ॥"
  },
  {
    "text": "नमस्येऽहं पितॄन्स्वर्गे सिद्धाः सन्तर्पयन्ति यान् ॥\nश्राद्धेषु दिव्यैः सकलैरुपहारैरनुत्तमैः ॥ 89.15 ॥"
  },
  {
    "text": "नमस्येऽहं पितॄन् भक्त्या येऽर्च्यन्ते गुह्यकैर्दिवि ॥\nतन्मयत्वेन वाञ्छद्भिः ऋद्धिमात्यन्तिकीं पराम् ॥ 89.16 ॥"
  },
  {
    "text": "नमस्येऽहं पितॄन्मर्त्यैरर्च्यन्ते भुवि ये सदा ॥\nश्राद्धेषु श्रद्धयाभीष्टलोकपुष्टिप्रदायिनः ॥ 89.17 ॥"
  },
  {
    "text": "नमस्येऽहं पितॄन्विप्रैरर्च्यन्ते भुवि ये सदा ॥\nवाञ्छिताभीष्टलाभाय प्राजापत्यप्रदायिनः ॥ 89.18 ॥"
  },
  {
    "text": "नमस्येऽहं पितॄन्ये वै तर्प्यन्तेऽरण्यवासिभिः ॥\nवन्यैः श्राद्धैर्यताहारैस्तपोनिर्धूतकल्मषैः ॥ 89.19 ॥"
  },
  {
    "text": "नमस्येऽहं पितॄन्विप्रैर्नैष्ठिकैर्धर्मचारिभिः ॥\nये संयतात्मभिर्नित्यं सन्तर्प्यन्ते समाधिभिः ॥ 89.20 ॥"
  },
  {
    "text": "नमस्येऽहं पितॄश्राद्धै राजन्यास्तर्पयन्ति यान् ॥\nकव्यैरशेषैर्विधिवल्लोकद्वयफलप्रदान् ॥ 89.21 ॥"
  },
  {
    "text": "नमस्येऽहं पितॄन्वैश्यैरर्च्यन्ते भुवि ये सदा ॥\nस्वकर्माभिरतैर्नित्यं पुष्पधूपान्नवारिभिः ॥ 89.22 ॥"
  },
  {
    "text": "नमस्येऽहं पितॄश्राद्धे शूद्रैरपि च भक्तितः ॥\nसन्तर्प्यते जगत्कृत्स्नं नाम्ना ख्याताः सुकालिनः ॥ 89.23 ॥"
  },
  {
    "text": "नमस्येऽहं पितॄश्राद्धे पाताले ये महासुरैः ॥\nसन्तर्प्यन्ते सुधाहारास्त्यक्तदम्भमदैः सदा ॥ 89.24 ॥"
  },
  {
    "text": "नमस्येऽहं पितॄश्राद्धैरर्च्यन्ते ये रसातले ॥\nभोगैरशेषैर्विधिवन्नागैः कामानभीप्सुभिः ॥ 89.25 ॥"
  },
  {
    "text": "नमस्येऽहं पितॄश्राद्धैः सर्पैः सन्तर्पितान्सदा ॥\nतत्रैव विधिवन्मन्त्रभोगसम्पत्समन्वितैः ॥ 89.26 ॥"
  },
  {
    "text": "पितॄन्नमस्ये निवसन्ति साक्षाद्ये देवलोकेऽथ महीतले वा ॥\nतथान्तरिक्षे च सुरारिपूज्यास्ते वै प्रतीच्छन्तु मयोपनीतम् ॥ 89.27 ॥"
  },
  {
    "text": "पितॄन्नमस्ये परमार्थभूता ये वै विमाने निवसन्त्यमूर्त्ताः ॥\nयजन्ति यानस्तमलैर्मनोभिर्योगीश्वराः क्लेशविमुक्तिहेतून् ॥ 89.28 ॥"
  },
  {
    "text": "पितॄन्नमस्ये दिवि ये च मूर्त्ताः स्वधाभुजः काम्यफलाभिसन्धौ ॥\nप्रदानशक्ताः सकलेप्सितानां विमुक्तिदा येऽनभिसंहितेषु ॥ 89.29 ॥"
  },
  {
    "text": "तृप्यन्तु तेऽस्मिन्पितरः समस्ता इच्छावतां ये प्रदिशन्ति कामान् ॥\nसुरत्वमिन्द्रत्वमितोऽधिकं वा गजाश्वरत्नानि महागृहाणि ॥ 89.30 ॥"
  },
  {
    "text": "सोमस्य ये रश्मिषु येऽर्कबिम्बे शुक्ले विमाने च सदा वसन्ति ॥\nतृप्यन्तु तेऽस्मिन्पितरोऽन्नतोयैर्गन्धादिना पुष्टिमितो व्रजन्तु ॥ 89.31 ॥"
  },
  {
    "text": "येषां हुतेऽग्नौ हविषा च तृप्तिर्ये भुञ्जते विप्रशरीरसंस्थाः ॥\nये पिण्डदानेन मुदं प्रयान्ति तृप्यन्तु तेऽस्मिन्पितरोऽन्नतोयैः ॥ 89.32 ॥"
  },
  {
    "text": "ये खड्गमांसेन सुरैरभीष्टैः कृष्णैस्तिलैर्दिव्य मनोहरैश्च ॥\nकालेन शाकेन महर्षिवर्य्यैः संप्रीणितास्ते मुदमत्र यान्तु ॥ 89.33 ॥"
  },
  {
    "text": "कव्यान्यशेषाणि च यान्यभीष्टान्यतीव तेषां मम पूजितानाम् ॥\nतेषाञ्च सान्निध्यमिहास्तु पुष्पगन्धाम्बुभोज्येषु मया कृतेषु ॥ 89.34 ॥"
  },
  {
    "text": "दिने दिने ये प्रतिगृह्णतेऽर्चां मासान्तपूज्या भुवि येऽष्टकासु ॥\nये वत्सरान्तेऽभ्युदये च पूज्याः प्रयान्तु ते मे पितरोऽत्र तुष्टिम् ॥ 89.35 ॥"
  },
  {
    "text": "पूज्या द्विजानां कुमुदेन्दुभासो ये क्षत्त्रियाणां ज्वलनार्कवर्णाः ॥\nतथा विशां ये कनकावदाता नीलीप्रभाः शूद्रजनस्य ये च ॥ 89.36 ॥"
  },
  {
    "text": "तेऽस्मिन्समस्ता मम पुष्पगन्धधूपाम्बुभोज्यादिनिवेदनेन ॥\nतथाग्निहोमेन च यान्ति तृप्तिं सदा पितृभ्यः प्रणतोऽस्मि तेभ्यः ॥ 89.37 ॥"
  },
  {
    "text": "ये देवपूर्वाण्यभितृप्तिहेतोर श्रन्ति कव्यानि शुभाहृतानि ॥\nतृप्ताश्च ये भूतिसृजो भवन्ति तृप्यन्तु तेऽस्मिन्प्रणतोऽस्मि तेभ्यः ॥ 89.38 ॥"
  },
  {
    "text": "रक्षांसि भूतान्यसुरांस्तथोग्रात्रिर्णाशयन्तु त्वशिवं प्रजानाम् ॥\nआद्याः सुराणाममरेशपूज्यास्तृप्यन्तु तेऽस्मिन्प्रणतोऽस्मितेभ्यः ॥ 89.39 ॥"
  },
  {
    "text": "अग्निष्वात्ता बर्हिषद आज्यपाः सोमपास्तथा ॥\nव्रजन्तु तृप्तिं श्राद्धेऽस्मिन्पितरस्तर्पिता मया ॥ 89.40 ॥"
  },
  {
    "text": "अग्निष्वात्ताः पितृगणाः प्राचीं रक्षन्तु मे दिशम् ॥\nतथा बर्हिषदः पान्तु याम्यां मे पितरः सदा ॥\nप्रतीचीमाज्यपास्तद्वदुदीचीमपि सोमपाः ॥ 89.41 ॥"
  },
  {
    "text": "रक्षोभूतपिशाचेभ्यस्तथैवासुरदोषतः ॥\nसर्वतः पितरो रक्षां कुर्वन्तु मम नित्यशः ॥ 89.42 ॥"
  },
  {
    "text": "विश्वो विश्वभुगाराध्यो धर्मो धन्यः शुभाननः ॥\nभूतिदो भूतिकृद् भूतिः पितॄणां ये गणा नव ॥ 89.43 ॥"
  },
  {
    "text": "कल्याणः कल्यदः कर्त्ता कल्यः कल्यतराश्रयः ॥\nकल्यताहेतुरन्घः षडिमे ते गणाः स्मृताः ॥ 89.44 ॥"
  },
  {
    "text": "वरो वरेण्यो वरदस्तुष्टिदः पुष्टिदस्तथा ॥\nविश्वपाता तथा धाता सप्तैते च गणाः स्मृताः ॥ 89.45 ॥"
  },
  {
    "text": "महान्महात्मा महितो महिमावान्महाबलः ॥\nगणाः पञ्च तथैवैते पितॄणां पापनाशनाः ॥ 89.46 ॥"
  },
  {
    "text": "सुखदो धनदश्चान्यो धर्मदोऽन्यश्च भूतिदः ॥\nपितॄणां कथ्यते चैव तथा गणचतुष्टयम् ॥ 89.47 ॥"
  },
  {
    "text": "एकत्रिंशत्पितृगणा यैर्व्याप्तमखिलं जगत् ॥\nत एवात्र पितृगणास्तुष्यन्तु च मदाहितात् ॥ 89.48 ॥"
  },
  {
    "text": "॥मार्कण्डेय उवाच ॥\nएवं तु स्तुवतस्तस्य तेजसोराशिरुच्छ्रितः ॥\nप्रादुर्बभूव सहसा गगनव्याप्तिकारकः ॥ 89.49 ॥"
  },
  {
    "text": "तदॄष्ट्वा सुमहत्तेजः समाच्छाद्य स्थितं जगत् ॥\nजानुभ्यामवनीं गत्वा रुचिः स्तोत्रमिदंजगौ ॥ 89.50 ॥"
  },
  {
    "text": "रुचिरुवाच ॥\nअर्चितानाममूर्त्तानां पितॄणां दीप्ततेजसाम् ॥\nनमस्यामि सदा तेषां ध्यानिनां दिव्यचक्षुषाम् ॥ 89.51 ॥"
  },
  {
    "text": "इन्द्रादीनां च नेतारो दक्षमारीचयोस्तथा ॥\nसप्तर्षोणां तथान्येषां तान्नमस्यामि कामदान् ॥ 89.52 ॥"
  },
  {
    "text": "मन्वादीनां च नेतारः सूर्य्याचन्द्रमसोस्तथा ॥\nतान्नमस्याम्यहं सर्वान्पितॄनप्युदधावपि ॥ 89.53 ॥"
  },
  {
    "text": "नक्षत्राणां ग्रहाणां च वाय्वग्न्योर्नभसस्तथा ॥\nद्यावापृथिव्योश्च तथा नमस्यामि कृताञ्जलिः ॥ 89.54 ॥"
  },
  {
    "text": "प्रजापतेः कश्यपाय सोमाय वरुणाय च ॥\nयोगेश्वरेभ्यश्च सदा नमस्यामि कृताञ्जलिः ॥ 89.55 ॥"
  },
  {
    "text": "नमो गणेभ्यः सप्तभ्यस्तथा लोकेषु सप्तसु ॥\nस्वायम्भुवे नमस्यामि ब्रह्मणे योगचक्षुषे ॥ 89.56 ॥"
  },
  {
    "text": "सोमाधारान्पितृगणान्योगमूर्त्तिधरांस्तथा ॥\nनमस्यामि तथा सोमं पितरं जगतामहम् ॥ 89.57 ॥"
  },
  {
    "text": "अग्निरूपांस्तथैवान्यान्नमस्यामि पितॄनहम् ॥\nअग्निसोममयं विश्वं यत एतदशेषतः ॥ 89.58 ॥"
  },
  {
    "text": "ये च तेजसि ये चैते सोमसूर्य्याग्निमूर्त्तयः ॥\nजगत्स्वरूपिणश्चैव तथा ब्रह्मस्वरूपिणः ॥ 89.59 ॥"
  },
  {
    "text": "तेभ्योऽखिलेभ्यो योगिभ्यः पितृभ्यो यतमानसः ॥\nनमोनमो नमस्तेऽस्तु प्रसीदन्तु स्वधाभुजः ॥ 89.60 ॥"
  },
  {
    "text": "॥मार्कण्डेय उवाच ॥\nएवं स्तुतास्ततस्तेन तेजसो मुनिसत्तमाः ॥\nनिश्चक्रमुस्ते पितरो भासयन्तो दिशोदश ॥ 89.61 ॥"
  },
  {
    "text": "निवेदनञ्च यत्तेन पुष्पगन्धानुलेपनम् ॥\nतद्भूषितानथ स तान्ददृशे पुरतः स्थितान् ॥ 89.62 ॥"
  },
  {
    "text": "प्रणिपत्य रुचिर्भक्त्या पुनरेव कृताञ्जलिः ॥\nनमस्तुभ्यं नमस्तुभ्यमित्याह पृथगादृतः ॥ 89.63 ॥"
  },
  {
    "text": "ततः प्रसन्नाः पितरस्तमूचुर्मुनिसत्तमम् ॥\nवरं वृणीष्वेति स तानुवाचानतकन्धरः ॥ 89.64 ॥"
  },
  {
    "text": "रुचिरुवाच ॥\nप्रजानां सर्गकर्त्तृत्वमादिष्टं ब्रह्मणा मम ॥\nसोऽहं पत्नीमभीप्सामि धन्यां दिव्यां प्रजावतीम् ॥ 89.65 ॥"
  },
  {
    "text": "पितर ऊचुः ॥\nअत्रैव सद्यः पत्नी ते भवत्वतिमनोरमा ॥\nतस्याञ्च पुत्रो भविता भवतो मुनिसत्तम ! ॥ 89.66 ॥"
  },
  {
    "text": "मन्वन्तराधिपो धीमांस्त्वन्नाम्नैवोपलक्षितः ॥\nरुचे ! रौच्य इति ख्यातिं प्रयास्यति जगत्त्रये ॥ 89.67 ॥"
  },
  {
    "text": "तस्यापि बहवः पुत्रा महाबलपराक्रमाः ॥\nभविष्यन्ति महात्मानः पृथिवीपरिपालकाः ॥ 89.68 ॥"
  },
  {
    "text": "त्वं च प्रजापतिर्भूत्वा प्रजाः सृष्ट्वा चतुर्विधाः ॥\nक्षीणाधिकारो धर्मज्ञस्ततः सिद्धिमवाप्स्यसि ॥ 89.69 ॥"
  },
  {
    "text": "स्तोत्रेणानेन च नरो योऽस्मांस्तोष्यति भक्तितः ॥\nतस्य तुष्टा वयं भोगानात्मजं ध्यानमुत्तमम् ॥ 89.70 ॥"
  },
  {
    "text": "आयुरारोग्यमर्थं च पुत्रपौत्रादिकं तथा ॥\nवांछद्भिः सततं स्तव्याः स्तोत्रेणानेन वै यतः ॥ 89.71 ॥"
  },
  {
    "text": "श्राद्धेषु य इमं भक्त्या त्वस्मत्प्रीतिकरं स्तवम् ॥\nपठिष्यति द्विजाग्रयाणां भुंजतां पुरतः स्थितः ॥ 89.72 ॥"
  },
  {
    "text": "स्तोत्रश्रवणसंप्रीत्या सन्निधाने परे कृते ॥\nअस्माभिरक्षयं श्राद्धं तद्भविष्यत्यसंशयम् ॥ 89.73 ॥"
  },
  {
    "text": "यद्यप्यश्रोत्रियं श्राद्धं यद्यप्युपहतं भवेत् ॥\nअन्यायोपात्तवित्तेन यदि वा कृतमन्यथा ॥ 89.74 ॥"
  },
  {
    "text": "अश्राद्धार्हैरुपतैरुपहारैस्तथा कृतैः ॥\nअकालेऽप्यथ वा देशे विधिहीनमथापि वा ॥ 89.75 ॥"
  },
  {
    "text": "अश्रद्धया वा पुरुषैर्दम्भमाश्रित्य यत्कृतम् ॥\nअस्माकं तृप्तये श्राद्धन्तथाप्येतदुदीरणात् ॥ 89.76 ॥"
  },
  {
    "text": "यत्रैतत्पठ्यते श्राद्धे स्तोत्रमस्तत्सुखावहम् ॥\nअस्माकं जायते तृप्तिस्तत्र द्वादशावर्षिकी ॥ 89.77 ॥"
  },
  {
    "text": "हेमन्ते द्वादशाब्दानि तृप्तिमेतत्प्रयच्छति ॥\nशिशिरे द्विगुणाब्दानि तृप्तिं स्तोत्रमिदं शुभम् ॥ 89.78 ॥"
  },
  {
    "text": "वसन्ते षोडश समास्तृप्तये श्राद्धकर्मणि ॥\nग्रीष्मे च षोडशैवैतत्पठितं तृप्तिकारकम् ॥ 89.79 ॥"
  },
  {
    "text": "विकलेऽपि कृते श्राद्धे स्तोत्रेणानेन साधिते ॥\nवर्षासु तृप्तिरस्माकमक्षय्या जायते रुचे ॥ 89.80 ॥"
  },
  {
    "text": "शरत्कालेऽपि पठितं श्राद्धकाले प्रयच्छति ॥\nअस्माकमेतत्पुरुषैस्तृप्तिं पंचदशाब्दिकीम् ॥ 89.81 ॥"
  },
  {
    "text": "यस्मिन् गेहे च लिखितमेतत्तिष्ठति नित्यदा ॥\nसन्निधानं कृते श्राद्धे तत्रास्माकं भविष्यति ॥ 89.82 ॥"
  },
  {
    "text": "तस्मादेतत्त्वया श्राद्धे विप्राणां भुञ्जतां पुरः ॥\nश्रावणीयं महाभाग अस्माकं पुष्टिकारकम् ॥ 89.83 ॥"
  }
]
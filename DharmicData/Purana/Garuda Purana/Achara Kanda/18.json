[
  {
    "text": "।।सूत उवाच ।।\nगरुडोक्तं कश्यपाय वक्ष्ये मृत्युञ्जयार्चनम् ।।\nउद्धारपूर्वकं पुण्यं सर्वदेवमयं मतम् ।। 18.1 ।।"
  },
  {
    "text": "ओङ्कारं पूर्वमुद्धृत्य जु(हु)ङ्काँरं तदनन्तरम् ।।\nसविसर्गं तृतीयं स्यान्मृत्युदारिद्र्यमर्दनम् ।। 18.2 ।।"
  },
  {
    "text": "ईशविष्णवर्कदेव्यादिकवचं सर्वसाधकम् ।।\nअमृतेशं महामन्त्रंत्र्यक्षरं पूजनं समम् ।।\nजपनान्मृत्युहीनाः स्युः सर्वपापविवर्जिताः ।। 18.3 ।।"
  },
  {
    "text": "शतजप्याद्वेदफलं यज्ञतीर्थफलं लभेत् ।।\nअष्टोत्तरशताज्जाप्यात्रिसन्ध्यं मृत्यु शत्रुजित ।। 18.4 ।।"
  },
  {
    "text": "ध्यायेच्च सितपद्मस्थं वरदं चाभयं करे ।।\nद्वाभ्यां चामृतकुम्भं तु चिन्तयेदमृतेश्वरम् ।। 18.5 ।।"
  },
  {
    "text": "तस्यैवांगगतां देवीममृतामृतभाषिणी(विनि) म् ।। \nकलशं दक्षिणे हस्ते वामहस्ते सरोरुहम् ।। 18.6 ।।"
  },
  {
    "text": "जपेदष्टसहस्त्रं वै त्रिसन्ध्यं मासमेकतः ।।\nजरामृत्युमहाव्याधिशत्रुच्छिवशान्तिदम् ।। 18.7 ।।"
  },
  {
    "text": "आह्वानं स्थापनं रोधं सन्निधानं निवेशनम् ।।\nपाद्यमा चमनं स्नानमर्घ्यं स्त्रगनुलेपनम् ।। 18.8 ।।"
  },
  {
    "text": "दीपांबरं भूषणं च नैवद्यं पानवीजनम् ।।\nमात्रामुद्राजपध्यानं दक्षिणा चाहुतिः स्तुतिः ।। 18.9 ।।"
  },
  {
    "text": "वाद्यं गतिं च नृत्यं च न्यासयोगं प्रदक्षिणम् ।।\nप्रणतिर्मन्त्रशय्या च वन्दनं च विसर्जनम् ।। 18.10 ।।"
  },
  {
    "text": "षडंगादिप्रकारेण पूजनं तु क्रमोदितम् ।।\nपरमेशमुखोद्रीतं यो जानाति स पूजकः ।। 18.11 ।।"
  },
  {
    "text": "अर्घ्यपात्रार्चनं चादौवस्त्रेणैव तु ताडनम् ।।\nशोधनं कवचेनैव अमृतीकरणं ततः ।। 18.12 ।।"
  },
  {
    "text": "पूजा चाधारशक्त्यादेः प्राणायामं तथासने ।।\nपीठशुद्धिं ततः कुर्य्याच्छोषणाद्यैस्ततः स्मरेत् ।। 18.13 ।।"
  },
  {
    "text": "आत्मानं देवरूपं च करांगन्यासकं चरेत् ।।\nआत्मानं पूजयेत्पश्चाज्यो तीरूपं हृदब्जतः ।। 18.14 ।।"
  },
  {
    "text": "मूर्त्तौ वा स्थण्डिले वापि क्षिपेत्पुष्पं तु भास्वरम् ।।\nआह्वानद्वारपूजार्थं पूजा चाधारशक्तितः ।। 18.15 ।।"
  },
  {
    "text": "सान्निध्यकरणं देवे परिवारस्य पूजनम् ।।\nअंगषट्कस्य पूजा वै कर्त्तव्या च विपश्चितैः ।। 18.16 ।।"
  },
  {
    "text": "धर्मादयश्च शक्राद्याः सायुधाः परिवारकाः ।।\nयुगवेदमुहूर्त्ताश्च पूजेयं भुक्तिमुक्तिकृत् ।। 18.17 ।।"
  },
  {
    "text": "मातृकाश्च गणांश्चादौ नन्दिगङ्गे च पूजयेत् ।।\nमहाकालं च यमनां देहल्यां पूजयेत्पुरा ।। 18.18 ।।"
  },
  {
    "text": "ॐ अमृतेश्वर ॐ भैरवाय नमः ।।\nएवं ॐ जुं हंसः सूर्य्याय नमः ।। 18.19 ।।"
  },
  {
    "text": "एवं शिवाय कृष्णाय ब्रह्मणे च गणाय च ।।\nचण्डिकायै सरस्वत्यै महालक्ष्मादि पूजयेत् ।। 18.20 ।।"
  }
]
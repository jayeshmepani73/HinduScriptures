[
  {
    "text": "।। ब्रह्मोवाच ।।\nसर्गादिकृद्धरिश्चैव पूज्यः स्वायम्भुवादिभिः ।।\nविप्राद्यैः स्वेन धर्मेण तद्धर्मं व्यास ! वै श्रृणु ।। 49.1 ।।"
  },
  {
    "text": "यजनं याजनं दानं ब्राह्मणस्य प्रतिग्रहः ।।\nअध्यापनञ्चाध्ययनं षट्‌ कर्माणिद्विजोत्तमे ।। 49.2 ।।"
  },
  {
    "text": "दानमध्ययनं यज्ञो धर्मः क्षत्त्रियवैश्ययोः ।।\nदण्डस्तस्य कृषिर्वैश्यस्य शस्यते ।। 49.3 ।।"
  },
  {
    "text": "शुश्रूषैव द्विजातीनां शूद्राणां धर्मसाधनम् ।।\nकारुकर्म तथाऽऽजीवोपाकयज्ञोऽपि धर्मतः ।। 49.4 ।।"
  },
  {
    "text": "भिक्षाचर्य्याथ शुश्रूषा गुरोः स्वाध्याय एव च ।।\nसन्ध्याकर्माग्निकार्य्यञ्च धर्मोऽयं ब्रह्मचारिणः ।। 49.5 ।।"
  },
  {
    "text": "सर्वेषामाश्रमाणां च द्वैविध्यं तु चतुर्विधम् ।।\nब्रह्मचार्य्युपकुर्वाणो नैष्ठिको ब्रह्मतत्परः ।। 49.6 ।।"
  },
  {
    "text": "योऽधीत्य विधिवद्वेदान् गृहस्थाश्रममाव्रजेत् ।।\nउपकुर्वाणको ज्ञेयो नैष्ठिको मरणान्तिकः ।। 49.7 ।।"
  },
  {
    "text": "अग्नयोऽतिथिशुश्रूषा यज्ञो दानं सुरार्चनम् ।।\nगृहस्थस्य समासेन धर्मोऽयं द्विजसत्तम ! ।। 49.8 ।।"
  },
  {
    "text": "उदासीनः साधकश्च गृहस्थो द्विविधो भवेत् ।।\nकुटुम्बभरणे युक्तः साधकोऽसौ गृही भवेत् ।। 49.9 ।।"
  },
  {
    "text": "ऋणानि त्रीण्यपाकृत्य त्यक्त्वा भार्य्याधनादिकम् ।।\nएकाकी यस्तु विचरेदुदासीनः स मौक्षिकः ।। 49.10 ।।"
  },
  {
    "text": "भूमौ मूलफलाशित्वं स्वाध्यायस्तप एव च ।।\nसंविभागो यथान्यायं धर्मोऽयं वनवासिनः ।। 49.11 ।।"
  },
  {
    "text": "तपस्तप्यति योऽरण्ये यजेद्देवाञ्जुहोति च ।।\nस्वाध्याये चैव निरतो वनस्थस्तापसोत्तमः ।। 49.12 ।।"
  },
  {
    "text": "तपसा कर्शितोऽत्यर्थं यस्तु ध्यानपरो भवेत् ।।\nसन्यासी स हि विज्ञेयो वानप्रस्थाश्रमे स्थितः ।। 49.13 ।।"
  },
  {
    "text": "योगाभ्यासरतो नित्यमारुरुक्षुर्जितेन्द्रियः ।।\nज्ञानाय वर्त्तते भिक्षुः प्रोच्यते पारमेष्ठिकः ।। 49.14 ।।"
  },
  {
    "text": "यस्त्वात्मरतिरेव स्यान्नित्यतृप्तो महामुनिः ।।\nसम्यक्‌ चन्दनम् सम्पन्नः स योगी भिक्षुरुच्यते ।। 49.15 ।।"
  },
  {
    "text": "भैक्ष्यं श्रुतं च मौनित्वं तपो ध्यानं विशेषतः ।।\nसम्यक् च ज्ञानवैराग्यं धर्मोऽयं भिक्षुके मतः ।। 49.16 ।।"
  },
  {
    "text": "ज्ञानसन्यासिनः केचिद्वेदसन्यासिनोऽपरे ।।\nकर्मसन्यासिनः केचित्त्रिविधः पारमेष्ठिकः ।। 49.17 ।।"
  },
  {
    "text": "योगी च त्रिविधो ज्ञेयो भौतिकः क्षत्त्र एवं च ।।\nतृतीयोऽन्त्याश्रमी प्रोक्तो योगमूर्त्तिंसमास्थितः ।। 49.18 ।।"
  },
  {
    "text": "प्रथमा भावना पूर्वे मोक्षे त्वक्ष(दुष्क) रभावना ।।\nतृतीये चान्तिमा प्रोक्ता भावना पारमेश्वरी ।। 49.19 ।।"
  },
  {
    "text": "धर्मात्संजायते मोक्षो ह्यर्थात्कामोऽभिजायते ।।\nप्रवृत्तिश्च निवृत्तिश्च द्विविधं कर्म वैदिकम् ।। 49.20 ।।"
  },
  {
    "text": "ज्ञानं पूर्वं निवृत्तं स्यात्प्रवृत्तं चाग्निदेवकृत् ।। \nक्षमा दमो दया दानमलोभा (भो) भ्यास एव च ।। 49.21 ।।"
  },
  {
    "text": "आर्जवं चान्सूया च तीर्थानुसरणं तथा ।।\nसत्यं संतोष आस्तिक्यं तथा चेन्द्रियनिग्रहः ।। 49.22 ।।"
  },
  {
    "text": "देवताभ्यर्चनं पूजा ब्राह्मणानां विशेषतः ।।\nअहिंसा प्रियवादित्वमपैशुन्यमरूक्षता ।। 49.23 ।।"
  },
  {
    "text": "एते आश्रमिका धर्माश्चतुर्वर्ण्यं ब्रवीम्यतः ।।\nप्राजापत्यं ब्राह्मणानां स्मृतं स्थानं क्रियावताम् ।। 49.24 ।।"
  },
  {
    "text": "स्थानमैन्द्रं क्षत्त्रियाणां संग्रामेष्वपलायिनाम् ।।\nवैश्यानां मारुतं स्थानं स्वधरममनुवर्त्तताम् ।। 49.25 ।।"
  },
  {
    "text": "गान्धर्वं शूद्रजातीनां परिचारे च वर्त्तताम् ।।\nअष्टाशीतिसहस्त्राणामृषीणामूर्द्ध्वरेतसाम् ।। 49.26 ।।"
  },
  {
    "text": "स्मृतं तेषां तु यत्स्थानं तदेव वन (गुरु) वासिनाम् ।।\nसप्तर्षोणां तु यत्स्थानं स्थानं तद्वै वनौकसाम् ।। 49.27 ।।"
  },
  {
    "text": "यतीनां यतचित्तानां न्यासिनामूर्द्ध्वरेतसाम् ।।\nआनन्दं ब्रह्म तत्स्थानं यस्मान्नावर्त्तते मुनिः ।। 49.28 ।।"
  },
  {
    "text": "योगिनाममृतस्थानं व्योमाख्यं परमाक्षरम् ।।\nआनन्दमैश्वरं यस्मान्मुक्तो नावर्त्तते नरः ।। 49.29 ।।"
  },
  {
    "text": "मुक्तिरष्टाङ्गविज्ञानात्संक्षेपात्तद्वदे श्रृणु ।।\nयमाः पञ्च त्वहिंसाद्या अहिंसा प्राण्यहिंसनम् ।। 49.30 ।।"
  },
  {
    "text": "सत्यं भूतहितं वाक्यमस्तेयं स्वाग्रहं परम् ।।\nअमैथुनं ब्रह्मचर्य्यं सर्वत्यागोऽपरिग्रहः ।। 49.31 ।।"
  },
  {
    "text": "नियमाः पञ्च सत्याद्या बाह्यमाभ्यन्तरं द्विधा ।।\nशौचं तुष्टिश्च सन्तोषस्तपश्चोंद्रियनिग्रहः ।। 49.32 ।।"
  },
  {
    "text": "स्वाध्यायः स्यान्मन्त्रजापः प्रणिधानं हरेर्यजिः ।।\nआसनं पद्मकाद्युक्तं प्राणायामो मरुज्जयः ।। 49.33 ।।"
  },
  {
    "text": "मन्त्रध्यान तो गर्भो विपरीतो ह्यगर्भकः ।।\nएवं द्विधा त्रिधाप्युक्तं पुरणात्पूरकः स च ।। 49.34 ।।"
  },
  {
    "text": "कुम्भको निश्चलत्वाच्च रेचनाद्रेचकस्त्रिधा ।।\nलघुर्द्वादशमात्रः स्याच्चतुर्विंशतिकः परः ।। 49.35 ।।"
  },
  {
    "text": "षट्‌त्रिंशन्मात्रिकः श्रेष्ठः प्रत्याहारश्च रोधनम् ।।\nब्रह्मात्मचिन्ता ध्यानं स्याद्धारणा मनसो धृतिः ।। 49.36 ।।"
  },
  {
    "text": "अहं ब्रह्मेत्यवस्थानं समाधिर्ब्रह्मणः स्थितिः ।।\nअहमात्मा परं ब्रह्म सत्यं ज्ञानमनन्तकम् ।। 49.37 ।।"
  },
  {
    "text": "ब्रह्म विज्ञानमानन्दः स तत्त्वमसि केवलम् ।।\nअहं ब्रह्मास्म्यहं ब्रह्म अशरीरमानिन्द्रियम् ।। 49.38 ।।"
  },
  {
    "text": "अहम्मनोबुद्धिमहदहङ्कारादिवर्जितम् ।।\nजाग्रत्स्वप्नसुषुप्त्यादियुक्तज्योतिस्तदीयकम् ।। 49.39 ।।"
  },
  {
    "text": "नित्यं शुद्धं बुद्धमुक्तं सत्यमानन्दमद्वयम् ।।\nयोऽसावादित्यपुरुषः सोऽसावहमखण्डितम् ।।\nइति ध्यायन्विमुच्येत् ब्राह्मणो भवबन्धनात् ।। 49.40 ।।"
  }
]
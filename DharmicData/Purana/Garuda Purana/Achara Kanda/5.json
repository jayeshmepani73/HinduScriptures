[
  {
    "text": "।। हरिरुवाच ।।\nकृत्वेहामुत्रसंस्थानं प्रजासर्गं तु मानसम् ।।\nअथासृजत्प्रजाकर्तॄन्भानसांस्तनयान्प्रभुः ।। 5.1 ।।"
  },
  {
    "text": "धर्मं रुद्रं मनुं चैव सनकं च सनातनम् ।।\nभृगुं सनत्कुमारं च रुचिं श्रद्धां तथैव च ।। 5.2 ।।"
  },
  {
    "text": "मरीचिमत्र्यङ्गिरसौ पुलस्त्यं पुलहं क्रतुम् ।।\nवसिष्ठं नारदं चैव पितॄन्बर्हिषदस्तथा ।। 5.3 ।।"
  },
  {
    "text": "अग्निष्वात्तांश्च कव्यादानाज्यपांश्च सुकालिनः ।।\nउपहूतांस्तथा दीप्यां (प्रा) स्त्रींश्च मूर्तिविवर्ज्जितान् ।। 5.4 ।।"
  },
  {
    "text": "चतुरो मूर्त्तियुक्तांश्च अंगुष्ठाद्दक्षमीश्वरम् ।। \nवामां गुष्ठात्तस्य भार्य्यामसृजत्पद्मसम्भवः ।। 5.5 ।।"
  },
  {
    "text": "तस्यां तु जनयामास दक्षो दुहितरः शुभाः ।।\nददौ ता ब्रह्मपुत्रेभ्यः सतीं रुद्राय दत्तवान् ।। 5.6 ।।"
  },
  {
    "text": "रुद्र पुत्रा बभूवुर्हि असंख्याता महाबलाः ।।\nभृगवे च ददौ ख्यातिं रूपेणाप्रतिमां शुभाम् ।। 5.7 ।।"
  },
  {
    "text": "भृगोर्धाताविधातारौ जनयामास सा शुभा ।।\nश्रियं च जनयामास पत्नी नारायणस्य या ।। 5.8 ।।"
  },
  {
    "text": "तस्यां वै जनयामास बलोन्मादौ हरिः स्वयम् ।।\nआयतिर्नियतिश्चैव मनोः कन्ये महात्मनः ।। 5.9 ।।"
  },
  {
    "text": "धाताविधात्रोस्ते भार्य्ये तयोर्जातौ सुतावुभौ ।।\nप्राणश्चैव मृकण्डुश्च मार्कण्डेयो मृकण्डुतः ।। 5.10 ।।"
  },
  {
    "text": "पत्नी मरीचेः सम्भूतिः पौर्णमासमसूयत ।।\nविरजः सर्वगश्चैव तस्य पुत्रौ महात्मनः ।। 5.11 ।।"
  },
  {
    "text": "स्मृतेश्चांङ्गिरसः पुत्राः प्रसूताः कन्यकास्तथा ।।\nसिनीबाली कुहूश्चैव राका चानुमतिस्तथा ।। 5.12 ।।"
  },
  {
    "text": "अनसूया तथैवात्रेर्जज्ञे पुत्रानकल्मषान् ।।\nसोमं दुर्वाससं चैव दत्तात्रेयं च योगिनम् ।। 5.13 ।।"
  },
  {
    "text": "प्रीत्यां पुलस्त्यभार्य्यायां दत्तोलिस्तत्सुतोऽभवत् ।।\nकर्म्मशश्चार्थवीरश्च सहिष्णुश्च सुतत्रयम् ।। 5.14 ।।"
  },
  {
    "text": "क्षमा तु सुषुवे भार्य्या पुलहस्य प्रजापतेः ।।\nक्रतोश्च सुमतिर्भार्य्या बालखिल्यानसूयत ।। 5.15 ।।"
  },
  {
    "text": "षष्टिर्यानि सहस्त्राणि ऋषीणामूर्द्धरेतसाम् ।।\nअंगुष्ठपर्वमात्राणां ज्वलद्भास्करवर्चसाम् ।। 5.16 ।।"
  },
  {
    "text": "ऊर्ज्जायां तु वसिष्टस्य सप्ताजायन्त वै सुताः ।।\nरजोगात्रोर्द्धबाहुश्च शरणश्चानघस्तथा ।। 5.17 ।।"
  },
  {
    "text": "सुतपाः शुक्र इत्येते सर्वे सप्तर्षयोऽमताः ।।\nस्वाहां प्रादात्स दक्षोऽपि स शरीराय वह्नये ।। 5.18 ।।"
  },
  {
    "text": "तस्मात्स्वाहा सुताँल्लेभे त्रीनुदारौजसो हर ! ।।\nपावकं पवमानं च शुचिं चापि जलाशिनः ।। 5.19 ।।"
  },
  {
    "text": "पितृभ्यश्च स्वधा जज्ञे मेनां वैतरणीं तथा ।।\nते उभे ब्रह्मवादिन्यौ मेनायां तु हिमाचलः ।। 5.20 ।।"
  },
  {
    "text": "मैनाकं जनयामास गौरीं पूर्वं तु या सती ।।\nततो ब्रह्मात्मसम्भूतं पूर्वं स्वायंभुवं प्रभुः ।। 5.21 ।।"
  },
  {
    "text": "आत्मानमेव कृतवान्प्रजापाल्यं मनुं हर ! ।।\nशतरूपां च तां नारीं तपोनिहतकल्मषाम् ।। 5.22 ।।"
  },
  {
    "text": "स्वायम्भुवो मनुर्देवः पत्नीत्वे जगृहे विभुः ।।\nतस्माच्च पुरुषाद्देवी शतरूपा व्यजायत ।। 5.23 ।।"
  },
  {
    "text": "प्रियव्रतोत्तानपादौ प्रसूत्याकूतिसंज्ञिते ।। \nदेवहूतिं मनुस्तासु आकूतिं रुचये ददौ ।। 5.24 ।।"
  },
  {
    "text": "प्रसूतिं चैव दक्षाय दवहूतिं च कर्दमे ।।\nरुचेर्यज्ञो दक्षिणाभूद्दक्षिणायां च यज्ञतः ।। 5.25 ।।"
  },
  {
    "text": "अभवन्द्वादश सुता यामो नाम महाबलाः ।।\nचतुर्विंशतिकन्याश्च सृष्टवान्दक्ष उत्तमाः ।। 5.26 ।।"
  },
  {
    "text": "श्रद्धा चला धृतिस्तुष्टिः पुष्टिर्मेधा क्रिया तथा ।।\nबुद्धिर्लज्जा वपुः शान्तिर्ऋद्धिः कीर्त्तिस्त्रयोदशी ।। 5.27 ।।"
  },
  {
    "text": "पत्न्यर्थं प्रतिजग्राह धर्मो दाक्षायणीप्रभुः ।।\nख्यतिः सत्यथ सम्भूतिः स्मृतिः प्रीतिः क्षमा तथा ।। 5.28 ।।"
  },
  {
    "text": "सन्नतिश्चानसूया च ऊर्ज्जा स्वाहा स्वधा तथा ।।\nभृगुर्भवो मरीचिश्च तथा चैवांगिरा मुनिः ।। 5.29 ।।"
  },
  {
    "text": "पुलस्त्यः पुलहश्चैव क्रतुश्चर्षिवरस्तथा ।।\nआत्रिर्वसिष्ठो वह्निश्च पितरश्च यथाक्रमम् ।। 5.30 ।।"
  },
  {
    "text": "ख्यात्याद्या जगृहुः कन्या मुनयो मुनिसत्तमाः ।।\nश्रद्धा कामं चला दर्पं नियमं धृतिरात्मजम् ।। 5.31 ।।"
  },
  {
    "text": "सन्तोषं च तथा तुष्टिर्लोभं पुष्टिरसूयत ।।\nमेधा श्रुतं क्रिया दण्डं लयं विनयमेव च ।। 5.32 ।।"
  },
  {
    "text": "बोधं बुद्धिस्तथा लज्जा विनयं वपुरात्मजम् ।।\nव्यवसायं प्रजज्ञे वै क्षेमं शान्तिरसूयत ।। 5.33 ।।"
  },
  {
    "text": "सुखमृद्धिर्यशः कीर्त्तिरित्येते धर्मसूनवः ।।\nकामस्य च रतिर्भार्य्या तत्पुत्रो हर्ष उच्यते ।। 5.34 ।।"
  },
  {
    "text": "ईजे कदाचिद्यज्ञेन हयमेधेन दक्षकः ।।\nतस्य जामातरः सर्वे यज्ञं जग्मुर्निमन्त्रिताः ।। 5.35 ।।"
  },
  {
    "text": "भार्य्यभिः सहिताः सर्वे रुद्रं देवीं सतीं विना ।।\nअनाहूता सती प्राप्ता दक्षेणैवावमानिता ।। 5.36 ।।"
  },
  {
    "text": "त्यक्ता देहं पुनर्जाता मेनायां तु हिमालयात् ।।\nशम्भोर्भार्य्याभवद्गौरी तस्यां जज्ञे विनायकः ।। 5.37 ।।"
  },
  {
    "text": "कुमारश्चैव भृंगीशः क्रुद्धो रुद्रः प्रतापवान् ।।"
  },
  {
    "text": "विध्वंस्य यज्ञं दक्षं तु तं शशाप पिनाकधृक् ।।\nध्रुवस्यान्वयसम्भूतो मनुष्यस्त्वं भविष्यसि ।। 5.38 ।।"
  }
]
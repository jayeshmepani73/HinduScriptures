[
  {
    "text": "॥ सूत उवाच ॥\nस्वायम्भुवाद्या मुनयो हरिं ध्यायन्ति कर्मणा ॥\nव्रताचारार्चनाध्यानस्तुतिजप्यपरायणाः ॥ 91.1 ॥"
  },
  {
    "text": "देहेन्द्रियमनोबुद्धिप्राणाहङ्कारवर्जितम् ॥\nआकशेन विहीनं वै तेजसा परिवर्जितम् ॥ 91.2 ॥"
  },
  {
    "text": "उदकेन विहीनं वै तद्धर्मपरिवर्जितम् ॥\nपृथिवीरहितं चैव सर्वभूतविवर्जितम् ॥ 91.3 ॥"
  },
  {
    "text": "भूताध्यक्षं तथा बद्धनियन्तारं प्रभुं विभुम् ॥\nचैतन्यरूपतारूपं सर्वाध्यक्षं निरञ्जनम् ॥ 91.4 ॥"
  },
  {
    "text": "मुक्तसङ्गं महेशानं सर्वदेवप्रपूजितम् ॥\nतेजोरूपमसत्त्वं च तपसा परिवर्जितम् ॥ 91.5 ॥"
  },
  {
    "text": "रहितं रजसा नित्यं व्यतिरिक्तं गुणैस्त्रिभिः ॥\nसर्वरूपविहीनं वै कर्तृत्वादिविवर्जितम् ॥ 91.6 ॥"
  },
  {
    "text": "वासनारहितं शुद्धं सर्वदोषविवर्जितम् ॥\nपिपासावर्जितं तत्तच्छो कमोहविवर्जितम् ॥ 91.7 ॥"
  },
  {
    "text": "जरामरणहीनं वै कूटस्थं मोहवर्जितम् ॥\nउत्पत्तिरहितं चैव प्रलयेन विवर्जितम् ॥ 91.8 ॥"
  },
  {
    "text": "सत्यं सर्वाचारहीनं निष्कलं परमेश्वरम् ॥\nजाग्रत्स्वप्नसुषुप्त्यादिवर्जितं नामवर्जितम् ॥ 91.9 ॥"
  },
  {
    "text": "अध्यक्षं जाग्रदादीनां शान्तरूपं सुरेश्वरम् ॥\nजाग्रदादिस्थितं नित्यं कार्य्यकारणवर्जितम् ॥ 91.10 ॥"
  },
  {
    "text": "सर्वदृष्टं तथा मूर्त्तं सूक्ष्मं सूक्ष्मतरं परम् ॥\nज्ञानदृक् श्रोत्रविज्ञानं परमानन्दरूपकम् ॥ 91.11 ॥"
  },
  {
    "text": "विश्वेन रहितं तद्वत्तैजसेन विवर्जितम् ॥\nप्राज्ञेन रहितञ्चैव तुरीयं परमाक्षरम् ॥ 91.12 ॥"
  },
  {
    "text": "सर्वगोप्तृ सर्वहन्तृ सर्वभूतात्मरूपि च ॥\nबुद्धिधर्मविहीनं वै निराधारं शिवं हरिम् ॥ 91.13 ॥"
  },
  {
    "text": "विक्रियारहितं चैव वेदान्तैर्वेद्यमेव च ॥\nवेदरूपं परं भूतमिन्द्रियेभ्यः परं शुभम् ॥ 91.14 ॥"
  },
  {
    "text": "शब्देन वर्जितञ्चैव रसेन च विवर्जितम् ॥\nस्पर्शेन रहितं देवं रूपमात्रविवर्जितम् ॥ 91.15 ॥"
  },
  {
    "text": "रूपेण रहितञ्चैव गन्धेन परिवर्जितम् ॥\nअनादि ब्रह्मरन्ध्रान्तमहं ब्रह्मास्मि केवलम् ॥ 91.16 ॥"
  },
  {
    "text": "एवं ज्ञात्वा महादेवध्यानं कुर्य्याज्जितेन्द्रियः ॥\nध्यानं यः कुरुते ह्येवं स भवेद्बह्म मानवः ॥ 91.17 ॥"
  },
  {
    "text": "इति ध्यानं समाख्यातमश्विरस्य मया तव ॥\nअधुना कथयाम्यन्यत्किन्तद्ब्रूहि वृषध्वज ॥ 91.18 ॥"
  }
]
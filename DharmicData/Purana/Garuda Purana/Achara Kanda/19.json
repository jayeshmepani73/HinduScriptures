[
  {
    "text": "।।सूत उवाच ।।\nप्राणेश्वरं गारुडं च शिवोक्तं प्रवदाम्यहम् ।।\nस्थानान्यादौ प्रवक्ष्यामि नागदष्टो न जीवति ।। 19.1 ।।"
  },
  {
    "text": "चितावल्मीकशैलादौ कपे च विवरे तरोः ।।\nदंशे रेखात्रयं यस्य प्रच्छन्नं स न जीवति ।। 19.2 ।।"
  },
  {
    "text": "षष्ठ्यां च कर्कटे मेषे मूलाश्लेषामघादिषु ।।\nकक्षाश्रोणिगले सन्धौ शंखकर्णोदरादिषु ।। 19.3 ।।"
  },
  {
    "text": "दण्डी शस्त्रधरो भिक्षुर्नग्नादिः कालदूतकः ।।\nबाहौ च वक्क्रे ग्रीवायां दष्टायां न हि जीवति ।। 19.4 ।।"
  },
  {
    "text": "पूर्वं दिनपतिर्भुङ्‌क्ते अर्द्धयामं ततोऽपरे ।।\nशेषा ग्रहाः प्रतिदिनं षट्‌संख्या परिवर्त्तनैः ।। 19.5 ।।"
  },
  {
    "text": "नागभोगः क्रमाञ्ज्ञेयो रात्रौ बाणविवर्त्तनैः ।।\nशेषोऽर्कः फणिपश्चन्द्रस्तक्षको भौम ईरितः ।। 19.6 ।।"
  },
  {
    "text": "कर्कोटो ज्ञो गुरुः पद्मो महापद्मश्च भार्गवः ।।\nशङ्खः शनैश्चरो राहुः कुलिकश्चाहयो ग्रहाः ।। 19.7 ।।"
  },
  {
    "text": "रात्रौ दिवा सुरगुरोर्भागे स्यादमरान्तकः ।।\nपंगोः काले दिवा राहुः कुलिकेन सह स्थितः ।। 19.8 ।।"
  },
  {
    "text": "यामार्द्धसन्धिसंस्थां च वेलां कालवतीं चरेत् ।।\nबाणद्विषड्वह्निवाजियुगभूरेकभागतः ? ।। 19.9 ।।"
  },
  {
    "text": "दिवा षड्वेदनेत्राद्रिपञ्चत्रिमानुषांशकैः ।।\nपादांगुष्ठे पादपृष्ठे पादपृष्ठे गुल्फे जानुनि लिंगके ।। 19.10 ।।"
  },
  {
    "text": "नाभौ हृदि स्तनतटे कण्ठे नासापुटेऽक्षिणि ।।\nकर्णयोश्च भ्रुवोः शंखे मस्तके प्रतिपत्क्रमात् ।। 19.11 ।।"
  },
  {
    "text": "तिष्ठच्चन्द्रश्च जीवेच्च पुंसो दक्षिणभागके ।।\nकायस्य वामभागे तु स्त्रिया वायुवहात्करात् ।। 19.12 ।।"
  },
  {
    "text": "अमृतस्तत्कृतो मोहो निवर्त्तेत च मर्दनात् ।।\nआत्मनः परमं बीजं हंसाख्यं स्फटिकामलम् ।। 19.13 ।।"
  },
  {
    "text": "ज्ञातव्यं विषपापघ्नं बीजं तस्य चतुर्विधम् ।।\nविन्दुपंचस्वरयुतमाद्यमुक्तं द्वितीयकम् ।।\nषष्ठारूढं तृतीयं स्यात्सविसर्गं चतुर्थकम् ।।\nॐ कुरु कुन्दे स्वाहा ।। 19.14 ।।"
  },
  {
    "text": "विद्या त्रैलोक्यरक्षार्थं गरुडेन धृता पुरा ।।\nवधेप्सुर्नागनागानां मुखेऽथ प्रणवं न्यसेत् ।। 19.15 ।।"
  },
  {
    "text": "गले कुरु न्यसेद्धीमान्कुले च गुल्फयोः स्मृतः ।।\nस्वाहा पादयुगे चैव युगहा न्यास ईरितः ।। 19.16 ।।"
  },
  {
    "text": "गृहे विलिखिता यत्र तन्नागाः संत्यजन्ति च ।।\nसहस्त्रमन्त्रं जप्त्वा तु कर्णे सूत्रं धृतं तथा ।। 19.17 ।।"
  },
  {
    "text": "यद्गृहे शर्करा जप्ता क्षिप्ता नागास्त्यजन्ति तत् ।।\nसप्तलक्षस्य जप्याद्धि सिद्धिः प्राप्ता सुरासुरैः ।। 19.18 ।।"
  },
  {
    "text": "ॐ सुवर्णरेखे कुक्कुटविग्रहरूपिणि स्वाहा ।।\nएवञ्चाष्टदले पद्म दले वर्णयुगं लिखेत् ।। 19.19 ।।"
  },
  {
    "text": "नामैतद्वारिधाराभिः स्न्नातो दष्टो विषं त्यजेत् ।।\nॐ पक्षि स्वाहा ।। 19.20 ।।"
  },
  {
    "text": "अंगुष्ठादि कनिष्ठान्तं करे न्यस्याथ देहके ।।\nके (कै) वक्क्रे हृदि लिंगे च पादयोर्गरुडस्य हि ।। 19.21 ।।"
  },
  {
    "text": "नाक्रामन्ति च तच्छायां स्वप्नेऽपि विषपन्नगाः ।।\nयस्तु लक्षं जपेच्चास्याः स दृष्ट्वा(ष्ट्या) नाशयेद्विषम् ।। 19.22 ।।"
  },
  {
    "text": "ॐ ह्री ह्रौ ह्रीं भि(भी) रुण्डायै स्वाहा ।।\nकर्णे जप्ता त्वियं विद्या दष्टकस्य विषं हरेत् ।। 19.23 ।।"
  },
  {
    "text": "अ आ न्यसेत्तु पादाग्रे इ ई गुलफेऽथ जानुनि ।।\nउ ऊ ए ऐ कटितटे ओ नाभौ हृदि औ न्यसेत् ।। 19.24 ।।"
  },
  {
    "text": "वक्क्रे अमुत्तमांगे अः न्यसेद्वै हंससंयुताः ।।\nहंसो विषादि च हरेज्जप्तो ध्यातोऽथ पूजितः ।। 19.25 ।।"
  },
  {
    "text": "गरुडोऽहमिति ध्यात्वा कुर्य्याद्विषहरां (रीं) क्रियाम् ।।\nहंमन्त्रं गात्रविन्यस्तं विषादिहरमीरितम् ।। 19.26 ।।"
  },
  {
    "text": "न्यस्य हंसं वामकरे नासामुखनिरोधकृत् ।।\nमंत्रो हरेद्दष्टकस्य त्वङ्‌मांसादिगतं विषम् ।। 19.27 ।।"
  },
  {
    "text": "स वायुना समाकृष्य दष्टानां गरलं हरेत् ।।\nतनौ न्यसेद्दष्टकस्य नीलकण्ठादि संस्मरेत् ।। 19.28 ।।"
  },
  {
    "text": "पीतं प्रत्यंगिरामूलं तण्डुलद्भिर्विषापहम् ।।\nपुनर्नवाफलिनीनां मूलं वक्क्रजमीदृशम् ।। 19.29 ।।"
  },
  {
    "text": "मूलं शुक्लबृहत्यास्तु कर्कोट्यागैरिकर्णिकम् ।।\nअद्भिर्घृष्टघृतोपेतलेपोऽयं विषमर्दनः ।। 19.30 ।।"
  },
  {
    "text": "विषमृद्धिं न व्रजेच्च उष्णं पिबति यो घृतम् ।।\nपंचांगं तु शिरीषस्य मूलं गृंजनजं तथा ।। 19.31 ।।"
  },
  {
    "text": "सर्वांगलेपतशचापि पानाद्वा विषहृद्भवेत् ।।\nह्रीं गोनसादिविषहृत् ।। 19.32 ।।"
  },
  {
    "text": "हृल्ललाटविसर्गान्तं ध्यातं वश्या दिकृद्भवेत् ।।\nन्यस्तं योनौ वशेत्कन्यां कुर्य्यान्मदजलाविलम् ।। 19.33 ।।"
  },
  {
    "text": "जप्त्वा सप्ताष्टसाहस्त्रं गरुत्मानिव सर्वगः ।।\nकविः स्याच्छ्रुतिधरी च वश्याः स्त्रीश्चायुराप्नुयात् ।।\nविषहृत्स्यात्कथा तद्वन्मणिर्व्यासः स्मृतो ध्रुवम् ।। 19.34 ।।"
  }
]
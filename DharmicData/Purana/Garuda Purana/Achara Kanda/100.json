[
  {
    "text": "॥याज्ञवल्क्य उवाच ॥\nविनायकोपसृष्टस्य लक्षणानि निबोधत ॥\nस्वप्नेऽवगाहतेऽत्यर्थं जलं मुण्डांश्च पश्यति ॥ 100.1 ॥"
  },
  {
    "text": "विमना विफलारम्भः संसदित्यनिमित्ततः ॥\nराजा राज्यं कुमारी च पतिं पुत्रं च गुर्विणी ॥ 100.2 ॥"
  },
  {
    "text": "नाप्नुयात्स्नापनं तस्य पुण्येऽह्निविधिपूर्वकम् ॥\nगौरसर्षपकल्केन साज्येनोत्सारितस्य तु ॥ 100.3 ॥"
  },
  {
    "text": "सर्वौषधैः सर्वगन्धैर्विलिप्तशिरसस्तथा ॥\nभद्रासनोपविष्टस्य स्वस्ति वाच्यं द्विजाञ्छुभान् ॥ 100.4 ॥"
  },
  {
    "text": "मृत्तिकां रोचनां गन्धान् गुग्गुलुं चाप्सु निः क्षिपेत् ॥\nया आहृता एकवर्णैश्चतुर्भिः कलशैर्ह्रदात् ॥ 100.5 ॥"
  },
  {
    "text": "चर्मण्यानुडुहे रक्ते स्थाप्यं भद्रासने तथा ॥\nसहस्त्राक्षं शतधारमृषिभिः पावनं स्मृतम् ॥ 100.6 ॥"
  },
  {
    "text": "तेन त्वामभिषिञ्चामि पावमान्यः पुनन्तु ते ॥\nभगं तु वरुणो राजा भगं सूर्य्यो बृहस्पतिः ॥ 100.7 ॥"
  },
  {
    "text": "भगमिन्द्रश्च वायुश्च भगं सप्तर्षयो ददुः ॥\nयत्ते केशेषु दौर्भाग्यं सीमन्ते यच्च मूर्द्धनि ॥ 100.8 ॥"
  },
  {
    "text": "ललाटे कर्णयोरक्ष्णोरापस्तद्घ्नुंतु ते सदा ॥\nस्नातस्य सार्षपं तैलं स्नुवेणौदुम्बरेण तु ॥ 100.9 ॥"
  },
  {
    "text": "जुहुयान्मूर्द्धनि कुशान्सव्येन परिगृह्य च ॥\nमितश्चसमितश्चैव तथा शालकटङ्कटौ ॥ 100.10 ॥"
  },
  {
    "text": "कुष्माण्डो राजपुत्रश्च अन्ते स्वाहासमन्वितैः ॥\nदद्याच्चतुष्पथे भूमौ कुशानास्तीर्य्य सर्वशः ॥ 100.11 ॥"
  },
  {
    "text": "कृताकृतांस्तण्डुलांश्च पललौदनमेव च ॥\nपुष्पं चित्रं सुगन्धं च सुरां च त्रिविधामपि ॥ 100.12 ॥"
  },
  {
    "text": "मूलकं पूरिकापूपं तथैवौण्डेरकस्रजः ॥\nदधि पायसमन्नं च गुडपिष्टं समोदकम् ॥ 100.13 ॥"
  },
  {
    "text": "एतान्सर्वानुपाहृत्य भूमौ कृत्वा ततः शिरः ॥\nअम्बिकामुपतिष्ठेच्च दद्यादर्घ्यं कृताञ्जलिः ॥ 100.14 ॥"
  },
  {
    "text": "दूर्वासर्षपपुष्पैश्च पुत्रजन्मभिरन्ततः ॥\nकृतस्वस्त्ययनं चैव प्रार्थयेदम्बिकां सतीम् ॥ 100.15 ॥"
  },
  {
    "text": "रूपं देहि यशोदेहि भाग्यं भगवति ! देहि मे ॥\nपुत्रान्देहि श्रियं देहि सर्वान्कामांश्च देहि मे ॥ 100.16 ॥"
  },
  {
    "text": "ब्राह्मणान् भोजयेत्पश्चाच्छुक्लवस्त्रानुलेपनैः ॥\nवस्त्रयुग्मंगुरोर्दद्यासंपूज्य च ग्रहांस्तथा ॥\nश्रेयः कर्मफलं विन्द्यात्सूर्यार्चनरतस्तथा ॥ 100.17 ॥"
  }
]
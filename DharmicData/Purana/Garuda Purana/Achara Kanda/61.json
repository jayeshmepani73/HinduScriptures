[
  {
    "text": "॥हरिरुवाच ॥\nसप्तमोपचयाद्यस्थश्चन्द्रः सर्वत्र शोभनः ॥\nशुक्लपक्षे द्वितीयस्तु पंचमो नवमस्तथा ॥ 61.1 ॥"
  },
  {
    "text": "संपूज्यमानो लोकैस्तु गुरुवदॄश्यते शशी ॥\nचन्द्रस्य द्वादशावस्था भवन्ति श्रृणु ता अपि ॥ 61.2 ॥"
  },
  {
    "text": "त्रिषु त्रिषु च ऋक्षेषु अश्विन्यादि वदाम्यहम् ॥\nप्रवासस्थं पुनर्दृष्टं मृतावस्थं जयावहम् ॥ 61.3 ॥"
  },
  {
    "text": "हास्यावस्थं नता(क्रीडा) वस्थं प्रमोदावस्थमेव च ॥\nविषादावस्थभोगस्थे ज्वरावस्थं व्यवस्थितम् ॥ 61.4 ॥"
  },
  {
    "text": "कम्पा(न्या) वस्थं सुखावस्थं द्वादशावस्थगं भवेत् ॥\nप्रवासो हानिर्मृत्यु च जयो हासेरतिः सुखम् ॥ 61.5 ॥"
  },
  {
    "text": "शोको भोगो ज्वरः कम्पः सुखं चेति क्रमात्फलम् ॥\nजन्मस्थः कुरुते तुष्टिं द्वितीये नास्ति निर्वृतिः ॥ 61.6 ॥"
  },
  {
    "text": "तृतीये राजसन्मानं चतुर्थे कलहागमः ॥\nपञ्चमेन मृगाङ्केन स्त्रीलाभो वै तथा भवेत् ॥ 61.7 ॥"
  },
  {
    "text": "धनधान्यागमः षष्ठे रतिः पूजा च सप्तमे ॥\nअष्टमे प्राणसन्देहो नवमे कोशसञ्चयः ॥ 61.8 ॥"
  },
  {
    "text": "दशमे कार्य्यनिष्पत्तिध्रुवमेकादशे जयः ॥\nद्वादशेन शशाङ्केन मृत्युरेव न संशयः ॥ 61.9 ॥"
  },
  {
    "text": "कृत्तिकादौ च पूर्वेण सप्तर्क्षाणि च वै व्रजेत् ॥\nमघादौ दक्षिणे गच्छेदनुराधादि पश्चिमे ॥ 61.10 ॥"
  },
  {
    "text": "प्रशस्ता चोत्तर यात्रा धनिष्ठादिषु सप्तसु ॥\nअश्विनी रेवती चित्रा धनिष्ठा समलङ्कृतौ ॥ 61.11 ॥"
  },
  {
    "text": "मृगाश्विचित्रापुष्याश्च मूला हस्ता शुभाः सदा ॥\nकन्याप्रदाने यात्रायां प्रतिष्ठादिषु कर्मसु ॥ 61.12 ॥"
  },
  {
    "text": "शुक्रचन्द्रौ हि जन्मस्थौ शुभदौ च द्वितीयके ॥\nशशिज्ञशुक्रजीवाश्च राशौ चाथ तृतीयके ॥ 61.13 ॥"
  },
  {
    "text": "भौममन्दशशाङ्कार्का बुधः श्रेष्ठस्चतुर्थके ॥\nशुक्रजीवौ पञ्चमे च चन्द्रकेतुसमाहितौ ॥ 61.14 ॥"
  },
  {
    "text": "मन्दार्कौ च कुजः षष्ठे गुरुचन्द्रौ च सप्तमे ॥\nज्ञशुक्रावष्टमे श्रेष्ठौ नवमस्थो गुरुः शुभः ॥ 61.15 ॥"
  },
  {
    "text": "अर्कार्किचन्द्रा दशमे ग्रहा एकादशेखिलाः ॥\nबुधोऽथ द्वादशे चैव भार्गवः सुखदो भवेत् ॥ 61.16 ॥"
  },
  {
    "text": "सिंहेन मकरः श्रेष्ठः कन्यया मेष उत्तमः ॥\nतुलया सह मीनस्तु कुम्भेन सहकर्कटः ॥ 61.17 ॥"
  },
  {
    "text": "धनुषा वृषभः श्रेष्ठो मिथुनेन च वृश्चिकः ॥\nएतत्षडष्टकं ? प्रीत्यै भवत्येव न संशयः ॥ 61.18 ॥"
  }
]
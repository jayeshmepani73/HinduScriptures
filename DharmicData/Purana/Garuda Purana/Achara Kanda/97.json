[
  {
    "text": "॥याज्ञवल्क्य उवाच ॥\nद्रव्यशुद्धिंप्रवक्ष्यामि तन्निबोधत सत्तमाः ॥\nसौवर्णराजताब्जानां शङ्खरज्ज्वादिचर्मणाम् ॥ 97.1 ॥"
  },
  {
    "text": "पात्राणां चासनानां च वारिणा शुद्धिरिष्यते ॥\nउष्णवाभः स्रुक्स्रुवयोर्धान्यादेः प्रोक्षणेन च ॥ 97.2 ॥"
  },
  {
    "text": "तक्षणाद्दारुश्रृङ्गादेर्यज्ञपात्रस्य मार्जनात् ॥\nसोष्णैरुदकगोमूत्रैः शुध्यत्याविककौशिकम् ॥ 97.3 ॥"
  },
  {
    "text": "भैक्ष्यं योषिन्मुखं पश्यन्पुनः पाकान्महीमयम् ॥\nगोघ्नातेऽन्ने तथा केशमक्षिकाकीटदूषिते ॥ 97.4 ॥"
  },
  {
    "text": "भस्मक्षेपाद्विशुद्धिः स्याद्भूशुद्धिर्माजनादिना ॥ \nत्रपुसीसकताम्राणां क्षाराम्लोदकवारिभिः ॥ 97.5 ॥"
  },
  {
    "text": "भस्माद्भिर्लोहकांस्यानामज्ञातं च सदा शुचि ॥\nअमेध्याक्तस्य मृत्तोयैर्गन्धलेपापकर्षणात् ॥ 97.6 ॥"
  },
  {
    "text": "शुचि गोतृप्तिदं तोयं प्रकृतिस्थं महीगतम् ॥\nतथा मांसं श्वचाण्डालक्रव्यादादिनिपातितम् ॥ 97.7 ॥"
  },
  {
    "text": "रश्मिरग्नी रजश्छाया गौरश्वो वसुधानिलाः ॥\nअश्वाजविप्रुषो मेध्या स्तथाचमनबिन्दवः ॥ 97.8 ॥"
  },
  {
    "text": "स्नात्वा पीत्वा क्षुते सुप्ते भुक्त्वा रथ्याप्रसर्पणे ॥\nआचान्तः पुनराचामेद्वासोऽन्यत्परिधाय च ॥ 97.9 ॥"
  },
  {
    "text": "क्षुते निष्ठीविते स्वापे परिधानेऽश्रुपातने ॥\nपञ्चस्वेतेषु नाचामेद्दक्षिणं श्रवणं स्पृशेत् ॥\nतिष्ठन्त्यग्न्यादयो देवा विप्रकर्णे तु दक्षिणे ॥ 97.10 ॥"
  }
]
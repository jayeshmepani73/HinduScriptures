[
  {
    "text": "विहितस्याननुष्ठानान्निन्दितस्य च सेवनात् ॥\nअनिग्रहाच्चेन्द्रियाणां नरः पतनमृच्छति ॥ 105.1 ॥"
  },
  {
    "text": "तस्माद्यत्नेन कर्त्तव्यं प्रायश्चित्तं विशुद्धये ॥\nएवमस्यान्तरात्मा च लोकश्चैव प्रसीदति ॥ 105.2 ॥"
  },
  {
    "text": "लोकः प्रसीदेदात्मैवं प्रायश्चित्तैरघक्षयः ॥\nप्रायश्चित्तमकुर्वाणाः पश्चात्तापविवर्जिताः ॥ 105.3 ॥"
  },
  {
    "text": "नरकान्यान्ति पापा वै महारौरवरौरवान् ॥\nतामिस्रं लोहशङ्कुं च पूतिगन्धसमाकुलम् ॥ 105.4 ॥"
  },
  {
    "text": "हंसाभं लोहितोदं च सञ्जीवननदीपथम् ॥\nमहानिलयकाकोलमन्धतामिस्रवापनम् ॥ 105.5 ॥"
  },
  {
    "text": "अविचीं कुम्भीपाकं च यान्ति पापा ह्यपुण्यतः ॥\nब्रह्महा मद्यपः स्तेयी संयोगी गुरुतल्पगः ॥ 105.6 ॥"
  },
  {
    "text": "गुरुनिन्दा वेदनिन्दा ब्रह्महत्यासमे ह्युभे ॥\nनिषिद्धभक्षणं जिह्मक्रियाचरणमेव च ॥ 105.7 ॥"
  },
  {
    "text": "रजस्वलामुखास्वादः सुरापानसमानि तु ॥\nअश्वरत्नादिहरणं सुवर्णस्तेयसम्मितम् ॥ 105.8 ॥"
  },
  {
    "text": "सखिभार्याकुमारीषु स्वयोनिष्वन्त्यजासु च ॥\nसगोत्रासु तथा स्त्रीषु गुरुतल्पसमं स्मृतम् ॥ 105.9 ॥"
  },
  {
    "text": "पितुः स्वसारं मातुश्च मातुलानीं स्नुषामपि ॥\nमातुः सपत्नीं भगिनीमाचार्य्यतनयां तथा ॥ 105.10 ॥"
  },
  {
    "text": "आचार्य्यपत्नीं स्वसुतां गच्छंस्तु गुरुतल्पगः ॥\nछित्त्वा लिङ्गं वधस्तस्य सकामायाः स्त्रियास्तथा ॥ 105.11 ॥"
  },
  {
    "text": "गोवधो व्रात्यतास्तेयमृणानां च परिक्रिया ॥\nअनाहिताग्निताऽपण्यविक्रयः परिवेदनम् ॥ 105.12 ॥"
  },
  {
    "text": "भृत्याचाध्ययनादानं भृतकाध्यापनमन्तथा ॥\nपारदार्य्यं पारिवित्त्यं वार्द्धुष्यं लवणक्रिया ॥ 105.13 ॥"
  },
  {
    "text": "सच्छूद्रविट्क्षत्त्रबन्धोर्निन्दितार्थोपजीविता ॥\nनास्तिक्यं व्रतलोपश्च शूल्यं गोश्वेव विक्रयः ॥ 105.14 ॥"
  },
  {
    "text": "पितृमातृसुहृत्त्यागस्तडागारामविक्रयः ॥\nकन्यायादूषण चैव परिविन्दकयाजनम् ॥ 105.15 ॥"
  },
  {
    "text": "कन्याप्रदानं तस्यैव कौटिल्यं व्रतलोपनम् ॥\nआत्मनोऽर्थे क्रियारम्भो मद्यपस्त्रीनिषेवणम् ॥ 105.16 ॥"
  },
  {
    "text": "स्वाध्यायाग्निसुतत्यागो बान्धवत्याग एव च ॥\nअसच्छास्त्राभिगमनं भार्य्यात्मपरिवि क्रयः ॥ 105.17 ॥"
  },
  {
    "text": "उपपापानि चोक्तानि प्रायश्चित्तं निबोधत ॥\nशिरः कपालध्वजवान् भिक्षाशी कर्म वेदयन् ॥ 105.18 ॥"
  },
  {
    "text": "ब्रह्महा द्वादश समा मितभुक् शुद्धिमाप्नुयात् ॥\nलोमभ्यः स्वाहेति च वा लोमप्रभृति वै तनुम् ॥ 105.19 ॥"
  },
  {
    "text": "मज्जान्तां जुहुयाद्वापि स्वस्वमन्त्रैर्यथाक्रमम् ॥\nशुद्धिः स्याद्ब्राह्मणत्राणात्कृत्वैवं शुद्धिरेव च ॥ 105.20 ॥"
  },
  {
    "text": "निरातङ्कं द्विजं गां च ब्राह्मणार्थे हतोऽपि वा ॥\nअरण्ये नियतो जुप्त्वा त्रिः कृत्वो वेदसंहिताम् ॥ 105.21 ॥"
  },
  {
    "text": "सरस्वतीं वा संसेव्यं धनं पात्रे समर्पयेत् ॥\nयागस्थक्षत्त्रविड्घाते चरेद्ब्रह्महणो व्रतम् ॥ 105.22 ॥"
  },
  {
    "text": "गर्भहा वा यथावर्णं तथात्रेयीनिषू (सू) दनम् ॥\nचरेद्वरतमहत्वापि घातनार्थमुपागतः ॥ 105.23 ॥"
  },
  {
    "text": "द्विगुणं सवनस्थे तु ब्राह्मणे व्रतमाचरेत् ॥\nसुराम्बुघृतगोमूत्रं पीत्वा शुद्धिः सुरापिणः ॥ 105.24 ॥"
  },
  {
    "text": "अग्निवर्णं घृतं वापि चीरवास जटी भवेत् ॥\nव्रतं ब्रह्महणः कुर्य्यात्पुनः संस्कारमर्हति ॥ 105.25 ॥"
  },
  {
    "text": "रेतेविण्मूत्रपानाच्च सुरापा ब्राह्मणी तथा ॥\nपतिलोकपरिभ्रष्टा गृध्री स्यात्सूकरी शुनी ॥ 105.26 ॥"
  },
  {
    "text": "स्वर्णहारी द्विजो राज्ञे दत्त्वा तु मुसलं तथा ॥\nकर्मणः ख्यापनं कृत्वा हतस्तेन भवेच्छुचिः ॥ 105.27 ॥"
  },
  {
    "text": "आत्मतुल्यं सुवर्णं वा दत्त्वा शुद्धिमियाद्द्विजः ॥\nशयने सार्द्धमायस्यां योषिता निभृतं स्वपेत् ॥ 105.28 ॥"
  },
  {
    "text": "उच्छेद्य लिङ्गं वृषणं नैर्ऋत्यामुत्सृजोद्दिशि ॥\nप्राजापत्यं चरेत्कृच्छ्रं समा वा गुरुतल्पगः ॥ 105.29 ॥"
  },
  {
    "text": "चान्द्रायणं वा त्रीन्मासनभ्यसेद्वेदसंहिताम् ॥\nपञ्चगव्यं पिबेद्गोघ्नो मासमासीत संयतः ॥ 105.30 ॥"
  },
  {
    "text": "गोष्ठेशयो गोऽनुगामी गोप्रदानेन शुध्यति ॥\nउपपातकशुद्धिः स्याच्चान्द्रायणव्रतेन च ॥ 105.31 ॥"
  },
  {
    "text": "पयसा वापि मासेन पराकेणापि वा पुनः ॥\nऋषभैकं सहस्त्रं गा दद्यात्क्षत्त्रवधे पुमान् ॥ 105.32 ॥"
  },
  {
    "text": "ब्रह्महत्याव्रतं वापि वत्सरत्रितयं चरेत् ॥\nवैश्यहाऽब्दं च (ब्दांश्च) रेदेतद्दद्याद्वैकशतं गवाम् ॥ 105.33 ॥"
  },
  {
    "text": "षण्मासाच्छूद्रहा चैतद्दद्याद्वा धेनवो दश ॥\nअप्रदुष्टां स्त्रियं हत्वा शूद्रहत्याव्रतं चरेत् ॥ 105.34 ॥"
  },
  {
    "text": "मार्जारगोधानकुलपशुमण्डूकघातनात् ॥\nपिबेत्क्षीरं त्र्यहं पापी कृच्छ्रं वाप्यधिकं चरेत् ॥ 105.35 ॥"
  },
  {
    "text": "गजे नीलान्वृषान्पञ्च शुके वत्सं द्विहायनम् ॥\nखराजमेषेषु वृषो देयः क्रौञ्चे त्रिहायणः ॥ 105.36 ॥"
  },
  {
    "text": "वृक्षगुल्मलतावीरुच्छेदने जप्यमृक्शतम् ॥\nअवकीर्णो भवेद्गत्त्वा ब्रह्मचारी च योषितम् ॥ 105.37 ॥"
  },
  {
    "text": "गर्दभं पशुमालभ्य नैर्ऋतं च विशुध्यति ॥\nमधुमांसाशने कार्य्यं कृच्छ्रं शेषव्रतानि च ॥ 105.38 ॥"
  },
  {
    "text": "कृच्छ्रत्रयं गुरुः कुर्य्यान्म्रियेत् प्रहितो यदि ॥\nप्रतिकूलं गुरोः कृत्वा प्रसाद्यैव विशुध्यति ॥ 105.39 ॥"
  },
  {
    "text": "रिपून्धान्यप्रदानाद्यैः स्नेहाद्यैर्वाप्युपक्रमेत् ॥\nक्रियमाणोपकारे च मृते विप्रे न पातकम् ॥ 105.40 ॥"
  },
  {
    "text": "महापापोपपापाभ्यां योभिशस्तो मृषा परम् ॥\nअब्भक्षो मासमासीत स जापी नियतन्द्रियः ॥ 105.41 ॥"
  },
  {
    "text": "अनियुक्तो भ्रातृभार्य्यां गच्छंश्चान्द्रायणं चरेत् ॥\nत्रिरात्रान्ते घृतं प्राश्य गत्वोदक्यां शुचिर्भवेत् ॥ 105.42 ॥"
  },
  {
    "text": "गोष्ठे वसन्ब्रह्मचारी मासमेकं पयोव्रती ॥\nगायत्त्रीजप्यनिरतो मुच्यतेऽसत्प्रतिग्रहात् ॥ 105.43 ॥"
  },
  {
    "text": "त्रिः कृच्छ्रमाचरेद्व्रात्ययाजकोऽपि चरन्नपि ॥\nवेदप्लावी यवाश्यब्दं त्यक्त्वा च शरणागतान् ॥ 105.44 ॥"
  },
  {
    "text": "प्राणायामत्रयं कुर्य्यात्खरयानोष्ट्रयानगः ॥\nनग्नः स्नात्वा च सुप्त्वा च गत्वा चैव दिवा स्त्रियम् ॥ 105.45 ॥"
  },
  {
    "text": "गुरुंत्वं कृत्य हुंकृत्य विप्रं निर्जित्य वाद तः ॥\nप्रसाद्य तं च मुनयस्ततो ह्युपवसेद्दिनम् ॥ 105.46 ॥"
  },
  {
    "text": "विप्रे दण्डोद्यमे कृच्छ्रमतिकृच्छ्रं निपातने ॥\nदेशं कालं वयः शक्तिं पापं चावेक्ष्य यत्नतः ॥ 105.47 ॥"
  },
  {
    "text": "प्रायश्चितं प्रकल्प्यं स्याद्यत्र योक्ता तु निष्कृतिः ॥\nगर्भत्यागो भर्त्तृनिन्दा स्त्रीणां पतनकारणम् ॥ 105.48 ॥"
  },
  {
    "text": "एष ग्रहान्तिके दोषः तस्मात्तां दूतरस्त्यजेत् ॥\nविख्यातदोषः कुर्वीत गुरोरनुमतं व्रतम् ॥ 105.49 ॥"
  },
  {
    "text": "असंविख्यातदोषस्तु रहस्यं व्रतमाचरेत् ॥\nत्रिरात्रोपोषणो जप्त्वा ब्रह्महा त्वघमर्षणम् ॥ 105.50 ॥"
  },
  {
    "text": "अन्तर्जले विशुद्धे च दत्त्वा गां च पयस्विनीम् ॥\nलोमभ्यः स्वाहेति ऋचा दिवसं मारुताशनः ॥ 105.51 ॥"
  },
  {
    "text": "जले जप्त्वा तु जुहुयाच्चात्वारिंशद्घृताहुतीः ॥\nत्रिरात्रोपोषणो हुत्वा कूष्माण्डीभिर्घृतं शुचिः ॥ 105.52 ॥"
  },
  {
    "text": "सुरापः स्वर्णहारी च रुद्रजापी जले स्थितः ॥\nसहस्त्रशीर्षाजप्येन मुच्यते गुरुतल्पगः ॥ 105.53 ॥"
  },
  {
    "text": "प्राणायामशतं कुर्य्यात्सर्वपापापनुक्त्ये ॥\nॐकाराभियुतं सोमसलिलप्रशनाच्छुचिः ॥ 105.54 ॥"
  },
  {
    "text": "कृत्वोपवासं रेतोविण्मूत्राणां प्राशनेद्विजः ॥\nअज्ञानकृतपापस्य नाशः सन्ध्यात्रये कृते ॥ 105.55 ॥"
  },
  {
    "text": "रुद्रैकादशजप्याद्धि पापनाशो भवेद्द्विजैः ॥\nवेदाभ्यासरतं शान्तं पञ्चयज्ञक्रियापरम् ॥ 105.56 ॥"
  },
  {
    "text": "न स्पृशन्ति हा पापानि चाशु स्मृत्वा ह्यपोहितः ॥\nजप्त्वा सहस्त्रगायत्त्रीं शुचिर्ब्रह्महणादृते ॥ 105.57 ॥"
  },
  {
    "text": "ब्रह्मचर्य्यं दया क्षान्तिर्ध्यानं सत्यमकल्कता ॥\nअहिंसा स्तेयमाधुर्य्ये दमश्चैते यमाः स्मृताः ॥ 105.58 ॥"
  },
  {
    "text": "स्नानमौनोपवासोज्यास्वाध्यायोपस्थनिग्रहः ॥\nतपोऽक्रोधो गुरोर्भक्तिः शौचं च नियमाः स्मृताः ॥ 105.59 ॥"
  },
  {
    "text": "पञ्चगव्यं तु गोक्षीरं दधिमूत्रशकृद्घृतम् ॥\nजग्ध्वा परेह्न्युपवसेत्कृच्छ्रं सान्तपनं चरेत् ॥ 105.60 ॥"
  },
  {
    "text": "पृथक् सान्तपनैर्द्रव्यैः षडहः सोपवासकः ॥\nसप्ताहेन तु कृच्छ्रोऽयं महासान्तपनः स्मृतः ॥ 105.61 ॥"
  },
  {
    "text": "पर्णोदुम्बरराजीवबील्वपत्रकुशोदकैः ॥\nप्रत्येकं प्रत्यहाभ्यस्तैः पर्ण कृच्छ्र उदाहृतः ॥ 105.62 ॥"
  },
  {
    "text": "तप्तक्षीरघृताम्बूनामेकैकं प्रत्यहं पिबेत् ॥\nएकरात्रोपवासश्च तप्तकृच्छ्रश्च पावनः ॥ 105.63 ॥"
  },
  {
    "text": "एकभक्तेन नक्तेन तथैवायाचितेन च ॥\nउपवासेन चैकेन पादकृच्छ्र उदाहृतः ॥ 105.64 ॥"
  },
  {
    "text": "यथा कथञ्चित्त्रिगुणः प्रजापत्योऽयमुच्यते ॥\nअयमेवातिकृच्छ्रः स्यात्पाणिपूर्णाम्बुभोजनात् ॥ 105.65 ॥"
  },
  {
    "text": "कृच्छ्रातिकृच्छ्रं पयसा दिवसानेकविंशतिम् ॥\nद्वादशाहोपवासैश्च पराकः समुदाहृतः ॥ 105.66 ॥"
  },
  {
    "text": "पिण्याकाचामतक्राम्बुसक्तूनां प्रतिवासरम् ॥\nएकैकमुपवासश्च कृच्छ्रः सौम्योऽयमुच्यते ॥ 105.67 ॥"
  },
  {
    "text": "एषां त्रिरात्रमभ्यासादेकैकं स्याद्यथाक्रमात् ॥\nतुलापुरुष इत्येष ज्ञेयः पंचदशाहिकः ॥ 105.68 ॥"
  },
  {
    "text": "तिथिपिण्डांश्चरेद्वृद्ध्या शुक्ले शिख्यण्डसम्मितान् ॥\nएकैकं ह्रासयेत्कृष्णे पिण्डं चान्द्रायणं चरेत् ॥ 105.69 ॥"
  },
  {
    "text": "यथाकथञ्चित्पिण्डानां चत्वारिंशच्छतद्वयम् ॥\nमासेनैवोपभुञ्जीत चान्द्रायणमथापरम् ॥ 105.70 ॥"
  },
  {
    "text": "कृत्वा त्रिषवणं स्नानं पिण्डं चान्द्रायणं चरेत् ॥\nपवित्राणि जपेत्पिण्डान् गायत्त्र्या चाभिमन्त्रयेत् ॥ 105.71 ॥"
  },
  {
    "text": "अनादिष्टेषु पापेषु शुद्धिश्चान्द्रायणेन तु ॥\nधर्मार्थो यश्चरेदेतच्चन्द्रस्यैति सलोकताम् ॥ 105.72 ॥"
  },
  {
    "text": "कृच्छ्रकृद्धर्मकामस्तु महतीं श्रियमश्नुते ॥ 105.73 ॥"
  }
]
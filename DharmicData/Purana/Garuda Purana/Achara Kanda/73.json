[
  {
    "text": "॥सूत उवाच ॥\nवैदूर्य्यपुष्परागाणां कर्केते भीष्मके वदे ॥\nपरीक्षां ब्रह्मणा प्रोक्तां व्यासेन कथितां द्विजा ॥ 73.1 ॥"
  },
  {
    "text": "कल्पान्तकालक्षुबिताम्बुराशेर्निर्ह्रादकल्पाद्दितिजस्य नादात् ॥\nवैदूर्य्यमुत्पन्नमनेकवर्णं शोभाभिरामद्युतिवर्णबीजम् ॥ 73.2 ॥"
  },
  {
    "text": "अविदूरे विदूरस्य गिरेरुत्तुङ्गरोधसः ॥\nकामभूतिकसीमानमनु तस्याकरो भवेत् ॥ 73.3 ॥"
  },
  {
    "text": "तस्य नादसमुत्थत्वादाकरः सुमहागुणः ॥\nअभूदुत्तरीतो लोके लोकत्रयविभूषणः ॥ 73.4 ॥"
  },
  {
    "text": "तस्यैव दानवपतेर्निनदानुरूपाः प्रवृट्पयोदवरदर्शित चारुरूपाः ॥\nवैदूर्य्यरत्नमणयो विविधावभासस्तस्मात्स्फुलिङ्गनिवहा इव संबभूवुः ॥ 73.5 ॥"
  },
  {
    "text": "पद्मरागमुपादाय मणिवर्णा हि ये क्षितौ ॥\nसर्वांस्तान्वर्णशोभाभिर्वैदूर्य्यमनुगच्छति ॥ 73.6 ॥"
  },
  {
    "text": "तेषां प्रधानं शिखिकण्ठनीलं यद्वा भवेद्वेणुदलप्रकाशम् ॥\nचाषाग्रपक्षप्रतिमश्रियो ये न ते प्रशस्ता मणिशास्त्रविद्भिः ॥ 73.7 ॥"
  },
  {
    "text": "गुणवान्वैदूर्य्यमणिर्योजयति स्वामिनं परंभा (भो) ग्यैः ॥\nदोषैर्युक्तो दोषैस्तस्माद्यत्नात्परीक्षेत ॥ 73.8 ॥"
  },
  {
    "text": "गिरिकाचशिशुपालौ काच स्फटिकाश्च धूमनिर्भिन्नाः ॥\nवैदूर्य्यमणेरेते विजातयः सन्निभाः सन्ति ॥ 73.9 ॥"
  },
  {
    "text": "लिख्याभावात्काचं लघुभावाच्छैसुपालकं विद्यात् ॥\nगिरिकाचसदीप्तित्वात्स्फटिकं वर्णोज्ज्वलत्वेन ॥ 73.10 ॥"
  },
  {
    "text": "यदिन्द्रनीलस्य महागुणस्य सुवर्णसंख्याकलितस्य मूल्यम् ॥\nतदेव वैदूर्य्यमणेः प्रदिष्टं पलद्वयोन्मापि तगौरवस्य ॥ 73.11 ॥"
  },
  {
    "text": "जात्यस्य सर्वेऽपि मणेस्तु यादृग्विजातयः सन्ति समानवर्णाः ॥\nतथापि नानाकरणानुमेयभेदप्रकारः परमः प्रदिष्टः ॥ 73.12 ॥"
  },
  {
    "text": "सुखोपलक्ष्यश्च सदा विचार्य्यो ह्ययं प्रभेदो विदुषा नरेण ॥\nस्नेहप्रभेदो लघुता मृदुत्वं विजातिलिङ्गं खलु सार्वजन्यम् ॥ 73.13 ॥"
  },
  {
    "text": "कुशलाकुशलैः प्रपूर्य्यमाणाः प्रतिबद्धाः प्रतिसत्क्रियाप्रयोगैः ॥\nगुणदोषसमुद्भवं लभन्ते मणयोऽर्थोन्तरमूल्यमेव भिन्नाः ॥ 73.14 ॥"
  },
  {
    "text": "क्रमशः समतीतवर्त्तमानाः प्रतिबद्धा मणिबन्धकेन यत्नात् ॥\nयदि नाम भवन्ति दोषहीना मणयः षड्गुणमाप्नुवन्ति मूल्यम् ॥ 73.15 ॥"
  },
  {
    "text": "आकरान्समतीतानामुदधेस्तीरसन्निधौ ॥\nमूल्यमेतन्मणीनां तु न सर्वत्र महीतले ॥ 73.16 ॥"
  },
  {
    "text": "सुवर्णो मनुना यस्तु प्रोक्तः षोडशमाषकः ॥\nतस्य सप्ततितमो भागः संज्ञारूपं करिष्यति ॥ 73.17 ॥"
  },
  {
    "text": "शाणश्चतुर्माषमानो माषकः पंचकृष्णलः ॥\nपलस्य दशमो भागो धरणः परिकीर्त्तितः ॥ 73.18 ॥"
  },
  {
    "text": "इत्थं मणिविधिः प्रोक्तो रत्नानां मूल्यनिश्चये ॥ 73.19 ॥"
  }
]
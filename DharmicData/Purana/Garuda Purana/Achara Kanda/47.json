[
  {
    "text": "।।सूत उवाच ।।\nप्रासादानां लक्षणं च वक्ष्ये शौनक तच्छृणु ।।\nचतुः षष्टिपदं कृत्वा दिग्विदिक्षूपलक्षितम् ।। 47.1 ।।"
  },
  {
    "text": "चतुष्कोणं चतुर्भिश्च द्वाराणि सूर्य्यसंख्यया ।।\nचत्वारिंशाष्टभिश्चैव भित्तीनां कल्पना भवेत् ।। 47.2 ।।"
  },
  {
    "text": "ऊर्द्ध्वक्षेत्रसमा जङ्घा जङ्घार्धद्विगुणं भवेत् ।।\nगर्भविस्तारविस्तीर्णः शुकाङ्‌घ्रिश्च विधीयते ।। 47.3 ।।"
  },
  {
    "text": "तत्त्रिभागेन कर्त्तव्यः पञ्चभागेन वा पुनः ।। \nनिर्गमस्तु शुकाङ्‌घ्रेश्च उच्छ्रायः शिखरार्द्धगः ।। 47.4 ।।"
  },
  {
    "text": "चतुर्द्धा शिखरं कृत्वा त्रिभागे वेदिबन्धनम् ।।\nचतुर्थे पुनरस्यैव कण्ठमामूलसाधनम् ।। 47.5 ।।"
  },
  {
    "text": "अथ वापि समं वास्तुं कृत्वा षोडशभागिकम् ।।\nतस्य मध्ये चतुर्भागमादौ गर्भं तु कारयेत् ।। 47.6 ।।"
  },
  {
    "text": "चतुर्भागेन भित्तीनामुच्छ्रायः स्यात्प्रमाणतः ।। 47.7 ।।"
  },
  {
    "text": "द्विगुणः शिखरोच्छ्रायो भित्त्युच्छायाच्च मानतः ।।\nशिखरार्द्धस्य चार्द्धेन विधेयास्तु प्रदक्षिणाः ।। 47.8 ।।"
  },
  {
    "text": "चतुर्दिक्षु तथा ज्ञेयो निर्गमस्तुः तथा बुधैः ।।\nपञ्चभागेन संभज्य गर्भमानं विचक्षणः ।। 47.9 ।।"
  },
  {
    "text": "भागमेकं गृहीत्वा तु निर्गमं क्लपयेत्पुनः ।।\nगर्भसूत्रसमो भागादग्रतो मुखमण्डपः ।। 47.10 ।।"
  },
  {
    "text": "एतत्सामान्यमुद्दिष्टं प्रासादस्य हि लक्षणम् ।।\nलिङ्गमानमथो वक्ष्ये पीठो लिङ्गसमो भवेत् ।। 47.11 ।।"
  },
  {
    "text": "द्विगुणेन भवेद्रर्भः समन्ताच्छौनक ध्रुवम् ।। \nतद्द्विधा च भवेद्भीतिर्जंघा तद्विस्तरार्द्धगा ।। 47.12 ।।"
  },
  {
    "text": "द्विगुणं शिखरं प्रोक्तं जङ्घायाश्चैव शौनक ।।\nपीठगर्भावरं कर्म तन्मानेन शुकाङ्‌घ्रिकम् ।। 47.13 ।।"
  },
  {
    "text": "निर्गमस्तु समाख्यातः शेषं पूर्ववदेव तु ।।\nलिंगमानं स्मृतं ह्येतद्द्वारमानमथोच्यते ।। 47.14 ।।"
  },
  {
    "text": "कराग्रं वेदवत्कृत्वा द्वारं भागाष्टमं भवेत् ।।\nविस्तरेण समाख्यातं द्विगुणंस्वेच्छया भवेत् ।। 47.15 ।।"
  },
  {
    "text": "द्वारवत्पीठमध्ये तु शेषं शुषिरकं भवेत् ।।\nपादिकं शेषिकं भित्तिर्द्वारार्द्धेन परिग्रहात् ।। 47.16 ।।"
  },
  {
    "text": "तद्विस्तारसमा जङ्घा शिखरं द्विगुणं भवेत् ।।\nशुकाङ्‌घ्रिः पूर्ववज्ज्ञेया निर्गमोच्छ्रायकं भवेत् ।। 47.17 ।।"
  },
  {
    "text": "मण्डपे मानमेतत्तु स्वरूपं चापरं वदे ।।\nत्रैवेदं कारयेत्क्षेत्रं यत्र तिष्ठन्ति देवताः ।। 47.18 ।।"
  },
  {
    "text": "इत्थं कृतेन मानेन बाह्यभागविनिर्गतम् ।।\nनेमिः पादेन विस्तीर्णा प्रासादस्य समन्ततः ।। 47.19 ।।"
  },
  {
    "text": "गर्भं तु द्विगुणं कुर्य्यान्नेम्या मानं भवेदिह ।।\nस एव भित्तेरुत्सेधो शिखरो द्विगुणो मतः ।। 47.20 ।।"
  },
  {
    "text": "प्रासादानां च वक्ष्यामि मानं योनिं च मानतः ।। \nवैराजः पुष्पकाख्यश्च कैलासो मालिकाह्वयः ।। 47.21 ।।"
  },
  {
    "text": "त्रिविष्टपं च पञ्चैते प्रासादाः सर्वयोनयः ।।\nप्रथमश्चतुरश्रो हि द्वितीयस्तु तदायतः ।। 47.22 ।।"
  },
  {
    "text": "वृत्तो वृत्तायतश्चान्योऽष्टाश्रश्चेह च पञ्चमः ।।\nएतेभ्य एव सम्भूताः प्रासादाः सुमनोहराः ।। 47.23 ।।"
  },
  {
    "text": "सर्वप्रकृतिभूतेभ्यश्चत्वारिंशत्तथैव च ।।\nमेरुश्च मन्दरश्चैव विमानश्च तथापरः ।। 47.24 ।।"
  },
  {
    "text": "भद्रकः सर्वता भद्रो रुचको नन्दनस्तथा ।।\nनन्दिवर्द्धनसंज्ञश्च श्रीवत्सश्च नवेत्यमी ।। 47.25 ।।"
  },
  {
    "text": "चतुरश्राः समुद्भूता वैराजादिति गम्यताम् ।।\nवलभी गृहराजश्च शालागृहं च मन्दिरम् ।। 47.26 ।।"
  },
  {
    "text": "विमानं च तथा ब्रह्ममन्दिरं भवनं तथा ।।\nउत्तम्भं शिबिका वेश्म नवैते पुष्पकोद्भवाः ।। 47.27 ।।"
  },
  {
    "text": "वलयो दुन्दुभिः पद्मो महापद्मस्तथापरः ।।\nमुकुली चास्य उष्णीषी शङ्खश्च कलशस्तथा ।। 47.28 ।।"
  },
  {
    "text": "गुवावृक्षस्तथान्यश्च वृत्ताः कैलाशसम्भवाः ।।\nगजोऽथ वृषभो हंसो गरुडः सिंहनामकः ।। 47.29 ।।"
  },
  {
    "text": "भूमुखो भूधरश्चैव श्रीजयः पृथिवीधरः ।।\nवृत्तायताः समुद्भूता नवैते मणिकाह्वयात् ।। 47.30 ।।"
  },
  {
    "text": "वज्रं चक्रं तथान्यच्च मुष्टिकं वभ्रुसंज्ञितम् ।।\nवक्रः स्वस्तिकखड्गौ च गदा श्रीवृक्ष एव च ।। 47.31 ।।"
  },
  {
    "text": "विजयो नामतः श्वेतस्त्रिविष्टिपसमुद्भवाः ।।\nत्रिकोणं पद्ममर्द्धेन्दुश्चतुष्कोणं द्विरष्टकम् ।। 47.32 ।।"
  },
  {
    "text": "यत्र तत्र विधातव्यं संस्थानं मण्डपस्य तु ।।\nराज्यं च विभवश्चैवः ह्यायुर्वर्द्वनमेव च ।। 47.33 ।।"
  },
  {
    "text": "पुत्रलाभः स्त्रियः पुष्टिस्त्रिकोणादिक्रमाद्भवेत् ।।\nकुर्य्याद्धजादिकं ख्यातद्वारि गर्भगृहं तथा ।। 47.34 ।।"
  },
  {
    "text": "मण्‍डपः समसंख्याभिर्गुणितः सूत्रकस्तथा ।।\nमण्डपस्य चतुर्थांशाद्भद्रः कार्य्यो विजानता ।। 47.35 ।।"
  },
  {
    "text": "स्पर्धागवाक्षकोपेतो निर्गवाक्षोऽथ वा भवेत् ।।\nसार्द्धभित्तिप्रमाणेन भितिमानेन वा पुनः ।। 47.36 ।।"
  },
  {
    "text": "भित्तेर्द्वैगुण्यतो वापि कर्त्तव्या मण्डपाः क्वचित् ।।\nप्रासादे मञ्चरी कार्य्या चित्रा विषमभूमिका ।। 47.37 ।।"
  },
  {
    "text": "परिमाणविरोधेन रेखावैषम्यभूषिता ।।\nआधारस्तु चतुर्द्धारश्चतुर्मण्डपशोभितः ।। 47.38 ।।"
  },
  {
    "text": "शतश्रृङ्गसमायुक्तो मेरुः प्रासाद उत्तमः ।।\nमण्डपास्तस्य कर्त्तव्या भद्रैस्त्रिभिरलङ्कृताः ।। 47.39 ।।"
  },
  {
    "text": "गठनाकारमानानां भिन्नाभिन्ना भवन्ति ते ।।\nकियन्तो येषु चाधारा निराधाराश्च केचन ।। 47.40 ।।"
  },
  {
    "text": "प्रतिच्छन्दकभेदेन प्रासादाः सम्भवन्ति ते ।।\nअन्योन्यासंस्करास्तेषां घटनानामभेदतः ।। 47.41 ।।"
  },
  {
    "text": "देवतानां विशेषाय प्रासादा बहवः स्मृताः ।।\nप्रासादे नियमो नास्ति देवतानां स्वयम्भुवाम् ।। 47.42 ।।"
  },
  {
    "text": "तानेव देवतानां च पूर्वमानेन कारयेत् ।।\nचतुरश्रायतास्तत्त्र चतुष्कोणसमन्विताः ।। 47.43 ।।"
  },
  {
    "text": "चन्द्रशालान्विता कार्य्या भेरीशिखरसंयुता ।।\nपुरतो वाहनानां च कर्त्तव्या लग्न(घु) मण्डपाः ।। 47.44 ।।"
  },
  {
    "text": "नाट्यशाला च कर्त्तव्या द्वारदेशसमाश्रया ।।\nप्रसादे देवतानां च कार्य्या दिक्षु विदिक्ष्वपि ।। 47.45 ।।"
  },
  {
    "text": "द्वारपालाश्च कर्त्तव्या मुख्या गत्वा पृथक्‌ पृथक्‌ ।।\nकिञ्चिददूरतः कार्य्या मठास्तत्रोपजीविनाम् ।। 47.46 ।।"
  },
  {
    "text": "प्रावृता जगती कार्य्या फलपुष्पजलान्विता ।।\nप्रसादेषु सुरांस्थाप्य पूजाभिः पूजयेन्नरः ।।\nवासुदेवः सर्वदेवः सर्वभाक्‌ तद्गृहादिकृत् ।। 47.47 ।।"
  }
]
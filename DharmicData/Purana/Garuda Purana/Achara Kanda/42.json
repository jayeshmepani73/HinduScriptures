[
  {
    "text": "।। हरिरुवाच ।।\nपवित्रारोपणं वक्ष्ये शिवस्याशिवनाशनम् ।।\nआचार्य्यः साधकः कुर्य्यात्पुत्रकः समयो हर ।। 42.1 ।।\nसंवत्सरकृतां पूजां विघ्नेशो हरतेऽन्यथा ।।\nआषाढे श्रावणे माघे कुर्य्याद्भाद्रपदेऽपि वा ।। 42.2 ।।\nसौवर्णरौप्यताम्रं च सूत्रं कार्पासिकं क्रमात् ।।\nज्ञेयं कुजादौ संग्राह्यं कन्यया कर्त्तितं च यत् ।। 42.3 ।।\nत्रिगुणं त्रिगुणीकृत्य ततः कुर्य्यात्पवित्रकम् ।।\nग्रन्थयो वामदेवेन सत्येन क्षालयेच्छिव ।। 42.4 ।।\nअघोरेण तु संशोध्य बद्धस्तत्पुरुषाद्भवेत् ।।\nधूपयेदीशमन्त्रेण तन्तुदेवा इति (मे) स्मृताः ।। 42.5 ।।\nॐ कारश्चन्द्रमा वह्निर्ब्रह्मा नागः शिखिध्वजः ।।\nरविर्विष्णुः शिवः प्रोक्तः क्रमात्तन्तुषु देवताः ।। 42.6 ।।\nअष्टोत्तरशतं कुर्य्यात्पञ्चाशत्पञ्चविंशतिम् ।।\nरुद्रोऽत्तमादि विज्ञेयं मानं च ग्रन्थयो दश ।। 42.7 ।।\nचतुरङ्गुलान्तराः स्युर्ग्रन्थिनामानि च क्रमात् ।।\nप्रकृतिः पौरुषी वीरा चतुर्थी चापराजिता ।। 42.8 ।।\nजया च विजया रुद्रा अजिता च सदाशिवा ।।\nमनोन्मनी सर्वमुखी द्व्यङ्गुलाङ्गुलतोऽथवा ।। 42.9 ।।\nरञ्जयेत्कुंकुमाद्यैस्तु कुर्य्याद्गन्धैः पवित्रकम् ।।\nसप्तम्यां वा त्रयोदश्यां शुक्लपक्षे तथेतरे ।। 42.10 ।।\nक्षीरादिभिश्च संस्थाप्य लिङ्गं गन्धादिभिर्यजेत् ।।\nदद्याद्गन्धपवित्रं तु आत्मने ब्रह्मणे हर ।। 42.11 ।।\nपुष्पं गन्धयुतं दद्यान्मूलेनेशानगोचरे ।।\nपूर्वे च दण्डकाष्ठं तु उत्तरे चामलकीफलम् ।। 42.12 ।।\nमृत्तिकां पश्चिमे दद्याद्दक्षिणे भस्म भूतयः ।।\nनैर्ऋते ह्यगुरुं दद्याच्छिखामन्त्रेण मन्त्रवित् ।। 42.13 ।।\nवायव्यां सर्षपं दद्यात्कवचेन वृषध्वज ।।\nगृहं संवेष्ट्य सूत्रेण दद्यागन्धपवित्रकम् ।। 42.14 ।।\nहोमं कृत्वाग्नये दत्त्वा दद्याद्भूतबलिं तथा ।।\nआमन्त्रितोऽसि देवेश गणैः सार्द्धं महेश्वर ।। 42.15 ।।\nप्रातस्त्वां पूजयिष्यामि अत्र सन्निहितो भव ।।\nनिमन्त्र्यानेन तिष्ठेत्तु कुर्वन् गीतादिकं निशि ।। 42.16\nमन्त्रितानि पवित्राणि स्थापयेद्देवपार्श्वतः ।।\nस्नात्वादित्यं चतुर्दश्यां प्राग्रुद्रं च प्रपूजयेत् ।। 42.17 ।।\nललाटस्थं विश्वरूपं ध्यात्वात्मानं प्रपूजयेत् ।।\nअस्त्रेण प्रोक्षितान्येवं हृदयेनार्चितान्यथ ।। 42.18 ।।\nसंहितामन्त्रितान्येव धूपितानि समर्पयेत् ।।\nशिवतत्त्वात्मकं चादौ विद्यातत्त्वात्मकं ततः ।। 42.19 ।।\nआत्मतत्त्वात्मकं पश्चाद्देवकाख्यं ततोऽर्चयेत् ।।\nॐ हौं हौं शिवतत्त्वाय नमः ।।\nॐ हीं(हीः) विद्यातत्त्वाय नमः ।। 42.20 ।।\nॐ हां (हौः) आत्मतत्त्वाय नमः ।।\nॐ हां हीं हूं क्षौं सर्वतत्त्वाय नमः ।।\nकालात्मना त्वया देव यदॄष्टं मामके विधौ ।। 42.21 ।।\nकृतं क्लिष्टं समुत्सृष्टं हुतं गुप्तं च यत्कृतम् ।।\nसर्वात्मनात्मना शम्भो पवित्रेण त्वदिच्छया ।। 42.22 ।।\nपूरयपूरय मखव्रतं तन्नियमेश्वराय सर्वतत्त्वात्मकाय सर्वकारणपालिताय ॐ हां हीं हूं हैं हौं शिवाय नमः ।। 42.23 ।।\nपूर्वैरनेन यो दद्यात्पवित्राणां चतुष्टयम् ।।\nदत्त्वा वह्नेः (वरे) पवित्रं च गुरवे दक्षिणां दिशेत् ।। 42.24 ।।\nबलिं दत्त्वा द्विजान् भोज्य चण्डं प्राच्यै विसर्जयेत् ।। 42.25 ।।"
  }
]
[
  {
    "text": "।।रुद्र उवाच ।।\nसर्गश्च प्रतिसर्गश्च वंशो मन्वन्तराणि च ।।\nवंशानुचरितं चैव एतद्‌ ब्रूहि जनार्दन ।। 4.1 ।।"
  },
  {
    "text": "।। हरिरुवाच ।।\nश्रृणु रुद्र प्रवक्ष्यामि सर्गादीन्पापनाशनान् ।।\nसर्गस्थितिप्रलयान्तां तां विष्णोः क्रीडां पुरातनीम् ।। 4.2 ।।"
  },
  {
    "text": "नरनारायणो देवो वासुदेवो निरंजनः ।।\nपरमात्मा परं ब्रह्म जगज्जनिलयादिकृत् ।। 4.3 ।।"
  },
  {
    "text": "तदेतत्सर्वमेवैतव्द्यक्ताव्यक्तस्वरूपवत् ।\nतथा पुरुषरूपेण कालरूपेण च स्थितम् ।। 4.4 ।।"
  },
  {
    "text": "व्यक्तं विष्णुस्तथाऽव्यक्तं पुरुषः काल एव च ।।\nक्रीडतो बालकस्येव चेष्टास्तस्य निशामय ।। 4.5 ।।"
  },
  {
    "text": "अनादिनिधनो धाता त्वनन्तः पुरुषोत्तमः ।।\nतस्माद्भवति चाव्यक्तं तस्मादात्मापि जायते ।। 4.6 ।।"
  },
  {
    "text": "तस्माहुद्धिर्मनस्तस्मात्ततः खं पवनस्ततः ।।\nतस्मात्तेजस्ततस्त्वापस्ततो भूमिस्ततोऽभवत् ।। 4.7 ।।"
  },
  {
    "text": "अण्डो हिरण्मयो रुद्र । तस्यान्तः स्वयमेव हि ।।\nशरीरग्रहणं पूर्वं सृष्ट्यर्थं कुरुते प्रभुः ।। 4.8 ।।"
  },
  {
    "text": "ब्रह्मा चतुर्मुखो भूत्वा रजोमात्राधिकः सदा ।।\nशरीरग्रहणं कृत्वाऽसृजदेतच्चराचरम् ।। 4.9 ।।"
  },
  {
    "text": "अण्डस्यान्तर्जगत्सर्वं सदेवासुरमानुषम् ।।\nस्रष्टा सृजति चात्मानं विष्णुः पाल्यं च पाति च ।। 4.10 ।।"
  },
  {
    "text": "अपसंह्रियते चान्ते संहर्त्ता च स्वयं हरि ।।\nब्रह्मा भूत्वासृजद्विष्णुर्जगत्पाति हरिः स्वयम् ।। 4.11 ।।"
  },
  {
    "text": "रुद्ररूपी च कल्पान्ते जगत्संहरतेऽखिलम् ।।\nब्रह्मा तु सृष्टिकालेऽस्मिञ्जमध्यगतां महीम् ।। 4.12 ।।"
  },
  {
    "text": "दंष्टूयोद्धरति ज्ञात्वा वारहीमास्थितस्तनूम् ।।\nदेवादिसर्गाद्वक्ष्येऽहं संक्षेपाच्छृणु शङ्कर ! ।। 4.13 ।।"
  },
  {
    "text": "प्रथमो महतः सर्गो विरूपो ब्रह्मणस्तु सः ।। \nतन्मात्राणां द्वितीयस्तु भूतसर्गो हि स स्मृतः ।। 4.14 ।।"
  },
  {
    "text": "वैकारिकस्तृतीयस्तु सर्गस्त्वैन्द्रियकः स्मृतः ।।\nइत्येष प्राकृतः सर्गः सम्भूतो बुद्धिपूर्वकः ।। 4.15 ।।"
  },
  {
    "text": "मुख्यसर्गश्चतुर्थस्तु मुख्या वै स्थावराः स्मृताः ।।\nतिर्य्यक्‌स्त्रोतास्तु यः प्रोक्तस्तिर्य्यग्योन्यः स उच्यते ।। 4.16 ।।"
  },
  {
    "text": "तदूर्द्धस्त्रोतसां षष्ठो देवसर्गस्तु स स्मृतः ।। \nततोऽर्वाक्‌स्त्रोतसां सर्गः सप्तमः स तु मानुषः ।। 4.17 ।।"
  },
  {
    "text": "अष्टमोऽनुग्रहः सर्गः सात्त्विकस्तामसस्तु सः ।।\nपञ्चैते वैकृताः सर्गाः प्राकृतास्तु त्रयः स्मृताः ।। 4.18 ।।"
  },
  {
    "text": "प्राकृतो वैकृतश्चापि कौमारो नवमः स्मृतः ।।\nस्थावरान्ताः सुराद्यास्तु प्रजा रुद्र ! चतुर्विधाः ।। 4.19 ।।"
  },
  {
    "text": "ब्रह्मणः कुर्वतः सृष्टिं जज्ञिरे मानसाः सुताः ।।\nततो देवासुरपितॄन्मानुषांश्च चतुष्टयम् ।। 4.20 ।।"
  },
  {
    "text": "सिसृक्षुरम्भांस्येतानि स्वमात्मानमपूजयत् ।।\nमुक्तात्मनस्तमोमात्रादुद्रिक्तास्तत्प्रजापतेः ।। 4.21 ।।"
  },
  {
    "text": "सिसृक्षेर्जघनात्पूर्वमसुरा जज्ञिरे ततः ।।\nउत्ससर्ज ततस्तां तु तमोमात्रात्मिकां तनूम् ।। 4.22 ।।"
  },
  {
    "text": "तमोमात्रा तनुस्त्यक्ता शङ्कराभूद्विभावरी ।।\nयक्षोपक्षांसि तद्देहे प्रीतिमापुस्ततः सुराः ।। 4.23 ।।"
  },
  {
    "text": "सत्त्वोद्रिक्तास्तु मुखतः संभूता ब्रह्मणो हर ! ।।\nसत्त्वप्राया तनुस्तेन सन्त्यक्ता साप्यभूद्दिनम् ।। 4.24 ।।"
  },
  {
    "text": "ततो हि बलिनो रात्रावसुरा देवता दिवा ।।\nसत्त्वमात्रां तनुं गृह्य पितरश्च ततोऽभवन् ।। 4.25 ।।"
  },
  {
    "text": "सा चोत्सृष्टाभवत्सन्ध्या दिननक्तान्तरस्थितिः ।।\nरजोमात्रां तनुं गृह्य मनुष्यास्त्वभवंस्ततः ।। 4.26 ।।"
  },
  {
    "text": "सा त्यक्ता चाभवज्ज्योत्स्त्रा प्राक्‌सन्ध्या याभिधीयते ।।\nज्योत्स्ना रात्र्यहनी सन्ध्या शरीराणि तु तस्य वै ।। 4.27 ।।"
  },
  {
    "text": "रजोमात्रां तनु गृह्य क्षुदभूत्कोप एव च ।।\nक्षुत्तृट्‌क्षामा अमृग्भक्षा राक्षसा रक्षणाच्च ये ।। 4.28 ।।"
  },
  {
    "text": "यक्षाख्या यक्षणाज्ज्ञेयाः सर्पा वै केशसर्पणात् ।। \nजाताः कोपेन भूतास्ते गन्धर्वा जज्ञिरे ततः ।। 4.29 ।।"
  },
  {
    "text": "गायन्तो जज्ञिरे वाचं गन्धर्वाप्सरसश्च ये ।।\nस्वर्गं द्यौर्वक्षसश्चक्रे सुखतोऽजाः स सृष्टवान् ।। 4.30 ।।"
  },
  {
    "text": "सृष्टवानुदराद्राश्च पार्श्वाभ्यां च प्रजापतिः ।।\nपद्भ्यां चैवांत्यमातङ्गान्महिषोष्ट्राविकांस्तथा ।। 4.31 ।।"
  },
  {
    "text": "ओषध्यः फलमूलिन्यो रोमभ्यस्तस्य जज्ञिरे ।।\nगौरजः पुरुषो मेध्यो ह्यश्वाश्वतरगर्दभाः ।। 4.32 ।।"
  },
  {
    "text": "एतान् ग्राम्यान्पशून्प्राहुरारण्यांश्च निबोध मे ।। \nश्वापदं द्विखुरं हस्तिवानराः पक्षिपञ्चमाः ।। 4.33 ।।"
  },
  {
    "text": "औदकाः पशवः षष्ठाः सप्तमाश्च सरीसृपाः ।।\nपूर्वादिभ्यो मुखेभ्यस्तु ऋग्वेदाद्याः प्रजज्ञिरे ।। 4.34 ।।"
  },
  {
    "text": "आस्याद्वै ब्राह्मणा जाता बाहुभ्यां क्षत्त्रियाः स्मृताः ।।\nऊरुभ्यां तु विशः सृष्टाः शूद्रः पद्भ्यां जायत ।। 4.35 ।।"
  },
  {
    "text": "ब्रह्मलोको ब्राह्मणानां शाक्रः क्षत्त्रियजन्मनाम् ।।\nमारुतं च विशां स्थानं गान्धर्वं शूद्रजन्मनाम् ।। 4.36 ।।"
  },
  {
    "text": "ब्रह्मचारिव्रतस्थानां ब्रह्मलोकः प्रजायते ।।\nप्राजापत्यं गृहस्थानां यथाविहितकारिणाम् ।। 4.37 ।।"
  },
  {
    "text": "स्थानं सप्तऋषीणां च तथैव वनवासिनाम् ।।\nयतीनामक्षयं स्थानं यदृच्छागामिनां सदा ।। 4.38 ।।"
  }
]
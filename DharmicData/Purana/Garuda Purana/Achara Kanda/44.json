[
  {
    "text": "।।हरिरुवाच ।।\nपूजयित्वा पवित्राद्यैर्ब्रह्म ध्यात्वा हरिर्भवेत् ।।\nब्रह्मध्यानं प्रवक्ष्यामि मायायन्त्रप्रमर्दकम् ।। 44.1 ।।"
  },
  {
    "text": "यच्छेद्वाङ्मनसं प्राज्ञस्तं यजेज्ज्ञानमात्मनि ।।\nज्ञानं महति संयच्छेद्य इच्छेज्ज्ञानमात्मानि ।। 44.2 ।।"
  },
  {
    "text": "देहेन्द्रियमनोबुद्धिप्राणाहङ्करावर्जितम् ।।\nवर्जितं भूततन्मात्रैर्गुणजन्माशनादिभिः ।। 44.3 ।।"
  },
  {
    "text": "स्वप्रकाशं निराकारं सदानं दमनादि यत् ।।\nनित्यं शुद्धं बुद्धमृद्धं सत्यमानन्दमद्वयम् ।। 44.4 ।।"
  },
  {
    "text": "तुरीयमक्षरं ब्रह्म अहमस्मि परं पदम् ।।\nअहं ब्रह्मेत्यवस्थानं समाधिरपि (रिति) गीयते ।। 44.5 ।।"
  },
  {
    "text": "आत्मानं रथिनं विद्धि शरीरं रथमेव तु ।।\nबुद्धिं च सारथिं विद्धि मनः प्रग्रहमेव च ।।\nइन्द्रियाणि हयानाहुर्विषयास्तेषु गोचराः ।। 44.6 ।।"
  },
  {
    "text": "आत्मेंद्रियमनोयुक्तो भोक्तेत्याहुर्मनीषिणः ।।\nयस्तु विज्ञानबाह्मेन युक्तेन मनसा सदा ।। 44.7 ।।"
  },
  {
    "text": "स तु तत्पदमाप्नोति स हि भूयो न जायते ।।\nविज्ञानसारथिर्यस्तु मनः प्रग्रहवान्नरः ।। 44.8 ।।"
  },
  {
    "text": "स्वर्धुन्याः पारमाप्नोति तद्विष्णोः परमं पदम् ।।\nअहिंसादिर्यमः प्रोक्तः शौचादिर्नियमः स्मृतः ।। 44.9 ।।"
  },
  {
    "text": "आसनं पद्मकाद्युक्तं प्राणायामो मरुज्जयः ।।\nप्रत्याहारो जयः प्रोक्तो ध्यानमीश्वरचिन्तनम् ।। 44.10 ।।"
  },
  {
    "text": "मनोधृतिर्धारणा स्यात्समाधिर्ब्रह्मणि स्थितिः ।।\nपूर्वं चेतः स्थिरं न स्यात्ततोमूर्त्तिं विचिन्तयेत् ।। 44.11 ।।"
  },
  {
    "text": "हृत्पद्मकर्णिकामध्ये शङ्खचक्रगदाब्जवान् ।।\nश्रीवत्सकौस्तुभयुतो वनमालाश्रिया युतः ।। 44.12 ।।"
  },
  {
    "text": "नित्यः शुद्धो भूतियुक्तः सत्यानन्दाह्वयः परः ।।\nआत्माहं परमं ब्रह्म परमं ज्योतिरेव तु ।। 44.13 ।।"
  },
  {
    "text": "चतुर्विंशतिमूर्त्तिः स शालग्रामशिलास्थितः ।।\nद्वारकादिशिलासंस्थो ध्येयः पूज्योऽप्यहं च सः ।। 44.14 ।।"
  },
  {
    "text": "मनसोऽभीप्सितं प्राप्य देवो वैमानिको भवेत् ।।\nनिष्कामो मुक्तिमाप्नोति मूर्त्तिं ध्याययंस्तुवञ्जपन् ।। 44.15 ।।"
  }
]
[
  {
    "text": "॥ सूत उवाच ॥\nपरीक्षां वच्मि रत्नानां बलो नामासुरोऽभवत् ॥\nइन्द्राद्या निर्जितास्तेन विजेतुं तैर्न शक्यते ॥ 68.1 ॥"
  },
  {
    "text": "वरव्याजेन पशुतां याचितः स सुरैर्मखे ॥\nबलो ददौ स (स्व) पशुतामतिसत्त्व सुरैर्हतः ॥ 68.2 ॥"
  },
  {
    "text": "पशुवत्स विशस्तस्तैः स्ववाक्याशनियन्त्रितः ॥\nबलो लोकोपराय देवानां हितकाम्यया ॥ 68.3 ॥"
  },
  {
    "text": "तस्य सत्त्वविशुद्धस्य विशुद्धेन च कर्मणा ॥\nकायस्यावयवाः सर्वे रत्नबीजत्वमाययुः ॥ 68.4 ॥"
  },
  {
    "text": "देवानामथ यक्षाणां सिद्धानां पवनाशिनाम् ॥\nरत्नबीजंस्व(जम)यं ग्राहः सुमहानभवत्तदा ॥ 68.5 ॥"
  },
  {
    "text": "तेषां तु पततां वेगाद्विमानेन विहायसा ॥\nयद्यत्पपात रत्नानां बीजं क्वचन किञ्चन ॥ 68.6 ॥"
  },
  {
    "text": "महोदधौ सरिति वा पर्वते काननेऽपि वा ॥\nतत्तदाकरतां यातं स्थानमाधेयगौरवात् ॥ 68.7 ॥"
  },
  {
    "text": "तेषु रक्षोविषव्यालव्याधिघ्नान्यघहानि च ॥\nप्रादुर्भवन्ति रत्नानि तथैव विगुणानि च ॥ 68.8 ॥"
  },
  {
    "text": "वज्रं मुक्तामणयः सपद्मरागाः समरकताः प्रोक्ताः ॥\nअपि चेन्द्रनीलमणिवरवैदूर्य्याः पुष्परागाश्च ॥ 68.9 ॥"
  },
  {
    "text": "कर्केतनं सपुलकं रुधिराख्यसमन्वितं तथा स्फटिकम् ॥\nविद्रुममणिश्च यत्नादुद्दिष्टं संग्रहे तज्ज्ञैः ॥ 68.10 ॥"
  },
  {
    "text": "आकारवर्णौ प्रथमं गुणदोषौ तत्फलं परीक्ष्य च ॥\nमूल्यं च रत्नकुशलैर्विज्ञेयं सर्वशास्त्राणाम् ॥ 68.11 ॥"
  },
  {
    "text": "कुलग्नेषूपजायन्ते यानि चोपहतेऽहनि ॥\nदौषैस्तान्यपि युज्यन्ते हीयन्ते गुणसम्पदा ॥ 68.12 ॥"
  },
  {
    "text": "परीक्षापरिशुद्धानां रत्नानां पृथिवीभुजा ॥\nधारणं संग्रहो वापि कार्य्यः श्रियमभीप्सता ॥ 68.13 ॥"
  },
  {
    "text": "शास्त्रज्ञाः कुशलाश्चापि रत्नभाजः परीक्षकाः ॥\nत एव मूल्यमात्राया वेत्तारः परिकीर्त्तिताः ॥ 68.14 ॥"
  },
  {
    "text": "महा प्रभावं विबुधैर्यस्यमाद्वज्रमुदाहृतम् ॥\nवज्रपूर्वा परीक्षेयं ततोऽस्माभिः प्रकीर्त्त्यते ॥ 68.15 ॥"
  },
  {
    "text": "तस्यास्थिलेशो निपपात येषु भुवः प्रदेशेषु कथञ्चिदेव ॥\nवज्राणि वज्रायुधनिर्जिगीषोर्भवन्ति नानाकृतिमन्ति तेषु ॥ 68.16 ॥"
  },
  {
    "text": "हैममातङ्गसौराष्ट्राः पौण्ड्रकालिङ्गकोशलाः ॥\nवेण्वातटाः ससौवीरा वज्रस्याष्ट विहारकाः ॥ 68.17 ॥"
  },
  {
    "text": "आताम्रा हिमशैलजाश्च शशिभा वेण्वातटीयाः स्मृताः सौवीरे त्वसिताब्जमेघसदृशास्ताम्राश्च सौराष्ट्रजाः ॥\nकालिङ्गाः कनकावदातरुचिराः पीतप्रभाः कोसले श्यामाः पुंड्रभवा मतंगविषये नात्यन्तपीतप्रभाः ॥ 68.18 ॥"
  },
  {
    "text": "अत्यर्थं लघु वर्णतश्च गुणवत्पार्श्वेषु सम्यक् समंरेखाबिन्दुकलङ्ककाकपदकत्रासादिभिर्वर्जितम् ॥\nलोकेऽस्मिन्परामाणुमात्रमपि यद्वज्रं क्वचिदॄश्यते तस्मिन्देवसमाश्रयो ह्यवितथस्तीक्ष्णाग्रधारं यदि ॥ 68.19 ॥"
  },
  {
    "text": "वज्रेषु वर्णयुक्त्या देवानामपि विग्रहः प्रोक्तः ॥\nवर्णेभ्यश्च विभागः कार्य्यो वर्णाश्रयादेव ॥ 68.20 ॥"
  },
  {
    "text": "हरितसितपीतपिंगश्यामास्ताम्राः स्वभावतो रुचिराः ॥\nहरिवरुणशक्रहुतवहपितृपतिमरुतां स्वका वर्णाः ॥ 68.21 ॥"
  },
  {
    "text": "विप्रस्य शङ्खकुमुदस्फटिकावदातः स्यात्क्षत्त्रियस्य शशबभ्रुविलोचनाभः ॥\nवैश्यस्य कान्तकदलीदलसन्निकाशः शूद्रस्य धौतकरवालसमानदीप्तिः ॥ 68.22 ॥"
  },
  {
    "text": "द्वौ वज्रवर्णौ पृथिवीपतीनां सद्भिः प्रदिष्टौ न तु सार्वजन्यौ ॥\nयः स्याज्जवाविद्रुमभङ्गशोणो यो वा हरिद्रारसन्निकाशः ॥ 68.23 ॥"
  },
  {
    "text": "ईशत्वात्सर्ववर्णानां गुणवत्सार्ववर्णिकम्॥\nकामतो धारयेद्राजा न त्वन्योऽन्यत्कथञ्चन ॥ 68.24 ॥"
  },
  {
    "text": "अधरोत्तरवृत्तया हि यादृक् स्याद्वर्णसङ्करः ॥\nततः कष्टतरो वज्रवर्णानां सङ्करो मतः ॥ 68.25 ॥"
  },
  {
    "text": "न च मार्गविभागमात्रवृत्त्या विदुषा वज्रपरिग्रहो विधेयः ॥\nगुणवद्गुणसम्पदां विभूतिर्विपरीतो व्यसनोदयस्य हेतुः ॥ 68.26 ॥"
  },
  {
    "text": "एकमपि यस्य श्रृङ्गं विदलितमवलोक्यते विशीर्णं वा ॥\nगुणवदपि तन्न धार्य्यं वज्रं श्रेयोऽर्थिभिर्भवने ॥ 68.27 ॥"
  },
  {
    "text": "स्फुटिताग्निविशीर्णश्रृङ्गदेशं मलवर्णैः पृषतैरुपेतमध्यम् ॥\nन हि वज्रभृतोऽपि वज्रमाशु श्रियमप्याश्रयलालसां न कुर्य्यात् ॥ 68.28 ॥"
  },
  {
    "text": "यस्यैकदेशः क्षतजावभासो यद्वा भवेल्लोहितवर्णचित्रम् ॥\nन तन्न कुर्य्याद्ध्रियमाणमाशु स्वच्छन्दमृत्योरपि जीवितान्तम् ॥ 68.29 ॥"
  },
  {
    "text": "कोट्यः पार्श्वनि धाराश्च षडष्टौ द्वादशेति च ॥\nउत्तुङ्गसमतीक्ष्णाग्राः वज्रस्याकरजा गुणाः ॥ 68.30 ॥"
  },
  {
    "text": "षट्कोटि शुद्वममलं स्फुटतीक्ष्णधारं वर्णान्वितं लघु सुपार्श्वमपेतदोषम् ॥\nइन्द्रायुधांशुविसृतिच्छुरितान्तरिक्षमेवंविधं भुवि भवेत्सुलभं न वज्रम् ॥ 68.31 ॥"
  },
  {
    "text": "तीक्ष्णाग्रं विमलमपेतसर्वदोषं धत्ते यः प्रयततनुः सदैव वज्रम् ॥\nवृद्धिस्तं प्रतिदिनमेति यावदायुः स्त्रीसम्पत्सुतधनधान्यगोपशूनाम् ॥ 68.32 ॥"
  },
  {
    "text": "व्यालवह्निविषव्याघ्रतस्कराम्बुभयानि च ॥\nदूरात्तस्य निवर्त्तन्ते कर्माण्याथर्वणानि च ॥ 68.33 ॥"
  },
  {
    "text": "यदि वज्रमपेतसर्वदोषं बिभृयात्तण्डुलविंशतिं गुरुत्वे ॥\nमणिशास्त्रविदो वदन्ति तस्य द्विगुणं रूपकलक्षमग्रमूल्यम् ॥ 68.34 ॥"
  },
  {
    "text": "त्रिभागहीनार्द्धतदर्द्धशेषं त्रयोदशं त्रिंशदतोऽर्द्धभागाः ॥\nअशीतिभागोऽथ शतांशभागः सहस्त्रभागोऽल्पसमानयोगः ॥ 68.35 ॥"
  },
  {
    "text": "यत्तण्डुलैर्द्वादशभिः कृतस्य वज्रस्य मूल्यं प्रथमं प्रदिष्टम् ॥\nद्वाभ्यां क्रमाद्धानिमुपागतस्य त्वेकावसानस्य विनिश्चयोऽयम् ॥ 68.36 ॥"
  },
  {
    "text": "न चापि तण्डुलैरेव वज्राणां धारणक्रमः ॥\nअष्टाभिः सर्षपैर्गौरैस्तंण्डुलं परिकल्पयेत् ॥ 68.37 ॥"
  },
  {
    "text": "यत्तु सर्वगुणैर्युक्तं वज्रं तरति वारिणि ॥\nरत्नवर्गे समस्तेऽपि तस्य धारणमिष्यते ॥ 68.38 ॥"
  },
  {
    "text": "अल्पेनापि हि दोषेण लक्ष्यालक्ष्येण द्वषितम् ॥\nस्व (स) मूल्याद्दशमं भागं वज्रं लभति मानवः ॥ 68.39 ॥"
  },
  {
    "text": "प्रकटानेकदोषस्य स्वल्पस्य महतोऽपि वा ॥\nस्व (सु) मूल्याच्छतशो भागो वज्रस्य न विधीयते ॥ 68.40 ॥"
  },
  {
    "text": "स्पष्टदोषमलङ्कारे वज्रं यद्यपि दृश्यते ॥\nरत्नानां परिकर्मार्थं मूल्यं तस्य भवेल्लघु ॥ 68.41 ॥"
  },
  {
    "text": "प्रथमं गुणसम्पदाभ्युपेतं प्रतिबद्धं समुपैति यच्च दोषम् ॥\nअलमाभरणेन तस्य राज्ञो गुणहीनोऽपि मणिर्न भूषणाय ॥ 68.42 ॥"
  },
  {
    "text": "नार्य्या वज्रमधार्य्यं गुणवदपि सुतप्रसूतिमिच्छन्त्या ॥\nअन्यत्र दीर्घाचिपिटत्र्यश्राद्यगुणैर्वियुक्ताच्च ॥ 68.43 ॥"
  },
  {
    "text": "अयसा पुष्परागेण तथा गोमेदकेन च ॥\nवैदूर्य्यस्फटिकाभ्यां च काचैश्चापि पृथग्विधैः ॥ 68.44 ॥"
  },
  {
    "text": "प्रतिरूपाणि कुर्वन्ति वज्रस्य कुशला जनाः ॥\nपरीक्षा तेषु कर्त्तव्या विद्वद्भिः सुपरीक्षकैः ॥ 68.45 ॥"
  },
  {
    "text": "क्षारोल्लेखनशाणाभिस्तेषां कार्य्यं परीक्षणम् ॥\nपृथिव्यां यानि रत्नानि ये चान्ये लोहधातवः ॥ 68.46 ॥"
  },
  {
    "text": "सर्वाणि विलिखेद्वज्रं तच्च तैर्न विलिख्यते ॥\nगुरुता सर्वरत्नानां गौरवाधारकारणम् ॥ 68.47 ॥"
  },
  {
    "text": "वज्रे तां वैपरीत्येन सूरयः परिचक्षते ॥\nजातिरजातिं विलिखति जातिं विलिखंति वज्रकुरुविन्दाः ॥ 68.48 ॥"
  },
  {
    "text": "वज्रैर्वज्रं विलिखति नान्येन विलिख्यते वज्रम् ॥\nवज्राणि मुक्तामणयो ये च केचन जातयः ॥ 68.49 ॥"
  },
  {
    "text": "न तेषां प्रतिबद्धानां भा भवत्यूर्द्ध्वगामिनी ॥\nतिर्य्यक्क्षतत्वात्केषाञ्चित्कथञ्चिद्यदि जायते ॥\nतिर्य्यग्विलिख्यमानानां सा (स) पार्श्वेषु विहन्यते ॥ 68.50 ॥"
  },
  {
    "text": "यद्यपि विशीर्णकोटिः स बिन्दुरेखान्वितो विवर्णो वा ॥\nतदपि धनधान्यपुत्रान्करोति सेन्द्रायुधो वज्रः ॥ 68.51 ॥"
  },
  {
    "text": "सौदामिनीविस्फुरिताभिरामं राजा यथोक्तं कुलिशं दधानः ॥\nपराक्रमाक्रान्तपरप्रतापः समस्तसामन्तभुवं भुनक्ति ॥ 68.52 ॥"
  }
]
[
  {
    "text": "ऋषयस्तु ततः श्रुत्वा नैमिषारण्यवासिनः।\nप्रत्यूचुस्ते ततः सर्वे सूतं पर्याकुलेक्षणाः ।।१।।\nभवान् वै वंशकुशलो व्यासात् प्रत्यक्षदर्शवान्।\nतस्मात्त्वं भवनं कृत्स्नं लोकस्यामुष्य वर्णय ।।२।।\nयस्य यस्यान्वया ये ये तांस्तानिच्छाम वेदितुम्।\nतेषां पूर्वर्षिसृष्टिं च विचित्रां तां प्रजापतेः ।।३।।\nअसकृत्परिपृष्टस्तैर्महात्मा लोमहर्षणः।\nविस्तरेणानुपूर्व्या च कथयामास सत्तमः ।।४।।\n<b>।।लोमहर्षण उवाच।।\n</b>\nपृष्टां चैतां कथां दिव्यां श्लक्ष्णां पापप्रणाशिनीम्।\nकथ्यमानां मया चित्रां बह्वर्थां श्रुतिसम्मताम् ।।५।।\nयश्चेमांधारयेन्नित्यं श्रृणुयाद्वाप्यभीक्ष्णशः।\nश्रावयेच्चापि विप्रेभ्यो यतिभ्यश्च विशेषतः ।।६।।\nशुचिः पर्वसु युक्तात्मा तीर्थेष्वायतनेषु च।\nदीर्घमायुरवाप्नोति स पुराणानुकीर्त्तनात्।\nस्ववंशधारणं कृत्वा स्वर्गलोके महीयते ।।७।।\nविस्तारावयवं तेषां यथाशब्दं यथाश्रुतम्।\nकीर्त्त्यमानं निबोधध्वं सर्वेषां कीर्त्तिवर्द्धनम् ।।८।।\nधन्यं यशस्यं शत्रुघ्नं स्वर्ग्यमायुर्विवर्धनम्।\nकीर्त्तनं स्थिरकीर्त्तीनां सर्वेषां पुण्यकारिणाम् ।।९।।\nसर्गश्च प्रतिसर्गश्च वंशो मन्वन्तराणि च।\nवंशानुचरितञ्चेति पुराणं पंचलक्षणम् ।।१०।।\nकल्पेभ्योऽपि हि यः कल्पः शुचिभ्यो नियतः शुचिः।\nपुराणं सम्प्रवक्ष्यामि मारुतं वेदसम्मितम् ।।११।।\nप्रबोधः प्रलयश्चैव स्थितिरुत्पत्तिरेव च।\nप्रक्रिया प्रथमः पादः कथ्यवस्तुपरिग्रहः ।।१२।।\nउपोद्वातोऽनुषङ्गश्च उपसंहार एव च।\nधर्म्यं यशस्यमायुष्यं सर्वपापप्रणाशनम् ।।१३।।\nएवं हि पादाश्चत्वारः समासात् कीर्त्तिता मया।\nवक्ष्याम्येतान् पुनस्तांस्तु विस्तरेण यथाक्रमम् ।।१४।।\nतस्मै हिरण्यगर्भाय पुरुषायेश्वराय च।\nअन्ताय प्रथमायैव विशिष्टाय प्रजात्मने।\nब्रह्मणे लोकतन्त्राय नमस्कृत्य स्वयम्भुवे ।।१५।।\nमहदाद्यं विशेषान्तं सवैरुप्यं सलक्षणम्।\nपञ्चप्रमाणं षट्श्येतं पुरुषाधिष्ठितं नुतम्।\nअसंशयात् प्रवक्ष्यामि भूतसर्गमनुत्तमम् ।।१६।।\nअव्यक्तं कारणं यत्तु नित्यं सदसदात्मकम्।\nप्रधानं प्रकृतिं चैव यमाहुस्तत्त्व चिन्तकाः ।।१७।।\nगन्धवर्णरसैर्हीनं शब्दस्पर्शविवर्ज्जितम्।\nअजातं ध्रुवमक्षय्यं नित्यं स्वात्मन्यवस्थितम् ।।१८।।\nजगद्योनिं महद्भूतं परं ब्रह्म सनातनम्।\nविग्रहं सर्वभूतानामव्यक्तमभवत् किल ।।१९।।\nअनाद्यन्तमजं सूक्ष्मन्त्रिगुणं प्रभवाव्ययम्।\nअसाम्प्रतमविज्ञेयं ब्रह्माग्रे समवर्त्तत ।।२०।।\nतस्यात्मना सर्वमिदं व्याप्तमासीत्तमोमयम्।\nगुणसाम्ये तदा तस्मिन् गुणभावे तमोमये ।।२१।।\nगर्गकाले प्रधानस्य क्षेत्रज्ञाधिष्ठितस्य वै।\nगुणभावाद्वाच्यमानो महान् प्रादुर्बभूव ह ।।२२।।\nसूक्ष्मेण महता सोऽथ अव्यक्तेन समावृतः।\nसत्वोद्रिक्तो महानग्रे सत्त्वमात्रप्रकाशकम्।\nमनो महांश्च विज्ञेयो मनस्तत्कारणं स्मृतम् ।।२३।।\nलिङ्गमात्रसमुत्पन्नः) क्षेत्रज्ञाधिष्ठितस्तु सः।\nधर्मादीनान्तु रूपाणि लोकतत्त्वार्थहेतवः।\nमहांस्तु सृष्टिं कुरुते नोद्यमानः सिसृक्षया ।।२४।।\nमनो महान्मतिर्ब्रह्मा पूर्बुद्धिः ख्यातिरीश्वरः।\nप्रज्ञा चितिः स्मृतिः संवित् विपुरं चोच्यते बुधैः ।।२५।।\nमनुते सर्वभूतानां यस्माच्चेष्टाफलं विभुः।\nसौक्ष्मत्वेन विवृद्धानां तेन तन्मन उच्यते ।।२६।।\nतत्त्वानामग्रजो यस्मान्महांश्च परिमाणतः।\nशेषेभ्योऽपि गुणेभ्योऽसौ महानिति ततः स्मृतः ।।२७।।\nबिभर्ति मानं मनुते विभागं मन्यतेऽपि च।\nपुरुषो भोगसम्बन्धात् तेन चासौ मतिः स्मृतः ।।२८।।\nबृहत्त्वादृंहणत्वाच्च भावानां सलिलाश्रयात्।\nयस्माद्‌बृंहयते भावान् ब्रह्मा तेन निरुच्यते ।।२९।।\nआपूरयित्वा यस्माच्च कृत्स्नान् देहाननुग्रहैः।\nतत्त्वभावांश्च नियतां स्तेन पूरिति चोच्यते ।।३०।।\nबुध्यते पुरुषश्चात्र सर्वभावान् हिताहितान् ।\nयस्माद्बोधयते चैव तेन बुद्धिर्निरुच्यते ।।३१।।\nख्यातिः प्रत्युपभोगश्च यस्मात् संवर्त्तते ततः।\nभोगश्च ज्ञाननिष्ठत्वात्तेन ख्यातिरिति स्मृतः ।।३२।।\nख्यायते तद्गुणैर्वापि नामादिभिरनेकशः।\nतस्माच्च महतः संज्ञा ख्यातिरित्यभिधीयते ।।३३।।\nसाक्षात् सर्वं विजानाति महात्मा तेन चेश्वरः।\nतस्माज्जाता ग्रहाश्चैव प्रज्ञा तेन स उच्यते ।।३४।।\nज्ञानादीनि च रूपाणि क्रतुकर्मफलानि च।\nचिनोति यस्माद्भोगार्थान्तेनासौ चितिरुच्यते ।।३५।।\nवर्त्तमानान्यतीतानि तथा चानागतान्यपि।\nस्मरते सर्वकार्याणि तेनासौ स्मृतिरुच्यते ।।३६।।\nकृत्स्नं च विन्दते ज्ञानं तस्मान्माहात्म्यमुच्यते।\nतस्माद्विदेर्विदेश्चैव संविदित्यभिधीयते ।।३७।।\nविद्यते स च सर्वस्मिन् सर्वं तस्मिश्च विद्यते।\nतस्मात्संविदिति प्रोक्तो महान्वै बुद्धिमत्तरैः ।।३८।।\nज्ञानात्तु ज्ञानमित्याह भगवान् ज्ञानसन्निधिः।\nद्वन्द्वानां विपुरीभावाद्विपुरं प्रोच्यते बुधैः ।।३९।।\nसर्वेशत्वाच्च लोकानामवश्यं च तथेश्वरः।\nबृहत्वाच्च स्मृतो ब्रह्मा भूतत्वाद्भव उच्यते ।।४०।।\nक्षेत्रक्षेत्रज्ञविज्ञानादेकत्वाच्च स कः स्मृतः।\nयस्मात् पुर्यनुशेते च तस्मात् पुरुष उच्यते।\nनोत्पादितत्वात् पूर्वत्वात् स्वयम्भूरिति चोच्यते ।।४१।।\nपर्यायवाचकैः शब्दैस्तत्त्वमाद्यमनुत्तमम्।\nव्याख्यातं तत्त्वभावज्ञैरेवं सद्भावचिन्तकैः ।।४२।।\nमहान् सृष्टिं विकुरुते चोद्यमानः सिसृक्षया।\nसङ्कल्पोऽध्यवसायश्च तस्य वृत्तिद्वयं स्मृतम् ।।४३।।\nधर्मादीनि च रूपाणि लोकतत्त्वार्थहेतवः।\nत्रिगुणस्तु स विज्ञेयः सत्त्वराजसतामसः ।।४४।।\nत्रिगुणाद्रजसोद्रिक्तादहङ्कारस्ततोऽभवत्।\nमहता चावृतः सर्गो भूतादिविकृतस्तु सः ।।४५।।\nतस्माच्च तमसोद्रिक्तादहङ्कारादजायत।\nभूततन्मात्रसर्गस्तु भूतादिस्तामसस्तु सः ।।४६।।"
  }
]
[
  {
    "text": "<b>।।सूत उवाच।।\n</b>\nस्वायम्भुवे निसर्गे तु व्याख्यातान्युत्तराणि तु।\nभविष्याणि च सर्वाणि तेषां वक्ष्याम्यनुक्रमम् ।। ५१.१ ।।\nएतच्छ्रुत्वा तु मुनयः पप्रच्छुर्लोमहर्षणम्।\nसूर्याचन्द्रमसोश्चारं ग्रहाणाञ्चैव सर्वशः ।। ५१.२ ।।\n<b>।।ऋषय ऊचुः ।।\n</b>\nभ्रमन्ते कथमेतानि ज्योतींषि दिवि मण्डलम्।\nतिर्यग्व्यूहेन सर्वाणि तथैवासङ्करेण च।\nकश्च भ्रामयते तानि भ्रमन्ति यदि वा स्वयम् ।। ५१.३ ।।\nएतद्वेदितुमिच्छामस्तन्नो निगद सत्तम्।\nभूतसम्मोहनन्त्वेतच्छ्रोतुमिच्छा प्रवर्त्तते ।। ५१.४ ।।\n<b>।।सूत उवाच।।\n</b>\nभूतसम्मोहनं ह्येतद् ब्रुवतो मे निबोधत।\nप्रत्यक्षमपि दृस्यं यत्तत् संमोहयते प्रजाः ।। ५१.५ ।।\nयोऽसौ चतुर्दिशं पुच्छे शिशुमारे व्यवस्थितः।\nउत्तानपादपुत्रोऽसौ मेढीभूतो ध्रुवो दिवि ।। ५१.६ ।।\nस हि भ्रमन् भ्रामयते चन्द्रादित्यौ ग्रहैः सह।\nभ्रमन्तमनुगच्छन्ति नक्षत्राणि च चक्रवत् ।। ५१.७ ।।\nध्रुवस्य मनसा चासौ सर्पते भगणः स्वयम्।\nसूर्याचन्द्रमसौ तारा नक्षत्राणि ग्रहैः सह ।। ५१.८ ।।\nवातानीकमयैर्बन्धैर्ध्रुवे बद्धानि तानि वै।\nतेषां योगस्व भेदाश्च कालचारस्तथैव च ।। ५१.९ ।।\nअस्तोदयौ तथोत्पाता अयने दक्षिणोत्तरे।\nविषुवद्‌ग्रहवर्णाश्च ध्रुवात्सर्वं प्रवर्त्तते ।। ५१.१० ।।\nवर्षा घर्मो हिमं रात्रिः सन्ध्या चैव दिनं तथा ।\nशुभाशुभं प्रजानाञ्च ध्रुवात्सर्वं प्रवर्त्तते ।। ५१.११ ।।\nध्रुवेणाधिकृतांश्चैव सूर्योऽपावृत्त्य तिष्ठति।\nतदेष दीप्तकिरणः स कालाग्निर्द्दिवाकरः ।। ५१.१२ ।।\nपरिवर्त्त क्रमाद्विप्रा भाभिरालोकयन् दिशः।\nसूर्यः किरणजालेन वायुयुक्तेन सर्वशः।\nजगतो जलमादत्ते कृत्स्नस्य द्विजसत्तमाः ।। ५१.१३ ।।\nआधित्यपीतं सूर्याग्नेः सोमं संक्रमते जलम्।\nनाडीभिर्वायुयुक्ताभिर्लोकाधानं प्रवर्त्तते ।। ५१.१४ ।।\nयत्सोमात् स्रवते सूर्यस्तदग्रेष्ववतिष्ठते।\nमेघा वायुनिघातेन विसृजन्ति जलम्भुवि ।। ५१.१५ ।।\nएकमुत्क्षिप्यते चैव पतते च पुनर्ज्जलम्।\nनानाप्रकारमुदकन्तदेव परिवर्त्तते ।। ५१.१६ ।।\nसन्धारणार्थं भूतानां मायैषा विश्वनिर्मिता।\nअनया मायया व्याप्तं त्रैलोक्यं सचराचरम् ।। ५१.१७ ।।\nविश्वेशो लोककृद्देवः सहस्रांशुः प्रजापतिः।\nधाता कृत्स्नस्य लोकस्य प्रभु र्विष्णुर्दिवाकरः ।। ५१.१८ ।।\nसर्वलौकिकमम्भो वै यत्सोमान्नभसः स्नुतम्।\nसोमाधारं जगत्सर्वमेतत्तथ्यं प्रकीर्तितम् ।। ५१.१९ ।।\nसूर्यादुष्णं निस्रवते सोमाच्छीतं प्रवर्त्तते।\nशीतोष्णवीर्यौ द्वावेतौ युक्तौ धारयतो जगत् ।। ५१.२० ।।\nसोमाधारा नदी गङ्गा पवित्रा विमलोदका।\nसोमपुत्रपुरोगाश्च महानद्यो द्विजोत्तमाः ।। ५१.२१ ।।\nसर्वभूतशरीरेषु आपो ह्यनुगताश्च याः ।\nतेषु सन्दह्यमानेषु जङ्गमस्थावरेषु च।\nधूमभूतास्तु ता आपो निष्क्रामन्तीह सर्वशः ।। ५१.२२ ।।\nतेन चाभ्राणि जायन्ते स्थानमत्राम्भसां स्मृतम् ।\nआर्कन्तेजो हि भूतेभ्यो ह्यादत्ते रश्मिभिर्जलम् ।। ५१.२३ ।।\nसमुद्राद्वायुसंयोगाद्वहन्त्यापो गभस्तयः।\nयतस्त्वृतुवशात् काले परिवर्त्तो दिवाकरः।\nयच्छत्यपो हि मेघेभ्यः शुक्लाः शुक्लगभस्तिभिः ।। ५१.२४ ।।\nअभ्रस्था प्रपतन्त्यापो वायुना समुदीरिताः।\nसर्वभूतहितार्थाय वायुभिश्च समन्ततः ।। ५१.२५ ।।\nततो वर्षति षण्मासान् सर्वभूतविवृद्धये।\nवायव्यं स्तनितञ्चैव वैद्युतञ्चाग्निसंभवम् ।। ५१.२६ ।।\nमेहनाच्च मिहेर्द्धातोर्मेघत्वं व्यञ्जयन्ति च।\nन भ्रश्यन्ति यतस्त्वापस्तदभ्रं कवयो विदुः ।। ५१.२७ ।।\nमेघानां पुनरुत्पत्तिस्त्रिविधा योनिरुच्यते।\nआग्नेया ब्रह्मजाश्चैव पक्षजाश्च पृथग्विधाः।\nत्रिधा घनाः समाख्यातास्तेषां वक्ष्यामि सम्भवम् ।। ५१.२८ ।।\nआग्नेयास्त्वर्णजाः प्रोक्तास्तेषां तस्मात् प्रवर्त्तनम्।\nशीतदुर्दिनवाता ये स्वगुणास्ते व्यवस्थिताः ।। ५१.२९ ।।\nमहिषाश्च वराहाश्च मत्तमातङ्गगामिनः।\nभूत्वा धरणिमभ्येत्य विचरन्ति रमन्ति च ।। ५१.३० ।।\nजीमूता नाम ते मेघा एतेभ्यो जीवसम्भवाः।\nविद्युद्गुणविहीनाश्च जलधारावलम्बिनः ।। ५१.३१ ।।\nमूका घना महाकाया प्रवाहस्य वशानुगाः।\nक्रोशमात्राच्च वर्षन्ति क्रोशार्द्धादपि वा पुनः ।। ५१.३२ ।।\nपर्वताग्रनितम्बेषु वर्षन्ति च रमन्ति च।\nबलाकागर्भदाश्चैव बलाकागर्भधारिणः ।। ५१.३३ ।।\nब्रह्मजानाम ते मेघा ब्रह्मनिःश्वाससम्भवाः।\nते हि विद्युद्गुणोपेताः स्तनयन्ति स्वनप्रियाः ।। ५१.३४ ।।\nतेषां शब्दप्रणादेन भूमिः स्वाङ्गरुहोद्घमा।\nराज्ञी राज्ञाभिषिक्तेव पुनर्यौवनमश्रुते।\nतेष्वियं प्रीतिमासक्ता भूतानां जीवितोद्भवा ।। ५१.३५ ।।\nजीमूता नाम ते मेघास्तेभ्यो जीवस्य सम्भवः।\nद्वितीयं प्रवहं वायुं मेघास्ते तु समाश्रिताः ।। ५१.३६ ।।\nएते योजनमात्राच्च सार्द्धार्द्धान्निष्कृतादपि।\nवृष्टिसर्गस्तथा तेषां धारासाराः प्रकीर्त्तिताः।\nपुष्करावर्त्तका नाम ये मेघाः पक्षसम्भवाः ।। ५१.३७ ।।\nशक्रेण पक्षाश्छिन्ना ये पर्वतानां महोजसाम्।\nकामगानां प्रवृद्धानां भूतानां शिवमिच्छता ।। ५१.३८ ।।\nपुष्करा नाम ते मेघा बृहन्तस्तोय मत्सराः।\nपुष्करावर्त्तकास्तेन कारणेनेह शब्दिताः ।। ५१.३९ ।।\nनानारूपधराश्चैव महाघोरतराश्च ते।\nकल्पान्तवृष्टेः स्रष्टारः संवर्त्ताग्नेर्नियामकाः ।। ५१.४० ।।\nवर्षन्त्येते युगान्तेषु तृतीयास्ते प्रकीर्त्तिताः।\nअनेकरूपसंस्थानाः पूरयन्तो महीतलम् ।\nवायुं परं वहन्तः स्युराश्रिताः कल्पसाधकाः ।। ५१.४१ ।।\nयान्यस्याण्डकपालस्य प्राकृतस्याभवंस्तदा।\nतस्माद्ब्रह्मा समुत्पन्नश्चतुर्वक्त्रः स्वयम्भुवः।\nतान्येवाण्डकपालस्य सर्वे मेघाः प्रकीर्त्तिताः ।। ५१.४२ ।।\nतेषामाप्यायनं धूमः सर्वेषामविशेषतः ।\nतेषां श्रेष्ठस्तु पर्ज्जन्यश्चत्वारश्चैव दिग्गजाः ।। ५१.४३ ।।\nगजानां पर्वतानाञ्च मेघानां भोगिभिः सह।\nकुलमेकं पृथग्भूतं योनिरेका जलं स्मृतम् ।। ५१.४४ ।।\nपर्जन्यो दिग्गजाश्चैव हेमन्ते शीतसम्भवाः।\nतुषारवृष्टिं वर्षन्ति सर्वसस्यविवृद्धये ।। ५१.४५ ।।\nश्रेष्ठः परिवहो नाम तेषां वायुरपाश्रयः।\nयोऽसौ बिभर्त्ति भगवान् गङ्गामाकाशगोचराम्।\nदिव्यामतिजलां पुण्यां विद्यां स्वर्गपथिस्थिताम् ।। ५१.४६ ।।\nतस्याविष्पन्दजन्तोयं दिग्गजाः पृथुभिः करैः।\nशीकरं सम्प्रमुञ्चन्ति नीहार इति स स्मृतः ।। ५१.४७ ।।\nदक्षिणेन गिरिर्योऽसौ हेमकूट इति स्मृतः।\nउदग् हिमवतः शैलादुत्तरस्य च दक्षिणे।\nपुण्ड्रं नाम समाख्यातं नगरं तत्र वै स्मृतम् ।। ५१.४८ ।।\nतस्मिन्निपतितं वर्षं यत्तुषारसमुद्भवम् ।\nततस्तदावहो वायुर्हिमशैलात् समुद्वहन्।\nआनयत्यात्मयोगेन सिञ्चमानो महागिरिम् ।। ५१.४९ ।।\nहिमवन्तमतिक्रम्य वृष्टिशेषं ततः परम्।\nइहाभ्येति ततः पश्चादपरान्तविवृद्धये ।। ५१.५० ।।\nमेघावाप्यायतश्चैव सर्वमेतत् प्रकीर्त्तितम् ।\nसूर्य एव तु वृष्टिनां स्रष्टा समुपदिश्यते ।। ५१.५१ ।।\nध्रुवेणा वेष्टितः सूर्यस्ताभ्यां वृष्टिः प्रवर्त्तते।\nध्रुवेणावेष्टितो वायुर्वृष्टिं संहरते पुनः ।। ५१.५२ ।।\nग्रहान्निःसृत्य सूर्यात्तु कृत्स्ने नक्षत्रमण्डले ।\nवारस्यान्ते विशत्यर्कं ध्रुवेण परिवेष्टितम् ।। ५१.५३ ।।\nअतः सूर्यरथस्याथ सन्निवेशं निबोधत।\nसंस्थितैनैकचक्रेण पञ्चारेण त्रिनाभिना ।। ५१.५४ ।।\nहिरण्मयेन भगवान् पर्वणा तु महौजसा।\nनष्टवर्त्मान्धकारेण षट्‌प्रकारैकनेमिना।\nचक्रेण भास्वता सूर्यः स्यन्दनेन प्रसर्प्पति ।। ५१.५५ ।।\nदश योजनसाहस्रो विस्तारायामतः स्मृतः।\nद्विगुणोऽस्य रथोपस्थादीषादण्डप्रमाणतः ।। ५१.५६ ।।\nस तस्य ब्रह्मणा सृष्टो रथो ह्यर्थवशेन तु।\nअसङ्गः काञ्चनो दिव्यो युक्तः परमगैर्हयैः ।। ५१.५७ ।।\nछन्दोभिर्वाजिरूपैस्तु यतः शुक्रस्ततः स्थितः।\nवरुणस्यन्दनस्तेह लक्षणैः सदृशस्तु सः।\nते नाऽसौ सर्पतिव्योम्नि भास्वता तु दिवाकरः ।। ५१.५८ ।।\nअथेमानि तु सूर्यस्य प्रत्यङ्गानि रथस्य तु।\nसंवत्सरस्यावयवैः कल्पितानि यथा क्रमम् ।। ५१.५९ ।।\nअहस्तु नाभिः सूर्यस्य एकचक्रः स वै स्मृतः।\nआराः पञ्चर्त्तवस्तस्य नेमिः षढृतवः स्मृताः ।। ५१.६० ।।\nरथनीडः स्मृतो ह्यब्दस्त्वयने कूबरावुभौ ।\nमुहूर्ता बन्धुरास्तस्य शम्या तस्य कलाः स्मृताः ।। ५१.६१ ।।\nतस्य काष्ठाः स्मृता घोणा ईषादण्डः क्षणांस्तु वै।\nनिमेषाश्चानुकर्षोऽस्य ईषा चास्य लवाः स्मृताः ।। ५१.६२ ।।\nरात्रिर्वरूथो घर्मोऽस्य ध्वज ऊर्द्ध्वसमुच्छ्रितः।\nयुगाक्षकोटी ते तस्य अर्थकामावुभौ स्मृतौ ।। ५१.६३ ।।\nसप्ताश्वरूपाश्छन्दांसि वहन्ते वामतो धुराम्।\nगायत्री चैव त्रिष्टुप् च अनुष्टुब् जगती तथा ।। ५१.६४ ।।\nपङ्क्तिश्च बृहती चैव उष्णिक् चैव तु सप्तमम्।\nअक्षे चक्रं निबद्धन्तु ध्रुवे त्वक्षः समर्पितः ।। ५१.६५ ।।\nसहचक्रो भ्रमत्यक्षः सहाक्षो भ्रमति ध्रुवः।\nअक्षः सहैव चक्रेण भ्रमतेऽसौ ध्रुवेरितः ।। ५१.६६ ।।\nएवमर्थ वशात्तस्य सन्निवेशो रथस्य तु।\nतथा संयोगभागेन संसिद्धो भास्वरो रथः ।। ५१.६७ ।।\nतेनाऽसौ तरणिर्देवस्तरसा सर्पते दिवि।\nयुगाक्षकोटिसम्बद्धौ रश्मी द्वौ स्यन्दनस्य हि ।। ५१.६८ ।।\nध्रुवेण भ्रमतो रश्मी विचक्रयुगयोस्तु वै।\nभ्रमतो मण्डलानि स्युः खेचरस्य रथस्य तु ।। ५१.६९ ।।\nयुगाक्षकोटी ते तस्य दक्षिणे स्यन्दनस्य तु।\nध्रुवेण संगृहीते वै द्विचक्रश्वेतरज्जुवत् ।। ५१.७० ।।\nभ्रमन्तमनुगच्छेतां ध्रुवं रश्मी तु तावुभौ ।\nयुगाक्ष कोटी ते तस्य वातोर्मी स्यन्दनस्य तु ।। ५१.७१ ।।\nकीलासक्तो यथा रज्जुर्भ्रमते सर्वतो दिशम्।\nह्रसतस्तस्य रश्मी तौ मण्डलेषूत्तरायणे ।। ५१.७२ ।।\nवर्द्धेते दक्षिणे चैव भ्रमतो मण्डलानि तु।\nध्रुवेण संगृहीतौ तु रस्मी वै नयतो रविम् ।। ५१.७३ ।।\nआकृष्येते यदा तौ वै ध्रुवेण समधिष्ठितौ।\nतदा सोऽभ्यन्तरं सूर्यो भ्रमते मण्डलानि तु ।। ५१.७४ ।।\nअशीतिमण्डलशतं काष्ठयोरुभयोश्चरन् ।\nध्रुवेण मुच्यमानाभ्यां रश्मिभ्यां पुनरेव तु ।। ५१.७५ ।।\nतथैव बाह्यतः सूर्यो भ्रमते मण्डलानि तु।\nउद्वेष्टयन् स वेगेन मण्डलानि तु गच्छति ।। ५१.७६ ।।\nइति श्रीमहापुराणे वायुप्रेक्ते ज्योतिष्प्रचारो नामैकपञ्चा शोऽध्यायः ।। ५१ ।।"
  }
]
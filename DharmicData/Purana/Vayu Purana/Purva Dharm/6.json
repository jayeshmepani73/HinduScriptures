[
  {
    "text": "<b>।।सूत उवाच।।\n</b>\nआपो ह्यग्नेः समभवन्नष्टेऽग्नौ पृथिवीतले।\nसान्तरालैकलीनेऽस्मान्नष्टे स्थावरजङ्गमे ।।१।।\nएकार्णवे तदा तस्मिन् न प्राज्ञायत किञ्चन।\nतदा स भगवान् ब्रह्मा सहस्राक्षः सहस्रपात् ।।२।।\nसहस्रशीर्षा पुरुषो रुक्मवर्णोऽह्यतीन्द्रियः।\nब्रह्मा नारायणाख्यः स सुष्वाप सलिले तदा ।।३।।\nसत्त्वोद्रेकात् प्रबुद्धस्तु शून्यं लोकमुदीक्ष्य सः।\nइमं चोदाहरन्त्यत्र श्लोकं नारायणं प्रति ।।४।।\nआपो नारा वै तनव इत्यपां नाम शुश्रुमः।\nअप्सु शेते च यत्तस्मात्तेन नारायणः स्मृतः ।।५।।\nतुल्यं युगसहस्रस्य नैशं कालमुपास्य सः।\nशर्वर्यन्ते प्रकुरुते ब्रह्मत्वं सर्गकारणात् ।।६।।\nब्रह्मा तु सलिले तस्मिन् वायुर्भूत्वा तदाचरत्।\nनिशायामिव खद्योतः प्रावृट्‌काले ततस्ततः ।।७।।\nततस्तु सलिले तस्मिन् विज्ञायान्तर्गतां महीम्।\nअनुमानादसंमूढो भूमेरुद्धरणं प्रति ।।८।।\nअकरोत् स तनुं त्वन्यां कल्पादिषु यथा पुरा।\nततो महात्मा मनसा दिव्यं रूपमचिन्तयत् ।।९।।\nसलिलेनाप्लुतां भूमिं दृष्ट्वा स तु समन्ततः।\nकिन्नु रूपं महत् कृत्वा उद्धरेयमहं महीम् ।।१०।।\nजलक्रीडासु रुचिरं वाराहं रूपमस्मरत्।\nअधृष्यं सर्व्वभूतानां वाङ्मयं धर्मसंज्ञितम् ।।११।।\nदशयोजनविस्तींर्ण शतयोजनमुच्छ्रितम्।\nनीलमेघप्रतीकाशं मेघस्तनितनिःस्वनम् ।।१२।।\nमहापर्व्वतवर्ष्माणं श्वेतं तीक्ष्णोग्रदंष्ट्रिणम्।\nविद्युदग्निप्रकाशाक्षमादित्यसमतेजसम् ।।१३।।\nपीनवृत्तायतस्कन्धं सिंहविक्रान्तगामिनम्।\nपीनोन्नतकटीदेशं सुश्लक्ष्णं शुभलक्षणम् ।।१४।।\nरूपमास्थाय विपुलं वाराहममितं हरिः।\nपृथिव्युद्धरणार्थाय प्रविवेश रसातलम् ।।१५।।\nस वेदवाद्युपद्रष्टा क्रतुवक्षाश्चितीमुखः।\nअग्निजिह्वो दर्भरोमा ब्रह्मशीर्षो महातपाः ।।१६।।<sup class=\"reference\" id=\"cite_ref-1\"><a href=\"#cite_note-1\">[१]</a></sup>\nअहोरात्रेक्षणधरो वेदाङ्गश्रुतिभूषणः।\nआज्यनासः स्रुवतुण्डः सामघोषस्वनो महान् ।।१७।।\nसत्यधर्ममयः श्रीमान् धर्म्मविक्रमसंस्थितः।\nप्रायश्चित्तरतो घोरः पशुजानुर्महाकृति ।।१८।।\nऊर्द्ध्वगात्रो होमलिङ्गः स्थानबीजो महौषधिः।\nवेद्यान्तरात्मा मन्त्रस्फिगाज्यस्पृक् सोमशोणितः ।।१९।।- पा.भे.<sup class=\"reference\" id=\"cite_ref-2\"><a href=\"#cite_note-2\">[२]</a></sup>\nवेदस्कन्धो हविर्गन्धो हव्यकव्यातिवेगवान्।\nप्राग्वंशकायो द्युतिमान्नानादीक्षाभिरन्वितः ।।२०।।\nदक्षिणाहृदयो योगी महासत्रमयो विभुः।\nउपाकर्मेष्टिरुचिरः प्रवर्ग्यवित्तभूषणः ।।२१।।\nनानाच्छन्दोगतिपथो गुह्योपनिषदासनः।\nछायापत्नीसहायो वै मणिश्रृङ्ग इवोच्छ्रितः।\nभूत्वा यज्ञवराहो वै अपः स प्राविशत् प्रभुः ।।२२।।\nअद्भिः संछादितामुर्वीं स तामश्नन् प्रजापतिः।\nउपगम्योज्जहाराशु अपस्ताश्च स विन्यसत् ।।२३।।\nसामुद्रीर्वै समुद्रेषु नादेयीश्च नदीष्वथ।\nरसातलतले मग्नां रसातलतले गताम्।\nप्रभुर्ल्लोकहितार्थाय दंष्ट्रयाभ्युज्जहार गाम् ।।२४।।\nततः स्वस्थानमानीय पृथिवीं पृथिवीकरः।\nमुमोच पूर्वं मनसा धारयित्वा धराधरः ।।२५।।\nतस्योपरि जलौघस्य महती नौरिव स्थितः।\nचरितत्वाच्च देवस्य न मही याति विप्लवम् ।।२६।।\nततोद्धृत्य क्षितिं देवो जगतः स्थापनेच्छया।\nपृथिव्याः प्रविभागाय मनश्चक्रेऽम्बुजेक्षणः।\nपृथिवीं तु समीकृत्य पृथिव्यां सोऽचिनोद् गिरीन् ।।२७।।\nप्राक् सर्वे दह्यमानास्तु तदा संवर्त्तकाग्निना।\nतेनाग्निना विशीर्णास्ते पर्वता भुवि सर्वशः ।।२८।।\nशैत्यादेकार्णवे तस्मिन्वायुनापस्तु संहृताः।\nनिषिक्ता यत्र यत्रासंस्तत्रतत्राचलोऽभवत् ।।२९।।\nस्कन्नाचलत्वादचलाः पर्व्वभिः पर्व्वताः स्मृताः।\nगिरयोऽन्तर्निगीर्णत्वाच्चयनाच्च शिलोच्चयाः ।।३०।।\nततस्तेषु विशीर्णेषु लोकोदधिगिरिष्वथ।\nविश्वकर्म्मा विभजते कल्पादिषु पुनः पुनः ।।३१।।\nससमुद्रामिमां पृथ्वीं सप्तद्वीपां सपर्व्वताम्।\nभूराद्यां श्चतुरो लोकान् पुनः सोऽथ प्रकल्पयत्।\nलोकान् प्रकल्पयित्वा च प्रजासर्गं ससर्ज्ज ह ।।३२।।\nब्रह्मा स्वयम्भूर्भगवान् सिसृक्षुर्विविधाः प्रजाः।\nससर्ज्ज सृष्टिन्तद्रूपां कल्पादिषु यथा पुरा ।।३३।।\nतस्याभिध्यायतः सर्गं तदा वै बुद्धिपूर्वकम्।\nप्रधानसमकालं वै प्रादुर्भूतस्तमोमयः ।।३४।।\nतमो मोहो महामोहस्तामिस्रो ह्यन्धसंज्ञितः।\nअविद्या पञ्चपर्व्वैषा प्रादुर्भूता महात्मनः ।।३५।।\nप़ञ्चधा चाश्रितः सर्गो ध्यायतः सोऽभिमानिनः।\nसर्व्वतस्तमसा चैव दीपः कुम्भवदावृतः।\nबहिरन्तः प्रकाशश्च शुद्धो निःसंज्ञ एव च ।।३६।।\nयस्मात्तैः संवृता बुद्धिर्मुख्यानि करणानि च।\nतस्मात्ते संवृतात्मानो नगा मुख्याः प्रकीर्तिताः ।।३७।।\nमुख्यसर्गे तथाभूतं ब्रह्मा दृष्ट्वा ह्यसाधकम्।\nअप्रसन्नमनाः सोऽथ ततो न्यासोऽभ्यमन्यत ।।३८।।\nतस्याभिध्यायतस्तत्र तिर्य्यक् स्रोतोऽभ्यवर्त्तत।\nयस्मात्तिर्यग् व्यवर्त्तेत तिर्य्यक्स्रोतस्ततः स्मृतम् ।।३९।।\nतमोबहुत्वात्ते सर्व्वे ह्यज्ञानबहुलाः स्मृताः।\nउत्पथग्राहिणश्चापि ते ध्यानाद्ध्यानमानिनः ।।४०।।\nतिर्य्यक्स्रोतस्तु दृष्ट्वा वै द्वितीयं विश्वमीश्वरः।\nअहंकृता अहंमना अष्टाविंशद्विधात्मकाः ।।४१।।\nएकादशेन्द्रियविधा नवधा चोदयस्तथा।\nअष्टौ च तारकाद्याश्च तेषां शक्तिविधाः स्मृताः ।।४२।।\nअतः प्रकाशास्ते सर्व्वे आवृताश्च बहिः पुनः।\nयस्मात्तिर्यक् प्रवर्त्तेत तिर्य्यक्स्रोताः स उच्यते ।।४३।।\nतिर्यक्स्रोताश्च दृष्ट्वा वै द्वितीयं विश्वमीश्वरः।\nअभिप्रायमथोद्धूतं दृष्ट्वा सर्व्वन्तथाभिधम्।\nतस्याभिध्यायतो नित्यं सात्त्विकः समवर्त्तत ।।४४।।\nऊर्द्ध्वस्रोतास्तृतीयस्तु स चैवोर्द्ध्वव्यवस्थितः।\nयस्माद्व्यवर्त्ततोह्द्ध्वन्तु ऊर्द्ध्वस्रोतास्ततः स्मृतः ।।४५।।\nते सुखप्रीतिबहुला बहिरन्तश्च संवृता।\nप्रकाशा बहिरन्तश्च ऊर्द्ध्वस्रोतोद्भवाः स्मृताः ।।४६।।\nतेन वा तादयो ज्ञेयाः सृष्टात्मानो व्यवस्थिताः।\nऊर्द्ध्वस्रोतास्तृतीयो वै तेन सर्गस्तु स स्मृतः ।।४७।।\nऊर्द्ध्वस्रोतःसु सृष्टेषु देवेषु स तदा प्रभुः।\nप्रीतिमानभवद्ब्रह्मा ततोऽन्यं सोऽभ्यमन्यत।\nससर्ज्ज सर्गमन्यं स साधकं प्रभुरीश्वरः ।।४८।।\nअथाभिध्यायतस्तस्य सत्याभिध्यायिनस्तदा।\nप्रादुर्ब्बभूव चाव्यक्तादर्व्वाक्‌स्रोतः सुसाधकम्।\nयस्मादर्वाक्व्यवर्त्तेत ततोऽर्व्वाक्स्रोत उच्यते ।।४९।।\nते च प्रकाशबहुलास्तमः सत्त्वरजोधिकाः।\nतस्मात्ते दुःखबहुला भूयो भूयश्च कारिणः ।।५०।।\nप्रकाशा बहिरन्तश्च मनुष्याः साधकाश्च ते।\nलक्षणैस्तारकाद्यैस्ते अष्टधा च व्यवस्थिताः ।।५१।।\nसिद्धात्मानो मनुष्यास्ते गन्धर्वसहधर्म्मिणः।\nइत्येष तेजसः सर्गो ह्यर्व्वाक्स्रोताः प्रकीर्त्तितः ।।५२।।\nपञ्चमोऽनुग्रहः सर्गश्चतुर्द्धा स व्यवस्थितः।\nविपर्य्ययेण शक्त्या च तुष्ट्या सिद्ध्या तथैव च।\nविवृत्तं वर्त्तमानञ्च तेऽर्थं जानन्ति तत्त्वतः ।।५३।।\nभूतादिकानां सत्त्वानां षष्ठः सर्गः स उच्यते।\nविपर्य्ययेण भूतादिरशक्त्या च व्यवस्थितः ।।५४।।\nप्रथमो महतः सर्गो विज्ञेयो महतस्तु सः।\nतन्मात्राणां द्वितीयस्तु भूतसर्गः स उच्यते ।।५५।।\nवैकारिकस्तृतीयस्तु सर्ग ऐन्द्रिय कः स्मृतः।\nइत्येष प्राकृतः सर्गः सम्भूतो भुद्धिपूर्वकः ।।५६।।\nमुख्यसर्गश्चतुर्थस्तु मुख्या वै स्थावराः स्मृताः।\nतिर्य्यक्सोताश्च यः सर्गस्तिर्य्यग्योनिः स पञ्चमः ।।५७।।\nतथोर्द्ध्वस्रोतसां षष्ठो देवसर्गस्तु स स्मृतः।\nतथार्वाक्स्रोतसां सर्गः सप्तमः स तु मानुषः ।।५८।।\nअष्टमोऽनुग्रहः सर्गः सात्त्विकस्तामसस्तु सः।\nपञ्चैते वैकृताः सर्गाः प्राकृतास्तु त्रयः स्मृताः ।।५९।।\nप्राकृतो वैकृतश्चैव कौमारो नवमः स्मृतः।\nप्राकृतास्तु त्रयः सर्गाः कृतास्ते बुद्धिपूर्व्वकाः ।।६०।।\nबुद्धिपूर्व्वं प्रवर्त्तन्ते षट्सर्गा ब्रह्मणस्तु ते।\nविस्तरानुग्रहं सर्गं कीर्त्त्यमानं निबोधत ।।६१।।\nचतुर्द्धावास्थितः सोऽथ सर्वभूतेषु कृत्स्नशः।\nविपर्ययेण शक्त्या च तुष्ट्या सिद्ध्या तथैव च ।।६२।।\nस्थावरेषु विपर्यासस्तिर्यग्योनिषु शक्तिता।\nसिद्धात्मानो मनुष्यास्तु तुष्टिर्द्देवेषु कृत्स्नशः ।।६३।।\nइत्येते प्राकृताश्चैव वैकृताश्च नव स्मृताः।\nसर्गाः परस्परस्याथ प्रकारा बहवः स्मृताः ।।६४।।\nअग्रे ससर्ज्ज वै ब्रह्मा मानसानात्मनः समान्।\nसनन्दनञ्च सनकं विद्वांसं च सनातनम् ।।६५।।\nविज्ञानेन निवृत्तास्ते वैवर्तेन महौजसः।\nसंबुद्धाश्चैव नानात्वादपविद्धास्त्रयोऽपिते।\nअसृष्ट्वैव प्रजासर्गं प्रतिसर्गं गताः पुनः ।।६६।।\nतदा तेषु व्यतीतेषु तदान्यान् साधकांश्च तान्।\nमानसानसृजद्ब्रह्मा पुनः स्थानाभिमानिनः।\nआभूतसंप्लवावस्थान्नामतस्तान्निबोधत ।।६७।।\nआपोऽग्निः पृथिवी वायुरन्तरिक्षं दिशस्तथा।\nस्वर्गं दिवः समुद्रांश्च नदान् शैलान् वनस्पतीन् ।।६८।।\nओषधीनां तथात्मानो ह्यात्मानो वृक्षवीरुधाम्।\nलवाः काष्ठाः कलाश्चैव मुहूर्त्ताः सन्धिरात्र्यहाः ।।६९।।\nअर्द्धमासाश्च मासाश्च अयनाब्दयुगानि च।\nस्थानाभिमानिनः सर्वे स्थानाख्याश्चैव ते स्मृताः ।।७०।।\nवक्राद्यस्य ब्राह्मणाः संप्रसूतास्तद्वक्षस्तः क्षत्रियाः पूर्वभागैः।\nवैश्याश्चोर्वोर्यस्य पद्भ्याञ्च शूद्राः सर्वे वर्णा गात्रतः संप्रसूताः ।।७१।।\nनारायणः परोऽव्यक्तादण्डमव्यक्तसम्भवम्।\nअण्डाज्जज्ञे पुनर्ब्रह्मा लोकास्तेन कृताः स्वयम् ।।७२।।\nएष वः कथितः पादः समासान्न तु विस्तरात्।\nअनेनाद्येन पादेन पुराणं संप्रकीर्तितम् ।।७३।।\n<font color=\"red\">इति श्रीमहापुराणे वायुप्रोक्ते सृष्टिप्रकरणं नाम षष्ठोऽध्यायः ।। ६ ।।\nसमाप्तः प्रक्रियापादः ।।\n</font><font color=\"red\">\n</font>"
  }
]
[
  {
    "text": "<b>।। वायुरुवाच ।।\n</b>\nएकं महान्तं दिवसमहोरात्रमथापि वा।\nअर्द्धमासं तथा मासमयनाब्दयुगानि च ।। ११.१ ।।\nमहायुगसहस्राणि ऋषयस्तपसि स्थिताः।\nउपासते महात्मानः प्राणं दिव्येन चक्षुषा ।। ११.२ ।।\nअतऊर्द्ध्वं प्रवक्ष्यामि प्राणायामप्रयोजनम्।\nफलञ्चैव विशेषेण यथाह भगवान् प्रभुः ।। ११.३ ।।\nप्रयोजनानि चत्वारि प्राणायामस्य विद्धिवै।\nशान्तिः प्रशान्तिर्दीप्तिश्च प्रसादश्च चतुष्टयम् ।। ११.४ ।।\nघोराकारशिवानान्तु कर्मणां फलसम्भवम्।\nस्वयंकृतानि कालेन इहामुत्र च देहिनाम् ।। ११.५ ।।\nपितृमातृ प्रदुष्टानां ज्ञातिसम्बन्धिसङ्करैः।\nक्षपणं हि कषायाणां पापानां शान्तिरुच्यते ।। ११.६ ।।\nलोभमानात्मकानां हि पापानामपि संयमः ।\nइहामुत्र हितार्थाय प्रशान्तिस्तप उच्यते ।। ११.७ ।।\nसूर्येन्दुग्रहताराणां तुल्यस्तु विषयो भवेत्।\nऋषीणाञ्च प्रसिद्धानां ज्ञानविज्ञानसम्पदाम् ।। ११.८ ।।\nअतीतानागतानाञ्च दर्शनं साम्प्रतस्य च ।\nबुद्धस्य समतां यान्ति दीप्तिः स्यात्तप उच्यते ।। ११.९ ।।\nइन्द्रियाणीन्द्रियार्थांश्च मनः पञ्च च मारुतान् ।\nप्रसादयति येनासौ प्रसाद इति संज्ञितः ।। ११.१० ।।\nइत्येष धर्मः प्रथमः प्राणायामश्चतुर्विधः।\nसन्निकृष्टफलो ज्ञेयः सद्यःकालप्रसादजः ।। ११.११ ।।\nअत ऊर्द्ध्वं प्रवक्ष्यामि प्राणायामस्य लक्षणम्।\nआसनं च यथातत्त्वं युञ्जतो योगमेव च ।। ११.१२ ।।\nओङ्कारं प्रथमं कृत्वा चन्द्रसूयौं प्रणम्य च।\nआसनं स्वस्तिकं कृत्वा पझमर्द्धासनन्तथा ।। ११.१३ ।।\nसमजानुरेकजानुरुत्तानः सुस्थितोऽपि च।\nसमो दृढासनो भूत्वा संहृत्य चरणावुभौ ।। ११.१४ ।।\nसंवृतास्योऽवबद्धाक्ष उरो विष्टभ्य चाग्रतः।\nपार्ष्णिभ्यां वृषणे छाद्य तथा प्रजननं ततः ।। ११.१५ ।।\nकिञ्चिदुन्नामितशिराः शिरो ग्रीवां तथैव च।\nसम्प्रेक्ष्य नासिकाग्रं स्वं दिशश्चानवलोकयन् ।। ११.१६ ।।\nतमः प्रच्छाद्य रजसा रजः सत्त्वेन च्छादयेत् ।\nततः सत्त्वस्थितो भूत्वा योगं युञ्जन् समाहितः ।। ११.१७ ।।\nइन्द्रियाणीन्द्रियार्थांश्च मनः पञ्च स मारुतान्।\nविगृह्य समवायेव प्रत्याहारमुपक्रमेत् ।। ११.१८ ।।\nयस्तु प्रत्याहरेत् कामान् कूर्मोऽङ्गानीव सर्वतः।\nतथात्मरतिरेकस्थः पश्यत्यात्मानमात्मनि ।। ११.१९ ।।\nपूरयित्वा शरीरन्तु स बाह्याभ्यन्तरं शुचिः।\nआकण्ठनाभियोगेन प्रत्याहारमुपक्रमेत् ।। ११.२० ।।\nकलामात्रस्तु विज्ञेयो निमेषोन्मेष एव च।\nतथा द्वादशमात्रस्तु प्राणायामो विधीयते ।। ११.२१ ।।\nधारणा द्वादशायामो योगो वै धारणाद्वयम्।\nतथा वै योगयुक्तश्च ऐश्वर्यं प्रतिपद्यते ।\nवीक्षते परमात्मानं दीप्यमानं स्वतेजसा ।। ११.२२ ।।\nप्राणायामेन युक्तस्य विप्रस्य नियतात्मनः।\nसर्वे दोषाः प्रणश्यन्ति सत्त्वस्थश्चैव जायते ।। ११.२३ ।।\nएवं वै नियताहारः प्राणायामपरायणः।\nजित्वा जित्वा सदा भूमिमारोहेत्तु सदा मुनिः ।। ११.२४ ।।\nअजिता हि महाभूमिर्दोषानुत्पादयेद्बहून् ।\nविवर्द्धयति सम्मोहं न रोहेदजितां ततः ।। ११.२५ ।।\nनालेन तु यथा तोयं यन्त्रेणैव बलान्वितः।\nआपिबेत प्रयत्नेन तथा वायुञ्जितश्रमः ।। ११.२६ ।।\nनाभ्यां च हृदये चैव कण्ठे उरसि चानने।\nनासाग्रे तु तथा नेत्रे भ्रुवोर्मध्येऽथ मूर्द्धनि ।। ११.२७ ।।\nकिञ्चिदूर्द्ध्वं परस्मिंश्च धारणा परमा स्मृता।\nप्राणापानसमारोधात् प्राणायामः स कथ्यते ।। ११.२८ ।।\nमनसो धारणा चैव धारणेति प्रकीर्तिता।\nनिवृत्ति र्विषयाणान्तु प्रत्याहारस्तु संज्ञितः ।। ११.२९ ।।\nसर्वेषां समवाये तु सिद्धिः स्याद्योगलक्षणा।\nतयोत्पन्नस्य योगस्य ध्यानं वै सिद्धिलक्षणम्।\nध्यानयुक्तः सदा पश्येदात्मानं सूर्यचन्द्रवत् ।। ११.३० ।।\nसत्त्वस्यानुपपत्तौ तु दर्शनन्तु नव विद्यते।\nअदेशकालयोगस्य दर्शनन्तु न विद्यते ।। ११.३१ ।।\nअग्न्यभ्याशे वने वापि शुष्कपर्णचये तथा।\nजन्तुव्याप्ते श्मशाने वा जीर्णगोष्ठे चतुष्पथे ।। ११.३२ ।।\nसशब्दे सभये वापि चैत्यवल्मीकसंचये।\nउदपाने तथा नद्यान्न बाधातः कदाचन ।। ११.३३ ।।\nक्षुधाविष्स्तथाऽप्रितो न च व्याकुलचेतनः।\nयुञ्जीत परमं ध्यानं योगी ध्यानपरः सदा ।। ११.३४ ।।\nएतान् दोषान् विनिश्चित्य प्रमादाद्यो युनक्ति वै।\nतस्य दोषाः प्रकुप्यन्ति शरीरे विघ्नकारकाः ।। ११.३५ ।।\nजडत्वं बधिरत्वं च मूकत्वं चाधिगच्छति।\nअन्धत्वं स्मृतिलोपश्च जरा रोगस्तथैव च ।। ११.३६ ।।\nतस्य दोषाः प्रकुप्यन्ति अज्ञानाद्यो युनक्ति वै।\nतस्माज्ज्ञानेन शुद्धेन योगी युञ्जेत्समाहितः ।। ११.३७ ।।\nअप्रमत्तः सदा चैव न दोषान् प्राप्रुयात् व्कचित् ।\nतेषां चिकित्सां वक्ष्यामि दोषाणां च यथाक्रमम्।\nयथा गच्छन्ति ते दोषाः प्राणायामसमुत्थिताः ।। ११.३८ ।।\nस्निग्धां यवागूमत्युष्णां भुक्त्वां तत्रावधारयेत् ।\nएतेन क्रमयोगेन वातगुल्मं प्रशाम्यति ।। ११.३९ ।।\nगुदावर्त्तप्रतीकारमिदं कुर्य्याच्चिकित्सितम्।\nभुक्त्वा दधि यवागूर्वा वायुरूर्द्ध्वं ततो व्रजेत ।। ११.४० ।।\nवायुग्रंथिं ततो भित्त्वा वायुदेशे प्रयोजयेत् ।\nतथापि न विशेषः स्याद्धारणां मूर्ध्नि धारयेत् ।। ११.४१ ।।\nयुञ्जानस्य तनुं तस्य सत्तवस्थस्यैव देहिनः।\nगुदावर्त्तप्रतीघाते एतत् कुर्य्याच्चिकित्सितम् ।। ११.४२ ।।\nसर्वगात्रप्रकम्पेन समारब्धस्य योगिनः ।\nइमां चिकित्सां कुर्व्वीत तया संपद्यते सुखी ।। ११.४३ ।।\nमनसा यद्व्रतं किञ्चिद्विष्टम्भीकृत्य धारयेत्।\nउरोद्धाते उरःस्थानं कण्ठदेशे च धारयेत् ।। ११.४४ ।।\nत्वचोऽवधाते तां वाचि बाधिर्ये श्रोत्रयोस्तथा।\nजिह्वास्थाने तृषार्त्तस्तु अग्रे स्नेहांश्च तन्तुभिः।\nफलं वै चिन्तयेद्योगी ततः संपद्यते सुखी ।। ११.४५ ।।\nक्षये कुष्ठे सकीलासे धारयेत्सर्वसात्विकीम्।\nयस्मिन् यस्मिन् रजोदेशे तस्मिन् युक्तो विनिर्द्दिशेत् ।। ११.४६ ।।\nयोगोत्पन्नस्य विप्रस्य इदं कुर्याच्चिकित्सितम्।\nवंशकीलेन मूर्द्धानं धारयाणस्य ताडयेत्।\nमूर्ध्नि कीलं प्रतिष्ठाप्य काष्ठं काष्ठेन ताडयेत् ।। ११.४७ ।।\nभयभीतस्य सा संज्ञा ततः प्रत्यागमिष्यति।\nअथ वा लुप्तसंज्ञस्य हस्ताभ्यां तत्र धारयेत् ।। ११.४८ ।।\nप्रतिलभ्य ततः संज्ञां धारणां मूर्ध्नि धारयेत्।\nस्रिग्धमल्पं च भुञ्जीत ततः संपद्यते सुखी ।। ११.४९ ।।\nअमानुषेण सत्त्वेन यदा बुध्यति योगवित् ।\nदिवं च पृथिवीञ्चैव वायुमग्निं च धारयेत् ।। ११.५० ।।\nप्राणायामेन तत्सर्वं दह्यमानं वशीभवेत्।\nअथापि प्रविशेद्देहं ततस्तं प्रतिषेधयेत् ।। ११.५१ ।।\nततः संस्तभ्य योगेन धारयानस्य मूर्द्धानि।\nप्राणायामाग्निना दग्धं तत्सर्वं विलयं व्रजेत् ।। ११.५२ ।।\nकृष्णसर्पापराधं तु धारयेद्धृदयोदरे ।\nमहर्जनस्तपः सत्यं हृदि कृत्वा तु धारयेत् ।। ११.५३ ।।\nविषस्य तु फलं पीत्वा विशल्यां धारयेत्ततः ।\nसर्वतः सनगां पृथ्वीं कृत्वा मनसि धारयेत् ।। ११.५४ ।।\nहृदि कृत्वा समुद्रांश्च तथा सर्वाश्च देवताः ।\nसहस्रेण घटानाञ्च युक्तः स्नायीत योगवित् ।। ११.५५ ।।\nउदके कण्ठमात्रे तु धारणां मूध्नि धारयेत्।\nप्रतिस्रोतोविषाविष्टो धारयेत् सर्वगात्रिकीम् ।। ११.५६ ।।\nशीर्णोऽर्कपत्रपुटकैः पिबेद्वल्मीकमृत्तिकाम् ।\nचिकित्सितविधिर्ह्येष विश्रुतो योगनिर्मितः ।। ११.५७ ।।\nव्याख्यातस्तु समासेन योगदृष्टेन हेतुना।\nब्रुवतो लक्षणं विद्धि विप्रस्य कथयेत् व्कचित् ।। ११.५८ ।।\nअथापि कथयेन्मोहात्तद्विज्ञानं प्रलीयते।\nतस्मात् प्रवृत्तिर्य्योगस्य न वक्तव्या कथञ्चन ।। ११.५९ ।।\nसत्त्वं तथारोग्यमलोलुपत्वं वर्णप्रभा सुस्वरसौम्यता च।\nगन्धः शुभो मूत्रपुरीष मल्पं योगप्रवृत्तिः प्रथमा शरीरे ।। ११.६० ।।\nआत्मानं पृथिवीञ्चैव ज्वलन्तीं यदि पश्यति।\nकृत्वान्यं विशते चैव विद्यात् सिद्धिमुपस्थिताम् । ११.६१ ।।\nइति श्रीमहापुराणे वायुप्रोक्ते पाशुपतयोगो नामैकादशोऽध्यायः ।। ११ ।।"
  }
]
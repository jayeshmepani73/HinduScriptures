[
  {
    "text": "<b>।।सूत उवाच।।\n</b>\nभृगोः ख्यातिर्विजज्ञेऽथ ईश्वरौ सुखदुःखयोः।\nशुभाशुभप्रदातारौ सर्वप्राणभृतामिह।\nदेवौ धाताविधातारौ मन्वन्तरविचारिणौ ।। २८.१ ।।\nतयोर्ज्येष्ठा तु भगिनी देवी श्रीर्लोकभाविनी।\nसा तु नारायणं देवं पतिमासाद्य शोभनम्।\nनारायणात्मजौ साध्वी बलोत्साहौ व्यजायत ।। २८.२ ।।\nतस्यास्तु मानसाः पुत्रा ये चान्ये दिव्यचारिणः।\nये वहन्ति विमानानि देवानां पुण्यकर्मणाम् ।। २८.३ ।।\nद्वे तु कन्ये स्मृते भार्य्ये विधातुर्धातुरेव च।\nआयतिर्नियतिश्चैव तयोः पुत्रौ दृढव्रतौ ।। २८.४ ।।\nपाण्डुश्चैव मृकण्डुश्च ब्रह्मकोशौ सनातनौ।\nमनस्विन्यां मृकण्जोश्च मार्क्कण्डेयो बभूव ह ।। २८.५ ।।\nसुतो वे दशिरास्तस्य मूर्द्धन्यायामजायत।\nपीवर्य्यां वेदशिरसः पुत्रा वंशकराः स्मृताः।\nमार्क्कण्डेया इति ख्याता ऋषयो वेदपारगाः ।। २८.६ ।।\nपाण्डोश्च पुण्डरीकायां द्युतिमानात्मजोऽभवत्।\nउत्पन्नौ द्युतिमन्तश्च सृजवानश्च तावुभौ।\nतयोः पुत्राश्च पौत्राश्च भार्गवाणां परस्परम्।\nस्वायम्भुवेऽन्तरेऽतीते मरीचेः श्रृणुत प्रजाः ।। २८.७ ।।\nपत्नी मरीचेः सम्भूतिर्विजज्ञे सात्मसम्भवम्।\nप्रजायते पूर्णमासं कन्याश्वेमा विबोधत।\nकुष्टिः पृष्टिस्त्विषा चैव तथा चापचितिः शुभा ।। २८.८ ।।\nपूर्णमासः सरस्वत्यां द्वौ पुत्रावुदपादयत्।\nविरजञ्चैव धर्मिष्ठं पर्व्वसञ्चैव तावुभौ ।। २८.९ ।।\nविरजस्यात्मजो विद्वान् सुधामा नाम विश्रुतः।\nसुधामसुतवैराजः प्राच्यान्दिशि सममाश्रितः ।। २८.१० ।।\nलोकपालः सुधर्म्मात्मा गौरीपुत्रः प्रतापवान् ।\nपर्वसः सर्वगणानां प्रविष्टः स महायशाः ।। २८.११ ।।\nपर्वसः पर्वसायान्तु जनयामास वै सुतौ।\nयज्ञवामञ्च श्रीमन्तं सुतं काश्यपमेव च।\nतयोर्गोत्रकरौ पुत्रौ तौ जातौ धर्मनिश्वितौ ।। २८.१२ ।।\nस्मृतिश्चाङ्गिरसः पत्नी जज्ञे तावात्मसम्भवौ।\nपुत्रौ कन्याश्वतस्रश्च पुण्यास्ता लोकविश्रुताः ।। २८.१३ ।।\nसिनीवाली कुहूश्चैव राका चानुमतिस्तथा।\nतथैव भरताग्निञ्च कीर्त्तिमन्तञ्च तावुभौ ।। २८.१४ ।।\nअग्नेः पुत्रन्तु पर्जन्यं संहूती सुषुवे प्रभुम्।\nहिरण्यरोमा पर्जन्यो मारीच्यामुदपादयत्।\nआभूतसंप्लवस्थायी लोकपालः सवै स्मृतः ।। २८.१५ ।।\nजज्ञे कीर्तिमतश्चापि धेनुका तावकल्मषौ।\nवरिष्ठं धृतिमन्तञ्चाप्युभावङ्गिरसां वरौ ।। २८.१६ ।।\nतयोः पुत्राश्च पौत्राश्च येऽतीता वै सहस्रशः।\nअनसूयापि जज्ञे तान् पुलहस्य प्रजापतेः ।। २८.१७ ।।\nकन्याञ्चैव श्रुतिं नाम माता शङ्खपदस्य या।\nकर्दमस्य तु या पत्नी पुलहस्य प्रजापतेः ।। २८.१८ ।।\nसत्यनेत्रश्च हव्यश्च आपोमूर्तिः शनीवरः।\nसोमश्च पञ्चमस्तेषामासीत् स्वायम्भुवेऽन्तरे।\nयामेऽतीते सहातीताः पञ्चात्रेयाः प्रकीर्तिताः ।। २८.१९ ।।\nतेषां पुत्राश्च पौत्राश्च ह्यत्रिणा वै महात्मना।\nस्वायम्भुवेऽन्तरे यामे शतशोऽथ सहस्रशः ।। २८.२० ।।\nप्रीत्यां पुलस्त्यभार्यायां दत्तालिस्तत्सूतोऽभवत्।\nपूर्वजन्मनि सोऽगस्त्यः स्मृतः स्वायम्भुवेऽन्तरे।\nमध्यमो देवबाहुश्च विनीतो नाम ते त्रयः ।। २८.२१ ।।\nस्वसा यवीयसी तेषां सद्वती नाम विश्रुता।\nपर्जन्यजननी शुभ्रा पत्नी त्वग्नेः स्मृता शुभा\nपौलस्त्यस्य ऋषेश्चापि प्रीतिपुत्रस्य धीमतः।\nदत्तालेः सुषुवे पत्नी सुजङ्घादीन् बहून् सुतान्।\nपौलस्त्या इति विख्याताः स्मृताः स्वायम्भुवेऽन्तरे ।। २८.२३ ।।\nक्षमा तु सुषुवे पुत्रान् पुलहस्य प्रजापतेः।\nते नाग्निवर्चसः सर्वे येषां कीर्तिः प्रतिष्ठिता ।। २८.२४ ।।\nकर्दमश्चाम्बरीषश्च सहिष्णुश्चेति ते त्रयः ।\nऋषिर्धनकपीवांश्च शुभा कन्या च पीवरी ।। २८.२५ ।।\nकर्दमस्य श्रुतिः पत्नी आत्रेय्य जनयत्सुतान्।\nपुत्रं शङ्खपदञ्चैव कन्यां काम्यां तथैव च ।। २८.२६ ।।\nस वै शह्खपदः श्रीमान् लोकपालः प्रजापतिः।\nदक्षिणस्यां दिशि रतः साम्यां दत्त्वा प्रियव्रते ।। २८.२७ ।।\nकाम्या प्रियव्रताल्लेभे स्वायम्भुवसमान् सुतान्।\nदशकन्याद्वयञ्चैव यैः क्षत्रं सम्प्रवर्तितम् ।। २८.२८ ।।\nपुत्रो धनकपीवांश्च सहिष्णुर्नाम विश्रुतः।\nयशोधारी विजज्ञे वै कामदेवः सुमध्यमः ।। २८.२९ ।।\nऋतोः क्रतुसमः पुत्रो विजज्ञे सन्ततिः शुभा।\nनैषां भार्यस्ति पुत्रो वा सर्वे ते ह्यूर्द्ध्व रेतसः।\nषष्ट्येतानि सहस्राणि वालखिल्या इति श्रुताः ।। २८.३० ।।\nअरुणस्याग्रतो यान्ति परिवार्य दिवाकरम्।\nआभूतसंप्लवात्सर्वे पतङ्गसहचारिणः ।। २८.३१ ।।\nस्वसारौ तु यवीयस्यौ पुण्यात्मसुमती च ते।\nपर्वसस्य स्नुषे ते वै पूर्णमाससुतस्य वै ।। २८.३२ ।।\nऊर्जायान्तु वसिष्ठस्य पुत्रा वै सप्त जज्ञिरे।\nज्यायसी च स्वसा तेषां पुण्डरीका सुमध्यमा ।। २८.३३ ।।\nजननी सा द्युतिमतः पाण्डोस्तु महिषी प्रिया ।\nअस्यां त्विमे यवीयांसो वासिष्ठाः सप्त विश्रुताः ।। २८.३४ ।।\nरजः पुत्रोऽर्द्धबाहुश्च सवनश्चाधनश्च यः।\nसुतपाः शुक्ल इत्येते सर्वे सप्तर्षयः स्मृताः ।। २८.३५ ।।\nरजसो वाप्यजनयन्मार्कण्डेयी यशस्विनी।\nप्रतीच्यां दिशि राजन्यं केतुमन्तं प्रजापतिम् ।। २८.३६ ।।\nगोत्राणि नामभिस्तेषां वासिष्ठानां महात्मनाम्।\nस्वायम्भुवेन्तरेऽतीतास्त्वग्नेस्तु श्रृणुत प्रजाः ।। २८.३७ ।।\nइत्येष ऋषिसर्गस्तु सानुबन्धः प्रकीर्त्तितः।\nविस्तरेणानुपूर्व्या चाप्यग्नेस्तु श्रृणुत प्रजाः ।। २८.३८ ।।\nइति श्रीमहापुराणे वायुप्रोक्ते ऋषिवंशानुकीर्त्तनं नामाष्टाविंशोऽध्यायः ।। २८ ।।"
  }
]
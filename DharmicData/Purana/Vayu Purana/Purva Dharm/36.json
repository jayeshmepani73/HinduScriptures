[
  {
    "text": "<b>।।सूत उवाच।।\n</b>\nतेषां चतुर्णां वक्ष्यामि शैलेन्द्राणां यथाक्रमम्।\nअनुबन्धानि रम्याणि सर्वकालर्त्तुकानि च ।। ३६.१ ।।"
  },
  {
    "text": "सारिकाभिर्मयूरैश्च चकोरैश्च मदोत्कटैः।\nशुकैश्च भृङ्गराजैश्च चित्रकैश्च समन्ततः ।। ३६.२ ।।"
  },
  {
    "text": "जीवञ्जीवकनादैश्च हेमकानाञ्च नादितैः।\nमत्तकोकिलनादैश्च वल्गूनाञ्च निनादितैः ।। ३६.३ ।।"
  },
  {
    "text": "सुग्रीवकाञ्चनरवैः कलविङ्करुतैस्तथा।\nकूजितान्तरशब्दैश्च सुरम्याणि च सर्वशः ।। ३६.४ ।।"
  },
  {
    "text": "मदात्कटैर्मधुरैश्च भ्रमरैश्च महालसैः।\nउपगीतवनान्तानि किन्नरैश्च व्कचित् व्कचित् ।। ३६.५ ।।"
  },
  {
    "text": "पुष्पवृष्टिं विमुञ्चन्ति मन्दमारुतकम्पिताः।\nतरवो यत्र दृश्यन्ते चारुपल्लवशोभिताः ।। ३६.६ ।।"
  },
  {
    "text": "स्तबकैर्मञ्जरीभिश्च ताम्रैः किसलयैस्तथा।\nमन्दवातवशाल्लोलैर्दोलयद्भिर्युतानि च ।। ३६.७ ।।"
  },
  {
    "text": "नानाधातुविचित्रैश्च कान्तरूपैः शिलाशतैः।\nशल्लैः व्कचिद्द्विजश्रेष्ठा विन्यस्तैः शोभितानि च ।। ३६.८ ।।"
  },
  {
    "text": "देवदानवगन्धर्वैर्यक्षराक्षसपन्नगैः।\nसिद्धाप्सरोगणैश्चैव सेवितानि ततस्ततः ।। ३६.९ ।।"
  },
  {
    "text": "मनोहराणि चत्वारि देवाक्रीडनकान्यथ।\nचतुर्दिशमुदाराणि नाम्ना श्रृणुत तानि मे ।। ३६.१० ।।"
  },
  {
    "text": "पूर्वञ्चैत्ररथं नाम दक्षिणं नन्दनं वनम्।\nवैभ्राजं पश्चिमं विद्यादुत्तरं सवितुर्वनम् ।। ३६.११ ।।"
  },
  {
    "text": "महावनेषु चैतेषु निविष्टानि यथाक्रमम्।\nअनुबन्धानि रम्याणि विहङ्गैः कूजितानि च ।। ३६.१२ ।।"
  },
  {
    "text": "वनैर्विस्तीर्णतीर्थानि महापुण्यावनानि च।\nमहानागाधिवासानि सेवितानि महात्मभिः ।। ३६.१३ ।।"
  },
  {
    "text": "सुरसामललोयानि शिवानि सुसुखानि च।\nसिद्धदेवासुरवरैरुपस्पृष्टजलानि च ।। ३६.१४ ।।"
  },
  {
    "text": "छत्रप्रमाणैर्विकचैर्महागन्धैर्मनोहरैः।\nपुण्डरीकैर्महापत्रैरुत्पलैः शोभितानि च।\nमहासरांसि चत्वारि तानि वक्ष्यामि नामतः ।। ३६.१५ ।।"
  },
  {
    "text": "अरुणोदं सरः पूर्वं दक्षिणं मानसं स्मृतम्।\nसितोदं पश्चिमसरो महाभद्रन्तथोत्तरम् ।। ३६.१६ ।।"
  },
  {
    "text": "अरुणोदञ्च पूर्वेण ये च शैलास्ततः स्मृताः।\nतान् कीर्त्यमानांस्तत्त्वेन श्रृणुध्वं विस्तरान्मम ।। ३६.१७ ।।"
  },
  {
    "text": "शीतान्तश्च कुमुञ्जश्च सुवीरश्चाचलोत्तमः।\nविकङ्को मणिशीलश्च वृषभश्चाचलोत्तमः ।। ३६.१८ ।।\nमहानीलोऽथ रुचकः सबिन्दुर्मन्दरस्तथा।\nवेणुमांश्च सुमेधश्च निषधो देवपर्वतः ।। ३६.१९ ।।"
  },
  {
    "text": "इत्येते पर्वतवरा अन्ये च गिरयस्तथा।\nपूर्वेण मन्दरस्यैते सिद्धवासा उदाहृताः ।। ३६.२० ।।\nसरसो मानसस्येह दक्षिणा ये महाचलाः।\nये कीर्तिता मया ते वै नामतस्तान्निबोधत ।। ३६.२१ ।।"
  },
  {
    "text": "शैलस्त्रिशिखरश्चापि शिशिरश्चाचलोत्तमः।\nकलिङ्गश्च पतङ्गश्च रुचकश्चैव सानुमान् ।। ३६.२२ ।।"
  },
  {
    "text": "ताम्राभश्च विशाखश्च तथा श्वेतोदरो गिरिः।\nसमूलो विषधारश्च रत्नधारश्च पर्वतः ।। ३६.२३ ।।"
  },
  {
    "text": "एकश्रृङ्गो महामूलो गजशैलः पिशाचकः।\nपञ्चशैलोऽथ कैलासो हिमवंश्चाचलोत्तमः ।। ३६.२४ ।।"
  },
  {
    "text": "इत्येते देवचरिता ह्युत्कृष्टाः पर्वतोत्तमाः।\nदिग्भागो दक्षिणे प्रोक्ता मेरोरमरवर्च्चसः ।। ३६.२५ ।।"
  },
  {
    "text": "अपरेण सितोदस्य सरसो द्विजसत्तमाः।\nउत्तमा ये महाशैलास्तान् प्रवक्ष्ये यथाक्रमम् ।। ३६.२६ ।।"
  },
  {
    "text": "सुवक्षाः शिखिशैलश्च कालो वैढूर्यपर्वतः।\nकपिलः पिङ्गलो रुद्रः सुरसश्च महाचलः ।। ३६.२७ ।।"
  },
  {
    "text": "कुमुदो मधुमांश्चैव अञ्जनीमुकुटस्तथा।\nकृष्णश्च पाण्डरश्चैव सहस्रशिखरश्चह ।। ३६.२८ ।।"
  },
  {
    "text": "पारियात्रश्च शैलेन्द्रस्त्रिश्रृङ्गश्चाचलोत्तमः।\nइत्येते पर्वतवरा दिग्भागे पश्चिमे स्मृताः ।। ३६.२९ ।।"
  },
  {
    "text": "महाभद्रस्य सरस उत्तरेणापि श्रीमतः।\nये मया पूर्वतः प्रोक्तास्तान्वदिष्ये यथाक्रमम् ।। ३६.३० ।।"
  },
  {
    "text": "शङ्कुकूटो महाशैलो वृषभो हंसपर्वतः।\nनागश्च कपिलश्चैव इन्द्रशैलश्च सानुमान् ।। ३६.३१ ।।"
  },
  {
    "text": "नीलः कनक श्रृङ्गश्च शतश्रृङ्गश्च पर्वतः।\nपुष्पको मेघशैलश्च विराजश्चाचलोत्तमः।\nजारुधिश्चैव शैलेन्द्र इत्येते उत्तराः स्मृताः ।। ३६.३२ ।।"
  },
  {
    "text": "एतेषां शैलमुख्यानामन्तरेषु यथाक्रमम्।\nस्थल्योऽह्यन्तरद्रोण्यश्च सरांसि च निबोधत ।। ३६.३३ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम षट्‌त्रिंशोऽध्यायः ।। ३६ ।।"
  }
]
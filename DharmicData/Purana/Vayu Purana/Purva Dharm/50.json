[
  {
    "text": "<b>॥सूत उवाच॥\n</b>\nअधःप्रमाणमूर्द्ध्वञ्च वर्ण्यमानं निबोधत।\nपृथिवी वायुराकाशमापो ज्योतिश्च पञ्चमम्।\nअनन्तधातवो ह्येते व्यापकास्तु प्रकीर्तिताः ॥ ५०.१ ॥\nजननी सर्वभूतानां सर्व भूतधरा धरा।\nनानाजनपदाकीर्णा नानाधिष्ठानपत्तना ॥ ५०.२ ॥\nनानानदनदीशैला नैकजातिसमाकुला।\nअनन्ता गीयते देवी पृथिवी बहुविस्तरा ॥ ५०.३ ॥\nनदीनदसमुद्रस्थास्तथा क्षुद्राश्रयाः स्थिताः।\nपर्वताकाशसंस्थाश्च अन्तर्भूमिगताश्च याः ॥ ५०.४ ॥\nआपोऽनन्ताश्च विज्ञेयास्तथाग्निः सर्वलौकिकः।\nअनन्तः पठ्यते चैव व्यापकः सर्वसम्भवः ॥ ५०.५ ॥\nतथाकाशमनालम्बं रम्यं नानाश्रयं स्मृतम्।\nअनन्तं प्रथितं सर्वं वायुश्चाकाशसम्भवः ॥ ५०.६ ॥\nआपः पृथिव्यामुदके पृथिवी चोपरि स्थिता।\nआकाशञ्चापरमधः पुनर्भूमिः पुनर्ज्जलम् ॥ ५०.७ ॥\nएवमन्तमनन्तस्य भौतिकस्य न विद्यते।\nपुरा सुरैरभिहितं निश्चितन्तु निबोधत ॥ ५०.८ ॥\nभूमिर्जलमथाकाशमिति ज्ञेया परम्परा।\nस्थितिरेषा तु विज्ञेया सप्तमेऽस्मिन् रसातले ॥ ५०.९ ॥\nदशयोजनसाहस्रमेकभौमं रसातलम्।\nसाधुभिः परिविख्यातमेकैकं बहुविस्तरम् ॥ ५०.१० ॥\nप्रथममतलञ्चैव सुतलन्तु ततः परम्।\nततः परतरं विद्याद्वितलं बहुविस्तरम् ॥ ५०.११ ॥\nततो गभस्तलं नाम परतश्च महातलम्।\nश्रीतलञ्च ततः प्राहुः पातालं सप्तमंस्मृतम् ॥ ५०.१२ ॥\nकृष्णभौमञ्च प्रथमं भूमिभागञ्च कीर्त्तितम्।\nपाण्डुभौमं द्वितीयन्तु तृतीयं रक्तमृत्तिकम् ॥ ५०.१३ ॥\nपीतभौमञ्चतुर्थन्तु पञ्चमं शर्करातलम्।\nषष्ठं सिलामयञ्चैव सौवर्णं सप्तमन्तलम् ॥ ५०.१४ ॥\nप्रथमे तु तले ख्यातमसुरेन्द्रस्य मन्दिरम्।\nनमुचेरिन्द्रशत्रोर्हि महानादस्य चालयम् ॥ ५०.१५ ॥\nपुरञ्च शङ्कुकर्णस्य कबन्धस्य च मन्दिरम्।\nनिष्कुलादस्य च पुरं प्रहृष्टजनसङ्कुलम् ॥ ५०.१६ ॥\nराक्षसस्य च भीमस्य शूलदन्तस्य चालयम्।\nलोहिताक्षकलिङ्गानां नगरं श्वापदस्य तु ॥ ५०.१७ ॥\nधनञ्जयस्य च पुरं माहेन्द्रस्य महात्मनः ।\nकालियस्य च नागस्य नगरं कलसस्य च ॥ ५०.१८ ॥\nएवं पुरसहस्राणिं नागदानवरक्षसाम्।\nतले ज्ञेयानि प्रथमे कृष्णभौमे न संशयः ॥ ५०.१९ ॥\nद्वितीयेऽपि तले विप्रा दैत्येन्द्रस्य सुरक्षसः।\nमहाजम्भस्य च तथा नगरं प्रथमस्य तु ॥ ५०.२० ॥\nहयग्रीवस्य कृष्णस्य निकुम्भस्य च मन्दिरम्।\nशङ्खाख्येयस्य च पुरं नगरं गोमुखस्य च ॥ ५०.२१ ॥\nराक्षसस्य च नीलस्य मेघस्य क्रथनस्य च।\nपुरञ्च कुरुपादस्य महोष्णीषस्य चालयम् ॥ ५०.२२ ॥\nकम्बलस्य च नागस्य पुरमश्वतरस्य च।\nकद्रुपुत्रस्य च पुरं तक्षकस्य महात्मनः ॥ ५०.२३ ॥\nएवं पुरसहस्राणि नागदानवरक्षसाम्।\nद्वितीयेऽस्मिन् तले विप्राः पाण्डुभौमे न संशयः ॥ ५०.२४ ॥\nतृतीये तु तलेख्यातं प्रह्लादस्य महात्मनः।\nअनुह्लादस्य च पुरं देत्येन्द्रस्य महात्मनः ॥ ५०.२५ ॥\nतारकाख्‌यस्य च पुरं पुरं त्रिशिरसस्तथा।\nशिशुमारस्य च पुरं हृष्टपुष्टजनाकुलम् ॥ ५०.२६ ॥\nच्यवनस्य च विज्ञेयं राक्षसस्य च मन्दिरम्।\nराक्षसेन्द्रस्य च पुरंकुम्भिलस्य खरस्यच ॥ ५०.२७ ॥\nविराधस्य च क्रूरस्य पुरमुल्कामुखस्य च।\nहेमकस्य च नागस्य तथा पाण्डुरकस्य च ॥ ५०.२८ ॥\nमणिमन्त्रस्य च पुरं कपिलस्य च मन्दिरम्।\nनन्दस्य चोरगपतेर्विशालस्य च मन्दिरम् ॥ ५०.२९ ॥\nएवं पुरसहस्राणि नागदानवरक्षसाम्।\nतृतीयेऽस्मिस्तले विप्राः पीतभौमे न संशयः ॥ ५०.३० ॥\nचतुर्थे दैत्यसिंहस्य कालनेमेर्महात्मनः।\nगजकर्णस्य च पुरं नगरं कुञ्जरस्य च ॥ ५०.३१ ॥\nराक्षसेन्द्रस्य च पुरं सुमालेर्बहुविस्तरम्।\nमुञ्जस्य लोकनाथस्य वृकवक्त्रस्य चालयम् ॥ ५०.३२ ॥\nबहुयोजनसाहस्रं बहुपक्षिसमाकुलम् ।\nनगरं वैनतेयस्य चतुर्थेऽस्मिन् रसातले ॥ ५०.३३ ॥\nपञ्चमे शर्कराभौमे बहुयोजनविस्तृते।\nविरोचनस्य नगरं दैत्यसिंहस्य धीमतः ॥ ५०.३४ ॥\nवैढूर्य्यस्याग्निजिह्वस्य हिरण्याक्षस्य चालयम्।\nपुरञ्च विद्युज्जिह्वस्य राक्षसस्य च धीमतः ॥ ५०.३५ ॥\nमहामेघस्य च पुरं राक्षसेन्द्रस्य शालिनः।\nकर्म्मारस्य च नागस्य स्वस्तिकस्य जयस्य च ॥ ५०.३६ ॥\nएवं पुरसहस्राणि नागदानवरक्षसाम्।\nपञ्चमेऽपि तथा ज्ञेयं शर्करानिलये सदा ॥ ५०.३७ ॥\nषष्ठे तले दैत्यपतेः केसरेर्नगरोत्तमम्।\nसुपर्व्वणः सुलोम्नश्च नगरं महिषस्य च।\nराक्षसेन्द्रस्य च पुरमुत्क्रोशस्य महात्मनः ॥ ५०.३८ ॥\nतत्रास्ते सुरसापुत्रः शतशीर्षो मुदा युतः।\nकश्यपस्य सुतः श्रीमान् वासुकिर्नाम नागराट् ॥ ५०.३९ ॥\nएवं पुरसहस्राणि नागदानवरक्षसाम् ।\nषष्ठे तलेऽस्मिन् विख्याते शिलाभौमे रसातले ॥ ५०.४० ॥\nसप्तमे तु तले ज्ञेयं पाताले सर्व्वपश्चिमे ।\nपुरं बलेः प्रमुदितं नरनारीसमाकुलम् ॥ ५०.४१ ॥\nअसुराशीविषैः पूर्णमुद्धृतैर्द्देवशत्रुभिः।\nमुचुकुन्दस्य दैत्यस्य तत्र वै नगरं महत् ॥ ५०.४२ ॥\nअनेकैर्दितिपुत्राणां समुदीर्णैर्महापुरैः।\nतथैव नागनगरैऋद्धिमद्भिः सहस्रशः ॥ ५०.४३ ॥\nदैत्यानां दानवानाञ्च समुदीर्णै र्महापुरैः।\nउदीर्णै राक्षसावासैरनेकैश्च समाकुलम् ॥ ५०.४४ ॥\nपातालान्ते च विप्रेन्द्रा विस्तीर्णे बहुयोजने।\nआस्ते रक्तारविन्दाक्षो महात्मा ह्यजरामरः ॥ ५०.४५ ॥\nधौतशङ्खोदरवपुर्नीलवासा महाभुजः।\nविशालभोगो द्युतिमांश्चित्रमालाधरो बली ॥ ५०.४६ ॥\nरुक्मश्रृङगावदातेन दीप्तास्येन विराजता।\nप्रभुर्मुखसहस्रेण शोभते वै स कुण्डली ॥ ५०.४७ ॥\nस जिह्वामालया देवो लोलज्वालानलार्चिषा।\nज्वालामालापरिक्षिप्तः कैलास इव लक्ष्यते ॥ ५०.४८ ॥\nस तु नेत्रसहस्रेण द्विगुणेन विराजता।\nबालसूर्य्याभिताम्रेण शोभते स्निग्धमण्डलः ॥ ५०.४९ ॥\nतस्य कुन्देन्दुवर्णस्य अक्षमाला विराजते ।\nतरुणादित्यमालेव श्वेतपर्व्वतमूर्द्धनि ॥ ५०.५० ॥\nजटाकरालो द्युतिमान् लक्ष्यते शयनासने।\nविस्तीर्ण इव मेदिन्यां सहस्रशिखरो गिरिः ॥ ५०.५१ ॥\nमहाभोगैर्महाभागैर्महानागैर्महाबलैः।\nउपास्यते महातेजा महानागपतिः स्वयम् ॥ ५०.५२ ॥\nस राजा सर्वनागानां शेषो नाम महाद्युतिः।\nसा वैष्णवी ह्यहितनुर्मर्यादायां व्यवस्थिता ॥ ५०.५३ ॥\nसप्तैवमेते कथिता व्यवहार्या रसातलाः ।\nदेवासुरमहानागराक्षसाध्युषिताः सदा ॥ ५०.५४ ॥\nअतःपरमनालोक्यमगम्यं सिद्धसाधुभिः।\nदेवा मानप्यविदितं व्यवहारविवर्ज्जितम् ॥ ५०.५५ ॥\nपृथिव्यग्न्यम्बुवायूनां नभसश्च द्विजोत्तमाः।\nमहत्त्वमेवमृषिभिर्वर्ण्यते नात्र संशयः ॥ ५०.५६ ॥\nअत ऊर्द्ध्वं प्रवक्ष्यामि सूर्याचन्द्रमसोर्गतिम्।\nसूर्याचन्द्रमसावेतौ भ्रमन्तौ यावदेव तु।\nप्रकाशतः स्वभाभिस्तौ मण्डलाभ्यां समास्थितौ ॥ ५०.५७ ॥\nसप्तानाञ्च समुद्राणां द्वीपानान्तु स विस्तरः।\nविस्तरार्द्धं पृथिव्यास्तु भवेदन्यत्र बाह्यतः ॥ ५०.५८ ॥\nपर्यासपारिमाण्यन्तु चान्द्रादित्यौ प्रकाशतः।\nपर्यासपारिमाण्येन भूमेस्तुल्यं दिवं स्मृतम् ॥ ५०.५९ ॥\nअवति त्रीनिमान् लोकान् यस्मात् सूर्यः परिभ्रमन्।\nअवधातुः प्रकाशाख्यो ह्यवनात्स रविः स्मृतः ॥ ५०.६० ॥\nअतः परं प्रवक्ष्यामि प्रमाणं चन्द्रसूर्ययोः।\nमहितत्वान्महीशब्दो ह्यस्मिन् वर्षे निपात्यते ॥ ५०.६१ ॥\nअस्य भारतवर्षस्य विष्कम्भन्तु सुविस्तरम्।\nमण्डलं भास्करस्याथ योजनानां निबोधत ॥ ५०.६२ ॥\nनवयोजनसाहस्रो विस्तारो भास्करस्य तु।\nविस्तारात्र्रिगुणश्चास्य परिणाहोऽथ मण्डलम्।\nविष्कम्बो मण्जलस्यैव भास्कराद् द्विगुणः शशी ॥ ५०.६३ ॥\nअतः पृथिव्यां वक्ष्यामि प्रमाणं योजनैः सह।\nसप्तद्वीपसमुद्राया विस्तारो मण्जलञ्च यत् ॥ ५०.६४ ॥\nइत्येतदिह सङ्ख्यातं पुराणं परिमाणतः।\nतद्वक्ष्यामि प्रसङ्ख्याय साम्प्रतैरभिमानिभिः ॥ ५०.६५ ॥\nअभिमानिव्यतीता ये तुल्यास्ते साम्प्रतैरिह।\nदेवा ये वै ह्यतीतास्ते रूपैर्नामभिरेव च ॥ ५०.६६ ॥\nतस्मात्तु साम्प्रतैर्देवैर्वक्ष्यामि वसुधातलम्।\nदिवस्तु सन्निवेशो वै साम्प्रतैरेव कृत्स्नशः ॥ ५०.६७ ॥\nशतार्द्ध कोटिविस्तारा पृथिवी कृत्स्नतः स्मृता।\nतस्या वार्धप्रमाणेन मेरोर्वै चातुरन्तरम् ॥ ५०.६८ ॥\nपृथिव्या वार्धविस्तारो योजनाग्रात्प्रकीर्त्तितः ।\nमेरुमध्यात् प्रति दिशं कोटिरेकादश स्मृताः ॥ ५०.६९ ॥\nतथा शतसहस्राणि एकोननवतिः पुनः।\nपञ्चाशच्च सहस्राणि पृथिव्या वार्धविस्तरः ॥ ५०.७० ॥\nपृथिव्या विस्तरं कृत्स्नं योजनैस्तन्निबोधत।\nतिस्रः कोट्यस्तु विस्तारः संख्यातः स चतुर्दिशम् ॥ ५०.७१ ॥\nतथा शतसहस्राणामेकोनाशीतिरुच्यते।\nसप्तद्वीपसमुद्रायाः पृथिव्यास्त्वेष विस्तरः ॥ ५०.७२ ॥\nविस्तारात् त्रिगुण़ञ्चैव पृथिव्यन्तस्य मण्डलम्।\nगणितं योजनाग्रन्तु कोट्यस्त्वेकादश स्मृताः ॥ ५०.७३ ॥\nतथा शतसहस्रन्तु सप्त त्रिंशाधिकानि तु।\nइत्येतद्वै प्रसङ्ख्यातं पृथिव्यन्तस्य मण्डलम् ॥ ५०.७४ ॥\nतारकासन्निवेशस्य दिवि यावद्धि मण्डलम्।\nपर्यासः सन्निवेशस्य भूमस्तावत्तु मण्डलम् ॥ ५०.७५ ॥\nपर्यासपारिमाण्डेन भूमेस्तुल्यं दिवं स्मृतम्।\nसप्तानामपि लोकानामेतन्मानं प्रकीर्तितम् ॥ ५०.७६ ॥\nपर्यासपारिमाण्डेन मण्डलानुगतेन च।\nउपर्युपरि लोकानां छत्रवत्परिमण्डलम् ॥ ५०.७७ ॥\nसंस्थितिर्विहिता सर्वा येषु तिष्ठन्ति जन्तवः।\nएतदण्डकटाहस्य प्रमाणं परिकीर्त्तितम् ॥ ५०.७८ ॥\nअण्डस्यान्तस्त्विमे लोकाः सप्तद्वीपा च मेदिनी।\nभूर्लोकस्व भुवश्चैव तृतीयः स्वरिति स्मृतः ।\nमहर्लोको जनश्चैव तपः सत्यश्च सप्तमः ॥ ५०.७९ ॥\nएते सप्त कृता लोकाश्छत्राकारा व्यवस्थिताः।\nस्वकैरावरणैः सूक्ष्मैर्धार्यमाणाः पृथक् पृथक् ॥ ५०.८० ॥\nदशभागाधिकाभिश्च ताभिः प्रकृतिभिर्बहिः।\nधार्यमाणा विशेषैश्च समुत्पन्नैः परस्परम् ॥ ५०.८१ ॥\nअस्याण्डस्य समन्ताच्च सन्निविष्टो घनोदधिः।\nपृथिवीमण्डलं कृत्स्नं घनतोयेन धार्यते ॥ ५०.८२ ॥\nघनोदधिपरेणाथ धार्य्यते घनतेजसा।\nबाह्यतो घनतेजस्तु तिर्य्यगूर्द्ध्वन्तु मण्डलम् ॥ ५०.८३ ॥\nसमन्ताद्वनवातेन धार्य्यमाणं प्रतिष्ठितम्।\nघनवातात्तथाकाशमाकाशञ्च महात्मना ॥ ५०.८४ ॥\nभूतादिना वृतं सर्व्वं भूताधिर्महता वृतः ।\nवृतो महाननन्तेन प्रधानेनाव्ययात्मना ॥ ५०.८५ ॥\nपुराणि लोकपालानां प्रवक्ष्यामि यथाक्रमम् ।\nज्योतिर्गणप्रचारस्य प्रमाणं परिवक्ष्यते ॥ ५०.८६ ॥\nमेरोः प्राच्यां दिशि तथा मानसस्यैव मूर्द्धनि।\nवस्वोकसारा माहेन्द्री पुण्या हेमपरिष्कृता । ५०.८७ ॥\nदक्षिणेन पुनर्मेरोर्मानसस्यैव मूर्द्धनि।\nवैवस्वतो निवसति यमः संयमने पुरे ॥ ५०.८८ ॥\nप्रतीच्यान्तु पुनर्मेरोर्मानसस्यैव मूर्द्धनि।\nसुखा नाम पुरी रम्या वरुणस्याथ धीमतः ॥ ५०.८९ ॥\nदिश्युत्तरस्यां मेरोस्तु मानसस्यैव मूर्द्धनि।\nतुल्या माहेन्द्रपुर्य्या तु सोमस्यापि विभावरी ॥ ५०.९० ॥\nमानसोत्तरपृष्ठे तु लोकपालाश्चतुर्द्दिशम्।\nस्थिता धर्म्मव्यवस्थायै लोकसंरक्षणाय च ॥ ५०.९१ ॥\nलोकपालोपरिष्टात्तु सर्व्वतो दक्षिणायने।\nकाष्ठागतस्य सूर्य्यस्य गतिर्या तां निबोधत ॥ ५०.९२ ॥\nदक्षिणे प्रक्रमे सूर्य्यः क्षिप्तेषुरिव सर्पति।\nज्योतिषाञ्चक्रमादाय सततं परिगच्छति ॥ ५०.९३ ॥\nमध्यगश्चामरावत्यां यदा भवति भास्करः।\nवैवस्वते संयमने उदयस्तत्र उच्यते ॥ ५०.९४ ॥\nसुखायामर्द्धरात्रञ्च मध्यगः स्याद्रविर्यदा।\nसुखायामथ वारुण्यामुत्तिष्ठन् स तु दृश्यते ॥ ५०.९५ ॥\nविभायामर्द्धरात्रं स्यान्माहेन्द्य्रामस्तमेति च।\nतदा दक्षिणपूर्व्वेषामपराह्नो विधीयते ॥ ५०.९६ ॥\nदक्षिणापर देश्यानां पूर्व्वाह्नः परिकीर्त्त्यते।\nतेषामपररात्रञ्च ये जना उत्तरापथे ॥ ५०.९७ ॥\nदेशा उत्तरपूर्व्वा ये पूर्व्वरात्रन्तु तान् प्रति।\nएवमेवोत्तरेष्वर्को भवनेषु विराजते ॥ ५०.९८ ॥\nसुखायामथ वारुण्यां मध्याह्ने चार्य्यमा यदा।\nविभावर्य्यां सोमपुर्य्यामुत्तिष्ठति विभावसुः ॥ ५०.९९ ॥\nरात्र्यर्द्धं चामरावत्यामस्तमेति यमस्य च।\nसोमपुर्यां विभायान्तु मध्याह्ने स्याद्धिवाकरः ॥ ५०.१०० ॥\nमहेन्द्रस्यामरावत्यामुत्तिष्ठति यदा रविः।\nअर्द्धरात्रं संयमने वारुण्यामस्तमेति च ॥ ५०.१०१ ॥\nस शीग्रमेति पर्य्येति भास्करोऽलातचक्रवत्।\nभ्रमन् वै भ्रममाणानि ऋक्षाणि गगने रविः ॥ ५०.१०२ ॥\nएवं चतुर्षु द्वीपेषु दक्षिणान्तेन सर्पति।\nउदयास्तमनेनासावुत्तिष्ठति पुनः पुनः ॥ ५०.१०३ ॥\nपूर्व्वाह्ने चापराह्ने तु द्वौ द्वौ देवालयौ तु सः।\nतपत्येकन्तु मध्याह्ने तैरेव तु सरश्मिभिः ॥ ५०.१०४ ॥\nउदितो वर्द्धमानाभिरामध्याह्नं तपन् रविः।\nअतः परं ह्रसन्तीभिर्गोभिरस्तं स गच्छति ॥ ५०.१०५ ॥\nउदयास्तमयाभ्यां हिस्मृते पूर्वापरे दिशो।\nयावत्पुरस्तात्तपति तावत् पृष्ठे तु पार्श्वयोः ॥ ५०.१०६ ॥\nयत्रोद्यन् दृश्यते सूर्यस्तेषां स उदयः स्मृतः।\nयत्र प्रणाशमायाति तेषामस्तः स उच्यते ॥ ५०.१०७ ॥\nसर्वेषामुत्तरे मेरुर्लोकालोकस्तु दक्षिणे।\nविदूरभावादर्कस्य भूमेर्लेखावृतस्य च।\nह्रियन्ते रश्मयो यस्मात्तेन रात्रौ न दृश्यते ॥ ५०.१०८ ॥\nग्रहनक्षत्रताराणां दर्शनं भास्करस्य च।\nउच्छ्रायस्य प्रमाणेन ज्ञेयमस्तमनोदयम् ॥ ५०.१०९ ॥\nशुक्लच्छायोग्निरापश्च कृष्णच्छाया च मेदिनी।\nविदूरभावादर्कस्य उद्यातस्य विरश्मिता।\nरक्ताबावो विरश्मित्वाद्रक्तत्वाच्चाप्यनुष्णता ॥ ५०.११० ॥\nलेखयावस्थितः सूर्यो यत्र यत्र तु दृश्यते।\nऊर्द्ध्वं गतः सहस्रन्तु योजनानां स दृश्यते ॥ ५०.१११ ॥\nप्रभा हि सौरी पादेन अस्तङ्गच्छति भास्करे।\nअग्निमाविशते रात्रौ तस्माद्दूरात् प्रकाशते ॥ ५०.११२ ॥\nउदितस्तु पुनः सूर्यः अस्तमाग्नेयमाविशत्।\nसंयुक्तो वह्निना सूर्यस्ततः स तपते दिवा ॥ ५०.११३ ॥\nप्राकाश्यञ्च तथौष्ण्यञ्च सूर्याग्नेयी च तेजसी।\nपरस्परानुप्रवेशादाप्यायेते दिवानिशम् ॥ ५०.११४ ॥\nउत्तरे चैव भूम्यर्द्धे तथा तस्मिंश्च दक्षिणे।\nउत्तिष्ठति तथा सूर्ये रात्रिराविशते त्वपः ।\nतस्मात्ताम्रा भवन्त्यापो दिवारात्रिप्रवेशनात् ॥ ५०.११५ ॥\nअस्तं याति पुनः सूर्ये दिनं वै प्रविशत्यपः।\nतस्माच्छुक्ला भवन्त्यापो नक्तमह्नः प्रवेशनात् ॥ ५०.११६ \t ॥\nएतेन क्रमयोगेन भूम्यर्द्धे दक्षिणोत्तरे।\nउदयास्तमनेऽर्कस्य अहोरात्रं विशत्यपः ॥ ५०.११७ ॥\nदिनं सूर्यप्रकाशाख्यं तामसी रात्रिरुच्यते।\nतस्माद्व्यवस्थिता रात्रिः सूर्यावेक्ष्यमहः स्मृतम् ॥ ५०.११८।\nएवं पुष्करमध्येन यदा सर्पति भास्करः।\nत्रिंशां शकन्तु मेदिन्या मुहूर्तेनैव गच्छति ॥ ५०.११९ ॥\nयोजनाग्रान्मुहूर्त्तस्य इमां सङ्ख्यां निबोधत।\nपूर्णं शतसहस्राणामेकत्रिंशत्तु सा स्मृता ॥ ५०.१२० ॥\nपञ्चाशत्तु तथान्यानि सहस्राण्यधिकानि तु।\nमौहूर्त्तिकी गतिर्ह्येषा सूर्यस्य तु विधीयते ॥ ५०.१२१ ॥\nएतेन गतियोगेन यदा काष्ठान्तु दक्षिणाम्।\nपर्य्यागच्छेत्तदादित्यो माघे काष्ठान्तमेव हि ॥ ५०.१२२ ॥\nसर्पते दक्षिणायान्तु काष्ठायां तन्निबोधत।\nनवकोट्यः प्रसङ्ख्याता योजनैः परिमण्डलम् ॥ ५०.१२३ ॥\nतथा शतसहस्राणि चत्वारिंशच्च पञ्च च।\nअहोरात्रात्पतङ्गस्य गतिरेषा विधीयते ॥ ५०.१२४ ॥\nदक्षिणाद्विनिवृत्तोऽसौ विषुवस्थो यदा रविः।\nक्षीरोदस्य समुद्रस्य उत्तरान्ता दिशश्चरन् ॥ ५०.१२५ ॥\nमण्डलं विषुवद्यापि योजनैस्तन्निबोधत।\nतिस्रः कोट्यस्तु विस्तीर्णा विषुवद्यापि सा स्मृता ॥ ५०.१२६ ॥\nतथा शतसहस्राणामशीत्येकाधिका पुनः ।\nश्रवणे चोत्तरां काष्ठाञ्चित्रभानुर्यदा भवेत् ।\nशाकद्वीपस्य षष्ठस्य उत्तरान्ता दिशश्चरन् ॥ ५०.१२७ ॥\nउत्तरायाञ्च काष्ठायां प्रमाणं मण्‍डलस्य च।\nयोजनाग्रात्प्रसङ्ख्याता कोटिरेका तु सा द्विजैः ॥ ५०.१२८ ॥\nअशीतिर्नियुतानीह योजनानां तथैव च।\nअष्टपञ्चाशतञ्चैव योजनान्यधिकानि तु ॥ ५०.१२९ ॥\nनागवीथ्युत्तरावीथी अजवीथी च दक्षिणा।\nमूलं चैव तथाषाडे ह्यजवीथ्युदयास्त्रयः।\nअभिजित्पूर्वतः स्वातिर्नागवीथ्युदयास्त्रयः ॥ ५०.१३० ॥\nकाष्ठयोरन्तरं यच्च तद्वक्ष्ये योजनैः पुनः।\nएतच्छतसहस्राणामेकत्रिंशोत्तरं शतम् ॥ ५०.१३१ ॥\nत्रयस्त्रिंशाधिकाश्चान्ये त्रयस्त्रिंशच्च योजनैः।\nकाष्ठयोरन्तरं ह्येतद्योजनाग्रात् प्रतिष्ठितम् ॥ ५०.१३२ ॥\nकाष्ठयोर्लेखयोश्चैव अन्तरे दक्षिणोत्तरे ।\nते तु वक्ष्यामि सङ्ख्याय योजनैस्तन्निबोधत ॥ ५०.१३३ ॥\nएकैकमन्तरन्तस्या नियुतान्येकसप्ततिः।\nसहस्राण्यतिरिक्ताश्च ततोऽन्या पञ्चसप्ततिः ॥ ५०.१३४ ॥\nलेखयोः काष्ठयोश्चैव बाह्याभ्यन्तरयोः स्मृतम्।\nअभ्यन्तरन्तु पर्येति मण्डलान्युत्तरायणे ॥ ५०.१३५ ॥\nबाह्यतो दक्षिणे चैव सततन्तु यथाक्रमम्।\nमण्डलानां शतं पूर्णमशीत्यधिकमुत्तरम् ॥ ५०.१३६ ॥\nचरते दक्षिणे चापि तावदेव विभावसुः।\nप्रमाणं मण्डलस्याथ योजनाग्रान्निबोधत ॥ ५०.१३७ ॥\nएकविंशद्योजनानां सहस्राणि समासतः।\nशते द्वे पुनरप्यन्ये योजनानां प्रकीर्त्तिते ॥ ५०.१३८ ॥\nएकविंशतिभिश्चैव योजनैरधिकैर्हि ते।\nएतत्प्रमाणमाख्यातं योजनैर्मण्डलं हि तत् ॥ ५०.१३९ ॥\nविष्कम्भो मण्डलस्यैष तिर्यक् स तु विधीयते।\nप्रत्यहञ्चरते तानि सूर्यो वै मण्डलक्रमम् ॥ ५०.१४० ॥\nकुलालचक्रपर्यन्तो यथा शीघ्रं निवर्त्तते।\nदक्षिणे प्रक्रमे सूर्यस्तथा शीघ्रं निवर्त्तते ॥ ५०.१४१ ॥\nतस्मात् प्रकृष्टां भूमिञ्च कालेनाल्पेन गच्छति।\nसूर्यो द्वादशभिः शीघ्रं मुहूर्त्तेर्दक्षिणोत्तरे ॥ ५०.१४२ ॥\nत्रयोदशार्द्धमृक्षाणामह्नानुचरते रविः।\nमुहूर्त्तैस्तावदृक्षाणि नक्तमष्टादशैश्चरन् ॥ ५०.१४३ ॥\nकुलालचक्रमध्यस्तु यथा मन्दं प्रसर्पति।\nतथोदगयने सूर्यः सर्पते मन्दविक्रमः ॥ ५०.१४४ ॥\nत्रयोदशार्द्धमर्द्धेन ऋक्षाणां चरते रविः।\nतस्माद्दीर्घेण कालेन भूमिमिल्पां निगच्छति ॥ ५०.१४५ ॥\nअष्टादशमुहूर्त्तैस्तु उत्तरायणपश्चिमम्।\nअहर्भवति तच्चापि चरते मन्दविक्रमः ॥ ५०.१४६ ॥\nत्रयोदशार्द्धमर्धेन ऋक्षाणाञ्चरते रविः।\nमुहूर्त्तैस्तावदृक्षाणि नक्तमष्टादशैश्चरन् ॥ ५०.१४७ ॥\nततो मन्दतरं ताभ्याञ्चक्रं भ्रमति वै यथा।\nमृत्पिण्ड इव मध्यस्थो ध्रुवो भ्रमति वै यथा ॥ ५०.१४८ ॥\nत्रिंशन्मुहूर्त्ताने वाहुरहोरात्रं ध्रुवो भ्रमन् ।\nउभयोः काष्ठयोर्मध्ये भ्रमते मण्डलानि सः ॥ ५०.१४९ ॥\nकुलालचक्रनाभिस्तु यथा तत्रैव वर्त्तते।\nध्रुवस्तथा हि विज्ञेयस्तत्रैव परिवर्त्तते ॥ ५०.१५० ॥\nउभयोः काष्ठयोर्मध्ये भ्रमतो मण्डलानि तु।\nदिवा नक्तञ्च सूर्यस्य मन्दा शीघ्रा च वै गतिः ॥ ५०.१५१ ॥\nउत्तरे प्रक्रमे त्विन्दो र्दिवा मन्दा गतिः स्मृता।\nतथैव च पुनर्नक्तं शीघ्रा सूर्यस्य वै गतिः ॥ ५०.१५२ ॥\nदक्षिणे प्रक्रमे चैव दिवा शीघ्रं विधीयते ।\nगतिः सूर्यस्य नक्तं वै मन्दा चापि तथा स्मृता ॥ ५०.१५३ ॥\nएवं गतिविशेषेण विभजन् रात्र्यहानि तु।\nतथा विचरते मार्गं समेन विषमेण च ॥ ५०.१५४ ॥\nलोकालोके स्थिता ये ते लोकपालाश्चतुर्दिशम्।\nअगस्त्यश्चरते तेषामुपरिष्टाज्जवेन तु ।\nभजन्नसावहोरात्रमेवङ्गतिविशेषणैः ॥ ५०.१५५ ॥\nदक्षिणे नागवीथ्यायां लोकालोकस्य चोत्तरम्।\nलोकसन्तारको ह्येष वैश्वानरपथाद्बहिः ॥ ५०.१५६ ॥\nपृष्ठे यावत् प्रभा सौही पुरस्तात् सम्प्रकाशते।\nपार्श्वयोः पृष्ठतस्तावल्लोकालोकस्य सर्वतः ॥ ५०.१५७ ॥\nयोजनानां सहस्राणि दशोर्द्द्वन्तूच्छ्रितो गिरिः।\nप्रकाशश्चाप्रकाशश्च सर्वतः परिमण्डलः ॥ ५०.१५८ ॥\nनक्षत्रचन्द्रसूर्याश्च ग्रहास्तारागणैः सह।\nअभ्यन्तरं प्रकाशन्ते लोकालोकस्य वै गिरेः ॥ ५०.१५९ ॥\nएतावानेव लोकस्तु निरालोकस्त्वतः परम्।\nलोकालोक एकधा तु निरालोकस्त्वनेकधा ॥ ५०.१६० ॥\nलोकालोकन्तु सन्धत्ते यस्मात् सूर्यः परिग्रहम्।\nतस्मात्सन्ध्येति तामाहुरुषाव्युष्ट्योर्यदन्तरम् ।\nउषा रात्रिः स्मृता विप्रैर्व्युष्टिश्चापि त्वहः स्मृतम् ॥ ५०.१६१ ॥\nसूर्यं हि ग्रसमानानां सन्ध्याकाले हि रक्षसाम्।\nप्रजापतिनियोगेन शापस्तेषां दुरात्मनाम् ।\nअक्षयत्वञ्च देहस्य प्रापिता मरणं तथा ॥ ५०.१६२ ॥\nतिस्रः कोट्यस्तु विख्याता मन्देहा नाम राक्षसाः।\nप्रार्थयन्ति सहस्रांशुमुदयन्ति दिने दिने।\nतापयन्तो दुरात्मानः सूर्यमिच्छन्ति खादितुम् ॥ ५०.१६३ ॥\nअथ सूर्यस्य तेषाञ्च युद्धमासीत् सुदारुणम्।\nततो ब्रह्मा च देवाश्च ब्राह्मणाश्चैव सत्तमाः।\nसन्ध्येति समुपासन्तः क्षेपयन्ति महाजलम् ॥ ५०.१६४ ॥\nओङ्कारब्रह्मसंयुक्तं गायत्र्या चाभिमन्त्रितम्।\nतेन दह्यन्ति ते दैत्या वज्रभूतेन वारिणा ॥ ५०.१६५ ॥\nततः पुनर्महातेजा महाद्युतिपराक्रमः.\nयोजनानां सह स्राणि ऊर्द्ध्वमुत्तिष्ठते शतम् ॥ ५०.१६६ ॥\nततः प्रयाति भगवान् ब्राह्मणैः परिवारितः।\nवालखिल्यैश्च मुनिभिः कृतार्थैः समरीचिभिः ॥ ५०.१६७ ॥\nकाष्ठा निमेषा दश पञ्च चैव त्रिंशच्च काष्ठा गणयेत् कलान्तम् ।\nत्रिंशत् कलाश्चैव भवेन्मुहूर्त्तस्तैस्त्रिंशता रात्र्यहनी समेते ॥ ५०.१६८ ॥\nह्रासवृद्धी त्वहर्भागैर्दिवसानां यथाक्रमम्।\nसन्ध्या मुहूर्तमानन्तु ह्रासे वृद्धौ समा स्मृता ॥ ५०.१६९ ॥\nलेखाप्रभृत्यथादित्ये त्रिमुहूर्त्तागते तु वै।\nप्रातस्तनः स्मृतः कालो भागस्त्वह्नः स पञ्चमः ॥ ५०.१७० ॥\nतस्मात् प्रातस्तनात्कालात् त्रिमुहूर्त्तस्तु सङ्गवः।\nमध्याह्नस्त्रिमुहूर्त्तस्तु तस्मात्कालाच्च सङ्गवात् ॥ ५०.१७१ ॥\nतस्मान्मध्यन्दिनात् कालादपराह्न इति स्मृतः ।\nत्रय एव मुहूर्त्तास्तु तस्मात् कालाच्च मध्यमात् ॥ ५०.१७२ ॥\nअपराह्ने व्यतीपाते काल- सायाह्न उच्यते।\nदशपञ्चमुहूर्त्ताद्वै मुहूर्त्तास्त्रय एव च ॥ ५०.१७३ ॥\nदशपञ्चमुहूर्त्तं वै अहर्विषुवति स्मृतम्।\nदशपञ्चमुहूर्त्ताद्वै रात्रिन्दिवमिति स्मृतम् ॥ ५०.१७४ ॥\nवर्ध्धते ह्रसते चैव अयने दक्षिणोत्तरे।\nअहस्तु ग्रसते रात्रिं रात्रिस्तु ग्रसते त्वहः ॥ ५०.१७५ ॥\nशरद्वसन्तयोर्मध्ये विषुवन्तद्विभाव्यते।\nअहोरात्रं कलाश्चैव सप्त सोमः समश्रुते ॥ ५०.१७६ ॥\nतथा पञ्चदशाहानि पक्ष इत्याभिधीयते।\nद्वौ पक्षौ च भवेन्मासो द्वौ मासावन्तरावृतुः।\nऋतुत्रयमयनं स्याद्द्वैऽयने वर्षमुच्यते ॥ ५०.१७७ ॥\nनिमेषादिकृतः कालः काष्ठाया दश पञ्च च।\nकलायास्त्रिंशतः काष्ठा मात्राघीतिद्वयात्मिका ॥ ५०.१७८ ॥\nशतघ्नैकोनकास्त्रिंशन्मात्रात्रिशत् षडुत्तरा।\nद्विषष्टिभाक् त्रयोविंशन्मात्रायाञ्च चला भवेत् ॥ ५०.१७९ ॥\nचत्वारिंशत्सहस्राणि शतान्यष्टौ च विद्युतिः।\nसप्ततिञ्चापि तत्रैव नवतिं विद्धि निस्वये ॥ ५०.१८० ॥\nचत्वार्येव शतान्याहुर्विद्युतौ वैधसंयुगे।\nचरांशो ह्येष विज्ञेयो नालिका चात्र कारणम् ॥ ५०.१८१ ॥\nसंवत्सरादयः पञ्च चतुर्मानविकल्पिताः।\nनिश्चयः सर्वकालस्य युग इत्यभिधीयते ॥ ५०.१८२ ॥\nसंवत्सरस्तु प्रथमो द्वितीयः परिवत्सरः।\nइद्वत्सरस्तृतीयस्तु चतुर्थश्चानुवत्सरः।\nपञ्चमो वत्सरस्तेषां कालस्तु परिसंज्ञितः ॥ ५०.१८३ ॥\nविंशशतं भवेत्पूर्णं पर्वणां तु रवेर्युगम्।\nएतान्यष्टादशस्त्रिंशदुदयो भास्करस्य च ॥ ५०.१८४ ॥\nऋतवस्त्रिंशतः सौरा अयनानि दशैव तु।\nपञ्चत्रिंशत् शतं चापि षष्टिर्मासाश्च भास्करः ॥ ५०.१८५ ॥\nत्रिंशदेव त्वहोरात्रं स तु मासश्च भास्करः।\nएकषष्टिस्त्वहोरात्रा दनुरेको निभाव्यते ॥ ५०.१८६ ॥\nअह्नान्तु त्र्यधिकाशीतिः शतं चाप्यधिकं भवेत्।\nमानं तच्चित्रभानोस्तु विज्ञेयं भुवनस्य तु ॥ ५०.१८७ ॥\nसौरसौम्यं तु विज्ञेयं नक्षत्रं सावनं तथा।\nनामान्येतानि चत्वारि यैः पुराणं विभाव्यते ॥ ५०.१८८ ॥\nखे तस्योत्तरतश्चैव श्रृङ्गवान्नाम पर्वतः।\nत्रीणि तस्य तु श्रृङ्गाणि स्पृशन्तीव नभस्तलम् ॥ ५०.१८९ ॥\nतैश्चापि श्रृङ्गवान्नाम सर्वतश्चैव विश्रुतः।\nएकमार्गश्च विस्तारो विष्कम्भश्चापि कीर्तितः ॥ ५०.१९० ॥\nतस्य वै सर्वतः श्रृङ्गं मध्यमन्तद्धिरण्मयम्।\nदक्षिणं राजतञ्चैव श्रृङ्गं तु स्फटिकप्रभम् ॥ ५०.१९१ ॥\nसर्वरत्नमयं चैकं श्रृङ्गमुत्तरमुत्तमम्।\nएवं कूटैस्रिभिः शैलैः श्रृङ्गवानिति विश्रुतः ॥ ५०.१९२ ॥\nयत्तद्विषुवतं श्रृङ्गन्तदर्कः प्रतिपद्यते।\nशरद्वसन्तयोर्मध्ये मध्यमां गतिमास्थितः।\nअहस्तुल्यामथो रात्रिं करोति तिमिरापहः ॥ ५०.१९३ ॥\nहरिताश्च हया दिव्यास्ते नियुक्ता महारथे।\nअनुलिप्ता इवाभान्ति पझरक्तैर्गभस्तिभिः ॥ ५०.१९४ ॥\nमेषान्ते च तुलान्ते च भास्करोदयतः स्मृताः ।\nमुहूर्त्ता दश पञ्चैव अहोरात्रिश्च तावती ॥ ५०.१९५ ॥\nकृत्तिकानां यदा सूर्यः प्रथमांशगतो भवेत् ।\nविशाखानां तथा ज्ञेयश्चतुर्थांशे निशाकरः॥ ५०.१९६ ॥\nविशाखायां यदा सूर्य श्च्रतेंऽशं तृतीयकम्।\nतदा चन्द्रं विजानीयात् कृत्तिकाशिरसि स्थितम् ॥ ५०.१९७ ॥\nविषुवन्तं तदा विद्यादेवमाहुर्महर्षयः।\nसूर्येण विषुवं विद्यात् कालं सोमेन लक्षयेत् ॥ ५०.१९८ ॥\nसमा रात्रिरहश्चैव यदा तद्विषुवद्भवेत्।\nतदा दानानि देयानि पितृभ्यो विषुवत्यपि।\nब्राह्मणेभ्यो विशेषेण मुखमेतत्तु दैवतम् ॥ ५०.१९९ ॥\nऊनरात्राधिमासौ च कलाकाष्ठामुहूर्त्तकाः।\nपौर्णमासी तथा ज्ञेया अमावास्या तथैव च।\nसिनीवाली कुहूश्चैव राका चानुमति स्तथा ॥ ५०.२०० ॥\nतपस्तपस्यौ मधुमाधवौ च शुक्रः शुचिश्चायनमुत्तरं स्यात्।\nनभो नभश्योऽथ इषुः सहोर्जः सहःसहस्याविति दक्षिणं स्यात् ॥ ५०.२०१ ॥\nसंवत्सरास्ततो ज्ञेयाः पञ्चाब्दा ब्रब्मणः सुताः।\nतस्मात्तु ऋतवो ज्ञेया ऋतवो ह्यन्तराः स्मृताः ॥ ५०.२०२ ॥\nतस्मादनुमुखा ज्ञेया अमावास्यास्य पर्वणः.\nतस्मात्तु विषुवं ज्ञेयं पितृदैवहितं सदा ॥ ५०.२०३ ॥\nएवं ज्ञात्वा न मुह्येत दैवे पित्र्ये च मानवः।\nतस्मात् स्मृतं प्रजानां वै विषुवत्सर्वगं सदा ॥ ५०.२०४ ॥\nआलोकान्तः स्मृतो लोको लोकान्तो लोक उच्यते।\nलोकपालाः स्थितास्तत्र लोकालोकस्य मध्यतः ॥ ५०.२०५ ॥\nचत्वारस्ते महात्मानस्तिष्ठन्त्याभूतसम्प्लवात्।\nसुधामा चैव वैराजः कर्द्दमः शङ्‌कृपस्तथा।\nहिरण्यलोमा पर्ज्जन्यः केतुमान् जातनिश्चयः ॥ ५०.२०६ ॥\nनिर्द्वन्द्वा निरभीमाना निस्तन्त्रा निष्परिग्रहाः।\nलोकपालाः स्थिता ह्येते लोकालोके चतुर्दिशम् ॥ ५०.२०७ ॥\nउत्तरं यदगस्त्यस्य अजवीथ्याश्च दक्षिणम्।\nपितृयाणः स वै पन्था वैश्वानरपथाद्बहिः ॥ ५०.२०८ ॥\nतत्रासते प्रजावन्तो मुनयो ह्यग्निहोत्रिणः ।\nलोकस्य सन्तानकराः पितृयाणे पथि स्थिताः ॥ ५०.२०९ ॥\nभूतारम्भ कृतं कर्म आशिषा ऋत्विगुच्यते ।\nप्रारभन्ते लोककामास्तेषां पन्थाः स दक्षिणः ॥ ५०.२१० ॥\nचलितन्ते पुनर्द्धर्मं स्थापयन्ति युगे युगे।\nसन्तत्या तपसा चैव मर्यादाभिः श्रुतेन च ॥ ५०.२११ ॥\nजायमानास्तु पूर्वे वै पश्चिमानां गृहेषु च।\nपश्चिमाश्चैव जायन्ते पूर्वेषां निधनेष्वपि।\nएव मावर्त्तमानास्ते तिष्ठन्त्याभूतसम्प्लवात् ॥ ५०.२१२ ॥\nअष्टाशीतिसहस्राणि मुनीनां गृहमेधिनाम्।\nसवितुर्द्दक्षिणं मार्गं श्रिता ह्याचन्द्रतारकम्।\nक्रियावतां प्रसङ्ख्येया ये श्मशानानि भेजिरे ॥ ५०.२१३ ॥\nलोकशंव्यवहारेण भूतारम्भकृतेन च।\nइच्छाद्वेषप्रकृत्या च मैथुनोपगमेन च ॥ ५०.२१४ ॥\nतथा कायकृतेनेह सेवनाद्विषयस्य च।\nएतैस्तैः कारणैः सिद्धाः श्मशानानि हि भेजिरे।\nप्रजैषिणस्ते मुनयो द्वापरेष्विह जज्ञिरे ॥ ५०.२१५ ॥\nनागवीथ्युत्तरे यच्च सप्तर्षिभ्यश्च दक्षिणम् ।\nउत्तरः सवितुः पन्था देवयानस्तु स स्मृतः ॥ ५०.२१६ ॥\nयत्र ते वासिनः सिद्धा विमला ब्रह्मचारिणः।\nसततन्ते जुगुप्सन्ते तस्मान्मृत्युर्ज्जितस्तु तैः ॥ ५०.२१७ ॥\nअष्टाशीतिसहस्राणि तेषामप्यूर्द्ध्वरेतसाम्।\nउदकूपन्थानमर्यम्णः श्रिता ह्याभूतसम्प्लवात् ॥ ५०.२१८ ॥\nइत्येतैः कारणैः शुद्धैस्तेऽ म़तत्वं हि भेजिरे।\nआभूतसम्प्लवस्थानममृतत्वं विभाव्यते ॥ ५०.२१९ ॥\nत्रैलोक्यस्थितिकालोऽयमपुनर्मार्गगामिनः।\nब्रह्महत्याश्वमेधाभ्यां पुण्यापापकृतोऽपरम्।\nआभूतसम्प्लवान्ते तु क्षीयन्ते ह्यूर्द्ध्वरेतसः ॥ ५०.२२० ॥\nऊर्द्ध्वोत्तरमृषिभ्यस्तु ध्रुवो यत्रास्ति वै स्मृतम्।\nएतद्विष्णुपदं दिव्यं तृतीयं व्योम्नि भास्वरम् ॥ ५०.२२१ ॥\nतत्र गत्वा न शोचन्ति तद्विष्णोः परमं पदम्।\nधर्मध्रुवाद्यास्तिष्ठन्ति यत्र ते लोकसाधकाः ॥ ५०.२२२ ॥\nइति श्रीमहापुराणे वायुप्रोक्ते ज्योतिष्प्रचारो नाम पञ्चाशोऽद्यायः ॥ ५० ॥"
  }
]
[
  {
    "text": "<b>।।सूत उवाच।।\n</b>\nसव्ये हिमवतः पार्श्वे कैलासो नाम पर्वतः।\nतस्मिन्निवसति श्रीमान् कुबेरः सह राक्षसैः।\nअप्सरोगणसंयुक्तो मोदते ह्यलकाधिपः ।। ४७.१ ।।"
  },
  {
    "text": "कैलासपादात् सम्भूतं पुण्यं शीत जलं शुभम्।\nमन्दं नाम्ना कुमुद्वन्तं शरदम्बुदसन्निभम् ।। ४७.२ ।।"
  },
  {
    "text": "तस्माद्दिव्या प्रभवति नदी मन्दाकिनी शुभा।\nदिव्यञ्च नन्दनं तत्र तस्यास्तीरे महद्वनम् ।। ४७.३ ।।"
  },
  {
    "text": "प्रागुत्तरेण कैलासाद्दिव्यसत्त्वौषधं गिरिम्।\nसुरधातुमयं चित्रं सुवर्णं पर्वतं प्रति ।। ४७.४ ।।"
  },
  {
    "text": "चन्द्रप्रभो नाम गिरिः सशुद्धां रत्नसन्निभः।\nतस्य पादे महद्दिव्यमच्छोदं नाम तत्सरः ।। ४७.५ ।।"
  },
  {
    "text": "तस्माद्दिव्या प्रभवति ह्यच्छोदा नाम निम्नगा।\nतस्यास्तीरे महादिव्यं वनं चैत्ररथं स्मृतम् ।। ४७.६ ।।"
  },
  {
    "text": "तस्मिन् गिरौ निवसति मणिभद्रः सहानुगः।\nयक्षसेनापतिः क्रूरगुह्यकैः परिवारितः ।। ४७.७ ।।"
  },
  {
    "text": "पुण्या मन्दाकिनी चैव निम्नगाच्छोदिका तथा।\nमहीमण्डलमध्येन प्रविष्टे ते महोदधिम् ।। ४७.८ ।।"
  },
  {
    "text": "कैलासाद्दक्षिणप्राच्यां शिवसत्त्वौषधिं गुरुम् ।\nमनःशिलामयं दिव्यं पिशङ्गं पर्वतं प्रति ।। ४७.९ ।।"
  },
  {
    "text": "लोहितो हेमश्रृङ्गस्तु गिरिः सूर्य प्रभो महान्।\nतस्य पादे महद्दिव्यं लोहितं नाम तत्सरः ।। ४७.१० ।।"
  },
  {
    "text": "तस्मात् पुण्यः प्रभवति लौहित्यः सदनो महान्।\nदेवारण्यं विशोकञ्च तस्य तीरे महावनम् ।। ४७.११ ।।"
  },
  {
    "text": "तस्मिन् गिरौ निवसति यक्षो मणिवरो वशी।\nसौम्यैः सुधार्मिकैश्चैव गुह्यकैः परिवारितः ।। ४७.१२ ।।"
  },
  {
    "text": "कैलासाद्दक्षिणे पार्श्वे क्रूरसत्वौषधं गिरिम्।\nवृत्रकायात् किलोत्पन्नमञ्जनं त्रिककुत्प्रति ।। ४७.१३ ।।"
  },
  {
    "text": "सर्वधातुमयस्तत्र सुमहान् वैद्युतो गिरिः।\nतस्य पादे सरः पुण्यं मानसं सिद्धसेवितम् ।। ४७.१४ ।।"
  },
  {
    "text": "तस्मात् प्रभवते पुण्या सरयूर्लोकभावनी।\nतस्यास्तीरे वनं दिव्यं वैभ्राजं नाम विश्रुतम् ।। ४७.१५ ।।"
  },
  {
    "text": "कुबेरानुचरस्तत्र प्रहेतृतनयो वशी।\nब्रह्म पातो निवसति राक्षसोऽनन्तविक्रमः।\nअन्तरिक्षचरैर्घोरैर्यातुधानशतैर्वृतः ।। ४७.१६ ।।"
  },
  {
    "text": "अपरेण तु कैलासान्मुख्यसत्त्वौषधिं गिरिम्।\nअरुणं पर्वतश्रेष्ठं रुक्मधातुमयं प्रति ।। ४७.१७ ।।"
  },
  {
    "text": "भवस्य दयितः श्रीमान् पर्वतो मेघसन्निभः।\nशातकुम्भमयैः शुभ्रैः शिलाजालैः समावृतः ।। ४७ .१८ ।।"
  },
  {
    "text": "शतसङ्ख्यैस्तापनीयैः श्रृङ्गैर्दिवमिवोल्लिखन्।\nमुञ्जवान् स महादिव्यो दुर्गशैलो हिमार्चितः ।। ४७.१९ ।।"
  },
  {
    "text": "तस्मिन् गिरौ निवसति गिरिशो धूम्रलोहितः।\nतस्य पादात् प्रभवति शैलोदं नाम तत्सरः ।। ४७.२० ।।"
  },
  {
    "text": "तस्मात् प्रभवते हिव्या शैलोदा नाम निम्नगा।\nसा चक्षुःशीतयोर्मध्ये प्रविष्टा लवणोदधिम् ।। ४७.२१ ।।"
  },
  {
    "text": "तस्यास्तीरे वनं दिव्यं विश्रुतं सुरभीति वै।\nअस्त्युत्तरेण कैलासाच्छिवसत्त्वौषधो गिरिः ।। ४७.२२ ।।"
  },
  {
    "text": "गौरो नाम गिरिस्तत्र हरितालमयः शुभः।\nहिरण्यश्रृङ्गः सुमहान् दिव्यो मणिमयो गिरिः ।। ४७.२३ ।।"
  },
  {
    "text": "तस्य पादे महद्दिव्यं शुभं काञ्चनवालुकम्।\nरम्यं बिन्दुसरो नाम यत्र यातो भगीरथः ।। ४७.२४ ।।"
  },
  {
    "text": "गङ्गानिमित्तं राजर्षिरुवास बहुलाः समाः ।\nदिवं यास्यन्ति मे पूर्वे गङ्गातोयपरिप्लुताः ।। ४७.२५ ।।"
  },
  {
    "text": "तत्र त्रिपथगा देवी प्रथमन्तु प्रतिष्ठिता।\nसोमपादप्रसूता सा सप्तधा प्रतिपद्य ते ।। ४७.२६ ।।"
  },
  {
    "text": "यूपा मणिमयास्तत्र चितयश्च हिरण्मयाः ।\nतत्रेष्ट्वा तु गतः शर्वं शक्रः सर्वैः सुरैः सह ।। ४७.२७ ।।"
  },
  {
    "text": "दिविच्छायापथो यस्तु अनुनक्षत्रमण्डलम् ।\nदृश्यते भास्वरो रात्रौ देवी त्रिपथगा तु सा ।। ४७.२८ ।।"
  },
  {
    "text": "अन्तरिक्षं दिवञ्चैव भावयन्ती भुवङ्गता।\nभवोत्तमाङ्गे पतिता संरुद्धा योगमायया ।। ४७.२९ ।।"
  },
  {
    "text": "तस्या ये बिन्दवः केचित् क्रुद्धायाः पतिताः क्षितौ।\nकृतं बिन्दुसरस्तत्र ततो बिन्दुसरः स्मृतम् ।। ४७.३० ।।"
  },
  {
    "text": "ततो निरुद्धा देवी सा भवेन स्मयता किल।\nचिन्तयामास मनसा शङ्करक्षेपणं प्रति ।। ४७.३१ ।।"
  },
  {
    "text": "भित्त्वा विशामि पातालं स्रोतसा गृह्य शङ्करम्।\nज्ञात्वा तस्या अभिप्रायं क्रूरं देव्या चिकीर्षितम् ।। ४७.३२ ।।"
  },
  {
    "text": "तिरोभावयितुं बुद्धिरासीदङ्गेषु तां नदीम्।\nतस्यावलेपं तं बुद्ध्वा नद्याः क्रुद्धस्तु शङ्करः।\nनिरुध्य तु शिरस्येनां वेगेन पतितां भुवि ।। ४७.३३ ।।"
  },
  {
    "text": "एतस्मिन्नेव काले तु दृष्ट्वा राजानमग्रतः।\nधमनीसन्ततं क्षीणं क्षुधापरिगतेन्द्रियम् ।। ४७.३४ ।।"
  },
  {
    "text": "अनेन तोषितश्चाहं नद्यर्थं पूर्वमेव हि।\nबुद्ध्वास्य वरदानं तु कोपं नियतवांस्तु सः ।। ४७.३५ ।।"
  },
  {
    "text": "ब्रह्मणो हि वचः श्रुत्वा प्रतिज्ञाधारणं प्रति।\nततो विसर्जयामास संरुद्धां स्वेन तेजसा।\nनदीं भगीरथस्यार्थे तपसोग्रेण तोषितः ।। ४७.३६ ।।"
  },
  {
    "text": "ततो विसृज्यमानायाः स्रोतस्तत्सप्तताङ्गतम्।\nत्रयः प्राचीमभिमुखं प्रतीचीं त्रयः एव तु ।। ४७.३७ ।।"
  },
  {
    "text": "नद्याः स्रोतस्तु गङ्गायाः प्रत्यपद्यत सप्तधा।\nनलिनी ह्रादिनी चैव पावनी चैव प्राग्गता ।। ४७.३८ ।।"
  },
  {
    "text": "सीता चक्षुश्च सिन्धुश्च प्रतीचीं दिशमाक्षिताः।\nसप्तमी त्वनुगा तासां दक्षिणेन भगीरथी ।। ४७.३९ ।।"
  },
  {
    "text": "तस्माद्भागीरथी या सा प्रविष्टा लवणोदधिम्।\nसप्तैता भावयन्तीह हिमाह्वं वर्षमेव तु ।। ४७.४० ।।"
  },
  {
    "text": "प्रसूताः सप्त नद्यस्ताः शुभा बिन्दुसरोद्भवाः।\nनानादेशान् भावयन्त्यो म्लेच्छप्रायांश्च सर्वशः ।। ४७.४१ ।।"
  },
  {
    "text": "उपगच्छन्ति ताः सर्वा यतो वर्षति वासनः।\nसिरिन्ध्रान् कुन्तलांश्चीनान् बर्भरान् यवसान् द्रुहान् ।। ४७.४२ ।।"
  },
  {
    "text": "रुषाणांश्च कुणिन्दांश्च अङगलोकवराश्च ये।\nकृत्वा द्विधा सिन्धुमरुं सीतागात्पश्चिमोदधिम् ।। ४७.४३ ।।"
  },
  {
    "text": "अथ चीनमरूंश्चैव नङ्गणान् सर्वमूलिकान् ।\nसाध्रांस्तु षारांस्तम्पाकान् पह्नवान् दरदान् शकान्।\nएतान् जनपदान् चक्षुः स्रावयन्ती गतोदधिम् ।। ४७.४४ ।।"
  },
  {
    "text": "दरदांश्च सकांश्मीरान् गान्धारान् वरपान् ह्रदान्।\nशिवपौरानिन्द्रहासान् वदातींश्च विसर्जयान् ।। ४७.४५ ।।"
  },
  {
    "text": "सैन्धवान् रन्ध्रकरकान् भ्रमराभीररोहकान् ।\nशुनामुखांश्चोर्द्ध्वमनून् सिद्धचारणसोवितान् ।। ४७.४६ ।।"
  },
  {
    "text": "गन्धर्वान् किन्नरान् यक्षान् रक्षोविद्याधरोरगान्।\nकलापग्रामकांश्चैव पारदान् सीगणान् खसान् ।। ४७.४७ ।।"
  },
  {
    "text": "किरातांश्च पुलिन्दांश्च कुरून् सभरतानपि।\nपञ्चालकाशिमात्स्यांश्च मगधाङ्गांस्तथैव च ।। ४७.४८ ।।"
  },
  {
    "text": "ब्रह्मोत्तरांश्च वङ्गांश्च तामलिप्तांस्तथैव च।\nएतान् जनपदानार्यान् गङ्गा भावयते शुभान् ।। ४७.४९ ।।"
  },
  {
    "text": "ततः प्रतिहता विन्ध्ये प्रविष्टा दक्षिणोददिम्।\nततक्ष्वाह्लादिनी पुण्या प्राचीनाभिमुखी ययौ ।। ४७.५० ।।"
  },
  {
    "text": "प्लावयन्त्युपभोगांश्च निषादानां च जातयः।\nधीवरानृषिकांश्चैव तथा नीलमुखानपि ।। ४७.५१ ।।"
  },
  {
    "text": "केरलानुष्ट्रकर्णांश्च किरातानपि चैव हि।\nकालोदरान् विवर्णांश्च कुमारान् स्वर्णभूषितान् ।। ४७.५२ ।।"
  },
  {
    "text": "सा मण्डले समुद्रस्य तिरोभूताऽनुपूर्वतः।\nततस्तु पावनी चैव प्राचीमेव दिशङ्गता ।। ४७.५३ ।।"
  },
  {
    "text": "अपथान् भावयन्तीह इन्द्रद्युम्नसरोऽपि च।\nतता खरथांश्चैव इन्द्रशङ्कुपथानपि ।। ४७.५४ ।।"
  },
  {
    "text": "मध्येनोद्यानमस्कारान् कुथप्रावरणान् ययौ।\nइन्द्रद्वीपसमुद्रे तु प्रविष्टा लवणोदधिम् ।। ४७.५५ ।।"
  },
  {
    "text": "ततश्च नलिनी चागात् प्राचीमाशां जवेन तु।\nतोमरान् भावयन्तीह हंसमार्गान् सहूहुकान् ।। ४७.५६ ।।"
  },
  {
    "text": "पूर्वान् देशांश्च सेवन्ती भित्त्वा सा बहुधा गिरीन्।\nकर्णप्रावरणांश्चैव प्राप्य चाश्वमुखानपि ।। ४७.५७ ।।"
  },
  {
    "text": "सिकतापर्वतमरून् गत्वा विद्याधरान् ययौ।\nनेमिमण्डलकोष्ठे तु प्रविष्टा सा महोदधिम् ।। ४७.५८ ।।"
  },
  {
    "text": "तासां नद्युपनद्यश्च शतशोऽथ सहस्रशः।\nउपगच्छन्ति ताः सर्वा यतो वर्षति वासवः ।। ४७.५९ ।।"
  },
  {
    "text": "वस्वोकसायास्तीरे तु वारिसुरभिविश्रुते।\nहरिश्रृङ्गे तु वसति विद्वान् कौबैरको वशी ।। ४७.६० ।।"
  },
  {
    "text": "यज्ञोपेतः स सुमहानमितौजाः सुविक्रमः।\nतत्रागस्त्यैः परिवृतो विद्वद्भिर्ब्रह्मराक्षसैः।\nकुबैरानुचराः ह्येते चत्वारस्तत्समाः स्मृताः ।। ४७.६१ ।।"
  },
  {
    "text": "एवमेव तु विज्ञेया ऋद्धिः पर्वतवासिनाम्।\nपरस्परेण द्विगुणा धर्मतः कामतोऽर्थतः ।। ४७.६२ ।।"
  },
  {
    "text": "हेमकूटस्य पॄष्ठे तु सायनं नाम तत्सरः।\nमनस्विनी प्रभवति तस्माज्ज्योतिष्मती च सा ।। ४७.६३ ।।"
  },
  {
    "text": "अवगाह्य ह्युभयतः समुद्रौ पूर्वपश्चिमौ ।\nसरो विष्णुपदं नाम निषधे पर्वतोत्तमे ।। ४७.६४ ।।"
  },
  {
    "text": "तस्माद्द्वयं प्रभवति गान्धर्वी नन्वली च या।\nमेरोः पश्चात् प्रभवति ह्रदश्चन्द्रप्रभो महान् ।। ४७.६५ ।।"
  },
  {
    "text": "तत्र जाम्बूनदी पुण्या यस्यां जाम्बूनदं शुभम्।\nपयोदं तु सरो नीले सुशुभ्रं पुण्डरीकवत् ।। ४७.६६ ।।"
  },
  {
    "text": "पुण्डरीकापयोदा च तस्मान्नद्यौ विनिर्गते।\nश्वेतात् प्रभवते पुण्यं सरस्तूत्तरमानसम् ।। ४७.६७ ।।"
  },
  {
    "text": "ज्योत्स्ना च मृगकान्ता च तस्माद्द्वे संबभूवतुः।\nमधुमत्सरः पुण्यञ्च पझमीनद्विजाकुलम् ।। ४७.६८ ।।"
  },
  {
    "text": "कल्पवृक्षसमाकीर्णं मधुवत्सर्वतः सुखम्।\nरुद्रकान्तमिति ख्यातं निर्मितं तद्भवेन तु ।। ४७.६९ ।।"
  },
  {
    "text": "अन्ये चाप्यत्र विख्याताः पझमीनद्विजाकुलाः।\nनाम्ना रुद्राजया नाम द्वादशोदधिसन्निभाः ।। ४७.७० ।।"
  },
  {
    "text": "तेभ्यः शान्ता च माध्वी च द्वे नद्यौ सम्बभूवतुः।\nयनि किम्पुरुषाद्यानि तेषु देवो न वर्षति ।। ४७.७१ ।।"
  },
  {
    "text": "उद्भिद्यान्युदकान्यत्र प्रवहन्ति सरिद्वराः।\nऋषभो दुन्दुभिश्चैव धूम्रश्चैव महागिरिः ।। ४७.७२ ।।"
  },
  {
    "text": "पूर्वायता महभागा निम्नगा लवणाम्भसि।\nचन्द्रकङ्कस्तथा प्राणो महानग्निः शिलोच्चयः।\nउदग्याता उदीच्यान्ता अवगाढा महोदधिम् ।। ४७.७३ ।।"
  },
  {
    "text": "सोमकश्च वराहश्च नारदश्च महीधरः।\nप्रतीचीमायतास्ते वै प्रविष्टा लवणोदधिम् ।। ४७.७४ ।।"
  },
  {
    "text": "चक्रो बलाहकश्चैव मैनाकश्चैव पर्वतः।\nआयतास्ते महाशैलाः समुद्रं दक्षिणं प्रति।\nचन्द्रमैनाकयोर्मध्येविदिशं दक्षिणां प्रति ।। ४७.७५ ।।"
  },
  {
    "text": "तत्र संवर्त्तको नाम सोऽग्निः पिबति तज्जलम्।\nनाम्ना समुद्रपः श्रीमानौर्वः स वडवामुखः ।। ४७.७६ ।।"
  },
  {
    "text": "द्वादशैते प्रविष्टा हि पर्वता लवणोदधिम्।\nमहेन्द्रभयवित्रस्ताः पक्षच्छेदभयात्तदा।\nयदेतदॄश्यते चन्द्रे श्वेते कृष्णशशाकृतिः ।। ४७.७७ ।।"
  },
  {
    "text": "भारतस्य तु वर्षस्य भेदास्ते नव कीर्तिताः।\nइहोदितस्य दृश्यन्ते तथान्येऽन्यत्र नोदिते ।। ४७.७८ ।।"
  },
  {
    "text": "उत्तरोत्तरमेतेषां वर्षमुद्दिश्यते गुणैः।\nआरोग्यायुः प्रमाणाभ्यां धर्मतः कामतोऽर्थतः ।। ४७.७९ ।।"
  },
  {
    "text": "समन्वितानि भूतानि गुणै रेतैस्तु भागतः।\nवसन्ति नानाजातीनि तेषु वर्षेषु तानि वै।\nइत्येषाऽधारयत् सर्वं पृत्वी विश्वं जगत्स्थिता ।। ४७.८० ।।"
  },
  {
    "text": "इति महापुराणे वायु प्रोक्ते भुवनविन्यासो नाम सप्तचत्वारिंशोऽध्यायः ।। ४७ ।।"
  }
]
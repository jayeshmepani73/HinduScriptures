[
  {
    "text": "॥ सूत उवाच ॥\nततोऽभिध्यायतस्तस्य जज्ञिरे मानसीप्रजाः।\nतच्छरीरसमुत्पन्नैः कार्यैस्तैः कारणैः सह।\nक्षेत्रज्ञाः समवर्त्तन्त गात्रेभ्यस्तस्य धीमतः ॥१॥"
  },
  {
    "text": "ततो देवासुरपितॄन् मानवञ्च चतुष्टयम्।\nसिसृक्षुम्भांस्येतांश्च स्वात्मना समयूयुजत् ॥२॥"
  },
  {
    "text": "युक्तात्मनस्ततस्तस्य ततो मात्रा स्वयम्भुवः।\nतमभिध्यायतः सर्गं प्रयत्नोऽभुत् प्रजापतेः ॥३॥"
  },
  {
    "text": "ततोऽस्य जघनात् पूर्वमसुरा जज्ञिरे सुताः।\nअसुः प्राणः स्मृतो विप्रा स्तज्जन्मानस्ततोऽसुराः ॥४॥"
  },
  {
    "text": "यया सृष्टाः सुरास्तन्वा तां तनुं स व्यपोहत।\nसापविद्धा तनुस्तेन सद्यो रात्रिरजायत ॥५॥"
  },
  {
    "text": "सा तमोबहुला यस्मात्ततो रात्रिस्त्रियामिका।\nआवृतास्तमसा रात्रौ प्रजास्तस्मात् स्वयम्भुवः ॥६॥"
  },
  {
    "text": "दृष्ट्वा सुरांस्तु देवेशस्तनुमन्यामपद्यत।\nअव्यक्तां सत्त्वबहुलां ततस्तां सोऽभ्ययूयुजत्।\nततस्तां युञ्जतस्तस्य प्रियमासीत् प्रभोः किल ॥७॥"
  },
  {
    "text": "ततो मुखे समुत्पन्ना दीव्यतस्तस्य देवताः।\nयतोऽस्य दीव्यतो जातास्तेन देवाः प्रकीर्त्तिताः ॥८॥"
  },
  {
    "text": "धातुर्द्दिवीति यः प्रोक्तः क्रीडायां स विभाव्यते।\nतस्यान्तन्वान्तु दिव्यायां जज्ञिरे तेन देवताः ॥९॥"
  },
  {
    "text": "देवान् सृष्ट्वाथ देवेशस्तनुमन्यामपद्यत।\nसत्त्वमात्रात्मिकां देवस्ततोऽन्यां सोऽभ्यपद्यत ॥१.९.१०॥"
  },
  {
    "text": "पितृवन्मन्यमानस्तान् पुत्रान् प्राध्यायत प्रभुः।\nपितरो ह्युपपक्षाभ्यां रात्र्यह्नोरन्तरासृजत्।\nतस्मात्ते पितरो देवाः पुत्रत्वन्तेन तेषु तत् ॥११॥"
  },
  {
    "text": "यया सृष्टास्तु पितरस्तान्तनुं स व्यपोहत।\nसापविद्धा तनुस्तेन सद्यः सन्ध्या प्रजायत ॥१२॥"
  },
  {
    "text": "तस्मादहस्तु देवानां रात्रिर्या साऽसुरी स्मृता।\nतयोर्मध्ये तु वै पैत्री या तनुः सा गरीयसी ॥१३॥"
  },
  {
    "text": "तस्माद्देवासुराः सर्वे ऋषयो मनवस्तथा।\nते युक्तास्तामुपासन्ते ब्रह्मणो मध्यमान्तनुम् ॥१४॥"
  },
  {
    "text": "ततोऽन्यां स पुनर्ब्रह्मा तनुं वै प्रत्यपद्यत।\nरजोमात्रात्मिकायान्तु मनसा सोऽसृजत् प्रभुः ॥१५॥"
  },
  {
    "text": "रजःप्रायात् ततः सोऽथ मानसानसृजत् सुतान्।\nमनसस्तु ततस्तस्य मानसा जज्ञिरे प्रजाः ॥१६॥"
  },
  {
    "text": "दृष्ट्वा पुनः प्रजाश्चापि स्वान्तनुन्ता मपौहत।\nसापविद्धा तनुस्तेन ज्योत्स्ना सद्यस्त्वजायत ॥१७॥"
  },
  {
    "text": "तस्माद्भवन्ति संदृष्टा ज्योत्स्नाया उद्भवे प्रजाः।\nइत्येतास्तनवस्तेन व्यपविद्धा महात्मना ॥१८॥"
  },
  {
    "text": "सद्यो रात्र्यहनी चैव सन्ध्या ज्योत्स्ना च जज्ञिरे।\nजयोत्स्ना सन्ध्या तथाहश्च सत्त्वमात्रात्मकं स्वयम्।\nतमोमात्रात्मिका रात्रिः सा वै तस्मात्र्त्रियामि का ॥१९॥"
  },
  {
    "text": "तस्माद्देवा दिव्यतत्त्वात् दृष्‌टा सृष्टा मुखात्तु वै।\nयस्मात्तेषां दिवा जन्म बलिनस्तेन ते दिवा ॥१.९.२०॥"
  },
  {
    "text": "तन्वा यदसुरान् रात्रौ जघनादसृ जत् प्रभुः ॥"
  },
  {
    "text": "प्राणेभ्यो रात्रिजन्मानो ह्यसह्या निशि तेन ते ॥२१॥"
  },
  {
    "text": "एतान्येव भविष्याणां देवानामसुरैः सह।\nपितॄणां मानवानाञ्च अतीतानागतेषु वै।\nमन्वन्तरेषु सर्वेषां निमित्तानि भवन्ति हि ॥२२॥"
  },
  {
    "text": "ज्योत्स्ना रात्र्यहनी सन्ध्या चत्वार्याभासितानि वै।\nभान्ति यस्मात्ततो भासि भाशब्दोऽयं मनीषिभिः।\nव्याप्तिदीप्त्यां निगदितः पुनश्चाह प्रजापतिः ॥२३॥"
  },
  {
    "text": "सोऽम्भांस्येतानि दृष्ट्वा तु देवदानवमानवान्।\nपितॄंश्च वासृजत्सोऽन्यानात्मनो विबुधान् पुनः ॥२४॥"
  },
  {
    "text": "तामुत्कृत्य तनुं कृत्स्नान्ततोऽन्यामसृजत् प्रभुः।\nमूर्तिं रजस्तमःप्रायां पुनरेवाभ्ययूयुजत् ॥२५॥"
  },
  {
    "text": "अन्धकारे क्षुधाविष्ट स्ततोऽन्यां सृजते पुनः।\nतेन सृष्टाः क्षुधात्मानस्तेऽम्भांस्यादातुमुद्यताः ॥२६॥"
  },
  {
    "text": "अम्भांस्येतानि रक्षाम उक्तवन्तश्च तेषु च।\nराक्षसास्ते स्मृता लोके क्रोधात्मानो निशाचराः ॥२७॥"
  },
  {
    "text": "येऽब्रुवन् क्षिणुमोऽम्भांसि तेषां दृष्टाः परस्परम्।\nतेन ते कर्मणा यक्षा गुह्यकाः क्रूरकर्मिणः ॥२८॥"
  },
  {
    "text": "रक्षणे पालने चापि धातुरेष विभाव्यते।\nय एष क्षितिधातुर्वै क्षयणे सन्निरुच्यते ॥२९॥"
  },
  {
    "text": "तान्दृष्ट्वा ह्यप्रियेणास्य केशा अशीर्यंत धीमतः।\nशीतोष्णाच्चोच्छ्रिता ह्यूर्द्ध्वं तदारोहन्त तं प्रभुम् ॥१.९.३०॥"
  },
  {
    "text": "हीना मच्छिरसो व्याला यस्माच्चैवापसर्पिताः।\nव्यालात्मानः स्मृता व्यालाद्धीनत्वादहयः स्मृताः ॥३१॥"
  },
  {
    "text": "पन्नत्वात्पन्नगाश्चैव सर्पाश्चैवापसर्पिणः।\nतेषां पृथिव्यां निलयाः सूर्याचन्द्रमसोरधः ॥३२॥"
  },
  {
    "text": "तस्य क्रोधोद्भवो योऽसावग्निगर्भस्सुदारुणः।\nस तु सर्पसहोत्पन्नानाविवेश विषात्मिकान् ॥३३॥"
  },
  {
    "text": "सर्पान् दृष्ट्वा ततः क्रोधात् क्रोधात्मानो विनिर्ममे।\nवर्णेन कपिशेनोग्रास्ते भूताः पिशिताशनाः ॥३४॥"
  },
  {
    "text": "भूतत्वात्ते स्मृता भूताः पिशाचाः पिशिताशनात्।\nवयतो गास्ततस्तस्य गन्धर्वो जज्ञिरे तदा ॥३५॥"
  },
  {
    "text": "ध्यायतीत्येष धातुर्वै यात्रार्थे परिपठ्यते।\nपिबतो जज्ञिरे गास्तु गंधर्वास्तेन ते स्मृताः ।.३६॥"
  },
  {
    "text": "अष्टास्वेतासु सृष्टासु देवयोनिषु स प्रभुः।\nततः स्वच्छन्दतोऽन्यानि वयांसि वय सोऽसृजत् ॥३७॥"
  },
  {
    "text": "छाद्यतस्तानि छन्दांसि वयसोऽपि वयांस्यपि।\nशून्यान् दृष्ट्वा तु देवो वैऽसृजत्पक्षिगणानपि ॥३८॥"
  },
  {
    "text": "मुखतोऽजान् ससर्ज्जाथ वक्षसश्चवयोऽसृजत्।\nगाश्चैवाथोदराद्ब्रह्मा पार्श्वाभ्याञ्च विनिर्ममे ॥३९॥"
  },
  {
    "text": "पद्भ्याञ्चाश्चान् समातङ्गान् शरभान् गवयान् मृगान्।\nउष्ट्रानश्चतरांश्चैव ताश्वान्याश्चैव जातयः ॥१.९.४०॥"
  },
  {
    "text": "ओषध्यः फलमूलानि रोमतस्तस्य जज्ञिरे।\nएवं पश्वोषधीः सृष्ट्वा न्ययुञ्जत्सोऽध्वरे प्रभुः ॥४१॥"
  },
  {
    "text": "तस्मादादौ तु कल्पस्य त्रेतायुगमुखे तदा।\nगौरजः पुरुषो मेषो ह्यश्वोऽश्वतरगर्द्दभौ।\nएतान् ग्राम्यान् पशूनाहुरारण्यांश्च निबोधत ॥४२॥"
  },
  {
    "text": "श्वापदा द्विखुरो हस्ती वानरः पक्षिपञ्चमाः।\nउन्दकाः पशवः सृष्टाः सप्तमास्तु सरीसृपाः ॥४३॥"
  },
  {
    "text": "गायत्रं वरुणञ्चैव त्रिवृत्सौम्यं रथन्तरम्।\nअग्निष्टोमं च यज्ञानां निर्ममे प्रथमान्मुखात् ॥४४॥"
  },
  {
    "text": "छन्दांसि त्रैष्टुभङ्कर्म स्तोमं पञ्चदशन्तथा।\nबृहत्साममथोक्थञ्च दक्षिणात्सोऽसृजन्मुखात् ॥४५॥"
  },
  {
    "text": "सामानि जगती च्छन्दस्तोमं पञ्चदशन्तथा।\nवैरूप्यमतिरात्रञ्च पश्चिमादसृजन्मुखात् ॥४६॥"
  },
  {
    "text": "एकविंशमथर्वाणमाप्तोर्यामाणमेव च।\nअनुष्टुभं सवैराजमुत्तरादसृजन्मुखात् ॥४७॥"
  },
  {
    "text": "विद्युतोऽशनिमेघांश्च रोहितेन्द्रधनूंषि च।\nवयांसि च ससर्ज्जादौ कल्पस्य भगवान् प्रभुः ॥४८॥"
  },
  {
    "text": "उच्चावचानि भूतानि गात्रेब्यस्तस्य जज्ञिरे।\nब्रह्मणस्तु प्रजासर्गं सृजतो हि प्रजापतेः ॥४९॥"
  },
  {
    "text": "सृष्ट्वा चतुष्टयं पूर्वं देवासुरपितॄन् प्रजाः।\nततः सृजति भूतानि स्थावराणि चराणि च ॥१.९.५०॥"
  },
  {
    "text": "यक्षान् पिशाचान् गन्धर्वान् तथैवाप्सरसाङ्गणान्।\nनरकिन्नररक्षांसि वयः पशुमृगोरगान् ॥५१॥"
  },
  {
    "text": "अव्ययञ्च व्ययं चैव यदिदं स्थाणु जङ्गमम्।\nतेषां ये यानि कर्माणि प्राक्सृष्ट्यां प्रतिपेदिरे।\nतान्येव प्रतिपद्यन्ते सृज्यमानाः पुनः पुनः ॥५२॥"
  },
  {
    "text": "हिंस्राहिंस्रे मृदुक्रूरे धर्माधर्मावृतानृते।\nतद्भाविताः प्रपद्यन्ते तस्मात्तत्तस्य रोचते ॥५३॥"
  },
  {
    "text": "महाभूतेषु नानात्वमिन्द्रियार्थेषु मूर्त्तिषु।\nविनियोगञ्च भूतानां धातैव व्यदधात् स्वयम् ॥५४॥"
  },
  {
    "text": "केचित् पुरुषकारन्तु प्राहुः कर्म च मानवाः।\nदैवमित्यपरे विप्राः स्वभावं दैवचिन्तकाः ॥५५॥"
  },
  {
    "text": "पौरुषं कर्म दैवञ्च फलवृत्तिस्वभावतः।\nन चैकं न पृथग्भावमधिकं न तयोर्विदुः।\nएतदेवञ्च नैकञ्च न चोभे न च वाप्युभे ॥५६॥"
  },
  {
    "text": "कर्मस्थान् विषयान् ब्रूयुः सत्त्वस्थाः समदर्शिनः।\nनामरूपञ्च भूतानां कृतानाञ्च प्रपञ्चनम्।\nवेदशब्धेभ्य एवादौ निर्ममे स महेश्वरः ॥५७॥"
  },
  {
    "text": "ऋषीणां नामधेयानि याश्च देवेषु दृष्टयः।\nशर्वर्यन्ते प्रसूतानां तान्येवास्य दधाति सः ॥५८॥"
  },
  {
    "text": "यथर्त्तावृतुलिङ्गानि नानारूपाणि पर्यये।\nदृश्यन्ते तानि तान्येव तथा भावा युगादिषु ॥५९॥"
  },
  {
    "text": "एवंविधासु सृष्टासु ब्रह्मणाऽव्यक्तजन्मना।\nशर्वर्यन्ते प्रदृश्यन्ते सिद्धिमाश्रित्य मानसीम् ॥१.९.६०॥"
  },
  {
    "text": "एवंभूतानि सृष्टानि चराणि स्थावराणि च।\nयदास्य ताः प्रजाः सृष्टा न व्यवर्धन्त धीमतः ॥६१॥"
  },
  {
    "text": "अथान्यान्मानसान् पुत्रान् सदृशानात्मनोऽसृजत्।\nभृगुं पुलस्त्यं पुलहं क्रतुमाङ्गिरसन्तथा ॥६२॥"
  },
  {
    "text": "मरीचिं दक्षमत्रिं च वसिष्ठं चैव मानसम्।\nनव ब्रह्माण इत्येते पुराणे निश्चयं गताः ।\nतेषां ब्रह्मात्मकानां वै सर्वेषां ब्रह्मवादिनाम् ॥६३॥"
  },
  {
    "text": "ततोऽसृजत्पुनर्ब्रह्मा रुद्रं रोषात्मसंभवम्।\nसंकल्पं चैव धर्मं च पूर्वेषामपि पूर्वजः ॥६४॥"
  },
  {
    "text": "अग्रे ससर्ज्ज वै ब्रह्मा मानसानात्मनः समान्।\nसनन्दनं ससनकं विद्वांसं च सनातनम् ॥६५॥"
  },
  {
    "text": "सनत्कुमारं च विभुं सनकं च सनन्दनम्।\nन ते लोकेषु सर्ज्जन्ते निरपेक्षाः सनातनाः ॥६६॥"
  },
  {
    "text": "सर्वे ते ह्यागतज्ञाना वीतरागा विमत्सराः।\nतेष्वेवं निरपेक्ष्येषु लोकवृत्तानुकारणात् ॥६७॥"
  },
  {
    "text": "हिरण्यगर्भो भगवान् परमेष्ठी ह्यचिन्तयत्।\nतस्य रोषात्समुत्पन्नः पुरुषोऽर्क्कसमद्युतिः।\nअर्द्धनारीनरवपुस्तेजसा ज्वलनोपमः ॥६८॥"
  },
  {
    "text": "सर्वं तेजोमयं जातमादित्यसमतेजसम्।\nविभजात्मानमित्युक्त्वा तत्रैवान्तरधीयत ॥६९॥"
  },
  {
    "text": "एवमुक्त्वा द्विधाभूतः पृथक् स्त्री पुरुषः पृथक्।\nस चैकादशधा जज्ञे अर्द्धमात्मानमीश्वरः ॥१.९.७०॥"
  },
  {
    "text": "तेनोक्तास्ते महात्मानः सर्व एव महात्मना।\nजगतो बहुलीभावमधिकृत्य हितैषिणः ॥७१॥"
  },
  {
    "text": "लोकवृत्तान्तहेतोर्हि प्रयतध्वमतन्द्रिताः।\nविश्वं विश्वस्य लोकस्य स्थापनाय हिताय च ॥७२॥"
  },
  {
    "text": "एवमुक्तास्तु रुरुदुर्दुद्रुवुश्च समन्ततः।\nरोदनाद्द्रावणाच्चैव रुद्रा नाम्नेतिविश्रुताः ॥७३॥"
  },
  {
    "text": "यैर्हि व्याप्तमिदं सर्वं त्रैलोक्यं सचराचरम्।\nतेषामनुचरा लोके सर्वलोकपरायणाः ॥७४॥"
  },
  {
    "text": "नैकनागा युतबला विक्रान्ताशचव गणेश्वराः।\nतत्र या सा महाभागा शंकरस्यार्द्धकायिनी ॥७५॥"
  },
  {
    "text": "प्रागुक्ता तु मया तुभ्यं स्त्री स्वयंभोर्मुखोद्गता।\nकायार्द्धं दक्षिणन्तस्याः शुक्लं वामं तथाऽसितम् ॥७६॥"
  },
  {
    "text": "आत्मानं विभजस्वेति सोक्ता देवी स्वयंभुवा।\nसा तु प्रोक्ता द्विधाभूता शूक्ला कृष्णा च वै द्विजाः।\nतस्या नामानि वक्ष्यामि श्रृणुध्वं सुसमाहिताः ॥७७॥"
  },
  {
    "text": "स्वाहा स्वधा महाविद्या मेधा लक्ष्मीः सरस्वती।\nअपर्णा चैकपर्णा च तथा स्यादेव पाटला ॥७८॥"
  },
  {
    "text": "उमा हैमवती षष्ठी कल्याणी चैव नामतः।\nख्यातिः प्रज्ञा महाभागा लोके गौरीति विश्रुता ॥७९॥"
  },
  {
    "text": "विश्वरूपमथार्यायाः पृथग्देहविभावनात्।\nश्रृणु संक्षेपतस्तस्या यथावदनुपूर्वशः ॥१.९.८०॥"
  },
  {
    "text": "प्रकृतिर्नियता रौद्री दुर्गा भद्रा प्रमाथिनी।\nकालरात्रिर्महामाया रेवती भुतनायिका ॥८१॥"
  },
  {
    "text": "द्वापरान्तविकारेषु देव्या नामानि मे श्रृणु।\nगौतमी कौशिकी आर्या चण्डी कात्यायनी सती ॥८२॥"
  },
  {
    "text": "कुमारी यादवी देवी वरदा कृष्णपिङ्गला।\nबर्हिर्ध्वजा शूलधरा परमब्रह्मचारिणी ॥८३॥"
  },
  {
    "text": "माहेन्द्री चेन्द्रभगिनी वृषकन्यैकवाससी।\nअपराजिता बहुभुजा प्रगल्भा सिंहवाहिनी ॥८४॥"
  },
  {
    "text": "एकानसा दैत्यहनी माया महिषमर्द्दिनी।\nअमोघा विन्ध्यनिलया विक्रान्ता गणनायिका ॥८५॥"
  },
  {
    "text": "देवीनामविकाराणि इत्येतानि यथाक्रमम्।\nभद्रकाल्यास्तवोक्तानि देव्या नामानि तत्त्वतः ॥८६॥"
  },
  {
    "text": "ये पठन्ति नरास्तेषां विद्यते न पराभवः।\nअरण्ये प्रान्तरे वापि पुरे वापि गृहेऽपि वा ॥८७॥"
  },
  {
    "text": "रक्षामेतां प्रयुञ्जीत जले वापि स्थलेऽपि वा।\nव्याध्रकुम्भीरचौरेभ्यो भूतस्थाने विशेषतः।\nआधिष्वपि च सर्वासु देव्या नामानि कीर्त्तयेत् ॥८८॥"
  },
  {
    "text": "अर्भकग्रहभूतैश्च पूतनामातृभिः सदा।\nअभ्यर्दितानां बालानां रक्षामेतां प्रयोजयेत् ॥८९॥"
  },
  {
    "text": "महादेवी कुले द्वे तु प्रज्ञा श्रीश्च प्रकीर्त्त्यते।\nआभ्यां देवीसहस्राणि यैर्व्याप्तमखिलं जगत् ॥१.९.९०॥"
  },
  {
    "text": "साऽसृजद् व्यवसायन्तु धर्मं भूतसुखावहम्।\nसङ्कल्पञ्चैव कल्पादौ जज्ञिरेऽव्यक्तयोनितः ॥९१॥"
  },
  {
    "text": "मानसश्च रुचिर्न्नाम विज्ञेयो ब्रह्मणः सुतः।\nप्राणात् स्वादसृजद्दक्षञ्चक्षुर्भ्याञ्च मरीचिकम् ॥९२॥"
  },
  {
    "text": "भृगुस्तु हृदयाज्जज्ञे ऋषिः सलिलजन्मनः।\nशिरसोऽङ्गिरसञ्चैव श्रोत्रादत्रिन्तथैव च ॥९३।\nपुलस्त्यञ्च तथोदानाद्य्वानाच्च पुलहं पुनः।\nसमानजं वसिष्ठन्तु अपानान्निर्ममे क्रतुम् ॥९४॥"
  },
  {
    "text": "अभिमानात्मकं भद्रं निर्ममे नीललोहितम्।\nइत्येते ब्रह्मणः पुत्राः प्राणजा द्वादश स्मृताः ॥९५॥"
  },
  {
    "text": "इत्येते मानसाः पुत्रा विज्ञेया ब्रह्मणः सुताः।\nभृग्वादयस्तु ये सृष्टा ना चैते ब्रह्मवादिनः ॥९६॥"
  },
  {
    "text": "गृहमेधिनः पुराणास्ते धर्मस्तैः प्राक् प्रवार्त्तितः।\nद्वादशैते प्रवर्त्तन्ते सह रुद्रेण वैप्रजाः ॥९७॥"
  },
  {
    "text": "ऋभुः सनत्कुमारस्तु द्वावेतावूर्द्ध्वरेतसौ।\nपूर्वोत्पन्नौ पुरा तेभ्यः सर्वेषामपि पूर्वजौ ॥९८॥"
  },
  {
    "text": "व्यतीते प्रथमे कल्पे पुराणे लोकसाधकौ।\nवैराजे तावुभौ लोके तेजः संक्षिप्य चास्थितौ ॥९९॥"
  },
  {
    "text": "तावुभौ योगधर्माणावारोप्यात्मानमात्मनि।\nप्रजाधर्मञ्च कामञ्च वर्त्तयेतां महौजसा ॥१.९.१००॥"
  },
  {
    "text": "यथोत्पन्नस्तथैवेह कुमार इति चोच्यते।\nतस्मात्सनत्कुमारोयमिति नामास्य कीर्तितम् ॥१०१॥"
  },
  {
    "text": "तेषां द्वादश ते वंशा दिव्या देवगुणान्विताः।\nक्रियावन्तः प्रजावन्तो महर्षिभिरलंकृताः ॥१०२॥"
  },
  {
    "text": "इत्येष करणोद्भूतो लोकान् स्रष्टुं स्वयंभुवः।\nमहदादिविशेषान्तो विकारः प्रकृतेः स्वयम् ॥१०३॥"
  },
  {
    "text": "चन्द्रसूर्यप्रभालोको ग्रहनक्षत्रमण्डितः।\nनदीभिश्च समुद्रैश्च पर्वतैश्च समावृतः ॥१०४॥"
  },
  {
    "text": "पुरैश्च विविधाकारैः प्रीतैर्ज्जनपदैस्तथा।\nतस्मिन् ब्रह्मवनेऽव्यक्ते ब्रह्मा चरति शर्वरीम् ॥१०५॥"
  },
  {
    "text": "अव्यक्तबीजप्रभवस्तस्यैवानुग्रहोत्थितः।\nबुद्धिस्कन्धमयश्चैव इन्द्रियाङ्कुरकोटरः ॥१०६॥"
  },
  {
    "text": "महाभूतप्रशाखश्च विशेषैः पत्रवांस्तथा।\nधर्माधर्मसुपुष्पस्तु सुखदुःखफलोदयः ॥१०७॥"
  },
  {
    "text": "आजीवः सर्वभूतानामयं वृक्षः सनातनः।\nएतद्ब्रह्मबलं चैव ब्रह्मवृक्षस्य तस्य ह ॥१०८॥"
  },
  {
    "text": "अव्यक्तं कारणं यत्तन्नित्यं सदसदात्मकम्।\nइत्येषोऽनुग्रहः सर्गो ब्रह्मणः प्राकृतस्तु यः ॥१०९॥"
  },
  {
    "text": "मुख्यादयस्तु षट्‌सर्गा वैकृता बुद्धिपूर्वकाः।\nत्रैकाले समवर्तन्त ब्रह्मणस्तेऽभिमानिनः ॥१.९.११०॥"
  },
  {
    "text": "सर्गाः परस्परस्याथ कारणं ते बुधैः स्मृताः।\nदिव्यौ सुपर्णौ सयुजौ सशाखौ पटविद्रुमौ ॥"
  },
  {
    "text": "एकस्तु योद्रुमं वेत्ति नान्यः सर्वात्मनस्ततः ॥१११॥"
  },
  {
    "text": "द्यौर्मूर्द्धानं यस्य विप्रास्तुवन्ति खन्नाभिं वै चन्द्रसूर्यौ च नेत्रे।\nदिशः श्रोत्रे चरणौ चास्य भूमिः सोऽचिन्त्यात्मा सर्वभूत प्रसूतिः ॥११२॥"
  },
  {
    "text": "वक्राद्यस्य ब्राह्मणाः संप्रसूता यद्वक्षस्तः क्षत्रियाः पूर्वभागे।\nवैश्याश्वोरोर्यस्य पद्भयां च शूद्राः सर्वे वर्णा गात्रतः संप्रसूताः ॥११३॥"
  },
  {
    "text": "महेश्वरः परोऽव्यक्तादण्डमव्यक्तसंभवम्।\nअण्डाज्जज्ञे पुनर्ब्रह्मा येन लोकाः कृतास्त्विमे ॥११४॥"
  },
  {
    "text": "इति श्रीमहापुरणे वायुप्रोक्ते देवादिसृष्टिवर्णनं नाम नवमोऽध्यायः ॥१.९॥"
  }
]
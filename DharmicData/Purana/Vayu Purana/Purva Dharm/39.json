[
  {
    "text": "<b>।।सूत उवाच।।\n</b>\nअतः परं प्रवक्ष्यामि यस्मिन् यस्मिन् शिलोच्चये।\nये सन्निविष्टा देवानां विविधानां गृहोत्तमाः ।। ३९.१ ।।\nतत्र योऽसौ महाशैलः शीतान्तो नैक विस्तरः।\nनैकधातुशतैश्चित्रैर्नैकरत्नाकराकरः ।। ३९.२ ।।\nनितम्बैः पुष्पसालम्बैर्नैकसत्त्वगुणालयः।\nमहार्हमणिचित्राभिर्हेमवंशैरलंकृतः ।। ३९.३ ।।\nनितम्बैः षट्पदोद्गीतैः प्रवालैर्हेमचित्रकैः।\nतटैः कुसुमसङ्कीर्णैर्मत्तभ्रमरनादितैः ।। ३९.४ ।।\nलतालम्बैश्चित्रवद्भिश्चित्रैर्धातुशतार्चितैः।\nसानुभी रत्नचित्रैश्च पुष्पाढ्यैश्च विभूषितः ।। ३९.५ ।।\nविमलस्वादुपानीयैर्नैकप्रस्रवमैर्युतः।\nनिकुञ्जैः कुसुमोत्कीर्णैरनेकैश्च विभूषितः ।। ३९.६ ।।\nपुष्मौडुपवहाभिश्च स्रवन्तीभिरलंकृतः।\nकिन्नराचरिताभिश्च दरीभिः सर्वतस्ततः ।। ३९.७ ।।\nयक्षगन्धर्वचरितैरनेकैः कन्दरोदरैः।\nशोभितश्च सुखासेव्यैश्चित्रैर्गहनसङ्कटैः ।। ३९.८ ।।\nनानासत्वगणाकीर्णैः सुपानीयैः सुखाश्रयैः।\nनानापुष्पफलोपेतैः पादपैः समलंकृतः ।। ३९.९ .\nतस्मिन् गुहाश्रयाकीर्णे अनेकोदरकन्दरे।\nक्रीडावनं महेन्द्रस्य सर्वकामगुणैर्युतम् ।। ३९.१० ।।\nतत्र तद्देवराजस्य पारिजातवनं महत्।\nप्रकाशं त्रिषु लोकेषु गीयते श्रुतिनिश्चयात् ।। ३९.११ ।।\nतरुणादित्यसंकाशै र्महागन्धैर्मनोहरैः।\nपुष्पैर्भाति नगश्रेष्ठः सुदीप्त इव सर्वशः ।। ३९.१२ ।।\nसमग्रं योजनशतं तं गन्धमनिलो ववौ।\nपारिजातकपुष्माणां माहेन्द्र वननिर्गतः ।। ३९.१३ ।।\nवैढूर्यनीलैः कमलैः सौवर्णैर्वज्रकेसरैः।\nसर्वगन्धबलोपेतैर्मत्तषट्पदनादितैः ।। ३९.१४ ।।\nव्याकोशौर्विकचैश्चापि शतपत्रैर्मनोहरैः।\nसपङ्कजैर्महा पत्रैर्वाप्यस्तत्र विभूषिताः ।। ३९.१५ ।।\nविरेजुरन्तरम्बुस्थाः सौवर्णमणिभूषिताः।\nपरिप्सन्देक्षणा नित्यं मीनयूथाः सहस्रशः ।। ३९.१६ ।।\nकूर्मैश्चानेकसंस्थानैर्हेमरत्नपरिष्कृतैः।\nचञ्चूर्यमाणैः सलिलैर्भाति चित्रं समन्ततः ।। ३९.१७ ।।\nनानावर्णैश्च शखुनैर्नानारत्नतनूरुहैः।\nसुवर्णपुष्पैश्चानेकैर्मणितुण्डैर्द्विजातिभिः ।। ३९.१८ ।।\nवल्गुस्वरैः सदोन्मत्तैः सम्पतद्भिः समन्ततः।\nशुशुभे तद्वनं रम्यं सहस्राक्षस्य धीमतः ।। ३९.१९ ।।\nमत्तभ्रमरसन्नादैर्विहङ्गानाञ्च कूजितैः।\nनित्यमा नन्दितवनं तस्मात् क्रीडावनं महत् ।। ३९.२० ।।\nसुवर्णपार्श्वैश्च नगैर्मणिमुक्तापुरस्कृतैः।\nमणिश्रृङ्गकलापन्नैः पतद्भिश्च समन्ततः ।। ३९.२१ ।।\nशाखामृगैश्च चित्राङ्गैर्नानारत्नतनूरुहैः।\nनानावर्णप्रकारैश्च सत्वैरन्यैः समाकुलम् ।। ३९.२२ ।।\nमुञ्चन्ति पुष्पवर्षञ्च तत्र बाललता द्रुमाः।\nपारिजातकपुष्पाणां मन्दमारुत कम्पिताः ।। ३९.२३ ।।\nशयनासननिर्व्यूहैः स्तीर्णै रत्नविभूषितैः।\nविहारभूमयस्तत्र द्विजाः शक्रवने शुभाः।\nन च शीतो न चाप्युष्णो रविस्तत्र समः सदा ।। ३९.२४ ।।\nनित्यमुन्मादजननो मधुमाधवसम्भवः।\nवाति चाप्यनिलस्तत्र नानापुष्पाधिवासितः।\nनित्यं सङ्गसुखाह्लादी श्रमक्लमविनाशनः ।। ३९.२५ ।।\nतस्मिन्निन्द्रवने शुभ्रे देवदानवपन्नगाः।\nयक्षराक्षसगुह्याश्च गन्धर्वाश्चामितौजसः ।। ३९.२६ ।।\nविद्याधराश्च सिद्धाश्च किन्नराश्च मुदा युताः।\nअथाप्सरोगणाश्चैव नित्यं क्रीडापरायणाः ।। ३९.२७ ।।\nतस्य पर्वतराजस्य पूर्वे पार्श्वे महोचितम्।\nकुमुञ्चं शैलराजानं नैकनिर्झरकन्दरम् ।। ३९.२८ ।।\nतस्य धातुविचित्रेषु कूटेषु बहुविस्तराः।\nअष्टौ पुर्यो ह्युदीर्णाश्च दानवानां महात्मनाम् ।। ३९.२९ ।।\nवज्रके पर्वते चापि अनेकशिखरोदरैः।\nउदीर्णा राक्षसावासा नरनारीसमाकुलाः ।। ३९.३० ।।\nनीलका नाम ते घोरा राक्षसाः कामरूपिणः।\nतत्र तेऽभिरता नित्यं महाबलपराक्रमाः ।। ३९.३१ ।।\nमहानीलेऽपि शैलेन्द्रे पुराणि दश पञ्च च।\nहयाननानां विख्याताः किन्नराणां महात्मनाम् ।। ३९.३२ ।।\nदेवसेनो महाबाहुर्बलमिन्द्रादयस्तथा।\nतत्र किन्नरराजानो दशपञ्च च गर्विताः ।। ३९.३३ ।।\nसुवर्णपार्श्वाः प्रायेण नानापर्णसमाकुलैः।\nबिलप्रवेशैर्नगरैः शैलेन्द्रः सोऽभ्यलंकृतः ।। ३९.३४ ।।\nअतिदारुणा दृष्टिविषा ह्यग्निकोपा दुरासदाः।\nमहोरगशतास्तत्र सुवर्णवशवर्तिनः ।। ३९.३५ ।।\nसुनागेऽपि महाशैले दैत्यावासा- सहस्रशः।\nहर्म्यप्रासाद कलिलाः प्रांशुप्राकारतोरणाः ।। ३९.३६ ।।\nवेणुमन्ते महाशैले विद्याधरपुरत्रयम्।\nत्रिंशदद्योजनविस्तीर्णं पञ्चाशद्योजनायतम् ।। ३९.३७ ।।\nउलूको रोमशश्चैव महानेत्रश्च वीर्यवान्।\nविद्याधरवरास्तत्र शक्रतुल्यपराक्रमाः ।। ३९.३८ ।।\nवैकङ्के शैलशिखरे ह्यन्तःकन्दरनिर्झरे।\nमहोच्चश्रृङ्गे रुचिरे रत्नधातुविचित्रिते ।। ३९.३९ ।।\nतत्रास्ते गारुडिर्नित्यं उरगारिर्दुरासदः।\nमहावायुजवश्चण्डः सुग्रीवो नाम वीर्यवान् ।। ३९.४० ।।\nमहाप्रमाणै र्विक्रान्तैर्महाबलपराक्रमैः।\nसशैलो ह्यावृतः सर्वः पक्षिभिः पन्नगारिभिः ।। ३९.४१ ।।\nकरञ्जेऽभिरतो नित्यं साक्षाद्भूतपतिः प्रभुः।\nवृषभाङ्को महादेवः शङ्करो योगिनां प्रभुः ।। ३९.४२ ।।\nनानावेषधरैर्भूतैः प्रमथैश्च दुरासदैः।\nकरञ्जे सानवः सर्वे ह्यवकीर्णाः समन्ततः ।। ३९.४३ ।।\nवसुधारे वसुमतां वसूनाममितौजसाम्।\nअष्टावायतनान्याहुः पूजितानि महात्मनाम् ।। ३९.४४ ।।\nरत्नधातौ गिरिवरे ऋषीणाञ्च महात्मनाम्।\nसप्ताश्रमाणि पुण्यानि सिद्धावासयुतानि च ।। ३९.४५ ।।\nमहाप्रजापतेः स्थानं हेमश्रृङ्गो नगोत्तमे।\nचतुर्वक्त्रस्य देवस्य सर्वभूतनमस्कृतम् ।। ३०.४६ ।।\nगजशैले भगवतो नानाभूतगणावृताः ।\nरुद्राः प्रमुदिता नित्यं सर्वभूतनमस्कृताः ।। ३९.४७ ।।\nसुमेधे धातुचित्राढ्ये शैलेन्द्रे मेघसन्निभे।\nनैकोदरदरीवप्रनिकुञ्जैश्चोपशोभिते ।। ३९.४८ ।।\nआदित्यानां वसूनाञ्च रुद्राणाञ्चामितौजसाम्।\nतत्रायतनविन्यासा रम्याश्चैवाश्विनोरपि ।। ३९.४९ ।।\nस्थानानि सिद्धैर्देवानां स्थापितानि नगोत्तमे।\nतत्र पूजापरा नित्यं यक्ष गन्धर्वकिन्नराः ।। ३९.५० ।।\nगन्धर्वनगरी स्फीता हेमकक्षे नगोत्तमे।\nअशीत्यामरपुर्य्याभा महाप्राकारतोरणा ।। ३९.५१ ।।\nसिद्धा ह्यपत्तना नाम गन्धर्वा युद्ध शालिनः।\nयेषामधिपतिर्देवो राजराजः कपिञ्जलः ।। ३९.५२ ।।\nअनले राक्षसावासाः पञ्चकूटेऽपि दानवाः।\nऊर्जिता देवरिपवो महाबलपराक्रमाः ।। ३९.५३ ।।\nशतश्रृङ्गे पुरशतं यक्षाणाममितौजसाम्।\nताम्राभे काद्रवेयस्य तक्षकस्य पुरोत्तमम् ।। ३९.५४ ।।\nविशाखे पर्वतश्रेष्ठे नैकवप्रदरीशुभे।\nगुहानिरतवासस्य गुहस्यायतनं महत् ।। ३९.५५ ।।\nश्वेतोदरे महाशैले महाभवनमण्डिते।\nपुरं गरुढपुत्रस्य सुनाभस्य महात्मनः ।। ३९.५६ ।।\nपिशाचके गिरिवरे हर्म्यं प्रासाद मण्डितम्।\nयक्षगन्धर्वचरितं कुबेरभवनं महत् ।। ३०.५७ ।।\nहरिकूटे हरिर्देवः सर्वभूतनमस्कृतः।\nप्रभावात्तस्य शैलोऽसौ महानाभः प्रकाशते ।। ३९.५८ ।।\nकुमुदे किन्नरावासा अञ्जने च महोरगाः।\nकृष्णे गन्धर्व्वनगरा महाभवनशालिनः ।। ३९.५९ ।।\nपाण्डुरे चारुशिखरे महाप्राकारतोरणे।\nविद्याधरपुरं तत्र महाभवनमालिनम् ।। ३९.६० ।।\nसहस्रशिखरे शैले दैत्यानामुग्रकर्म्मणाम्।\nपुराणि समुदीर्णानां सहस्रं हेममालिनाम् ।। ३९.६१ ।।\nमुकुटे पन्नगावासा अनेकाः पर्वतोत्तमाः।\nपुष्पके वै मुनिगणा नित्यमेव मुदा युताः ।। ३९.६२ ।।\nवैवस्वतस्य सोमस्य वायोर्नागाधिपस्य च।\nसुपक्षे पर्वतवरे चत्वार्य्यायतनानि च ।। ३९.६३ ।।\nगन्धर्वैः किन्नरैर्यक्षैर्न्नागैर्विद्याधरोत्तमैः।\nसिद्धैर्हि तेषु स्थानेषु नित्यमिष्टः प्रपूज्यते ।। ३९.६४ ।।\nइति श्रीमहा पुराणे वायुप्रोक्ते भुवनविन्यासो नामैकोनचत्वारिंशोऽध्यायः ।। ३९ ।।"
  }
]
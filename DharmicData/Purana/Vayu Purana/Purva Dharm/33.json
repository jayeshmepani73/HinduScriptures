[
  {
    "text": "<b>।।सूत उवाच।।\n</b>\nमन्वन्तरेषु सर्वेषु अतीतानागतेष्विह।\nतुल्याभिमानिनः सर्वे जायन्ते नामरूपतः ।। ३३.१ ।।"
  },
  {
    "text": "देवाश्च विविधा ये च तस्मिन् मन्वन्तरेऽधिपाः।\nऋषयो मानवाश्चैव सर्वे तुल्याभिमानिनः ।। ३३.२ ।।"
  },
  {
    "text": "महर्षिसर्गः प्रोक्तो वै वंशं स्वायम्भुवस्य तु।\nविस्तरेणानुपूर्व्या च कीर्त्त्यमानं निबोधत ।। ३३.३ ।।"
  },
  {
    "text": "मनोः स्वायम्भुवस्यासन् दश पौत्रास्तु तत्समाः.\nयैरियं पृथिवी सर्वा सप्तद्वीपसमन्विता ।। ३३.४ ।।"
  },
  {
    "text": "ससमुद्राकरवती प्रतिवर्षन्निवेशिता।\nस्वायम्भुवेऽन्तरे पूर्वमाद्ये त्रेतायुगे तदा ।। ३३.५ ।।"
  },
  {
    "text": "प्रियव्रतस्य पुत्रैस्तैः पौत्रैः स्वायम्भुवस्य तु।\nप्रजासर्गतपोयोगैस्तैरियं विनिवेशिता ।। ३३.६ ।।"
  },
  {
    "text": "प्रियव्रतात् प्रजावन्तः वीरात् कन्या व्यजायत।\nकन्या सा तु महाभागा कर्द्दमस्य प्रजापतेः ।। ३३.७ ।।"
  },
  {
    "text": "कन्ये द्वे शतपुत्रांश्च सम्राट् कुक्षिश्च ते उभे।\nतर्योर्वै भ्रातरः शूराः प्रजापतिसमा दश ।। ३३.८ ।।"
  },
  {
    "text": "अग्नीध्रश्चवपुष्मांश्च मेधा मेधातिथिर्विभुः।\nज्योतिष्मान् द्युतिमान् हव्यः सवनः सर्व एव च ।। ३३.९ ।।"
  },
  {
    "text": "प्रियव्रतोऽभिषिच्यैतान् सप्त सप्तसु पार्थिवान्।\nद्वीपेषु तेषु धर्मेण द्वीपांस्तांश्च निबोधत ।। ३३.१० ।।"
  },
  {
    "text": "जम्बूद्वीपेश्वरं चक्रे अग्नीध्रन्तु महाबलम्।\nप्लक्षद्वीपेश्वरश्चापि तेन मेधातिथिः कृतः ।। ३३.११ ।।"
  },
  {
    "text": "शाल्मलौ तु वपुष्मन्तं राजानमभिषिक्तवान्।\nज्योतिष्मन्तं कुशद्वीपे राजानं कृतवान् प्रभुः ।। ३३.१२ ।।"
  },
  {
    "text": "द्युतिमन्तञ्च राजानं क्रौज्चद्वीपे समादिशत्।\nशाकद्वीपेश्वरञ्चापि हव्यञ्चक्रे प्रियव्रतः ।। ३३.१३ ।।"
  },
  {
    "text": "पुष्कराधिपतिञ्चापि सवनं कृतवान् प्रभुः।\nपुष्करे सवनस्यापि महावीतः सुतोऽभवत्।\nधातकिश्चैव द्वावेतौ पुत्रौ पुत्रवतां वरो ।। ३३.१४ ।।"
  },
  {
    "text": "महावीतं स्मृतं वर्षं तस्य नाम्ना महात्मनः।\nनाम्ना तु धातकेश्चापि धातकीखण्ड उच्यते ।। ३३.१५ ।।"
  },
  {
    "text": "हव्यो व्यजनयत् पुत्रान् शाकद्वीपेश्वरान् प्रभुः।\nजलदञ्च कुमारञ्च सुकुमारं मणीचकम्।\nवसुमोदं सुमोदाकं सप्तमञ्च महाद्रुमम् ।। ३३.१६ ।।"
  },
  {
    "text": "जलदं जलदस्याथ वर्षं प्रथममुच्यते।\nकुमारस्य च कौमारं द्वितीयं परिकीर्तितम् ।। ३३.१७ ।।"
  },
  {
    "text": "सुकुमारं तृतीयन्तु सुकुमारस्य कीर्तितम्।\nमणीचकस्य चतुर्थं मणीचकमिहोच्यते ।। ३३.१८ ।।"
  },
  {
    "text": "वसुमोदस्य वै वर्षं पञ्चमं वसुमोदकम्।\nमोदाकस्य तु मोदाकं वर्षं षष्ठं प्रकीर्तितम् ।। ३३.१९ ।।"
  },
  {
    "text": "महाद्रुमस्य नाम्ना तु सप्तमन्तु महाद्रुमम्।\nएषान्तु मानभिस्तानि सप्तवर्षाणि तत्र वै ।। ३३.२० ।।"
  },
  {
    "text": "क्रौञ्चद्वीपेश्वरस्यापि पुत्रा द्युतिमतस्तु वै।\nकुशलो मनुगश्चोष्णः पीवरश्चान्धकारकः।\nमुनिश्च दुन्दुभिश्चैव सुता द्युतिमतस्तु वै ।। ३३.२१ ।।"
  },
  {
    "text": "तेषां स्वनामभिर्द्देशाः क्रौञ्चद्वीपाश्रयाः शुभाः।\nउष्णस्योष्णः स्मृतो देशः पीवरस्यापि पीवरः ।। ३३.२२ ।।"
  },
  {
    "text": "अन्धकारकदेशस्तु अन्धकारश्च कीर्त्त्यते।\nमुनेस्तु मुनिदेशो वै दुन्दुभेर्दुन्दुभिः स्मृतः।\nएते जनपदाः सप्त क्रौञ्चद्वीपे तु भास्वराः ।। ३३.२३ ।।"
  },
  {
    "text": "ज्योतिष्मतः कुशद्वीपे सप्तैते सुमहौजसः।\nउद्भिदो वेणुमांश्चैव स्वैरथो लवणो धृतिः।\nषष्ठः प्रभाकरश्चैव सप्तमः कपिलः स्मृतः ।। ३३.२४ ।।"
  },
  {
    "text": "उद्भिदं प्रथमं वर्षं द्वितीयं वेणुमण्डलम्।\nतृतीयं स्वैरथाकारं चतुर्थं लवणं स्मृतम् ।। ३३.२५ ।।"
  },
  {
    "text": "पञ्चमं धृतिमद्वर्षं षष्ठं वर्षं प्रभाकरम्।\nसप्तमं कपिलं नाम कपिलस्य प्रकीर्तितम् ।। ३३.२६ ।।"
  },
  {
    "text": "तेषां द्वीपाः कुशद्वीपे तत्सनामान एव तु।\nआश्रमाचारयुक्ताभिः प्रजाभिः समलंकृताः ।। ३३.२७ ।।"
  },
  {
    "text": "शाल्मलस्येश्वराः सप्त पुत्रास्ते तु वपुष्मतः।\nश्वेतश्च हरितश्चैव जीमूतो रोहितस्तथा।\nवैद्युतो मानसश्चैव सुप्रभः सप्तमस्तथा ।। ३३.२८ ।।"
  },
  {
    "text": "श्वेतस्य श्वेतदेशस्तु रोहितस्य च रोहितः।\nजीमूतस्य च जीमूतो हरितस्य च हारितः ।। ३३.२९ ।।"
  },
  {
    "text": "वैद्युतो वैद्युतस्यापि मानसस्यापि मानसः।\nसुप्रभः सुप्रभस्यापि सप्तैते देशपालकाः ।। ३३.३० ।।"
  },
  {
    "text": "सप्तद्वीपे तु वक्ष्यामि जम्बूद्वीपादनन्तरम्।\nसप्त मेधातिथेः पुत्राः प्लक्षद्वीपेश्वरा नृपाः ।। ३३.३१ ।।"
  },
  {
    "text": "ज्येष्ठः शान्तभयस्तेषां सप्तवर्षाणि तानि वै।\nतस्माच्छान्तभयाच्चैव शिशिरस्तु सुखोदयः।\nआनन्दश्च ध्रुवश्चैव क्षेमकश्च शिवस्तथा ।। ३३.३२ ।।"
  },
  {
    "text": "तानि तेषां सनामानि सप्तवर्षाणि भागशः।\nनिवेशितानि तैस्तानि पूर्वे स्वायम्भुवेऽन्तरे ।। ३३.३३ ।।"
  },
  {
    "text": "मेधातिथेस्तु पुत्रैस्तैः सप्तद्वीपनिवासिभिः।\nवर्णाश्रमाचारयुक्ताः प्लक्षद्वीपे प्रजाः कृताः ।। ३३.३४ ।।"
  },
  {
    "text": "प्लक्षद्वीपादिकेष्वेव शाकद्वीपान्तरेषु वै।\nज्ञेयः पञ्चसु धर्मो वै वर्णाश्रमविभागशः ।। ३३.३५ ।।"
  },
  {
    "text": "सुखमायुश्च रूपञ्च बलं धर्मश्च नित्यशः।\nपञ्चस्वेतेषु द्वीपेषु सर्वं साधारणं स्मृतम् ।। ३३.३६ ।।"
  },
  {
    "text": "सप्तद्वीपपरिक्रान्तं जम्बूद्वीपं निबोधत।\nआग्नीध्रं ज्येष्ठदायादं कन्यापुत्रं महाबलम्।\nप्रियव्रतोऽभ्यषिञ्चत्तं जम्बूद्वीपेश्वरं नृपम् ।। ३३.३७ ।।"
  },
  {
    "text": "तस्य पुत्रा बभूवुर्हि प्रजापतिसमौजसः।\nज्येष्ठो नाभि रिति ख्यातस्तस्य किम्पुरुषोऽनुजः ।। ३३.३८ ।।"
  },
  {
    "text": "हरिवर्षस्तृतीयस्तु चतुर्थोऽभूदिलावृतः।\nरम्यः स्यात्पञ्चमः पुत्रो हरिन्मान् षष्ठ उच्यते ।। ३३.३९ ।।"
  },
  {
    "text": "कुरुस्तु सप्तमस्तेषां भद्राश्वो ह्यष्टमः स्मृतः।\nनवमः केतुमालस्तु तेषां देशान्निबोधत ।। ३३.४० ।।"
  },
  {
    "text": "नाभेस्तु दक्षिणं वर्षं हिमाद्वन्तु पिता ददौ ।\nहेम कूटं तु यद्वर्षं ददौ किम्पुरुषाय तत् ।। ३३.४१ ।।"
  },
  {
    "text": "नैषधं यत् स्मृतं वर्षं हरिवर्षाय तद्ददौ।\nमध्यमं यत्सुमेरोस्तु स ददौ तदिलावृते ।। ३३.४२ ।।"
  },
  {
    "text": "नीलन्तु यत् स्मृतं वर्षं रम्यायैतत् पिता ददौ ।\nश्वेतं यदुत्तरं तस्मात् पित्रा दत्तं हरिन्मते ।। ३३.४३ ।।"
  },
  {
    "text": "यदुत्तरं श्रृङ्गवतो वर्ष तत् कुरवे ददौ ।\nवर्षं माल्यवत श्चापि भद्राश्वाय न्यवेदयत् ।। ३३.४४ ।।"
  },
  {
    "text": "गन्धमादनवर्षन्तु केतुमाले न्यवेदयत्।\nइत्येतानि महान्तीह नववर्षाणि भागशः ।। ३३.४५ ।।"
  },
  {
    "text": "आग्नीध्रस्तेषु सर्वेषु पुत्रांस्तानभ्यषिञ्चत।\nयथाक्रमं स धर्मात्मा ततस्तु तपसि स्थितः ।। ३३.४६ ।।"
  },
  {
    "text": "इत्येतैः सप्भिः कृत्स्नाः सप्तद्वीपा निवेशिताः ।\nप्रियव्रतस्य पुत्रैस्तैः पौत्रैः स्वायम्भुवस्य तु ।। ३३.४७ ।।"
  },
  {
    "text": "यानि किम्पुरुषाद्यानि वर्षाण्यष्टौ शुभानि तु।\nतेषां स्वभावतः सिद्धिः सुखप्राया ह्ययत्नतः ।। ३३.४८ ।।"
  },
  {
    "text": "विपर्ययो न तेष्वस्ति जरामृत्युभयं न च ।\nधर्माधर्मौ न तेष्वास्तां नोत्तमाधममध्यमाः ।\nन तेष्वस्ति युगावस्था क्षेत्रेष्वेव तु सर्वशः ।। ३३.४९ ।।"
  },
  {
    "text": "नाभेर्हि सर्गं वक्ष्यामि हिमाह्वे तन्निबोधत।\nनाभिस्त्वजनयत् पुत्रं मेऱुदेव्यां महाद्युतिः।\nऋषभं पार्थिवश्रेष्ठं सर्वक्षत्रस्य पूर्वजम् ।। ३३.५० ।।"
  },
  {
    "text": "ऋषभाद्भरतो जज्ञे वीरः पुत्रशताग्रजः।\nसोऽभिषिच्याथ भरतः पुत्रं प्राव्राज्यमास्थितः ।। ३३.५१ ।।"
  },
  {
    "text": "हिमाह्वं दक्षिणं वर्षं भरताय न्यवेदयत्।\nतस्मात्तद्भारतं वर्षं तस्य नाम्ना विदुर्बुधाः ।। ३३.५२ ।।"
  },
  {
    "text": "भरतस्यात्मजो विद्वान् सुमतिर्नाम धार्मिकः।\nबभूव तस्मिंस्तद्राज्यं भरतः संन्ययोजयत्।\nपुत्र संक्रामितश्रीको वनं राजा विवेश सः ।। ३३.५३ ।।"
  },
  {
    "text": "तेजसस्तु सुतश्चापि प्रजापतिरमित्रजित्।\nतैजसस्यात्मजो विद्वानिन्द्रद्युम्न इति श्रुतः ।। ३३.५४ ।।"
  },
  {
    "text": "परमेष्ठी सुतश्चाथ निधने तस्य शोभनः ।\nप्रतीहारकुले तस्य नाम्ना जज्ञे तदन्वयात्।\nप्रतिहर्त्तेति विख्यातो जज्ञे तस्यापि धीमतः ।। ३३.५५ ।।"
  },
  {
    "text": "उन्नेता प्रतिहर्त्तुस्तु भुवस्तस्य सुतः स्मृतः ।\nउद्गीथस्तस्य पुत्रोऽभूत्प्रताविश्चापि तत्सुतः ।। ३३.५६ ।।"
  },
  {
    "text": "प्रतावेस्तु विभुः पुत्रः पृथुस्तस्य सुतो मतः ।\nपृथोश्चापि सुतो नक्तो नक्तस्यापि गयः स्मृतः ।। ३३.५७ ।।"
  },
  {
    "text": "गयस्य तु नरः पुत्रो नरस्यापि सुतो विराट्।\nविराट्‌सुतो महावीर्यो दीमांस्तस्य सुतोऽभवत् ।। ३३.५८ ।।"
  },
  {
    "text": "धीमतश्च महान् पुत्रो महतश्चापि भौवनः।\nभौवनस्य सुतस्त्वष्टा अरिजस्तस्य चात्मजः ।। ३३.५९ ।।"
  },
  {
    "text": "अरिजस्य रजः पुत्रः शतजिद्रजसो मतः।\nतस्य पुत्रशतं त्वासीद्राजानः सर्व एव ते ।। ३३.६० ।।"
  },
  {
    "text": "विश्वज्योतिः प्रधानायैस्तैरिमा वर्द्धिताः प्रजाः।\nतैरिदं भारतं वर्षं सप्तखण्डं कृतं पुरा ।। ३३.६१ ।।"
  },
  {
    "text": "तेषां वंशप्रकूतैस्तु भुक्तेयं भारती धरा।\nकृतत्रेतादियुक्तानि युगाख्यान्येकसप्ततिः ।। ३३.६२ ।।"
  },
  {
    "text": "येऽतीतास्तैर्युगैः सार्द्धं राजानस्ते तदन्वयाः।\nस्वायम्भुवेऽन्तरे पूर्वं शतशोऽथ सहस्रशः ।। ३३.६३ ।।"
  },
  {
    "text": "एष स्वायम्भुवः सर्गो येनेदं पूरितं जगत्।\nऋषिभिर्दैवतैश्चापि पितृगन्धर्वराक्षसैः ।। ३३.६४ ।।"
  },
  {
    "text": "यक्षभूतपिशाचैश्च मनुष्यमृगपक्षिभिः ।\nतैषां सृष्टिरियं लोके युगैः सह विवर्त्तते ।। ३३.६५ ।।"
  },
  {
    "text": "इति श्रीमहापुराणे वायुप्रोक्ते स्वायम्भुव वंशानुकीर्त्तनं नाम त्रयस्त्रिशोऽध्यायः ।। ३३ ।।।"
  }
]
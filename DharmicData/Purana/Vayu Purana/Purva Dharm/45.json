[
  {
    "text": "<b>।।शांशपायन उवाच ।।\n</b>\nपूर्वापरौ समाख्यातौ द्वौ देशौ नस्त्वया प्रभो।\nउत्तराणाञ्च वर्षाणां दक्षिणानाञ्च सर्वशः।\nआचक्ष्व नो यथातथ्यं ये च पर्वतवासिनः ।। ४५.१ ।।"
  },
  {
    "text": "<b> ।।सूत उवाच।।\n</b>\nदक्षिणेन तु श्वेतस्य नीलस्यैवोत्तरेण तु।\nवर्षं रमणकं नाम जायन्ते तत्र मानवाः ।। ४५.२ ।।"
  },
  {
    "text": "सर्वर्तुकामदाः सत्त्वा जरादुर्गन्धवर्जिताः।\nशुक्राभिजनसम्पन्नाः सर्वे च प्रियदर्शनाः ।। ४५.३ ।।"
  },
  {
    "text": "तत्रापि सुमहान् दिव्यो न्यग्रोधो रोहिणो महान्।\nतस्य पीत्वा फलरसं पिबन्तो वर्त्तयन्त्युत ।। ४५.४ ।।"
  },
  {
    "text": "दशवर्षसहस्राणि शतानि दशपञ्च च।\nजीवन्ति ते महाभागा सदा हृष्टा नरोत्तमाः ।। ४५.५ ।।"
  },
  {
    "text": "उत्तरेण तु श्वेतस्य श्रृङ्गसाह्वस्य दक्षिणे।\nवर्षं हिरण्यतं नाम यत्र हैरण्यती नदी ।। ४५.६ ।।"
  },
  {
    "text": "महाबलाः सुतेजस्काजायन्तेतत्र मानवाः।\nसर्वर्तुकामदाः सत्वा धनिनः प्रिय दर्शनाः ।। ४५.७ ।।"
  },
  {
    "text": "एकादश सहस्राणि वर्षाणां तेऽमितौजसः।\nआयुष्प्रमाणं जीवन्ति शतानि दशपञ्च च ।। ४५.८ ।।"
  },
  {
    "text": "तस्मिन् वर्षे महावृक्षो लकुचः षड्रसाश्रयः।\nतस्यपीत्वा फलरसं तत्र जीवन्ति मानवाः ।। ४५.९ ।।"
  },
  {
    "text": "त्रीणि श्रृङ्गवतः श्रृङ्गाण्युच्छ्रितानि महान्ति च ।\nएकं मणिमयं तेषामेकञ्चैव हिरण्ययम्।\nसर्वरत्न मयं चैकं भवनैरुपशोभितम् ।। ४५.१० ।।"
  },
  {
    "text": "उत्तरस्य समुद्रस्य समुद्रान्ते च दक्षिणे।\nकुरवस्तत्र तद्वर्षं पुण्यं सिद्धनिषेवितम् ।। ४५.११ ।।"
  },
  {
    "text": "तत्र वृक्षा मधुफला नित्यं पुष्पफलोपगाः।\nवस्त्राणि च प्रसूयन्ते फलेष्वाभरणानि च ।। ४५.१२ ।।"
  },
  {
    "text": "सर्वकामफलास्तत्र व्कचिद्वृक्षा मनोरमाः।\nगन्धर्वाप्सरसोपेतं प्रक्षरन्ति मधूत्तमम् ।। ४५.१३ ।।"
  },
  {
    "text": "अपरे क्षीरिणो नाम वृक्षास्तत्र मनोरमाः।\nये क्षरन्ति सदा क्षीरं षड्रसं ह्यमृतोपमम् ।। ४५.१४ ।।"
  },
  {
    "text": "सर्वा मणिमयी भूमिः सूक्ष्मकाञ्चन वालुका।\nसर्वातः सुखसंस्पर्शा निष्पङ्का नीरुजा शुभा ।। ४५.१५ ।।"
  },
  {
    "text": "देवलोकाच्च्युतास्तत्र जायन्ते मानवाः शुभाः।\nशुक्लाभिजनसम्पन्नाः सर्वे च स्थिर यौवनाः ।। ४५.१६ ।।"
  },
  {
    "text": "मिथुनानि प्रसूयन्ते स्त्रियश्चातिमनोहराः।\nते च तं क्षीरिणं वृक्षं पिबन्ति ह्यमृतोपमम् ।। ४५.१७ ।।"
  },
  {
    "text": "मिथुनं जायते सद्यः समञ्चैव विवर्द्धते।\nसमं शीलञ्च रूपं च म्रियन्ते चैव ते समम् ।। ४५.१८ ।।"
  },
  {
    "text": "अन्योन्यमनुरक्ताश्च चक्रवाकसधर्मिणः।\nअनामया ह्यशोकाश्च नित्यं सुखनिषेविणः ।। ४५.१९ ।।"
  },
  {
    "text": "त्रयोदश सहस्राणि शतानि दशपञ्च च।\nजीवन्ति ते महावीर्या न चान्यस्त्रीनिषेविणः ।। ४५.२० ।।"
  },
  {
    "text": "कुरूणामपि चैतेषां श्रृणुध्वं विस्तरेण तु।\nजारुधेः शैलराजस्याप्युत्तरेणोत्तरस्य हि।\nदिक्षु सर्वासु यद्यत्र कीर्त्यमानं निबोधत ।। ४५.२१ ।।"
  },
  {
    "text": "अनेककन्दरदरीगुहानिर्झरमण्डितौ।\nनैककुञ्जवनोपेतौ चित्रधातुविभूषितौ ।। ४५.२२ ।।"
  },
  {
    "text": "अनेकधातुकलिलौ सर्वधातुविभूषितौ।\nपुष्पमूलफलोपेतौ सिद्धचारणसेवितौ ।। ४५.२३ ।।"
  },
  {
    "text": "द्वावप्येतौ सुमहतावुच्छ्रितौ कुल पर्वतौ।\nताभ्यां कूटशतैर्नैकैस्तद्द्वीपमुपसेवितम् ।। ४५.२४ ।।"
  },
  {
    "text": "चन्द्रकान्तश्च शैलश्च सूर्यकान्तश्च सानुमान् ।\nययोर्मध्ये न सा याता भद्रसोमा महानदी ।। ४५.२५ ।।"
  },
  {
    "text": "सहस्रशश्च नद्योऽन्याः प्रसन्नसुरसोदकाः।\nपर्याप्तोदाः कुरूणां हि स्नानपानावगाहनैः ।। ४५.२६ ।।"
  },
  {
    "text": "तथाऽन्याः क्षीरवाहिन्यो महानद्यः सहस्रशः।\nमधुमैरेयवाहिन्यो घृतवाहिन्य एव च ।। ४५.२७ ।।"
  },
  {
    "text": "दध्नः शतह्रदाश्चान्यास्ततः स्वाद्वन्नपर्वतः।\nअमृतस्वादुकल्पानि फलानि विविधानि च ।। ४५.२८ ।।"
  },
  {
    "text": "गन्धवर्णरसाढ्यानि मूलानि च फलानि च।\nपञ्चयोजनमानानि महागन्धानि सर्वशः ।। ४५.२९ ।।"
  },
  {
    "text": "नानावर्णप्रकाराणि पुष्पाणि च सहस्रशः।\nउप भोगसहस्राणि भद्राणि च महान्ति च ।। ४५.३० ।।"
  },
  {
    "text": "गन्धवर्णरसाढ्यानि स्पर्शोपेतानि सर्वशः।\nतमालागुरुगन्धानां चन्दनानां वनानि च ।। ४५.३१ ।।"
  },
  {
    "text": "भ्रमरैरुपगीतानि प्रफुल्लानि सदैव च।\nवृक्षगुल्मलताढयानि वनानि सुसुखानि च ।। ४५.३२ ।।"
  },
  {
    "text": "षट्पदैरुपगीतानि द्विजैश्चान्यैर्द्विजोत्तमाः।\nपझोत्पलवनाढ्यानि सरांसि च सहस्रशः ।। ४५.३३ ।।"
  },
  {
    "text": "भक्ष्यमाल्यसमृद्धाश्च बहुमाल्यानुलेपनाः।\nमनोहरमुखैश्चित्रैः पक्षिसङ्घैर्निकूजिताः ।। ४५.३४ ।।"
  },
  {
    "text": "शयनासनोपभोगाश्च अनेकगुणविस्तराः।\nविहारभूमयो रम्याः सर्वर्तुषु सुखप्रदाः ।। ४५.३५ ।।"
  },
  {
    "text": "आक्रीडाः सर्वतः स्फीताः मणिहेमपरिष्कृताः।\nशिलागृहा वृक्षगृहा वरेण्याः कदली गृहाः ।। ४५.३६ ।।"
  },
  {
    "text": "लतागृहसहस्राणि सुसुखानि समन्ततः।\nशुद्धशङ्खदलाभानि भूमिवेश्मशतानि च ।। ४५.३७ ।।"
  },
  {
    "text": "तपनीयगवाक्षाणि माणिजालान्तराणि च।\nसुवर्णमणिचित्राणि सर्वत्र विपुलानि च ।। ४५.३८ ।।"
  },
  {
    "text": "महावृक्षसहस्राणि वरेण्यानि च सर्वशः।\nनानाकाराणि वासांसि सूक्ष्माणि सुसुखानि च ।। ४५.३९ ।।"
  },
  {
    "text": "मृदङ्ग वेणुपणववीणाद्या बहुविस्तराः।\nफलन्ति कल्पवृक्षाणां सहस्राणि शतानि च ।। ४५.४० ।।"
  },
  {
    "text": "सर्वत्रैव तथोद्यानं सर्वत्रैव हि तत्पुरम्।\nसर्वद्वीपप्रमुदितं नरनारी समाकुलम्।\nप्रवाति चानिलस्तत्र नानापुष्पाधिवासितः ।। ४५.४२ ।।"
  },
  {
    "text": "नित्यमङ्गसुखाह्लादस्तस्मिन् द्वीपे श्रमापहे ।\nतत्र स्वर्गपरिभ्रष्टा जायन्ते हि नराः सदा।\nभौमं तदपि हि स्वर्गं तत्रापि च गुणोत्तमम् ।। ४५.४२ ।।"
  },
  {
    "text": "चन्द्रकान्ता नरवराः श्यामाङ्काः पूर्वकूलजाः।\nश्यामावदाताः सुखिनः सूर्यकान्ता वराः प्रजाः ।। ४५.४३ ।।"
  },
  {
    "text": "तस्मिन् देशे नराः श्रेष्ठा देवसत्त्वपराक्रमाः।\nसदा विहारिणः सर्वे कामवृत्त्या सुवर्चसः ।। ४५.४४ ।।"
  },
  {
    "text": "वलयाङ्गदकेयूरहारकुण्डलभूषिताः ।\nस्रग्विणश्चित्र मुकुटाश्चित्राच्छादनवाससः ।। ४५.४५ ।।"
  },
  {
    "text": "अजीर्णयौवनधराः सुप्रियाः प्रियदर्शनाः।\nप्रजा वर्षसहस्राणि जीवन्ति सुबहून्युत ।। ४५.४६ ।।"
  },
  {
    "text": "न ताः प्रसवधर्मिण्यो न वंशप्रक्षयो विधिः।\nमिथुनं जायते वृक्षादुपक्षममनीदृशम् ।। ४५.४७ ।।"
  },
  {
    "text": "सामान्यविभवाः सर्वे ममत्वपरिवर्जिताः।\nन तत्र विद्यते धर्मो नाधर्मः सम्प्रवर्त्तते ।। ४५.४८ ।।"
  },
  {
    "text": "न व्यधिर्न जरा तत्र न दुर्मेधा न च क्लमः।\nपूर्णे काले विनश्यन्ति जलबुद्बुदवच्च ते ।। ४५.४९ ।।"
  },
  {
    "text": "एवमत्यन्तसुखिनः सर्वदुःखविवर्जिताः।\nरक्ता धर्मं न पश्यन्ति दुःखाद्धर्मोऽभिजायते ।। ४५.५० ।।"
  },
  {
    "text": "उत्तराणां कुरूणान्तु पार्श्वे ज्ञेयन्तु दक्षिणे।\nसमुद्रमूर्मिमालाढ्यं नानास्वरविभूषितम् ।। ४५.५१ ।।"
  },
  {
    "text": "पञ्चयोजनसाहस्रमतिक्रम्य सुरालयम्।\nचन्द्रद्वीपमिति ख्यातं चद्रमण्डलसंस्थितम् ।। ४५.५२ ।।"
  },
  {
    "text": "सहस्रयोजनानान्तु सर्वतः परिमण्डलम्।\nनाना पुष्पफलोपेतं समृद्ध्या परया युतम्।\nशतयोजनविस्तीर्णमुच्छ्रितं तावदेव तु ।। ४५.५३ ।।"
  },
  {
    "text": "तस्य मध्ये गिरिवरः सिद्धचारणसेवितः।\nचन्द्र तुल्यप्रभैः कान्तैश्चन्द्राकारैः सुलक्षणैः ।। ४५.५४ ।।"
  },
  {
    "text": "श्वेतवैढूर्यकुमुदैश्चित्रोऽसौ कुमुदप्रभः।\nअनेकचित्रकोद्यानो नैकनिर्झरकन्दरः।\nमहासानुदरीकुञ्जैर्विविधैः समलंकृतः ।। ४५.५५ ।।"
  },
  {
    "text": "तस्माच्छैलान्महापुण्या चन्द्रांशुविमलोदका।\nप्रवहत्युत्तमनदी चन्द्रावर्त्ता तरङ्गिणी ।। ४५.५६ ।।"
  },
  {
    "text": "तत्र चन्द्रमसः स्थानं नक्षत्राधिपतेर्वरम्।\nसदाऽवतरते तत्र चन्द्रमा ग्रहनायकः ।। ४५.५७ ।।"
  },
  {
    "text": "तत्र चन्द्रमसो नाम्ना शैलः स तु परिश्रुतः।\nचन्द्रद्वीपं महाद्वीपं प्रकाशं दिवि चेह च ।। ४५.५८ ।।"
  },
  {
    "text": "तत्र चन्द्रप्रतीकाशाः पूर्णचन्द्रनिभाननाः।\nचन्द्रकान्ताः प्रजाः सर्वा विमलाश्चन्द्रदैवताः ।। ४५.५९ ।।"
  },
  {
    "text": "अत्यन्तधार्मिकाः सौम्याः सत्यसन्धाः सुतेजसः।\nप्रजास्तत्र सदाचारा दशवर्षशतायुषः ।। ४५.६० ।।"
  },
  {
    "text": "पश्चिमेन तु द्वीपस्य पश्चिमस्य प्रकीर्त्तितम्।\nचतुर्योजनसाहस्रं समतीत्य महोदधिम् ।। ४५.६१ ।।"
  },
  {
    "text": "दशयोजनसाहस्रं समन्तात् परिमण्डलम्।\nद्वीपं भद्राकरं नाम नानापुष्पोपशोभितम् ।। ४५.६२ ।।"
  },
  {
    "text": "प्रभूतधनधान्याढ्यमनेकनृपपालितम् ।\nनित्यं प्रमुदितं स्फीतं महाशैलैश्च शोभितम् ।। ४५.६३ ।।"
  },
  {
    "text": "तत्र भद्रासनं वायोर्नानारत्नैश्च मण्डितम्।\nतत्र विग्रहवान् वायुः सदा पर्वसु पूज्यते ।। ४५.६४ ।।"
  },
  {
    "text": "तपनीयसुवर्णाभास्तपनीयविभूषिताः।\nविराजन्तेऽमर प्रख्यास्तत्र चित्राम्बरस्रजः ।। ४५.६५ ।।"
  },
  {
    "text": "वीर्यवन्तो महाभागाः पञ्चवर्षशतायुषः।\nसत्यसन्धा मुदा युक्ताः प्रजास्ता वायुदैवताः ।। ४५.६६ ।।"
  },
  {
    "text": "<b>।।सूत उवाच।।\n</b>\nएवमेव निसर्गोऽयं वर्षाणां भारते युगे।\nदृष्टः परमतत्त्वज्ञैर्भूयः किं कीर्त्तयामि ते ।। ४५.६७ ।।"
  },
  {
    "text": "आख्याते त्वेवमृषयः सूतपुत्रेण धीमता।\nउत्तरश्रवणे भूयः पप्रच्छुस्तदनन्तरम् ।। ४५.६८ ।।"
  },
  {
    "text": "<b>।।ऋषय ऊचुः।\n</b>\nयदिदं भारतं वर्ष यस्मिन् स्वायम्भुवादयः।\nचतुर्दशैते मनवः प्रजासर्गे भवन्त्युत ।। ४५.६९ ।।"
  },
  {
    "text": "एतद्वेदितुमिच्छामस्तन्नो निगद सत्तम।\nएतत् श्रुत्वा वचस्तेषामब्रवील्लोमहर्षणः ।। ४५.७० ।।"
  },
  {
    "text": "पौराणिकस्तदा सूत ऋषीणां भावितात्मनाम् ।\nएत द्विस्तरतो भूयस्तानुवाच समाहितः ।। ४५.७१ ।।"
  },
  {
    "text": "<b>।।सूत उवाच।।\n</b>\nनिसर्ग एष विख्यातः कुरूणान्तु यथार्थवत्।\nभारतस्य तु वक्ष्यामि निसर्गं तं निबोधत ।। ४५.७२ ।।"
  },
  {
    "text": "पुण्यतीर्थे हिमवतो दक्षिणस्याचलस्य हि।\nपूर्वपश्चायतस्यास्य दक्षिणेन द्विजोत्तमाः ।। ४५.७३ ।।"
  },
  {
    "text": "तथा जनपदानां च विस्तरं श्रोतुमर्हथ।\nअत्र वो वर्णयिष्यामि वर्षेऽस्मिन् भारते प्रजाः ।। ४५.७४ ।।"
  },
  {
    "text": "इदं तु मध्यमं चित्रं शुभाशुभफलोदयम्।\nउत्तरं यत्समुद्रस्य हिमवद्दक्षिणं च यत् ।। ४५.७५ ।।"
  },
  {
    "text": "वर्षं यद्भारतं नाम यत्रेयं भारती प्रजा।\nभरणाञ्च प्रजानां वै मनुर्भरत उच्यते।\nनिरुक्तवचनाच्चैव वर्षं तद्भारतं स्मृतम् ।। ४५.७६ ।।"
  },
  {
    "text": "ततः स्वर्गश्च मोक्षश्च मध्यश्रान्तश्च गम्यते।\nन खल्वन्यत्र मर्त्त्यानां भूमौ कर्म विधीयते ।। ४५.७७ ।।"
  },
  {
    "text": "भारतस्यास्य वर्षस्य नव भेदाः प्रकीर्तिताः।\nसमुद्रान्तरिता ज्ञेयास्ते त्वगम्याः परस्परम् ।। ४५.७८ ।।"
  },
  {
    "text": "इन्द्रद्वीपः कसेरुश्च ताम्रवर्णो गभस्तिमान्।\nनागद्वीपस्तथा सौम्यो गन्धर्वस्त्वथ वारुणः ।। ४५.७९ ।।"
  },
  {
    "text": "अयन्तु नवमस्तेषां द्वीपः सागरसंवृतः।\nयोजनांनां सहस्रं तु द्वीपोऽयं दक्षिणोत्तरम् ।। ४५.८० ।।"
  },
  {
    "text": "आयतो ह्याकुमारिक्यादाङ्गाप्रभवाच्च वै।\nतिर्यगुत्तरविस्तीर्णः सहस्राणि नवैव तु ।। ४५.८१ ।।"
  },
  {
    "text": "द्वीपो ह्युपनिविष्टोऽयं म्लेच्छैरन्तेषु नित्यशः।\nपूर्वे किराता ह्यस्यान्ते पश्चिमे यवनाः स्मृताः ।। ४५.८२ ।।"
  },
  {
    "text": "ब्राह्मणाः क्षत्रिया वैश्या मध्ये शूद्राश्च भागशः।\nइज्यायुद्धवणिज्याभिर्वर्त्तयन्तो व्यवस्थिताः ।। ४५.८३ ।।"
  },
  {
    "text": "तेषां संव्यवहारोऽयं वर्त्तते तु परस्परम्।\nधर्मार्थकामसंयुक्तो वर्णानां तु स्वकर्मसु ।। ४५.८४ ।।"
  },
  {
    "text": "सङ्कल्पपञ्चमानां तु आश्रमाणां यथाविधि।\nइह स्वर्गापवर्गार्थं प्रवृत्तिर्येषु मानुषी ।। ४५.८५ ।।"
  },
  {
    "text": "यस्त्वयं नवमो द्वीपस्तिर्यगायत उच्यते।\nकृत्स्नं जयति यो ह्येनं स सम्राडिह कीर्त्त्यते ।। ४५.८६ ।।"
  },
  {
    "text": "अयं लोकस्तु वै सम्राडन्तरिक्षो विराट् स्मृतः।\nस्वराडन्यः स्मृतो लोकः पुनर्वक्ष्यामि विस्तरम् ।। ४५.८७ ।।"
  },
  {
    "text": "सप्त चास्मिन् सुपर्वाणो विश्रुताः कुलपर्वताः।\nमहेन्द्रो मलयः सह्यः शुक्तिमानृक्षपर्वतः।\nविन्ध्यश्च पारियात्रश्च सप्तैते कुलपर्वताः ।। ४५.८८ ।।"
  },
  {
    "text": "तेषां सहस्रशश्चान्ये पर्वतास्तु समीपगाः।\nअभिजाताः सर्वगुणा विपुलाश्चित्रसानवः ।। ४५.८९ ।।"
  },
  {
    "text": "मन्दरः पर्वत श्रेष्ठो वैहारो दर्दुरस्तथा।\nकोलाहलः ससुरसः मैनाको वैद्युतस्तथा ।। ४५.९० ।।"
  },
  {
    "text": "पातन्धमो नाम गिरिस्तथा पाण्डुरपर्वतः।\nगन्तुप्रस्थः कृष्णगिरिर्गोधनो गिरिरेव च ।। ४५.९१ ।।"
  },
  {
    "text": "पुष्पगिर्युज्जयन्तौ च शैलो रैवतकस्तथा।\nश्रीपर्वतश्च कारुश्च कूटशैलो गिरिस्तथा ।। ४५.९२ ।।"
  },
  {
    "text": "अन्ये तेभ्यः परिज्ञाता ह्रस्वाः स्वल्पोपजीविनः।\nतैर्विमिश्रा जतपदा आर्यम्लेच्छाश्च नित्यशः ।। ४५.९३ ।।"
  },
  {
    "text": "पीयन्ते यैरिमा नद्यो गङ्गा सिन्धुः सरस्वती।\nशतद्रुश्चन्द्रभागा च यमुना सरयूस्तथा ।। ४५.९४ ।।"
  },
  {
    "text": "इरावती वितस्ता च विपाशा देविका कुहूः ।\nगोमती धुतपापा च बाहुदा च दृषद्वती ।। ४५.९५ ।।"
  },
  {
    "text": "कौशिकी च तृतीया तु निश्चीरा गण्डकी तथा।\nइक्षु र्लोहित इत्येता हिमवत्पादनिःसृताः ।। ४५.९६ ।।"
  },
  {
    "text": "वेदस्मृतिर्वेदवती वृत्रघ्नी सिन्धुरेव च।\nवर्णाशा चन्दना चैव सतीरा महती तथा ।। ४५.९७ ।।"
  },
  {
    "text": "परा चर्म्मण्वती चैव विदिशा वेत्रवत्यपि।\nशिप्रा ह्यवन्ती च तथा पारियात्राश्रयाः स्मृताः ।। ४५.९८  ।\nशोणो महानदश्चैव नर्मदा सुमहाद्रुमा।\nमन्दाकिनी दशार्णा च चित्रकूटा तथैव च ।। ४५.९९ ।।"
  },
  {
    "text": "तमसा पिप्पला श्रोणी करतोया पिशाचिका।\nनीलोत्पला विपाशा च जम्बुला वालुवाहिनी ।। ४५.१०० ।।"
  },
  {
    "text": "सितेरजा शुक्तिमती मकुणा त्रिदिवा क्रमात् ।\nऋक्षपादात् प्रसूतास्ता नद्यो मणिनिभोदकाः ।। ४५.१०१ ।।"
  },
  {
    "text": "तापी पयोष्णी निर्विन्ध्या मद्रा च निषधा नदी।\nवेन्वा वैतरणी चैव शितिबाहुः कुमुद्वती ।। ४५.१०२ ।।"
  },
  {
    "text": "तोया चैव महागौरी दुर्गा चान्तशिला तथा।\nविन्ध्यपादप्रसूताश्च नद्यः पुण्यजलाः शुभाः ।। ४५.१०३ ।।"
  },
  {
    "text": "गोदावरी भीमरथी कृष्णा वैण्यथ वञ्जुला।\nतुङ्गभद्रा सुप्रयोगा कावेरी च तथापगा।\nदक्षिणापथनद्यस्तु सह्यपादाद्विनिःसृताः ।। ४५.१०४ ।।"
  },
  {
    "text": "कृतमाला ताम्रवर्णा पुष्पजात्युत्पलावती।\nमलयाभिजातास्ता नद्यः सर्वाः शीतजलाः शुभाः ।। ४५.१०५ ।।"
  },
  {
    "text": "त्रिसामा ऋतुकुल्या च इक्षुला त्रिदिवा च या।\nलाङ्गुलिनी वंशधरा महेन्द्रतनयाः स्मृताः ।। ४५.१०६ ।।"
  },
  {
    "text": "ऋषीका सुकुमारी च मन्दगा मन्दवाहिनी।\nकूपा पलाशिनी चैव शुक्तिमत्प्रभवाः स्मृताः ।। ४५.१०७ ।।"
  },
  {
    "text": "सर्वाः पुण्याः सरस्वत्यः सर्वा गङ्गाः समुद्रगाः ।\nविश्वस्य मातरः सर्वा जगत्पापहराः स्मृताः ।। ४५.१०८ ।।"
  },
  {
    "text": "तासां नद्युपनद्योऽपि शतशोऽथ सहस्रशः।\nतास्त्विमे कुरुपाञ्चालाः शाल्वाश्चैव सजाङ्गलाः ।। ४५.१०९ ।।"
  },
  {
    "text": "शूरसेना भद्रकारा बोधाः शतपथेश्वरैः।\nवत्साः किसष्णाः कुल्याश् च कुन्तलाः काशिकोशलाः ।। ४५.११० ।।"
  },
  {
    "text": "अथ पार्श्वे तिलङ्गाश्च मगधाश्च वृकैः सह।\nमध्यदेशा जनपदाः प्रायशोऽमी प्रकीर्तिताः ।। ४५.१११ ।।"
  },
  {
    "text": "सह्यस्य चोत्तरार्द्धे तु यत्र गोदावरी नदी।\nपृथिव्यामिह कृत्स्नायां सप्रदेशो मनोरमः ।। ४५.११२ ।।"
  },
  {
    "text": "तत्र गोवर्द्धनो नाम सुरराजेन निर्मितः।\nरामप्रियार्थं स्वर्गोऽयं वृक्षा ओषधयस्तथा ।। ४५.११३ ।।"
  },
  {
    "text": "भरद्वाजेन मुनिना तत्प्रियार्थेऽवतारिताः।\nअन्तःपुरवनोद्देशस्तेन जज्ञे मनोरमः ।। ४५.११४ ।।"
  },
  {
    "text": "वाह्लीका वाढधानाश्च आभीराः कालतोयकाः।\nअपरीताश्च शूद्राश्च पह्नवाश्चर्मखण्डिकाः ।। ४५.११५ ।।"
  },
  {
    "text": "गान्धारा यवनाश्चैव सिन्धुसौवीरभद्रकाः।\nशका ह्रदाः कुलिन्दाश्च परिता हारपूरिकाः ।। ४५.११६ ।।"
  },
  {
    "text": "रमटा रद्धकटकाः केकया दशमानिकाः।\nक्षत्रियोपनिवेशाश्च वैश्यशूद्रकुलानि च ।। ४५.११७ ।।"
  },
  {
    "text": "काम्बोजा दरदाश्चैव बर्बराः प्रियलौकिकाः।\nपीनाश्चैव तुषाराश्च पह्लवा बाह्यतोदराः ।। ४५.११८ ।।"
  },
  {
    "text": "आत्रेयाश्च भरद्वाजाः प्रस्थलाश्च कसेरुकाः.\nलम्पाका स्तनपाश्चैव पीडिका जुहुडैः सह ।। ४५.११९ ।।"
  },
  {
    "text": "अपगाश्चालिमद्राश्च किरातानाञ्च जातयः।\nतोमरा हंसमार्गाश्च काश्मीरास्तङ्गणास्तथा ।। ४५.१२० ।।"
  },
  {
    "text": "चूलिकाश्चाहुकाश्चैव पूर्णदर्वास्तथैव च।\nएते देशा ह्युदीच्याश्च प्राच्यान् देशान्निबोधत ।। ४५.१२१ ।।"
  },
  {
    "text": "अन्ध्रवाकाः सुजरका अन्तर्गिरिबहिर्गिराः।\nतथा प्रवङ्गवङ्गेया मालदा मालवर्तिनः ।। ४५.१२२ ।।"
  },
  {
    "text": "ब्रह्मोत्तराः प्रविजया भार्गवा गेयमर्थकाः।\nप्राग्ज्योतिषाश्च मुण्डाश्च विदेहास्तामलिप्तकाः।\nमाला मगधगोविन्दाः प्राच्यां जनपदाः स्मृताः ।। ४५.१२३ ।।"
  },
  {
    "text": "अथापरे जनपदा दक्षिणापथ वासिनः ।\nपाण्ड्याश्च केरलाश्चैव चौल्याः कुल्यास्तथैव च ।। ४५.१२४ ।।"
  },
  {
    "text": "सेतुका मूषिकाश्चैव कुमना वनवासिकाः।\nमहाराष्ट्रा माहिषकाः कलिङ्गाश्चैव सर्वशः ।। ४५.१२५ ।।"
  },
  {
    "text": "अभीराः सह चैषीकाः आटव्याश्च वराश्च ये।\nपुलिन्द्रा विन्ध्यमूलीका वैदर्बा दण्डकैः सह ।। ४५.१२६ ।।"
  },
  {
    "text": "पौनिका मौनिकाश्चैव अस्मका भोगवर्द्धनाः।\nनैर्मिकाः कुन्तला आन्ध्रा उद्भिदा नलकालिकाः ।। ४५.१२७ ।।"
  },
  {
    "text": "दाक्षिणात्याश्च वै देशा अपरांस्तान्निबोधत।\nशूर्पाकाराः कोलवनाः दुर्गाः कालीतकैः सह ।। ४५.१२८ ।।"
  },
  {
    "text": "पुलेयाश्च सुरालाश्च रूपसास्तापसैः सह।\nतथा तुरसिताश्चैव सर्वे चैव परक्षराः ।। ४५.१२९ ।।"
  },
  {
    "text": "नासिक्याद्योश्च ये चान्ये ये चैवान्तरनर्मदाः।\nभानुकच्छाः समा हेयाः सहसा शाश्वतैरपि ।। ४५.१३० ।।"
  },
  {
    "text": "कच्छीयाश्च सुराष्ट्राश्च अनर्त्ताश्चार्बुदैः सह।\nइत्येते सम्परीताश्च श्रृणुध्वं विन्ध्यवासिनः ।। ४५.१३१ ।।"
  },
  {
    "text": "मालवाश्च करूषाश्च मेकलाश्चोत्कलैः सह।\nउत्तमर्णा दशार्णाश्च भोजाः किष्किन्धकैः सह ।। ४५.१३२ ।।"
  },
  {
    "text": "तोसलाः कोसलाश्चैव त्रैपुरा वैदिकास्तथा।\nतुमुरास्तुम्बुराश्चैव षट्सुरा निषधैः सह ।। ४५.१३३ ।।"
  },
  {
    "text": "अनुपास्तुण्डिकेराश्च वीतिहोत्रा ह्यवन्तयः।\nएते जनपदाः सर्वे विन्ध्य पृष्ठनिवासिनः ।। ४५.१३४ ।।"
  },
  {
    "text": "अतो देशान् प्रवक्ष्यामि पर्वताश्रयिणश्च ये।\nनिगर्हरा हंसमार्गाः क्षुपणास्तङ्गणाः खसाः ।। ४५.१३५ ।।"
  },
  {
    "text": "कुशप्रावरणाश्चैव हूणा दर्वाः सहूदकाः।\nत्रिगर्त्ता मालवाश्चैव किरातास्तामसैः सह ।। ४५.१३६ ।।"
  },
  {
    "text": "चत्वारि भारते वर्षे युगानि कवयो विदुः।\nकृतं त्रेता द्वारपञ्च कलिश्चेति चतुष्टयम्।\nतेषां निसर्गं वक्ष्यामि उपरिष्टान्निबोधत ।। ४५.१३७ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम पञ्चचत्वा रिंशोऽध्यायः ।। ४५ ।।"
  }
]
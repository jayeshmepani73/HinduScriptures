[
  {
    "text": "<b>।।सूत उवाच।।\n</b>\nसंपिबन्निव तौ दृष्ट्वा मधुपिङ्गायतेक्षणः ।\nप्रहृष्टवदनोऽत्यर्थमभवच्च स्वकीर्त्तनात् ।। २५.१ ।।\nउमापतिर्विरूपाक्षो दक्षयज्ञविनाशनः।\nपिनाकी खण्डपरशुर्भूतप्रान्तस्त्रिलोचनः ।। २५.२ ।।\nततः स भगवान् देवः श्रुत्वा वाक्यामृतं तयोः।\nजानन्नपि महाभागः प्रीतपूर्वमथाब्रवीत् ।। २५.३ ।।\nकौ भवन्तौ महात्मानौ परस्परहितैषिणौ।\nसमेतावम्बुजाभाक्षौ तस्मिन् घोरे जलप्लवे ।। २५.४ ।।\nतावूचतूर्महात्मानौ सन्निरीक्ष्य परस्परम्।\nभगवन् किञ्च तथ्येन विज्ञातेन त्वया विभो।\nकुत्र वा सुखमानन्त्यमिच्छाचारमृते त्वया ।। २५.५ ।।\nउवाच भगवान् देवो मधुरश्लक्ष्णया गिरा।\nभो भो हिरण्यगर्भ त्वां त्वां च कृष्ण वदाम्यहम् ।। २५.६ ।।\nप्रीतोऽहमनया भक्त्या शाश्वताक्षरयुक्तया।\nभवन्तौ माननीयौ वै मम ह्यर्हतरावुभौ।\nयुवाभ्यां किं ददाम्यद्य वराणां वरमुत्तमम् ।। २५.७ ।।\nतेनैवमुक्ते वचने ब्रह्माणं विष्णुरब्रवीत् ।\nब्रूहि ब्रूहि महाभाग वरो यस्ते विवक्षितः ।। २५.८ ।।\nप्रजाकामोऽस्म्यहं विष्णो पुत्रमिच्छामि धूर्वहम्।\nततः स भगवान् ब्रह्मा वेरप्सुः पुत्रलिप्सया ।। २५.९ ।।\nअथ विष्णुरुवाचेदं प्रजाकामं प्रजापतिम्।\nवीरमप्रतिमं पुत्रं यत्त्वमिच्छसि धूर्वहम् ।। २५.१० ।।\nपुत्रत्वेनाभियुङ्क्ष्व त्वं देवदेवं महेश्वरम्।\nसतस्य वाक्यं संपूज्य केशवस्य पितामहः ।। २५.११ ।।\nईशानं वरदं रुद्रमभिवाद्य कृताञ्जलिः ।\nउवाच पुत्रकामस्तु वाक्यानि सह विष्णुना ।। २५.१२ ।।\nयदि मे भगवान् प्रीतः पुत्रकामस्य नित्यशः।\nपुत्रो मे भव विश्वात्मन् स्वतुल्यो वापि धूर्व्वहः।\nनान्यं वरमहं वव्रे प्रीते त्वयि महेश्वर ।। २५.१३ ।।\nतस्य तां प्रार्थनां श्रुत्वा भगवान् भगनेत्रहा।\nनिष्कल्मषममायञ्च बाढमित्यब्रवीद्वचः ।। २५.१४ ।।\nयदा कार्यसमारम्भे कस्मिंश्चित्तव सुव्रत।\nअनिष्णत्तौ च कार्यस्य क्रोधस्त्वां समुपेष्यति।\nआत्मैकादश ये रुद्रा विहिताः प्राण हेतवः ।। २५.१५ ।।\nसोऽहमेकादशात्मा वै शूलहस्तः सहानुगः।\nऋषिर्म्मित्रो महात्मा वै ललाटाद्भविता तदा ।। २५.१६ ।।\nप्रसादमतुलं कृत्वा ब्रह्मणस्तादृशं पुरा।\nविष्णुं पुनरुवाचेदं ददामि च वरन्तव ।। २५.१७ ।।\nस होवाच महाभागो विष्णुर्भवमिदं वचः।\nसर्व्वमेतत् कृतं देव परितुष्टोऽसि मे यदि।\nत्वयि मे सुप्रतिष्ठाऽस्तु भक्तिरम्बुदवाहन ।। २५.१८ ।।\nएवमुक्तस्ततो देवस्तमभाषत केशवम्।\nविष्णो श्रृणु यथा देव प्रीतोऽहन्तव शाश्वत ।। २५.१९ ।।\nप्रकाशञ्चाप्रकाशञ्च जङ्गमं स्थावरञ्च यत् ।\nविश्वरूपमिदं सर्व्वं रुद्रनारायणात्मकम् ।। २५.२० ।।\nअहमग्निर्भवान् सोमो भवान् रात्रिरहं दिनम्।\nभवानृतमहं सत्यं भवान् क्रतुरहं फलम् ।। २५.२१ ।।\nभवान् ज्ञानमहं ज्ञेयं यज्जपित्वा सदा जनाः ।\nमां विशन्ति त्वयि प्रीते जनाः सुकृतकारिणः।\nआवाभ्यां सहिता चैव गतिर्नान्या युगक्षये ।। २५.२२ ।।\nआत्मानं प्रकृतिं विद्धि मां विद्धि पुरुषं शिवम्।\nभवानर्द्धशरीरं मे त्वहन्तव यथैव च ।। २५.२३ ।।\nवामपार्श्वमहम्मह्यं श्यामं श्रीवत्सलक्षणम् ।\nत्वञ्च वामेतरं पार्श्वं त्वहं वै नीललोहितः ।। २५.२४ ।।\nत्वञ्च मे ह्वदयं विष्णो तव चाहं हृदि स्थितः।\nभवान् सर्व्वस्य कार्यस्य कर्त्ताहमधिदैवतम् ।। २५.२५ ।।\nतदेहि स्वस्ति ते वत्स गमिष्याम्यम्बुदप्रभ।\nएवमुक्त्वा गतो विष्णोर्देवोऽन्तर्द्धानमीश्वरः ।। २५.२६ ।।\nततः सोऽन्तर्हिते देवे संप्रहृष्टस्तदा पुनः।\nअशेत शयने भूप प्रविश्यान्तर्जले हरिः ।। २५.२७ ।।\nतं पद्मं पद्मगर्भाभं पद्माक्षः पद्मसम्भवः।\nसम्प्रहृष्टमना ब्रह्मा भेजे ब्राह्मं तदासनम् ।। २५.२८ ।।\nअथ दीर्घण कालेन तत्राप्यप्रतिमावुभौ।\nमहाबलौ महासत्त्वौ भ्रातरौ मधुकैटभौ ।। २५.२९ ।।\nऊचतुश्वैव वचनं भक्ष्यो वै नौ भविष्यसि ।\nएवमुक्त्वा तु तौ तस्मिन्नन्तर्द्धानं गतावुभौ ।। २५.३० ।।\nदारुणन्तु तयोर्भावं ज्ञात्वा पुष्करसम्भवः ।\nमाहात्म्यं चात्मनो बुद्ध्वा विज्ञातुमुपचक्रमे ।। २५.३१ ।।\nकर्णिकाघटनं भूयो नाभ्यजानाद्यदा गतिम्।\nततः स पद्मनालेन अवतीर्य्य रसातलम्।\nकृष्णाजिनोत्तरासङ्गन्ददृशेऽन्तर्जले हरिम् ।। २५.३२ ।।\nस च तं बोधयामास विबुद्धं चेदमब्रवीत् ।\nभूतेभ्यो मे भयं देव त्रायस्वोत्तिष्ठ शङ्कुरु ।। २५.३३ ।।\nततः स भगवान् विष्णुः सप्रहासमरिन्दमः।\nन भेतव्यं न भेतव्यमित्युवाच मुनिः स्वयम् ।। २५.३४ ।।\nतस्मात्पूर्वं त्वया चोक्तं भूतेभ्यो मे महद्भयम्।\nतस्माद्भूतादिवाक्यैस्तौ दैत्यौ त्वं नाशयिष्यसि ।। २५.३५ ।।\nभूर्भूवःस्वस्ततो देवं विविशुस्तमयोनिजम् ।\nततः प्रदक्षिणं कृत्वा तमेवासीनमागतम् ।। २५.३६ ।।\nगते तस्मिंततोऽनन्त उद्गीर्य भ्रातरौ मुखात्।\nविष्णुं जिष्णुञ्च प्रोवाच ब्रह्माणमभिरक्षताम्।\nमधुकैटभयोर्ज्ञात्वा तयोरागमनं पुनः ।। २५.३७ ।।\nचक्राते रूप सादृश्यं विष्णोर्जिष्णोश्च सत्तमौ।\nकृतसादृश्यरूपौ तौ तावेवाभिमुखौ स्थितौ ।। २५.३८ ।।\nततस्तौ प्रोचतुर्द्दैत्यौ ब्रह्माणं दारुणं वचः।\nअस्माकं युध्यमानानां मध्ये वै प्राश्निको भव ।। २५.३९ ।।\nततस्तौ जलमाविश्य संस्तम्भ्यापः स्वमायया ।\nचक्रतुस्तुमुलं युद्धं यस्य येनेप्सितं तदा ।। २५.४० ।।\nतेषान्तु युध्यमानानां दिव्यं वर्षशतङ्गतम्।\nन च युद्धमदोत्सेको ह्यन्योन्यं संन्यवर्त्तत ।। २५.४१ ।।\nलक्षणद्वयसंस्थानाद्रूपवन्तौ स्थितेङ्गितौ।\nसादृश्याद्व्याकुलमना ब्रह्मा ध्यानमुपागमत् ।। २५.४२ ।।\nस तयोरन्तरं बुद्ध्वा ब्रह्मा दिव्येन चक्षुषा।\nपद्मकेसरजं सूक्ष्मं बबन्ध कवचन्तयोः।\nआमेखलञ्च गात्रञ्च ततो मन्त्रमुदाहरत् ।। २५.४३ ।।\nजपतस्त्वभवत्कन्या विश्वरूपसमुत्थिता।\nपद्मेन्दुवदनप्रख्या पद्महस्ता शुभा सती।\nतां दृष्ट्वा व्यथितौ दैत्यौ भयाद्वर्णविवर्ज्जितौ ।। २५.४४ ।।\nततः प्रोवाच तां कन्यां ब्रह्मा मधुरया गिरा।\nकाऽत्र त्वमवगन्तव्या ब्रूहि सत्यमनिन्दिते ।। २५.४५ ।।\nसाम्ना संपूज्य सा कन्या ब्रह्माणं प्राञ्जलिस्तदा ।\nमोहिनीं विद्धि मां मायां विष्णोः सन्देशकारिणीम् ।। २५.४६ ।।\nत्वया सङ्कीर्त्त्यमानाऽहं ब्रह्मन् प्राप्ता त्वरायुता।\nअस्याः प्रीतमना ब्रह्मा गौणं नाम चकार ह ।। २५.४७ ।।\nमया च व्याहृता यस्मात्त्वञ्चैव समुपस्थिता।\nमहाव्याहृतिरित्येव नाम ते विचरिष्यति ।। २५.४८ ।।\nउत्थिता च शिरो भित्त्वा सावित्री तेन चोच्यते।\nएकानंशात्तु यस्मात्त्वमनेकांशा भविष्यसि ।। २५.४९ ।।\nगौणानि तावदेतानि कर्मजान्यपराणि च।\nनामानि ते भविष्यन्ति मत्प्रसादात् शुभानने ।। २५.५० ।।\nततस्तौ पीड्यमानौ तु वरमेनमयाचताम्।\nअनावृतं नौ मरणं पुत्रत्वञ्च भवेत्तव ।। २५.५१ ।।\nतथेत्युक्त्वा ततस्तूर्णमनयत् यमसादनम्।\nअनयत् कैटभं विष्णुर्जिष्णुश्चाप्यनयन्मधुम् ।। २५.५२ ।।\nएवन्तौ निहतौ दैत्यौ विष्णुना जिष्णुना सह।\nप्रीतेन ब्रह्मणा चाथ लोकानां हितकाम्यया ।। २५.५३ ।।\nपुत्रत्वमीशेन यथा ह्यात्मा दत्तो निबोधत।\nविष्णुना जिष्णुना सार्द्धं मधुकैटभयोस्तथा।\nसम्पराये व्यतिक्रान्ते ब्रह्मा विष्णुमभाषत ।। २५.५४ ।।\nअद्य वर्षशतं पूर्णं समयः प्रत्युपस्थितः।\nसंक्षेपसंप्लवङ्घोरं स्वस्थानं यामि चाप्यहम् ।। २५.५५ ।।\nस तस्य वचसा देवः संहारमकरोत्तदा।\nमहीं निस्थावरां कृत्वा प्रकृतिस्थांश्च जङ्गमान् ।। २५.५६ ।।\nयदि गोविन्द भद्रन्ते क्षिप्तस्ते यादसां पतिः।\nब्रूहि यत् करणीयं स्यान्मया ते लक्ष्मिवर्द्धन ।। २५.५७ ।।\nबाढं श्रृणु हेमाभ पद्मयोने वचो मम ।\nप्रसादो यस्त्वया लब्ध ईश्वरात् पुत्रलिप्सया ।। २५.५८ ।।\nतन्तथा सफलं कृत्वा मत्तोऽभूदनृणो भवान्।\nचतुर्विधानि भूतानि सृज त्वं विसृजस्व वा ।। २५.५९ ।।\nअवाप्य संज्ञाङ्गोविन्दात् पद्मयोनिः पितामहः।\nप्रजाः स्रष्टुमनास्तेपे तप उग्रं ततो महत् ।। २५.६० ।।\nतस्यैवन्तप्यमानस्य न किञ्चित्समवर्त्तत।\nततो दीर्घेण कालेन दुःखात् क्रोधो व्यवर्द्धत ।। २५.६१ ।।\nसक्रोधाविष्टनेत्रभ्यामपतन्नश्रुबिन्दवः ।\nततस्तेभ्योऽश्रुबिन्दुभ्यो वातपित्तकफात्मकाः ।। २५.६२ ।।\nमहाभागा महासत्त्वाः स्वस्तिकैरभ्यलङ्कृताः।\nप्रकीर्णकेशाः सर्पास्ते प्रादुर्भूता महाविषाः ।। २५.६३ ।।\nसर्पांस्तथाग्रजान् दृष्ट्वा ब्रह्मात्मानमनिन्दत।\nअहो धिक् तपसा मह्यं फलमीदृशकं यदि।\nलोकवैनाशिकी जज्ञे आदावेव प्रजा मम ।। २५.६४ ।।\nतस्य तीव्राभवन्मूर्च्छा क्रोधामर्षसमुद्भवा।\nमूर्च्छाभितापेन तदा जहौ प्राणान् प्रजापतिः ।। २५.६५ ।।\nतस्याप्रतिमवीर्यस्य देहात् कारुण्यपूर्वकम्।\nआत्मैकादश ते रुद्राः प्रोद्भूता रुदतस्तथा।\nरोदनात् खलु रुद्रास्ते रुद्रत्वं तेन तेषु तत् ।। २५.६६ ।।\nये रुद्राः खलु ते प्राणा ये प्राणास्ते तदात्मकाः।\nप्राणाः प्राणभृतां ज्ञेयाः सर्वभूतेष्ववस्थिताः ।। २५.६७ ।।\nअत्युग्रस्य महत्त्वस्य साधुना चरितस्य च।\nतस्य प्राणान् ददौ भूयस्त्रिशूली नीललोहितः।\nललाटात् पद्मयोनेस्तु प्रभुरेकादशात्मकः ।। २५.६८ ।।\nब्रह्मणः सोऽददात् प्राणानात्मजः स तदा प्रभुः।\nप्रहृष्टवदनो रुद्रः किंचित् प्रत्यागतासवम्।\nअभ्यभाषत्तदा देवो ब्रह्माणं परमं वचः ।। २५.६९ ।।\nउपयाचस्व मां ब्रह्मन् स्मर्त्तुमर्हसि चात्मनः।\nमां च वेत्थात्मजं रुद्रं प्रसादं कुरु मे प्रभो ।। २५.७० ।।\nश्रुत्वा त्विदं वचस्तस्य प्रभूतञ्च मनोगतम्।\nपितामहः प्रसन्नात्मा नेत्रे फुल्लाम्बुजप्रभैः ।। २५.७१ ।।\nततः प्रत्यागतप्राणः स्निग्धगम्भीरया गिरा।\nउवाच भगवान् ब्रह्मा शुद्धजाम्बूनदप्रभः ।। २५.७२ ।।\nभो भो वद महाभाग आनन्दयसि मे मनः।\nको भवान् विश्वभूतिस्त्वं स्थित एकादशात्मकः ।। २५.७३ ।।\nएवमुक्तो भगवता ब्रह्मणाऽनन्ततेजसा।\nततः प्रत्यवदद्रुद्रो ह्यभिवाद्यात्मजैः सह ।। २५.७४ ।।\nयत्ते वरमहं ब्रह्मन् याचितो विष्णुना सह।\nपुत्रो मे भव देवेति त्वत्तुल्यो वापि धूर्वहः ।। २५.७५ ।।\nलोकेषु विश्रुतैः कार्यं सर्वैर्विश्वात्मसम्भवैः।\nविषादन्त्यज देवेश लोकांस्त्वं स्रष्टुमर्हसि ।। २५.७६ ।।\nएवं स भगवानुक्तो ब्रह्मा प्रीतमनाभवत् ।\nरुद्रं प्रत्यवदद्भूयो लोकान्ते नीललोहितम् ।। २५.७७ ।।\nसाहाय्यं मम कार्यार्थं प्रजाः सृज मया सह।\nबीजी त्वं सर्वभूतानां तत्प्रपन्नस्तथा भव।\nबाढमित्येव तां वाणीं प्रतिजग्राह शङ्करः ।। २५.७८ ।।\nततः स भगवान् ब्रह्मा कृष्णाजिनविभूषितः।\nमनोऽग्रे सोऽसृजद्देवो भूतानां धारणां ततः।\nजिह्वां सरस्वतीञ्चैव ततस्तां विश्वरूपिणीम् ।। २५.७९ ।।\nभृगुमङ्गिरसं दक्षं पुलस्त्यं पुलहं क्रतुम्।\nवसिष्ठञ्च महातेजाः ससृजे सप्त मानसान् ।। २५.८० ।।\nपुत्रानात्मसमानन्यान् सोऽसृजद्विश्वसम्भवान् ।\nतेषां भूयोऽनुमार्गेण गावो वक्राद्विजज्ञिरे ।। २५.८१ ।।\nओङ्कारप्रमुखान् वेदानभिमान्याश्च देवताः।\nएवमेतान् यताप्रोक्तान् ब्रह्मा लोकपितामहः ।। २५.८२ ।।\nदक्षाद्यान् मानसान् पुत्रान् प्रोवाच भगवान् प्रभुः।\nप्रजाः सृजत भद्रं वो रुद्रेण सह धीमता ।। २५.८३ ।।\nअनुगम्य महात्मानं प्रजानां पतयस्तदा।\nवयमिच्छामहे देव प्रजाः स्रष्टुं त्वया सह।\nब्रह्मणस्त्वेष सन्देशस्तव चैव महेश्वर ।। २५.८४ ।।\nतैरेवमुक्तो भगवान् रुद्रः प्रोवाच तान् प्रभुः।\nब्रह्मणश्चात्मजा मह्यं प्राणान् गृह्य च वै सुराः ।। २५.८५ ।।\nकृत्वाग्रजाग्रजानेतान् ब्राह्मणानात्मजान्मम।\nब्रह्मादिस्तम्बपर्यन्तान् सप्तलोकान्ममात्मकान्।\nभवन्तः स्रष्टुमर्हन्ति वचनान्मम स्वस्ति वः ।। २५.८६ ।।\nतेनैवमुक्ताः प्रत्यूचुः रुद्रमाद्यन्त्रिशूलिनम्।\nयथाज्ञापयसे देव तथा तद्वै भविष्यति ।। २५.८७ ।।\nअनुमान्य महादेवं प्रजानां पतयस्तदा।\nऊचुर्दक्षं महात्मानं भवान् श्रेष्ठः प्रजापतिः।\nत्वां पुरस्कृत्य भद्रन्ते प्रजाः स्रक्ष्यामहे वयम् ।। २५.८८ ।।\nएवमस्त्विति वै दक्षः प्रत्यपद्यत भाषितम्।\nतैः सह स्रष्टुमारेभे प्रजाकामः प्रजापतिः।\nसर्गस्थिते ततः स्थाणौ ब्रह्मा सर्गमथासृजत् ।। २५.८९ ।।\nअथास्य सप्तमेऽतीते कल्पे वै सम्बभूवतुः।\nऋभुः सनत्कुमारश्च तपो लोकनिवासिनौ।\nततौ महर्षीनन्यान् स मानसानसृजत् प्रभुः ।। २५.९० ।।\nइति श्रीमहापुराणे वायुप्रोक्ते मधुकैटभोत्पत्तिविनाशवर्णनं नाम पञ्चविंशोऽ ध्यायः ।। २५ ।।"
  }
]
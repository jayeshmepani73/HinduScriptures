[
  {
    "text": "<b>।।सूत उवाच।।\n</b>\nशीतान्तस्याचलेन्द्रस्य कुमुञ्जस्यान्तरेण तु।\nद्रोण्यो विहङ्गसङ्घुष्टा नानासत्त्वनिषेविताः ।। ३७.१ ।।"
  },
  {
    "text": "त्रियोजनशतायामा विस्तीर्णाः शतयोजनाः।\nसुरसामलपानीयरम्यं तत्र सरोवरम् ।। ३७.२ ।।"
  },
  {
    "text": "द्रोण्यायामप्रमाणैस्तु पुण्डरीकैः सुगन्धिभिः।\nसहस्रशतपत्रैर्हि महापद्मैरलंकृतम् ।। ३७.३ ।।"
  },
  {
    "text": "महोरगैरध्युषितं महाभोगैर्दुरासदैः।\nदेवदानवगन्धर्वैरुपस्पृष्टं जलं शुभम् ।। ३७.४ ।।"
  },
  {
    "text": "पुण्यं तच्छ्रीसरो नाम प्रकाशं दिवि चेह च।\nप्रसन्नजलसम्पूर्णं शरण्यं सर्वदेहिनाम् ।। ३७.५ ।।"
  },
  {
    "text": "तत्र त्वेकं महापद्मं मध्ये पद्मवनस्य ह।\nकोटिपत्रप्रचारं तत्तरुणादित्यवर्चसम् ।। ३७.६ ।।"
  },
  {
    "text": "नित्यं व्याकोशमजरं चाञ्चल्याच्चातिमण्डलम्।\nचारुकेशरजालाढ्यं मत्तषट्‌पदनादितम् ।। ३७.७ ।।"
  },
  {
    "text": "तस्मिन् पद्मे भगवती साक्षाच्छ्रीर्नित्यमेव हि।\nलक्ष्म्याः पद्मं तदावासं मूर्त्तिमत्या न संशयः ।। ३७..८ ।।"
  },
  {
    "text": "सरसस्तस्य पूर्वस्मिन् तीरे सिद्धनिषेवित।\nसदा पुष्पफलं रम्यं तत्र बिल्ववनं महत् ।। ३७.९ ।।"
  },
  {
    "text": "शतयोजनविस्तीर्णं त्रियोजनशताय तम्।\nअर्धक्रोशोच्चशिखरैर्महावृक्षैः सहस्रशः ।। ३७.१० ।।"
  },
  {
    "text": "शाखासहस्रकलितैर्महास्कन्धैः समाकुलम्।\nफलैः सुवर्णसङ्काशैर्हरितैः पाण्डरैस्तथा ।। ३७.११ ।।"
  },
  {
    "text": "अमृतस्वादुसदृशैर्भेरीमात्रैः सुगन्धिभिः।\nशीर्यमाणैः पतद्भिश्च कीर्णा भूमिर्निरन्तरा ।। ३७.१२ ।।"
  },
  {
    "text": "नाम्ना तच्छ्रीवनं नाम सर्वलोकेषु विश्रुतम्।\nगन्धर्वैः किन्नरैर्यक्षैर्महानागैश्च सेवितम् ।। ३७.१३ ।।"
  },
  {
    "text": "सिद्धैश्चैव समाकीर्णं नित्यं बिल्वफलाशिभिः।\nविविधैर्भूतसङ्घैश्च नित्यमेव निषेवितम् ।। ३७.१४ ।।"
  },
  {
    "text": "तस्मिन् वने भगवती साक्षाच्छ्रीर्नित्यमेव हि।\nदेवी सन्निहिता तत्र सिद्धसङ्घैर्नमस्कृता ।। ३७.१५ ।।"
  },
  {
    "text": "विकङ्कस्याचलेन्द्रस्य मणिशैलस्य चान्तरे।\nशतयोजनविस्तीर्णं द्वियोजनशतायतम् ।। ३७.१६ ।।"
  },
  {
    "text": "विपुलञ्चम्पकवनं सिद्धचारणसेवितम्।\nपुष्पलक्ष्म्यावृतं भाति ज्वलन्तमिव नित्यदा ।। ३७.१७ ।।"
  },
  {
    "text": "अर्द्धक्रोशोच्चशिखरैर्महास्कन्धैः पलाशिभिः ।\nप्रफुल्लशाखाशिखरैः पिञ्जरं भाति तद्वनम् ।। ३७.१८ ।।"
  },
  {
    "text": "द्विबाहुपरिणाहैस्तैस्त्रिहस्तायामविस्तरैः ।\nमनः शिलाचूर्णनिभैः पाण्डुकेसरशालिभिः ।। ३७.१९ ।।"
  },
  {
    "text": "पुष्पैर्मनोहरैर्व्याप्तं व्याकोशैर्गन्धशालिभिः।\nविराजते वनं सर्वं मत्तभ्रमरनादितम् ।। ३७.२० ।।"
  },
  {
    "text": "तद्वनं दानवैर्देवगन्धर्वैर्यक्षराक्षसैः।\nकिन्नरैरप्सरोभिश्च महानागैश्च सेवितम् ।। ३७.२१ ।।"
  },
  {
    "text": "तत्राश्रमं भगवतः कश्यपस्य प्रजापतेः।\nसिद्धसाध्यगणा कीर्णं नानाश्रुतिविभूषितम्।\nमहानीलकुमुञ्जाभ्यामन्तरेप्यचलावथ ।। ३७.२२ ।।"
  },
  {
    "text": "महानद्याः सुखायास्तु तीरे सिद्धनिषेविते।\nपञ्चाशद्योजनायामं त्रिंशद्योजनविस्तरम्।\nरम्यं तालवनं तद्धि अर्द्धक्रोशोच्चमस्तकम् ।। ३७.२३ ।।"
  },
  {
    "text": "महामूलैर्महासारैः स्थिरैरविरलैः शुभैः।\nकुमुदाञ्जनसंस्थानैः परिवृत्तैर्महा फलैः।\nमृष्टगन्धरसोपेतैरुपेतं सिद्धसेवितम् ।। ३७.२४ ।।"
  },
  {
    "text": "माहेन्द्रस्य द्विपेन्द्रस्य तत्र वास उदाहृतः।\nऐरावतस्य भद्रस्य सर्वलोकेषु विश्रुतः ।। ३७.२५ ।।"
  },
  {
    "text": "वेणुमन्तस्य शैलस्य सुमेधस्योत्तरेण च।\nसहस्रयोजनायामं विस्तीर्णं शतयोजनम् ।। ३७.२६ ।।"
  },
  {
    "text": "वृक्षगुल्मलतागुच्छैः सर्ववीरुद्भिरीरितम्।\nदूर्वाप्रस्तारमेवाथ सर्वसत्वविवर्जितम् ।। ३७.२७ ।।"
  },
  {
    "text": "तथा निषधशैलस्य देवशैलस्य चोत्तरे।\nसहस्रयोजनायामा शतयोजनविस्तृता ।। ३७.२८ ।।"
  },
  {
    "text": "सवांह्येकशिला भूमिर्वृक्षवीरुद्विवर्जिता।\nआप्लुता पादमात्रेण ह्युदकेन समन्ततः ।। ३७.२९ ।।"
  },
  {
    "text": "इत्येता ह्यन्तरद्रोण्यो नानाकाराः प्रकीर्त्तिताः।\nमेरोः पूर्वेण विप्रेन्द्रा यथावदनुपूर्वशः ।। ३७.३० ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम सप्तत्रिंशोऽध्यायः ।। ३७ ।।"
  }
]
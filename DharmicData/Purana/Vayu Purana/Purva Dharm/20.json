[
  {
    "text": "<b>।। वायुरुवाच ।।\n</b>\nअत ऊर्द्ध्वं प्रवक्ष्यामि ओङ्कारप्राप्तिलक्षणम्।\nएष त्रिमात्रो विज्ञेयो व्यञ्जनञ्चात्र सस्वरम् ।। २०.१ ।।\nप्रथमा वैद्युती मात्रा द्वितीया तामसी स्मृता।\nतृतीया निर्गुणी विद्यान्मात्रामक्षरगामिनीम् ।। २०.२ ।।\nगन्धर्वीति च विज्ञेयो गान्धारस्वरसम्भवा।\nपिपीलिकासमस्पर्शा प्रयुक्ता मूर्द्नि लक्ष्यते ।। २०.३ ।।\nतथा प्रयुक्तमोङ्कारं प्रतिनिर्वाति मूर्द्धनि ।\nतथोङ्कारमयो योगी ह्यक्षरे त्वक्षरी भवेत् ।। २०.४ ।।\nप्रणवो धनुः शरो ह्यात्मा ब्रह्म तल्लक्ष्यमुच्यते।\nअप्रमत्तेन चेद्वध्यं शरवत्तन्मयो भवेत् ।। २०.५ ।।\nओमित्येकाक्षरं ब्रह्म गुहायां निहितं पदम्।\nओमित्येतत्रयो वेदास्त्रयो लोकास्त्रयोऽग्नयः।\nविष्णुक्रमास्त्रयस्त्वेते ऋक्सामानि यजूंषि च ।। २०.६ ।।\nमात्राश्चात्र चतस्रस्तु विज्ञेयाः परमार्थतः।\nतत्र युक्तश्च यो योगी तस्य सालोक्यतां व्रजेत् ।। २०.७ ।।\nअकारस्त्वक्षरो ज्ञेय उकारः स्वरितः स्मृतः।\nमकारस्तु प्लुतो ज्ञेयस्त्रिमात्र इति संज्ञितः ।। २०.८ ।।\nअकारस्त्वथ भूर्लोक उकारो भुवरुच्यते।\nसव्यञ्जनो मकारश्च स्वर्ल्लोकश्च विधीयते ।। २०.९ ।।\nओङ्कारस्तु त्रयो लोकाः शिरस्तस्य त्रिविष्टपम्।\nभुवनान्तञ्च तत्सर्वं ब्राह्मं तत्पदमुच्यते ।। २०.१० ।।\nमात्रापदं रुद्रलोको ह्यमात्रस्तु शिवं पदम्।\nएवन्ध्यानविशेषेण तत्पदं समुपासते ।। २०.११ ।।\nतस्माद्धयानरतिर्नित्यममात्रं हि तदक्षरम्।\nउपास्यं हि प्रयत्नेन शाश्वतं पदमिच्छता ।। २०.१२ ।।\nहृस्वा तु प्रथमा मात्रा ततो दीर्घा त्वनन्तरम्।\nततः प्लुतवती चैव तृतीया उपदिश्यते ।। २०.१३ ।।\nएतास्तु मात्रा विज्ञेया यथावदनुपूर्वशः ।\nयावच्चैव तु शक्यन्ते धार्यन्ते तावदेव हि ।। २०.१४ ।।\nइन्द्रियाणि मनो बुद्धिं ध्यायन्नात्मनि यः सदा ।\nअत्राष्टमात्रमपिचेच्छृणुयात्फलमाप्नुयात् ।। २०.१५ ।।\nमासे मासेऽश्वमेधेन यो यजेत शतं समाः ।\nन स तत् प्राप्नुयात् पुण्यं मात्रया यदवाप्नुयात् ।। २०.१६ ।।\nअब्बिन्दुं यः कुशाग्रेण मासे मासे पिबेन्नरः।\nसंवत्सरशतं पूर्णं मात्रया तदवाप्नुयात् ।। २०.१७ ।।\nइष्टापूर्त्तस्य यज्ञस्य सत्यवाक्ये च यत् फलम्।\nअभक्षणे च मांसस्य मात्रया तदवाप्नुयात् ।। २०.१८ ।।\nस्वाम्यर्थे युध्यमानानां शूराणामनिवर्त्तिनाम्।\nयद्भवेत्तत् फलं दृष्टं मात्रया तदवाप्नुयात् ।। २०.१९ ।।\nन तथा तपसोग्रेण न यज्ञैर्भूरिदक्षिणैः।\nयत् फलं प्राप्नुयात् सम्यग् मात्रया तदवाप्नुयात् ।। २०.२० ।।\nतत्र वै योऽर्द्धमात्रो यः प्लुतो नामोपदिश्यते।\nएषा एव भवेत् कार्या गृहस्थानान्तु योगिनाम् ।। २०.२१ ।।\nएषा चैव विशेषेण ऐश्वर्यसमलक्षणा।\nयोगिनान्तु विशेषेण ऐश्वर्ये ह्यष्टलक्षणे।\nअणिमाद्येति विज्ञेया तस्माद्युञ्जीत तां द्विजः ।। २०.२२ ।।\nएवं हि योगी संयुक्तः शुचिर्द्दान्तो जितेन्द्रियः।\nआत्मानं विन्दते यस्तु स सर्वं विन्दते द्विजः ।। २०.२३ ।।\nऋचो यजूंषि सामानि वेदोपनिषदस्तथा।\nयोगज्ञानादवाप्नोति ब्राह्मणो ध्यानचिन्तकः ।। २०.२४ ।।\nसर्वभूतलयो भूत्वा अभूतः स तु जायते।\nयोगी सङ्क्रमणं कृत्वा याति वै शाश्वतं पदम् ।। २०.२५ ।।\nअपि चात्र चतुर्हस्तां ध्यायमानश्चतुर्मुखीम्।\nप्रकृतिं विश्वरूपाख्यां दृष्ट्वा दिव्येन चक्षुषा ।। २०.२६ ।।\nअजामेतां लोहितशुक्लकृष्णां बह्वीः प्रजाः सृजमानां स्वरूपाम्।\nअजो ह्येको जुषमाणोऽनुशेते जहात्येनां भुक्तभोगामजोऽन्यः।\nअष्टाक्षरां षोडशपाणिपादां चतुर्मुखीं त्रिशिखामेकश्रृङ्गाम्।\nआद्यामजां विश्वसृजां स्वरूपां ज्ञात्वा बुधास्त्वमृतत्वं व्रजन्ति।\nये ब्राह्मणाः प्रणवं वेदयन्ति न ते पुनः संसरन्तीह भूयः ।। २०.२७ ।।\nइत्येतदक्षरं ब्रह्म परमोङ्कारसंज्ञितम्।\nयस्तु वेदयते सम्यक् तथा ध्यायति वा पुनः ।। २०.२८ ।।\nसंसारचक्रमुत्सृज्य मुक्तबन्धनबन्धनः।\nअचलं निर्गुणं स्थानं शिवं प्राप्नोत्यसंशयः।\nइत्येतद्वै मया प्रोक्तमोङ्कारप्राप्तिलक्षणम् ।। २०.२९ ।।\nनमो लोकेश्वराय सङ्कल्पकल्पग्रहणाय महान्तमुपतिष्ठते तद्वो हितं यद्ब्रह्मणे नमः।\nसर्वत्र स्थानिने निर्गुणाय सम्भक्तयोगीश्वराय च ।।\nपुष्करपर्णमिवाद्भिर्विशुद्धमिव ब्रह्ममुपतिष्ठेत्पवित्रं पवित्राणां पवित्रं पवित्रेण परिपूरितेन पवित्रेण ह्रस्वन्दीर्घप्लुतमिति तदेतमोङ्कारमशब्दमस्पर्शमरूपमरसमगन्धं पर्युपासीत अविद्येशानाय विश्वरूपो न तस्य अविद्येशानाय नमो योगीश्वरायेति च येन द्यौरुग्रा पृथिवी च दृढा येन स्वस्तनितं येन नाकस्तयोरन्तरिक्षमिमे वरीयसो देवानां हृदयं विश्वरूपो न तस्य प्राणापानौपम्यं चास्ति ओङ्कारोविश्वविश्वा वै यज्ञः यज्ञो वै वेदः वेदो वै नमस्कारः नमस्कारो रुद्रः नमो रुद्राय योगेश्वराधिपतये नमः।\nइति सिद्धिप्रत्युपस्थानं सायंप्रातर्मध्याह्ने नमः इति।।\nसर्वकामफलोरुद्रः।\nयथा वृन्तात् फलं पक्वं पवनेन समीरितम्।\nनमस्कारेण रुद्रस्य तथा पापं प्रणश्यति ।। २०.३० ।।\nयथा रुद्रनमस्कारः सर्वधर्मफलो ध्रुवः।\nअन्यदेवनमस्कारो न तत् फलमवाप्नुयात् ।। २०.३१ ।।\nतस्मात् त्रिषवणं योगी उपासीत महेश्वरम्।\nदशाविस्तारकं ब्रह्म तथा च ब्रह्म विस्तरम् ।। २०.३२ ।।\nओङ्कारं सर्वतः काले सर्वं विहितवान् प्रभुः।\nतेन तेन तु विष्णुत्वं नमस्कारं महायशाः ।। २०.३३ ।।\nनमस्कारस्तथा चैव प्रणवस्तुवते प्रभुम् ।\nप्रणवं स्तुवते यज्ञो यज्ञं संस्तुवते नमः।\nनमस्तुवति वै रुद्रस्तस्माद्रुद्रपदं शिवम् ।। २०.३४ ।।\nइत्येतानि रहस्यानि यतीनां वै यथाक्रमम्।\nयस्तु वेदयते ध्यानं स परं प्राप्नुयात्पदम् ।। २०.३५ ।।\nइति श्रीमहापुराणे वायुप्रोक्ते ओङ्कारप्राप्तिलक्षणं नाम विंशोऽध्यायः ।। २० ।।"
  }
]
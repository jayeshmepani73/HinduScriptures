[
  {
    "text": "<b>।।सूत उवाच।।\n</b>\nतुल्यं युगसहस्रस्य नैशं कालमुपास्य सः।\nशर्वर्यन्ते प्रकुरुते ब्रह्मत्वं सर्गकारणात् ।।१।।\nब्रह्मा तु सलिले तस्मिन् वायुर्भूत्वा तदाचरत्।\nअन्धकारे तदा तस्मिन् नष्टे स्थावरजङ्गमे ।।२।।\nजलेन समनुव्याप्ते सर्वतः पृथिवीतले।\nअविभागेन भूतेषु समन्तात्सुस्थितेषु च ।।३।।\nनिशायामिव खद्योतः प्रावृट्‌काले ततस्ततः।\nतदाकाशे चरन् सोऽथ वीक्ष्यमाणः स्वयम्भुवः ।।४।।\nप्रतिष्ठाया ह्यपायन्तु मार्गमाणस्तदा प्रभुः।\nततस्तु सलिले तस्मिन् ज्ञात्वा ह्यन्तर्गतां महीम् ।।५।।\nअनुमानात्तु सम्बुद्धो भूमेरुद्धरणं प्रति।\nचकारान्यां तनुञ्चैव पूर्वकल्पादिषु स्मृताम् ।।६।।\nस तु रूपं वराहस्य कृत्वाऽपः प्राविशत् प्रभुः।\nअद्भिः सञ्छादितामुर्वीं समीक्ष्याथ प्रजापतिः ।।७।।\nउद्धृत्योर्वीमथाद्भ्यस्तु अपस्तास्तु स विन्यसत्।\nसामुद्रीस्तु समुद्रेषु नादेयीर्निम्नगास्वपि।\nपार्थिवीस्तु स विन्यस्य पृथिव्यां सोऽचिनोद्गिरीन् ।।८।।\nप्राक्सर्गे दह्यमाने तु तदा संवर्त्तकाग्निना।\nतेनाग्निना प्रलीनास्ते पर्वता भुवि सर्वशः ।।९।।\nशैत्यादेकार्णवे तस्मिन् वायुनापस्तु संहृताः।\nनिषक्ता यत्र यत्रासंस्तत्रतत्राऽचलोऽभवत् ।।१०।।\nस्कन्नाचलत्वादचलाः पर्वभिः पर्वताः स्मृताः।\nगिरयोऽद्भिर्निगीर्णत्वाच्चयनाच्च शिलोच्चयाः ।।११।।\nततस्तु तां समुद्धृत्य क्षितिमन्तर्ज्जलात् प्रभुः।\nस्वस्थाने स्थापयित्वा च विभागमकरोत् पुनः ।।१२।।\nसप्त सप्त तु वर्षाणि तस्या द्वीपेषु सप्तसु।\nविषमाणि समीकृत्य शिलाभिरचिनोद्गिरीन् ।।१३।।\nद्वीपेषु तेषु वर्षाणि चत्वारिंशत्तथैव च।\nतावन्तः पर्वताश्चैव वर्षान्ते समवस्थिताः।\nसर्गादौ सन्निविष्टास्ते स्वभावेनैव नान्यथा ।।१४।।\nसप्त द्वीपाः समुद्राश्च अन्योन्यस्य तु मण्डलम्।\nसन्निकृष्टाः स्वभावेन समावृत्य परस्परम् ।।१५।।\nभूराख्यांश्चतुरो लोकांश्चन्द्रादित्यौ ग्रहैः सह।\nपूर्वं तु निर्म्ममे ब्रह्मा स्थानानीमानि सर्वशः ।।१६।।\nकल्पस्य चास्य ब्रह्मा वै ह्यसृजत् स्थानिनः पुरा।\nआपोऽग्रिः पृथिवी वायुरन्तरिक्षं दिवं तथा ।।१७।।\nस्वर्गं दिशः समुद्रांश्च नदीः सर्वांश्च पर्वतान्।\nओषधीनां तथात्मानमात्मानं वृक्षवीरुधाम् ।।१८।।\nलवाः काष्ठाः कलाश्चैव मुहूर्तं सन्धिरात्र्यहम्।\nअर्द्धमासांश्च मासांश्च अयनाब्दयुगानि च ।।१९।।\nस्थानाभिमानिनश्चैव स्थानानि च पृथक् पृथक्।\nस्थानात्मानः स सृष्ट्वा वै युगावस्थां विनिर्ममे ।।२०।।\nकृतं त्रेता द्वापरं च कलिं चैव तथा युगम्।\nकल्पस्यादौ कृतयुगे प्रथमे सोऽसृजत् प्रजाः ।।२१।।\nप्रागुक्ता या मया तुभ्यं पूर्वकालं प्रजास्तु ताः।\nतस्मिन् संवर्त्तमाने तु कल्पे दग्धास्तदाऽग्निना ।।२२।।\nअप्राप्ता यास्तपोलोकं जनलोकं समाश्रिताः।\nप्रवर्तन्ति पुनः सर्गे बीजार्थं ता भवन्ति हि ।।२३।।\nबीजार्थेन स्थितास्तत्र पुनः सर्गस्य कारणात्।\nततस्ताः सृज्यमानास्तु सन्तानार्थं भवन्ति हि ।।२४।।\nधर्म्मार्थकाममोक्षाणामिह ताः साधकाः स्मृताः।\nदेवाश्च पितरश्चैव ऋषयो मनवस्तथा ।।२५।।\nततस्ते तपसा युक्तः स्थानान्यापूरयन्ति हि।\nब्रह्मणो मानसास्ते वै सिद्धात्मानो भवन्ति हि ।।२६।।\nये सर्गा द्वेषयुक्तेन कर्मणा ते दिवं गताः।\nआवर्त्तमाना इह ते सम्भवन्ति युगे युगे ।।२७।।\nस्वकर्मफलशेषेण ख्याताश्चैव तथात्मिकाः।\nसंभवन्ति जनाल्लोकात् कर्मसंशयबन्धनात् ।।२८।।\nआशयः कारणं तत्र बोद्धव्यं कर्मणां तु सः।\nतैः कर्मभिस्तु जायन्ते जनाल्लोकाः शुभाशुभैः ।।२९।।\nगृह्णन्ति ते शरीराणि नानारूपाणि योनिषु।\nदेवाद्यस्थावरान्ते च उत्पद्यन्ते परस्परम् ।।३०।।\nतेषां ये यानि कर्माणि प्राक् सृष्टेः प्रतिपेदिरे।\nतान्येते प्रतिपद्यन्ते सृज्यमानाः पुनः पुनः ।।३१।।\nहिस्राहिंस्रे मृदुक्रूरे धर्माधर्मे ऋतानृते।\nतद्भाविताः प्रपद्यन्ते तस्मात्तत्तस्य रोचते ।।३२।।\nकल्पेष्वासन् व्यतीतेषु रूपनामानि यानि च।\nतान्येवानागते काले प्रायशः प्रतिपेदिरे ।।३३।।\nतस्मात्तु नामरूपाणि तान्येव प्रतिपेदिरे।\nपुनः पुनस्ते कल्पेषु जायन्ते नामरूपतः ।।३४।।\nततः सर्गे ह्यवष्टब्धे सिसृक्षोर्ब्रह्मणस्तु वै।\nप्रजास्ता ध्यायतस्तस्य सत्याभिध्यायिनस्तदा ।।३५।।\nमिथुनानां सहस्रन्तु सोऽसृजद्वै मुखात्तदा।\nजनास्ते ह्युपपद्यन्ते सत्त्वोद्रिक्ताः सुचेतसः ।।३६।।\nसहस्रमन्यद्वक्षस्तो मिथुनानां ससर्ज्ज ह।\nते सर्वे रजसोद्रिक्ताः शुष्मिणश्चाप्यशुष्मिणः ।।३७।।\nसृष्ट्वा सहस्रमन्यत्तु द्वन्द्वानामूरुतः पुनः।\nरजस्तमोभ्यामुद्रिक्ता ईहाशीलास्तु ते स्मृताः ।।३८।।\nपद्भ्यां सहस्रमन्यत्तु मिथुनानां ससर्ज्ज ह।\nउद्रिक्तास्तमसा सर्वे निःश्रीका ह्यल्पतेजसः ।।३९।।\nततो वै हर्षमानास्ते द्वन्द्वोत्पन्नास्तु प्राणिनः।\nअन्योन्या हृच्छपाविप्टा मैथुनायोपचक्रमुः ।।४०।।\nततःप्रभृति कल्पेऽस्मिन् मिथुनोत्पत्तिरुच्यते।\nमासे मासेर्त्तवं यद्यत्तदाज्ञासिद्धि योषितात् ।।४१।।\nतस्मात्तदा न सुषुवुः सेवितैरपि मैथुनैः।\nआयुषोऽन्ते प्रसूयन्ते मिथुनान्येव ते सकृत् ।।४२।।\nकुटकाः कुविकाश्चैव उत्पद्यन्ते मुमूर्षिताः।\nततःप्रभृति कल्पेऽस्मिन् मिथुनानां हि सम्भवः ।।४३।।\nध्याते तु मनसा तासां प्रजानां जायते सकृत्।\nशब्दादि विषयः शुद्धः प्रत्येकं पञ्चलक्षणः ।।४४।।\nइत्येवं मनसा पूर्वं प्राक्सृष्टिर्या प्रजापतेः।\nतस्यान्ववाये सम्भूता यैरिदं पूरितं जगत् ।।४५।।\nसरित्सरः समुद्रांश्च सेवन्ते पर्वतानपि।\nतदा नात्यम्बुशीतोष्णा युगे तस्मिन् चरन्ति वै ।।४६।।\nपृथ्वीरसोद्भवं नाम आहारं ह्याहरन्ति वै।\nताः प्रजाः कामचारिण्यो मानसीं सिद्धिमास्थिताः ।।४७।।\nधर्माधर्मौ न तास्वास्तां निर्विशेषाः प्रजास्तु ताः।\nतुल्यमायुः सुखं रूपं तासां तस्मिन् कृते युगे ।।४८।।\nधर्माधर्मौ न तास्वास्तां कल्पादौ तु कृते युगे।\nस्वेन स्वेनाधिकारेण जज्ञिरे ते कृते युगे ।।४९।।\nचत्वारि तु सहस्राणि वर्षाणां दिव्यसंख्यया।\nआद्यं कृतयुगं प्राहुः सन्ध्यानान्तु चतुः शतम् ।।५०।।\nततः सहस्रशस्तासु प्रजासु प्रथितास्वपि।\nन तासां प्रतिघातोऽस्ति न द्वन्द्वन्नापि च क्रमः ।।५१।।\nपर्वतोदधिसेविन्यो ह्यनिकेताश्रयास्तु ताः।\nविशोकाः सत्त्वबहुला एकान्तसुखितप्रजाः ।।५२।।\nता वै निकामचारिण्यो नित्यं मुदितमानसाः।\nपशवः पक्षिणश्चैव न तदासन् सरीसृपाः ।।५३।।\nनोद्भिज्जा नारकाश्चैव ते ह्यधर्मप्रसूतयः।\nन मूलफलपुष्पञ्च नार्त्तवं ह्यृतवो न च ।।५४।।\nसर्वकामसुखः कालो नात्यर्थं ह्युष्णशीतता।\nमनोभिलषिताः कामास्तासां सर्वत्र सर्वदा ।।५५।।\nउत्तिष्ठन्ति पृथिव्यां वै ताभिर्ध्याता रसोत्थिताः।\nबलवर्णकरी तासां सिद्धिः सा रोगनाशिनी ।।५६।।\nअसंस्कार्यैः शरीरैश्च प्रजास्ताः स्थिरयौवनाः।\nतासां विशुद्धात् सङ्कल्पाज्जायन्ते मिथुनाः प्रजाः ।।५७।।\nसमं जन्म च रूपञ्च म्रियन्ते चैव ताः समम्।\nतदा सत्यमलोभश्च क्षमा तुष्टिः सुखं दमः ।।५८।।\nनिर्विशेषाः कृताः सर्वा रूपायुःशीलचेष्टितैः।\nअबुद्धिपूर्वकं वृत्तं प्रजानां जायते स्वयम् ।।५९।।\nअप्रवृत्तिः कृतयुगे कर्मणोः शुभपापयोः।\nवर्णाश्रमव्यवस्थाश्च न तदासन्न सङ्करः ।।६०।।\nअनिच्छाद्वेषयुक्तास्ते वर्त्तयन्ति परस्परम्।\nतुल्यरूपायुषः सर्वा अधमोत्तमवर्ज्जिताः ।।६१।।\nसुखप्राया ह्यशोकाश्च उत्पद्यन्ते कृते युगे।\nनित्यप्रहृष्टमनसो महासत्त्वा महाबलाः ।।६२।।\nलाभालाभौ नास्वास्तां मित्रामित्रे प्रियाप्रिये।\nमनसा विषयस्तासान्निरीहाणां प्रवर्त्तते।\nन लिप्सन्ति हि ताऽन्योन्यन्नानुगृह्णन्ति चैव हि ।।६३।।\nध्यानं परं कृतयुगे त्रेतायां ज्ञानमुच्यते।\nप्रवृत्तं द्वापरे यज्ञं दानं कलियुगे वरम् ।।६४।।\nसत्त्वं कृतं रजस्त्रेता द्वापरन्तु रजस्तमौ।\nकलौ तमस्तु विज्ञेयं युगवृत्तवशेन तु ।।६५।।\nकालः कृते युगे त्वेष तस्य संख्यान्निबोधत।\nचत्वारि तु सहस्राणि वर्षाणां त्त कृतं युगम् ।।६६।।\nसन्ध्यांशौ तस्य दिव्यानि शतान्यष्टौ च संख्यया।\nतदा तासां बभूवायुर्न्न च क्लेशविपत्तयः ।।६७।।\nततः कृतयुगे तस्मिन् सन्ध्यांशे हि गते तु वैः।\nपादावशिष्टो भवति युगधर्मस्तु सर्वशः ।।६८।।\nसन्ध्यायामप्यतीतायामन्तकाले युगस्य तु।\nपादतश्वावतिष्ठेत्तु सन्ध्याधर्मो युगस्य तु।\nएवं कृते तु निःशेषे सिद्धि स्त्वन्तर्दधे तदा ।।६९।।\nतस्याञ्च सिद्धौ भ्रष्टायां मानस्यामभवत्ततः।\nसिद्धिरन्या युगे तस्मिस्त्रेतायामन्तरे कृताः ।।७०।।\nसर्गादौ या मयाष्टौ तु मानस्यो वै प्रकीर्त्तिताः।\nअष्टौ ताः क्रमयोगेन सिद्धयो यान्ति संक्षयम् ।।७१।।\nकल्पादौ मानसी ह्येषा सिद्धिर्भवति सा कृते।\nमन्वन्तरेषु सर्वेषु चतुर्युगविभागशः।\nवर्णाश्रमाचारकृतः कर्मसिद्धोद्भवः स्मृतः ।।७२।।\nसन्ध्याकृतस्य पादेन सन्ध्यापादेन चांशतः।\nकृतसन्ध्यांशका ह्येते त्रींस्त्रीन् पादान् परस्परान्।\nह्रसन्ति युगधर्मैस्ते तपः श्रुतबलायुषैः ।।७३।।\nततः कृतांशे क्षीणे तु बभूव तदनन्तरम्।\nत्रेतायां युगमन्यन्तु कृताशमृषिसत्तमाः ।।७४।।\nतस्मिन् क्षीणे कृतांशे तु तच्छिष्टासु प्रजास्विह।\nकल्पादौ संप्रवृत्तायास्त्रेतायाः प्रमुखे तदा ।।७५।।\nप्रणश्यति तदा सिद्धिः कालयोगेन नान्यथा।\nतस्यां सिद्धौ प्रणष्टायामन्या सिद्धिरवर्त्तत ।।७६।।\nअपां सौक्ष्म्ये प्रतिगते तदा मेघात्मना तु तौ।\nमेघेभ्यस्तनयित्नुभ्यः प्रवृत्तं वृष्टिसर्ज्जनम् ।।७७।।\nसकृदेव तया वृष्ट्या संयुक्ते पृथिवीतले।\nप्रादुरासंस्तदा तासां वृक्षास्तु गृहसंस्थिताः ।।७८।।\nसर्वप्रत्युपभोगस्तु तासां तेभ्यः प्रजायते।\nवर्त्तयन्ति हि तेभ्यस्तास्त्रेतायुगमुखे प्रजाः ।।७९।।\nततः कालेन महता तासामेव विपर्ययात्।\nरागलोभात्मको भावस्तदा ह्याकस्मिकोऽभवत् ।।८०।।\nयत्तद्भवति नारीणां जीवितान्ते तदार्त्तवम्।\nतदा तद्वै न भवति पुनर्युगबलेन तु ।।८१।।\nतासां पुनः प्रवृत्तं तु मासे मासे तदार्त्तवम्।\nततस्तेनैव योगेन वर्त्ततां मिथुने तदा ।।८२।.\nतासां तत्कालभावित्वान्मासि मास्युपगच्छताम्।\nअकाले ह्यार्त्तवोत्पत्तिर्गर्भोत्पत्तिरजायत ।।८३।।\nविपर्ययेण तासां तु तेन कालेन भाविना।\nप्रणश्यन्ति ततः सर्वे वृक्षास्ते गृहसंस्थिताः ।।८४।।\nततस्तेषु प्रणष्टेषु विभ्रान्ता व्याकुलेन्द्रियाः।\nअभि ध्यायन्ति तां सिद्धिं सत्याभिध्यायिनस्तदा ।।८५।।\nप्रादुर्बभूवुस्तासां च वृक्षास्ते गृहसंस्थिताः।\nवस्त्राणि च प्रसूयन्ते फलान्याभरणानि च ।।८६।।\nतेष्वेव जायते तासां गंधवर्णरसान्वितम्।\nअमाक्षिकं महावीर्यं पुटके पुटके मधु ।।८७।।\nतेन ता वर्तयन्ति स्म मुखे त्रेतायुगस्य च।\nहृष्टतुष्टास्तया सिद्ध्या प्रजा वै विगतज्वराः ।।८८।।\nपुनः कालांतरेणैव पुनर्ल्लोभावृतास्तु ताः।\nवृक्षांस्तान् पर्यगृह्णन्त मधु वा माक्षिकं बलात् ।।८९।।\nतासां तेनापचारेण पुनर्ल्लोककृतेन वै।\nप्रणष्टा मधुना सार्द्धं कल्पवृक्षाः व्कचित् व्कचित् ।।९०।।\nतस्यामेवाल्पशिष्टायां संध्याकालवशात्तदा।\nप्रावर्तंत तदा तासां द्वंद्वान्यभ्युत्थितानि तु ।।९१।।\nशीतवातातपैस्तीव्रैस्ततस्ता दुःखिता भृशम्।।\nद्वंद्वैस्ताः पीड्यमानास्तु चक्रुरावरणानि च ।।९२।।\nकृत्वा द्वंद्व प्रतीकारं निकेतानि हि भोजिरे।\nपूर्वं निकमिपारास्ते अनिकेताश्रया भृशम् ।।९३।।\nयथायोग्यं यथाप्रीति निकेतेष्ववसन् पुनः।\nमरुधन्वसु निम्नेषु पर्वतेषु नदीषु च।\nसंश्रयन्ति च दुर्गाणि धन्वानं शाश्वतोदकम् ।।९४।।\nयथायोगं यथाकामं समेषु विषमेषु च।\nआरब्धास्ते निकेता वै कर्त्तं शीतोष्ण वारणम् ।।९५।।\nततः संस्थापयामास खेटानि च पुराणि च।\nग्रामांश्चैव यथाभागं तथैवान्तः पुराणि च ।।९६।।\nतासामायामविष्कम्भान् संनिवेशान्तराणि च।\nचक्रुस्तदा यथाप्रज्ञं प्रदेशः संज्ञितस्तु तैः ।।९७।।\nअंगुष्ठस्य प्रदेशिन्या व्यासः प्रादेश उच्यते।\nतालः स्मृतो मध्यमया गोकर्णश्चाप्यनामया ।।९८।।\nकनिष्ठया वितस्तिस्तु द्वादशाङुल उच्यते।\nरत्निरङ्गुलपर्व्वाणि संख्यया त्वेकविंशतिः ।।९९।।\nचतुर्विंशतिभिश्चैव हस्तः स्यादङ्गुलानि तु।\nकिष्कुः स्मृतो द्विरत्निस्तु द्विचत्वारिंशदङ्गुलम् ।।१००।।\nचतुर्हस्तं धनुर्दण्डो नालिकायुगमेव च।\nधनुः सहस्रे द्वे तत्र गव्यूतिस्तैर्विभाव्यते ।।१०१।।\nअष्टौ धनुःसहस्राणि योजनं तौर्निरुच्यते।\nएतेन योजनेनैव सन्निवेशस्ततः कृतः ।।१०२।।\nचतुर्णामेव दुर्गाणां स्वसमुत्थानि त्रीणि तु।\nचतुर्थं कृत्रिमं दुर्गं तस्य वक्ष्याम्यहं विधिम् ।।१०३।।\nसौधोच्चवप्रप्राकारं सर्वतश्चातकावृतम्।\nतदेकं स्वस्तिकद्वारं कुमारीपुरमेव च ।।१०४।।\nश्रोतसीसह तद्द्वारं निखातं पुनरेव च।\nहस्ताष्टौ च दश श्रेष्ठा नवाष्टौ वाऽपरे मताः ।।१०५।।\nखेटानां नगराणाञ्च ग्रामाणाञ्चैव सर्व्वशः।\nत्रिविधानाञ्च दुर्गाणां पर्व्व तोदकबन्धनम् ।।१०६।।\nत्रिविधानाञ्च दुर्गाणां विष्कम्भायाममेव च।\nयोजनानाञ्च विष्कम्भमष्टभागार्द्धमायतम् ।।१०७।।\nपरमार्द्धार्द्धमायामं प्रगुदक्‌प्रवरं पुरम्।\nछिन्नकर्णं विकर्णन्तु व्यञ्जनं कृशसंस्थितम् ।।१०८।।\nवृत्तं हीनञ्च दीर्घञ्च नगरं न प्रशस्यते।\nचतुरस्रार्जवं दिक्स्थं प्रशस्तंवै पुरं परम् ।।१०९।।\nचतुर्विंशतिराद्यन्तु हस्तानष्टशतं परम्।\nअत्र मध्यं प्रशंसन्ति ह्रस्वोत्कृष्टविवर्ज्जितम् ।।११०।।\nअथ किष्कुशतान्यष्टौ प्राहुर्मुख्यनिवेशनम्।\nनगरादर्धविष्कम्भं खेटं ग्रामं ततो बहिः ।।१११।।\nनगराद्योजनं खेटं शेटाद्ग्रामोऽर्द्धयोजनम्।\nद्विक्रोशं परमा सीमा क्षेत्रसीमा चतुर्द्धनुः ।।११२।।\nविंशद्धनूंषि विस्तीर्णो दिशां मार्गस्तु तैः कृतः।\nविंशद्धनुर्ग्राममार्गः सीमामार्गो दशैव तु ।।११३।।\nधनूंषि दश विस्तीर्णः श्रीमान् राजपथः स्मृतः।\nनृवाजिरथनागानामसम्बाधः सुसञ्चरः ।।११४।।\nधनूंषि चैव चत्वारि शाखारथ्यास्तु तैः कृताः।\nगृहरथ्योपरथ्याश्च द्विकाश्चाप्युपरथ्यकाः ।।११५।।\nघण्टापथश्चतुष्पादस्त्रिपदञ्च गृहान्तरम्।\nवृत्तिमार्गास्त्वर्द्धपदं प्राग्वंशः पदिकः स्मृतः ।।११६।।\nअवस्करं परीवाहं पदमात्रंसमन्ततः।\nकृतेषु तेषु स्थानेषु पुनस्वक्रुर्गृहाणि वै ।।११७।।\nयथा ते पूर्वमासन्वै वृक्षास्तु गृहसंस्थिताः।\nतथा कर्तुं समारब्धाश्चिन्तयित्वा पुनः पुनः ।।११८।।\nवृक्षाश्चैवगताः शाखा न ताश्चैव परागताः।\nअत ऊर्द्ध्वंगता श्चान्या एवं तिर्य्यग्गताः पुरा ।।११९।।\nबुद्ध्वाऽन्विष्यस्तथा न्यायो वृक्षशाखा यथा गताः।\nतथा कृतास्तु तैः शाखास्तस्माच्छालास्तु ताः स्मृताः ।।१२०।।\nएवं प्रसिद्धाः शाखाभ्यः शालाश्चैव गृहाणि च।\nतस्मात्ता वैस्मृताः शालाः शालात्वं चैव तासु तत् ।।१२१।।\nप्रसीदति मनस्तासु मनः प्रसादयन्ति ताः।\nतस्माद्गृहाणि शालाश्च प्रासादाश्चैव संज्ञिताः ।।१२२।।\nकृत्वा द्वन्द्वोपघातांस्तान् वार्त्तोपायमचिन्तयन्।\nनष्टेषु मधुना सार्द्धं कल्पवृक्षेषु वै तदा।\nविषादव्याकुलास्तावै प्रजास्तृष्णाक्षुधात्मिकाः ।।१२३।।\nततः प्रादुर्बभौ तासां सिद्धिस्त्रेतायुगे पुनः।\nवार्तार्थसाधिकाप्यन्या वृत्तिस्तासां हि कामतः ।।१२४।।\nतासां वृष्ट्युदकानीह यानि निम्नैर्गतानि तु।\nवृष्ट्या तदभावत्स्रोतः खातानि निम्नगाः स्मृताः ।।१२५।।\nएवं नद्यः प्रवृत्तास्तु द्वितीये वृष्टिसर्ज्जने।\nये परस्तादपां स्तोका आपन्नाः पॄथिवीतले ।।१२६।।\nअपाम्भूमेश्च संयोगादोषध्यस्तासु चाभवन्।\nपुष्पमूलफलिन्यस्तु ओषध्यस्ताः प्रजज्ञिरे ।।१२७।।\nअफालकृष्टाश्चानुप्ता ग्राम्याऽरण्याश्चतुर्दश।\nऋतुपुष्पफलाश्चैव वृक्षा गुल्माश्च जज्ञिरे ।।१२८।।\nप्रादुर्भावश्च त्रेतायां वार्त्तायामौषधस्य तु।\nतैनौषधेन वर्त्तन्ते प्रजास्त्रेतायुगे तदा ।।१२९।।\nततः पुनरभूत्तासां रागो लोभश्च सर्वशः।\nअवश्यम्भाविनार्थेन त्रेतायुगवशेन तु ।।१३०।।\nततस्ताः पर्यगृह्णन्त नदीक्षेत्राणि पर्वतान्।\nवृक्षान् गुलर्मौषधीश्चैव प्रसह्य तु यथाबलम् ।।१३१।।\nसिद्धात्मानस्तु ये पूर्वं व्याख्याताः प्राकृते मया।\nब्रह्मणा मानवास्ते वै उत्पन्ना योजनादिह ।।१३२।।\nशान्ताश्च सुष्मिणश्चैव कर्मिणो दुःखिनस्तदा।\nततः प्रवर्त्तमानास्ते त्रेतायां जर्ज्ञिरे पुनः ।।१३३।।\nब्राह्मणाः क्षत्रिया वैश्याः शूद्रा द्रोहिजनास्तथा।\nभाविताः पूर्वजातीषु कर्मभिश्च शुभाशुभैः ।।१३४।।\nइतस्तेभ्यो बला ये तु सत्यशीला ह्यहिंसकाः।\nवीतलोभा जितात्मानो निवसन्ति स्म तेषु वै ।।१३५।।\nप्रतिगृह्णन्ति कुर्वन्ति तेभ्यश्चान्येऽल्पतेजसः।\nएवं विप्रतिपन्नेषु प्रपन्नेषु परस्परम् ।।१३६।।\nतेन दोषेण तेषां ता ओषध्यो मिषतां तदा।\nप्रणष्टा ह्रियमाणा वै मुष्टिब्यां सिकता यथा ।।१३७।।\nअग्रसद्भूर्युगबलाद्ग्राम्यारण्याश्चतुर्दश।\nफलं गृह्णन्ति पुष्पैश्च पुष्वं पत्रैश्च याः पुनः ।।१३८।।\nततस्तासु प्रणष्टासु विभ्रान्तास्ताः प्रजास्तदा।\nस्वयम्भुवं प्रभुं जग्मुः क्षुधाविष्टाः प्रजापतिम् ।।१३९।।\nवृत्त्यर्थमभि लिप्सन्त आदौ त्रेतायुगस्य तु।\nब्रह्मा स्वयम्भूर्भगवान् ज्ञात्वा तासां मनीषितम् ।।१४०।।\nयुक्तं प्रत्यक्षदृष्टेन दर्शनेन विचार्य च।\nग्रस्ताः पृथिव्या ओषध्यो ज्ञात्वा प्रत्यदुहत्पुनः ।।१४१।।\nकृत्वा वत्सं सुमेरुं तु दुदोह पृथिवीमिमाम्।\nदुग्धेयं गौस्तदा तेन बीजानि पृथिवीतले ।।१४२।।\nजज्ञिरे तानि बीजानि ग्राम्यारण्यास्तु ताः पुनः।\nओषध्यः फलपाकान्ताः सप्तसप्तदशास्तु ताः ।।१४३।।\nव्रीहयश्च यवाश्चैव गोधूमा अणवस्तिलाः।\nप्रियङ्गवौ ह्युदाराश्च कारषाश्च सतीनकाः ।।१४४।।\nमाषा मुद्गा मसूराश्च निष्पावाः सकुलत्थकाः।\nआढक्यश्वणकाश्चैव सप्तसप्तदशाः स्मृताः ।।१४५।।\nइत्येता ओषधीनां तु ग्राम्याणां जातयः स्मृताः।\nओषध्यो यज्ञियाश्चैव ग्राम्यारण्या श्चतुर्द्दश ।।१४६।।\nव्रीहयः सयवा माषा गोधूमा अणवस्तिलाः।\nप्रियङुसप्तमा ह्येते अष्टमी तु कुलत्थिका ।।१४७।।\nश्यामाका स्त्वथ नीवारा जर्त्तिलाः सगवेधुकाः।\nकुरुविन्दा वेणुयवास्तथा मर्कटकाश्च ये ।।१४८।।\nग्राम्यारण्याः स्मृता ह्येता ओषध्यस्तु चतुर्द्दश।\nउत्पन्नाः प्रथमा ह्येता आदौ त्रेतायुगस्य तु ।।१४९।।\nअफालकृष्टा ओषध्यो ग्राम्यारण्यास्तु सर्वशः।\nवृक्षा गुल्मलतावल्लीवीरुधस्तृणजातयः ।।१५०।।\nमूलैः फलैश्च रोहिण्यो गृह्णन् पुष्पैश्च जायते।\nपृथ्वी दुग्धा तु बीजानि यानि पूर्वं स्वयम्भुवा ।।१५१।।\nऋतुपुष्पफलास्ता वै ओषध्यो जज्ञिरे त्विह।\nयदा प्रसृष्टा ओषध्यो न प्ररेहन्ति ताः पुनः ।।१५२।।\nततः स तासां वृत्त्यर्थं वार्त्तोपायं चकार ह।\nब्रह्मा स्वयंभूर्भगवान् दृष्ट्वा सिद्धिं तु कर्मजाम् ।।१५३।।\nततः प्रभृत्यथौषध्यः कृष्टपच्यास्तु जज्ञिरे।\nसंसिद्धायान्तु वार्त्तायान्ततस्तासां स्वयंभुवः।\nमर्यादाः स्थापयामास यथारब्धाः परस्परम् ।।१५४।।\nये वै परिगृहीतारस्तासामासन्विधात्मकाः।\nइतरेषां कृतत्राणाः स्थापयामास क्षत्रियान् ।।१५५।।\nउपतिष्ठन्ति ये तान्वै यावन्तो निर्भयास्तथा।\nसत्यं ब्रह्म यथा भूतं यथा भूतं ब्रुवन्तो ब्राह्मणाश्च ते ।।१५६।।\nये चान्येप्यबलास्तेषां वैश्यसंकर्मसंस्थिताः।\nकीनाशा नाशयन्ति स्म पृथिव्यां प्रागतन्द्रिताः।\nवैश्यानेव तु तानाहुः की नाशान् वृत्तिसाधकान् ।।१५७।।\nशोचन्तश्च द्रवन्तश्च परिचर्यासु ये रताः।\nनिस्तेजसोऽल्पवीर्याश्च शूद्रास्तानब्रवीत्तु सः ।।१५८।।\nतेषां कर्माणि धर्माश्च ब्रह्मा तु व्यदधात् प्रभुः।\nसंस्थितौ प्राकृतायां तु चातुर्वर्णस्य सर्वशः ।।१५९।।\nपुनः प्रजास्तु ता मोहात् तान् धर्मांस्तानपालयन्।\nवर्ण धर्मैरजीवन्त्यो व्यरुध्यन्त परस्परम् ।।१६०।।\nब्रह्मा तमर्थं बुद्ध्वा तु याथातथ्येन वै प्रभुः।\nक्षत्रियाणां बलं दण्डं युद्धमाजीवमादिशत् ।।१६१।।\nयाजनाध्यापनं चैव तृतीयं च परिग्रहम्।\nब्राह्मणानां विभुस्तेषां कर्माण्येतान्यथादिशत् ।।१६२।।\nपाशुपाल्यं च वाणिज्यं कृषिं चैव विशां ददौ।\nशिल्पाजीवं भृतिञ्चैव शूद्राणां व्यदधात् प्रभुः ।।१६३।।\nसामान्यानि तु कर्माणि ब्रह्मक्षत्रविशां पुनः।\nयजनाध्ययनं दानं सामान्यानि तु तेषु च ।।१६४।।\nकर्माजीवं ततो दत्त्वा तेभ्यश्चैव परस्परम्।\nलोकान्तरेषु स्थानानि तेषां सिद्ध्याऽददत् प्रभुः ।।१६५।।\nप्राजापत्यं ब्राह्मणानां स्मृतं स्थानं क्रियावताम्।\nस्थानमैन्द्रं क्षत्रियाणां संग्रामष्वेपलायिनाम् ।।१६६।।\nवैश्यानां मारुतं स्थानं स्वधर्ममुपजीविनाम्।\nगान्धर्वं शूद्रजातीनां प्रतिचारेण तिष्ठताम् ।।१६७।।\nस्थानान्येतानि वर्णानां व्यत्याचारवतां स्वयम्।\nततः स्थितेषु वर्णेषु स्थापयामास चाश्रमान् ।।१६८।।\nगृहस्थो ब्रह्मचारित्वं वानप्रस्थं सभिक्षुकम्।\nआश्रमांश्चतुरो ह्येतान् पूर्वमास्थापयत् प्रभुः ।।१६९।।\nवर्णकर्माणि ये केचित्तेषामिह न कुर्वते ।\nकुतः कर्मा क्षितिं प्राहुराश्रमस्थानवासिनः ।।१७०।।\nब्रह्मा तान् स्थापयामास आश्रमान्नामनामतः।\nनिर्द्देशार्थं ततस्तेषां ब्रह्मा धर्मान् प्रभाषत।\nप्रस्थानानि च तेषां वै यमांश्च नियमांश्च ह ।।१७१।।\nचातुर्वर्णात्मकः पूर्वं गृहस्थश्चाश्रमः स्मृतः।\nत्रयाणामाश्रमाणाञ्च प्रतिष्ठायोनिरेव च।\nयथाक्रमं प्रवक्ष्यामि यमैश्च नियमैश्च ते ।।१७२।।\nदाराऽग्नयोऽथातिथेय इज्याश्राद्धक्रियाः प्रजाः।\nइत्येष वै गृहस्थस्य समासाद्धर्मसंग्रहः ।।१७३।।\nदण्डी च मेखली चैव ह्यधः शायी तथा जटी।\nगुरुशुश्रूषणं भैक्षं विद्याद्वै ब्रह्मचारिणः ।।१७४।।\nचीरपत्राजिनानि स्युर्द्धान्यमूलफलौषधम्।\nउभे सन्ध्येऽवगाहश्च होमश्वारण्य वासिनाम् ।।१७५।।\nआसन्नमुसले भैक्षमस्तेयं शौचमेव च।\nअप्रमादोऽव्यवायश्च दया भूतेषु च क्षमा ।।१७६।।\nअक्रोधो गुरुशुश्रूषा सत्यञ्च दशमं स्मृतम्।\nदशलक्षणिको ह्येष धर्मः प्रोक्तः स्वयम्भुवा ।।१७७।।\nभिक्षोर्व्रतानि पञ्चात्र पञ्चैवोपव्रतानि च।\nआचारशुद्धिर्नियमः शौचञ्च प्रतिकर्म च।\nसम्यग्दर्शनमित्येवं पञ्चैवोपव्रतान्यपि ।।१७८।।\nध्यानं समाधिर्मनसेन्द्रियाणां ससागरैर्भैक्षमथोपगम्य।\nमौनं पवित्रोपचितैर्विमुक्तिः परिव्रजो धर्ममिमं वदन्ति ।।१७९।।\nसर्वे ते श्रेयसे प्रोक्तो आश्रमा ब्रहमणा स्वयम्।\nसत्यार्ज्जवन्तपः क्षान्तिर्योगेज्या दमपूर्विका ।।१८०।।\nवेदाः साङ्गाश्च यज्ञाश्च व्रतानि नियमाश्च ये।\nन सिद्ध्यन्ति प्रदुष्टस्य भावदोष उपागते ।।१८१।।\nबहिः कर्माणि सर्वाणि प्रसिद्धयन्ति कदाचन।\nअन्तर्भावप्रदुष्टस्य कुर्वतोऽपि पराक्रमान् ।।१८२।।\nसर्वस्वमपि योदद्यात् कलुषेणान्तरात्मना।\nन तेन धर्मभाक् स स्याद्भाव एवात्र कारणम् ।।१८३।।\nएवं देवाः सपितर ऋषयो मनवस्तथा।\nतेषां स्थानममुष्मिस्तु संस्थितानां प्रचक्षते ।।१८४।।\nअष्टाशीतिसहस्राणि ऋषीणामूर्द्ध्वरेतसाम्।\nस्मृतं तु तेषां तत्स्थानं तदेव गुरुवासिनाम् ।।१८५।।\nसप्तर्षीणान्तु यत्श्थानं स्मृतन्तद्वै दिवौकसाम्।\nप्राजापत्यं गृहस्थानां न्यासिनां ब्रह्मणः क्षयः।\nयोगिनाममृतं स्थानं नानाधीनां न विद्यते ।।१८६।।\nस्थानान्याश्रमिणां तानि ये स्वधर्मे व्यवस्थिताः।\nचत्वार एते पन्थानो देवयाना विनिर्मिताः ।।१८७।।\nब्रह्मणा लोकतन्त्रेण आद्ये मन्वन्तरे भुवि।\nपन्थानो देवयानाय तेषां द्वारं रविः स्मृतः ।।१८८।।\nतथैव पितृयाणानां चन्द्रमाद्वारमुच्यते।\nएवं वर्णाश्रमाणां वै प्रविभागे कृते तदा।\nयदास्य न व्यवर्त्तन्त प्रजा वर्णाश्रमात्मिकाः ।।१८९।।\nततोऽन्या मानसीः सोऽथ त्रेतामगध्येऽसृजत् प्रजाः।\nआत्मनः स्वशरीराच्च तुल्याश्वैवात्मना तु वै ।।१९०।।\nतस्मिस्त्रेतायुगे त्वाद्ये मध्यं प्राप्ते क्रमेण तु।\nततोऽन्या मानसीस्तत्र प्रजाः स्रष्टुं प्रचक्रमे ।।१९१।।\nततः सत्त्वरजोद्रिक्ताः प्रजाः सोऽथासृजत् प्रभुः।\nधर्मार्थकाममोक्षाणां वार्त्तायाश्चैव साधिकाः ।।१९२।।\nदेवाश्च पितरश्चैव ऋषयो मनवस्तथा।\nयुगानुरूपा धर्मेण यैरिमा विचिताः प्रजाः ।।१९३।।\nउपस्थिते तदा तस्मिन् प्रजाधर्मे स्वयम्मुवः।\nअभिदध्यौ प्रजाः सर्वा नानारूपास्तु मानसीः ।।१९४।।\nपूर्वोक्ता या मया तुभ्यञ्जनलोकं समाश्रिताः।\nकल्पेऽतीते तु ते ह्यासन् देवाद्यास्तु प्रजा इह ।।१९५।।\nध्यायतस्तस्य ताः सर्वाः सम्भूत्यर्थमुपस्थिताः।\nमन्वन्तरक्रमेणेह कनिष्ठे प्रथमे मताः ।।१९६।।\nख्यात्यानुबन्धैस्तैस्तैस्तु सर्वार्थैरिह भाविताः।\nकुशलाकुशलप्रायैः कर्मभिस्तैः सदा प्रजाः।\nतत्कर्मफलशेषेण उपष्टब्धाः प्रजज्ञिरे ।।१९७।।\nदेवासुरपितृत्वैश्च पशुपक्षिसरीसृपैः।\nवृक्षनारकिकीटत्वै स्तैस्तैर्भावैरुपस्थिताः।\nआधीनांर्थ प्रजानाञ्च आत्मनो वै विनिर्ममे ।।१९८।।\nइति श्रीमहापुराणे वायुप्रोक्ते चतुराश्रमविभागो नामाष्टमोऽध्यायः ।। ८ ।।"
  }
]
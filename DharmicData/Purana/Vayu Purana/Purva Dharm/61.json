[
  {
    "text": "<b>।।ऋषय ऊचुः।।\n</b>\nभारद्वाजो याज्ञवल्क्यो गालकिः सालकिस्तथा।\nधीमान् शतबलाकश्च नैगमश्च द्विजोत्तमः ।। ६१.१ ।।\nबाष्कलिश्च भरद्वाजस्तिस्रः प्रोवाच संहिताः।\nरथीतरो निरुक्तञ्च पुनश्चक्रे चतुर्थकम् ।। ६१.२ ।।\nत्रयस्तस्याभवञ्छिष्या महात्मानो गुणान्विताः।\nधीमान्नन्दायनीयश्च पन्नगारिश्च बुद्धिमान्।\nतृतीयश्चार्यवस्ते च तपसा शंसितव्रताः ।। ६१.३ ।।\nवीतरागा महातेजाः संहिताज्ञानपारगाः।\nइत्येते बह्वृचाः प्रोक्ताः संहिता यैः प्रवर्त्तिताः ।। ६१.४ ।।\nवैशम्पायनगोत्रोऽसौ यजुर्वेदं व्यकल्पयत्।\nषडशीतिश्च तस्यापि संहितानां विकल्पकाः ।। ६१.५ ।।\nशिष्येभ्यः प्रददौ ताश्च जगृहुस्ते विधानतः।\nएकस्तत्र परित्यक्तो याज्ञवल्क्यो महातपाः।\nषडशीतिश्च तस्यापि संहितानां विकल्पकाः ।। ६१.६ ।।\nसर्वेषामेव तेषां वै त्रिधा भेदाः प्रकीर्त्तिताः।\nत्रिधा भेदास्तु ते प्रोक्ता भेदेऽस्मिन्नवमे शुभे ।। ६१.७ ।।\nउदीच्या मध्यदेशाश्च प्राच्याश्चैव पृथग्विधाः।\nश्यामायनिरुदीच्यानां प्रधानः सम्बभूव ह ।। ६१.८ ।।\nमध्य देशप्रतिष्ठानामारुणिः प्रथमः स्तुतः।\nआलम्बिरादिः प्राच्यानान्त्रयोदश्यादयस्तु ते ।। ६१.९ ।।\nइत्येते चरकाः प्रोक्ताः संहितावादिनो द्विजाः।\nऋषय स्तद्वचः श्रुत्वा सूतं जिज्ञासवोऽब्रुवन् ।। ६१.१० ।।\nचरकाध्वर्यवः केन कारणं ब्रूहि तत्त्वतः।\nकिञ्चीर्णं कस्य हेतोश्च वाचकत्वञ्च भेजिरे।\nइत्युक्तः प्राह तेषां स चरकत्वमभूद्यथा ।। ६१.११ ।।\n<b>।।सूत उवाच ।।\n</b>\nकार्यमासीदृषीणाञ्च किञ्चिद्ब्राह्मणसत्तमाः।\nमेरुपृष्ठं समासाद्य तैस्तदा त्विति मन्त्रितम् ।। ६१.१२ ।।\nयो नोऽत्र सप्तरात्रेण नागच्छेद् द्विजसत्तमाः।\nस कुर्याद्ब्रह्मवध्यां वै समयो नः प्रकीर्तितः ।। ६१.१३ ।।\nततस्ते सगणाः सर्वे वैशम्पायन वर्जिताः।\nप्रययुः सप्तरात्रेण यत्र सन्धिः कृतोऽभवत् ।। ६१.१४ ।।\nब्राह्मणानान्तु वचनाद्‌ब्रह्मवध्याञ्चकार सः ।\nशिष्यानथ समानीय स वैशण्पायनोऽब्रवीत् ।। ६१.१५ ।।\nब्रह्मवद्याञ्चरध्वं वै मत्कृते द्विजसत्तमाः।\nसर्वे यूयं समागम्य ब्रूत मे तद्धितं वचः ।। ६१.१६ ।।\n<b>।।याज्ञवल्क्य उवाच।।\n</b>\nअहमेव चरिष्यामि तिष्ठन्तु मुनयस्त्विमे।\nबलञ्चोत्थापयिष्यामि तपसा स्वेन भावितः ।। ६१.१७ ।।\nएवमुक्तस्ततः क्रुद्धो याज्ञवल्क्यमथाब्रवीत् ।\nउवाच यत्त्वयाधीतं सर्वं प्रत्यर्पयस्व मे ।। ६१.१८ ।।\nएवमुक्तः स रूपाणि यजूंषि प्रददौ गुरोः।\nरुधिरेण तथाक्तानि छर्दित्वा ब्रह्मवित्तमः ।। ६१.१९ ।।\nततः स ध्यानमास्थाय सूर्यमाराधयद् द्विजाः ।\nसूर्यब्रह्म यदुच्छिन्नं खं गत्वा प्रतितिष्ठति ।। ६१.२० ।।\nततो यानि गतान्यूर्द्ध्वं यजूंष्यादित्यमण्डलम्।\nतानि तस्मै ददौ तुष्टः सूर्यो वै ब्रह्मरीतये।\nअश्व रूपाय मार्तण्डो याज्ञवल्क्याय धीमते ।। ६१.२१ ।।\nयजूंष्यधीयन्ते यानि ब्राह्मणा येन केन च।\nअश्वरूपाय दत्तानि ततस्ते वाजिनोऽभवन् ।। ६१.२२ ।।\nब्रह्महत्या तु यैश्चीर्णा चरणाच्चरकाः स्मृताः ।\nवैशम्पायनशिष्यास्ते चरकाः समुदाहृताः ।। ६१.२३ ।।\nइत्येते चरकाः प्रोक्ता वाजिनस्तान्निबोधत।\nयाज्ञवल्क्यस्य शिष्यास्ते कण्ववैधेयशालिनः ।। ६१.२४ ।।\nमध्यन्दिनश्च शापेयी विदिग्धश्चाप्य उद्दलः।\nताम्रायणश्च वात्स्यश्च तथा गालवशैशिरी।\nआटवी च तथा पर्णी वीरणी सपरायणः ।। ६१.२५ ।।\nइत्येते वाजिनः प्रोक्ता दश पञ्च च संस्मृताः।\nशतमेकाधिकं कृत्स्नं यजुषां वै विकल्पकाः ।। ६१.२६ ।।\nपुत्रमध्यापयामास सुमन्तुमथ जैमिनिः।\nसुमन्तुश्चापि सुत्वानं पुत्रमध्यापयत्प्रभुः।\nसुकर्माणं सुतं सुत्वा पुत्रमध्यापयत्प्रभुः ।। ६१.२७ ।।\nस सहस्रमधीत्याशु सुकर्माप्यथ संहिताः।\nप्रोवाचाथ सहस्रस्य सुकर्मा सूर्यवर्चसः ।। ६१.२८ ।।\nअनध्यायेष्वधीयानांस्ताञ्जघान शतक्रतुः।\nप्रायोपवेशमकरोत्ततोऽसौ शिष्यकारणात् ।। ६१.२९ ।।\nक्रुद्धं दृष्ट्वा ततः शक्रो वरमस्मै ददौ पुनः।\nभाविनौ ते महावीर्यौ शिष्यावनलवर्चसौ ।। ६१.३० ।।\nअधीयानौ महाप्राज्ञौ सहस्रं सहितावुभौ।\nएतौ सुरौ महाभागौ मा क्रुध्य द्विजसत्तम ।। ६१.३१ ।।\nइत्युक्त्वा वासवः श्रीमान्सुकर्माणं यशस्विनम्।\nशान्तक्रोधं द्विजं दृष्ट्वा तत्रैवान्तरधीयत ।। ६१.३२ ।।\nतस्य शिष्यो भवेद्धीमान्पौष्यञ्जी द्विजसत्तमाः।\nहिरण्यनाभः कौशिक्यौ द्वितीयोऽभून्नराधिपः ।। ६१.३३ ।।\nअध्यापयत्तु पौष्यञ्जी सहस्रार्द्धन्तु संहिताः।\nतेनान्योदीच्यसामान्याः शिष्याः पौष्यञ्जिनः शुभाः ।। ६१.३४ ।।\nशतानि पञ्च कौशिक्यः संहितानाञ्च वीर्यवान्।\nशिष्या हिरण्यनाभस्य स्मृतास्ते प्राच्यसामगाः ।। ६१.३५ ।।\nलोकाक्षी कुथुमिश्चैव कुशीती लाङ्गलिस्तथा।\nपौष्यञ्जिशिष्याश्चत्वारस्तेषां भेदान्निबोधत ।। ६१.३६ ।।\nराणायनीयः स हि तण्डिपुत्रस्तस्मादन्यो मूलचारी सुविद्वान्।\nसकतिपुत्रः सहसात्यपुत्र एतान् भेदान् वित्त लोकाक्षिणस्तु ।। ६१.३७ ।।\nत्रयस्तु कुथुमेः पुत्रा औरसो रसपासरः।\nभागवित्तिश्च तेजस्वी त्रिविधाः कौथुमाः स्मृताः ।। ६१.३८ ।।\nशौरिद्युः श्रृङ्गिपुत्रश्चद्वावेतौ चरितव्रतौ।\nराणायनीयः सौमित्रिः सामवेदविशारदौ ।। ६१.३९ ।।\nप्रोवाच संहितास्तिस्रः श्रृङ्गिपुत्रो महातपाः।\nचैलः प्राचीनयोगश्च सुरालश्च द्विजोत्तमाः ।। ६१.४० ।।\nप्रोवाच संहिताः षट्तु पाराशर्यस्तु कौथुमः।\nआसुरायणवैशाख्यौ वेदवृद्धपरायणौ ।। ६१.४१ ।।\nप्राचीनयोगपुत्रश्च बुद्धिमांश्च पतञ्जलिः।\nकौथुमस्य तु भेदास्ते पाराशर्यस्य षट् स्मृताः।\nलाङ्गलिः शालिहोत्रश्च षट् षट् प्रोवाच संहिताः ।। ६१.४२ ।।\nभालुकिः कामहानिश्च जैमिनिर्लोमगायिनः।\nकण्डश्च कोलहश्चैव षडेते लाङ्गलाः स्मृताः।\nएते लाङ्गलिनः शिष्याः संहिता यैः प्रसाधिताः ।। ६१.४३ ।।\nततो हिरण्यनाभस्य कृतशिष्यो नृपात्मजः ।\nसोऽकरोच्च चतुर्विंशत्संहिता द्विपदां वरः ।\nप्रोवाच चैव शिष्येभ्यो येभ्यस्तांश्च निबोधत ।। ६१.४४ ।।\nराडश्च महवीर्यश्च पञ्चमो वाहनस्तथा।\nतालकः पाण्डकश्चैष कालिको राजिकस्तथा।\nगौतमश्चाजबस्तश्च सोमराजापतत्ततः ।। ६१.४५ ।।\nपृष्ठग्नः परिकृष्टश्च उलूखलक एव च।\nयवीयसश्च वैशालो अंगुलीयश्च कौशिकः ।। ६१.४६ ।।\nसालिमञ्जरिसत्यश्च कापीयः कानिकश्च यः।\nपराशरश्च धर्मात्मा इति क्रान्तास्तु सामगाः ।। ६१.४७ ।।\nसामगानान्तु सर्वेषां श्रेष्ठौ द्वौ तु प्रकीर्त्तितौ।\nपौष्यञ्जिश्च कृतिश्चैव संहितानां विकल्पकौ ।। ६१.४८ ।।\nअथर्वाणं द्विधा कृत्वा सुमन्तुरददद् द्विजाः ।\nकबन्धाय पुनः कृत्स्रं स च विद्याद्यथाक्रमम् ।। ६१.४९ ।।\nकबन्धस्तु द्विदा कृत्वा पथ्यायैकं पुनर्ददौ।\nद्वितीयं वेदस्पर्शाय स चतुर्द्धाकरोत् पुनः ।। ६१.५० ।।\nमोदो ब्रह्मबलश्चैव पिप्पलादस्तथैव च।\nशौकायनिश्च धर्मज्ञश्चतुर्थस्तपनः स्मृतः।?\nवेदस्पर्शस्य चत्वारः शिष्यास्त्वेते दृढव्रताः ।। ६१.५१ ।।\nपुनश्च त्रिविधं विद्धि पथ्यानां भेदमुत्तमम्।\nजाजलिः कुमुदादिश्च तृतीयः शौनकः स्मृतः ।। ६१.५२ ।।\nशौनकस्तु द्विधा कृत्वा ददावेकन्तु बभ्रवे।\nद्वितीयां संहितां धीमान्सैन्धवायनसंज्ञिते ।। ६१.५३ ।।\nसैन्धवो मुञ्जकेशाय भिन्ना सा च द्विधा पुनः।\nनक्षत्र कल्पो वैतानस्तृतीयः संहितानिधिः।\nचतुर्थोऽङ्गिरसः कल्पः शान्तिकल्पश्च पञ्चमः ।। ६१.५४ ।।\nश्रेष्ठस्त्वथर्वणो ह्येते संहितानां विकल्पनाः।\nषट्शः कृत्वा मयाप्युक्तं पुराणमृषिसत्तमाः ।। ६१.५५ ।।\nआत्रेयः सुमतिर्धीमान्काश्यपो ह्यकृतव्रणः।\nभारद्वाजोऽग्निवर्चाश्च वसिष्ठो मित्रयुश्च यः ।\nसावर्णिः सोमदत्तिस्तु सुशर्मा शांशपायनः ।। ६१.५६ ।।\nएते शिष्या मम ब्रह्मन् पुराणेषु दृढव्रताः।\nत्रिभिस्तिस्रः कृतास्तिस्रः संहिताः पुनरेव हि ।। ६१.५७ ।।\nकाश्यपः संहिताकर्त्ता सावर्णिः शांशपायनः।\nसामिका च चतुर्थीस्यात्सा चैषा पूर्वसंहिता ।। ६१.५८ ।।\nसर्वास्ता हि चतुष्पादाः सर्वाश्चैकार्थवाचिकाः।\nपाठान्तरे पृथग्भूता वेदशाखा यथा तथा।\nचतुःसाहस्रिकाः सर्वाः शांशपायनिकामृते ।। ६१.५९ ।।\nलोमहर्षणिका मूलास्ततः काश्यपिकाः पराः।\nसावर्णिकास्तृतीयास्ता यजुर्वाक्यार्थपण्डिताः ।। ६१.६० ।।\nशांशपायनिकाश्चान्या नोदनार्थविभूषिताः ।\nसहस्राणि ऋचामष्टौ षट्शतानि तथैव च ।। ६१.६१ ।।\nएताः पञचदशान्याश्च दशान्या दशभिस्तथा।\nवालखिल्याः समप्रैखाः (षाः) ससावर्णाः प्रकीर्तिताः ।। ६१.६२ ।।\nअष्टौ सामसहस्राणि सामानि च चतुर्द्दश।\nआरण्यकं सहोमञ्च एताद्गायन्ति सामगाः ।। ६१.६३ ।।\nद्वादशैव सहस्राणि छन्द आध्वर्यवं स्मृतम्।\nयजुषां ब्राह्मणानाञ्च यथा व्यासो व्यकल्पयत् ।। ६१.६४ ।।\nसग्राम्यारण्यकन्तत्स्यात्समन्त्रकरणं तथा।\nअतः परं कथानान्तु पूर्वा इति विशेषणम् ।। ६१.६५ ।।\nग्राम्यारण्यं समन्त्रञ्च ऋग्ब्राह्मणयजुः स्मृतम्।\nतथा हारिद्रवीयाणां खिलान्युपखिलानि च।\nतथैव तैत्तिरीयाणां परक्षुद्रा इति स्मृतम् ।। ६१.६६ ।।\nद्वे सहस्रे शतन्यूने वेदे वाजसनेयके।\nऋग्गणः परि संख्यातो ब्राह्मणन्तु चतुर्गुणम् ।। ६१.६७ ।।\nअष्टौ सहस्राणि शतानि चाष्टौ अशीतिरन्यान्यधिकश्च पादः।\nएतत्प्रमाणं यजुषामृचाञ्च सशुक्रियं साखिल याज्ञवल्क्यम् ।। ६१.६८ ।।\nतथा चरणविद्यानां प्रमाणं संहितां श्रृणु।\nषट्साहस्रमृचामुक्तमृचः षड्विंशतिः पुनः ।\nएतावदधिकं तेषां यजुः कामं विवक्षति ।। ६१.६९ ।।\nएकादश सहस्राणि दश चान्या दशोत्तराः ।\nऋचान्दश सहस्राणि अशीतित्रिशतानि च ।। ६१.७० ।।\nसहस्रमेकं मन्त्राणामृचामुक्तं प्रमाणतः।\nएतावद्भृगुविस्तारमन्यच्चाथर्विकं बहु ।। ६१.७१ ।।\nऋचामथर्वणां पञ्च सहस्राणि विनिश्चयः।\nसहस्रमन्यद्विज्ञेयमृषिभिर्विंशतिं विना ।। ६१.७२ ।।\nएतदङ्गिरसा प्रोक्तन्तेषामारण्यकं पुनः।\nइति संख्या प्रसंख्याता शाखाभेदास्तथैव च ।। ६१.७३ ।।\nकर्त्तारश्चैव शाखानां भेदे हेतुस्तथैव च।\nसर्वमन्वन्तरेष्वेवं शाखाभेदाः समाः स्मृताः ।। ६१.७४ ।।\nप्राजापत्या श्रुतिर्नित्या तद्विकल्पास्त्विमे स्मृताः।\nअनित्यभावाद्देवानां मन्त्रोत्पत्तिः पुनः पुनः ।। ६१.७५ ।।\nमन्वन्तराणां क्रियते सुराणां नामनिश्चयः।\nद्वापरेषु पुनर्भेदाः श्रुतानां परिकीर्त्तिताः ।। ६१.७६ ।।\nएवं वेदं तदान्यस्य भगवानृषिसत्तमः।\nशिष्येभ्यश्च पुनर्दत्त्वा तपस्तप्तुं गतो वनम्।\nतस्य शिष्यप्रशिष्यैस्तु शाखाभेदास्त्विमे कृताः ।। ६१.७७ ।।\nअङ्गानि वेदाश्चत्वारो मीमांसा न्यायविस्तरः।\nधर्म शास्त्रं पुराणञ्च विद्यास्त्वेताश्चतुर्दश ।। ६१.७८ ।।\nआयुर्वेदो धनुर्वेदो गान्धर्वश्चैव ते त्रयः।\nअर्थशास्त्रं चतुर्थन्तु विद्यास्त्वष्टादशैव तु ।। ६१.७९ ।।\nज्ञेया ब्रह्मर्षयः पूर्वन्तेभ्यो देवर्षयः पुनः।\nराजर्षयः पुनस्तेभ्य ऋषिप्रकृतयस्त्रयः।\nतेभ्य ऋषिप्रकृतयो मुनिभिः संशितव्रतैः ।। ६१.८० ।।\nकश्यपेषु वसिष्ठेषु तथा भृग्वङ्गिरोऽत्रिषु।\nपञ्चस्वेतेषु जायन्ते गोत्रेषु ब्रह्मवादिनः।\nयस्मादृषन्ति ब्रह्माणन्तेन ब्रह्मर्षयः स्मृताः ।। ६१.८१ ।।\nधर्मस्याथ पुलस्त्यस्य क्रतोश्च पुलहस्य च।\nप्रत्यूषस्य प्रभासस्य कश्यपस्य तथा पुनः ।। ६१.८२ ।।\nदेवर्षयः सुतास्तेषां नामतस्तान्निबोधत।\nदेवर्षी धर्मपुत्रौ तु नरनारायणानुभौ ।। ६१.८३ ।।\nवालखिल्याः क्रतोः पुत्राः कर्दमः पुलहस्य तु।\nकुबेरश्चैव पौलस्त्यः प्रत्यूषस्याचलः स्मृतः ।। ६१.८४ ।।\nपर्वतो नारदश्चैव कश्यपस्यात्मजावुभौ।\nऋषन्ति देवान् तस्मात्ते तस्माद्देवर्षयः स्मृताः ।। ६१.८५ ।।\nमानवे वैषये वंशे ऐलवंशे च ये नृपाः।\nऐला ऐक्ष्वाकनाभागा ज्ञेया राजर्षयस्तु ते ।। ६१.८६ ।।\nऋषन्ति रञ्जनाद्यस्मात्प्रजा राजर्षयस्ततः ।\nब्रह्मलोकप्रतिष्ठास्तु स्मृता ब्रह्मर्षयो मताः ।। ६१.८७ ।।\nदेवलोकप्रतिष्ठाश्च ज्ञेया देवर्षयः शुभाः।\nइन्द्रलोकप्रतिष्ठास्तु सर्वे राजर्षयो मताः ।। ६१.८८ ।।\nअभिजात्या च तपसा मन्त्रव्याहरणैस्तथा।\nएवं ब्रह्मर्षयः प्रोक्ता दिव्या राजर्षयस्तु ये ।। ६१.८९ ।।\nदेवर्षयस्तथान्ये च तेषां वक्ष्यामि लक्षणम्।\nभूतभव्यभवज्ञानं सत्याभिव्याहृतं तथा ।। ६१.९० ।।\nसम्बुद्धास्तु स्वयं ये तु सम्बुद्धा ये च वै स्वयम्।\nतपसेह प्रसिद्धा ये गर्भेयैश्च प्रणोदितम् ।। ६१.९१ ।।\nमन्त्रव्याहारिणो ये च ऐश्वर्यात्सर्वगाश्च ये।\nइत्येते ऋषिभिर्युक्ता देवद्विजनृपास्तु ये ।। ६१.९२ ।।\nएतान् भावानधीयाना ये चैते ऋषयो मताः।\nसप्तैते सप्तभिश्चैव गुणैः सप्तर्षयः स्मृताः ।। ६१.९३ ।।\nदीर्घायुषो मन्त्रकृत ईश्वरा दिव्यचक्षुषः।\nबुद्धाः प्रत्यक्षधर्माणो गोत्रप्रवर्तकाश्च ये ।। ६१.९४ ।।\nषट्कर्माभिरता नित्यं शालिनो गृहमेधिनः।\nतुल्यैर्व्यवहरन्ति स्म अदृष्टैः कर्महेतुभिः ।। ६१.९५ ।।\nअग्राम्यैर्वर्त्तयन्ति स्म रसैश्चैव स्वयंकृतैः।\nकुटुम्बिन ऋद्विमन्तो बाह्यान्तरनिवासिनः ।। ६१.९६ ।।\nकृतादिषु युगाख्येषु सर्वेष्वेव पुनः पुनः।\nवर्णाश्रमव्यवस्थानं क्रियन्ते प्रथमन्तु वै ।। ६१.९७ ।।\nप्राप्तै त्रेतायुगमुखे पुनः सप्तर्षयस्त्विह।\nप्रवर्त्तयन्ति ये वर्णानाश्रमांश्चैव सर्वशः।\nतेषामेवान्वये वीरा उत्पद्यन्ते पुनः पुनः ।। ६१.९८ ।।\nजायमाने पिता पुत्रे पुत्रः पितरि चैव हि।\nएवं समेत्याविच्छेदाद्वर्त्तयन्त्यायुगक्षयात्।\nअष्टाशीतिसहस्राणि प्रोक्तानि गृहमेधिनाम् ।। ६१.९९ ।।\nअर्यम्णो दक्षिणा ये तु पितृयाणं समाश्रिताः।\nदाराग्निहोत्रिणस्ते वै ये प्रजाहेतवः स्मृताः ।। ६१.१०० ।।\nगृहमेधिनाञ्च संख्येयाः श्मशानान्याश्रयन्ति ते।\nअष्टाशीतिसहस्राणि निहिता उत्तरायणे ।। ६१.१०१ ।।\nये श्रूयन्ते दिवं प्राप्ता ऋषयो ह्यूर्द्वरेतसः।\nमन्त्रब्राह्मणकर्त्तारो जायन्ते ह युगक्षये ।। ६१.१०२ ।।\nएवमावर्त्तमानास्ते द्वापरेषु पुनः पुनः।\nकल्पानां भाष्यविद्यानां नानाशास्त्रकृतः क्षये ।। ६१.१०३ ।।\nभविष्ये द्वापरे चैव द्रोणिर्द्वैपायनः पुनः ।\nवेदव्यासो ह्यतीतेऽस्मिन् भविता सुमहातपाः ।। ६१.१०४ ।।\nभविष्यन्ति भविष्येषु शाखाप्रणयनानि तु।\nतस्मै तद्ब्रह्मणा ब्रह्मतपसा प्राप्तमव्ययम् ।। ६१.१०५ ।।\nतपसा कर्म सम्प्राप्तं कर्मणा हि ततो यशः।\nयशसा प्राप्य सत्यं हि सत्येनाप्तो हि चाव्ययः ।। ६१.१०६ ।।\nअव्ययादमृतं शुक्रममृतात् सर्वमेव हि।\nध्रुवमेकाक्षरमिदं स्वात्मन्येव व्यवस्थितम्।\nबृहत्त्वाद्बृंहणाच्चैव तद्ब्रह्मेत्यभिधीयते ।। ६१.१०७ ।।\nप्रणवाव स्थितं भूयो भूर्भुवःस्वरिति स्मृतम्।\nऋग्यजुः सामाथर्वरूपिणे ब्रह्मणे नमः ।। ६१.१०८ ।।\nजगतः प्रलयोत्पत्तौ यत्तत्कारणसंज्ञितम्।\nमहतः परमं गुह्यं तस्मै सुब्रह्मणे नमः ।। ६१.१०९ ।।\nअगाधापरमक्षय्यं जगत्सम्मोहनालयम्।\nसप्रकाशप्रवृत्तिभ्यां पुरुषार्थप्रयोजनम् ।। ६१.११० ।।\nसाङ्ख्यज्ञानवतां निष्ठा गतिः सङ्गदमात्मनः।\nयत्तदव्यक्तममृतं प्रकृतिब्रह्म शाश्वतम् ।। ६१.१११ ।।\nप्रधानमात्मयोनिश्च गुह्यं सत्त्वञ्च शब्द्यते।\nअविभागस्तथा शुक्रमक्षरं बहु वाचकम्।\nपरमब्रह्मणे तस्मै नित्यमेव नमो नमः ।। ६१.११२ ।।\nकृते पुनः क्रिया नास्ति कुत एवाकृतक्रिया।\nसकृदेव कृतं सर्वं यद्वै लोके कृताकृतम् ।। ६१.११३ ।।\nश्रोतव्यं वै श्रुतं वापि तथैवासाधुसाधुता।\nज्ञातव्यञ्चाथ मन्तव्यं स्प्रष्टव्यं भोज्यमेव च।\nद्रष्टव्यञ्चाथ श्रोतव्यं ज्ञातव्यं वाथ किञ्चन ।। ६१.११४ ।।\nदर्शितं यदनेनैव ज्ञानं तद्वै सुरर्षिणाम् ।\nयद्वै दर्शितवानेष कस्तदन्वेष्टुमर्हति ।\nसर्वाणि सर्वान्सर्वांश्च भगवानेव सोऽब्रवीत् ।। ६१.११५ ।।\nयदा यत्क्रियते येन तदा तत्सोऽभिमन्यते।\nयेनेदं क्रियते पूर्वं तदन्येन विभावितम् ।। ६१.११६ ।।\nयदा तु क्रियते किञ्चित्केनचिद्वाङ्मयं क्वचित्।\nतेनैव तत्कृतं पूर्वं कर्त्तॄणां प्रतिभाति वै ।। ६१.११७ ।।\nविरक्तञ्चातिरिक्तञ्च ज्ञानाज्ञाने प्रियाप्रिये।\nधर्माधर्मौ सुखं दुःखं मृत्युश्चामृतमेव च।\nऊर्द्ध्वन्तिर्यगधोभागस्तस्यैवादृष्टकारणम् ।। ६१.११८ ।।\nस्वायम्भुवोऽथ ज्येष्ठस्य ब्रह्मणः परमेष्ठिनः।\nप्रत्येकविद्यम्भवति त्रेतास्विह पुनः पुनः ।। ६१.११९ ।।\nव्यस्यते ह्येकविद्यन्तद्द्वापरेषु पुनः पुनः ।\nब्रह्मा चैतदुवाचादौ तस्मिन् वैवस्वतेऽन्तरे ।। ६१.१२० ।।\nआवर्त्तमाना ऋषयो युगाख्यासु पुनः पुनः।\nकुर्वन्ति संहिता ह्येते जायमानाः परस्परम् ।। ६१.१२१ ।।\nअष्टाशीतिसहस्राणि श्रुतर्षीणां स्मृतानि वै।\nता एव संहिता ह्येते आवर्त्तन्ते पुनः पुनः ।। ६१.१२२ ।।\nश्रिता दक्षिणपन्थानं ये श्मशानानि भेजिरे।\nयुगे युगे तु ताः शाखा व्यस्यन्ते तैः पुनः पुनः ।। ६१.१२३ ।।\nद्वापरेष्विव सर्वेषु संहिताश्च श्रुतर्षिभिः।\nतेषां गोत्रेष्विमाः शाखा भवन्तीह पुनः पुनः।\nताः शाखास्तत्र कर्त्तारो भवन्तीह युगक्षयात् ।। ६१.१२४ ।।\nएवमेव तु विज्ञेयं व्यतीतानागतेष्विह।\nमन्वन्तरेषु सर्वेषु शाखाप्रणयनानि वै ।। ६१.१२५ ।।\nअतीतेषु अतीतानि वर्त्तन्ते साम्प्रतेषु च।\nभविष्याणि च यानि स्युर्वर्ण्यन्तेऽनागतेष्वपि ।। ६१.१२६ ।।\nपूर्वेण पश्चिमं ज्ञेयं वर्त्तमानेन चोभयम्।\nएतेन क्रमयोगेन मन्वन्तरविनिश्चयः ।। ६१.१२७ ।।\nएवं देवाश्च पितर ऋषयो मनवश्च ये।\nमन्त्रैः सहोर्द्ध्वं गच्छन्ति ह्यावर्त्तन्ते च तैः सह ।। ६१.१२८ ।।\nजनलोकात्सुराः सर्वे पशुकल्पात्पुनः पुनः।\nपर्याप्तकाले सम्प्राप्ते सम्भूता नैव नस्य (?) तु ।। ६१.१२९ ।।\nअवश्यम्भाविनार्थेन सम्बध्यन्ते तदा तु ते।\nततस्ते दोषवज्जन्म पश्यन्ते रागपूर्वकम् ।। ६१.१३० ।।\nनिवर्त्तते तदा वृत्तिस्तेषामादोषदर्शनात् ।\nएवं देव युगानीह दशकृत्वा निवर्त्तते ।। ६१.१३१ ।।\nजनलोकात्तपोलोकं गच्छन्तीहानिवर्त्तनम्।\nएवं देवयुगानीह व्यतीतानि सहस्रशः।\nनिधनं ब्रह्मलोके वै गतानि मुनिभिस्सह ।। ६१.१३२ ।।\nन शक्यमानुपूर्व्येण तेषां वक्तुं सविस्तरान् ।\nअनादित्वाच्च कालस्य असङ्ख्यानाच्च सर्वशः।\nमन्वन्तराण्यतीतानि यानि कल्पैः पुरा सह ।। ६१.१३३ ।।\nपितृभिर्मुनिभिर्देवैः सार्द्धं सप्तार्षिभिश्च वै।\nकालेन प्रतिसृष्टानां युगानाञ्च निवर्तनम् ।। ६१.१३४ ।।\nएतेन क्रमयोगेन कल्पमन्वन्तराणि तु।\nसप्रजानि व्यतीतानि शतशोऽथ सहस्रशः ।। ६१.१३५ ।।\nमन्वन्तरान्ते संहारः संहारान्ते च सम्भवः।\nदेवतानामृषीणाञ्च मनोः पितृगणस्य च ।। ६१.१३६ ।।\nन शक्यमानुपूर्व्येण वक्तुं वर्षशतैरपि।\nविस्तरस्तु निसर्गस्य संहारस्य च सर्वशः।\nमन्वन्तरस्य संख्यां तु मानुषेण निबोधत ।। ६१.१३७ ।।\nदेवतानामृषीणाञ्च सङ्ख्यानार्थनिशारदैः।\nत्रिंशत्कोट्यस्तु संपूर्णाः सङ्ख्याताः सङ्ख्यया द्विजैः ।। ६१.१३८ ।।\nसप्तषष्टिस्तथान्यानि नियुतानि च सङ्ख्यया।\nविंशतिश्च सहस्राणि कालोऽयं सोधिकान् विना ।। ६१.१३९ ।।\nमन्वन्तरस्य सङ्ख्यैषा मानुषेण प्रकीर्तिता।\nवत्सरेणैव दिव्येन प्रवक्ष्याम्यन्तरम्मनोः ।। ६१.१४० ।।\nअष्टौ शतसहस्राणि दिव्यया सङ्ख्यया स्मृतम्।\nद्विपञ्चाशत्तथान्यानि सहस्राण्यधिकानि तु ।। ६१.१४१ ।।\nचतुर्द्दशगुणो ह्येष काल आहूतसंप्लवः।\nपूर्णं युगसहस्रं स्यात्तदहर्ब्रह्मणः स्मृतम् ।। ६१.१४२ ।।\nतत्र सर्वाणि भूतानि दग्धान्यादित्यरश्मिभिः।\nब्रह्माणमग्रतः कृत्वा सह देवर्षिदानवैः।\nप्रविशन्ति सुरश्रेष्ठं देवदेवं महेश्वरम् ।। ६१.१४३ ।।\nस स्रष्टा सर्वभूतानि कल्पादिषु पुनः पुनः।\nइत्येष स्थितिकालो वै मनोर्देवर्षिभिः सह ।। ६१.१४४ ।।\nसर्वमन्वन्तराणां वै प्रतिसन्धिं निबोधत।\nयुगाख्या या समुद्दिष्टा प्रागेवास्मिन् मया तव ।। ६१.१४५ ।।\nकृतत्रेतादि संयुक्तं चतुर्युगमिति स्मृतम्।\nतदेकसप्ततिगुणं परिवृत्तं तु साधिकम्।\nमनोरेकमधीकारं प्रोवाच भगवान् प्रभुः ।। ६१.१४६ ।।\nएवं मन्वन्तराणां तु सर्वेषामेव लक्षणम्।\nअतीतानागतानां वै वर्त्तमानेन कीर्त्तितम् ।। ६१.१४७ ।।\nइत्येष कीर्त्तितः सर्गा मनोः स्वायम्भुवस्य ह।\nप्रति सन्धिन्तु वक्ष्यामि तस्य वै चापरस्य तु ।। ६१.१४८ ।।\nमन्वन्तरं यथा पूर्वमृषिभिर्दैवतैः सह।\nअवश्यम्भाविनार्थेन यथा तद्वै निवर्त्तते ।। ६१.१४९ ।।\nअस्मिन् मन्वन्तरे पूर्वं त्रैलोक्यस्येश्वरास्तु ये।\nसप्तर्षयश्च देवास्ते पितरो मनवस्तथा।\nमन्वन्तरस्य काले तु सम्पूर्णे साधकास्तथा ।। ६१.१५० ।।\nक्षीणाधिकाराः संवृत्ता बुद्ध्वा पर्यायमात्मनः।\nमहर्लोकाय ते सर्वे उन्मुखा दधिरे गतिम् ।। ६१.१५१ ।।\nततो मन्वन्तरे तस्मिन् प्रक्षीणा देवतास्तु ताः।\nसम्पूर्णे स्थितिकाले तु तिष्ठन्त्येकं कृतं युगम् ।। ६१.१५२ ।।\nउत्पद्यन्ते भविष्याश्च यावन्मन्वन्तरेश्वराः।\nदेवताः पितरश्चैव ऋषयो मनुरेव च ।। ६१.१५३ ।।\nमन्वन्तरे तु सम्पूर्णे यद्यन्यद्वै कलौ युगे।\nसम्पद्यते कृतं तेषु कलिशिष्टेषु वै तदा ।। ६१.१५४ ।।\nयथा कृतस्य सन्तानः कलिपूर्वः स्मृतो बुधैः।\nतथा मन्वन्तरान्तेषु आदिर्मन्वन्तरस्य च ।। ६१.१५५ ।।\nक्षीणे मन्वन्तरे पूर्वे प्रवृत्ते चापरे पुनः।\nमुखे कृतयुगस्याथ तेषां शिष्टास्तु ये तदा ।। ६१.१५६ ।।\nस्प्तर्षयो मनुश्चैव कालावेक्षास्तु ये स्थिताः।\nमन्वन्तरं प्रतीक्षन्ते क्षीयन्ते तपसि स्थिताः ।। ६१.१५७ ।।\nमन्वन्तरव्यवस्थार्थं सन्तत्यर्थञ्च सर्वशः।\nपूर्ववत् सम्प्रवर्त्तन्ते प्रवृत्ते वृष्टिसर्ज्जने ।। ६१.१५८ ।।\nद्वन्द्वेषु सम्प्रवृत्तेषु उत्पन्नास्वौषधीषु च।\nप्रजासु च निकेतासु संस्थितासु क्वचित् क्वचित् ।। ६१.१५९ ।।\nवार्त्तायान्तु प्रवृत्तायां सद्धर्मे ऋषिभाविते ।\nनिरानन्दे गते लोके नष्टे स्थावरजङ्गमे ।। ६१.१६० ।।\nअग्रामनगरे चैव वर्णाश्रमविवर्जिते।\nपूर्वमन्वन्तरे शिष्टे ये भवन्तीह धार्मिकाः ।\nसप्तर्षयो मनुश्चैव सन्तानार्थं व्यवस्तिताः ।। ६१.१६१ ।।\nप्रजार्थं तपतां तेषां तपः परमदुश्चरम्।\nउत्पद्यन्तीह सर्वेषां निधनेष्विह सर्वशः ।। ६१.१६२ ।।\nदेवासुराः पितृगणा मुनयो मनवस्तथा।\nसर्पा भूताः पिशाचाश्च गन्धर्वा यक्षराक्षसाः ।। ६१.१६३ ।।\nततस्तेषां तु ये शिष्टा शिष्टाचारान् प्रचक्षते ।\nसप्तर्षयो मनुश्चैव आदौ मन्वन्तरस्य ह।\nप्रारम्भन्ते च कर्माणि मनुष्या दैवतैः सह ।। ६१.१६४ ।।\nमन्वन्तरादौ प्रागेव त्रेतायुगमुखे ततः ।\nपूर्वं देवास्ततस्ते वै स्थिते धर्मे तु सर्वशः ।। ६१.१६५ ।।\nऋषीणां ब्रह्मचर्येण गत्वाऽऽनृण्यन्तु वै ततः।\nपितॄणां प्रजया चैव देवानामिज्यया तथा ।। ६१.१६६ ।।\nशतं वर्षसहस्राणि धर्मे वर्णात्मके स्थिताः।\nत्रयीं वार्त्तां दण्डनीतिं धर्मान् वर्णाश्रमांस्तथा।\nस्थापयित्वाश्रमांश्चैव स्वर्गाय दधिरे मतीः ।। ६१.१६७ ।।\nपूर्वं देवेषु तेष्वेव स्वर्गाय प्रमुखेषु च।\nपूर्वं देवास्ततस्ते वै स्थिता धर्मेण कृत्स्नशः ।। ६१.१६८ ।।\nमन्वन्तरे परावृत्ते स्थानान्युत्सृज्य सर्वशः।\nमन्त्रैः सहोर्ध्वङ्गच्छन्ति महर्लोकमनामयम् ।। ६१.१६९ ।।\nविनिवृत्तविकारास्ते मानसीं सिद्धिमास्थिताः।\nअवेक्षमाणा वशिनस्तिष्ठन्त्याभूतसंप्लवम् ।। ६१.१७० ।।\nततस्तेषु व्यतीतेषु सर्वेष्वेतेषु सर्वदा।\nशून्येषु देवस्थानेषु त्रैलोक्ये तेषु सर्वशः।\nउपस्थिता इहैवान्ये देवा ये स्वर्गवासिनः ।। ६१.१७१ ।।\nततस्ते तपसा युक्ता स्थानान्यापूरयन्ति वै।\nसत्यैन ब्रह्मचर्येण श्रुतेन च समन्विताः ।। ६१.१७२ ।।\nसप्तर्षीणं मनोश्चैव देवानां पितृभिः सह।\nनिधनानीह पूर्वेषामादिना च भविष्यता ।। ६१.१७३ ।।\nतेषामत्यन्तविच्छेद इह मन्वन्तरक्षयात्।\nएवं पूर्वानुपूर्व्येण स्थितिरेषानवस्थिता।\nमन्वन्तरेषु सर्वेषु यावदाभूतसंप्लवम् ।। ६१.१७४ ।।\nएवं मन्वन्तराणान्तु प्रतिसन्धानलक्षणम्।\nअतीतानागतानान्तु प्रोक्तं स्वायम्भुवेन तु ।। ६१.१७५ ।।\nमन्वन्तरेष्वतीतेषु भविष्याणां तु साधनम् ।\nएवमत्यन्तविच्छिन्नं भवत्याभूतसंप्लवात् ।। ६१.१७६ ।।\nमन्वन्तराणां परिवर्त्तनानि एकान्ततस्तानि महर्गतानि।\nमहर्जनञ्चैव जनन्तपश्च एकान्तगानि स्म भवन्ति सत्ये ।। ६१.१७७ ।।\nतद्भाविनां तत्र तु दर्शनेन नानात्वदृष्टेन च प्रत्ययेन।\nसत्ये स्थितानीह तदा तु तानि प्रप्ते विकारे प्रतिसर्गकाले ।। ६१.१७८ ।।\nमन्वन्तराणां परिवर्त्तनानि मुञ्चन्ति सत्यन्तु ततोऽपरान्ते।\nततोऽभियोगाद्विषमप्रमाणं विशन्ति नारायणमेव देवम् ।। ६१.१७९ ।।\nमन्वन्तराणां परिवर्त्तनेषु चिरप्रवृत्तेषु निधिस्वभावात्।\nक्षणं रसं तिष्ठति जीवलोकः क्षयोदयाभ्यां परिवन्दमानः ।। ६१.१८० ।।\nइत्युत्तराण्येवमृषिस्तुतानां धर्मात्मनां दिव्यदृशां मनूनाम्।\nवायुप्रणीतान्युपलभ्य दृश्यं दिव्यौजसा व्याससमासयोगैः ।। ६१.१८१ ।।\nसर्वाणि राजर्षिसुरर्षिमन्ति ब्रह्मर्षिदेवोरगवन्ति चैव।\nसुरेशसप्तर्षिपितृप्रजैशैर्युक्तानि सम्यक् परिवर्त्तनानि ।। ६१.१८२ ।।\nउदारवंशाभिजनद्युतीनां प्रकृष्टमेधाभिसमेधितानाम्।\nकीर्तिद्युतिख्यातिभिरन्वितानां पुण्यं हि विख्यापनमीश्वराणाम् ।। ६१.१८३ ।।\nस्वर्गीयमेतत् परमं पवित्रं पुत्रीयमेतच्च परं रहस्यम्।\nजप्यं महत्पर्वसु चैतदग्र्यं दुःस्वप्नशान्तिः परमायुषेयम् ।। ६१.१८४ ।।\nप्रजेशदेवर्षिमनुप्रधानां पुण्यप्रसूतिं प्रथितामजस्य।\nममापि विख्यापनसंयमाय सिद्धिं जुषध्वं सुमहेशतत्वम् । ६१.१८५ ।।\nइत्येतदन्तरं प्रोक्तं मनोः स्वायम्भुवस्य तु।\nविस्तरेणानुपूर्व्या च भूयः किं वर्णयाम्यहम् ।। ६१.१८६ ।।\nइति महापुराणे वायुप्रोक्ते प्रजापतिवंशानुकीर्त्तनं नामैकषष्टितमोऽध्यायः ।। ६१ ।।\n।। इति श्रीमद्वायुपुराणे पूर्वार्द्धं समाप्तम् ।।"
  }
]
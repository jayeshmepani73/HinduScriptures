[
  {
    "text": "<b>।। वायुरुवाच ।।\n</b>\nअत ऊर्द्ध्वं प्रवक्ष्यामि ऐश्वर्यगुण विस्तरम्।\nयेन योगविशेषेण सर्वलोकानतिक्रमेत् ।। १३.१ ।।"
  },
  {
    "text": "तत्राष्टगुणमैश्वर्यं योगिनां समुदाहृतम्।\nतत्सर्वं क्रमयोगेन उच्यमानं निबोधत ।। १३.२ ।।"
  },
  {
    "text": "अणिमा लघिमा चैव महिमा प्राप्तिरेव च।\nप्राकाम्यज्चैव सर्वत्र ईशित्वञ्चैव सर्वतः ।। १३.३ ।।"
  },
  {
    "text": "वशित्वमथ सर्वत्र यत्र कामावसायिता।\nतच्चापि विविधं ज्ञेयमैश्वर्यं सर्वकामिकम् ।। १३.४ ।।"
  },
  {
    "text": "सावद्यं निरवद्यं च सूक्ष्मञ्चैव प्रवर्त्तते।\nसावद्यं नाम तत्तत्त्वं पञ्चभूतात्मकं स्मृतम् ।। १३.५ ।।"
  },
  {
    "text": "निरवद्यं तथा नाम पञ्चभूतात्मकं स्मृतम्।\nइन्द्रियाणि मनश्चैव अहह्कारश्च वै स्मृतम् ।। १३.६ ।।"
  },
  {
    "text": "तत्र सूक्ष्मप्रवृत्तन्तु पञ्चभूतात्मकं पुनः।\nइन्द्रियाणि मनश्चैव बुद्ध्यहङ्कार संज्ञितम् ।। १३.७ ।।"
  },
  {
    "text": "तथा सर्वमयञ्चैव आत्मस्था ख्यातिरेव च।\nसंयोग एवं त्रिपिधः सूक्ष्मेष्वेव प्रवर्त्तते ।। १३.८ ।।"
  },
  {
    "text": "पुनरष्टगुणस्यापि तेष्वेवाथ प्रवर्त्तते।\nतस्य रूपं प्रवक्ष्यामि यथाह भगवान् प्रभुः ।। १३.९ ।।"
  },
  {
    "text": "त्रैलोक्ये सर्वबूतेषु जीवस्यानियतः स्मृतः।\nअणिमा च यथाव्यक्तं सर्वं यत्र प्रतिष्ठितम् ।। १३.१० ।।"
  },
  {
    "text": "त्रैलोक्ये सर्वभूतानां दुष्प्राप्यं समुदाहृतम्।\nतच्चापि भवति प्राप्यं प्रथमं योगिनां बलात् ।। १३.११ ।।"
  },
  {
    "text": "लम्बनं प्लवनं योगे रूपमस्य सदा भवेत् ।\nशीघ्रगं सर्वभूतेषु द्वितीयं तत्पदं स्मृतम् ।। १३.१२ ।।"
  },
  {
    "text": "त्रैलोक्ये सर्वभूतानां प्राप्तिः प्राकाम्यमेव च।\nमहिमा चापि यो यस्मिंस्तृतीयो योग उच्यते ।। १३.१३ ।।"
  },
  {
    "text": "त्रैलोक्ये सर्वभूतेषु त्रैलोक्यमगमं स्मृतम्।\nप्रकामान् विषयान् भुङ्क्ते न च प्रतिहतः व्कचित् ।\nत्रैलोक्ये सर्वभूतानां सुखदुःखं प्रकर्त्तते ।। १३.१४ ।।"
  },
  {
    "text": "ईशो भवति सर्वत्र प्रविभागेन योगवित्।\nवश्यानि चैव भूतानि त्रैलोक्ये सचराचरे।\nभवन्ति सर्वकार्येषु इच्छतो न भवन्ति च ।। १३.१५ ।।"
  },
  {
    "text": "यत्र कामावसायित्वं त्रैलोक्ये सचराचरे।\nइच्छया चेन्द्रियाणि स्युः भवन्ति न भवन्ति च ।। १३.१६ ।।"
  },
  {
    "text": "शब्दः स्पर्शो रसो गन्धो रूपं चैव मन स्तथा।\nप्रवर्त्तन्तेऽस्य चेच्छातो न भवन्ति तथेच्छया ।। १३.१७ ।।"
  },
  {
    "text": "न जायते न म्रियते भिद्यते न च छिद्यते।\nन दह्यते न मुह्यते हीयते न च लिप्यते ।। १३.१८ ।।"
  },
  {
    "text": "न क्षीयते न क्षरति न खिद्यति कदाचन।\nक्रियते चैव सर्वत्र तथा विक्रियते न च ।। १३.१९ ।।"
  },
  {
    "text": "अगन्धरसरूपस्तु स्पर्शशब्दविवर्ज्जितः।\nअवर्णो ह्यवरश्चैव तथा वर्णस्य कर्हिचित् ।। १३.२० ।।"
  },
  {
    "text": "भुङ्क्तेऽथ विषयांश्चैव विषयैर्न्न च युज्यते।\nज्ञात्वा तु परमं सूक्ष्मं सूक्ष्मत्वाच्चापवर्गकः ।। १३.२१ ।।"
  },
  {
    "text": "व्यापकस्त्वपवर्गाच्च व्यापित्वात्पुरुषः स्मृतः।\nपुरुषः सूक्ष्मभावात्तु ऐश्वर्ये परतः स्थितः ।। १३.२२ ।।"
  },
  {
    "text": "गुणान्तरन्तु ऐश्वर्ये सर्वतः सूक्ष्म उच्यते।\nऐश्वर्य्यमप्रतीघाति प्राप्य योगमनुत्तमम्।\nअपवर्गं ततो गच्छेत् सुसूक्ष्मं परमं पदम् ।। १३.२३ ।।"
  },
  {
    "text": "इति श्रीमहापुराणे वायुप्राक्ते योगैश्वर्याणि नाम त्रयोदशोध्यायः ।। १३ ।।।"
  }
]
[
  {
    "text": "<b>।। सूत उवाच ।।\n</b>\nऋषीणामग्निकल्पानां नैमिषारण्यवासिनाम् ।\nऋषिः श्रुतिधरः प्राज्ञः सावर्णिर्न्नाम नामतः ।। २१.१ ।।\nतेषां सोप्यग्रतो भूत्वा वायुं वाक्यविशारदः।\nसातत्यं तत्र कुर्वन्तं प्रियार्थे सत्रयाजिनाम्।\nविनयेनोपसंगम्य पप्रच्छ स महाद्युतिम् ।। २१.२ ।।\n<b>।।सावर्णिरुवाच ।।\n</b>\nविभो पुराणसं बद्धां कथां वै वेदसंमिताम्।\nश्रोतुमिच्छामहे सम्यक् प्रसादात्सर्वदर्शिनः ।। २१.३ ।।\nहिरण्यगर्भो भगवान् ललाटान्नीललोहितम्।\nकथं तत्तेजसं देवं लब्धवान् पुत्रमात्मनः ।। २१.४ ।।\nकथं च भगवान् जज्ञे ब्रह्मा कमलसंभवः।\nरुद्रत्वं चैव सर्वस्य स्वात्मजस्य कथं पुनः ।। २१.५ ।।\nकथं च विष्णो रुद्रेण सार्द्धं प्रीतिरनुत्तमा।\nसर्वे विष्णुमया देवा सर्वे विष्णुमया गणाः ।। २१.६ ।।\nन च विष्णुसमा काचिद्गतिरन्या विधीयते।\nइत्येवं सततं देवा गायन्ते नात्र संशयः।\nभवस्य सकथं नित्यं प्रणामं कुरुते हरिः ।। २१.७ ।।\n<b>।।सूत उवाच ।।\n</b>\nएवमुक्ते तु भगवान् वायुः सावर्णिमब्रवीत्।\nअहो साधु त्वया साधो पृष्टः प्रश्नो ह्यनुत्तमः ।। २१.८ ।।\nभवस्य पुत्रजन्मत्वं ब्रह्मणः सोऽभवद्यथा।\nब्रह्मणः पद्म योनित्वं रुद्रत्वं शंकरस्य च ।। २१.९ ।।\nद्वाभ्यामपि च सम्प्रीतिर्\nविष्णोश्चैव भवस्य च ।\nयच्चापि कुरुते नित्यं प्रणामं शंकरस्य च।\nविस्तरेणानुपूर्व्याच्च श्रृणुत ब्रुवतो मम ।। २१.१० ।।\nमन्वन्तरस्य संहारे पश्चिमस्य महात्मनः।\nआसीत्तु सप्तमः कल्पः पद्मो नाम द्विजोत्तम।\nवाराहः साम्प्रतस्तेषां तस्य वक्ष्यामि विस्तरम् ।। २१.११ ।।\n<b>।।सावर्णिरुवाच।।\n</b>\nकियता चैव कालेन कल्पः सम्भवते कथम्।\nकिं च प्रमाणं कल्पस्य तत्र प्रब्रूहि पृच्छताम् ।। २१.१२ ।।\n<b>।।वायुरुवाच।।\n</b>\nमन्वन्तराणां सप्तानां कालसंख्या यथाक्रमम्।\nप्रवक्ष्यामि समासेन ब्रुवतो मे निबोधत ।। २१.१३ ।।\nकोटीनां द्वे सहस्रे वै अष्टौ कोटिशतानि च ।\nद्विषष्टिश्च तथा कोट्यो नियुतानि च सप्ततिः।\nकल्पार्द्धस्य तु संख्यायामेतत् सर्वमुदाहृतम् ।। २१.१४ ।।\nपूर्वोक्तौ च गुणच्छेदौ वर्षाग्रं लब्दमादिशेत् ।\nशतं चैव तु कोटीनां कोटीनामष्टसप्ततिः।\nद्वे च शतसहस्रे तु नवतिर्नियुतानि च ।। २१.१५ ।।\nमानुषेण प्रमाणेन यावद्वैवस्वतान्तरम्।\nएष कल्पस्तु विज्ञेयः कल्पार्द्धद्विगुणीकृतः ।। २१.१६ ।।\nअनागतानां सप्तानामेतदेव यथाक्रमम्।\nप्रमाणं कालसंख्याया विज्ञेयं मतमैश्वरम् ।। २१.१७ ।।\nनियुतान्यष्टपञ्चाशत्तथाऽशीतिशतानि च।\nचतुरशीतिश्चवान्यानि प्रयुतानि प्रमाणतः ।। २१.१८ ।।\nसप्तर्षयो मनुश्चैव देवाश्चेन्द्रपुरोगमाः।\nएतत् कालस्य विज्ञेयं वर्षाग्रन्तु प्रमाणतः ।। २१.१९ ।।\nएवं मन्वन्तरं तेषां मानुषान्तः प्रकीर्त्तितः।\nप्रणवान्ताशचव ये देवाः साध्या देवगणाश्च ये।\nविश्वेदेवाशचव ये नित्याः कल्पं जीवन्ति ते गणाः ।। २१.२० ।।\nअयं यो वर्त्तते कल्पो वाराहः स तु कीर्त्त्यते।\nयस्मिन् स्वायम्भुवाद्याश्च मनवश्च चतुर्द्दश ।। २१.२१ ।।\n<b>।।ऋषय ऊचुः।।\n</b>\nकस्माद्वाराहकल्पोयं नामतः परिकीर्तितः।\nकस्माच्च कारणाद्देवो वराह इति कीर्त्त्यते ।। २१.२२ ।।\nको वा वराहो भगवान् कस्य योनिः किमात्मकः।\nवराहः कथमुत्पन्न एतदिच्छाम वेदितुम् ।। २१.२३ ।।\n<b>।।वायुरुवाच।।\n</b>\nवराहस्तु यथोत्पन्नो यस्मिन्नर्थे च कल्पितः।\nवाराहश्च यथा कल्पः कल्पत्वं कल्पना च या ।। २१.२४ ।।\nकल्पयोरन्तरं यच्च तस्य चास्य च कल्पितम्।\nतत्सर्वं सम्प्रवक्ष्यामि यथादृष्टं यथाश्रुतम् ।। २१.२५ ।।\nभवस्तु प्रथमः कल्पो लोकादौ प्रथितः पुरा।\nज्ञातव्यो भगवानत्र ह्यानन्दः साम्प्रतः स्वयम् ।। २१.२६ ।।\nब्रह्मस्थानमिदं दिव्यं प्राप्तं वा दिव्यसम्भवम्।\nद्वितीयस्तु भुवः कल्पस्तृतीयस्तप उच्यते ।। २१.२७ ।।\nभवश्चतुर्थो विज्ञेयः पंचमो रम्भ एव च।\nऋतुकल्पस्तथा षष्ठः सप्तमस्तु क्रतुः स्मृतः ।। २१.२८ ।।\nअष्टमस्तु भवेद्वह्निर्नवमो हव्यवहनः।\nसावित्रो दशमः कल्पो भुवस्त्वेकादशः स्मृतः ।। २१.२९ ।।\nउशिको द्वादशस्तत्र कुशिकस्तु त्रयोदशः।\nचतुर्द्दशस्तु गन्धर्वो गन्धर्वो यत्र वै स्वरः।\nउत्पन्नस्तु यथा नादो गन्धर्वा यत्र चोत्थिताः ।। २१.३० ।।\nऋषभस्तु ततः कल्पो ज्ञेयः पंचदशो द्विजाः।\nऋषयो यत्र सम्भूताः स्वरो लोकमनोहरः ।। २१.३१ ।।\nषड्जस्तु षोडशः कल्पः षड्जना यत्र चर्षयः।\nशिशिरश्च वसन्तश्च निदाघो वर्ष एव च ।। २१.३२ ।।\nशरद्धेमन्त इत्येते मानसा ब्रह्मणः सुताः।\nउत्पन्नाः षड्ज संसिद्धाः पुत्राः कल्पे तु षोडशे ।। २१.३३ ।।\nयस्माज्जातैश्च तैः षडभिः सद्यो जातो महेश्वरः।\nतस्मात् समुत्थितः षड्जः स्वरस्तूदधिसन्निभः ।। २१.३४ ।।\nततः सप्तदशः कल्पो मार्जालीय इति स्मृतः।\nमार्ज्जालीयं तु तत् कर्म यस्माद्ब्राह्ममकल्पयत् ।। २१.३५ ।।\nततस्तु मध्यमो नाम कल्पोऽष्टादश उच्यते।\nयस्मिंस्तु मध्यमो नाम स्वरो धैवतपूजितः ।\nउत्पन्नः सर्वभूतेषु मध्यमो वै स्वयंभुवः ।। २१.३६ ।।\nततस्त्वेकोनविंशस्तु कल्पो वैराजकः स्मृतः।\nवैराजो यत्र भगवान् मुनुर्वै ब्रह्मणः सुतः ।। २१.३७ ।।\nतस्य पुत्रस्तु धर्मात्मा दधीचिर्न्नाम धार्मिकः।\nप्रजापतिर्महातेजा बभूव त्रिदशेश्वरः ।। २१.३८ ।।\nअकामयत गायत्री यजमानं प्रजापतिम्।\nतस्माज्जज्ञे स्वरः स्रिग्धः पुत्रस्तस्य दधीचिनः ।। २१.३९ ।।\nततो विंशतिमः कल्पो निषादः परिकीर्त्तितः।\nप्रजापतिस्तु तं दृष्ट्वा स्वयम्भूप्रभवं तदा।\nविरराम प्रजाः स्रष्टुं निषादस्तु तपोऽतपत् ।। २१.४० ।।\nदिव्यं वर्षसहस्रन्तु निराहारो जितेन्द्रियः।\nतमुवाच महांतेजा ब्रह्मा लोकपितामहः ।। २१.४१ ।।\nऊर्द्ध्वबाहुं तपोग्लानं दुःखितं क्षुत्पिपासितम्।\nनिषीदेत्यब्रवीदेनं पुत्रं शान्तं पितामहः।\nतस्मान्निषादः सम्भूतः स्वरस्तु स निषादवान् ।। २१.४२ ।।\nएकविंशतिमः कल्पो विज्ञेयः पञ्चमो द्विजाः।\nप्राणोऽपानः समानश्च उदानो व्यान एव च ।। २१.४३ ।।\nब्रह्मणो मानसाः पुत्राः पञ्चैते ब्रह्मणः समाः।\nतैस्त्वर्थवादिभिर्युक्तैर्वाग्भिरिष्टो महेश्वरः ।। २१.४४ ।।\nयस्मात्परिगतैर्गीतः पञ्चभिस्तैर्महात्मभिः।\nस्वरस्तु पञ्चमः स्निग्धः तस्मात्कल्पस्तु पञ्चमः ।। २१.४५ ।।\nद्वाविंशस्तु तथा कल्पो विज्ञेयो मेघवाहनः।\nयत्र विष्णुर्महाबाहुर्मेघो भूत्वा महेश्वरम्।\nदिव्यं वर्षसहस्रन्तु अवहत् कृत्तिवाससम् ।। २१.४६ ।।\nतस्य निःश्वसमानस्य भाराकान्तस्य वै मुखात्।\nनिर्जगाम महाकायः कालो लोकप्रकाशनः।\nयस्त्वयं पठ्यते विप्रैर्विष्णुर्वै कश्यपात्मजः ।। २१.४७ ।।\nत्रयोविंशतिमः कल्पो विज्ञेयश्चिन्तकस्तथा।\nप्रजापतिसुतः श्रीमान् चितिश्च मिथुनञ्च तौ ।। २१.४८ ।।\nध्यायतो ब्रह्मणश्चैव यस्माच्चिन्ता समुत्थिता।\nतस्मात्तु चिन्तकः सो वै कल्पः प्रोक्तः स्वयम्भुवा ।। २१.४९ ।।\nचतुर्विंशतिमश्चापि ह्याकूतिः कल्प उच्यते।\nआकूतिश्च तथा देवी मिथुनं सम्बभूव ह ।। २१.५० ।।\nप्रजाः स्रष्टुं तथाकूतिं यस्मादाह प्रजापतिः।\nतस्मात् स पुरुषो ज्ञेय आकूतिः कल्पसंज्ञितः ।। २१.५१ ।।\nपञ्चविंशतिमः कल्पो विज्ञातिः परिकीर्त्तितः।\nविज्ञातिश्च तथा देवी मिथुनं सम्प्रसूयते ।। २१.५२ ।।\nध्यायतः पुत्रकामस्य मनस्यध्यात्मसंज्ञितम्।\nविज्ञातं वै समासेन विज्ञातिस्तु ततः स्मृतः ।। २१.५३ ।।\nषड्‌विंशस्तु ततः कल्पो मन इत्यभिधीयते।\nदेवी च शाङ्करी नाम मिथुनं सम्प्रसूयते ।। २१.५४ ।।\nप्रजा वै चिन्तमानस्य स्रष्टुकामस्य वै तदा।\nयस्मात् प्रजासम्भवनादुत्पन्नस्तु स्वयम्भुवा ।\nतस्मात् प्रजासम्भवनाद्भावनासम्भवः स्मृतः ।। २१.५५ ।।\nसप्तविंशतिमः कल्पो भावो वै कल्पसंज्ञितः।\nपौर्णमासी तथा देवी मिथुनं समपद्यत ।। २१.५६ ।।\nप्रजा वै स्रष्टुकामस्य ब्रह्मणः परमेष्ठिनः।\nध्यायतस्तु परं ध्यानं परमात्मानमीश्वरम् ।। २१.५७ ।।\nअग्निस्तु मण्डलीभूत्वा रश्मिजालसमावृतः ।\nभुवन्दिवञ्चविष्टभ्य दीप्यते स महावपुः ।। २१.५८ ।।\nततो वर्षसहस्रान्ते सम्पूर्णे ज्योतिमण्डले।\nआविष्टया सहोत्पन्नमपश्यत् सूर्यमण्डलम् ।। २१.५९ ।।\nयस्माददृश्यो भूतानां ब्रह्मणा परमेष्ठिना।\nदृष्टस्तु भगवान् देवः सूर्य्यः सम्पूर्णमण्डलः ।। २१.६० ।।\nसर्व्वे योगाश्च मन्त्राश्च मण्डलेन सहोत्थिताः।\nयस्मात् कल्पो ह्ययं दृष्टस्तस्मात्तं दर्श मुच्यते ।। २१.६१ ।।\nयस्मान्मनसि सम्पूर्णो ब्रहमणः परमेष्ठिनः।\nपुरा वै भगवान् सोमः पौर्णमासी ततः स्मृता ।। २१.६२ ।।\nतस्मात्तु पर्वदर्शे वै पौर्णमासञ्च योगिभिः।\nउभयोः पक्षयोर्ज्येष्ठमात्मनो हितकाम्यया ।। २१.६३ ।।\nदर्शञ्च पौर्णमासञ्च ये यजन्ति द्विजातयः।\nन तेषां पुनरावृत्तिर्ब्रह्मलोकात् कदाचन ।। २१.६४ ।।\nयोऽनाहिताग्निः प्रयतो वीराध्वानं गतोपि वा ।\nसमाधाय मनस्तीव्रं मन्त्रमुच्चारयेच्छनैः ।। २१.६५ ।।\nत्वमग्ने रुद्रो असुरो मही दिवस्त्वं शर्व्वो मारुतं पृष्ट ईशिषे।\t*\nत्वं पाशगन्धर्व्वशिषं पूषा विधत्तपासिना।\nइत्येव मन्त्रं मनसा सम्यगुच्चारयेद्द्विजः।\nअग्निं प्रविशते यस्तु रुद्रलोकं स गच्छति ।। २१.६६ ।।\nसोमश्चाग्निस्तु भगवान् कालो रुद्र इति श्रुतिः।\nतस्माद्यः प्रविशेदग्निं स रुद्रान्न निवर्त्तते ।। २१.६७ ।।\nअष्टाविंशतिमः कल्पो बृहदित्यभिसंज्ञितः।\nब्रह्मणः पुत्रकामस्य स्रष्ठुकामस्य वै प्रजाः।\nध्यायमानस्य मनसा बृहत्साम रथन्तरम् ।। २१.६८ ।।\nयस्मात्तत्र समुत्पन्नो बृहतः सर्व्वतोमुखः।\nतस्मात्तु बृहतः कल्पो विज्ञेयस्तत्त्वचिन्तकैः ।। २१.६९ ।।\nअष्टाशीतिसहस्राणां योजनानां प्रमाणतः ।\nरथन्तरन्तुविज्ञेयं परमं सूर्य्यमण्डलम्।\nतस्मादण्डन्तु विज्ञेयमभेद्यं सूर्यमण्डलम् ।। २१.७० ।।\nयत्सूर्य्यमण्डलञ्चापि बृहत्साम तु भिद्यते।\nभित्वा चैवं द्विजा यान्ति योगात्मानो दृढव्रताः।\nसङ्घातमुपनीताश्च अन्ये कल्पा रथन्तरे ।। २१.७१ ।।\nइत्येतत्तु मया प्रोक्तं चित्रमध्यात्मदर्शनम्।\nअतः परं प्रवक्ष्यामि कल्पानां विस्तरं शुभम् ।। २१.७२ ।।\nइति श्रीमहापुराणे वायुप्रोक्ते कल्पनिरूपणं नामैकविंशोध्यायः ।। २१ ।।"
  }
]
[
  {
    "text": "<b>।। सूत उवाच ।।\n</b>\nअत ऊर्द्ध्वं प्रवक्ष्यामि उपसर्गा यथा तथा ।\nप्रादुर्भवन्ति ये दोषा दृष्टतत्त्वस्य देहिनः ।। १२.१ ।।"
  },
  {
    "text": "मानुष्यान् विविधान् कामान् कामयेत ऋतुं स्त्रियः।\nविद्यादानफलञ्चैव उपसृष्टस्तु योगवित् ।। १२.२ ।।"
  },
  {
    "text": "अग्निहोत्रं हविर्यज्ञमेतत् प्रायतनं तथा।\nमायाकर्म धनं स्वर्गमुपसृष्टस्तु कांक्षति ।। १२.३ ।।"
  },
  {
    "text": "एष कर्मसु युक्तस्तु सोऽविद्यावशमागतः।\nउपसृष्टन्तु जानीयाद्वुद्ध्या चैव विसर्ज्जयेत्।\nनित्यं ब्रह्मपरो युक्त उपसर्गात् प्रमुच्यते ।। १२.४ ।।"
  },
  {
    "text": "जितप्रत्युपसर्गस्य जितश्वासस्य देहिनः।\nउपसर्गाः प्रवर्त्तन्ते सात्त्वराजसतामसाः ।। १२.५ ।।"
  },
  {
    "text": "प्रतिभाश्रवणे चैव न देवानाञ्चैव दर्शनम्।\nभ्रमावर्तश्च इत्येते सिद्धिलक्षणसंज्ञिताः ।। १२.६ ।।"
  },
  {
    "text": "विद्या काव्यं तथा शिल्पं सर्वं वाचावृतानि तु।\nविद्यार्थाश्चोपतिष्ठन्ति प्रभावस्यैव लक्षणम् ।। १२.७ ।।"
  },
  {
    "text": "श्रृणोति शब्दान् श्रोतव्यान् योजनानां शतादपि।\nसर्वज्ञश्च विधिज्ञश्च योगी चोन्मत्तवद्भवेत् ।। १२.८ ।।"
  },
  {
    "text": "यक्षराक्षसगन्धर्व्वान् वीक्षते दिव्यमानुषान्।\nवेत्ति तांश्च महायोगी उपसर्गस्य लक्षणम् ।। १२.९ ।।"
  },
  {
    "text": "देवदानवगन्धर्वान् ऋषींश्चापि तथा पितॄन्।\nप्रेक्षते सर्वतश्चैव उन्मत्तं तं विनिर्द्दिशेत् ।। १२.१० ।।"
  },
  {
    "text": "भ्रमेण भ्राम्यते योगी चोद्यमानोऽन्तरात्मना।\nभ्रमेण भ्रान्तबुद्धेस्तु ज्ञानं सर्वं प्रणश्यति ।। १२.११ ।।"
  },
  {
    "text": "वार्त्ता नाशयते चित्तं चोद्यमानोऽन्तरात्मना।\nवर्त्तनाक्रान्तबुद्धेस्तु सर्वं ज्ञानं प्रणश्यति ।। १२.१२ ।।"
  },
  {
    "text": "आवृत्य मनसा शुक्लं पटं वा कम्बलं तथा।\nततस्तु परमं ब्रह्म क्षिप्रमेवानुचिन्तयेत् ।। १२.१३ ।।"
  },
  {
    "text": "तस्माच्चैवात्मनो दोषांस्तूपसर्गानुपस्थितान् ।\nपरित त्यजेत मेधावी यदीच्छेत् सिद्धिमात्मनः ।। १२.१४ ।।"
  },
  {
    "text": "ऋषयो देवगन्धर्वा यक्षोरगमहासुराः।\nउपसर्गेषु संयुक्ता आवर्त्तन्ते पुनः पुनः ।। १२.१५ ।।"
  },
  {
    "text": "तस्माद्युक्तः सदा योगी लघ्वाहारी जितेन्द्रियः।\nतथा सुप्तः सुसूक्ष्मेषु धारणां मूर्ध्नि धारयेत् ।। १२.१६ ।।"
  },
  {
    "text": "ततस्तु योगयुक्तस्य जितनिद्रस्य योगिनः।\nउपसर्गाः पुनश्चान्ते जायन्ते प्राणसंज्ञकाः ।। १२.१७ ।।"
  },
  {
    "text": "पृथिवीं धारयेत्सर्वां ततश्चापो ह्यनन्तरम्।\nततोऽग्निञ्चैव सर्वेषामाकाशं मन एव च ।। १२.१८ ।।"
  },
  {
    "text": "ततः परां पुनर्बुद्धिं धारयेद्यत्नतो यती।\nकिद्धीनाञ्चैव लिङ्गानि दृष्ट्वा दृष्ट्वा परित्यजेत् ।। १२.१९ ।।"
  },
  {
    "text": "पृथ्वीं धारयमाणस्य मही सूक्ष्मा प्रवर्तते।\nअपो धारयमाणस्य आपः सूक्ष्मा भवन्ति हि।\nशीता रसाः प्रवर्त्तन्ते सूक्ष्मा ह्यमृतसन्निभाः ।। १२.२० ।।"
  },
  {
    "text": "तेजो धारयमाणस्य तेजः सूक्ष्मा प्रवर्त्तते।\nआत्मानं मन्यते तेजस्तद्भावमनुपश्यति ।। १२.२१ ।।"
  },
  {
    "text": "आत्मानं मन्यते वायुं वायुवन्मण्डलं प्रभो ।\nआकाशं धारयाणस्य व्योम सूक्ष्मं प्रवर्त्तते ।। १२.२२ ।।"
  },
  {
    "text": "पश्यते मण्डलं सूक्ष्मं घोषश्चास्य प्रवर्त्तते ।\nआत्मानं मन्यते नित्यं वायुः सूक्ष्मः प्रवर्त्तते ।। १२.२३ ।।"
  },
  {
    "text": "तथा मनो धारयतो मनः सूक्ष्मं प्रवर्त्तते ।\nमनसा सर्वभूतानां मनस्तु विशते हि सः।\nबुद्ध्या बुद्धिं यदा युञ्जेत्तदा विज्ञाय बुद्धयते ।। १२.२४ ।।"
  },
  {
    "text": "एतानि सप्त सूक्ष्माणि विदित्वा यस्तु योगवित्।\nपरित्यजति मेधावी स बुद्ध्या परमं व्रजेत् ।। १२.२५ ।।"
  },
  {
    "text": "यस्मिन् यस्मिंश्च संयुक्तो भूत ऐश्वर्यलक्षणे।\nतत्रैव सङ्गं भजते तेनैव प्रविनश्यति ।। १२.२६ ।।"
  },
  {
    "text": "तस्माद्विदित्वा सूक्ष्माणि संसक्तानि परस्परम्।\nपरित्यजति योबुद्ध्या स परं प्रप्नुयाद्द्विजः ।। १२.२७ ।।"
  },
  {
    "text": "दृश्यन्ते हि महात्मान ऋषयो दिव्यचक्षुषः।\nसंसक्ताः सूक्ष्मभावेषु ते दोषास्तेषु संज्ञिताः।।१२.२८\nतस्मान्न निश्चयः कार्यः सूक्ष्मेष्विह कदाचन।\nऐश्वर्याज्जायते रागो विरागं ब्रह्म चोच्यते ।। १२.२९ ।।"
  },
  {
    "text": "विदित्वा सप्त सूक्ष्माणि षडङ्गञ्च महेश्वरम्।\nप्रधानं विनियोगज्ञः परं ब्रह्माधिगच्छति ।। १२.३० ।।"
  },
  {
    "text": "सर्वज्ञता तृप्तिरनादिबोधः स्वतन्त्रता नित्यमलुप्तशक्तिः।\nअनन्तशक्तिश्च विभोर्विधिज्ञाः षडाहुरङ्गानि महेश्वरस्य ।। १२.३१ ।।"
  },
  {
    "text": "नित्यं ब्रह्मधनो युक्त उपसर्गैः प्रमुच्यते।\nजितश्वासोपसर्गस्य जितरामस्य योगिनः।\nएका बहिःशरीरेऽस्मिन् धारणा सर्वकामिकी ।। १२.३२ ।।"
  },
  {
    "text": "विशेद्यदा द्विजो युक्तो यत्र यत्रार्प्पयेन्मनः ।\nभूतान्याविशते वापि त्रैलोक्यञ्चापि कम्पयेत् ।। १२.३३ ।।"
  },
  {
    "text": "एतया प्रविशेद्देहं हित्वा देहं पुनस्त्विह।\nमनोद्वारं हि योगानामादित्यञ्च विनिर्द्दिशेत् ।। १२.३४ ।।"
  },
  {
    "text": "आदानादिक्रियाणान्तु आदित्य इति चोच्यते।\nएतेन विधिना योगी विरक्तः सूक्ष्मवर्ज्जितः।\nप्रकृतिं समतिक्रम्य रुद्रलोके महीयते ।। १२.३५ ।।"
  },
  {
    "text": "ऐश्वर्यगुणसम्प्राप्तं ब्रह्मभूतन्तु तं प्रभुम्।\nदेवस्थानेषु सर्वेषु सर्वतस्तु निवर्त्तते ।। १२.३६ ।।"
  },
  {
    "text": "पैशाचांशचव पिशाचांश्च राक्षसेन च राक्षसान् ।\nगान्धर्वेण च गन्धर्वान् कौबेरेण कुबेरजान् ।। १२.३७ ।।"
  },
  {
    "text": "इन्द्रमैन्द्रेण स्थानेन सौम्यं सौम्येन चैव हि।\nप्रजापतिं तथा चैव प्राजापत्येन साधयेत् ।। १२.३८ ।।"
  },
  {
    "text": "ब्राह्मं ब्राह्येन चाप्येवमुपामन्त्रयते प्रभुम्।\nतत्र सक्तस्तु उन्मत्तस्तस्मात्सर्वं प्रवर्त्तते ।। १२.३९ ।।"
  },
  {
    "text": "नित्यं ब्रह्मपरो युक्तः स्थानान्येतानि वै त्यजेत् ।\nअसज्यमानः स्थानेषु द्विजः सर्वगतो भवेत् ।। १२.४० ।।"
  },
  {
    "text": "इति श्रीमहापुराणे वायुप्रोक्ते योगोपसर्गनिरूपणं नाम द्वादशोऽध्यायः ।। १२ ।।"
  }
]
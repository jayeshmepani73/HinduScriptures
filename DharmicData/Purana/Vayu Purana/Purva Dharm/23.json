[
  {
    "text": "<b>।। वायुरुवाच ।।\n</b>\nएकत्रिंशत्तमः कल्पः पीतवासा इति स्मृतः।\nब्रह्म यत्र महातेजाः पीतवर्णत्वमागतः ।। २३.१ ।।\nध्यायतः पुत्रकामस्य ब्रह्मणः परमेष्ठिनः।\nप्रादुर्भूतो महातेजाः कुमारः पीतवस्त्रवान् ।। २३.२ ।।\nपीतगन्धानुलिप्ताङ्गः पीतमाल्यधरो युवा।\nपीतयज्ञोपवीतश्च पीतोष्णीषो महाभुजः ।। २३.३ ।।\nतं दृष्ट्वा ध्यानसंयुक्तं ब्रह्मा लोकेश्वरं प्रभुम्।\nमनसा लोकधातारं ववन्दे परमेश्वरम् ।। २३.४ ।।\nततो ध्यानगतस्तत्र ब्रह्म माहेश्वरीं पराम्।\nअपश्यद् गां विरुपां च महेश्वरमुखच्युताम् ।। २३.५ ।।\nचतुष्पदां चतुर्वक्त्रां चतुर्हस्तां चतुःस्तनीम्।\nचतुर्न्नेत्रां चतुःश्रृङ्गीं चतुर्द्दंष्ट्रां चतुर्मुखीम्।\nद्वात्रिंशल्लोकसंयुक्तामीश्वरीं सर्वतोमुखीम् ।। २३.६ ।।\nस तां दृष्ट्वा महातेजाः महादेवीं महेश्वरीम्।\nपुनराह महादेवः सर्वदेवनमस्कृतः ।। २३.७ ।।\nमतिः स्मृतिर्बुद्धिरिति गायमानः पुनः पुनः।\nएह्येहीति महादेवी सोत्तिष्ठत् प्राञ्जलिर्भृशम् ।। २३.८ ।।\nविश्वमावृत्य योगेन जगत्सर्वं वशीकुरु।\nअथ वा महादेवेन रुद्राणी त्वं भविष्यसि।\nब्राह्मणानां हितार्थाय परमार्थं भविष्यसि ।। २३.९ ।।\nअथैनां पुत्रकामस्य ध्यायतः परमेष्ठिनः।\nप्रददौ देवदेवेशश्चतुष्पादां महेश्वरीम्।\nततस्तां ध्यानयोगेन विदित्वा परमेश्वरीम् ।। २३.१० ।।\nब्रह्मा लोकनमस्कार्यः प्रपद्य तां महेश्वरीम्।\nगायत्रीन्तु ततो रौद्रीं ध्यात्वा ब्रह्मा सुयन्त्रितः ।। २३.११ ।।\nइत्येतां वैदिकीं विद्यां रौद्रीं गायत्रीमर्पिताम्।\nजपित्वा तु महादेवीं रुद्रलोकनमस्कृताम्।\nप्रपन्नस्तु महादेवं ध्यानयुक्तेन चेतसा ।। २३.१२ ।।\nततस्तस्य महादेवो दिव्यं योगं पुनः स्मृतः।\nऐश्वर्यं ज्ञानसम्पत्तिं वैराग्यं च ददौ पुनः ।। २३.१३ ।।\nअथाट्टहासं मुमुचे भीषणं दीप्तमीश्वरः।\nततोऽस्य सर्वतो दीप्ताः प्रादुर्भूताः कुमारकाः ।। २३.१४ ।।\nपीतमाल्याम्बरधराः पीतगन्धविलेपनाः ।\nपीतोष्णीषशिरस्काश्च पीतास्याः पीतमूर्द्धजाः ।। २३.१५ ।।\nततो वर्षसहस्रान्ते उषित्वा विमलौजसः।\nयोगात्मानस्ततः स्नाता ब्राह्मणानां हितैषिणः ।। २३.१६ ।।\nधर्मयोगबलोपेता ऋषीणां दीर्घसत्रिणाम्।\nउपदिश्य तु ते योगं प्रविष्टा रुद्रमीश्वरम् ।। २३.१७ ।।\nएवमेतेन विधिना प्रपन्ना ये महेश्वरम्।\nअन्येऽपि नियतात्मानो ध्यानयुक्ता जितोन्द्रियाः ।। २३.१८ ।।\nते सर्वे पापमुत्सृज्य विरजा ब्रह्मवर्च्चसः।\nप्रविशन्ति महादेवं रुद्रन्ते त्वपुनर्भवाः ।। २३.१९ ।।\nततस्तस्मिन् गते कल्पे पीतवर्णे स्वयम्भुवः।\nपुनरन्यः प्रवृत्तस्तु सितकल्पो हि नामतः ।। २३.२० ।।\nएकार्णवे तदावृत्ते दिव्ये वर्षसहस्रके ।\nस्रष्टुकामः प्रजा ब्रह्मा चिन्तयामास दुःखितः ।। २३.२१ ।।\nतस्य चिन्तयमानस्य पुत्रकामस्य वै प्रभोः ।\nकृष्णः समभवद्वर्णो ध्यायतः परमेष्ठिनः ।। २३.२२ ।।\nअथापश्यन्महातेजाः प्रादुर्भूतं कुमारकम्।\nकृष्णवर्णं महावीर्यं दीप्यमानं स्वतेजसा ।। २३.२३ ।।\nकृष्णाम्बरवरोष्णीषं कृष्णयज्ञोपवीतिनम्।\nकृष्णेन मौलिना युक्तं कृष्णस्रगनुलेपनम् ।। २३.२४ ।।\nस तं दृष्ट्वा महात्मानममरं घोर मन्त्रिणम्।\nववन्दे देवदेवेशं विश्वेशं कृष्णपिङ्गलम् ।। २३.२५ ।।\nप्राणायामपरः श्रीमान् हृदि कृत्वा महेश्वरम्।\nमनसा ध्यानसंयुक्तं प्रपन्नस्तु यतीश्वरम् ।\nअघोरेति ततो ब्रह्मा ब्रह्म एवानुचिन्तयन् ।। २३.२६ ।।\nएवं वै ध्यायतस्तस्य ब्रह्मणः परमेष्ठिनः।\nमुमोच भगवान् रुद्रः अट्टहासं महास्वनम् ।। २३.२७ ।।\nअथास्य पार्श्वतः कृष्णाः कृष्णस्रगनुलेपनाः ।\nचत्वारस्तु महात्मानः सम्बभूवुः कुमारकाः ।। २३.२८ ।।\nकृष्णाः कृष्णाम्बरोष्णीषाः कृष्णास्याः कृष्णवाससः।\nतैश्चाट्टहासः सुमहान् हूङ्कारश्चैव पुष्कलः।\nनमस्कारश्च सुमहान् पुनः पुनरुदीरितः ।। २३.२९ ।।\nततो वर्षसहस्रान्ते योगात्तत् पारमेश्वरम्।\nउपासित्वा महाभागाः शिष्येब्यः प्रददुस्ततः ।। २३.३० ।।\nयोगेन योगसम्पन्नाः प्रविश्य मनसा शिवम्।\nअमलं निर्गुणं स्थानं प्रविष्टा विश्वमीश्वरम् ।। २३.३१ ।।\nएवमेतेन योगेन ये चाप्यन्ये द्विजातयः।\nस्मरिष्यन्ति विधानज्ञा गन्तारो रुद्रमव्ययम् ।। २३.३२ ।।\nततस्तस्मिन् गते कल्पे कृष्णरुपे भयानके।\nअन्यः प्रवर्त्तितः कल्पो विश्वरुपस्तु नामतः ।। २३.३३ ।।\nविनिवृत्ते तु संहारे पुनः सृष्टे चराचरे।\nब्रह्मणः पुत्रकामस्य ध्यायतः परमेष्ठिनः।\nप्रादुर्भूता महानादा विश्वरूपा सरस्वती ।। २३.३४ ।।\nविश्वमाल्याम्बरधरं विश्वयज्ञोपवीतिनम्।\nविश्वोष्णीषं विश्वगन्धं विश्वस्थानं महाभुजम् ।। २३.३५ ।।\nअथ तं मनसा ध्यात्वा युक्तात्मा वै पितामहः।\nववन्दे देवमीशानं सर्वेशं सर्वगं प्रभुम् ।। २३.३६ ।।\nओमीशानं नमस्तेऽस्तु महादेव नमोऽस्तु ते।\nएवं ध्यानगतं तत्र प्रणमन्तं पितामहम्।\nउवाच भगवानीशः प्रीतोऽहं ते किमिच्छसि ।। २३.३७ ।।\nततस्तु प्रणतो भूत्वा वाग्भिः स्तुत्वा महेश्वरम्।\nउवाच भगवान् ब्रह्मा प्रीतः प्रीतेन चेतसा ।। २३.३८ ।।\nयदिदं विश्वरूपन्ते विश्वगं विश्वमीश्वरम्।\nएतद्वेदितुमिच्छामि कश्चायं परमेश्वरः ।। २३.३९ ।।\nकैषा भगवती देवी चतुष्पादा चतुर्मुखी।\nचतुःश्रृङ्गी चतुर्वक्रा चतुर्द्दन्ता चतुःस्तनी ।। २३.४० ।।\nचतुर्हस्ता चतुर्नेत्रा विश्वरुपा कथं स्मृता।\nकिन्नामधेया कोऽस्यात्मा किंवीर्या वापि कर्मतः ।। २३.४१ ।।\n<b>।।महेश्वर उवाच ।।\n</b>\nरहस्यं सर्वमन्त्राणां पावनं पुष्ठिवर्द्धनम्।\nश्रृणुष्वैतत्परं गुह्यमादिसर्गे यथा तथम् ।। २३.४२ ।।\nअयं यो वर्त्तते कल्पो विश्वरूपस्त्वसौ स्मृतः।\nयस्मिन् भवादयो देवाः षड्विंशन्मनवः स्मृताः ।। २३.४३ ।।\nब्रह्मस्थानमिदं चापि यदा प्राप्तं त्वया विभो।\nतदाप्रभृति कल्पश्च त्रयस्त्रिंशत्तमो ह्ययम् ।। २३.४४ ।।\nशतं शतसहस्राणामतीता ये स्वयम्भुवः ।\nपुरस्तात्तव देवेश तान् श्रृणुष्व महामुने ।। २३.४५ ।।\nआनन्दस्तु स विज्ञेय आनन्दस्ते महालयः।\nगालव्यगोत्रतपसा मम पुत्रस्त्वमागतः ।। २३.४६ ।।\nत्वयि योगश्च साङ्ख्यश्च तपो विद्याविधिः क्रिया।\nऋतं स्त्यञ्च यद्ब्रह्म अहिंसा सन्ततिक्रमाः ।। २३.४७ ।।\nध्यानं ध्यानवपुः शान्तिर्विद्याऽपिद्यामतिर्धृतिः।\nकान्तिः शान्तिः स्मृतिर्मेधा लज्जा शुद्दिः सरस्वती।\nतुष्टिः पुष्टिः क्रिया चैव लज्जा क्षान्तिः प्रतिष्ठिता ।। २३.४८ ।।\nषड्‌विंशत्तद्गुणा ह्येषा द्वात्रिशाक्षरसंज्ञिता ।\nप्रकृतिं विद्धितां ब्रह्मंस्त्वत्प्रसूतिं महेश्वरीम् ।। २३.४९ ।।\nसैषा भगवती देवी तत्प्रसूतिः स्वयम्भुवः।\nचतुर्मुखी जगद्योनिः प्रकृति र्गौः प्रकीर्त्तिता ।\nप्रधानं प्रकृतिं चैव यदाहुस्तत्त्वचिन्तकाः ।। २३.५० ।।\nअजामेतां लोहितां शुक्लकृष्णां विश्वं संप्रसृजमानां सुरूपाम्।\nअजोऽहं वै बुद्धिमान्विश्वरूपां गायत्रीं गां विश्वरूपां हि बुद्ध्वा ।। २३.५१\nएवमुक्तवा महादेवः अट्टहासमथाकरोत् ।\nवलितास्फोटितरवं कहाकहनदन्तथा ।। २३.५२ ।।\nततोऽस्य पार्श्वतो दिव्याः सर्वरूपाः कुमारकाः।\nजटी मुण्डी शिखण्डी च अर्द्धमुण्डश्च जज्ञिरे ।। २३.५३ ।।\nततस्ते तु यथोक्तेन योगेन सुमहौजसः।\nदिव्यं वर्षसहस्रन्तु उपासित्वा महेश्वरम् ।। २३.५४ ।।\nधर्मोपदेशं नियतं कृत्वा योगमयं दृढम्।\nशिष्टानां नियतात्मानः प्रविष्टा रुद्रमीश्वरम् ।। २३.५५ ।।\n<b>।।वायुरुवाच।।\n</b>\nततो विस्मयमापन्नो ब्रह्मा लोकपितामहः।\nप्रपन्नस्तु महादेवं भक्तियुक्तेन चेतसा।\nउवाच वचनं सर्वं श्वेतत्वन्ते कथं विभो ।। २३.५६ ।।\n<b>।।भगवानुवाच।।\n</b>\nश्वेतकल्पो यदा ह्यासीदहं श्वेतस्ततोऽभवम्।\nश्वेतोष्णीषः श्वेतमाल्यः श्वेताम्बरधरः शिवः ।। २३.५७ ।।\nश्वेतास्थिमांसरोमा च श्वेतत्वक् श्वेतलोहितः।\nतेन नाम्ना च विख्यातः श्वेतकल्पस्तदा ह्यसौ ।। २३.५८ ।।\nमत्प्रसादाच्च देवेशः श्वेताङ्गः श्वेतलोहितः।\nश्वेतवर्णा तदा ह्यासीद्गायत्री ब्रह्मसंज्ञिता ।। २३.५९ ।।\nयस्मादहं च देवेश त्वया गुह्ये पदे स्थितः।\nविज्ञातः स्वेन तपसा सद्यो जातः सनातनः।\nसद्यो जातेति ब्रह्मैतद् गुह्यं चैव प्रकीर्तितम् ।। २३.६० ।।\nतस्माद् गुह्यत्वमापन्नं ये वेत्स्यन्ति द्विजातयः।\nतत्समीपङ्गमिष्यन्ति पुनरावृत्तिदुर्लभम् ।। २३.६१ ।।\nयदाऽहं च पुनस्त्वासं लोहितो नाम नामतः।\nममकृतेन वर्णेन कल्पो वै लोहितः स्मृतः ।। २३.६२ ।।\nतदा लोहितमासास्थिलोहितक्षीरसन्निभा ।\nलोहिताक्षस्तनवती गायत्री गौः प्रकीर्तिता ।। २३.६३ ।।\nततोऽस्य लोहितत्वेन वर्णस्य च विपर्य्यये।\nवामत्वाच्चैव योगस्य वामदेवत्वमागतः ।। २३.६४ ।।\nतथापि हि महासत्त्व त्वयाऽहं नियतात्मना।\nविज्ञातः श्वेत वर्णेन तस्माद्वर्णोत्तमः स्मृतः ।\nततोऽहं वामदेवेति ख्यातिं यातो महीतले ।। २३.६५ ।।\nये चापि वामदेवत्वं ज्ञास्यन्तीह द्विजातयः।\nविज्ञाय चेमां रुद्राणीं गायत्रीं मातरं विभो ।। २३.६६ ।।\nसर्वपापविनिर्मुक्ता विरजा ब्रह्मवर्चसः।\nरुद्रलोकं गमिष्यन्ति पुनरावृत्तिदुर्लभम् ।। २३.६७ ।।\nयदा तु पुनरेवायं कृष्णवर्णो भयानकः।\nमत्कृतेन च वर्णेन मत्कल्पः कृष्ण उच्यते ।। २३.६८ ।।\nतत्राऽहं कालसंकाशः कालो लोकप्रकाशनः ।\nविज्ञातोऽहं त्वया ब्रहमन् घोरो घोरपराक्रमः ।। २३.६९ ।।\nतस्माद्घोरत्वमापन्नं ये मां वेत्स्यन्ति भूतले।\nतेषामघोरः शान्तश्च भविष्याम्यहमव्ययः ।। २३.७० ।।\nतस्माद्विश्वत्वमान्नं ये मां पश्यन्ति भूतले ।\nतेषां शिवश्च सौम्यश्च भविष्यामि सदैव तु ।। २३.७१ ।।\nतस्माच्च विश्वरूपो वै कल्पोऽयं समुदाहृतः।\nविश्वरूपा तथा चेयं सावित्री समुदाहृता ।। २३.७२ ।।\nसर्वरूपास्तथा चेमे संवृत्ता मम पुत्रकाः।\nचत्वारस्ते समाख्याताः पादा वै लोकसंमताः ।। २३.७३ ।।\nतस्माच्च सर्व वर्णत्वं प्रजात्वं मे भविष्यति।\nसर्वभक्ष्या च मेध्या च वर्णतश्च भविष्यति ।। २३.७४ ।।\nमोक्षो धर्मस्तथार्थश्च कामश्चेति चतुष्टयम्।\nतस्माद्वेत्ता च वेद्यं च चतुर्द्धा वै भविष्यति ।। २३.७५ ।।\nभूतग्रामाश्च चत्वारः आश्रमाश्चतुरस्तथा।\nधर्मस्य पादाश्चत्वार श्चत्वारो मम पुत्रकाः ।। २३.७६ ।।\nतस्माच्चतुर्युगावस्थं जगद्वै सचराचरम्।\nचतुर्द्धाऽवस्थितं चैव चतुष्पादं भविष्यति ।। २३.७७ ।।\nभूर्लोकोऽथ भुवर्लोकः स्वर्लोकोऽथ महस्तथा।\nजनस्तपश्च शांतश्च रुद्रलोकस्ततः परम् ।। २३.७८ ।।\nस्वर्लोको हि तृतीयस्तु चतुर्थस्तु महः स्मृतः।\nतत्र लोकः परं स्थानं परन्तद्योगिनां स्मृतम् ।। २३.७९ ।।\nनिर्ममा निरहंकाराः कामक्रोधविवर्ज्जिताः।\nद्रक्ष्यन्ते तद्विदो युक्ता ध्यानतत्परयुञ्जकाः ।। २३.८० ।।\nयस्माच्चतुष्पदा ह्येषा त्वया दृष्टा सरस्वती।\nतस्माच्च पशवः सर्वे भविष्यन्ति चतुष्पदाः।\nतस्माच्चैषां भविष्यन्ति चत्वारो वै पयोधराः ।। २३.८१ ।।\nसोमश्च मन्त्रसंयुक्तो यस्मान्मम मुखाच्च्युतः।\nजीवः प्राणभृतां ब्रह्मन् सर्वः पीत्वा स्तनैर्घृतम् ।। २३.८२ ।।\nतस्मात् सोममयं चैतदमृतं चैव संज्ञितम्।\nचतुष्पादा भविष्यन्ति श्वेतत्वं चास्य तेन तत् ।। २३.८३ ।।\nयस्माच्चैवं क्रियाभूत्वा द्विपादा वै महेश्वरी।\nदृष्टा पुनस्त्वया चैषा सावित्री लोकभाविनी।\nतस्माद्वै द्विपदाः सर्वे द्विस्तनाश्च नराः स्मृताः ।। २३.८४ ।।\nयस्माच्चैवमजा भूत्वा सर्ववर्णा महेश्वरी।\nदृष्टा त्वया महासत्त्वा सर्वभूतधरा परा।\nतस्मात्तु विश्वरूपत्वमजानां वै भविष्यति ।। २३.८५ ।।\nअजश्चैव महातेजा विश्वरूपो भविष्यति।\nअमोघरेताः सर्वत्र मुखे चास्य हुताशनः।\nतस्मात् सर्वगतो मेध्यः पशुरूपी हुताशनः ।। २३.८६ ।।\nतपसा भावितात्मानो ये वै द्रक्ष्यन्ति वै द्विजाः।\nईशित्वे च शिवत्वे च सर्वगं सर्वतः स्थिरम् ।। २३.८७ ।।\nरजस्तमोविनिर्मुक्तास्त्यक्त्वा मानुष्यकम्बुवि।\nमत्समीपं गमिष्यन्ति पुनरावृत्तिदुर्लभम् ।। २३.८८ ।।\nइत्येवमुक्तो भगवान् ब्रह्मा रुद्रेण वै द्विजाः।\nप्रणम्य प्रयतो भूत्वा पुनराह पितामहः ।। २३.८९ ।।\n<b>।।ब्रह्मोवाच।।\n</b>\nभगवन्देवदेवेश विश्वरूपी महेश्वरः।\nइमास्तव महादेव तनवो लोकवन्दिताः ।। २३.९० ।।\nविश्वरूप महासत्त्व कस्मिन् काले महाभुज।\nकस्यां वा युगसम्भूत्यां द्रक्ष्यन्ति त्वां द्विजातयः ।। २३.९१ ।।\nकेन वा तत्त्वयोगेन ध्यानयोगेन केन वा ।\nतनवस्ते महादेव शक्या द्रष्टुं द्विजातिभिः ।। २३.९२ ।।\n<b>।।भगवानुवाच।।\n</b>\nतपसा नैव योगेन दानधर्मफलेन वा।\nन तीर्थफलयोगेन क्रतुभिर्वा सदक्षिणैः ।। २३.९३ ।।\nन वेदाध्यापनैर्वापि न चित्तेन विवेदनैः ।\nशक्योऽहं मानुर्षैद्रष्टुमृते ध्यानात्परं न हि ।। २३.९४ ।।\nसाध्यो नारायणश्चैव विष्णुस्त्रिभुवनेश्वरः ।\nभविष्यतीह नाम्ना तु वाराहो नाम विश्रुतः ।। २३.९५ ।।\nचतुर्बाहुश्चतुष्पादश्चतुर्नेत्रश्चतुर्मुखः।\nतदा संवत्सरो भूत्वा यज्ञरूपी भविष्यति।\nषडङ्गश्च त्रिशीर्षश्च त्रिस्थाने त्रिशरीरवान् ।। २३.९६ ।।\nकृतं त्रेता द्वापरं च कलिश्चैव चतुर्युगम्।\nएतस्य पादाश्चत्वारः अङ्गानि क्रतवस्तथा ।। २३.९७ ।।\nभुजाश्च वेदाश्चत्वारो ऋतुः सन्धिमुखानि च।\nद्वे मुखे द्वे च अयने नेत्राश्च चतुरस्तथा ।। २३.९८ ।।\nशिरांसि त्रीणि पर्वाणि फाल्गुन्याषाढकृत्तिकाः।\nदिव्यान्तरिक्षभौमानि त्रीणि स्थानानि यानि तु।\nसम्भवः प्रलयश्चैव आश्रमौ द्वौ प्रकीर्त्तितौ ।। २३.९९ ।।\nस यदा कालरूपाभो वराहत्वे व्यवस्थितः।\nभविष्यति यदा साध्यो विष्णुर्नारायणः प्रभुः ।। २३.१०० ।।\nतदा त्वमपि देवेश चतुर्व्वक्त्रो भविष्यसि।\nब्रह्मलोकनमस्कार्यो विष्णुर्नारायणः प्रभुः ।। २३.१०१ ।।\nएकार्णवे प्लवे चैव शयानं पुरुषं हरिम्।\nयदा द्रक्ष्यसि देवेशं ध्यानयुक्तं महामुनिम् ।। २३.१०२ ।।\nतदावां मम योगेन मोहितौ नष्टचेतसौ।\nअन्योन्यस्पर्द्धिनौ रात्रावविज्ञाय परस्परम् ।। २३.१०३ ।।\nएकैकस्योदरस्थांस्तु दृष्ट्वा लोकांश्चराचरान्।\nविस्मयं परमं गत्वा ध्यानाद्‌बुद्ध्वा तु मानुषौ ।। २३.१०४ ।।\nततस्त्वं पझसंभूतः पझनाभः सनातनः।\nपद्माङ्कितस्तदा कल्पे ख्यातिं यास्यसि पुष्कलाम् ।। २३.१०५ ।।\nततस्तस्मिंस्तदा कल्पे वाराहे सप्तमे प्रभोः।\nपुनर्विष्णुर्महातेजाः कालो लोकप्रकालनः।\nमनुर्वैवस्वतो नाम तव पुत्रो भविष्यति ।। २३.१०६ ।।\nतदा चतुर्युगावस्थे कल्पे तस्मिन् युगान्तके।\nभविष्यामि शिखायुक्तः श्वेतो नाम महामुनिः ।। २३.१०७ ।।\nहिमवच्छिखरे रम्ये छागले पर्वतोत्तमे।\nचतुःशिष्याः शिवे युक्ता भविष्यन्ति तदा मम ।। २३.१०८ ।।\nश्वेतश्चैव शिखश्चैव श्वेताश्वः श्वेतलोहितः।\nचत्वारस्ते महात्मानो ब्राह्मणा वेदपारगाः ।। २३.१०९ ।।\nततस्ते ब्रह्मभूयिष्ठा दृष्ट्वा ब्रह्मगतिं पराम् ।\nतत्समीपं गमिष्यन्ति पुनरावृत्तिदुर्लभम् ।। २३.११० ।।\nपुनस्तु मम देवेशो द्वितीयद्वापरे प्रभुः।\nप्रजापतिर्यदा व्यासः सत्यो नाम भविष्यति ।। २३.१११ ।।\nतदा लोकहितार्थाय सुतारे नाम नामतः।\nभविष्यामि कलौ तस्मिन् लोकानुग्रहकारणात् ।। २३.११२ ।।\nतत्रापि मम ते पुत्रा भविष्या नाम नामतः।\nदुन्दुभिः शतरूपश्च ऋचीकः क्रतुमांस्तथा ।। २३.११३ ।।\nप्राप्य योगं तथा ज्ञानं ब्रह्म चैव सनातनम्।\nरुद्रलोकं गमिष्यन्ति पुनरावृत्ति दुर्लभम् ।। २३.११४ ।।\nतृतीये द्वापरे चैव यदा व्यासस्तु भार्गवः।\nतदा ह्यहं भविष्यामि दमनस्तु युगन्तिके ।। २३.११५ ।।\nतत्रापि च भविष्यन्ति चत्वारो मम पुत्रकाः।\nविशोकश्च विकेशश्च विशापः शापनाशनः ।। २३.११६ ।।\nतेऽपि तेनैव मार्गेण योगोक्तेन महौजसः।\nरुद्रलोकं गमिष्यन्ति पुनरावृत्तिदुर्लभम् ।। २३.११७ ।।\nचतुर्थे द्वापरे चैव यदा व्यासोऽङ्गिराः स्मृतः।\nतदाऽप्यहं भविष्यामि सुहोत्रो नाम नामतः ।। २३.११८ ।।\nतत्रापि मम सत्पुत्राश्चत्वारश्च तपोधनाः।\nभविष्यन्ति द्विजश्रेष्ठा योगात्मानो दृढव्रताः ।। २३.११९ ।।\nसुमुखो दुर्मुखश्चैव दुर्दमो दुरतिक्रमः।\nप्राप्य योगगतिं सूक्ष्मां विमला दग्धकिल्बिषाः।\nतेऽपि तेनैव मार्गेण गमिष्यन्ति न संशयः ।। २३.१२० ।।\nपञ्चमे द्वापरे चैव व्यासस्तु सविता यदा।\nतदा चापि भविष्यामि कङ्गो नाम महातपाः।\nअनुग्रहार्थं लोकानां योगात्मा नैककर्मकृत् ।। २३.१२१ ।।\nचत्वारस्तु महाभागा विरजाः शुद्धयोनयः ।\nपुत्रा मम भविष्यन्ति योगात्मानो दृढव्रताः ।। २३.१२२ ।।\nसनः सनन्दनश्चैव प्रभुर्यश्च सनातनः।\nऋतुः सनत्कुमारश्च निर्ममा निरहंकृताः।\nमत्समीपं गमिष्यन्ति पुनरावृत्तिदुर्लभम् ।। २३.१२३ ।।\nपरिवृत्ते पुनः षष्ठे मृत्युर्व्यासो यदा विभुः।\nतदाप्यहं भविष्यामि लोकाक्षिर्नाम नामतः ।। २३.१२४ ।।\nशिष्याश्च मम ते दिव्या योगात्मानो दृढव्रताः।\nभविष्यन्ति महाभागाश्चत्वारो लोकसम्मताः ।। २३.१२५ ।।\nसुधामा विरजश्चैव शङ्खपाद्रव एव च।\nयोगात्मानो महात्मानस्ते सर्वे दग्धकिल्बिषाः।\nतेऽपि तेनैव मार्गेण गमिष्यन्ति न संशयः ।। २३.१२६ ।।\nसप्तमे परिवर्त्ते तु यदा व्यासः शतक्रतुः।\nविभुर्नाम महातेजा- पूर्वमासीच्छतक्रतुः ।। २३.१२७ ।।\nतदाऽप्यहं भविष्यामि कलौ तस्मिन् युगान्तिके।\nजैगीषव्येति विखयातः सर्वेषां योगिनां वरः ।। २३.१२८ ।।\nतत्रापि मम ते पुत्रा भविष्यन्ति युगे तदा।\nसारस्वतः सुमेधाश्च वसुवाहः सुवाहनः ।। २३.१२९ ।।\nतेऽपि तेनैव मार्गेण ध्यानयुक्तिं समाश्रिताः ।\nभविष्यन्ति महात्मानो रुद्रलोकपरायणाः ।। २३.१३० ।।\nवसिष्ठश्चाष्टमे व्यासः परिवर्त्ते भविष्यति।\nकपिलश्चासुरिश्चैव तथा पञ्चशिखो मुनिः।\nवाग्बलिश्च महायोगी सर्व एव महौजसः ।। २३.१३१ ।।\nप्राप्य माहेश्वरं योगं ध्यानिनो दग्धकल्मषाः।\nमत्समीपं गमिष्यन्ति पुनरावृत्तिदुर्लभम् ।। २३.१३२ ।।\nपरिवर्त्तेऽथ नवमे व्यासः सारस्वतो यदा।\nतदा चाहं भविष्यामि ऋषभो नाम नामतः ।\nतत्रापि मम ते पुत्रा भविष्यन्ति महौजसः ।। २३.१३३ ।।\nपराशरश्च गार्ग्यश्च भार्गवो ह्यङ्गिरास्तथा।\nभविष्यन्ति महात्मानो ब्राह्मणा वेदपारगाः ।। २३.१३४ ।।\nसर्वे तपोबलोत्कृष्टाः शापानुग्रहकोविदाः।\nतेपि तेनैव मार्गेण योगोक्तेन तपस्विनः।\nध्यानमार्गं समासाद्य गमिष्यन्ति तथैव ते ।। २३.१३५ ।।\nदशमे द्वापरे व्यासस्त्रिधामानाम नामतः।\nयदा भविष्यति विप्रास्तदाऽहं भविता पुनः ।। २३.१३६ ।।\nहिमवच्छिखरे रम्ये भृगुतुङ्गे नगोत्तमे।\nनाम्ना भृगोस्तु शिखरन्तस्मात्तच्छिखरम्भृगुः ।। २३.१३७ ।।\nतत्रैव मम ते पुत्रा भविष्यन्ति दृढव्रताः।\nबलबन्धुर्निरामित्रः केतुश्रृङ्गस्तपोधनः ।। २३.१३८ ।।\nयोगात्मानो महात्मानो ध्यानयोगसमन्विताः।\nरुद्रलोकं गमिष्यन्ति तपसा दग्धकल्मषाः ।। २३.१३९ ।।\nएकादशे द्वापरे तु त्रिवृद्व्यासो भविष्यति।\nतदाऽप्यहं भविष्यामि गङ्गाद्वारे कलेर्धुरि ।। २३.१४० ।।\nउग्रा नाम महानादास्तत्रैव मम पुत्रकाः।\nभविष्यन्ति महौजस्काः सुवृत्ता लोकविश्रुताः ।। २३.१४१ ।।\nलम्बोदरश्च लम्बश्च लम्बाक्षो लम्बकेशकः।\nप्राप्य माहेश्वरं योगं रुद्रलोकाय संस्थिताः।\nतेऽपि तेनैव मार्गेण गमिष्यन्ति परां गतिम् ।। २३.१४२ ।।\nद्वादशे पिरवर्त्ते तु शततेजा महामुनिः।\nभविष्यति महासत्त्वो व्यासः कविवरोत्तमः ।। २३.१४३ ।।\nततोऽप्यहं भविष्यामि अत्रिर्नाम युगान्तिके।\nहैमकं वनमासाद्य योगमास्थाय भूतले ।। २३.१४४ ।।\nअत्रापि मा ते पुत्रा भस्मस्नानानुलेपनाः।\nभविष्यन्ति महायोग रुद्रलोकपरायणाः ।। २३.१४५ ।।\nसर्वज्ञः समबुद्धिश्च साध्यः सर्वस्तथैव च।\nरुद्रलोकं गमिष्यन्ति ध्यानयोगपरायणाः ।। २३.१४६ ।।\nत्रयोदशे पुनः प्राप्ते परिवर्त्ते क्रमेण तु।\nधर्मो नरायणो नाम व्यासस्तु भविता यदा ।। २३.१४७ ।।\nतदाप्यहं भविष्यामि वालिर्नाम महामुनिः।\nवालखिल्याश्रमे पुण्ये पर्वते गन्धमादने ।। २३.१४८ ।।\nतत्रापि मम ते पुत्रा भविष्यन्ति तपोधनाः।\nसुधामा काश्यपश्चैव वसिष्ठो विरजास्तथा ।। २३.१४९ ।।\nमहायोगबलोपेता विमला ऊर्द्ध्वरेतसः।\nतेनैव योगमार्गेण गमिष्यन्ति न संशयः ।। २३.१५० ।।\nसुरक्षणो यदा व्यासः पर्याये तु चतुर्द्दशे।\nतत्रापि पुनरेवाहं भविष्यामि युगान्तिके ।। २३.१५१ ।।\nवंशे त्वङ्गिरसः श्रेष्ठो गौतमो नाम योगवित्।\nतस्माद्भविष्यते पुण्यं गौतमं नाम तद्वनम् ।। २३.१५२ ।।\nतत्रापि मम ते पुत्रा भविष्यन्ति कलौ तथा।\nअत्रिरुग्रतपाश्चैव श्रावणोऽथ स्रविष्टकः ।। २३.१५३ ।।\nयोगात्मानो महात्मानो ध्यानयोगपरायणाः।\nतेऽपि तेनैव मार्गेण रुद्रलोकनिवासिनः ।। २३.१५४ ।।\nततः प्राप्ते पञ्चदशे परिवर्त्ते क्रमागते।\nआरुणिस्तु यदा व्यासो द्वापरे भविता प्रभुः ।। २३.१५५ ।।\nतदाप्यहं भविष्यामि नाम्ना वेदशिरा द्विजाः।\nतत्र वेदशिरा नाम अस्त्रं तत्पारमेश्वरम् ।। २३.१५६ ।।\nभविष्यति महावीर्यं वेदशीर्षा च पर्वतः।\nहिमवत्पृष्ठमाश्रित्य सरस्वत्या नगोत्तमे ।। २३.१५७ ।।\nतदापि मम ते पुत्रा भविष्यन्ति तपोधनाः।\nकुणिश्च कुणिबाहुश्च कुशरीरः कुनेत्रकः ।। २३.१५८ ।।\nयोगात्मानो महात्मानो ब्रह्मिष्ठाश्चोर्द्ध्वरेतसः।\nतेऽपि तेनैव मार्गेण रुद्रलोकं गतास्तु ते ।। २३.१५९ ।।\nततः षोडशमे चापि परिवर्त्ते क्रमागते।\nव्यासस्तु सञ्जयो नाम भविष्यति तदा प्रभुः ।। २३.१६० ।।\nतदाप्यहं भविष्यामि गोकर्णो नाम नामतः।\nतस्माद्भविष्यते पुण्यं गोकर्णं नाम तद्वनम् ।। २३.१६१ ।।\nतत्रापि मम ते पुत्रा भविष्यन्ति महौजसः।\nकश्यपो ह्युशनाश्चैव च्यवनोऽथ बृहस्पतिः।\nतेऽपि तेनैव मार्गेण गमिष्यन्ति परं पदम् ।। २३.१६२ ।।\nततः सप्तदशे चैव परिवर्त्ते क्रमागते।\nतदा भविष्यति व्यासो नाम्ना देवकृतञ्जयः ।। २३.१६३ ।।\nतदाप्यहं भविष्यामि गुहावासीति नामतः।\nहिमवच्छिखरे चैव महातुङ्गे महालये।\nसिद्धिक्षेत्रं महापुण्यं भविष्यति महालयम् ।। २३.१६४ ।।\nतत्रापि मम ते पुत्रा ब्रह्मण्या योगवेदिनः ।\nभविष्यन्ति महात्मानः सर्वज्ञा निरहङ्कृताः ।। २३.१६५ ।।\nउतथ्यो वामदेवश्च महाकालो महालयः।\nतेषां शतसहस्रन्तु शिष्याणां ध्यानसाधनम् ।। २३.१६६ ।।\nभविष्यन्ति तदा कल्पे सर्वे ते ध्यानयुञ्जकाः।\nते तु सन्निहिता योगे हृदि कृत्वा महेश्वरम् ।\nमहालये पदं क्षिप्त्वा प्रविष्टाः शिवमव्ययम् ।। २३.१६७ ।।\nये चान्येऽपि महात्मानः काले तस्मिन् युगान्तिके।\nध्यानयुक्तेन मनसा विमलाः शुद्धबुद्धयः ।। २३.१६८ ।।\nगत्वा महाल्यं पुण्यं दृष्ट्वा माहेश्वरं पदम् ।\nतूर्णं तारयते जन्तून् दशपूर्वान् दशापरान् ।। २३.१६९ ।।\nआत्मानमेकविशंञ्च तारयित्वा महार्णवम्।\nमम प्रसादाद्यास्यन्ति रुद्रलोकं गतज्वराः ।। २३.१७० ।।\nततोऽष्टादशमे चैव परिवर्त्ते यदा भवेत् ।\nतदा ऋतञ्जयो नाम व्यासस्तु भविता मुनिः।\nतदाऽप्यहं भविष्यामि शिखण्डी नाम नामतः ।। २३.१७१ ।।\nसिद्धक्षेत्रे महापुण्ये देवदानवपूजिते।\nहिमवाच्छिखरे पुण्ये शिखण्डी यत्र पर्वतः।\nशिखण्डिनो वनञ्चापि ऋषिसिद्धनिषेवितम् ।। २३.१७२ ।।\nतत्रापि मम ते पुत्रा भविष्यन्ति तपोधनाः।\nवाचःशवा ऋतीकश्च शावासश्च दृढव्रतः ।। २३.१७३ ।।\nयोगात्मानो महाशक्ताः सर्वे ते वेदपारगाः।\nप्राप्य माहेश्वरं योगं रुद्रलोकं व्रजन्ति ते ।। २३.१७४ ।।\nततस्त्वेकोनविंशे तु परिवर्त्ते क्रमागते।\nव्यासस्तु भविता नाम्ना भरद्वाजो महामुनिः ।। २३.१७५ ।।\nतत्राप्यहं भविष्यामि जटामालीति नामतः।\nहिमवच्छिखरे रम्येजटायुर्यत्र पर्वतः ।। २३.१७६ ।।\nतत्रापि मम ते पुत्रा भविष्यन्ति महौजसः।\nहिरण्यनामा कौशिल्यः काक्षीवः कुथुमिस्तथा ।। २३.१७७ ।।\nईश्वरा योगधर्माणः सर्वे ते ह्यूर्द्ध्वरेतसः।\nप्राप्य माहेश्वरं योगं गमिष्यन्ति न संशयः ।। २३.१७८ ।।\nततो विंशतिमे सर्गे परिवर्त्ते क्रमेण तु।\nवाचःश्रवाः स्मृतो व्यासो भविष्यति महामतिः ।। २३.१७९ ।।\nतदाप्यहं भविष्यामि ह्यट्टहासीति नामतः।\nअट्टहासप्रियाश्चापि भविष्यन्ति तदा नराः ।। २३.१८० ।।\nतत्रैव हिमवत्पृष्ठे सिद्धचारणसेविते।\nतत्रापि मम ते पुत्रा भविष्यन्ति महौजसः।\nयुक्तात्मानो महासत्त्वा ध्यानिनो नियतव्रताः ।। २३.१८१ ।।\nसुमन्तुर्वर्वरिर्विद्वान् सुबन्धुः कुशिकन्धरः।\nप्राप्य माहेश्वरं योगं रुद्रलोकाय ते गताः ।। २३.१८२ ।।\nएकविशे पुनः प्राप्ते परिवर्त्ते क्रमेण तु।\nवाचस्पतिः स्मृतो व्यासो यदा स ऋषिसत्तमः ।। २३.१८३ ।।\nतदाऽप्यहं भविष्यामि दारुको नाम नामतः।\nतस्माद्भविष्यते पुण्यं देवदारुवनं महत् ।। २३.१८४ ।।\nतत्रापि मम ते पुत्रा भविष्यन्ति महौजसः।\nप्लक्षो दाक्षायणिश्चैव केतुमाली बकस्तथा ।। २३.१८५ ।।\nयोगात्मानो महात्मानो नियता ह्यूर्द्ध्वरेतसः।\nपरमं योगमाक्थाय रुद्रं प्राप्तास्तथानघाः ।। २३.१८६ ।।\nद्वाविंशे परिवर्त्ते तु व्यासः शुक्लायनो यदा।\nतदाऽप्यहं भविष्यामि वाराणस्यां महामुनिः ।। २३.१८७ ।।\nनाम्ना वै लाङ्गली भीमो यत्र देवाः सवासवाः।\nद्रक्ष्यन्ति मां कलौ तस्मिन्नवतीर्णं हलायुधम् ।। २३.१८८ ।।\nतत्रापि मम ते पुत्रा भविष्यन्ति सुधार्मिकाः।\nतुल्यार्चिर्मधुपिङ्गाक्षः श्वेतकेतुस्तथैव च ।। २३.१८९ ।।\nतेऽपि माहेश्वरं योगं प्राप्य ध्यानपरायणाः।\nविरजा ब्रह्मभूयिष्ठा रुद्रलोकाय संस्थिताः ।। २३.१९० ।।\nपरिवर्त्ते त्रयोविंशे तृणबिन्दुर्यदा मुनिः।\nव्यासो भविष्यति ब्रह्म तदाऽहं भविता पुनः।\nश्वेतो नाम महाकायो मुनिपुत्रः सुधार्मिकः ।। २३.१९१ ।।\nतत्र कालञ्जरिष्यामि तदा गिरिवरोत्तमे।\nतेन कालञ्जरो नाम भविष्यति स पर्वतः ।। २३.१९२ ।।\nतत्रापि मम ते पुत्रा भविष्यन्ति महौजसः।\nउषिजो बृहदुक्थश्च देवलः कविरेव च।\nप्राप्य माहेश्वरं योगं रुद्रलोकं गता हि ते ।। २३.१९३ ।।\nपरिवर्त्ते चतुर्विंशे ऋक्षो व्यासो भविष्यति।\nतत्राऽहं भविता ब्रह्मन् कलौ तस्मिन् युगान्तिके।\nशूली नाम महायोगी नैमिषे योगि वन्दिते ।। २३.१९४ ।।\nतत्रापि मम ते पुत्रा भविष्यन्ति तपस्विनः।\nशलिहोत्रोऽग्निवेश्यश्च युवनाश्चः शरद्वसुः ।\nतेऽपि योगबलोपेता रुद्रं यास्यन्ति सुव्रताः ।। २३.१९५ ।।\nपञ्चविंशे पुनः प्राप्ते परिवर्त्ते यथाक्रमम्।\nवसिष्ठस्तु यदा व्यासः शक्तिर्नाम भविष्यति ।। २३.१९६ ।।\nतदाऽप्यहं भविष्यामि दण्डी मुण्डीशरः प्रभुः।\nकोटिवर्षं समासाद्य नगरं देवपूजितम् ।। २३.१९७ ।।\nतत्रापि मम ते पुत्रा भविष्यन्ति क्रमागताः।\nयोगात्मानो महात्मानः सर्वे ते ह्यूर्द्ध्वरेतसः ।। २३.१९८ ।।\nछगलः कुम्भकर्षाश्यः कुम्भश्चैव प्रबाहुकः।\nप्राप्य माहेश्वरं योगं गमिष्यन्ति तथैव ते ।। २३.१९९ ।।\nषड्‌विंशे परिवर्त्ते तु यदा व्यासः पराशरः।\nतदाऽप्यहं भविष्यामि सहिष्णुर्नाम नामतः।\nपुण्यं रुद्रवनं प्राप्य कलौ तस्मिन् युगान्तिके ।। २३.२०० ।।\nतत्रापि मम ते पुत्रा भविष्यन्ति सुधार्मिकाः।\nउलूको वैद्युतश्चैव सर्वको ह्याश्वलायनः।\nप्राप्य माहेश्वरं योगं गन्तारस्ते तथैव हि ।। २३.२०१ ।।\nसप्तविंशतिमे प्राप्ते परिवर्त्ते क्रमागते।\nजातूकर्ण्यो यदा व्यासो भविष्यति तपोधनः ।। २३.२०२ ।।\nतदाऽप्यहं भविष्यामि सोमशर्म्मा द्विजोत्तमः।\nप्रभासतीर्थमासाद्य योगात्मा लोकविश्रुतः ।। २३.२०३ ।।\nतत्रापि मम ते पुत्रा भविष्यन्ति तपोधनाः।\nअक्षपादः कणादश्च उलूको वत्स एव च ।। २३.२०४ ।।\nयोगात्मानो महात्मानो विमलाः शुद्धबुद्धयः।\nप्राप्य माहेश्वरं योगं रुद्रलोकं ततो गताः ।। २३.२०५ ।।\nअष्टाविंशे पुनः प्राप्ते परिवर्त्ते क्रमागते।\nपराशरसुतः श्रीमान् विष्णुर्लोकपितामहः ।। २३.२०६ ।।\nयदा भविष्यति व्यासो नाम्ना द्वैपायनः प्रभुः।\nतदा षष्ठेन चांशेन कृष्णः पुरुषसत्तमः।\nवसुदेवाद्यदुश्रेष्ठो वासुदेवो भविष्यति ।। २३.२०७ ।।\nतदा चाहं भविष्यामि योगात्मा योगमायया।\nलोकविस्मयनार्थाय ब्रह्मचारिशरीरकः ।। २३.२०८ ।।\nश्मशावे मृतमुत्सृष्टं दृष्ट्वा लोकमनाथकम्।\nब्राह्मणानां हितार्थाय प्रविष्टो योगमायया ।। २३.२०९ ।।\nदिव्यां मेरुगुहां पुण्यां त्वया सार्द्धञ्च विष्णुना।\nभविष्यामि तदा ब्रह्मन् नकुली नाम नामतः ।। २३.२१० ।।\nकायारोहणमित्येवं सिद्धक्षेत्रञ्च वैतदा।\nभविष्यति तु विख्यातं यावद्भूमिर्द्धरिष्यति ।। २३.२११ ।।\nतत्रापि मम ते पुत्रा भविष्यन्ति तपस्विनः ।\nकुशइकश्चैव गार्ग्यश्च मित्रको रुष्ट एव च ।। २३.२१२ ।।\nयोगयुक्ता महात्मानो ब्राह्मणा वेदपारगाः।\nप्राप्य माहेश्वरं योगं विमला ह्यूर्द्ध्वरेतसः।\nरुद्रलोकं गमिष्यन्ति पुनरावृत्तिदुर्लभम् ।। २३. २१३ ।।\nइत्येतद्वै मया प्रोक्तमवतारेषु लक्षणम्।\nमन्वादिकृष्णपर्यन्तमष्टाविंशयुगक्रमात्।\nतत्र स्मृतिसमूहानां विभागो धर्मलक्षणम् ।। २३.२१४ ।।\nइति श्रीमहापुराणे वायु प्रोक्ते माहेश्वरावतारयोगो नाम त्रयोविंशोऽध्यायः ।। २३ ।।।"
  }
]
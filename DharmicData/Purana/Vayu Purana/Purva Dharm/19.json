[
  {
    "text": "<b>।। वायुरुवाच ।।\n</b>\nअत ऊर्द्ध्वं प्रवक्ष्यामि अरिष्टानि निबोधत।\nयेन ज्ञानविशेषेण मृत्युं पश्यति चात्मनः ।। १९.१ ।।"
  },
  {
    "text": "अरुन्धतीं ध्रुवञ्चैव सोमच्छायां महापथम्।\nयो न पश्येत्स नो जीवेन्नरः संवत्सरात्परम् ।। १९.२ ।।"
  },
  {
    "text": "अरश्मिवन्तमादित्यं रश्मिवन्तञ्च पावकम्।\nयः पश्येन्न च जीवेत मासादेकादशात्परम् ।। १९.३ ।।"
  },
  {
    "text": "वमेन्मूत्रं करीषं वा सुवर्णं रजतं तथा।\nप्रत्यक्षमथ वा स्वप्ने दशमासान् स जीवति ।। १९.४ ।।"
  },
  {
    "text": "अग्रतः पृष्ठतो वापि खण्टं यस्य पदम्भवेत्।\nपांसुले कर्दमे वापि सप्तमासान् स जीवति ।। १९.५ ।।"
  },
  {
    "text": "काकः कपोतो गृध्रो वा निलीयेद्यस्य मूर्द्धनि।\nक्रव्यादो वा खगः कश्चित् षण्मासान्नातिवर्त्तते ।। १९.६ ।।"
  },
  {
    "text": "बध्ये द्वायसपङ्क्तीभिः पांशुवर्षैण वा पुनः।\nछायां वा विकृतां पश्येच्चतुःपञ्च स जीवति ।। १९.७ ।।"
  },
  {
    "text": "अनभ्रे विद्युतं पश्येद्दक्षिणां दिशमाश्रिताम्।\nउदकेन्द्रध नुर्वापि त्रयो द्वौवा स जीवति ।। १९.८ ।।"
  },
  {
    "text": "अप्सु वा यदि वाऽऽदर्शे आत्मानं यो न पश्यति।\nअशिरस्कं तथात्मानं मासादूर्द्ध्वं न जीवति ।। १९.९ ।।"
  },
  {
    "text": "शवगन्धि भवेद्गात्रं वसागन्धि ह्यथापि वा।\nमृत्युर्ह्युपस्थितस्तस्य अर्द्धमासं स जीवति ।। १९.१० ।।"
  },
  {
    "text": "सम्भिन्नो मारुतो यस्य मर्मस्थानानि कृन्तति ।\nअद्भिः स्पृष्टो न दृष्येच्च तस्य मृत्युरुपस्थितः ।। १९.११ ।।"
  },
  {
    "text": "ऋक्षवानरयुक्तेन रथेनाशान्तु दक्षिणाम् ।\nगायन्नथ व्रजेत् स्वप्ने विद्यान्मृत्युरुपस्थितः ।। १९.१२ ।।"
  },
  {
    "text": "कृष्णाम्ब रधरा श्यामा गायन्ती वाथ चाङ्गना।\nयन्नयेद्दक्षिणामाशां स्वप्ने सोऽपि न जीवति ।। १९.१३ ।।"
  },
  {
    "text": "छिद्रं वासशचव कृष्णञ्च स्वप्रे यो विधृयान्नरः ।\nभग्नं वा श्रवणं दृष्ट्वा विद्यान्मृत्युरुपस्थितः ।। १९.१४ ।।"
  },
  {
    "text": "आमस्तकतलाद्यस्तु निमज्जेत्पङ्कसागरे।\nदृष्ट्वा तु तादृशं स्वप्नं सद्य एव न जीवति ।। १९.१५ ।।"
  },
  {
    "text": "भस्माङ्गाराश्च केशांश्च नदीं शुष्कां भुजङ्गमान्।\nपश्येद्यो दशरात्रन्तु न स जीवेत तादृशः ।। १९.१६ ।।"
  },
  {
    "text": "कृष्णैश्च विकटैश्चैव पुरुषैरुद्यतायुधैः।\nपाषाणैस्ताड्यते स्वप्ने यः सद्यो न स जीवति ।। १९.१७ ।।"
  },
  {
    "text": "सूर्योदये प्रत्युषसि प्रत्यक्षं यस्य वै शिवा।\nक्रोशन्ती सम्मुखाभ्येति म गतायुर्भवेन्नरः ।। १९.१८ ।।"
  },
  {
    "text": "यस्य वै स्रातमात्रस्य हृदयं पीङ्यते भृशम्।\nजायते दन्तहर्षश्च तं गतायुषमादिशेत् ।। १९.१९ ।।"
  },
  {
    "text": "भूयो भूयः श्वसेद्यस्तु रात्रौ वा यदि वा दिवा।\nदीपगन्धञ्च नो वेत्ति विद्यान्मृत्युमुपस्थितम् ।। १९.२० ।।"
  },
  {
    "text": "रात्रौ चेन्द्रायुधं पश्येद्दिवा नक्षत्रमण्डलम्।\nपरनेत्रेषु चात्मानं न पश्येन्न स जीवति ।। १९.२१ ।।"
  },
  {
    "text": "नेत्रमेकं स्रवेद्यस्य कर्णौ स्थानाच्च भ्रश्यतः।\nनासा च वक्रा भवति स ज्ञेयो गतजीवितः ।। १९.२२ ।।"
  },
  {
    "text": "यस्य कृष्णा खरा जिह्वा पङ्कभासञ्च वै मुखम्।\nगण्डे चिपिटके रक्ते तस्य मृत्युरुपस्थितः ।। १९.२३ ।।"
  },
  {
    "text": "मुक्तकेशो हसंश्चैव गायन् नृत्यंश्च यो नरः।\nयाम्याशाभिमुखो गच्छेत्तदन्तं तस्य जीवितम् ।। १९.२४ ।।"
  },
  {
    "text": "यस्य स्वेदसमुद्भूताः श्वेतसर्षपसन्निभाः।\nस्वेदा भवन्ति ह्यसकृत्तस्य मृत्युरुपश्थितः ।। १९.२५ ।।"
  },
  {
    "text": "उष्ठ्रा वा रासभा वापि युक्ताः स्व्परे रथेऽशुभाः।\nयस्य सोपि न जीवेत दक्षिणाभिमुखो गतः ।। १९.२६ ।।"
  },
  {
    "text": "द्वे चात्र परमेऽरिष्टे एतद्रूपं परं भवेत्।\nघोषं न श्रृणुयात् कर्णे ज्योतिर्न्नेत्रे न पश्यति ।। १९.२७ ।।"
  },
  {
    "text": "श्वभ्रेयो निपतेत् स्वप्ने द्वारञ्चास्य न विद्यते।\nन चोतिष्ठति यः श्वब्रात्तदन्तं तस्य जीवितम् ।। १९.२८ ।।"
  },
  {
    "text": "ऊर्द्ध्वा च दृष्टिर्न च सम्प्रतिष्ठा रक्ता पुनः सम्परिवर्त्तमाना।\nमुखस्य चोष्मा मुषिरा च नाभिरत्युष्णमूत्रो विषमस्थ एव ।। १९.२९ ।।"
  },
  {
    "text": "दिवा वा यति वा रात्रौ प्रत्यक्षं योऽभिहन्यते।\nतं पश्येदथ हन्तारं स हतस्तु न जीवति ।। १९.३० ।।"
  },
  {
    "text": "अग्निप्रवेशं कुरुते स्वप्नान्ते यस्तु मानवः।\nस्मृतिं नोपलभेच्चापि तदन्तं तस्य जीवितम् ।। १९.३१ ।।"
  },
  {
    "text": "यस्तु प्रावरणं शुक्लं स्वकं पश्यति मानवः।\nरक्तं कृष्णमपि स्वप्ने तस्य मृत्युरुपस्थितः ।। १९.३२ ।।"
  },
  {
    "text": "अरिष्टसूचिते देहे तस्मिन् काल उपागते।\nत्यक्त्वा भयविषादञ्च उद्गच्छेदूभुद्धिमान्नरः ।। १९.३३ ।।"
  },
  {
    "text": "प्राचीं वा यदि वोदीचीं दिशं निष्क्रम्य वै शुचिः।\nसमेऽतिस्थावरे देशे विविक्ते जनवर्ज्जिते ।। १९.३४ ।।"
  },
  {
    "text": "उदङ्मुखः प्राङ्मुखो वा स्वस्थः स्वाचान्त एव च।\nस्वस्तिकोपनिविष्टश्च नमस्कृत्य महेश्वरम्।\nसमकायशिरोग्रीवं धार्येन्नावलोकयेत् ।। १९.३५ ।।"
  },
  {
    "text": "यथा दीपो निवातस्यो नेङ्गते सोपमा स्मृता।\nप्रागुदक्प्रवणे देशे तस्माद्युञ्जीत योगवित् ।। १९.३६ ।।"
  },
  {
    "text": "प्राणे च रमते नित्यं चक्षुषोः स्पर्शने तथा।\nश्रोत्रे मनसि बुद्धौ च तथा वक्षसि धारयेत्।\nन तस्य धारणायोगाद्वायुः सर्वं प्रवर्त्तते ।। १९.३७ ।।"
  },
  {
    "text": "कालघर्मझ्च विज्ञाय समूह़ञ्चैव सर्वशः।\nद्वादशाध्यात्ममित्येवं योगधारणमुच्यते ।। १९.३८ ।।"
  },
  {
    "text": "शतमष्ट शतं वापि धारणां मूर्ध्नि धारयेत्।\nन तस्य धारणायोगाद्वायुः सर्वं प्रवर्तते ।। १९.३९ ।।"
  },
  {
    "text": "ततस्त्वापूरयेद्देहमोङ्कारेण समाहितः।\nअथोङ्कारमयो योगी न क्षरेत्त्वक्षरी भवेत् । १९.४० ।।"
  },
  {
    "text": "इति श्रीमहापुराणे वायुप्रोक्ते अरिष्टानि नामैकोनविंशोऽध्यायः ।। १९ ।।"
  }
]
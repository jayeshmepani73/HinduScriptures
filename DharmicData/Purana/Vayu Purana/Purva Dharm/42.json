[
  {
    "text": "<b>।।सूत उवाच।।\n</b>\nसरोवरेभ्यः पुण्योदा देव नद्यो विनिर्गताः।\nमहौघतोया नद्यश्च ताः श्रृणुध्वं यथाक्रमम् ।। ४२.१ ।।"
  },
  {
    "text": "आकाशाम्भोनिधेर्योऽसौ सोम इत्यभिधीयते।\nआधारः सर्वभूतानां देवानाममृताकरः ।। ४२.२ ।।"
  },
  {
    "text": "तस्मात् प्रवृत्ता पुण्योदा नदी ह्याकाशगामिनी।\nसप्तमेनानिलपथा प्रयाता विमलोदका ।। ४२.३ ।।"
  },
  {
    "text": "सा ज्योतिषि निवर्तन्ती ज्योतिर्गणनिषेविता।\nताराकोजिसहस्राणां नभसश्च समायता ।। ४२.४ ।।"
  },
  {
    "text": "माहेन्द्रेण गजेन्द्रेण आकाशपथयायिना।\nक्रीडिता ह्यन्तरतले या सा विक्षोभितोदका ।। ४२.५ ।।"
  },
  {
    "text": "नैकैर्विमानसङ्घातैः प्रक्रामद्भिर्नभस्तलम्।\nसिद्धैरुपस्पृष्टजला महापुण्यजला शिवा ।। ४२.६ ।।"
  },
  {
    "text": "वायुना प्रेर्यमाणा च अनेकाभोगगामिनी।\nपरिवर्त्तत्यहरहर्यथा सूर्यस्तथैव सा ।। ४२.७ ।।"
  },
  {
    "text": "चत्वार्यशीतिः प्रतता योजनानां समन्ततः।\nवेगेन कुर्वती मेरुं सा प्रयाता प्रदक्षिणम् ।। ४२.८ ।।"
  },
  {
    "text": "विभिद्यमाना सलिलैस्तैजसेनानिलेन च।\nमेरोरुत्तरकूटेषु पतिताथ चतुर्ष्वपि ।। ४२.९ ।।"
  },
  {
    "text": "मेरुकूटतटान्तेभ्य उत्कृष्टेभ्यो निवर्तिता।\nविकीर्यमाण सलिला चतुर्द्धासंसृतोदका ।। ४२.१० ।।"
  },
  {
    "text": "षष्टियोजनसाहस्रं निरालम्बनमम्बरम्।\nनिपपात महाभाग मेरोस्तस्य चतुर्द्दिशम् ।। ४२.११ ।।"
  },
  {
    "text": "सा चतुर्ष्वभितश्चैव महापादेषु शोभना।\nपुण्या मन्दरपूर्वेण पतिता हि महानदी ।। ४२.१२ ।।"
  },
  {
    "text": "पूर्वेणांशेन देवानां सर्वसिद्धगणालयम्।\nसुवर्णचित्रकटकं नैकनिर्झरकन्दरम् ।। ४२.१३ ।।"
  },
  {
    "text": "प्लावयन्ती सशैलेन्द्रं मन्दरञ्चारुकन्दरम्।\nवप्रप्रतापशमनैरनेकैः स्फाटिकोदकैः ।। ४२.१४ ।।"
  },
  {
    "text": "तथा चैत्ररथं रम्यं प्लावयन्ती प्रदक्षिणम्।\nप्रविष्टा ह्यम्बरनदी ह्यरुणोदसरोवरम् ।। ४२.१५ ।।"
  },
  {
    "text": "अरुणोदान्निवृत्ताऽथ शीतान्ते रम्यनिर्झरे।\nशैले सिद्धगणावासे निपपात सुगामिनी ।। ४२.१६ ।।"
  },
  {
    "text": "सीता नाम महा पुण्या नदीनां प्रवरा नदी।\nसा निकुञ्जनिरुद्धा तु अनेकाभोगगामिनी ।। ४२.१७ ।।"
  },
  {
    "text": "शीतान्ताशिखराद्भ्रष्टा सुकुञ्जे वरपर्वते।\nनिपपात महाभागा तस्मादपि सुमञ्जसम् ।। ४२.१८ ।।"
  },
  {
    "text": "तस्मान्माल्यवतं शैलं भावयन्ती वरापगा।\nवैकङ्कं समनुप्राप्ता वैकङ्कान्मणिपर्वतम्।\nमणिपर्वतान्महाशैलं ऋषभं नैककन्दरम् ।। ४२.१९ ।।"
  },
  {
    "text": "एवं शैलसहस्राणि दारयन्ती महानदी।\nपतिताऽथ महाशैले जठरे सिद्धसेविते ।। ४२.२० ।।"
  },
  {
    "text": "तस्मादपि महाशैलं देवकूटं तरङ्गिणी।\nतस्य कुक्षिसमुद्रान्ता क्रमेण पृथिवीं गता ।। ४२.२१ ।।"
  },
  {
    "text": "सैवं स्थलीसहस्राणि शैलराजशतानि च।\nवनानि च विचित्राणि सरांसि विविधानि च ।। ४२.२२ ।।"
  },
  {
    "text": "स्रावयन्ती महाभागा विस्फारेष्ववलीकदा।\nनदी सहस्रानुगता प्रवृत्ता च महानदी ।। ४२.२३ ।।"
  },
  {
    "text": "भद्राश्वं सुमहाद्वीपं प्लावयन्ती वरापगा।\nप्रविष्टा ह्यर्णवं पूर्वं पूर्वे द्वीपे महानदी ।। ४२.२४ ।।"
  },
  {
    "text": "दक्षिणेऽपि प्रपन्ना या शैलेन्द्रे गन्धमादने।\nचित्रैः प्रपातैर्विधैर्नैकविस्फालितोदका ।। ४२.२५ ।।"
  },
  {
    "text": "तद्घन्धमादनवनं नन्दनं देवनन्दनम्।\nप्लावयन्ती महाभागा प्रयाता सा प्रदक्षिणम् ।। ४२.२६ ।।"
  },
  {
    "text": "नाम्ना ह्यलकनन्देति सर्वलोकेषु विश्रुता।\nप्रविशत्युत्तरसरो मानसं देवमानसम् ।। ४२.२७ ।।"
  },
  {
    "text": "मानसाच्छैलराजानं रम्यं त्रिशिखरं गता।\nत्रिकूटाच्छैलशिखरात् कलिङ्गशिखरं गता ।। ४२.२८ ।।"
  },
  {
    "text": "कलिङ्गशिखराद्भ्रष्टा रुचके निपपात सा।\nरुचकान्निषधं प्राप्ता ताम्राभं निषधादपि ।। ४२.२९ ।।"
  },
  {
    "text": "ताम्राभशिखरार्द्भ्रष्टा गता श्वेतोदरं गिरिम् ।\nतस्मात्सुमूलं शैलेन्द्रं वसुधारञ्च पर्वतम् ।। ४२.३० ।।"
  },
  {
    "text": "हेमकूटं गता तस्माद्देवश्रृङ्गे ततो गता।\nतस्माद्गता महाशैलं ततश्चापि पिशाचकम् ।। ४२.३१ ।।"
  },
  {
    "text": "पिशाचकाच्छैलवरात् पञ्चकूटङ्गता पुनः।\nपञ्चकूटात्तु कैलासं देवावासं शिलोच्चयम् ।। ४२.३२ ।।"
  },
  {
    "text": "तस्य कुक्षिषु विभ्रान्ता नैककन्दरसानुषु।\nहिमवत्युत्तमनदी निपपाताचलोत्तमे ।। ४२.३३ ।।"
  },
  {
    "text": "सैवं शैलसहस्राणि दारयन्ती महानदी।\nस्थलीशतान्यनेकानि प्लावयन्त्याशुगाणिनी ।। ४२.३४ ।।"
  },
  {
    "text": "वनानाञ्च सहस्राणि कन्दराणां शतानि च ।\nस्रावयन्ती महाभागा प्रयाता दक्षिणोदधिम् ।। ४२.३५ ।।"
  },
  {
    "text": "रम्या योजनविस्तीर्णा शैलकुक्षिषु संवृता।\nयाधृता देवदेवेन शङ्करेण महात्मना ।। ४२.३६ ।।"
  },
  {
    "text": "पावनी द्विजशार्दूल घोराणामपि पाप्मनाम्।\nशङ्करस्याङ्कसंस्पर्शान्महादेवस्य धीमतः।\nद्विगुणं पवित्रसलिला सर्वलोके महानदी ।। ४२.३७ ।।"
  },
  {
    "text": "अनुशैलं समन्ताच्च निर्गता बहुभिर्मुखैः।\nअथोऽन्येनाभिधानेन ख्याता नद्यः सहस्रशः ।। ४२.३८ ।।"
  },
  {
    "text": "तस्माद्धिमवतो गङ्गा गता सा तु महानदी।\nएवं गङ्गेति नाम्नादिप्रकाशा सिद्धसेविता ।। ४२.३९ ।।"
  },
  {
    "text": "धन्यास्ते सत्तमा देशा यत्र गङ्गा महानदी।\nरुद्रसाद्ध्यानिलादित्यैर्जुष्टतोया यशस्वती ।। ४२.४० ।।"
  },
  {
    "text": "महापादं प्रवक्ष्यामि मेरोरपि हि पश्चिमम्।\nनानारत्नाकारं पुण्यं पुण्यकृद्भिर्निषेवितम् ।। ४२.४१ ।।"
  },
  {
    "text": "विपुलं शैलराजानं विपुलोदरकन्दरम् ।\nनितम्बकुञ्ज कटकैर्विमलैर्म्मण्डितोदरम् ।। ४२.४२ ।।"
  },
  {
    "text": "अपि या त्र्यम्बकस्यैषा त्रिदशैः सेवितोदका।\nवायुवेगा गताभोगा लतेव भ्रामिता पुनः ।। ४२.४३ ।।"
  },
  {
    "text": "मेरुकूटतटाद्भ्रष्टा प्रहतैः स्वादितोदका।\nविस्तीर्य्यमाणसलिला निर्म्मलांशुकसन्निभा ।। ४२.४४ ।।"
  },
  {
    "text": "तस्य कूटेऽम्बरनदी सिद्धचारणसेविता ।\nप्रदक्षिणमथावृत्य पतिता सा तु गामिनी ।। ४२.४५ ।।"
  },
  {
    "text": "देवभ्राजं महाभ्राजं सवैभ्राजं महावनम्।\nप्लावयन्ती महाभागा नानापुष्पफलोदका ।। ४२.४६ ।।"
  },
  {
    "text": "प्रदक्षिणं प्रकुर्वाणा नानावनविभूषिता।\nप्रविष्टा पश्विमसरः सितोदं विमलोदकम् ।। ४२.४७ ।।"
  },
  {
    "text": "सा सितोदाद्विनिष्क्रान्ता सुपक्षं पर्व्वतं गता।\nसुपक्षतस्तु पुण्योदात्ततो देवर्षिसेविता ।। ४२.४८ ।।"
  },
  {
    "text": "सुपक्षकूटतटगा तस्माच्च संशितोदका।\nनिपपात महाभागा रमण्यं शिखिपर्व्वतम् ।। ४२.४९ ।।"
  },
  {
    "text": "शिखेश्च पर्वतात् कङ्कं कङ्काद्वैढूर्य्यपर्व्वतम्।\nवैढूर्य्यात् कपिलं शैलं तस्माच्च गन्धमादनम् ।। ४२.५० ।।"
  },
  {
    "text": "तस्माद्गिरिवरात् प्राप्ता पिञ्जरं वरपर्व्वतम्।\nपिञ्जरात् सरसं याता तस्माच्च कुमुदाचलम् ।। ४२.५१ ।।"
  },
  {
    "text": "मधुमन्तं जनञ्चैव मुकुटञ्च शिलोच्चयम्।\nमुकुटाच्छैलशिखरात् कृष्णं याता महागिरिम् ।। ४२.५२ ।।"
  },
  {
    "text": "कृष्णात् श्वेतं महाशैलं महानगनिषेवितम्।\nश्वेतात् सहस्रशिखरं शैलेन्द्रं पतिता पुनः ।। ४२.५३ ।।"
  },
  {
    "text": "अनेकाभिः स्रवन्तीभिराप्यायितजला शिवा ।\nएवं शैलसहस्राणि सादयन्ती महानदी।\nपारिजाते महाशैले निपपाताशुगामिनी ।। ४२.५४ ।।"
  },
  {
    "text": "अनेकनिर्झरनदी गुहासानुषु राजते।\nतस्य कुक्षिष्वनेकासु भ्रान्ततोया तरङ्गिणी ।। ४२.५५ ।।"
  },
  {
    "text": "व्याहन्यमानसंवेगा गण्डशैलैरनेकशः।\nसंविद्यमानसलिला गता च धरणीतले ।। ४२.५६ ।।"
  },
  {
    "text": "केतुमालं महाद्वीपं नानाम्लेच्छ गणैर्युतम् ।\nप्लावयन्ती महाभागा प्रयाता पश्चिमार्णवम् ।। ४२.५७ ।।"
  },
  {
    "text": "सुवर्णचित्रपार्श्वे तु सुपार्श्वेऽप्युत्तरे गिरौ ।\nमेरोश्चित्रमहापादे महासत्त्वनिषेविते ।। ४२.५८ ।।"
  },
  {
    "text": "मेरुकूटतटाद्भ्रष्टा पवनेनेरितोदका।\nअनेकाभोगवक्राङ्गी क्षिप्यमाणा नभस्तले ।। ४२.५९ ।।"
  },
  {
    "text": "षष्टियोजनसाहस्रे निरालम्बेऽम्बरे शुभे।\nविकीर्यमाणा मालेव निपपात महानदी ।। ४२.६० ।।"
  },
  {
    "text": "एवं कूटतटैर्भ्रष्टा नैकैर्देवर्षिसेवितैः।\nविकीर्यमाणसलिला नैकपुष्पोडुपोत्कचा ।। ४२.६१ ।।"
  },
  {
    "text": "नानारत्नवनोद्देशमरण्यं सवितुर्व्वनम्।\nमहावनं महाभागा प्लावयन्ती प्रदक्षिणम् ।। ४२.६२ ।।"
  },
  {
    "text": "सरोवरं महापुण्यं महाभागनिषेवितम्।\nतत्राविवेश कल्याणी महाभद्रं सितोदका ।। ४२.६३ ।।"
  },
  {
    "text": "भद्रसोमेति नाम्ना हि महापारा महाजवा।\nमहानदी महापुण्या महाभद्रा विनिर्गता ।। ४२.६४ ।।"
  },
  {
    "text": "नैकनिर्झरवप्राढ्या शंखकूटतटे तु सा।\nतत्र कूटे गिरितटे निपपाताशुगामिनी ।। ४२.६५ ।।"
  },
  {
    "text": "शंखकूटतटाद्भ्रष्टा पपात वृषपर्व्वतम्।\nवृषपर्व्वताद्वत्सगिरिं नागशैलं ततो गता ।। ४२.६६ ।।"
  },
  {
    "text": "तस्मान्नीलं नगश्रेष्ठं संप्राप्ता वर्षपर्व्वतम्।\nनीलात् कपिञ्जलञ्चैव इन्द्रनीलं च निम्नगा ।। ४२.६७ ।।"
  },
  {
    "text": "ततः परं महानीलं हेमश्रृङ्गञ्च सा ययौ ।\nहेमश्रृङ्गाद्गता श्वेतं श्वेताच्च सुनगं ययौ ।। ४२.६८ ।।"
  },
  {
    "text": "सुनगात् शतश्रृङ्गञ्च संप्राप्ता सा महानदी।\nशतश्रृङ्गान्महाशैलं पुष्करं पुष्पमण्डितम् ।। ४२.६९ ।।"
  },
  {
    "text": "पुष्कराच्च महाशैलं द्विराजं सुमहाबलम् ।\nवराहपर्व्वतं तस्मान्मयूरञ्च शिलोच्चयम् ।। ४२.७० ।।"
  },
  {
    "text": "मयूराच्चैकशिखरं कन्दरोदरमण्डितम् ।\nजारुधिं शैल शिखरं निपपाताशुगामिनी ।। ४२.७१ ।।"
  },
  {
    "text": "एवं गिरिसहस्राणि दारयन्ती महानदी।\nत्रिश्रृङ्गं श्रृङ्गकलिलं मर्यादापर्वतं गता ।। ४२.७२ ।।"
  },
  {
    "text": "त्रिश्रृङ्गतटविभ्रष्टा महाभागनिषेविता।\nमेरुकूटतटाद्भ्रष्टा पवनेनेरितोदका ।। ४२.७३ ।।"
  },
  {
    "text": "विरुद्धं पर्वतवरं पपात विमलोदका।\nप्लावयन्ती महाभागा प्रयाता पश्चिमार्णवम् ।। ४२.७४ ।।"
  },
  {
    "text": "सुवर्णभुवि पार्श्वे तु सुपार्श्वेप्युत्तरे गिरौ ।।"
  },
  {
    "text": "मेरोश्वित्रे महापादे महासत्त्वनिषेविते ।। ४२.७५ ।।"
  },
  {
    "text": "कन्दरोदरविभ्रष्टा तस्मादपि तरङ्गिणी।\nनैकभोगा पपातोर्वीं चित्रपुष्पोढुपोत्कचा ।। ४२.७६ ।।"
  },
  {
    "text": "प्लावयन्ती प्रमुदिता उत्तरान् सा कुरून् शिवा।\nमहाद्वीपस्य मध्येन प्रयाता सोत्तरार्णवम् ।। ४२.७७ ।।"
  },
  {
    "text": "एवं तास्तु महानद्यश्चतस्रो विमलोदकाः।\nमहागिरितटभ्रष्टाः संप्रयाताश्चतुर्दिशम् ।। ४२.७८ ।।"
  },
  {
    "text": "तत्सेयं कथितप्राया पृथिवी बहुविस्तरा।\nमेरुशैलमहाकीर्णाऽविशच्च सर्वतोदिशम् ।। ४२.७९ ।।"
  },
  {
    "text": "चतुर्महाद्वीपवती चतुराक्रीडकानना।\nचतुष्केतुमहावृक्षा चतुर्वरसरस्वती ।। ४२.८० ।।"
  },
  {
    "text": "चतुर्महाशैलवती चतुर्भुजगसंश्रया।\nअष्टोत्तरमहाशैला तथाष्टवरपर्वता ।। ४२.८१ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम द्विचत्वारिंशोऽध्यायः ।। ४२ ।।"
  }
]
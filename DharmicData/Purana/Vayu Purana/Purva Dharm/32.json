[
  {
    "text": "<b>।।वायु रुवाच।।\n</b>\nअत ऊर्द्ध्वं प्रवक्ष्यामि प्रणवस्य विनिश्वयम्।\nओङ्कारमक्षरं ब्रह्म त्रिवर्णञ्चादितः स्मृतम् ।। ३२.१ ।।\nयो यो यस्य यथा वर्णो विहितो देवतास्तथा।\nऋचो यजूंषि सामानि वायुरग्निस्तथा जलम् ।। ३२.२ ।।\nतस्मात्तु अक्षरादेव पुनरन्ये प्रजज्ञिरे।\nचतुर्द्दश महात्मानो देवानां ये तु दैवताः ।। ३२.३ ।।\nतेषु सर्वगतश्चैव सर्वगः सर्वयोगवित् ।\nअनुग्रहाय लोकानामादिमध्यान्त उच्यते ।। ३२.४ ।।\nसप्तर्षयस्तथेन्द्रा ये देवाश्च पितृभिः सह।\nअक्षरान्निः सृताः सर्वे देवदेवान्महेश्वरात् ।। ३२.५ ।।\nइहामुत्र हितार्थाय वदन्ति परमं पदम्।\nपूर्वमेव मयोक्तस्ते कालस्तु युगसंज्ञितः ।। ३२.६ ।।\nकृतं त्रेता द्वापरञ्च युगादिः कलिना सह।\nपरिवर्त्तमानैस्तैरेव भ्रममाणेषु चक्रवत् ।। ३२.७ ।।\nदेवतास्तु तदोद्विग्नाः कालस्य वशमागताः.\nन शक्नुवन्ति तन्मानं संस्स्थापयितुमात्मना ।। ३२.८ ।।\nतदा ते वाग्यता भूत्वा आदौ मन्वन्तरस्य वै।\nऋषयश्चैव देवाश्च इन्द्रश्चैव महातपाः ।। ३२.९ ।।\nसमाधाय मनस्तीव्रं सहस्रं परिवत्सरान्।\nप्रपन्नास्ते महादेवं भीताः कालस्य वै तदा ।। ३२.१० ।।\nअयं हि कालो देवेशश्चतुर्मूर्तिश्चतुर्मुखः ।\nकोऽस्य विद्यान्महादेव अगाधस्य महेश्वर ।। ३२.११ ।।\nअथ दृष्ट्वा महादेवस्तं तु कालञ्चतुर्मुखम्।\nन भेतव्यमिति प्राह को वः कामः प्रदीयताम् ।। ३२.१२ ।।\nतत्करिष्याम्यहं सर्वं न वृथायं परिश्रमः ।\nउवाच देवो भगवान् स्वयङ्कालः सुदुर्जयः ।। ३२.१३ ।।\nयदेतस्य मुखं श्वेतं चतुर्जिह्वं हि लक्ष्यते।\nएतत् कृतयुगं नाम तस्य कालस्य वै मुखम्।\nअसौ देवः सुरश्रेष्ठो ब्रह्मा वैवस्वतो मुखः ।। ३२.१४ ।।\nयदेतद्रक्तवर्णाभं तृतीयं वः स्मृतं मया ।\nत्रिजिह्वं लेलिहानं तु एतत् त्रेतायुगं द्विजाः ।। ३२.१५ ।।\nअत्र यज्ञप्रवृत्तिस्तु जायते हि महेश्वरात्।\nततोऽत्र इज्यते यज्ञस्तिस्रो जिह्वास्त्रयोऽग्नयः ।\nइष्ट्वा चैवाग्नयो विप्राः कालजिह्वा प्रवर्त्तते ।। ३२.१६ ।।\nयदेतद्वै मुखं भीमं द्विजिह्वं रक्तपिङ्गलम्।\nद्विपादोऽत्र भविष्यामि द्वापरं नाम तद्युगम् ।। ३२.१७ ।।\nयदेतत् कृष्णवर्णाभं तुरीयं रक्तलोचनम्।\nएकजिह्वं पृथुश्यामं लेलिहानं पुनः पुनः ।। ३२.१८ ।।\nततः कलियुगं घोरं सर्वलोकभयङ्करम्।\nकल्पस्य तु मुखं ह्येतच्चतुर्थं नाम भीषणम् ।। ३२.१९ ।।\nन मुखं नापि निर्वाणं तस्मिन् भवति वै युगे।\nकालग्रस्ता प्रजा चापि युगे तस्मिन् भविष्यति ।। ३२.२० ।।\nब्रह्मा कृतयुगे पूज्यस्त्रेतायां यज्ञ इच्यते।\nद्वापरे पूज्यते विष्णुरहम्पूज्यश्चतुर्ष्वपि ।। ३२.२१ ।।\nब्रह्मा विष्णुश्च यज्ञश्च कालस्यैव कलास्त्रयः।\nसर्वेष्वेव हि कालेषु चतुर्मूर्तिर्महेश्वरः ।। ३२.२२ ।।\nअहं जनो जनयिता (वः) कालः कालप्रवर्त्तकः।\nयुगकर्ता तथा चैव परं परपरायणः ।। ३२.२३ ।।\nतस्मात् कलियुगं प्राप्य लोकानां हितकारणात्।\nअभयार्थञ्च देवानामुभयोर्लोकयोरपि ।। ३२.२४ ।।\nतदा भव्यश्च पूज्यश्च भविष्यामि सुरोत्तमाः।\nतस्माद्भयं न कार्यं च कलिं प्राप्य महौजसः ।। ३२.२५ ।।\nएवमुक्ता स्ततः सर्वा देवता ऋषिभिः सह।\nप्रणम्य शिरसा देवं पुनरूचुर्जगत्पतिम् ।। ३२.२६ ।।\n<b>।।देवर्षय ऊचुः।।\n</b>\nमहातेजा महाकायो महावीर्यो महाद्युतिः।\nभीषणः सर्वभूतानां कथं कालश्चतुर्मुखः ।। ३२.२७ ।।\n<b>।।महादेव उवाच।।\n</b>\nएष कालश्चतुर्मूर्तिश्चतुर्दंष्ट्रश्चतुर्मुखः।\nलोकसंरक्षणार्थाय अतिक्रामति सर्वशः ।। ३२.२८ ।।\nनासाध्यं विद्यते चास्य सर्वस्मिन् सचराचरे।\nकालः सृजति भूतानि पुनःसंहरति क्रमात् ।। ३२.२९ ।।\nसर्वे कालस्य वशगा न कालः कस्यचिद्वशे।\nतस्मात्तु सर्वभूतानि कालः कलयते सदा ।। ३२.३० ।।\nविक्रमस्य पदान्यस्य पूर्वोक्तान्येकसप्ततिः।\nतानि मन्वन्तराणीह परिवृत्तयुगक्रमात् ।। ३२.३१ ।।\nएकं पदं परिक्रम्य पदानामेकसप्ततिः।\nयदा कालः प्रक्रमते तदा मन्वन्तरक्षयः ।। ३२.३२ ।।\nएवमुक्त्वा तु भगवान् देवर्षिपितृदानवान्।\nनमस्कृतश्च तैः सर्वैस्तत्रैवान्तरधीयत ।। ३२.३३ ।।\nएवं स काले भगवान् देवर्षिपितृदानवान्।\nपुनः पुनः संहरते सृजते च पुनः पुनः ।। ३२.३४ ।।\nअतो मन्वन्तरे चैव देवर्षिपितृदानवैः।\nपूज्यते भगवानीशो भयात् कालस्य तस्य वै ।। ३२.३५ ।।\nतस्मात् सर्वप्रयत्नेन कलौ कुर्यात्तपो द्विजः।\nप्रपन्नस्य महादेवं तस्य पुण्यफलं महत्।\nतस्माद्देवा दिवं गत्वा अवतीर्य च भूतले ।। ३२.३६ ।।\nऋषयश्चैव देवाश्च कलिम्प्राप्य सुदारुणम्।\nतप इच्छन्ति भूयिष्ठं कर्त्तुं धर्मपरायणाः।\nअवतारान् कलिं प्राप्य करोति च पुनः पुनः ।। ३२.३७ ।।\nएवं कालान्तरे सर्वे येऽतीता वै सहस्रशः।\nवैवस्वतेऽन्तरे तस्मिन् देवराजर्षयस्तथा ।। ३२.३८ ।।\nदेवापिः पोरवो राजा मनुश्वेक्ष्वाकुवंशजाः।\nमहायोगबलोपेताः कालान्तरमुपासते ।।३२.३९ ।।\nक्षीणे कलियुगे तस्मिस्तिष्ये त्रेतायुगे कृते।\nसप्तर्षिभिश्चैव सार्द्धं भाव्ये त्रेतायुगे पुनः\nगोत्राणां क्षत्रियाणाञ्च भविष्यास्ते प्रकीर्तिताः ।। ३२.४०।\nद्वापरान्ते प्रतिष्ठन्ते क्षत्रिया ऋषिभिः सह।\nकृते त्रेतायुगे चैव तथा क्षीणे च द्वापरे।\nनराः पातकिनो ये वै वर्त्तन्ते ते कलौ स्मृताः ।। ३२.४१ ।।\nमन्वन्तराणां सप्तानां सान्तानार्था श्रुतिः स्मृतिः।\nएवमेतेषु सर्वेषु युगक्षयक्रमस्तथा ।। ३२.४२ ।।\nपरस्परं युगानाञ्च ब्रह्मक्षत्रस्य चोद्भवः।\nयथा वै प्रकृतिस्तेभ्यः प्रवृत्तानां यथा क्षयम् ।। ३२.४३ ।।\nजामदग्न्येन रामेण क्षत्रे निरवशोषिते।\nक्रियन्ते कुलटाः सर्वाः क्षत्रियैर्वसुधाधिपैः।\nदिवं गतानहं तुभ्यं कीर्त्तयिष्ये निबोधत ।। ३२.४४ ।।\nऐडमिक्ष्वाकुवंशस्य प्रकृतिं परिचक्षते।\nराजानः श्रेणिबन्धास्तु तक्षान्ये क्षत्रिया भुवि ।। ३२.४५ ।।\nऐडवंशेऽथ सम्भूता यथा चेक्ष्वाकवो नृपाः।\nतेभ्य एव शतं पूर्णं कुलानामभिषेचितम् ।। ३२.४६ ।।\nतावदेव तु भोजानां विस्तरो द्विगुणः स्मृतः ।\nभोजन्तु त्रिशतं क्षत्रं चतुर्द्धा तद्यथादिशम् ।। ३२.४७ ।।\nतेष्वतीतास्तु राजानो ब्रुवतस्तान्निबोधत।\nशतं वै प्रतिविन्ध्यानां हैहयानां तथा शतम् ।। ३२.४८ ।।\nधार्त्तराष्ट्रास्त्वेकशतं अशीतिर्जनमेजयाः।\nशतं वै ब्रह्मदत्तानां कुलानां वीर्यिणां शतम् ।। ३२.४९ ।।\nततः शतन्तु पौलानां शतं काशिकुशादयः ।\nतथापरं सहस्रन्तु येऽतीताः शशबिन्दवः।\nइजानास्तेऽश्वमेधैस्तु सर्वे नियुतदक्षिणैः ।। ३२.५०।\nएवं संक्षेपतः प्रोक्ता न शक्या विस्तरेण तु।\nवक्तुं राजर्षयः कृत्स्ना येऽतीतास्तैर्युकैःसह ।। ३२.५१ ।।\nएते ययातिवंशस्य बभूवुर्वंशवर्द्धनाः।\nकीर्तिता द्युतिमन्तस्ते ये लोकान् धारयन्ति वै ।। ३२.५२ ।।\nलभन्ते च वरान् पञ्च दुर्लभान् ब्रह्मलौकिकान् ।\nआयुः पुत्रा धनं कीर्तिरैश्वर्यं भूतिरेव च ।। ३२.५३ ।।\nधारणाच्छ्रवणाच्चैव पञ्चवर्गस्य धीमताम्।\nतथोक्ता लौकिकाश्चैव ब्रह्मलोकं व्रजन्ति वै ।। ३२.५४ ।।\nचत्वार्याहुः सहस्राणि वर्षाणां च कृतं युगम् ।\nतस्य तावच्छती सन्ध्या सन्ध्यांशश्च तथाविधः ।। ३२.५५ ।।\nकृते वै प्रक्रियापादश्चतुःसाहस्र उच्यते।\nतस्माच्चतुःशतं सन्ध्या सन्ध्यांशश्च यथाविधः ।। ३२.५६ ।।\nत्रेतादीनि सहस्राणि संख्यया मुनिभिः सह।\nतस्यापि त्रिशती सन्ध्या सन्ध्यांशस्त्रिशतः स्मृतः ।। ३२.५७ ।।\nअनुषङ्गपादस्त्रेतायास्त्रिसाहस्रस्तु सङ्ख्यया।\nद्वापरे द्वे सहस्रे तु वर्षाणां सम्प्रकीर्तितम् ।। ३२.५८ ।।\nतस्यापि द्विशती सन्ध्या सन्ध्यांशो द्विशतस्तथा।\nउपोद्वातस्तृतीयस्तु द्वापरे पाद उच्यते ।। ३२.५९ ।।\nकलिं वर्षसहस्रन्तु प्राहुः सङ्ख्याविदो जनाः।\nतस्यापि शतिका सन्ध्या सन्ध्यांशः शतमेव च ।। ३२.६० ।।\nसंहारपादः संख्यातश्वतुर्थो वै कलौ युगे।\nससन्ध्यानि सहांशानि चत्वारि तु युगानि वै ।। ३२.६१ ।।\nएतद् द्वादशसाहस्रं चतुर्युगमिति स्मृतम्।\nएवं पादैः सहस्राणि श्लोकानां पञ्च पञ्च च ।। ३२.६२ ।।\nसन्ध्यासन्ध्यांशकैरेव द्वे सहस्रे तथाऽपरे।\nएवं द्वादशसाहस्रं पुराणं कवयो विदुः ।। ३२.६३ ।।\nयथा वेदश्चतुष्पादश्चतुष्पादं तथा युगम्।\nयथा युगं चतुष्पादं विधात्रा विहितं स्वयम्।\nछचतुष्पादं सुराणान्तु ब्रह्मणा विहितं पुरा ।। ३२.६४ ।।\nइति श्रीमहापुराणे वायुप्रोक्ते युगधर्मनिरूपणं नाम द्वात्रिंशो ऽध्यायः ।। ३२ ।।"
  }
]
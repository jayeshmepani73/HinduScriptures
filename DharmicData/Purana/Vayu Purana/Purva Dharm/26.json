[
  {
    "text": "<b>।।सूत उवाच।।\n</b>\nअहो विस्मयनीयानि रहस्यानि महामते।\nत्वयोक्तानि यथातत्त्वं लोकानुग्रहकारणात् ।। २६.१ ।।"
  },
  {
    "text": "तत्र वै संशयो मह्यमवता (वा) रेषु शूलिनः।\nकिं कारणं महादेवः कलिं प्राप्य सुदारुणम्।\nहित्वा युगानि पूर्वाणि अवतारं करोति वै ।। २६.२ ।।"
  },
  {
    "text": "अस्मिन्मन्वन्तरे चैव प्राप्ते वैवस्वते प्रभो।\nअवतारं कथञ्चक्रे एतदिच्छामि वेदितुम् ।। २६.३ ।।"
  },
  {
    "text": "न तेऽस्त्यविदितं किञ्चिदिह लोके परत्र च।\nभक्तानामुपदेशार्थं विनयात् पृच्छतो मम।\nकथयस्व महाप्राज्ञ यदि श्राव्यं महामतम् ।। २६.४ ।।"
  },
  {
    "text": "<b>।।लोमश उवाच।।\n</b>\nएवं पृष्टोऽथ भगवान् वायुर्लोकहिते रतः।\nइदमाह महातेजा वायुर्लोकनमस्कृतः ।। २६.५ ।।"
  },
  {
    "text": "एतद्घुप्ततमं लोके यन्मान्त्वं परिपृच्छसि।\nतत्सर्वं श्रृणु गाधेय उच्यमानं यथाक्रमम् ।। २६.६ ।।"
  },
  {
    "text": "पुरा ह्येकार्णवे वृत्ते दिव्ये वर्षसहस्रके।\nस्रष्टुकामः प्रजा ब्रह्मा चिन्तयामास दुःशितः ।। २६.७ ।।"
  },
  {
    "text": "तस्य चिन्तयमानस्य प्रादुर्भूतः कुमारकः।\nदिव्यगन्धः सुधापेक्षी दिव्यां श्रुतिमुदीरयन् ।। २६.८ ।।"
  },
  {
    "text": "अशब्दस्पर्शरूपान्तामगन्धां रसवर्ज्जिताम्।\nश्रुतिं ह्युदीरयन् देवो यामविन्दच्चतुर्म्मुखः ।। २६.९ ।।"
  },
  {
    "text": "ततस्तु ध्यानसंयुक्तस्तप आस्थाय भैरवम्।\nचिन्तयामास मनसा त्रितयं कोऽन्वयन्त्विति ।। २६.१० ।।"
  },
  {
    "text": "तस्य चिन्तयमानस्य प्रादुर्भूतं तदक्षरम्।\nअशब्दस्पर्शरूपञ्च रसगन्धविवर्ज्जितम् ।। २६.११ ।।"
  },
  {
    "text": "अथोत्तमं स लोकेषु स्वमूर्त्तिञ्चापि पश्यति।\nध्यायन्वै स तदा देवमथैनं पश्यते पुनः ।। २६.१२ ।।"
  },
  {
    "text": "तं श्वेतमथ रक्तञ्च पीतं कृष्णं तदा पुनः।\nवर्णस्थं तत्र पश्येत न स्त्री न च नपुंसकम् ।। २६.१३ ।।"
  },
  {
    "text": "तत्सर्वं सुचिरं ज्ञात्वा चिन्तयन् हि तदक्षरम् ।\nतस्य चिन्तयमानस्य कण्ठादुत्तिष्ठतेऽक्षरः ।। २६.१४ ।।"
  },
  {
    "text": "एकमात्रो महाघोषः श्वेतवर्णः सुनिर्मलः।\nस ओङ्कारो भवेद्वेदः अक्षरं वै महेश्वरः ।। २६.१५ ।।"
  },
  {
    "text": "ततश्चिन्तयमानस्य त्वक्षरं वै स्वयम्भुवः।\nप्रादुर्भूतन्तु रक्तन्तु स देवः प्रथमः स्मृतः ।। २६.१६ ।।"
  },
  {
    "text": "ऋग्वेदं प्रथमं तस्य त्वग्निमीळे पुरोहितम्।\nएतां दृष्ट्वा ऋचं ब्रह्मा चिन्तयामास वै पुनः।\nतदक्षरं महातेजाः किमेतदिति लोककृत् ।। २६.१७ ।।"
  },
  {
    "text": "तस्य चिन्तयमानस्य तस्मिन्नथ महेश्वरः ।\nद्विमात्रमक्षरं जज्ञे ईशित्वेन द्विमात्रिकम् ।। २६.१८ ।।"
  },
  {
    "text": "ततः पुनर्द्विमात्रं तु चिन्तयामास चाक्षरम्।\nप्रादुर्भूतं च रक्तं तच्छेदने गृह्य सा यजुः ।। २६.१९ ।।"
  },
  {
    "text": "इषे त्वोर्ज्जेत्वा वायवस्थ देवो वः सविता पुनः।\nऋग्वेद एकमात्रस्तु द्विमात्रन्तु यजुः स्मृतम् ।। २६.२० ।।"
  },
  {
    "text": "ततो वेदं द्विमात्रं तु दृष्ट्वा चैव तदक्षरम्।\nद्विमात्रं चिन्तयन् ब्रह्म त्वक्षरं पुनरीश्वरः ।। २६.२१ ।।"
  },
  {
    "text": "तस्य चिन्तयमानस्य चोङ्कारः सम्बभूव ह।\nततस्तदक्षरं ब्रह्मा ओङ्कारं समचिन्तयत् ।। २६.२२ ।।"
  },
  {
    "text": "अथापश्यत्ततः पीतामृचं चैव समुत्थिताम्।\nअग्न आयाहि वीतये गृणानो हव्यदातये ।। २६.२३ ।।"
  },
  {
    "text": "ततस्तु स महातेजा दृष्ट्वा वेदानुपस्थितान्।\nचिन्तयित्वा च भगवांस्त्रिसन्ध्यं यत्र्रिरक्षरम्।\nत्रिवर्णं यत् त्रिषवणमोङ्कारं ब्रह्मसंज्ञितम् ।। २६.२४ ।।"
  },
  {
    "text": "ततश्वैव त्रिसंयोगात् त्रिवर्णं तु तदक्षरम्।\nलक्ष्यालक्ष्यप्रदृश्यं च सहितं त्रिदिवं त्रिकम् ।। २६.२५ ।।"
  },
  {
    "text": "त्रिमात्रं त्रिपदं चैव त्रियोगं चैव शाश्वतम्।\nतस्मात्तदक्षरं ब्रह्मा चिन्तयामास वै प्रभुः ।। २६.२६ ।।"
  },
  {
    "text": "तस्मात्तदक्षरं सोऽथ ब्रह्मरूपं स्वयम्भुवः।\nचतुर्द्दशमुखं देवं पश्यते दीप्ततेजसम्।\nतमोङ्कारं स कृत्वादौ विज्ञेयः स स्वयम्भुवः ।। २६.२७ ।।"
  },
  {
    "text": "चतुर्मुखमुखात्तस्मादजायन्त चतुर्द्दश।\nनानावर्णाः स्वरा दिव्यमाद्यं तच्च तदक्षरम्।\nतस्मात् त्रिषष्टिवर्णा वै अकारप्रभवाः स्मृताः ।। २६.२८ ।।"
  },
  {
    "text": "ततः साधारणार्थाय वर्णानान्तु स्वयम्भुवः।\nअकाररूप आदौ तु स्थितः स प्रथमः स्वरः ।। २६.२९ ।।"
  },
  {
    "text": "ततस्तेभ्यः स्वरेभ्यस्तु चतुर्द्दश महामुखाः।\nमनवः सम्प्रसूयन्ते दिव्या मन्वन्तरे स्वराः ।। २६.३० ।।"
  },
  {
    "text": "चतुर्द्दशमुखो यश्च अकारो ब्रह्मसंज्ञितः।\nब्रह्मकल्पः समाख्यातः सर्ववर्णः प्रजापतिः ।। २६.३१ ।।"
  },
  {
    "text": "मुखात्तु प्रथमात्तस्य मनुः स्वायम्भुवः स्मृतः।\nअकारस्तु स विज्ञेयः श्वेतवर्णः स्वयम्भुवः ।। २६.३२ ।।"
  },
  {
    "text": "द्वितीयात्तु मुखात्तस्य आकारो वै मुखः स्मृतः।\nनाम्ना स्वारोचिषो नाम वर्णः पाण्डुर उच्यते ।। २६.३३ ।।"
  },
  {
    "text": "तृतीयात्तु मुखात्तस्य इकारो यजुषां वरः।\nयजुर्मयः स चादित्यो यजुर्वेदो यतः स्मृतः ।। २६.३४ ।।"
  },
  {
    "text": "ईकारः स मनुर्ज्ञेयो रक्तवर्णः प्रतापवान्।\nततः क्षत्रं प्रवर्त्तन्त तस्माद्रक्तस्तु क्षत्रियः ।। २६.३५ ।।"
  },
  {
    "text": "चतुर्थात्तु मुखात्तस्य उकारः स्वर उच्यते।\nवर्णतस्तु स्मृतस्ताम्रः स मनुस्तामसः स्मृतः ।। २६.३६ ।।"
  },
  {
    "text": "पञ्चमात्तु मुखात्तस्य ऊकारो नाम जायते।\nपीतको वर्णतश्चैव मनुश्चापि चरिष्णवः ।। २६.३७ ।।"
  },
  {
    "text": "ततः षष्ठान्मुखात्तस्य ओङ्कारः कपिलः स्मृतः।\nवरिष्ठश्च ततः षष्ठो विजयः स महातपाः ।। २६.३८ ।।"
  },
  {
    "text": "सप्तमात्तु मुखात्तस्य ततो वैवस्वतो मनुः।\nऋकारश्च स्वरस्तत्र वर्णतः कुष्ण उच्यते ।। २६.३९ ।।"
  },
  {
    "text": "अष्टमात्तु मुखात्तस्य ॠकारः श्यामवर्णतः।\nश्यामाक्षरसवर्णश्च ततः सावर्णिरुच्यते ।। २६.४० ।।"
  },
  {
    "text": "मुखात्तु नवमात्तस्य लृकारो नवमः स्मृतः।\nधूम्रो वै वर्णतश्चापि धूम्रस्व मनुरुच्यते ।। २६.४१ ।।"
  },
  {
    "text": "दशमात्तु मुखात्तस्य लृकारः प्रभुरुच्यते।\nसमश्चैव सवर्णश्च बभौ सावर्णिको मनुः ।। २६.४२ ।।"
  },
  {
    "text": "मुखादेकादशात्तस्य एकारो मनुरुच्यते।\nपिशङ्गो वर्णतश्चैव पिशङ्गो वर्ण उच्यते ।। २६.४३ ।।"
  },
  {
    "text": "द्वादशात्तु मुखात्तस्य ऐकारो नाम उच्यते।\nपिशङ्गो भस्मवर्णाभः पिशङ्गो मनुरुच्यते ।। २६.४४ ।।"
  },
  {
    "text": "त्रयोदशान्मुखात्तस्य ओकारो वर्ण उच्यते।\nपञ्चवर्णसमायुक्त ओकारो वर्ण उत्तमः ।। २६.४५ ।।"
  },
  {
    "text": "चतुर्द्दशमुखात्तस्य औकारो वर्ण उच्यते।\nकर्बूरो वर्णतश्चैव मनुः सावर्णिरुच्यते ।। २६.४६ ।।"
  },
  {
    "text": "इत्येते मनवश्चैव स्वरा वर्णाश्च कल्पतः।\nविज्ञेया हि यथातत्त्वं स्वरतो वर्णतस्तथा ।। २६.४७ ।।"
  },
  {
    "text": "परस्परसवर्णाश्च स्वरा यस्माद् वृता हि वै ।\nतस्मात्तेषां सवर्णत्वादन्वयस्तु प्रकीर्तितः ।। २६.४८ ।।"
  },
  {
    "text": "सवर्णाः सदृशाश्चैव यस्माज्जातास्तु कल्पजाः।\nतस्मात् प्रजानां लोकेऽस्मिन् सवर्णाः सर्वसन्धयः ।। २६.४९ ।।"
  },
  {
    "text": "भविष्यन्ति यथाशैलं वर्णाश्च न्यायतोऽर्थतः।\nअभ्यासात्सन्धयश्चैव तस्माज्ज्ञेयाः स्वरा इति ।। २६.५० ।।"
  },
  {
    "text": "इति श्रीमहापुराणे वायुप्रोक्ते स्वरोत्पत्तिर्नाम षड्‌विंशोऽध्यायः ।। २६ ।।"
  }
]
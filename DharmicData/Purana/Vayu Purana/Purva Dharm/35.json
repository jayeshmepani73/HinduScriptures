[
  {
    "text": "<b>।। सूत उवाच ।।\n</b>\nयत्तद्वै कर्णिकामूलमिति वै सम्प्रकीर्तितम्।\nतद्योजनसहस्राणां सप्ततीनामधः स्मृतम् ।। ३५.१ ।।"
  },
  {
    "text": "चत्वरिंशत्तथाष्टौ च सहस्राण्यत्र मण्डलम्।\nशैलराजावृतं रम्यं मेरुमूलमिति श्रुतिः ।। ३५.२ ।।"
  },
  {
    "text": "तेषां गिरिसहस्राणामनेकेषु महोच्छ्रिताः।\nदिक्षु सर्वासु पर्य्यन्तैर्मर्य्यादाः पर्वताः स्मृताः ।। ३५.३ ।।"
  },
  {
    "text": "निकुञ्जकन्दरनदीगुहानिर्झरशोभिताः।\nबहुप्रासादकटकै स्तटैश्च कुसुमोज्ज्वलैः ।। ३५.४ ।।"
  },
  {
    "text": "नितम्बपुष्पमालौघैः सानुभिर्धातुमण्डितैः ।\nशिखरैर्हेमकपिलैर्नैकप्रस्रवणावृतैः।\nशोभिता गिरयः सर्व्वे पुष्टै रत्न समर्पितैः ।। ३५.५ ।।"
  },
  {
    "text": "विहङ्गशतसंजुष्टैः कुञ्जैरनुपमैरपि।\nसिहशार्दूलशरभैर्नैकैश्चामरवारणैः।\nनानावर्णाकृतिधरैः सेविता विविधैर्नगैः ।। ३५.६ ।।"
  },
  {
    "text": "सप्ताश्च हरिकृष्णाङ्गमेकैकं दशपर्वतम्।\nबाह्यमाभ्यन्तरा ये तु त्रिवाहास्तु समाः स्मृताः ।। ३५.७ ।।"
  },
  {
    "text": "जठरो देवकूटश्च पूर्वस्यां दिशि पर्वतौ।\nतौ दक्षिणोत्तरायामावानीलनिषधायतौ ।। ३५.८ ।।"
  },
  {
    "text": "कैलासो हिमवांश्चैव दक्षिणोत्तरपर्वतौ।\nपूर्वपश्चायतावेतावर्णवान्तव्यवस्थितौ ।। ३५.९ ।।"
  },
  {
    "text": "योऽसौ मेरुर्द्विजश्रेष्ठाः प्रांशुः कनकपर्वतः।\nविष्कम्भं तस्य वक्ष्यामि तन्मे निगदतः श्रृणु ।। ३५.१० ।।"
  },
  {
    "text": "महापादास्तु चत्वारो मेरोरथ चतुर्द्दिशम्।\nयैर्धृतत्वान्न चलति सप्तद्वीपवती मही ।। ३५.११ ।।"
  },
  {
    "text": "दशयोजनसाहस्र आयामस्तेषु पठ्यते।\nदेवगन्धर्वयक्षाणां नानारत्नोपशोभिताः।\nनैकनिर्झरवप्राढ्या रम्यकन्दरनिर्मिताः ।। ३५.१२ ।।"
  },
  {
    "text": "नितम्बपुष्पकादम्बैः शोभिताश्चित्रसानवः।\nमनःशिलादरीभिश्च हरितालतलैस्तथा ।। ३५.१३ ।।"
  },
  {
    "text": "सुवर्णमणिचित्राभिर्गुहाभिश्च समन्ततः।\nशुद्धहिङ्गुलकप्रख्यैः काञ्चनैर्धातुमण्डितैः ।। ३५.१४ ।।"
  },
  {
    "text": "वरकाञ्चनचित्रैश्च प्रवालैः समलंकृताः।\nरुचिराः शतपर्वाणः सिद्धावासा मुदान्विताः।\nमहाविमानैः श्रीमद्भिः समन्तात्परिदीपिताः ।। ३५.१५ ।।"
  },
  {
    "text": "पूर्वेण मन्दरो नाम दक्षिणे गन्धमादनः।\nविपुलः पश्चिमे पार्श्वे सुपार्श्वश्चोत्तरे स्मृतः ।। ३५.१६ ।।"
  },
  {
    "text": "तेषां सहस्रश्रृङ्गेषु वज्रवैढूर्यवेदिकाः।\nशाखासहस्रकलिताः सुमूलाः सुप्रतिष्ठिताः ।। ३५.१७ ।।"
  },
  {
    "text": "स्रिग्धैर्नीलैर्घनैः पर्णैः सञ्झन्नविविधाश्रयाः ।\nअनेकप्रजनोत्सेधा महापुष्पफलोपगाः ।। ३५.१८ ।।"
  },
  {
    "text": "यक्षगन्धर्वसेव्याश्च सेविताः सिद्धचारणैः।\nमहावृक्षाः समुत्पन्नाश्चत्वारो द्वीपकेतवः ।। ३५.१९ ।।"
  },
  {
    "text": "मन्दरस्य गिरेःश्रृङ्गे महावृक्षः स केतुराट्।\nआलम्बशाखाशिखरः कन्दरश्चैव पादपः ।। ३५.२० ।।"
  },
  {
    "text": "महाकुम्भप्रमाणैस्तु पुष्पैर्विकचकेसरैः।\nमहागन्धैर्मनोज्ञैश्च शोभितः सर्वकालजैः ।। ३५.२१ ।।"
  },
  {
    "text": "सहस्रमधिकं सोऽथ गन्धेनापूरयद्दिशः।\nयोजनानां समन्ताद्वै मन्दमारुतवीजितः ।। ३५.२२ ।।"
  },
  {
    "text": "वरकेतुरेव प्रथितो भद्राश्वो नाम यो द्विजाः।\nयत्र साक्षात् हृषीकेशः सिद्धसङ्घैर्महीयते ।। ३५.२३ ।।"
  },
  {
    "text": "तस्य रुद्रकदम्बस्य तदा श्वेतहरो हरिः ।\nप्राप्तवानपरश्रेष्ठः स तत्र सहितः पुरा ।। ३५.२४ ।।"
  },
  {
    "text": "तेन चालोकितं सर्वं द्वीपं द्विपदनायकाः।\nयस्य नाम्ना समाख्यातो भद्राश्वो नाम नामतः ।। ३५.२५ ।।"
  },
  {
    "text": "दक्षिणस्यापि शैलस्य शिखरे देवसेविता।\nजम्बूः सदा पुष्पफला सदा माल्योपशोभिता ।। ३५.२६ ।।"
  },
  {
    "text": "महामूलैर्महास्कन्धैः स्निग्धवर्णैर्विभूषिता।\nनवैः सदा पुष्पफलैः शाखाभिश्चोपशोभिता ।। ३५.२७ ।।"
  },
  {
    "text": "तस्या ह्यतिप्रमाणानि स्वादूनि च मृदूनि च।\nफलान्यमृतकल्पानि पतन्ति गिरिमूर्द्धनि ।। ३५.२८ ।।"
  },
  {
    "text": "तस्माद्गिरिवरप्रस्थात् पुनः प्रस्यन्दवाहिनी।\nनदी जम्बूनदी नाम प्रवृत्ता मधुवाहिनी ।। ३५.२९ ।।"
  },
  {
    "text": "तत्र जाम्बूनदन्नाम सुवर्णं ज्वलनप्रभम्।\nदेवालङ्कारमतुलं जायते पापनाशनम् ।। ३५.३० ।।"
  },
  {
    "text": "देवदानवगन्धर्वा यक्षराक्षसपन्नगाः।\nयत् पिबन्त्यमृतप्रख्यं मधु जाम्भूरसस्रवम् ।। ३५.३१ ।।"
  },
  {
    "text": "स केतुर्दक्षिणे द्वीपे जम्भूर्लोकेषु विश्रुता।\nयस्या नाम्ना स विख्यातो जम्भूद्वीपः सनातनः ।। ३५.३२ ।।"
  },
  {
    "text": "विपुलस्यापि शैलस्य पश्चिमस्य महात्मनः।\nजातः श्रृङ्गेऽतिसुमहानश्वत्थ श्चैव पादपः ।। ३५.३३ ।।"
  },
  {
    "text": "विलम्बिवरमालाद्यः सुवर्णमणिवेदिकः।\nमहोच्चस्कन्धविटपो नैकसत्त्वगुणालयः ।। ३५.३४ ।।"
  },
  {
    "text": "कुम्भप्रमाणैः सुखदैः फलैः सर्वर्त्तुकैः शुभैः।\nस केतुः केतुमालानां देवगन्धर्वसेवितः ।। ३५.३५ ।।"
  },
  {
    "text": "केतुमालेति च यथा तस्या नाम प्रकीर्तितम्।\nतन्निबोधत विप्रेन्द्रा निरुक्तं नाम कर्मतः ।। ३५.३६ ।।"
  },
  {
    "text": "क्षीरोदमथने वृत्ते दैत्यपक्षे पराजिते।\nमहासमरसम्मर्दवृक्षक्षोभविमर्दिता ।। ३५.३७ ।।"
  },
  {
    "text": "सहस्राक्षेण विहिता माला तस्य सुतानिता।\nतस्य स्कन्धे समासक्त्या ह्यश्वत्थस्य वनस्पतेः ।। ३५.३८ ।।"
  },
  {
    "text": "सा तथैव महागन्धा ह्यम्लाना सर्वकामिकी।\nइज्यते सुमहाभागा विविधैः सिद्धचारणैः ।। ३५.३९ ।।"
  },
  {
    "text": "तस्य केतोः सदा माला देवदत्ता विराजते।\nपवनेनेरिता दिव्यं वाति गन्धं मनोरमम् ।। ३५.४० ।।"
  },
  {
    "text": "ताभ्यां नामाङ्कितो द्वीपः पश्चिमे बहुविस्तरः।\nकेतुमाल इति ख्यातो दिवि चेह च सर्वशः ।। ३५.४१ ।।"
  },
  {
    "text": "स्वपार्श्वस्योत्तरे चापि श्रृङ्गे जातो महाद्रुमः ।\nन्यग्रोधो विपुलस्कन्धोऽनेकयोजनमण्डलः ।। ३५.४२ ।।"
  },
  {
    "text": "माल्यदामकलापैश्च विविधैर्गन्धशालिभिः।\nशाकाविलम्बी शुशुभे सिद्धचारणसेवितः ।। ३५.४३ ।।"
  },
  {
    "text": "प्रवालकुम्भसदृशैर्मधुपूर्णैः फलैः सदा।\nस ह्युत्तर कुरूणान्तु केतुवृक्षः प्रकाशते ।। ३५.४४ ।।"
  },
  {
    "text": "सनत्कुमारावरजा मानसा ब्रह्मणः सुताः।\nसप्त तत्र महाभागाः कुरवो नाम विश्रुताः ।। ३५.४५ ।।"
  },
  {
    "text": "तत्र तैरागतज्ञानैः सत्त्वस्थैः पुण्यकीर्तिभिः।\nअक्षयं क्षेममपरं लोकं प्राप्तं सनातनम् ।। ३५.४६ ।।"
  },
  {
    "text": "तेषां नामाङ्कितो द्वीपः सप्तानां वै महात्मनाम् ।\nदिवि चेह च विख्याता उत्तराः कुरवः सदा ।। ३५.४७ ।।"
  },
  {
    "text": "इति श्रीमहापुराणे वायुप्रोक्ते जम्बूद्वीपवर्णनं नाम पञ्चत्रिंशोऽध्यायः ।। ३५ ।।"
  }
]
[
  {
    "text": "<b>।।सूत उवाच।।\n</b>\nएवंभूतेषु लोकेषु ब्रह्मणा लोककर्तृणा।\nयदा ता न प्रवर्त्तन्ते प्रजाः केनापि हेतुना ।। १०.१ ।।\nतमोमात्रावृतो ब्रह्मा तदाप्रभृति दुःखितः।\nततः स विदधे बुद्धिमर्थनिश्चयगामिनीम् ।। १०.२ ।।\nअथात्मनि समस्राक्षीत्तमोमात्रां नियामिकाम् ।\nराजसत्वं पराजित्य वर्त्तमानं स धर्मतः ।। १०.३ ।।\nतप्यते तेन दुःखेन शोकञ्चक्रे जगत्पतिः।\nतमश्च व्यनुदत्तस्माद्रजस्तमसमावृणोत् ।। १०.४ ।।\nतत्तमः प्रतिनुत्तं वै मिथुनं स व्यजायत।\nअधर्माच्चरणाज्जज्ञे हिंसा शोकादजायत ।। १०.५ ।।\nततस्तस्मिन् समुद्भूते मिथुने चरणात्मनि।\nततश्च भगवानासीत् प्रीतश्चैवमशिश्रियत् ।। १०.६ ।।\nस्वां तनुं स ततो ब्रह्मा तामपोहदभास्वराम्।\nद्विधाकरोत्स तं देहमर्द्धेन पुरुषोऽभवत् ।। १०.७ ।।\nअर्द्धेन नारी सा तस्य शतरूपा व्यजायत।\nप्राकृतां भूतधात्रीं तां कामान्वै सृष्टवान् विभुः ।। १०.८ ।।\nसा दिवं वृथिवीञ्चैव महिम्ना व्याप्य धिष्ठिता।\nब्रह्मणः सा तनुः पूर्वा दिवमावृत्त्य तिष्ठति ।। १०.९ ।।\nया त्वर्द्धात् सृजते नारी शतरूपा व्यजायत।\nसा देवी नियुतन्तप्त्वा तपः परमदुश्चरम् ।। १०.१० ।।\nभर्तारन्दीप्तयशसं पुरुषं प्रत्यपद्यत।\nस वै स्वायम्भुवः पूर्वं पुरुषो मनुरुच्यते ।। १०.११ ।।\nतस्यैवसप्ततियुगं मन्वन्तरमिहोच्यते ।\nलब्धा तु पुरुषः पत्नीं शतरूपामयोनिजाम् ।। १०.१२ ।।\nतया स रमते सार्द्धं तस्मात्सा रतिरुच्यते।\nप्रथमः संप्रयोगः स कल्पादौ समवर्त्तत ।। १०.१३ ।।\nविराजमसृजत् ब्रह्मा सोऽभवत् पुरुषो विराट् ।\nसम्राण्मानसरूपात्तु वै राजस्तु मनुः स्मृतः ।। १०.१४ ।।\nस वैराजः प्रजासर्गः स सर्गे पुरुषो मनुः।\nवैराजात्पुरुषाद्वीराच्छतरूपा व्यजायत ।। १०.१५ ।।\nप्रियव्रतोत्तानपादौ पुत्रौ पुत्रवतां वरौ ।\nकन्ये द्वे च महाभागे याभ्यां जाताः प्रजास्त्विमाः ।। १०.१६ ।।\nदेवी नाम्ना तथाकूतिः प्रसूतिश्चैव ते शुभे।\nस्वायम्भुवः प्रसूतिन्तु दक्षाय व्यसृजत् प्रभुः ।। १०.१७ ।।\nप्राणो दक्षस्तु विज्ञेयः सङ्कल्पो मनुरुच्यते।\nरुचेः प्रजापतेश्चैव आकूतिं प्रत्यपादयत् ।। १०.१८ ।।\nआकूत्यां मिथुनं यज्ञे मानसस्य रुचेः शुभम्।\nयज्ञश्च दक्षिणा चैव यमकौ सम्बभूवतुः ।। १०.१९ ।।\nयज्ञस्य दक्षिणायाञ्च पुत्रा द्वादश जज्ञिरे।\nयामा इति समाखयाता देवाः स्वायम्भुवेऽन्तरे ।। १०.२० ।।\nयमस्य पुत्रा यज्ञस्य तस्माद्यामास्तु ते स्मृताः।\nअजिताश्चैव शूकाश्च गणौ द्वौ ब्रह्मणः स्मृतौ ।। १०.२१ ।।\nयामाः पूर्वं परिक्रान्ता यतः संज्ञा दिवौकसः।\nस्वायम्भूवसुतायान्तु प्रसूत्यां लोकमातरः ।। १०.२२ ।।\nतस्यां कन्याश्चतुर्विंशद्दक्षस्त्वजनयत् प्रभुः।\nसर्वास्ताश्च महाभागाः सर्वाः कमललोचनाः ।। १०.२३ ।।\nयोगपत्न्यश्च ताः सर्वाः सर्वास्ता योगमातरः।\nश्रद्धा लक्ष्मी धॄतिस्तुष्टिः पुष्टिर्मेधा क्रिया तथा।\nबुद्धिर्ल्लज्जा वपुः शान्तिः सिद्धिः कीर्त्तिस्त्रयोदशी ।। १०.२४ ।।\nपत्न्यर्थे प्रतिजग्राह धर्मो दाक्षायणीः प्रभुः।\nद्वाराण्येतानि चैवास्य विहितानि स्वयम्भुवा ।। १०.२५ ।।\nताभ्यः शिष्टा यवीयस्य एकादश सुलोचनाः।\nख्यातिः सत्यथ संभूतिः स्मृतिः प्रीतिः क्षमा तथा ।। १०.२६ ।।\nसन्नतिशचवानसूया च ऊर्ज्जा स्वाहा स्वधा तथा।\nतास्ततः प्रत्यपद्यन्त पुनरन्ये महर्षयः ।। १०.२७ ।।\nरुद्रो भृगुर्मरीचिश्च अङ्गिराः पुलहः क्रतुः ।\nपुलस्त्योऽत्रिर्वसिष्ठश्च पितरोऽग्रिस्तथैव च ।। १०.२८ ।।\nसतीं भवाय प्रायच्छत् ख्यातिञ्च भृगवे तथा।\nमरीचये च सम्भूतिं स्मृतिमाङ्गिरसे ददौ ।। १०.२९ ।।\nप्रीतिं चैव पुलस्त्याय क्षमां वै पुलहाय च।\nक्रतवे सन्नतिं नाम अनसूयान्तथात्रये ।। १०.३० ।।\nऊर्ज्जं ददौ वसिष्ठाय स्वाहां वै ह्यग्नये ददौ ।\nस्वधां चैव पितृभ्यस्तु तास्वपत्यानि वक्ष्यते ।। १०.३१ ।।\nएते सर्वे महाभागाः प्रज्ञाः स्वानुष्ठिताः स्थिताः।\nमन्वन्तरेषु सर्वेषु यावदाभूतसंप्लवम् ।। १०.३२ ।।\nश्रद्धा कामं विजज्ञे वै दर्पो लक्ष्मीसुतः स्मृतः।\nधृत्यास्तु नियमः पुत्रस्तुष्टयाः सन्तोष उच्यते ।। १०.३३ ।।\nपुष्ट्या लाभः सुतश्चापि मेधापुत्रः श्रुतस्तथा।\nक्रियायास्तु नयः प्रोक्तो दण्डः समय एव च ।। १०.३४ ।।\nबुद्धेर्वौधसुतश्चापि अप्रमादश्च तावुभौ ।\nलज्जाया विनयः पुत्रो व्यवसायो वपुःसुतः ।। १०.३५ ।।\nक्षेमः शान्तिसुतश्चापि सुखं सिद्धेर्व्यजायत।\nयशः कीर्त्तेः सुतश्चापि इत्येते धर्मसूनवः ।। १०.३६ ।।\nकामस्य हर्षः पुत्रो वै देव्या रत्या व्यजायत।\nइत्येष वै सुखोदर्क्कः सर्गो धर्मस्य कीर्त्तितः ।। १०.३७ ।।\nजज्ञे हिंसा त्वधर्माद्धै निकृतिश्चानृतावुभौ ।\nनिकृत्यानृतयोर्जज्ञे भयं नरक एव च ।। १०.३८ ।।\nमाया च वेदना चापि मिथुनद्वयमेतयोः।\nभयाज्जज्ञेऽथ सा माया मृत्युं भूतापहारिणम् ।। १०.३९ ।।\nवेदनायास्ततश्चापि दुःखं जज्ञेऽथ रौरवात् ।\nमृत्ययोर्व्याधिज्वरा शोकाः क्रोधोऽसूया च जज्ञिरे ।\nदुःखान्तरा स्मृता ह्येते सर्वे चाधर्मलक्षणाः ।। १०.४० ।।\nतेषां भार्याऽस्ति पुत्रो वा ते सर्वे निधनाः स्मृताः ।\nइत्येष तामसः सर्गो जज्ञे धर्मनियामकः ।। १०.४१ ।।\nप्रजाः सृजेति व्यादिष्टो ब्रह्मणा नीललोहितः ।\nसोऽभिध्याय सतीं भार्यान्निर्ममे ह्यात्मसम्भवाम् ।। १०.४२ ।।\nनाधिकान्न च हीनांस्तान्मानसानात्मनः समान्।\nसहस्रं हि सहस्राणामसृजत् कृमिवाससा।\nतुल्या श्चैवात्मनः सर्वे रूपतेजोबलश्रुतैः ।। १०.४३ ।।\nपिङ्गलान्सन्निषङ्गांश्च सकपर्द्दान् विलोहितान् ।\nविवासान् हरि केशांश्च दृष्टिघ्नांश्च कपालिनः ।। १०.४४ ।।\nबहुरूपान् विरूपांश्च विश्वरूपांश्चरूपिणः।\nरथिनो वर्मिणश्चैव धर्मिणश्च वरूथिनः ।। १०.४५ ।।\nसहस्रशत बाहूंश्च दिव्यान् भौमान्तरिक्षगान्।\nस्थूलशीर्षानष्टदंष्ट्रानुद्विजिह्वांस्त्रिलोचनान् ।। १०.४६ ।।\nअन्नादान् पिशितादांश चव आज्यपान् सोमपांस्तथा।\nमेदपां स्वातिकायांश्च शितिकण्ठोग्रमन्यवः ।। १०.४७ ।।\nसोपासङ्गतलत्रांश्च धन्विनो ह्युपवर्मिणः।\nआसीनान् धावतश्चैव जृम्भिनश्चैव धिष्ठितान् ।। १०.४८ ।।\nअध्या पिनोऽथ जपतो युञ्जतोऽध्यायतस्तथा।\nज्वलतो वर्षतश्चैव द्योतमानान् प्रधूपितान् ।। १०.४९ ।।\nबुद्धान् बुद्धतमांश्चैव ब्रह्मिष्ठान् शुभदर्शनान् ।\nनीलग्री वान् सहस्राक्षान् संर्वाश्चाथ क्षपाचरान् ।। १०.५० ।।\nअदृश्यान् सर्वभूतानां महायोगान् महौजसः।\nरूदतोद्रवतश्चैव एवंयुक्तान् सहस्रशः।\nअपातयामानसृजत् रुद्ररूपान् सुरोत्तमान् ।। १०.५१ ।।\nब्रह्मा दृष्ट्वाऽब्रवीदेतान्मास्राक्षीरीदृशीः प्रजाः।\nस्रष्टव्या नात्मनस्तुल्याः प्रजा नैवाधिकास्त्वया।\nअन्याः सृजत्वं भद्रन्ते स्थितोहन्त्वं सृज प्रजाः ।। १०.५२ ।।\nएते ये वै मया मृष्टा विरूपा नीललेहिताः ।\nसहस्राणां सहस्रन्तु आत्मनोपमनिश्चिताः ।। १०.५३ ।।\nएते देवा भविष्यन्ति रूद्रा नाम महाबलाः।\nपृथिव्यामन्तारीक्षे च रुद्रनाम्ना प्रतिश्रुताः ।। १०.५४ ।।\nशतरुद्रसमाम्नाता भविष्यन्तीह यज्ञियाः।\nयज्ञभाजो भविष्यन्ति सर्वे देवयुगैः सह ।। १०.५५ ।।\nमन्वन्तरेषु ये देवा भविष्यन्तीह च्छन्दजाः।\nतैः सार्द्धमीज्यमानास्ते स्थास्यन्तीह युगक्षयात् ।। १०.५६ ।।\nएवमुक्तस्तदा ब्रह्मा महादेवेन धीमता।\nप्रत्युवाच तदा भीमं हृष्यमाणः प्रजापतिः ।। १०. ५७ ।।\nएवं भवतु भद्रं ते यथा ते व्याहृतं प्रभो।\nब्रह्मणा समनुज्ञा ते सदा सर्वमभूत् किल ।। १०.५८ ।।\nततःप्रभृति देवेशो न प्रासूयत वै प्रजाः।\nऊर्द्ध्वरेताः स्थितः स्थाणुर्यावदाभूतसंप्लवम्।\nयस्माच्चोक्तं स्थितोऽस्मीति ततः स्थाणुरिति स्मृतः ।। १०.५९ ।।\nज्ञानं वैराग्यमैश्वर्यं तपः सचत्यं क्षमा धृतिः।\nस्रष्टृत्वमात्मसम्बोधस्त्वधिष्ठातृत्वमेव च।\nअथ यानि दशैतानि नित्यन्तिष्ठन्ति शङ्करे ।। १०.६० ।।\nसर्वान् देवान् ऋषींश्चैव समेतानसुरैः सह।\nअत्येति तेजसा देवो महादेवस्ततः स्मृतः ।। १०.६१ ।।\nअत्येति देवानैश्चर्याद्बलेन च महासुरान्।\nज्ञानेन च मुनीन् सर्वान् योगाद्भूतानि सर्वशः ।। १०.६२ ।।\n<b>।।ऋषय ऊचुः ।।\n</b>\nयोगं तपश्च सत्यञ्च धर्मञ्चापि महामुने।\nमाहेश्वरस्य ज्ञानस्य साधनञ्च प्रजक्ष्व नः ।। १०.६३ ।।\nयेन येन च धर्मेण गतिं प्राप्स्यन्ति वै द्विजाः।\nतत्सर्वं श्रोतुमिच्छामि योगं माहेश्वरं प्रभो ।। १०.६४ ।।\n<b>।। वायुरुवाच।।\n</b>\nपञ्च धर्माः पुराणे तु रुद्रेण समुदाहृताः।\nमाहेश्वर्यं यथा प्रोक्तं रुद्रैरक्लिष्टकर्मभिः ।। १०.६५ ।।\nआदित्यैर्वसुभिः साध्यैरश्विभ्याञ्चैव सर्वशः।\nमरुद्भिर्भृगुभिश्चैव ये चान्ये विबुधालयाः ।। १०.६६ ।।\nयमशुक्रपुरोगैश्च पितृकालान्तकैस्तथा।\nएतैश्वान्यैशचव बहुभिस्ते धर्माः पर्युपासिताः ।। १०.६७ ।।\nते वै प्रक्षीणकर्माणः शारदाम्बरनिर्मलाः।\nउपासते मुनिगणाः सन्धायात्मानमात्मनि ।। १०.६८ ।।\nगुरुप्रियहिते युक्ता गुरूणां वै प्रियेप्सवः।\nविमुच्य मानुषं जन्म विहरन्ति च देववत् ।। १०.६९ ।।\nमहेश्वरेण ये प्रोक्ताः पञ्च धर्माः सनातनाः।\nतान् सर्वान् क्रमयोगेन उच्यमानान्निबोधत ।। १०.७० ।।\nप्राणायामस्तथा ध्यानं प्रत्याहारोऽथ धारणा।\nस्मरणञ्चैव योगेऽस्मिन् पञ्च धर्माः प्रकीर्त्तिताः ।। १०.७१ ।।\nतेषां क्रमविशेषेण लक्षणं कारणं तथा।\nप्रवक्ष्यामि तथा तत्त्वं यथा रुद्रेण भाषितम् ।। १०.७२ ।।\nप्राणायामगतिश्वापि प्राणस्यायाम उच्यते ।\nस चापि त्रिविधः प्रोक्तो मन्दो मध्योत्तमस्तथा ।। १०.७३ ।।\nप्राणानाञ्च निरोधस्तु स प्राणायामसंज्ञितः ।\nप्राणायामप्रमाणन्तु मात्रा वै द्वादश स्मृताः ।। १०.७४ ।।\nमन्दो द्वादशमात्रस्तु उद्वाता द्वादश स्मृताः ।\nमध्यमश्च द्विरुद्वातश्चतुर्विंशतिमात्रिकः ।। १०.७५ ।।\nउत्तमस्तत्र्त्रिरुद्वातो मात्राः षट्‌त्रिंशदुच्यते।\nस्वेदकम्पविषादानां जननो ह्युत्तमः स्मृतः ।। १०.७६ ।।\nइत्येतत् त्रिविधं प्रोक्तं प्राणायामस्य लक्षणम्।\nप्रमाणञ्च समासेन लक्षणञ्च निबोधत ।। १०.७७ ।।\nसिंहो वा कुञ्जरो वापि तथाऽन्यो वा मृगो वने।\nगृहीतः सेव्यमानस्तु मृदुः समुपजायते ।। १०.७८ ।।\nतथा प्राणो दुराधर्षः सर्वेषामकृतात्मनाम् ।\nयोगतः सेव्यमानस्तु स एवाभ्यासतो व्रजेत् ।। १०.७९ ।।\nस चैव हि यथा सिंहः कुञ्जरो वापि दुर्बलः।\nकालान्तरवशाद्योगाद्गम्यते परिमर्द्दनात् ।। १०.८० ।।\nपरिधाय मनो मन्दं वश्यत्वं चाधिगच्छति ।\nपरिधाय मनोदेवं तथा जीवति मारुतः ।। १०.८१ ।।\nवश्यत्वं हि यथा वायुर्गच्छते योगमास्थितः।\nतदा स्वच्छन्दतः प्राणं नयते यत्र चेच्छति ।। १०.८२ ।।\nयथा सिंहो गजो वापि वश्यत्वादवतिष्ठते।\nअभयाय मनुष्याणां मृगेभ्यः संप्रवर्त्तते ।। १०.८३ ।।\nयथा परिचितश्चायं वायुर्वै विश्वतोमुखः।\nपरिध्यायमानः संरुद्धः शरीरे किल्बिषं दहत् ।। १०.८४ ।।\nप्राणायामेन युक्तस्य विप्रस्य नियतात्मनः।\nसर्वे दोषाः प्रणश्यन्ति सत्त्वस्थश्चैव जायते ।। १०.८५ ।।\nतपांसि यानि तप्यन्ते व्रतानि नियमाश्च ये।\nसर्वयज्ञफलञ्चैव प्राणायामश्च तत्समः ।। १०.८६ ।।\nअब्बिन्दुं यः कुशाग्रेण मासि मासि समश्रुते।\nसंवत्सरशतं साग्रं प्राणायामञ्च तत्समम् ।। १०.८७ ।।\nप्राणायामैर्दहेर्दोषान् धारणाभिश्च किल्बिषम्।\nप्रत्याहारेण विषयान् ध्यानेनानाश्वरान् गुणान् ।। १०.८८ ।।\nतस्माद्युक्तः सदा योगी प्राणायामपरो भवेत् ।\nसर्वपापविशुद्धात्मा परं ब्रह्माधिगच्छति ।। १०.८९ ।।\nइति श्रीम हापुराणे वायुप्रोक्ते मन्वन्तरादिवर्णनं नाम दशमोऽध्याः ।। १० ।।"
  }
]
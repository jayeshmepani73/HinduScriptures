[
  {
    "text": "<b>।।सूत उवाच।।\n</b>\nगन्धमादनपार्श्वे तु स्फीता चोपरि गण्डिका।\nद्वात्रिंशतं सहस्राणि योजनैः पूर्वपश्चिमा ।। ४३.१ ।।"
  },
  {
    "text": "अस्यायामशचवतुस्त्रिंशत्सहस्राणि प्रमाणतः।\nतत्र ते शुभकर्माणः केतुमालाः परिश्रुताः ।। ४३.२ ।।"
  },
  {
    "text": "तत्र काला नराः सर्वे महासत्त्वा महाबलाः।\nस्त्रियश्चोत्पलपत्राभाः सर्वास्ताः प्रिय दर्शनाः ।। ४३.३ ।।"
  },
  {
    "text": "तत्र दिव्यो महावृक्षः पनसः षड्रसाश्रयः।\nईश्वरो ब्रह्मणः पुत्रः कामचारी मनोजवः।\nतस्य पीत्वा फलरसं जीवन्ति हि समायुतम् ।। ४३.४ ।।"
  },
  {
    "text": "पार्श्वे माल्यवतश्चापि पूर्वे पुर्वा तु गण्डिका।\nआयामतोऽथ विस्ताराद्यथैवापरगण्डिका ।। ४३.५ ।।"
  },
  {
    "text": "भद्राश्वास्तत्र विज्ञेया नित्यं मुदितमानसा।\nभद्रं सालवनं तत्र कालाम्राश्च महाद्रुमाः ।। ४३.६ ।।"
  },
  {
    "text": "तत्र ते पुरुषाः श्वेता महासत्त्वा महाबलाः।\nस्त्रियः कुमुदवर्णाभाः सुन्दर्य्यः प्रियदर्शनाः ।। ४३.७ ।।"
  },
  {
    "text": "चन्द्रप्रभाश्वन्द्रवर्णाः पूर्णचन्द्रनिभाननाः।\nचन्द्रशीतलगात्राश्च स्त्रियश्चोत्पलगन्धिकाः ।। ४३.८ ।।"
  },
  {
    "text": "दशवर्षसहस्राणि तेषामायुर्निरामयम्।\nकालाम्रस्य रसं पीत्वा सर्वदा सिथरयौवनाः ।। ४३.९ ।।"
  },
  {
    "text": "<b>।।ऋषय ऊचुः।।\n</b>\nप्रमाणं वर्णमायुश्च याथातथ्येन कीर्तितम्।\nचतुर्णामपि द्वीपानां समासान्न तु विस्तरात् ।। ४३.१० ।।"
  },
  {
    "text": "<b>।।सूत उवाच।।\n</b>\nभद्राश्वानां यथा चिह्नं कीर्तितं कीर्तिवर्द्धनाः।\nतच्छृणुध्वं तु कार्त्स्न्येन पूर्वसिद्धैरुदाहृतम् ।। ४३.११ ।।"
  },
  {
    "text": "देवकूटस्य सर्वस्य प्रथितस्येह यत्परम्।\nपूर्वेण दिक्षु सर्वासु यथावच्च प्रकीर्तितम् ।। ४३.१२ ।।"
  },
  {
    "text": "कुलाचलानां पञ्चानां नदीनाञ्च विशेषतः।\nतथा जनपदानाञ्च यथा दृष्टं यथाश्रुतम् ।। ४३.१३ ।।"
  },
  {
    "text": "शैवालो वर्णमालाग्रः कोरञ्जश्चाचलोत्तमः।\nश्वेतवर्णश्च नीलश्च पञ्चैते कुलपर्वताः ।। ४३.१४ ।।"
  },
  {
    "text": "तेषां प्रसूतिरन्येपि पर्वता बहुविस्तराः।\nकोटिकोटिः क्षितौ ज्ञेयाः शतशोऽथ सहस्रशः ।। ४३.१५ ।।"
  },
  {
    "text": "तैर्विमिश्रा जनपदैर्नानासत्त्वसमाकुलाः।\nनानाप्रकारजातीयास्त्वनेकनृपपालिताः ।। ४३.१६ ।।"
  },
  {
    "text": "नामधेयैश्च निक्रान्तैः श्रीमद्भिः पुरुषर्षभैः।\nअध्यासिता जनपदाः कीर्तनीयाश्च शोभिताः ।। ४३.१७ ।।"
  },
  {
    "text": "तेषान्तु नामधेयानि राष्ट्राणि विविधानि च।\nगिर्यन्तरनिविष्टानि समेषु विषमेषु च ।। ४३.१८ ।।"
  },
  {
    "text": "तथा सुमङ्गलाः शुद्धाश्चन्द्रकान्ताः सुनन्दनाः।\nव्रजका नीलशैलेयाः सौवीरा विजयस्थलाः ।। ४३.१९ ।।"
  },
  {
    "text": "महास्थलाः सुकामाश्च महाकेशाः सुमूर्द्धजाः।\nवातरंहाः सोपसङ्गाः परिवायाः पराचकाः ।। ४३.२० ।।"
  },
  {
    "text": "सम्भवक्रा महानेत्राः शैवालास्तनपास्तथा।\nकुमुदाः शाकमुण्डाश्च उरः सङ्कीर्णभौमकाः ।। ४३.२१ ।।"
  },
  {
    "text": "सोदका वत्सकाश्चैके वाराहा हारवामकाः।\nशङ्खाख्या भाविसन्द्राश्च उत्तरा हैमभौमकाः ।। ४३.२२ ।।"
  },
  {
    "text": "कृष्णभौमाः सुभौमाश्च महाभौमाश्च कीर्तिताः।\nएते चान्ये च विख्याता नानाजनपदा मया ।। ४३.२३ ।।"
  },
  {
    "text": "ते पिबन्ति महापुण्यां महागङ्गां महानदीम्।\nआदौ त्रैलोक्यविख्याता शीता शीताम्बुवाहिनी ।। ४३.२४ ।।"
  },
  {
    "text": "तथा च हंसवसतिर्महाचक्रा च निम्नगा।\nचक्रा वक्रा च कञ्ची च सुरसा चापगोत्तमा ।। ४३.२५ ।।"
  },
  {
    "text": "शाखावती चेन्द्रनदी मेघा मङ्गारवाहिनी।\nकावेरी हरितोया च सोमावर्त्ता शतह्रदा ।। ४३.२६ ।।"
  },
  {
    "text": "वनमाला वसुमती पम्पा पम्पावती शुभा।\nसुवर्णा पञ्च वर्णा च तथा पुण्या वपुष्मती ।। ४३.२७ ।।"
  },
  {
    "text": "मणिवप्रा सुवप्रा च ब्रह्मभागा शिलाशिनी।\nकृष्णतोया च पुण्योदा तथा नागपदी शुभा ।। ४३.२८ ।।"
  },
  {
    "text": "शैवालिनी मणितटा क्षारोदा चारुणावती।\nतथा विष्णुपदी चैव महापुण्या महानदी ।। ४३.२९ ।।"
  },
  {
    "text": "हिरण्यवाहिनीला च स्कन्दमाला सुरावती ।\nवामोदा च पताका च वेताली च महानदी ।। ४३.३० ।।"
  },
  {
    "text": "एता गङ्गा महानद्यो नायिकाः परिकीर्तिताः।\nक्षुद्रनद्यस्त्वसंख्याताः शतशोऽथ सहस्रशः ।। ४३.३१ ।।"
  },
  {
    "text": "पूर्वद्वीपस्य वोहिन्यः पुण्यवत्यश्च कीर्तिताः।\nकीर्त्तनेनापि चैतासां पूतः स्यादिति मे मतिः ।। ४३.३२ ।।"
  },
  {
    "text": "समृद्धराष्ट्रं स्फीतञ्च नानाजनपदाकुलम्।\nनानावृक्षवनोद्देशं नानानग सुवेष्टितम् ।। ४३.३३ ।।"
  },
  {
    "text": "नरनारीगणाकीर्णं नित्यं प्रमुदितं शिवम्।\nबहुधान्यधनोपेतं नानानृपतिपालितम् ।\nउपेतं कीर्तनशतैर्नानारत्नाकराकरम् ।। ४३.३४ ।।"
  },
  {
    "text": "तस्मिन्देशे समाख्याता हेमशङ्खदलप्रभाः।\nमहाकाया महावीर्याः पुरुषाः पुरुषर्षभाः ।। ४३.३५ ।।"
  },
  {
    "text": "सम्भाषणं दर्शनञ्च समस्थानोपसेवनम् ।\nदेवैः सह महाभागाः कुर्वते तत्र वै प्रजाः ।। ४३.३६ ।।"
  },
  {
    "text": "दशवर्षसहस्राणि तेषामायुः प्रकीर्तितम्।\nधर्माधर्मविशेषश्च न तेष्वस्ति महात्मसु।\nअहिंसा सत्यवाक्यञ्च प्रकृत्यैव हि वर्त्तते ।। ४३.३७ ।।"
  },
  {
    "text": "ते भक्त्या शङ्करं देवं गौरीं परमवैष्णवीम्।\nइज्यापूजानमस्कारांस्ताभ्यां नित्यं प्रयुञ्जते ।। ४३.३८ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम त्रिचत्वारिंशोऽध्यायः ।। ४३ ।।।"
  }
]
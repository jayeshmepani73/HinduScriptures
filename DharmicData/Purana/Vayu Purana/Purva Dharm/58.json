[
  {
    "text": "<b>।।सूत उवाच ।।\n</b>\nअत ऊर्द्ध्वं प्रवक्ष्यामि द्वापरस्य विधिं पुनः।\nतत्र त्रेतायुगे क्षीणे द्वापरं प्रतिपद्यते ।। ५८.१ ।।"
  },
  {
    "text": "द्वापरादौ प्रजानान्तु सिद्धिस्त्रतायुगे तु या।\nपरिवृत्ते युगे तस्मिंस्ततः सा संप्रणश्यति ।। ५८.२ ।।"
  },
  {
    "text": "ततः प्रवर्त्तते तासां प्रजानां द्वापरे पुनः।\nलोभोऽधृतिर्वणिग्युद्धं तत्त्वानामविनिश्चयः ।। ५८.३ ।।"
  },
  {
    "text": "तम्भेदश्चैव वर्णानां कार्याणाञ्चा विनिर्णयः।\nयज्ञौषधेः पशोर्दण्डो मदो दम्भोऽक्षमा बलम्।\nएषां रजस्तमोयुक्ता प्रवृत्तिर्द्वापरे स्मृता ।। ५८.४ ।।"
  },
  {
    "text": "आद्ये कृते च धर्मोऽस्ति त्रेतायां सम्प्रपद्यते।\nद्वापरे व्याकुलीभूत्वा प्रणश्यति कलौ युगे ।। ५८.५ ।।"
  },
  {
    "text": "वर्णानां विपरिध्वंसः संकीर्त्त्यते तथाश्रमः।\nद्वैधमुत्पद्यते चैव युगे तस्मिन् श्रुतौ स्मृतौ ।। ५८.६ ।।"
  },
  {
    "text": "द्वैधात् श्रुतेः स्मृतेश्चैव निश्चयो नाधिगम्यते।\nअनिश्चयादिगमनाद्धर्मतत्त्वं निगद्यते।\nधर्मतत्त्वे तु भिन्नानां मतिभेदो भवेन्नृणाम् ।। ५८.७ ।।"
  },
  {
    "text": "परस्परविभिन्नैस्तैर्दृष्टीनां विभ्रमेण च।\nअयं धर्मो ह्ययं नेति निश्चयो नाभिगम्यते ।। ५८.८ ।।"
  },
  {
    "text": "कारणानाञ्च वकैल्यात् कारणस्याप्यनिश्चयात्।\nमतिभेदे च तेषां वै दृष्टीनां विभ्रमो भवेत् ।। ५८.९ ।।"
  },
  {
    "text": "ततो दृष्टिविभिन्नैस्तैः कृतं शास्त्रकुलन्त्विदम्।\nएको वेदश्वतुष्पादस्त्रेतास्विह विधीयते ।। ५८.१० ।।"
  },
  {
    "text": "संरोधादायुषश्चैव दृश्यते द्वापरेषु च ।\nवेदव्यासैश्चतुर्धा तु व्यस्यते द्वापरादिषु ।। ५८.११ ।।"
  },
  {
    "text": "ऋषिपुत्रैः पुनर्वेदा भिद्यन्ते दृष्टिविभ्रमैः।\nमन्त्रब्राह्मणविन्यासैः स्वरवर्णविपर्ययैः ।। ५८.१२ ।।"
  },
  {
    "text": "संहिता ऋग्यजुःसाम्नां संहन्यन्ते श्रुतर्षिभिः।\nसामान्याद्वैकृताच्चैव दृष्टिभिन्नैः व्कचित्व्कचित् ।। ५८.१३ ।।"
  },
  {
    "text": "ब्राह्मणं कल्पसूत्राणि मन्त्रप्रवचनानि च।\nअन्ये तु प्रहितास्तीर्थैः केचित्तान् प्रत्यवस्थिताः ।। ५८.१४ ।।"
  },
  {
    "text": "द्वापरेषु प्रवर्त्तन्ते भिन्नवृत्ताश्रमा द्विजाः।\nएकमाध्वर्यवं पूर्वमासीद्द्वैधं पुनस्ततः ।। ५८.१५ ।।"
  },
  {
    "text": "सामान्यविपरीतार्थैः कृतं शास्त्रकुलन्त्विदम्।\nआध्वर्यवस्य प्रस्तावैर्बहुधा व्याकुलं कृतम् ।। ५८.१६ ।।"
  },
  {
    "text": "तथैवाथर्वऋक्साम्नां विकल्पैश्चाप्यसंक्षयैः।\nव्याकुलं द्वापरे भिन्ने क्रियते भिन्नदर्शनैः ।। ५८.१७ ।।"
  },
  {
    "text": "तैषां भेदाः प्रभेदाश्च विकल्पैश्चाप्यसंक्षयाः ।\nद्वापरे सम्प्रवर्तन्ते विनश्यन्ति पुनः कलौ ।। ५८.१८ ।।"
  },
  {
    "text": "तेषां विपर्ययाश्चैव भवन्ति द्वापरे पुनः।\nअवृष्टिर्मरणञ्चैव तथैव व्याध्युपद्ववाः ।। ५८.१९ ।।"
  },
  {
    "text": "वाङ्मनःकर्मजैर्दुःखैर्निर्वेदो जायते पुनः ।\nनिर्वेदाज्जायते तेषां दुःखमोक्ष विचारणा ।। ५८.२० ।।"
  },
  {
    "text": "विचाराणाच्च वैराग्यं वैराग्याद्दोपदर्शनम्।\nदोषाणां दर्शनाच्चैव द्वापरे ज्ञानसम्भवः ।। ५८.२१ ।।"
  },
  {
    "text": "तेषाञ्च मानिनां पूर्वमाद्ये स्वायम्भुवेऽन्तरे।\nउत्पद्यन्ते हि शास्त्राणां द्वापरे परिपन्थिनः ।। ५८.२२ ।।"
  },
  {
    "text": "आयुर्वेदविकल्पाश्च अङ्गानां ज्यौतिषस्य च।\nअर्थशास्त्रविकल्पश्च हेतुशास्त्रविकल्पनम् ।। ५८.२३ ।।"
  },
  {
    "text": "स्मृतिशास्त्रप्रभेदाश्च प्रस्थानानि पृथक् पृथक्।\nद्वापरेष्वभिवर्त्तन्ते मतिभेदास्तथा नृणाम् ।। ५८.२४ ।।"
  },
  {
    "text": "मनसा कर्मणा वाचा कृच्छ्रा द्वार्त्ता प्रसिद्ध्यति।\nद्वापरे सर्वभूतानां कायक्लेशपुरस्कृता ।। ५८.२५ ।।"
  },
  {
    "text": "लोभेऽधृतिर्वणिग्युद्धं तत्त्वानामविनिश्चयः।\nवेदशास्त्रप्रणयनं धर्माणां सङ्करस्तथा ।। ५८.२६ ।।"
  },
  {
    "text": "द्वापरेषु प्रवर्त्तन्ते रोगो लोभो वधस्तथा।\nवर्णाश्रमपरिध्वंसाः कामद्वेषौ तथैव च ।। ५८.२७ ।।"
  },
  {
    "text": "पूर्णे वर्षसहस्रे द्वे परमायुस्तुथा नृणाम्।\nनिःशेपे द्वापरे तस्मिन् तस्य सन्ध्या तु पादतः ।। ५८.२८ ।।"
  },
  {
    "text": "प्रतिष्ठते गुणैर्हीनो धर्मोऽसौ द्वापरस्य तु ।\nतथैव सन्ध्यापादेन अंशस्तस्यावतिष्ठते ।। ५८.२९ ।।"
  },
  {
    "text": "द्वापरस्य च वर्षे या तिष्यस्य तु निबोधत।\nद्वापरस्यांशशेषे तु प्रतिपत्तिः कलेरतः ।। ५८.३० ।।"
  },
  {
    "text": "हिंसासूयानृतं माया वधश्चैव तपस्विनाम्।\nएते स्वभावास्तिष्यस्य साधयन्ति च वै प्रजाः ।। ५८.३१ ।।"
  },
  {
    "text": "एष धर्मः कृतः कृत्स्नो धर्मश्च परिहीयते।\nमनसा कर्मणा स्तुत्या वार्त्ता सिद्ध्यति वा न वा ।। ५८.३२ ।।"
  },
  {
    "text": "कलौ प्रमारको रोगः सततं क्षुद्भयानि वै।\nअनावृष्टिभयं घोरं दर्शनञ्च विपर्ययम् ।। ५८.३३ ।।"
  },
  {
    "text": "न प्रमाणं स्मृतेरस्ति तिष्ये लोके युगे युगे।\nगर्भस्थो म्रियते कश्चिद्यौवनस्थस्तथापरः ।\nस्थाविरे मध्यकौमारे म्रियन्ते वै कलौ प्रजाः ।। ५८.३४ ।।"
  },
  {
    "text": "अधार्मिकास्त्वनाचारास्तीक्ष्ण कोपाल्पतेजसः।\nअनृतब्रुवश्च सततं तिष्ये जायन्ति वै प्रजाः ।। ५८.३५ ।।"
  },
  {
    "text": "दुरिष्टैर्दुरधीतैश्च दुराचारैर्दुरागमैः।\nविप्राणां कर्मदोषैस्तैः प्रजानां जायते भयम् ।। ५८.३६ ।।"
  },
  {
    "text": "हिंसा माया तथेर्ष्या च क्रोधोऽसूयाक्षमानृतम्।\nतिष्ये भवन्ति जन्तूनां रागो लोभश्च सर्वशः ।। ५८.३७ ।।"
  },
  {
    "text": "संक्षोभो जायतेऽत्यर्थं कलिमासाद्य वै युगम्।\nनाधीयन्ते तदा वेदा न यजन्ते द्विजातयः।\nउत्सीदन्ति नराश्चैव क्षत्रियाः सविशः क्रमात् ।। ५८.३८ ।।"
  },
  {
    "text": "क्षुद्राणामन्त्ययोनेस्तु सम्बन्धा ब्राह्मणैः सह।\nभवन्तीह कलौ तस्मिन् शयनासनभोजनैः ।। ५८.३९ ।।"
  },
  {
    "text": "राजानः शूद्रभूयिष्ठा पाषण्डानां प्रवर्तकाः।\nभ्रूणहत्याः प्रजास्तत्र प्रजा एवं प्रवर्त्तते ।। ५८.४० ।।"
  },
  {
    "text": "आयुर्मेधा बलं रूपं कुलञ्चैव प्रहीयते।\nशूद्राश्च ब्राह्मणाचाराः शूद्राचाराश्च ब्राह्मणाः ।। ५८.४१ ।।"
  },
  {
    "text": "राजवृत्ते स्थिताश्चौराश्चौरवृत्ताश्च पार्थिवाः।\nभृत्याश्च नष्टसुहृदो युगान्ते पर्युपस्थिते ।। ५८.४२ ।।"
  },
  {
    "text": "अशीलिन्योऽव्रताश्चापि स्त्रियो मद्यामिषप्रियाः।\nमायामात्रा भविष्यन्ति युगान्ते प्रत्युपस्थिते ।। ५८.४३ ।।"
  },
  {
    "text": "श्वापदप्रबलत्वञ्च गवाञ्चैवाप्युपक्षयः।\nसाधूनां विनिवृत्तिश्च विद्यात्तस्मिन् कलौ युगे ।। ५८.४४ ।।"
  },
  {
    "text": "तदा सूक्ष्मे महोदर्को दुर्लभो भोगिनां तथा।\nचतुराश्रमशैथिल्याद्धर्मः प्रविचलिष्यति ।। ५८.४५ ।।"
  },
  {
    "text": "तदा ह्यल्पफला देवी भवेद्भूमिर्महीयसी।\nशूद्रास्तपश्चरिष्यन्ति युगान्ते प्रत्युपश्थिते ।। ५८.४६ ।।"
  },
  {
    "text": "तदा ह्यैकाहिको धर्मो द्वापरे यश्च मासिकः।\nत्रेतायां वत्सरस्थश्च एकाहादतिरिच्यते ।। ५८.४७ ।।"
  },
  {
    "text": "अरक्षितारो हर्त्तारो बलिभागस्य पार्थिवाः।\nयुगान्तेषु भविष्यन्ति स्वरक्षणपरायणाः ।। ५८.४८ ।।"
  },
  {
    "text": "अक्षत्रियाश्च राजानो विशः शूद्रोपजीविनः।\nशूद्राभिवादिनः सर्वे युगान्ते द्विजसत्तमाः ।। ५८.४९ ।।"
  },
  {
    "text": "पतयश्च भविष्यन्ति बहवोऽस्मिन् कलौ युगे।\nचित्रवर्षी तदा देवो यदा स्यात्तु युगक्षयः ।। ५८.५० ।।"
  },
  {
    "text": "सर्वे वाणिजकाश्चापि भविष्यन्त्यधमे युगे।\nभूयिष्ठं कूटमानैश्च पण्यविक्रीततेजनैः ।। ५८.५१ ।।"
  },
  {
    "text": "कुशीलचर्या पाषण्डैर्वृथारूपैः समावृतम्।\nपुरुषाल्पं बहुस्त्रीकं युगान्ते पर्युपस्थिते ।। ५८.५२ ।।"
  },
  {
    "text": "बहुयाचनको लोको भविष्यति परस्परम्।\nक्रव्यादनः क्रूरवाक्यो नार्जवो नानसूयकः ।। ५८.५३ ।।"
  },
  {
    "text": "न कृते प्रतिकर्ता च क्षीणो लोको भविष्यति।\nअशङ्का चैव पतिते तद्युगान्तस्य लक्षणम् ।। ५८.५४ ।।"
  },
  {
    "text": "नरशून्या वसुमती शून्या चैव भविष्यति।\nमण्डलानि भवन्त्यत्र देशेषु नगरेषु च ।। ५८.५५ ।।"
  },
  {
    "text": "अल्पोदका चाल्पफला भविष्यति वसुन्धरा।\nगोप्तारश्चाप्यगोप्तारः प्रभविष्यन्त्यशासनाः ।। ५८.५६ ।।"
  },
  {
    "text": "हर्त्तारः पररत्नानां परदारप्रधर्षकाः।\nकामात्मानो दुरात्मानो ह्यधर्मात् साहसप्रियाः ।। ५८.५७ ।।"
  },
  {
    "text": "अनष्टचेतनाः पुंसो मुक्तकेशास्तु चूलिकाः।\nऊनषोडशवर्षाश्च प्रजायन्ते युगक्षये ।। ५८.५८ ।।"
  },
  {
    "text": "शुक्लदन्ता जिताक्षाश्च मुण्डाः काषायवाससः।\nशूद्रा धर्मञ्चरिष्यन्ति युगान्ते पर्युपस्थिते ।। ५८.५९ ।।"
  },
  {
    "text": "सस्यचौरा भविष्यंति तथा चैलाभिमर्शनाः।\nचौराश्चौरस्य हर्त्तारो हन्तुर्हर्त्तार एव व ।। ५८.६० ।।"
  },
  {
    "text": "ज्ञानकर्मण्युपरते लोके निष्क्रियताङ्गते ।\nकीटमूषिकसर्पाश्च धर्षयिष्यन्ति मानवान् ।। ५८.६१ ।।"
  },
  {
    "text": "सुभिक्षं क्षेममारोग्यं सामर्थ्यं दुर्लभं भवेत्।\nकौशिकाः प्रतिवत्स्यन्ति देशान् क्षुद्भयपीडितान् ।। ५८.६२ ।।"
  },
  {
    "text": "दुःखेनाभिप्लुतानाञ्च परमायुः शतं भवेत्।\nदृश्यन्ते न च दृश्यन्ते वेदाः कलियुगेऽखिलाः ।। ५८.६३ ।।"
  },
  {
    "text": "उत्सीदन्ति तथा यज्ञाः केवला धर्मपीडिताः।\nकषायिणश्च निर्ग्रन्थास्तथा कापालिनश्च ह ।। ५८.६४ ।।"
  },
  {
    "text": "वेदविक्रयिणश्चान्ये तीर्थविक्रयिणोऽपरे ।\nवर्णाश्रमाणां ये चान्ये पाषण्डाः परिपन्थिनः ।। ५८.६५ ।।"
  },
  {
    "text": "उत्पद्यन्ते तथा ते वै संप्राप्ते तु कलौ युगे।\nनाधीयन्ते तदा वेदाः शूद्रा धर्मार्थकोविदाः ।। ५८.६६ ।।"
  },
  {
    "text": "यजन्ते नाश्वमेधेन राजानः शूद्रयोनयः।\nस्त्रीवधं गोवधं कृत्वा हत्वा चैव परस्परम्।\nउपहन्युस्तदान्योन्यं साधयन्ति तथा प्रजाः ।। ५८.६७ ।।"
  },
  {
    "text": "दुःखप्रचारतोऽल्पायुर्देशोत्सादः सरोगता।\nमोहो ग्लानिस्तथासौख्यं तमोवृत्तं कलौ स्मृतम् ।। ५८.६८ ।।"
  },
  {
    "text": "प्रजा तु भ्रूणहत्यायामथ वै सम्प्रवर्त्तते।\nतस्मादायुर्बलं रूपं कलिं प्राप्य प्रहीयते।\nदुःखेनाभिप्लुतानां वै परमायुः शतं नृणाम् ।। ५८.६९ ।।"
  },
  {
    "text": "दृश्यन्ते नाभिदृश्यन्ते वेदाः कलियुगेऽखिलाः।\nउत्सीदन्ते तदा यज्ञाः कोवला धर्मपीडिताः ।। ५८.७० ।।"
  },
  {
    "text": "तदा त्वल्पेन कालेन सिद्धिं यास्यन्ति मानवाः।\nधन्या धर्मञ्चरिष्यन्ति युगान्ते द्विजसत्तमाः ।। ५८.७१ ।।"
  },
  {
    "text": "श्रुतिस्मृत्युदितं धर्मं ये चरन्त्यनसूयकाः.\nत्रेतायां वार्षिको धर्मो द्वापरे मासिकः स्मृतः।\nयथाशक्तिं चरन् प्राज्ञस्तदह्ना प्राप्रुयात् कलौ ।। ५८.७२ ।।"
  },
  {
    "text": "एषा कलियुगेऽवस्था सन्ध्यांशन्तु निबोध मे ।\nयुगे युगे तु हीयन्ते त्रींस्त्रीन् पादांश्च सिद्धयः ।। ५८.७३ ।।"
  },
  {
    "text": "युगस्वभावात्सन्ध्यास्तु तिष्ठन्तीमास्तु पादशः।\nसन्ध्यास्वभावाच्चांशेषु पादशस्ते प्रतिष्ठिताः ।। ५८.७४ ।।"
  },
  {
    "text": "एवं सन्ध्यांशके काले सम्प्राप्ते तु युगान्तिके।\nतेषां शास्ता ह्यसाधूनां भृगूणां निधनोत्थितः ।। ५८.७५ ।।"
  },
  {
    "text": "गोत्रेण वै चन्द्रमसो नाम्ना प्रमितिरुच्यते।\nमाधवस्य तु सोंशेन पूर्वं स्वायम्भुवेऽन्तरे ।। ५८.७६ ।।"
  },
  {
    "text": "समाः स विंशतिं पूर्णाः पर्यटन् वै वसुन्धराम्।\nआचकर्ष स वै सेनां सवाजिरथकुञ्जराम् ।। ५८.७७ ।।"
  },
  {
    "text": "प्रगृहीतायुधैर्विप्रैः शतशोऽथ सहस्रशः।\nस तदा तैः परिवृतो म्लेच्छान् हन्ति सहस्रशः ।। ५८.७८ ।।"
  },
  {
    "text": "स हत्वा सर्वगश्चैव राज्ञस्तान् शूद्रयोनिजात्।\nपाषण्डान् स ततः सर्वान्निःशेषान् कृतवान् प्रभुः ।। ५८.७९ ।।"
  },
  {
    "text": "नात्यर्थं धार्मिका ये च तान् सर्वान् हन्ति सर्वशः।\nवर्णव्यत्यासजातांश्च ये च तानुपजीविनः ।। ५८.८० ।।"
  },
  {
    "text": "उदीच्यान्मध्यदेशांश्च पार्वतीयांस्तथैव च।\nप्राच्यान् प्रतीच्यांश्च तथा विन्ध्यपृष्ठापरान्तिकान् ।। ५८.८१ ।।"
  },
  {
    "text": "तथैव दाक्षिणात्यांश्च द्रविडान् सिंहलैः सह।\nगान्दारान् पारदांश्चैव पह्नवान् यवनांस्तथा ।। ५८.८२ ।।"
  },
  {
    "text": "तुषारान् वर्वरांश्चीनान् शूलिकान् दरदान् खसान्।\nलम्पाकान्थ केतांश्च किरातानाञ्च जातयः ।। ५८.८३ ।।"
  },
  {
    "text": "प्रवृत्तचक्रो बलवान् म्लेच्छानामन्तकृद्विभुः।\nअधृष्यः सर्वभूतानां चचाराथ वसुन्धराम् ।। ५८.८४ ।।"
  },
  {
    "text": "माधवस्य तु सोंशेन देवस्य हि विजज्ञिवान् ।\nपूर्वजन्मविधिज्ञैश्च प्रमितिर्नाम वीर्यवान् ।। ५८.८५ ।।"
  },
  {
    "text": "गोत्रेण वै चन्द्रमसः पूर्वे कलियुगे प्रभुः।\nद्वात्रिंशेऽभ्युदिते वर्षे प्रक्रान्ते विंशतिं समाः ।। ५८.८६ ।।"
  },
  {
    "text": "विनिघ्नन् सर्वभूतानि मानवानि सहस्रशः।\nकृत्वा वीर्यावशेषान्तु पृथ्वीं ऱूढेन कर्मणा ।\nपरस्परनिमित्तेन कोपेनाकस्मिकेन तु ।। ५८.८७ ।।"
  },
  {
    "text": "स साधयित्वा वृषलान् प्रायशस्तानधार्मिकान् ।\nगङ्गायमुनयोर्मध्ये निष्ठां प्राप्तः सहानुगः ।। ५८.८८ ।।"
  },
  {
    "text": "ततो व्यतीते तस्मिंस्तु अमात्ये सत्यसैनिके।\nउत्साद्य पार्थिवान् सर्वान् म्लेच्छांश्चैव सहस्रशः ।। ५८.८९ ।।"
  },
  {
    "text": "तत्र सन्ध्यांशके काले सम्प्राप्ते तु युगान्तिके।\nस्थितास्वल्पावशिष्टासु प्रजास्विह व्कचित् व्कचित् ।। ५८.९० ।।"
  },
  {
    "text": "अप्रग्रहास्ततस्ता वै लोकचेष्टास्तु वृन्दशः।\nउपहिंसन्ति चान्योन्यं प्रपद्यन्ते परस्परम् ।। ५८.९१ ।।"
  },
  {
    "text": "अराजके युगवशात् संशये समुपस्थिते।\nप्रजास्ता वै ततः सर्वाः परस्परभयार्दिताः ।। ५८.९२ ।।"
  },
  {
    "text": "व्याकुलाश्च परिश्रान्तास्त्यक्त्वा दारान् गृहाणि च।\nस्वान् प्राणान् समवेक्षन्तो निष्ठां प्राप्ताः सुदुःखिताः ।। ५८.९३ ।।"
  },
  {
    "text": "नष्टे श्रौते स्मृते धर्मे परस्परहतास्तदा।\nनिर्मर्यादा निराक्रन्दा निःस्नेहा निरपत्रपाः ।। ५८.९४ ।।"
  },
  {
    "text": "नष्टे वर्पे प्रतिहता ह्रस्वकाः पञ्जविंशकाः।\nहित्वा दारांश्च पुत्रांश्च विषादव्याकुलेन्द्रियाः ।। ५८.९५ ।।"
  },
  {
    "text": "अनावृष्टिहताश्चैव वार्त्तामुत्सृज्य दुःखिताः।\nप्रत्यन्तांस्तान्निपेवन्ते हित्वा जनपदान् स्वकान् ।। ५८.९६ ।।"
  },
  {
    "text": "सरितः सागरान् कूपान् सेवन्ते पर्वतांस्तदा।\nमधुमांसैर्मूलफलैर्वर्त्तयन्ति सुदुःखिताः ।। ५८.९७ ।।"
  },
  {
    "text": "चीरवस्त्राजिनधरा निष्पत्रा निष्परिग्रहाः।\nवर्णाश्रमपरिभ्रष्टाः सङ्करं घोरमास्थिताः ।। ५८.९८ ।।"
  },
  {
    "text": "एताः काष्ठामनुप्राप्ता अल्पशेषास्तथा प्रजाः ।\nजराव्याधिक्षुधाविष्टा दुःखान्निर्वेदमागमन् ।। ५८.९९ ।।"
  },
  {
    "text": "विचारणन्तु निर्वेदात् साम्यावस्था विचारणात्।\nसाम्यावस्थासु सम्बोधः सम्बोधाद्धर्मशीलता ।। ५८.१०० ।।"
  },
  {
    "text": "तासुपगमयुक्तासु कलिशिष्टासु वै स्वयम्।\nअहोरात्रं तदा तासां युगन्तु परिवर्त्तते ।। ५८.१०१ ।।"
  },
  {
    "text": "चित्तसम्मोहनं कृत्वा तासान्तैः सप्तमन्तु तत्।\nभाविनोऽर्थस्य च बलात्ततः कृतमवर्तत ।। ५८.१०२ ।।"
  },
  {
    "text": "प्रवृत्ते तु पुनस्तस्मिंस्ततः कृतयुगे तु वै।\nउत्पन्नाः कलिशिष्टास्तु कार्तयुग्यः प्रजाम्तदा ।। ५८.१०३ ।।"
  },
  {
    "text": "तिष्ठन्ति चेह ये सिद्धाः सुदृष्टा विचरन्ति च।\nसदा सप्तर्षयश्चैव तत्र ते च व्यवस्थिताः ।। ५८.१०४ ।।"
  },
  {
    "text": "ब्रह्मक्षत्रविशः शूद्रा बीजार्थं ये स्मृता इह।\nकलिजैः सह ते सर्वे निर्विशेषास्तदाभवन् ।। ५८.१०५ ।।"
  },
  {
    "text": "तेषां सप्तर्षयो धर्म कथयन्तीतरेषु च ।\nवर्णा श्रमाचारयुक्तः श्रौतः स्मार्तो द्विधा तु सः ।। ५८.१०६ ।।"
  },
  {
    "text": "ततस्तेषु क्रियावत्सु वर्त्तन्ते वै प्रजाः कृते ।\nश्रौतः स्मार्त्तः कृतानान्तु धर्मः सप्तर्षिदर्शितः ।। ५८.१०७ ।।"
  },
  {
    "text": "तासु धर्मव्यवस्तार्थं तिष्ठन्तीहायुगक्षयात् ।\nमन्वन्तराधिकारेषु तिष्ठन्ति मुनयस्तु वै ।। ५८.१०८ ।।"
  },
  {
    "text": "यथा दावप्रदग्धेषु तृणेष्विह तपे ऋतौ ।\nनवानां प्रथमं दृष्टस्तेषां मूले तु सम्भवः ।। ५८.१०९ ।।"
  },
  {
    "text": "एवं युगाद्युगस्तेह सन्तानस्तु परस्परम् ।\nवर्त्तते ह्यव्यवच्छेदाद्यावन्मन्वन्तरक्षयः ।। ५८.११० ।।"
  },
  {
    "text": "सुखमायुर्बलं रूपं धर्मार्थौ काम एव च ।\nयुगेष्वेतानि हीयन्ते त्रीणि पादक्रमेण तु ।। ५८.१११ ।।"
  },
  {
    "text": "ससन्ध्यंशेषु हीयन्ते युगानां धर्मसिद्धयः।\nइत्येष प्रतिसन्धिर्वः कीर्त्तितस्तु मया द्विजाः ।। ५८.११२ ।।"
  },
  {
    "text": "चतुर्युगानां सर्वेषामेतेनैव प्रसाधनम् ।।\nएषा चतुर्युगावृत्तिरासहस्रात् प्रवर्त्तते ।। ५८.११३ ।।"
  },
  {
    "text": "ब्रह्मणस्तदहः प्रोक्तं रात्रिश्च तावती स्मृता ।\nअत्रार्जवं जडीभावो भूतानामायुगक्षयात् ।। ५८.११४ ।।"
  },
  {
    "text": "एतदेव तु सर्वेषां युगानां लक्षणं स्मृतम्।\nएषा चतुर्युगानान्तु गणना ह्येकसप्ततिः।\nक्रमेण परिवृत्ता तु मनोरन्तरमुच्यते ।। ५८.११५ ।।"
  },
  {
    "text": "चतुर्युगे तथैकस्मिन् भवतीह यथाश्रुतम्।\nतथा चान्येषु भवति पुनस्तद्वै यथाक्रमम् ।। ५८.११६ ।।"
  },
  {
    "text": "सर्गे सर्गे यथा भेदा उत्पद्यन्ते तथैव तु ।\nपञ्चविंशत्परिमिता न न्यूना नाधिकास्तथा ।। ५८.११७ ।।"
  },
  {
    "text": "तथा कल्पयुगैः सार्द्धं भवन्ति समलक्षणाः।\nमन्वन्तराणां सर्वेषामेतदेव तु लक्षणम् ।। ५८.११८ ।।"
  },
  {
    "text": "तथा युगानां परिवर्त्तनानि चिरप्रवृत्तानि युगस्वभवात् ।\nतथा न सन्तिष्ठति जीवलोकः क्षयोदयाभ्यां परिवर्त्तमानः ।। ५८.११९ ।।"
  },
  {
    "text": "इत्येतल्लक्षणं प्रोक्तं युगानां वै समासतः।\nअतीतानागतानां वै सर्वाण्येवान्तराणि ।। ५८.१२० ।।"
  },
  {
    "text": "अनागतेषु तद्वच्च तर्क्कः कार्यो विजानता।\nमन्वन्तरेषु सर्वेषु अतीतानागतेष्विह ।। ५८.१२१ ।।"
  },
  {
    "text": "मन्वन्तरेण चैकेन सर्वाण्येवान्तराणि वै।\nव्याख्यातानि विजानीद्वं कल्पे कल्पेन चैव हि ।। ५८.१२२ ।।"
  },
  {
    "text": "अस्याभिमानिनः सर्वे नामरूपैर्भवन्त्युत।\nदेवा ह्यष्टविधा ये च इह मन्वन्तरेश्वराः ।। ५८.१२३ ।।"
  },
  {
    "text": "ऋषयो मनवश्चैव सर्वे तुल्याः प्रयोजनैः।\nएवं वर्णाश्रमाणान्तु प्रविभागो युगे युगे ।। ५८.१२४ ।।"
  },
  {
    "text": "युगस्वभावाच्च तथा विधत्ते वै सदा प्रभुः ।\nवर्णाश्रमविभागश्च युगानि युगसिद्धये ।। ५८.१२५ ।।"
  },
  {
    "text": "अनुषङ्गः समाख्यातः सृष्टिसर्गन्निबोधत।\nविस्तरेणानुपूर्व्या च स्थितिं वक्ष्ये युगेष्विह ।। ५८.१२६ ।।"
  },
  {
    "text": "इति श्रीमहापुराणे वायुप्रोक्ते चतुर्युगाख्यानं नामाष्टपञ्चाशोऽध्यायः ।। ५८ ।।"
  }
]
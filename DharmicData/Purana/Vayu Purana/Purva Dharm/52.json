[
  {
    "text": "<b>।।सूत उवाच।।\n</b>\nस रथोऽधिष्ठितो देवैरादित्यैऋषिभिस्तथा।\nगन्धर्वैरप्सरोभिश्च ग्रामणीसर्पराक्षसैः ।। ५२.१ ।।\nएते वसन्ति वै सूर्ये द्वौ द्वौ मासौ क्रमेण तु।\nधातार्यमा पुलस्त्यश्च पुलहश्च प्रजापतिः ।। ५२.२ ।।\nउरगो वासुकिश्चैव सङ्कीर्णारश्च तावुभौ।\nतुम्बुरुर्नारदश्चैव गन्धर्वौ गायतां वरौ ।। ५२.३ ।।\nक्रतुस्थल्यप्सराश्चैव तथा वै पुञ्जिकस्थली।\nग्रामणी रथकृच्छ्रश्च तपोर्यश्चैव तावुभौ ।। ५२.४ ।।\nरक्षो हेतिः प्रहेतिश्च यातुधानावुदाहृतौ।\nमधुमाधवयोरेष गणो वसति भास्करे ।। ५२.५ ।।\nवासन्तौ ग्रैष्मिकौ मासौ मित्रश्च वरुणश्च ह।\nऋषिरत्रिर्वसिष्ठश्च तक्षको रम्भ एव च ।। ५२.६ ।।\nमेनका सहजन्या च गन्धर्वौ च हहा हुहूः।\nरथस्वनश्च ग्रामण्यो रथचित्रश्च तावुभौ ।। ५२.७ ।।\nपौरुषेयो धवश्चैव यातुधानावुदाहृतौ।\nएते वसन्ति वै सूर्ये मासयोः शुचिशुक्रयोः ।। ५२.८ ।।\nततः सूर्ये पुनस्त्वन्या निवसन्तीह देवताः।\nइन्द्रश्चैव विवस्वांश्च अङ्गिरा भृगुरेव च ।। ५२.९ ।।\nएलापर्णस्तथा सर्पः शङ्खपालश्च तावुभौ।\nविश्वावसूग्रसेनौ च प्रातश्चैवारुणश्च ह ।। ५२.१० ।।\nप्रम्लोचेति च विख्याता निम्लोचेति च ते उभे।\nयातुधानस्तथा सर्पो व्याघ्रः श्वेतश्च तावुभौ।\nनभोनभस्ययोरेष गणो वसति भास्करे ।। ५२.११ ।।\nशरदृ-तौ पुनः शुभ्रा वसन्ति मुनि देवताः।\nपर्ज्जन्यश्चाथ पूषा च भरद्वाजः सगौतमः ।। ५२.१२ ।।\nविश्वावसुश्च गन्धर्वास्तथैव सुरभिश्च यः।\nविश्वाची च घृताची च उभे ते शुभलक्षणे ।। ५२.१३ ।।\nनाग ऐरावतश्चैव विश्रुतश्च धनञ्जयः।\nसेनजिच्च सुषेणशचव सेनानीर्ग्रामणीश्च तौ ।। ५२.१४ ।।\nआपो वातश्च तावेतौ यातुधानावुभौ स्मृतौ।\nवसन्त्येते तु वै सूर्ये मासयोश्च इषोर्जयोः ।। ५२.१५ ।।\nहैमन्तिकौ तु द्वौ मासौ वसन्ति तु दिवाकरे।\nअंशो भगश्च द्वावेतौ कश्यपश्च ऋतुश्च ह ।। ५२.१६ ।।\nभुजङ्गश्च महापझः सर्पः कर्कोटकस्तथा।\nचित्रसेनश्च गन्धर्व ऊर्णायुश्चैव तावुभौ ।। ५२.१७ ।।\nउर्वशी विप्रचित्तिश्च तथैवाप्सरसौ शुभे।\nतार्क्ष्यश्चारिष्टनेमिश्च सेनानीर्ग्रामणीश्च तौ ।। ५२.१८ ।।\nविद्युत्स्फूर्ज्जश्च तावुग्रौ यातुधानावुदाहृतौ।\nसहे चैव सहस्ये च वसन्त्येते दिवाकरे ।। ५२.१९ ।।\nततः शैशिरयोश्वापि मासयोर्निवसन्ति वै।\nत्वष्टा विष्णुर्जमदग्निर्विश्वामित्रस्तथैव च ।। ५२.२० ।।\nकाद्रवेयौ तथा नागौ कम्बलाश्वतरावुभौ।\nगन्धर्वो धृतराष्ट्रश्च सूर्यवर्च्चास्तथैव च ।। ५२.२१ ।।\nतिलोत्तमाप्सराश्चैव देवी रम्बा मनोरमा।\nऋतजित्सत्यजिच्चैव ग्रामण्यौ लोकविश्रुतौ ।। ५२.२२ ।।\nब्रह्मोपेतस्तथा दक्षो यज्ञोपेतश्च स स्मृतः।\nएते देवा वसन्त्यर्के द्वौ मासौ तु क्रमेण तु ।। ५२.२३ ।।\nस्थानाभिमानिनो ह्येते गणा द्वादश सप्तकाः।\nसूर्यमाप्याययन्त्येते तेजसा तेज उत्तमम् ।। ५२.२४ ।।\nप्रथितैस्तैर्वचोबिस्तु स्तुवन्ति मुनयो रविम्।\nगन्धर्वाप्सरसश्चैव गीतनृत्यैरुपासते ।। ५२.२५ ।।\nग्रामणीयक्षभूतास्तु कुर्वते भीमसंग्रहम्।\nसर्पा वहन्ति सूर्यञ्च यातुधानानुयान्ति च।\nवालखिल्या नयन्त्यस्तं परिचार्योदयाद्रविम् ।। ५२.२६ ।।\nएतेषामेव देवानां यतावीर्यं यथातपः।\nयथायोगं यथासत्यं यथाधर्मं यताबलम् ।। ५२.२७ ।।\nयथा तपत्यसौ सूर्यस्तेषां सिद्धस्तु तेजसा।\nइत्येते वै वसन्तीह द्वौ द्वौ मासौ दिवाकरे ।। ५२.२८ ।।\nऋषयो देवगन्धर्वाः पन्नगाप्सरसाङ्गणाः ।\nग्रामण्यश्च तथा यक्षा यातुधानाश्च भूरिशः ।। ५२.२९ ।।\nएते तपन्ति वर्षन्ति भान्ति वान्ति सृजन्ति च।\nभूतानामशुभं कर्म व्यपोहन्तीह कीर्तिताः ।। ५२.३० ।।\nमानवानां शुभं ह्येते हरन्ति दुरितात्मनाम्।\nदुरितं हि प्रचाराणां व्यपोहन्ति व्कचित् व्कचित् ।। ५२.३१ ।।\nविमानेऽवस्थिता दिव्ये कामगा वातरंहसः।\nएते सहैव सूर्येण भ्रमन्ति दिवसानुगाः ।। ५२.३२ ।।\nवर्षन्तश्च तपन्तश्च ह्लादयन्तश्च वै प्रजाः।\nगोपायन्ति तु भूतानि सर्वानीहामनुक्षयात् ।। ५२.३३ ।।\nस्थानाभिमानिनामेतत् स्थानं मन्वन्तरेषु वै।\nअतीतानागतानां वै वर्त्तन्ते साम्प्रतन्तु ये ।। ५२.३४ ।।\nएवं वसन्ति वै सूर्ये सप्तकास्ते चतुर्द्दिशम्।\nचतुर्द्दशसु सर्गेषु गणा मन्वन्तरेषु च ।। ५२.३५ ।।\nग्रीष्मे हिमे च वर्षासु मुञ्चमाना घर्मं हिम़ञ्च वर्षञ्च दिनं निशाञ्च।\nकालेन गच्छत्यृतुवशात् परिवृत्तरश्मि र्देवान् पितॄंश्च मनुजांश्च तर्पयन् वै ।। ५२.३६ ।।\nप्रीणाति देवानमृतेन सूर्यः सोमं सुषुम्नेन विवर्द्धयित्वा ।\nशुक्ले तु पूर्णं दिवसक्रमेण तं कृष्णपक्षे विबुधाः पिबन्ति ।। ५२.३७ ।।\nपीतन्तु सोमं द्विकालावशिष्टं कृष्णक्षये रश्मिभिस्तं क्षरन्तम्।\nसुधामृतं तत्पितरः पिबन्ति देवाश्च सौम्याश्च तथैव कव्यम् ।। ५२.३८ ।।\nसूर्येण गोभिस्तु समुद्धृताभिरद्भिः पुनश्चैव समुद्धृताभिः।\nवृष्ट्यातिवृद्धाभिरथौषधीभिर्मर्त्याः क्षुधन्त्वन्नपानैर्जयन्ति ।। ५२.३९ ।।\nअमृतेन तृप्तिस्त्वर्द्धमासं सुराणां मासार्द्धतृप्तिः स्वधया पितॄणाम्।\nअन्नेन शश्वत्तु दधाति मर्त्यान् सूर्यः स्वयं तच्च बिभर्ति गोभिः ।। ५२.४० ।।\nअयं हरिस्तैर्हरिभिस्तुरङ्गमैरयन् हि चापो हरतीति रश्मिभिः।\nविसर्गकाले विसृजंश्च ताः पुनर्बिभर्ति शश्वत् सविता चराचरम् ।। ५२.४१ ।।\nहरिर्हरिद्भिर्ह्रियते तुरङ्गमैः पिबत्यथापो हरिभिः सहस्रधा।\nततः प्रमुञ्चत्यपि तास्त्वसौ हरिः स मुह्यमानो हरिभिस्तुरङ्गमैः ।। ५२.४२ ।।\nइत्येष एकचक्रेण सूर्यस्तूर्णं रथेन तु।\nभद्रैस्तैरक्षतैरश्वैः सर्पतेऽसौ दिवि क्षये ।। ५२.४३ ।।\nअहोरात्राद्रथैनासौ एकचक्रेण तु भ्रमन्।\nसप्तद्वीपसमुद्रान्तं सप्तभिः सप्तभिर्हयैः ।। ५२.४४ ।।\nछन्दोभिरश्वरूपैस्तैर्यतश्चक्रन्ततः स्थितैः।\nकामरूपैः सकृद्युक्तैरमितैस्तैर्मनोजवैः ।। ५२.४५ ।।\nहरितैरव्ययैः पिङ्गैरीश्वरैर्ब्रह्मवादिभिः।\nअशीति मण्डलशतं भ्रमन्त्यब्देन ते हयाः ।। ५२.४६ ।।\nबाह्यमभ्यन्तरञ्चैव मण्डलं दिवसक्रमात् ।\nकल्पादौ सम्प्रयुक्तास्ते वहन्त्याभूतसम्प्लवात्।\nआवृता वालखिल्यैस्ते भ्रमन्ते रात्र्यहानि तु ।। ५२.४७ ।।\nप्रथितैर्वचोभङिरग्र्यैः स्तूयमानो महर्षिभिः।\nसैव्यते गीतवृत्यैश्च गन्धर्वैरप्सरोगणैः।\nपतङ्गः पत गैरश्वैर्भ्रममाणो दिवस्पतिः ।। ५२.४८ ।।\nवीथ्याश्रयाणि चरति नक्षत्राणि तथा शशी।\nह्रासवृद्धी तथैवास्य रश्मीनां सूर्यवत् स्मृते ।। ५२.४९ ।।\nत्रिचक्रोभयपार्श्वस्थो विज्ञेयः शशिनो रथः।\nअपां गर्भसमुत्पन्नो रथः साश्वः ससारथिः।\nशतारैश्च त्रिभिश्चक्रैर्युक्तः शुल्कैर्हयोत्तमैः ।। ५२.५० ।।\nदश भिस्तु कृशैर्दिव्यैरसङ्गैस्तैर्मनोजवैः।\nसकृद्युक्ते रथे तस्मिन् वहन्ते चायुगक्षयात् ।। ५२.५१ ।।\nसंगृहीते रथे तस्मिन् श्वेतश्चक्षुःश्रवास्तु वै।\nअश्वा स्तमेकवर्णास्ते वहन्ते शङ्खवर्च्चसम् ।। ५२.५२ ।।\nययुश्च त्रिमनाश्चैव वृषो राजीवलो हयः।\nअस्वो वामस्तुरण्यश्च हंसो व्योमी मृगस्तथा ।। ५२.५३ ।।\nइत्येते नामभिः सर्वे दश चन्द्रमसो हयाः ।\nएते चन्द्रमसं देवं वहन्ति दिवसक्षयात् ।। ५२.५४ ।।\nदेवैः परिवृतः सौम्यः पितृभिश्चैव गच्छति।\nसोमस्य शुक्ल पक्षादौ भास्करे पुरतः स्थिते।\nआपूर्यते पुरस्यान्तः सततं दिवसक्रमात् ।। ५२.५५ ।।\nदेवैः पीतं क्षये सोममाप्याययति नित्यदा।\nपीतं पञ्चदशाहन्तु रश्मिनैकेन भास्करः ।। ५२.५६ ।।\nआपूरयन् सुषुम्नेन भागं भागमहःक्रमात् ।\nसुषुम्नाप्यायमानस्य शुक्ला वर्द्धन्ति वै कलाः ।। ५२.५७ ।।\nतस्माद्ध्रसन्ति वै कृष्णे शुक्ल आप्याययन्ति च।\nइत्येवं सूर्यवीर्येण चन्द्रस्याप्यायिता तनुः ।। ५२.५८ ।।\nपौर्णमास्यां स दृश्येत शुक्लः सम्पूर्णमण्डलः ।\nएवमाप्यायितः सोमः शुक्लपक्षे दिनक्रमात् ।। ५२.५९ ।।\nततो द्वितीयाप्रभृति बहुलस्य चतुर्द्दशी।\nअपां सारमयस्येन्दो रसमात्रात्मकस्य च।\nपिबन्त्यम्बुमयं देवा मधु सौम्यं सुधाम यम् ।। ५२.६० ।।\nसम्भृतञ्चार्द्धमासेन अमृतं सूर्यतेजसा ।\nभक्षार्थममृतं सौम्यं पौर्णमास्यामुपासते ।। ५२.६१ ।।\nएकरात्रं सुरैः सर्वैः पितृभिश्च महर्षिभिः।\nसोमस्य कृष्णपक्षादौ भास्कराभिमुखस्य च ।। ५२.६२ ।।\nप्रक्षीयते पुरस्यान्तः पीयमानाः कलाः क्रमात्।\nक्षीयन्ते तस्मात् कृष्णे याः शुक्ले ह्याप्याययन्ति ताः ।। ५२.६३ ।।\nएवं दिनक्रमातीते विबुधास्तु निशाकरम् ।\nपीत्वाऽर्द्धमासङ्गच्छन्ति अमावास्यां सुरोत्तमाः ।\nपितरश्चोपतिष्ठन्ति अमावास्यां निशाकरम् ।। ५२.६४ ।।\nततः पञ्चदशे भागे किञ्चिच्छिष्टे कलात्मके।\nअपराह्ने पितृगणैर्जघन्यः पर्युपास्यते ।। ५२.६५ ।।\nपिबन्ति द्विकलाकालं शिष्टा तस्य तु या कला।\nनिःसृतं तदमावास्याङ्गभस्तिभ्यः स्वधामृतम्।\nतां स्वधां मासतृप्त्यै तु पीत्वा गच्छन्ति तेऽमृतम् ।। ५२.६६ ।।\nसौम्या बर्हिषदश्चैव अग्निष्वात्तास्तथैव च।\nकव्याश्चैव तु ये प्रोक्ताः पितरः सर्व एव ते ।। ५२.६७ ।।\nसंवत्सरास्तु वै कव्याः पञ्चाब्दा ये द्विजैः स्मृताः।\nसौम्यास्तु ऋतवो ज्ञेया मासा बर्हिषदः स्मृताः।\nअग्निष्वात्तार्तवश्चैव पितृसर्गा हि वै द्विजाः ।। ५२.६८ ।।\nपितृभिः पीयमानस्य पञ्चदश्यां कला तु वै।\nयावन्न क्षीयते तस्य भागः पञ्चदश स्तु सः ।। ५२.६९ ।।\nअमावस्यान्तदा तस्य अन्तमापूर्यते परम्।\nवृद्धिक्षयौ वै पक्षादौ षोडश्यां शशिनः स्मृतौ ।। ५२.७० ।।\nएवं सूर्यनिमित्तैषा क्षयवृद्धि र्निशाकरे।\nताराग्रहाणां वक्ष्यामि स्वर्भानोश्च रथं पुनः ।। ५२.७१ ।।\nतोयतेजोमयः शुभ्रः सोमपुत्रस्य वै रथः।\nयुक्तो हयैः पिशङ्गैस्तु अष्टाभिर्वातरंहसैः ।। ५२.७२ ।।\nसवरूथः सानुकर्षः सूतो दिव्यो रथे महान्।\nसोपासङ्गपताकस्तु सध्वजो मेघसन्निभः ।। ५२.७३ ।।\nभार्गवस्य रथः श्रीणांस्तेजसा सूर्यसन्निभः।\nपृथिवीसम्भवैर्युक्तो नानावर्णैर्हयोत्तमैः ।। ५२.७४ ।।\nश्वेतः पिशङ्गः सारङ्गो नीलः पीतो विलोहितः।\nकृष्णश्च हरितश्चैव पृषतः पृष्णिरेव च।\nदशभि स्तैर्महाभागैरकृशैर्वातवेगितैः ।। ५२.७५ ।।\nअष्टाश्वः काञ्चनः श्रीमान् सोमस्यापि रथोऽभवत्।\nअसङ्गैर्लौहितैरश्वैः सर्वगैरग्निसम्भवैः।\nसर्पतेऽसौ कुमारो वै ऋजुवक्रानुचक्रगः ।। ५२.७६ ।।\nततस्त्वाङ्गिरसो विद्वान् देवाचार्यो बृहस्पतिः।\nशोणैरश्वैः काञ्चनेन स्यन्दनेन प्रसर्पति ।। ५२.७७ ।।\nयुक्तस्तु वाजिभिर्दिव्यैरष्टाभिर्वातसम्मितैः।\nनक्षत्रेऽब्दन्निवसति सवेगस्तेन गच्छति ।। ५२.७८ ।।\nततः शनैश्वरोप्यश्वैः शबलैर्व्योमसम्भवैः।\nकार्ष्णायसं समारुह्य स्यन्दनं याति वै शनैः ।। ५२.७९ ।।\nस्वर्भानोस्तु तथैवाश्वाः कृष्णा ह्यष्टौ मनोजवाः।\nरथन्तमोमयन्तस्य सकृद्युक्ता वहन्त्युत ।। ५२.८० ।।\nआदित्यान्निःसृतो राहुः सोमं गच्छति पर्वसु।\nआदित्यमेति सोमाच्च पुनः सौरेषु पर्वसु ।। ५२.८१ ।।\nअथ केतुरथस्याश्वा अष्टाष्टौ वातरंहसः।\nपलालधूमसङ्काशाः शबला रासभारुणाः ।। ५२.८२ ।।\nएते वाहा ग्रहाणां वै मया प्रोक्ता रथैः सह।\nसर्वे ध्रुवनिबद्धास्ते प्रबद्धा वातरश्मिभिः ।। ५२.८३ ।।\nएते वै भ्राम्यमाणास्तु यथा योगं भ्रमन्ति वै।\nवायव्याभिरदृश्याभिः प्रबद्धा वातरश्मिभिः ।। ५२.८४ ।।\nपरिभ्रमन्ति तद्बद्धाश्चन्द्रसूर्यग्रहा दिवि।\nभ्रमन्तमनुगच्छन्ति ध्रुवन्ते ज्योतिषां गणाः ।। ५२.८५ ।।\nयथा नद्युदके नौस्तु सलिलेन सहोह्यते।\nतथा देवालया ह्येते उह्यन्ते वातरश्मिभिः।\nतस्मात्सर्वेण दृस्यन्ते व्योम्नि देवगणास्तु ते ।। ५२.८६ ।।\nयावन्त्यश्चैव तारास्तु तावन्तो वातरश्मयः।\nसर्वा ध्रुवनिबद्धास्ता ब्रमन्त्यो भ्रामयन्ति तम् ।। ५२.८७ ।।\nतैलपीडाकरं चक्रं भ्रमद्भ्रामयते यथा।\nतथा भ्रमन्ति ज्योतींषि वायबद्धानि सर्वशः ।। ५२.८८ ।।\nअलातचक्रवद्यान्ति वातचक्रेरितानि तु।\nतस्माज्ज्योतींषि वहते प्रवहंस्तेन स स्मृतः ।। ५२.८९ ।।\nएवं ध्रुवनिबद्धोऽसौ सर्पते ज्योतिषां गणः।\nसैष तारामयोज्ञेयः शिशुमारो ध्रुवो दिवि।\nयदह्ना कुरुते पापं दृष्टवा तं निशि मुच्यते ।। ५२.९० ।।\nयावत्यश्चैव तारास्ताः शिशूमाराश्रिता दिवि।\nतावन्त्येव तु वर्षाणि जीवन्त्यभ्यधिकानि तु ।। ५२.९१ ।।\nशाश्वतः शिशुमारोऽसौ विज्ञेयः प्रविभागशः।\nउत्तानपादस्तस्याथ विज्ञेयो ह्युत्तरो हनुः ।। ५२.९२ ।।\nयज्ञोऽधरस्तु विज्ञेयो धर्मो मूर्द्धानमाश्रितः।\nहृदि नारायणः साध्यः अश्विनौ पूर्वपादयोः ।। ५२.९३ ।।\nवरुणश्चार्यमा चैव पश्चिमे तस्य सस्थिनि।\nशिश्रः संवत्सरस्तस्य मित्रोऽपाने समाश्रितः ।। ५२.९४ ।।\nपुच्छेऽग्निश्च महेन्द्रश्च मरीचिः कश्यपो ध्रुवः।\nतारकाः शिशुमारश्च नास्तमेति चतुष्टयम् ।। ५२.९५ ।।\nनक्षत्रचन्द्रसूर्याश्च ग्रहास्तारागणेः सह।\nउन्मुखाभिमुखाः सर्वे चक्रीभूताश्रिता दिवि ।। ५२.९६ ।।\nध्रुवेणाधिष्ठिताः सर्वे ध्रुवमेव प्रदक्षिणम् ।\nप्रयान्तीह वरं श्रेष्ठमेधीभूतं ध्रुवन्दिवि ।। ५२.९७ ।।\nध्रुवाग्निकश्यपानान्तु वरस्वासौ ध्रुवः स्मृतः।\nएक एव भ्रमत्येष मेरुपर्वतमूर्द्धनि ।। ५२.९८ ।।\nज्योतिषाञ्चक्रमेतद्धि सदा कर्षत्यवाङ्मुखः।\nमेरुमालोकयत्येष प्रयातीह प्रदक्षिणम् ।। ५२.९९ ।।\nइति श्रीमहापुराणे वायुप्रोक्ते ध्रुवचर्या नाम द्विपञ्चाशोऽध्यायः ।। ५२ ।।"
  }
]
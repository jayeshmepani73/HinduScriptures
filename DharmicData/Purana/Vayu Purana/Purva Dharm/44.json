[
  {
    "text": "<b>।।सूत उवाच ।।\n</b>\nनिसर्ग एष विख्यातो भद्राश्वानां यथार्थवत् ।\nश्रृणुध्वं केतुमालानां विस्तरेण प्रकीर्त्तनम् ।। ४४.१ ।।"
  },
  {
    "text": "निषधस्याचलेन्द्रस्य पश्चिमस्य महात्मनः।\nपश्चिमेन हि यत्तत्र दिक्षु सर्वासु कीर्तितम् ।। ४४.२ ।।"
  },
  {
    "text": "कुलाचलानां सप्तानां नदीनाञ्च विशेषतः।\nतथा जनपदानाञ्च विस्तरं श्रोतुमर्हथ ।। ४४.३ ।।"
  },
  {
    "text": "विशालः कम्बलः कृष्णो जयन्तो हरिपर्वतः।\nअशोको वर्द्धमानश्च सप्तैते कुलपर्व्वताः ।। ४४.४ ।।"
  },
  {
    "text": "तेषां प्रसूतिरन्येऽपि पर्वता बहुविस्तराः।\nकोटिकोटिशता ज्ञेयाः शतशोऽथ सहस्रशः ।। ४४.५ ।।"
  },
  {
    "text": "तैर्विमिश्रा जनपदा नानाजातिसमाकुलाः।\nनानाप्रकारविज्ञेयास्त्वनेकनृपपालिताः ।। ४४.६ ।।"
  },
  {
    "text": "ते नामधेयैर्विक्रान्ता विविधाः प्रथिताः भुवि।\nअध्यासिता जनपदैः कीर्त्तनैश्च विभूषिताः ।। ४४.७ ।।"
  },
  {
    "text": "तेषां सनामधेयानि राष्ट्राणि विविधानि च।\nगिर्य्यन्तरनिविष्टानि समेषु विषमेषु च ।। ४४.८ ।।"
  },
  {
    "text": "यथैह कथिताः पौरा गोमनुष्यकपोतकाः।\nतत्सुखा भ्रमरा यूथा माहेयाचलकूटकाः ।। ४४.९ ।।"
  },
  {
    "text": "सुमौलाः स्तावकाः क्रौञ्चाः कृष्णाङ्गमणिपुञ्जकाः.\nकूटकम्बलमौषीयाः समुद्रान्तरकास्तथा ।। ४४.१० ।।"
  },
  {
    "text": "करम्भवाः कुचाः श्वेताः सुवर्णकटकाः शुभाः।\nश्वेताङ्गाः कृष्णपादाश्च विहगा कपिलकर्णिकाः ।। ४४.११ ।।"
  },
  {
    "text": "अत्याकरालगोज्वाला हीनानावनपातकाः।\nमहिषाः कुमुदाभाश्च करवाटाः सहोत्कचाः ।। ४४.१२ ।।"
  },
  {
    "text": "शु(नका) कनासा महानासा वनासगजभूमिकाः।\nकरञ्जमञ्जमा वाहाः किष्किण्डीपाण्डुभूमिकीः ।। ४४.१३ ।।"
  },
  {
    "text": "कुबेरा धूमजा जङ्गा वङ्गा राजीवकोकिलाः।\nवाचाङ्गाश्च महाङ्गाश्च मधौरेयाः सुरेचकाः ।। ४४.१४ ।।"
  },
  {
    "text": "पित्तलाः काचलाश्चैव श्रवणा मत्तकासिकाः।\nगोदावा बकुला वाङ्गा वङ्गका मोदकाः कलाः ।। ४४.१५ ।।"
  },
  {
    "text": "ते पिबन्ति महाभागाः प्रथमान्तु महानदीम्।\nसुवप्रां पुण्यसलिलां महानागनिषेविताम् ।। ४४.१६ ।।"
  },
  {
    "text": "कम्बलां तामसीं श्यामां सुमेधां बकुलां नदीम्।\nविकीर्णां शिखिमालाञ्च तथा दर्भावतीमपि ।। ४४.१७ ।।"
  },
  {
    "text": "भद्रानदीं शुकनदीं पलाशाञ्च महानदीम्।\nभीमां प्रभञ्जनां काञ्चीं पुण्याञ्चैव कुशावतीम् ।। ४३.१८ ।।"
  },
  {
    "text": "दक्षां शाकवतीञ्चैव पुण्यो दाञ्च महानदीम्।\nचन्द्रावतीं सुमूलाञ्च ऋषभाञ्चापगोत्तमाम् ।। ४४.१९ ।।"
  },
  {
    "text": "नदीं समुद्रमालाञ्च तथा चम्पावतीमपि।\nएकाक्षां पुष्कलां वाहां सुवर्णां नन्दि नीमपि ।। ४४.२० ।।"
  },
  {
    "text": "कालिन्दीञ्चैव पुण्योदां भारतीञ्च महानदीम् ।\nसीतोदाम्पातिकां ब्राह्मीं विशालाञ्च महानदीम् ।। ४४.२१ ।।"
  },
  {
    "text": "पीवरीं कुम्भकारीञ्च रुषा ञ्चैवापगोत्तमाम्।\nमहिषीं मानुषीं दण्डां तथा नदनदीं शुभाम् ।। ४४.२२ ।।"
  },
  {
    "text": "एताञ्चान्याञ्च पीयन्ते बह्वयो हि सरितोत्तमाः ।\nदेवर्षिसिद्धचरिताः पुण्योदाः पापहाः शुभाः ।। ४४.२३ ।।"
  },
  {
    "text": "नानाजनपदास्फीतं महापगाविभूषितम्।\nनानारत्नौघसम्पूर्णं नित्यं प्रमुदितं शिवम् ।। ४४.२४ ।।"
  },
  {
    "text": "उदीर्णं धनधान्यार्थैर्नरवासैः समन्ततः।\nसन्निविष्टं महाद्वीपं पश्चिमं सुकृतात्मनाम् ।\nनिसर्गः केतुमालानामेष वः परिकीर्त्तितः ।। ४४.२५ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम चतुश्वत्वारिंशोऽध्यायः ।। ४४ ।।"
  }
]
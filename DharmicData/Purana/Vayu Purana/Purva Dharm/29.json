[
  {
    "text": "योऽसावग्निरभिमानी ह्यासीत् स्वायम्भुवेऽन्तरे।\nब्रह्मणो मानसः पुत्रस्तस्मात्स्वाहा व्यजायत ।। २९.१ ।।\nपावकः पवमानश्च पावमानश्च यः स्मृतः।\nशुचिः शौरस्तु विज्ञेयः स्वाहापुत्रास्त्रयस्तु ते ।। २९.२ ।।\nनिर्म्मथ्य पवमानस्तु शुचिः शौरस्तु यः स्मृतः.\nपावका वैद्युताश्चैव तेषां स्थानानि यानि वै ।। २९.३ ।।\nपवमानात्मजश्चैव कव्यवाहन उच्यते।\nपावकात् सहरक्षस्तु हव्यवाहः शुचेः सुतः ।। २९.४ ।।\nदेवानां हव्यवाहोऽग्निः पितॄणां कव्यवाहनः।\nसहरक्षोऽसुराणान्तु त्रयाणान्तु त्रयोऽग्नयः ।। २९.५ ।।\nएतेषां पुत्रपौत्रास्तु चत्वारिंशन्नवैव तु।\nवक्ष्यामि नामतस्तेषां प्रविभागं पृथक् पृथक् ।। २९.६ ।।\nवैद्युतो लौकिकाग्निस्तु प्रथमो ब्रह्मणः सुतः।\nब्रह्मौदनाग्निस्तत्पुत्रो भरतो नाम विश्रुतः ।। २९.७ ।।\nअथर्वा तु भृगुर्ज्ञेयोऽप्यङ्गिराऽथर्वणः सुतः।\nतस्मात् स लौकिकाग्निस्तु दध्यङ्चाथर्वणः सुतः ।। २९.९ ।।\nअथ यः पवमानोऽग्निर्निर्मन्थाः कविभिः स्मृतः।\nस ज्ञेयो गार्हपत्योऽग्निस्ततः पुत्रद्वयं स्मृतम् ।। २९.१० ।।\nशंस्यस्त्वाहवनीयोऽग्निर्यः स्मृतो हव्यवाहनः।\nद्वितीयस्तु सुतः प्रोक्तः शुक्रोऽग्निर्यः प्रणीयते ।। २९.११ ।।\nतथा सभ्यावसथ्यौ वै शंस्यस्याग्नेः सुतावुभौ।\nशंस्यास्तु षोडश नदीश्वकमे हव्यवाहनः।\nयोऽसावाहवनीयोऽग्निरभिमानी द्विजैः स्मृतः ।। २९.१२ ।।\nकावेरीं कृष्णवेणीञ्च नर्मदां यमुनान्तथा।\nगोदावरीं वितस्ताञ्च चन्द्रभागामिरावतीम् ।। २९.१३ ।।\nविपाशां कौशिकीञ्चैव शतद्रुं सरयून्तथा।\nसीतां सरस्वतीञ्चैव ह्रादिनीं पावनीं तथा ।। २९.१४ ।।\nतासु षोडशधात्मानं प्रविभज्य पृथक् पृथक् ।\nआत्मानं व्यदधात्तासु धिष्णीष्वथ बभूव सः ।। २९.१५ ।।\nधिष्णयो दिव्यभिचारिण्यस्तासूत्पन्नास्तु धिष्णयः।\nधिष्णीषु जज्ञिरे यस्माद्धिष्णयस्तेन कीर्त्तिताः ।। २९.१६ ।।\nइत्येते वै नदीपुत्रा धिष्णीष्वेव विजज्ञिरे।\nतेषां विहरणीया ये उपस्थेयाश्च येऽग्नयः।\nतान् श्रृणुध्वं समासेन कीर्त्यमानान् यथा तथा ।। २९.१७ ।।"
  }
]
[
  {
    "text": "<b>।।सूत उवाच।।\n</b>\nब्रह्मणः सृजतः पुत्रान् पूर्वे स्वायम्भुवेऽन्तरे।\nअम्भांसि जज्ञिरे तानि मनुष्यासुरदेवताः ।। ३०.१ ।।\nपितृवन्मन्यमानस्य जज्ञिरे पितरोऽस्य वै।\nतेषान्निसर्गः प्रागुक्तो विस्तरस्तस्य वक्ष्यते ।। ३०.२ ।।\nदेवासुरमनुष्याणां दृष्ट्वा देवोऽभ्यभाषत।\nपितृवन्मन्यमानस्य जज्ञिरे वोपयक्षिताः ।। ३०.३ ।।\nमध्वादयः षडृतवस्तान् पितॄन् परिचक्षते।\nऋतवः पितरो देवा इत्येषा वैदिकी श्रुतिः ।। ३०.४ ।।\nमन्वन्तरेषु सर्वेषु ह्यतीतानागतेष्वपि।\nएते स्वायम्भुवे पूर्वमुत्पन्ना ह्यन्तरे शुभे ।। ३०.५ ।।\nअग्निष्वात्ताः स्मृता नाम्ना तथा बर्हिषदश्च वै।\nअयज्वानस्तथा तेषामासन् वै गृहमेधिनः।\nअग्निष्वात्ताः स्मृतास्ते वै पितरोऽनाहिताग्नयः ।। ३०.६ ।।\nयज्वानस्तेषु ये ह्यासन् पितरः सोमपीथिनः।\nस्मृता बर्हिषदस्ते वै पितरस्त्वग्निहोत्रिणः।\nऋतवः पितरो देवाः शास्त्रेऽस्मिन्निश्चयो मतः ।। ३०.७ ।।\nमधुमाधवौ रसौ ज्ञेयौ शुचिशुक्रौ तु शुष्मिणौ।\nनभश्चैव नभस्तश्च जीवावेतावुदाहृतौ ।। ३०.८ ।।\nइषश्चैव तथोर्जश्च सुधावन्तावुदाहृतौ।\nसहश्चैव सहस्यश्च मन्युमन्तौ तु तौ स्मृतौ।\nतपश्चैव तपस्यश्च घोरावेतौ तु शैशिरौ ।। ३०.९ ।।\nकालावस्थास्तु षट् तेषाम्मासाख्या वै व्यवस्थिताः।\nत इमे ऋतवः प्रोक्ताश्चेतनाचेतनास्तु वै ।। ३०.१० ।।\nऋतवो ब्रह्मणः पुत्रा विज्ञेयास्तेऽभिमानिनः।\nमासार्द्धमासस्थानेषु स्थानञ्च ऋतवोर्त्तवाः ।। ३०.११ ।।\nस्थानानां व्यतिरेकेण ज्ञेयाः स्थानाभिमानिनः।\nअहोरात्रञ्च मासाश्च ऋतवश्चायनानि च ।। ३०.१२ ।।\nसंवत्सराश्च स्थानानि कालावस्थाभिमानिनः।\nनिमेषाश्च कलाः काष्ठा मुहूर्त्ता वै दिनक्षपाः ।। ३०.१३ ।।\nएतेषु स्थानिनो ये तु कालावस्थास्ववस्थिताः।\nतन्मयत्वात्तदात्मानस्तान् वक्ष्यामि निबोधत ।। ३०.१४ ।।\nपर्व्वण्यास्तिथयः सन्ध्याः पक्षा मासार्द्धसंज्ञिताः।\nद्वावर्द्धमासौ मासस्तु द्वौ मासावृतुरुच्यते ।। ३०.१५ ।।\nऋतुत्रयं चायनं द्वे अयने दक्षिणोत्तरे ।\nसंवत्सरः सुमेकस्तु स्थानान्येतानि स्थानिनाम् ।। ३०.१६ ।।\nऋतवः सुमेकपुत्रा विज्ञेया ह्यष्टधा तु षट्।\nऋतुपुत्राः स्मृताः पञ्च प्रजास्त्वार्त्तवलक्षणाः ।। ३०.१७ ।।\nयस्माच्चैवार्त्तवेयास्तु जायन्ते स्थाणुजङ्गमाः।\nआर्त्तवाः पितरश्चैव ऋतवश्च पितामहाः ।। ३०.१८ ।।\nसुमेकात्तु प्रसूयन्ते म्रियन्ते च प्रजातयः।\nतस्मात् स्मृतः प्रजानां वै सुमेकः प्रपितामहः ।। ३०.१९ ।।\nस्थानेषु स्थानिनो ह्येते स्थानात्मानः प्रकीर्तिताः।\nतदाख्यास्तन्मयत्वाच्च तदात्मनश्च ते स्मृताः ।। ३०.२० ।।\nप्रजापतिः स्मृतो यस्तु स तु संवत्सरो मतः।\nसंवत्सरः स्मृतो ह्यग्निः ऋतमित्युच्यते द्वजैः ।। ३०.२१ ।।\nऋतात्तु ऋतवो यस्माज्जज्ञिरे ऋतवस्ततः।\nमासाः षडृतवो ज्ञेयास्तेषां पञ्चार्त्तवाः सुताः ।। ३०.२२ ।।\nद्विपदाञ्चतुष्पदाञ्चैव पक्षिसंसर्पतामपि।\nस्थावराणां च पञ्चानां पुष्पं कालार्त्तवं स्मृतम् ।। ३०.२३ ।।\nऋतुत्वमार्त्तवत्वञ्च पितृत्वञ्च प्रकीर्तितम्।\nइत्येते पितरो ज्ञेया ऋतवश्चार्त्तवाश्च ये ।। ३०.२४ ।।\nसर्वभूतानि तेभ्योऽथ ऋतुकालाद्विजज्ञिरे।\nतस्मादेतेऽपि पितर आर्त्तवा इति नः श्रुतम् ।। ३०.२५ ।।\nमन्वन्तरेषु सर्वेषु स्थिताः कालाभिमानिनः।\nस्थानाभिमानिनो ह्येते तिष्ठन्तीह प्रसंयमात् ।। ३०.२६ ।।\nअग्निष्वात्ता बर्हिषदः पितरो द्विविधाः स्मृताः।\nजज्ञाते च पितृभ्यस्तु द्वे कन्ये लोकविश्रुते ।। ३०.२७ ।।\nमेना च धारिणी चैव याभ्यां विश्वमिदं धृतम्।\nपितरस्ते निजे कन्ये धर्मार्थं प्रददुः शुभे।\nत उभे व्रह्मवादिन्यौ योगिन्यौ चैव ते उभे ।। ३०.२८ ।।\nअग्निष्वात्तास्तु ये प्रोक्तास्तेषां मेना तु मानसी।\nधारणी मानसी चैव कन्या बर्हिषदां स्मृता ।। ३०.२९ ।।\nमेरोस्तु धारणीं नाम पत्न्यर्थं व्यसृजन् शुभाम्।\nपितरस्ते बर्हिषदः स्मृता ये सोमपीथिनः ।। ३०.३० ।।\nअग्निष्वात्तास्तु तां मेनां पत्नीं हिमवते ददुः।\nस्मृतास्ते वै तु दौहित्रास्तद्दौहित्रान् निबोधत ।। ३०.३१ ।।\nमेना हिमवतः पत्नी मैनाकं सान्वसूयत।\nगङ्गा सरिद्वरा चैव पत्नी या लवणो दधेः।\nमैनाकस्यानुजः क्रौञ्चः क्रौञ्चद्वीपो यतः स्मृतः ।। ३०.३२ ।।\nमेरोस्तु धारणी पत्नी दिव्यौषधिसमन्वितम्।\nमन्दरं सुषुवे पुत्रं तिस्रः कन्याश्च विश्रुताः ।। ३०.३३ ।।\nवेला च नियतिश्चैव तृतीया चायतिः पुनः।\nधातुश्चैवायतिः पत्नी विधातुर्नियतिः स्मृता ।। ३०.३४ ।।\nस्वायम्भुवेऽन्तरे पूर्वन्तयोर्वै कीर्तिताः प्रजाः।\nसुषुवे सागराद्वेला कन्यामेकामनिन्दिताम् ।। ३०.३५ ।।\nसावर्णिना च सामुद्री पत्नी प्राचीनबर्हिषः।\nसवर्णा साथ सामुद्री दशप्राचीनबर्हिषः।\nसर्वे प्रचेतसो नाम धनुर्वेदस्य पारगाः ।। ३०.३६ ।।\nतेषां स्वायम्भुवौ दक्षः पुत्रत्वे जज्ञिवान् प्रभुः।\nत्र्यम्बकस्याभिशापेन चाक्षुषस्यान्तरे मनोः ।। ३०.३७ ।।\nएतच्छुत्वा ततः सूतमपृच्छच्छांशपायनः।\nउत्पन्नः स कथं दक्षो ह्यभिशापाद्भवस्य तु।\nचाक्षुषस्यान्वये पूर्वं तन्नः प्रब्रूहि पृच्छताम् ।। ३०.३८ ।।\nइत्युक्तः कथयामास सूतो दक्षाश्रितां कथाम्।\nशांशपायनमामन्त्र्य त्र्यम्बकाच्छापकारणम् ।। ३०.३९ ।।\nदक्षस्यासन् सुता ह्यष्टौ कन्या याः कीर्तिता मया।\nस्वेब्यो गृहेभ्यो ह्यानाय्य ताः पिताभ्यर्च्चयद्गृहे।\nततस्त्वभ्यर्चिताः सर्वा न्यवसंस्ताः पितुर्गृहे ।। ३०.४० ।।\nतासां ज्येष्ठा सती नाम पत्नी या त्र्यम्बकस्य वै।\nनाजुहावात्मजां तां वै दक्षो रुद्रमभिद्विषन् ।। ३०.४१ ।।\nअकरोत्स नतिं दक्षे न कदाचिन्महेश्वरः।\nजामाता श्वशुरे तस्मिन् स्वभावात् तेजसि स्थितः ।। ३०.४२ ।।\nततो ज्ञात्वा सती सर्वाः स्वस्रः प्राप्ताः पितृर्गृहम्।\nजगाम साप्यनाहूता सती तत् स्वं पितुर्गृहम् ।। ३०.४३ ।।\nततोऽब्रवीत् सा पितरं देवी क्रोधादमर्षिता।\nयवीयसीब्यो ज्यायसीं किन्तु पूजामिमां प्रभो।\nअसम्मतामवज्ञाय कृतवानसि गर्हिताम् ।। ३०.४४ ।।\nअहं ज्येष्ठा वरिष्ठा हि न त्वसत् कर्त्तुमर्हसि।\nएवमुक्तोऽब्रवीदेनां दक्षः संरक्तलोचनः ।। ३०.४५ ।।\nत्वन्तु श्रेष्ठ वरिष्ठा च पूज्या बाला सदा मम।\nतासां ये चैव भर्त्तारस्ते मे बहुमताः सदा ।। ३०.४६ ।।\nब्रह्नमष्ठाश्च तपिष्ठाश्च महायोगाः सुधार्मिकाः।\nगुणैश्चैवाधिकाः श्लाघ्याः सर्वे ते त्र्यम्बकात्सति ।। ३०.४७ ।।\nवसिष्ठोऽत्रिः पुलस्त्यश्च अङ्गिराः पुलहः क्रतुः।\nभृगुर्मरीचिश्च तथा श्रेष्ठा जामातरो मम ।। ३०.४८ ।।\nतस्यात्मा स च ते शर्वो भक्ता चासि हि तं सदा।\nतेन त्वां न बुभूषामि प्रतिकूलो हि मे भवः ।। ३०.४९ ।।\nइत्युवाच तदा दक्षः संप्रमूढेन चेतसा।\nशापार्थमात्मनश्चैव ये चोक्ताः परमर्षयः ।। ३०.५० ।।\nतथोक्ता पितरं सा वै क्रुद्धा देवीदमब्रवीत् ।\nवाङ्मनःकर्मभिर्यस्माददुष्ठां मां विगर्हसे।\nतस्मात्त्यजाम्यहन्देहमिदन्तात तवात्मजम् ।। ३०.५१ ।।\nततस्तेनावमानेन सती दुःखादमर्षिता।\nअब्रवीद्वचनं तेवी नमस्कृत्य महेश्वरम् ।। ३०.५२ ।।\nयत्राहमुपपत्स्येहं पुनर्देहेन भास्वता।\nतत्राप्यहमसंमूढा सम्भूता धार्मिकी पुनः।\nगच्छेयं धर्मपत्नीत्वं त्र्यम्बकस्यैव धर्मतः ।। ३०.५३ ।।\nतत्रैवाथ समासीना युक्तात्मानं समादधे।\nधारयामास चाग्नेयीं धारणां मनसात्मनः ।। ३०.५४ ।।\nतत आग्नेयीसमुत्थेन वायुना समुदीरितः।\nसर्वाङ्गेभ्यो विनिः सृत्य वह्निर्भस्म चकार ताम् ।। ३०.५५ ।।\nतदुपश्रुत्य निधनं सत्या देवोऽथ शूलधृक्।\nसंवादञ्च तयोर्बुद्ध्वा याथातथ्येन शङ्करः।\nदक्षस्याथ ऋषीणाञ्च चुकोप भगवान् प्रभुः ।। ३०.५६ ।।\nयस्मादवमता दक्ष मत्कृते मान सा सती।\nप्रशस्ताश्चेतराः सर्वाः स्वसुता भर्तृभिः सह ।। ३०.५७ ।।\nतस्माद्वैवस्वतं प्राप्य पुनरेव महर्षयः।\nउत्पत्स्यन्ते द्वितीये वै मम यज्ञे ह्ययोनिजाः ।। ३०.५८ ।।\nहुते वै ब्रह्मणा शुक्ते चाक्षुषस्यान्तरे मनोः।\nअभिव्याहृत्य च ऋषीन् दक्षमभ्यगमत् पुनः ।। ३०.५९ ।।\nभविता चाक्षुषो राजा चाश्रुषस्य समन्वये।\nप्राचीनबर्हिषः पौत्रः पुत्रश्चैव प्रचेतसः ।। ३०.६० ।।\nदक्ष इत्येव नाम्ना त्वं मार्षायां जनयिष्यसि।\nकन्यायां शाखिनाञ्चैव प्राप्ते वै चाक्षुषेऽन्तरे ।। ३०.६१ ।।\n<b>।।दक्ष उवाच।।\n</b>\nअहं तत्रापि ते विघ्नमाचरिष्यामि दुर्मते।\nधर्मार्थकामयुक्तेषु कर्मस्विह पुनः पुनः ।। ३०.६२ ।।\nयस्मात् त्वं मत्कृते क्रूरमृषीन् व्याहृतवानसि।\nतस्मात्सार्द्धं सुरैर्यज्ञे न त्वां यक्ष्यन्ति वै द्विजाः ।। ३०.६३ ।।\nहुत्वाहुतिं ततः क्रूरः अपस्त्यक्ष्यन्ति कर्मसु।\nइहैव वत्स्यसि तथा दिवं हित्वा युगक्षयात् ।। ३०.६४ ।।\n<b>।।रुद्र उवाच।।\n</b>\nसर्वेषामेव लोकानां भूर्लोकस्त्वादिरुच्यते।\nतमहं धारयिष्यामि निदेशात् परमेष्ठिनः ।। ३०.६५ ।।\nअस्यां क्षितौ वृता लोकाः सर्वे तिष्ठन्ति भास्कराः।\nतानहं धारयामीह सततं न तवाज्ञया ।। ३०.६६ ।।\nचातुर्वर्ण्यं हि देवानां ते चाप्येकत्र भुञ्जते।\nनाहं तैः सह भोक्ष्यामि ततो दास्यन्ति ते पृथक्।\nततो देवैः स तैः सार्द्धं नेज्यते पृथगिज्यते ।। ३०.६७ ।।\nततोऽभिव्याहृतो दक्षो रुद्रेणामिततेजसा।\nस्वायम्भुवेऽन्तरे त्यक्त्वा उत्पन्नो मानुषेष्विह ।। ३०.६८ ।।\nज्ञात्वा गृहपतिं दक्षं ज्ञानानामीश्वरं प्रभुम्।\nदक्षो नाम महायज्ञैः सोऽयजद्दैवतैः सह ।। ३०.६९ ।।\nअथ देवी सती या तु प्राप्ते वैवस्वतेऽन्तरे।\nमैनायां तामुमां देवीं जनयामास शैलराट् ।। ३०.७० ।।\nसा तु देवी सती पूर्वं ततः पश्चादुमाऽभवत्।\nसह व्रता भवस्यैषा न तया मुच्यते भवः।\nयावदिच्छति संस्थातुं प्रभुर्मन्वन्तरेष्विह ।। ३०.७१ ।।\nमारीचं कश्यपं देवी यथाहितिरनुव्रता।\nसाध्यं नारायणं श्रीस्तु मघवन्तं शची यथा ।। ३०.७२ ।।\nविष्णुं कीर्ती रुचिः सूर्यं वसिष्ठञ्चाप्यरून्धती।\nनैतास्तु विजहत्येतान् भर्तॄन् देव्यः कथंचन।\nआवर्त्तमानकल्पेषु पुनर्जायन्ति तैः सह ।। ३०.७३ ।।\nएवं प्राचेतसो दक्षो जज्ञे वै चाक्षुषेऽन्तरे।\nप्राचीनबर्हिषः पौत्रः पुत्रश्चैव प्रचेतसः ।। ३०.७४ ।।\nदशभ्यस्तु प्रचेतोभ्यो मार्षायाञ्च पुनर्नृपः।\nजज्ञे रुद्राभिशापेन द्वितीयेऽस्मिन्निति श्रुतिः ।। ३०.७५ ।।\nभृग्वादयस्तु ते सर्वे जज्ञिरे वै महर्षयः।\nआद्ये त्रेतायुगे पूर्वं मनोर्वैवस्वतस्य ह।\nदेवस्य महतो यज्ञे रुद्राभिशापेन द्वितीयेऽस्मिन्निति श्रुतिः ।। ३०.७६ ।।\nइति सानुशयोऽह्यासीत्तयोर्जात्यन्तरागतः।\nप्रजापतेस्तु दक्षस्य त्र्यम्बकस्य च धीमतः ।। ३०.७७ ।।\nतस्मान्नानुशयः कार्यो वैरिष्विह कदाचन।\nजात्यन्तरगतस्यापि भावितस्य शुभाशुभैः।\nजन्तुं न मुञ्चति ख्यातिस्तत्र कार्यं विजानता ।। ३०.७८ ।।\n<b>।।ऋषय ऊचुः।।\n</b>\nप्राचेतसस्य दक्षस्य कथं वैवस्वतेऽन्तरे।\nविनाशामगमत् सूत हयमेधः प्रजापतेः ।। ३०.७९ ।।\nदेव्या मृत्युं कृतं मत्वा क्रुद्धं सर्वात्मकं प्रभुम्।\nकथं प्रसादयद्दक्षः स यज्ञः साधितः कथम्।\nएतद्वेदितुमिच्छामस्तन्नो ब्रूहि यथातथम् ।। ३०.८० ।।\n<b>।।सूत उवाच।।\n</b>\nपूरा मेरोर्द्विजश्रेष्ठाः श्रृङ्गं त्रैलोक्यविश्रुतम्।\nज्योतिष्कं नाम सावित्रं सर्वरत्नविभूषितम् ।। ३०.८१ ।।\nअप्रमेयमनाधृष्यं सर्वलोकनमस्कृतम्।\nतस्मिन् देवो गिरिश्रेष्ठे सर्वधातु विभूषिते।\nपर्यङ्क इव विभ्राजन्नुपविष्टो बभूव ह ।। ३०.८२ ।।\nशैलराजसुता चास्य नित्यं पार्श्वस्थिताऽभवत्।\nआधित्याश्च महात्मानो वसवश्चामितौजसः ।। ३०.८३ ।।\nतथैव च महात्मानावश्विनौ भिषजां वरौ।\nतथा वैश्रवणो राजा गुह्यकैः परिवारितः ।। ३०.८४ ।।\nयक्षाणामीश्वरः श्रीमान् कैलासनिलयः प्रभुः।\nउपासते महात्मानं उशना च महामुनिः.\nसनत्कुमारप्रमुखास्ते चैव परमर्षयः ।। ३०.८५ ।।\nअङ्गिरःप्रमुखाश्चैव तथा देवर्षयोऽपरे।\nविश्वावसुश्च गन्धर्वस्तथा नारदपर्वतौ ।। ३०.८६ ।।\nअप्सरोगणसङ्घाश्च समाजग्मुरनेकशः।\nववौ शिवः सुखो वायुर्नानागन्धवहः शुचिः ।। ३०.८७ ।।\nसर्वर्तुकुसुमोपेताः पुष्पवन्तो द्रुमा स्तथा।\nतथा विद्याधराश्चैव सिद्धाश्चैव तपोधनाः ।। ३०.८८ ।।\nमहादेवं पशुपतिं पर्युपासन्ति तत्र वै।\nभूतानि च तथान्यानि नानारूपधराण्यथ ।। ३०.८९ ।।\nराक्षसाश्च महारौद्राः पिशाचाश्च महाबलाः।\nबहुरूपधरा हृष्टा नानाप्रहरणोद्यताः ।। ३०.९० ।।\nदेवस्यानुचरास्तत्र तस्थुर्वैश्वानरोपमाः।\nनन्दीश्वरश्च भगवान् देवस्यानुम ते स्थितः ।। ३०.९१ ।।\nप्रगृह्य ज्वलितं शूलं दीप्यमानं स्वतेजसा।\nगङ्गा च सरितां श्वेष्ठा सर्वतीर्थजलोद्भवा।\nपर्युपासत तन्देवरूपिणी द्विजसत्तमाः ।। ३०.९२ ।।\nएवं स भगवांस्तत्र दीप्यमानः सुरर्षिभिः।\nदेवैश्च सुमहाबागैर्महादेवो व्यवस्थितः ।। ३०.९३ ।।\nपुरा हिमवतः पृष्ठे दक्षो वै यज्ञमारभत्।\nगङ्गाद्वारे शुभे देशे ऋषिसिद्धनिषेविते ।। ३०.९४ ।।\nततस्तस्य मखे देवाः शतक्रतुपुरोगमाः।\nगमनाय समागम्य बुद्धिमापेदिरे तदा ।। ३०.९५ ।।\nस्वैर्विमानैर्महात्मानो ज्वलद्भिर्ज्वलनप्रभाः।\nदेवस्यानुमनेऽगच्छन् गङ्गाद्वार इति श्रुतिः ।। ३०.९६ ।।\nगन्धर्वाप्सरसाकीर्णं नानाद्रुमलतावृतम्।\nऋषिसङ्घैः परिवृतं दक्षं धर्मभृतां वरम् ।। ३०.९७ ।।\nपृथिव्यामन्तरिक्षे वा ये च स्वर्लोकवासिनः।\nसर्वे प्राञ्जलयो भूत्वा उपतस्थुः प्रजापतिम् ।। ३०.९८ ।।\nआदित्या वसवो रुद्राः साध्याः सह मरुद्गणैः।\nजिष्णुना सहिताः सर्वे आगता यज्ञभागिनः ।। ३०.९९ ।।\nऊष्मपाः सोमपाश्चैव आज्यपा धूमपास्तथा।\nअश्विनौ पितरश्चैव आगता ब्रह्मणा सह ।। ३०.१०० ।।\nएते चान्ये च बहवो भूतग्रामास्तथैव च।\nजरायुजाण्डजाश्चैव स्वेदजोद्भिज्जकास्तथा ।। ३०.१०१ ।।\nआहूता मन्त्रतः सर्वे देवाश्च सह पत्निभिः।\nविराजन्ते विमानस्था दीप्यमाना इवाग्नयः ।। ३०.१०२ ।।\nतान् दष्ट्वा मन्युमाविष्टो दधीचो वाक्यमब्रवीत्।\nअपूज्यपूजने चैव पूज्यानां चाप्यपूजने।\nनरः पापमवाप्नोति महद्वै नात्र संशयः ।। ३०.१०३ ।।\nएवमुक्त्वा तु विप्रर्षिः पुनर्दक्षमभाषत।\nपूज्यन्तु पशुभर्त्तारं कस्मान्नाह्वयसे प्रभुम् ।। ३०.१०४ ।।\n<b>।।दक्ष उवाच।।\n</b>\nसन्ति मे बहवो रुद्राः शूलहस्ताः कपर्द्दिनः।\nएकादशावस्थगता नान्यं वेझि महेश्वरम् ।। ३०.१०५ ।।\n<b>।।दधीच उवाच।।\n</b>\nसर्वे निमन्त्रिता देवा येन ईशो निमन्त्रितः।\nयथाहं शङ्करादूर्द्ध्वं नान्यं पश्यामि दैवतम्।\nतथा दक्षस्य विपुलो यज्ञोऽयं न भविष्यति ।। ३०.१०६ ।।\n<b>।।दक्ष उवाच।।\n</b>\nएतन्मखे शूर सुवर्णपात्रे हविः समस्तं विधिमन्त्रपूतम्।\nविष्णोर्नयाम्यप्रतिमस्य सर्वं प्रभोर्विभो ह्याहवनीयनित्यम् ।। ३०.१०७ ।।\nगतास्तु देवता ज्ञात्वा शैलराजसुता तदा।\nउवाच वचनं साध्वी देवं पशुपतिं तदा ।। ३०.१०८ ।।\n<b>।।उमोवाच।।\n</b>\nभगवन् व्क गता ह्येते देवा- शक्रपुरोगमाः ।\nबूहि तत्त्वेन तत्त्वज्ञ संशयो मे महानयम् ।। ३०.१०९ ।।\n<b>।।महेश्वर उवाच।।\n</b>\nदक्षो नाम महाभागो प्रजानां पतिरूत्तमः।\nहयमेधेन यजते तत्र यान्ति दिवौकसः ।। ३०.११० ।।\n<b>।।देव्युवाच।।\n</b>\nयज्ञमेतं महाभाग किमर्थं न गतोऽसि वै।\nकेन वा प्रतिषेधेन गमनं प्रतिषिध्यते ।। ३०.१११ ।।\n<b>।।महेश्वर उवाच ।।\n</b>\nसुरैरेव महाभागे सर्वमेतदनुष्ठितम्।\nयज्ञेषु मम सर्वेषु न भाग उपकल्पितः ।। ३०.११२ ।।\nपूर्वोपायोपपन्नेन मार्गेण वरवर्णिनि।\nन मे सुराः प्रयच्छन्ति भागं यज्ञस्य धीमतः ।। ३०.११३ ।।\n<b>।।देव्युवाच।।\n</b>\nभगवन् सर्वदेवेषु प्रभावानधिको गुणैः ।\nअजेयश्चाप्यधृष्यश्च तेजसा यशसा श्रिया ।। ३०.११४ ।।\nअनेन तु महाभाग प्रतिषेधेन नामतः ।\nअतीव दुःखमापन्ना वेपथुश्च ममानघ ।। ३०.११५ ।।\nकिं नाम दानं नियमन्तपो वा कुर्य्यामहं येन पतिर्ममाद्य।\nलभेत भागं भगवानचिन्त्यो यज्ञस्य चार्द्धं त्वथ वा तृतीयम् ।। ३०.११६ ।।\nएवं ब्रुवाणां भगवानचिन्त्यः पत्नीं प्रहृष्टः क्षुभितामुवाच।\nन वेत्सि देवेशि कृशोदराङ्गि किं नाम युक्तं वचनन्तवेदम् ।। ३०.११७ ।।\nअहं हि जानामि विशालनेत्रे ध्यानेन सर्वं हि वदन्ति सन्तः।\nन वाद्य मोहेन महेन्द्रदेवो लोकत्रयं सर्वथा संप्रमूढम् ।। ३०.११८ ।।\nमामध्वरे शंसितारः स्तुवन्ति रथन्तरे साम गायन्ति गेयम्।\nमां ब्राह्मणा ब्रह्मसत्रे यजन्ते माध्वर्य्यवः कल्पयन्ते च भागम् ।। ३०.११९ ।।\n<b>।।देव्युवाच।।\n</b>\nअप्राकृतोऽपि भगवान् सर्वस्त्रीजनसंसदि।\nस्तौति गोपा यते वापि स्वमात्मानं न संशयः ।। ३०.१२० ।।\n<b>।।भगवानुवाच।।\n</b>\nनात्मानं स्तौमि देवेशि पश्य त्वमुपगच्छ च।\nयं स्रक्ष्यामि वरारोहे भागार्थं वरवर्णिनि ।। ३०.१२१ ।।\nएवमुक्त्वा तु भगवान् पत्नीं प्राणैरपि प्रियाम्।\nसोऽसृजद्भगवान्वक्राद्भूतं क्रोधाग्निसन्निभम् ।। ३०.१२२ ।।\nसहस्रशीर्षं देवञ्च सहस्रचरणे क्षणम्।\nसहस्रमुद्गरधरं सहस्रशरपाणिनम् ।। ३०.१२३ ।।\nशङ्खचक्रगदापाणिं दीप्तकार्मुकधारिणम्।\nपरश्वसिधरं देवं महारौद्रं भयावहम् ।। ३०.१२४ ।।\nघोर रूपेण दीप्यन्तं चन्द्रार्धकृतभूषणम्।\nवसानं चर्म वैयाघ्रं महारुधिरनिःस्रवम् ।। ३०.१२५ ।।\nदंष्ट्राकरालं विभ्रान्तं महावक्त्रं महोदरम्।\nविद्युज्जिह्वं प्रलम्बोष्ठं लम्बकर्णं दुरासदम् ।। ३०.१२६ ।।\nकुलिशोद्योतितकरम्भाभिर्ज्वलितमूर्द्धजम्।\nज्वालामालापरिक्षिप्तं मुक्तादामविभूषितम् ।। ३०.१२७ ।।\nतेजसा चैव दीप्यन्तं युगान्तमिव पावकम्।\nआकर्णदारितास्यान्तञ्चतुर्दिक्षु भयानकम् ।। ३०.१२८ ।।\nमहाबलं महातेजं महापुरुषमीश्वरम्।\nविश्वहर्तृमहा कायं महान्यग्रोधमण्डलम्।\nयुगपच्चन्द्रशतवद्दीप्यन्तं मन्मथाग्निवत् ।। ३०.१२९ ।।\nचतुर्महास्यं सिततीक्ष्णदंष्ट्रं महोग्रतेजोबलकौतुकाढयम्।\nयुगान्तसूर्य्याग्निसहस्रभासं सहस्रचन्द्रामलकान्तिकान्तम्।\nप्रदीप्तसर्वौषधिमन्दराभं सुमेरुकैलासहिमाद्रितुल्यम् ।। ३०.१३० ।।\nयुगार्काभं महावीर्य्यं चारुनासं महाननम्।\nप्रचण्डगण्डं दीप्ताक्षमग्निज्वालाविलाननम् ।। ३०.१३१ ।।\nमृगेन्द्रकृत्तिवसनं महाभुजगवेष्टितम्।\nउष्णीषिणं चन्द्रधरं व्कचिदुग्रं व्कचित्समम् ।। ३०.१३२ ।।\nनानाकुसुममूर्द्धानं नानागन्दानुलेपनम् ।\nनानारत्नविचित्राङ्गं नानाभरणभूषितम् ।। ३०.१३३ ।।\nकर्णिकारस्रजं दीप्तं क्रोधादुद्भ्रान्तलोचनम्।\nव्कचिन्नृत्यति चित्राङ्गं व्कचिद्वदति सुस्वरम् ।। ३०.१३४ ।।\nव्कचिद्ध्यायति युक्तात्मा व्कचित्स्तूलं प्रमार्जति।\nव्कचिद्गायति विश्वात्मा व्कचिद्रौति मुहुर्मुहुः ।। ३०.१३५ ।।\nज्ञानं वैराग्यमैश्वर्य्यं तपः सत्यं क्षमा धृतिः।\nप्रभुत्वमात्मसंबोधो ह्यधिष्ठानगुणैर्युतः ।। ३०.१३६ ।।\nजानुभ्यामवनिं गत्वा प्रणतः प्राञ्जलिः स्थितः।\nआज्ञापय त्वं देवेश किं कार्य्यं करवाणि ते ।। ३०.१३७ ।।\nतमुवाचाक्षिप मखं दक्षस्येह महेश्वरः।\nदेवस्यानुमतिं श्रुत्वा वीरभद्रो महाबलः।\nप्रणम्य शिरसा पादौ देवेशस्य उमापतेः ।। ३०.१३८ ।।\nततो बन्धात् प्रमुक्तेन सिंहेनेवेह लीलया।\nदेव्या मन्युकृतं मत्वा हतो दक्षस्य स क्रतुः ।। ३०.१३९ ।।\nमन्युना च महाभीमा भद्रकाली महेश्वरी।\nआत्मनः सर्वसाक्षित्वे तेन सार्द्ध सहानुगा ।। ३०.१४० ।।\nस एष भगवान् क्रुद्धः प्रेतावासकृतालयः।\nवीरभद्र इति ख्यातो देव्या मन्युप्रमार्जकः ।। ३०.१४१ ।।\nसोऽसृजद्रोमकूपेभ्यो रौद्रान्नाम गणेश्वरान्।\nरुद्रानुगा महावीर्य्या रुद्रवीर्यपराक्रमाः ।। ३०.१४२ ।।\nरुद्रस्यानुचराः सर्वे सर्वे रुद्रसमप्रभाः।\nते निपेतुस्ततस्तूर्णं शतशोऽथ सहस्रशः ।। ३०.१४३ ।।\nततः किलकिलाशब्द आकाशं पूरयन्निव।\nतेन शब्देन महता त्रस्ताः सर्वे दिवौकसः।। ३०.१४४ ।।\nपर्वताश्च व्यशीर्यन्त कम्पते च वसुन्धरा।\nमेरुश्च घूर्णते विप्राः क्षुभ्यन्ते वरुणालयाः ।। ३०.१४५ ।।\nअग्नयो नैव दीप्यन्ते न च दीप्यन्ति भास्कराः।\nग्रहा नैव प्रकाशन्ते नक्षत्राणि न तारकाः ।। ३०.१४६ ।।\nऋषयो नाभ्यभाषन्त न देवा न च दानवाः।\nएवं हि तिमिरीभूतं निर्द्दहन्ति विमानिताः ।। ३०.१४७ ।।\nसिंहनादं प्रमुञ्चन्ते घोररूपा महाबलाः।\nप्रभञ्जन्ते परे घोरा यूपानुत्पाटयन्ति च ।। ३०.१४८ ।।\nप्रमर्द्दन्ति तथा चान्ये विनृत्यन्ति तताऽपरे।\nआधावन्ति प्रधावन्ति वायुवेगा मनोजवाः ।। ३०.१४९ ।।\nचूर्णन्ते यज्ञपात्राणि यागस्यायतनानि च।\nशीर्यमाणानि दृश्यन्ते तारा इव नभस्तलात् ।। ३०.१५० ।।\nदिव्यान्नपानभक्षाणां राशयः पर्वतोपमाः।\nक्षीर नद्यस्तथा चान्या घृतपायसकर्दमाः.\nमधुमण्डोदका दिव्याः खण्डशर्करवालुकाः ।। ३०.१५१ ।।\nषड्रसान्निवहन्त्यन्या गुडकुल्या मनोरमाः।\nउच्चावचानि मांसानि भक्ष्याणि विविधानि च ।। ३०.१५२ ।।\nयानि कानि च दिव्यानि लेह्यञ्चोष्यं तथापरे।\nभुञ्जते विविधैर्वक्त्रैर्विलुण्ठन्ति च सर्वसः।\nक्रीडन्ति विविधाकाराश्चिक्षिपुः सुरयोषितः ।। ३०.१५३ ।।\nरुद्रकोपप्रयुक्तास्तु सर्वदेवैः सुरक्षितम्।\nतं यज्ञमहनन् शीघ्रं रुद्रकल्पाः समीपतः ।। ३०.१५४ ।।\nचक्रुरन्ये तथा नादान् सर्वभूतभयंकरान्।\nछित्त्वा शिरोऽन्ये यज्ञस्य विनदन्ति भयङ्कराः ।। ३०.१५५ ।।\nदक्षो दक्षपतिश्चैव देवो यज्ञपतिस्तथा।\nमृगरूपेण चाकाशे प्रपलायितुमारभत् ।। ३०.१५६ ।।\nवीरभद्रोऽप्रमेयात्मा ज्ञात्वा तस्य बलन्तदा।\nअन्तरिक्षगतस्याशु चिच्छेदास्य शिरो महान् ।। ३०.१५७ ।।\nदक्षः प्रजापतिश्चैव विनष्ट भ्रान्तचेतनः।\nक्रुद्धेन वीरभद्रेण शिरः पादेन पीडितः।\nजराभिभूततीव्रात्मा निपपात महीतले ।। ३०.१५८ ।।\nत्रयस्त्रिंशद्देवतानां ताः कोटयो विमलात्मकाः।\nपाशेनाग्निबलेनाशु बद्धाः सिंहबलेन च ।। ३०.१५९ ।।\nततो जग्मुर्महात्मानं सर्वे देवा महाबलम्।\nप्रसीद भगवन् रुद्र बृत्यानां मा कुधः प्रभो ।। ३०.१६० ।।\nततो ब्रह्मादयो देवा दक्षश्चैव प्रजापतिः।\nऊचुः प्राञ्जलयो भूत्वा कथ्यतां को भवानिति ।। ३०.१६१ ।।\n<b>।।वीरभद्र उवाच।।\n</b>\nन च देवो न चादित्यो न च भोक्तुमिहागतः।\nनैवद्रष्टुं हि देवेन्द्रान्न च कौतूहलान्वितः ।। ३०.१६२ ।।\nदक्षयज्ञविनाशार्थं सम्प्राप्तं विद्धि मामिह।\nवीरभद्र इति ख्यातं रुद्रकोपाद्विनिर्गतम् ।। ३०.१६३ ।।\nभद्रकाली च विज्ञेया देव्याः क्रोधाद्विनिर्गता।\nप्रेषिता देवदेवेन यज्ञान्तिकमिहागता ।। ३०.१६४ ।।\nशारणं गच्छ राजेन्द्र देवं ते त्वमुमापतिम्।\nवरं क्रोधोऽपि रुद्रस्य वरदानं न देवतः ।। ३०.१६५ ।।\nवीरभद्रवचः श्रुत्वा दक्षो धर्म्मभृतां वरः।\nतोषयामास देवेशं शूलपाणिं महेश्वरम् ।। ३०.१६६ ।।\nप्रदुष्टे यज्ञवादे तु विद्रुतेषु द्विजातिषु।\nतारामृगमये दीप्ते रौद्रे भीममहानले ।। ३०.१६७ ।।\nशूलनिर्भिन्नवदनैः कूजद्भिः परिचारकैः।\nनिखातोत्पाटितैर्यूपैरपविद्धै र्य्यतस्ततः ।। ३०.१६८ ।।\nउत्पत्द्भिः पतद्भिश्च गृध्रैरामिषगृध्रुभिः।\nपक्षपातविनिर्धूतैः शिवाशतनिनादितैः ।। ३०.१६९ ।।\nप्राणापानौ सन्निरुध्य ततः स्थानेन यत्नतः।\nविचार्य सर्वतो दृष्टिं बहुदृष्टिरमित्रजित् ।। ३०.१७० ।।\nसहसा देवदेवेशः अग्निकुण्डादुपागतः।\nचन्द्रसूर्य्यसहस्रस्य तेजः संवर्त्तकोपमम् ।। ३०.१७१ ।।\nप्रहस्य चैनं भगवानिदं वचनमब्रवीत्।\nनष्टस्ते ज्ञानतो दक्ष प्रीतिस्ते मयि सांप्रतम् ।। ३०.१७२ ।।\nस्मितं कृत्वाब्रवीद्वाक्यं ब्रूहि किं करवाणि ते।\nश्रावितञ्च समाख्याय देवानां गुरुभिः सह ।। ३०.१७३ ।।\nतमुवाचाञ्जलिं कृत्वा दक्षो देवं प्रजापतिः।\nभीतशङ्कितवित्रस्तः सबाष्पवदनेक्षणः ।। ३०.१७४ ।।\nयदि प्रसन्नो भगवान् यदि वाहं तव प्रियः।\nयदि वाहमनुग्राह्यो यदि देयो वरो मम ।। ३०.१७५ ।।\nयज्जग्धं भक्षितं पीतमशितं यच्च नाशितम्।\nचूर्णीकृतञ्जापविद्धं यज्ञसम्भारमीदृशम् ।। ३०.१७६ ।।\nदीर्घकालेन महता प्रयत्नेन च सञ्चितम्।\nतन्न मिथ्या भवेन्मह्यं वरमेतं वृणोम्यहम् ।। ३०.१७७ ।।\nतथास्त्वित्याह भगवान् भगनेत्रहयो हरः।\nधर्माध्यक्षं महादेवं त्र्यक्षन्तं वै प्रजापतिः ।। ३०.१७८ ।।\nजानुभ्यामवनिं गत्वा दक्षो लब्ध्वा भवाद्वरम्।\nनाम्नामष्टसहस्रेण स्तुतवान् वृषभध्वजम् ।। ३०.१७९ ।।\n<b>।।दक्ष उवाच।।\n</b>\nनमस्ते देवदेवेश देवारिबलसूदन।\nदेवेन्द्र ह्यमरश्रेष्ठ देवदानवपूजित ।। ३०.१८० ।।\nसहस्राक्ष विरूपाक्ष त्र्यक्ष यक्षाधिपप्रिय।\nसर्वतः पाणिपादस्त्वं सर्वतोऽक्षिशिरोमुखः।\nसर्वतः श्रुतिमान् लोके सर्वानावृत्य तिष्ठसि ।। ३०.१८१ ।।\nशङ्कुकर्ण महाकर्ण कुम्भकर्णार्णवालय।\nगजेन्द्रकर्ण गोकर्ण पाणिकर्ण नमोऽस्तु ते ।। ३०.१८२ ।।\nशतोदर शतावर्त्त शतजिह्व शतानन।\nगायन्ति त्वां गायत्रिणो ह्यर्च्चयन्ति तथार्च्चिनः ।। ३०.१८३ ।।\nदेवदानवगोप्ता च ब्रह्मा च त्वं शतक्रतुः।\nमूर्त्तीशस्त्वं महामूर्ते समुद्राम्बु धराय च ।। ३०.१८४ ।।\nसर्वा ह्यस्मिन् देवतास्ते गावो गोष्ठ इवासते।\nशरीरन्ते प्रपश्यामि सोममग्निं जलेश्वरम् ।। ३०.१८५ ।।\nआदित्यमथ विष्णुञ्च ब्रह्माणं सबृहस्पतिम्।\nक्रिया कार्य्यं कारणञ्च कर्त्ता करणमेव च ।। ३०.१८६ ।।\nअसच्च सदसच्चैव तथैव प्रभवाव्ययम्।\nनमो भवाय शर्वाय रुद्राय वरदाय च ।। ३०.१८७ ।।\nपशूनां पतये चैव नमस्त्वन्धकघातिने।\nत्रिजटाय त्रिशीर्षाय त्रिशूलवरधारिणे ।। ३०.१८८ ।।\nत्र्यम्बकाय त्रिनेत्राय त्रिपुरघ्नाय वै नमः।\nनमश्चण्डाय मुण्डाय प्रचण्डाय धराय च ।। ३०.१८९ ।।\nदण्डि(?) मासक्तकर्णाय दण्डिमुण्डाय वै नमः।\nनमोऽर्द्धदण्डकेशाय निष्काय विकृताय च ।। ३०.१९० ।।\nविलोहिताय धूम्राय नालग्रीवाय ते नमः।\nनमस्त्वप्रतिरूपाय शिवाय च नमोऽस्तु ते ।। ३०.१९१ ।।\nसूर्य्याय सूर्य्यपतये सूर्य्यध्वजपताकिने।\nनमः प्रमथनाथाय वृषस्कन्धाय धन्विने ।। ३०.१९२ ।।\nनमो हिरण्यगर्भाय हिरण्यकवचाय च।\nहिरण्यकृतचूडाय हिरण्यपतये नमः ।। ३०.१९३ ।।\nसत्रघाताय दण्डाय वर्णपानपुटाय च।\nनमः स्तुताय स्तुत्याय स्तूयमानाय वै नमः ।। ३०.१९४ ।।\nसर्वायाभक्ष्यभक्ष्याय सर्वभूतान्त्तरात्मने।\nनमो होत्राय मन्त्राय शुक्लध्वजपताकिने ।। ३०.१९५ ।।\nनमो नमाय नम्याय नमः किलिकिलाय च।\nनमस्ते शयमानाय शयितायोत्थिताय च ।। ३०.१९६ ।।\nस्थिताय चलमानाय मुद्राय कुटिलाय च।\nनप्नो नर्त्तनशीलाय मुखवादित्रकारिणे ।। ३०.१९७ ।।\nनाट्योपहारलुब्धाय गीतवाद्यरताय च।\nनमो ज्येष्ठाय श्रेष्ठाय बलप्रमथनाय च ।। ३०.१९८ ।।\nकलनाय च कल्पाय क्षयायोपक्षयाय च।\nभीमदुन्दुभिहासाय भीमसेनप्रियाय च ।। ३०.१९९ ।।\nउग्राय च नमो नित्यं नमस्ते दशबाहवे।\nनमः कपालहस्ताय चिताभस्मप्रियाय च ।। ३०.२०० ।।\nविभीषणाय भीष्माय भीष्मव्रतधराय च।\nनमो विकृतवक्षाय खड्गजिह्वाग्रदंष्ट्रिणे ।। ३०.२०१ ।।\nपक्वाममांसलुब्धाय तुम्बवीणाप्रियाय च।\nनमो वृषाय वृष्याय वृष्णये वृषणाय च ।। ३०.२०२ ।।\nकटङ्कटाय चण्डाय नमः सावयवाय च।\nनमस्ते वरकृष्णाय वराय वरदाय च ।। ३०.२०३ ।।\nवरगन्धमाल्यवस्त्राय वरातिवरये नमः ।\nनमो वर्षाय वाताय छायायै आतपाय च ।। ३०.२०४ ।।\nनमो रक्तविरक्ताय शोभनायाक्षमालिने।\nसम्भिन्नाय विभान्नाय विविक्तविकटाय च ।। ३०.२०५ ।।\nअघोररूपरूपाय घोरघोरतराय च ।\nनमः शिवाय शान्ताय नमः शान्ततराय च ।। ३०.२०६ ।।\nएकपाद्बहुनेत्राय एकशीर्षन्नमोऽस्तु ते।\nनमो वृद्धाय लुब्धाय संविभागप्रियाय च ।। ३०.२०७ ।।\nपञ्चमालार्चिताङ्गाय नमः पाशुपताय च।\nनमश्चण्डाय घण्टाय घण्टया जग्धरन्ध्रिणे ।। ३०.२०८ ।।\nसहसशतघण्टाय घण्टामालाप्रियाय च।\nप्राणदण्डाय त्यागाय नमो हिलिहिलाय च ।। ३०.२०९ ।।\nहूंहूङ्काराय पाराय हूंहूङ्कारप्रियाय च।\nनमश्च शम्भवे नित्यं गिरि वृक्षकलाय च ।। ३०.२१० ।।\nगर्भमांसश्रृगालाय तारकाय तराय च ।\nनमो यज्ञाधिपतये द्रुतायोपद्रुताय च ।। ३०.२११ ।।\nयज्ञवाहाय दानाय तप्याय तपनाय च।\nनमस्तटाय भव्याय तडितां पतये नमः ।। ३०.२१२ ।।\nअन्नदायान्नपतये नमोऽस्त्वन्नभवाय च।\nनमः सहस्रशीर्ष्णे च सहस्रचरणाय च ।। ३०.२१३ ।।\nसहस्रोद्यतशूलाय सहस्रनयनाय च।\nनमोऽस्तु बालरूपाय बालरूपधराय च ।। ३०.२१४ ।।\nबालानाञ्चैव गोप्त्रे च बालक्रीडनकाय च।\nनमः शुद्धाय बुद्धाय क्षोभणायाक्षताय च ।। ३०.२१५ ।।\nतरङ्गाङ्कितकेशाय मुक्तकेशाय वै नमः।\nनमः षट्कर्मनिष्ठाय त्रिकर्मनिरताय च ।। ३०.२१६ ।।\nवर्णाश्रमाणां विधिवत् पृथक्कर्मप्रवर्तिने।\nमनो घोषाय घोष्याय नमः कलकलाय च ।। ३०.२१७ ।।\nश्वेतपिङ्गलनेत्राय कृष्णरक्तक्षणाय च ।\nधर्मार्थ काममोक्षाय क्रथाय कथनाय च ।। ३०.२१८ ।।\nसाङ्ख्याय साङ्ख्यमुख्याय योगाधिपतये नमः।\nनमोरथ्यविरथ्याय चतुष्पथरताय च ।। ३०.२१९ ।।\nकृष्णा जिनोत्तरीयाय व्यालयज्ञोपवीतिने।\nईशानवज्रसंहाय हरिकेश नमोऽस्तु ते।\nअविवेकैकनाथाय व्यक्ताव्यक्त नमोऽस्तु ते ।। ३०.२२० ।।\nकाम कामद कामध्न धृष्टोदृप्तनिषूदन।\nसर्व सर्वद सर्वज्ञ सन्ध्याराग नमोऽस्तु ते ।। ३०.२२१ ।।\nमहाबाल महाबाहो महासत्त्व महाद्युते।\nमहामेघवरप्रेक्ष महाकाल नमोऽस्तु ते ।। ३०.२२२ ।।\nस्थूलजीर्णणाङ्गजटिने वल्कलाजिनधारिणे।\nदीप्तशूर्याग्निजटिने वल्कलाजिनवाससे।\nसहस्रसूर्यप्रतिम तपोनित्य नमोऽस्तु ते ।। ३०.२२३ ।।\nउन्मादनशतावर्त्त गङ्गातोयार्द्धमूर्द्धज।\nचन्द्रावर्त्त युगावर्त्त मेघावर्त्त नमोऽस्तु ते ।। ३०.२२४ ।।\nत्वमन्नमन्नकर्त्ता च अन्नदश्च त्वमेव हि।\nअन्नस्रष्टा च पक्ता च पक्वभुक्तपचे नमः ।। ३०.२२५ ।।\nजरायुजोऽण्डजश्चैव स्वेदजोद्भिज्ज एव च।\nत्वमेव देवदेवशो भूतग्रामश्चतुर्विधः ।। ३०.२२६ .\nचराचरस्य ब्रह्मा त्वं प्रतिहर्त्ता त्वमेव च।\nत्वमेव ब्रह्मविदुषामपि ब्रह्मविदां वरः ।। ३०.२२७ ।।\nसत्त्वस्य परमा योनिरब्वायुज्योतिषां निधिः।\nऋक्सामनि तथोङ्कारमाहुस्त्वां ब्रह्मवादिनः ।। ३०.२२८ ।।\nहविर्हावी हवो हावी हुवां वाचाहुतिः सदा।\nगायन्ति त्वां सुरश्रेष्ठ सामगा ब्रह्मवादिनः ।। ३०.२२९ ।।\nयजुर्मयो ऋङ्मयस्व सामाथर्वमयस्तथा।\nपठ्यसे ब्रह्मविद्भिस्त्वं कल्पोपनिषदां गणैः ।। ३०.२३० ।।\nब्राह्मणाः क्षत्रिया वैश्याः शूद्रा वर्णावराश्च ये।\nत्वामेव मेघसङ्घाश्च विश्वस्त नितगर्ज्जितम् ।। ३०.२३१ ।।\nसंवत्सरस्त्वमृतवो मासा मासार्द्धमेव च।\nकला काष्ठा निमेषाश्च नक्षत्राणि युगा ग्रहाः ।। ३०.२३२ ।।\nवृषाणां ककुदं त्वं हिगिरीणां शिखराणि च।\nसिंहो मृगाणां पततां तार्क्ष्योऽनन्तश्च भोगिनाम् ।। ३०.२३३ ।।\nक्षीरोदो ह्युदधीनाञ्च यन्त्राणां धनुरेव च।\nवज्रम्प्रहरणानाञ्च व्रतानां सत्यमेव च ।। ३०.२३४ ।।\nइच्छा द्वेषश्च रागश्च मोहः क्षामो दमः शमः।\nव्यवसायो धृतिर्लोभः कामक्रोधौ जयाजयौ ।। ३०.२३५ ।।\nत्वं गदी त्वं शरी चापि खट्वाङ्गी झर्झरी तथा ।\nछेत्ता भेत्ता प्रहर्त्ता च त्वं नेताप्यन्तको मतः ।। ३०.२३६ ।।\nदशलक्षणसंयुक्तो धर्मोऽर्थः काम एव ।\nइन्द्रः समुद्राः सरितः पल्वलानि सरांसि च ।। ३०.२३७ ।।\nलतावल्ली तृणौषध्यः पशवो मृगपक्षिणः।\nद्रव्यकर्मगुणारम्भः कालपुष्पफलप्रदः ।। ३०.२३८ ।।\nआदिश्वान्तश्च मध्यश्च गायत्र्योङ्कार एव च।\nहरितो लोहितः कृष्णो नीलः पीतस्तथारुणः ।। ३०.२३९ ।।\nकद्रुश्च कपिलश्चैव कपोतो मेचकस्तथा।\nसुवर्णरेता विख्यातः सुवर्ण श्चाप्यतो मतः ।। ३०.२४० ।।\nसुवर्णनामा च तथा सुवर्णप्रिय एव च।\nत्वमिन्द्रोऽथ यमश्चैव वरुणो धनदोऽनलः ।। ३०.२४१ ।।\nउत्फुल्लश्चित्रभानुश्च स्वर्भानुर्भानुरेव च।\nहोत्रं होता च होमस्त्वं हुतञ्च प्रहुतं प्रभुः ।। ३०.२४२ ।।\nसुपर्णञ्च तथा ब्रह्म यजुषां शतरुद्रियम्।\nपवित्राणां पवित्रं च मङ्गलानाञ्च मङ्गलम् ।। ३०.२४३ ।।\nगिरिः स्तोकस्तथा वृक्षो जीवः पुद्गल एव च।\nसत्त्वं त्वञ्च रजस्त्वञ्च तमश्च प्रजनं तथा ।। ३०.२४४ ।।\nप्राणोऽपानः सामानश्च उदानो व्यान एव च।\nउन्मेषश्चैव मेषश्च तथा जृम्भितमेव च ।। ३०.२४५ ।।\nलोहिताङ्गो गदी दंष्ट्री महावक्त्रो महोदरः।\nसुचिरोमा हरिच्छ्मश्रुरूर्द्ध्वकेशस्त्रिलोचनः ।। ३०.२४६ ।।\nगीतवादित्रनृत्याङ्गो गीतवादनकप्रियः।\nमत्स्यो जली जलो जल्य जवः कालः कली कलः ।। ३०.२४७ ।।\nविकालश्च सुकालश्च दुष्कालः कलनाशनः।\nमृत्युश्चैव क्षयोऽन्तश्च क्षमापायकरो हरः ।। ३०.२४८ ।।\nसंवर्त्तकोऽन्तकश्चैव संवर्त्तकबलाहकौ।\nघटो घटीको घण्टीको चूडालोलबलो बलम् ।। ३०.२४९ ।।\nब्रह्मकालोऽग्निवक्त्रश्च दण्डी मुण्डी च दण्डधृक्।\nचतुर्युगश्चतुर्वेदश्चतुर्होत्रश्चतुष्पथः ।। ३०.२५० ।।\nचतुरा श्रमवेत्ता च चातुर्वर्ण्यकरश्च ह।\nक्षराक्षरप्रियो धूर्त्तोऽगण्योऽगण्यगणाधिपः ।। ३०.२५१ ।।\nरुद्राक्षमाल्याम्बरधरो गिरिको गिरिकप्रियः।\nशिल्पीशः शिल्पिनां श्रेष्ठः सर्वशिल्पप्रवर्त्तकः ।। ३०.२५२ ।।\nभगनेत्रान्तकश्चन्द्रः पूष्णो दन्तविनाशनः।\nगूढावर्त्तश्च गूढश्च गूढप्रतिनिषेविता ।। ३०.२५३ ।।\nतरणस्ता रकश्चैव सर्वभूतसुतारणः।\nधाता विधाता सत्वानां निधाता धारणो धरः ।। ३०.२५४ ।।\nतपो ब्रह्म च सत्यञ्च ब्रह्मचर्यमथार्जवम् ।\nभूतात्मा भूतकृद्भूतो भूतभव्यभवोद्भवः ।। ३०.२५५ ।।\nभूर्भुवःस्वरितश्चैव तथोत्पत्तिर्महेश्वरः।\nईशानो वीक्षणः शान्तो दुर्दान्तो दन्तनाशनः ।। ३०.२५६ ।।\nब्रह्मावर्त्त सुरावर्त्त कामावर्त्त नमोऽस्तु ते।\nकामबिम्बनिहर्त्ता च कर्णिकाररजःप्रियः ।। ३०.२५७ ।।\nमुखचन्द्रो भीममुखः सुमुखो दुर्मुखो मुखः।\nचतुर्मुखो बहुमुखो रणे ह्यभिमुखः सदा ।। ३०.२५८ ।।\nहिरण्यगर्भः शकुनिर्महोदधिः परो विराट् ।\nअधर्महा महादण्डो दण्डधारो रणप्रियः ।। ३०.२५९ ।।\nगोतमोगोप्रतारश्च गोवृषेश्चरवाहनः।\nधर्मकृद्धर्मस्रष्टा च धर्मो धर्मविदुत्तमः ।। ३०.२६० ।।\nत्रैलोक्यगोप्ता गोविन्दो मानदो मान एव च।\nतिष्ठन् स्थिरश्च स्थाणुश्च निष्कम्पः कम्प एव च ।। ३०.२६१ ।।\nदुर्वारणो दुर्विषदो दुःसहो दुरतिक्रमः।\nदुर्द्धरो दुष्प्रकम्पश्च दुर्विदो दुर्ज्जयो जयः ।। ३०.२६२ ।।\nशशः शशाङ्कः शमनः शीतोष्णं दुर्जराऽथ तृट्।\nआधयो व्याधयश्चैव व्याधिहा व्याधिगश्च ह ।। ३०.२६३ ।।\nसह्यो यज्ञो मृगा व्याधा व्याधीनामाकरोऽकरः ।\nशिखण्डी पुण्डरीकाक्षः पुण्डरीकावलोकनः ।। ३०.२६४ ।।\nदण्डधरः सदण्डश्च दण्डमुण्डविभूषितः।\nविषपोऽमृतपश्चैव सुरापः क्षीरसोमपः ।। ३०.२६५ ।।\nमधुपश्चाज्यपश्चैव सर्वपश्च महाबलः।\nवृषाश्ववाह्यो वृषभस्तथा वृषभलोचनः ।। ३०.२६६ ।।\nवृषभश्चैव विख्यातो लोकानां लोकसत्कृतः।\nचन्द्रादित्यौ चक्षुषी ते हृदयञ्च पितामहः।\nअग्निरापस्तथा देवो धर्मकर्मप्रसाधितः ।। ३०.२६७ ।।\nन ब्रह्मा न च गोविन्दः पुराणऋषयो न च।\nमाहात्म्यं वेदितुं शक्ता याथातथ्येन ते शिव ।। ३०.२६८ ।।\nया मूर्त्तयः सुसूक्ष्मास्ते न मह्यं यान्ति दर्शनम्।\nताभिर्णां सततं रक्ष पिता पुत्रमिवौरसम् ।। ३०.२६९ ।।\nरक्ष मां रक्षणीयोऽहं तवानघ नमोऽस्तु ते ।।\nभक्तानुकम्पी भगवान् भक्तश्चाहं सदा त्वयि ।। ३०.२७० ।।\nयः सहस्राण्यनेकानि पुंसामाहृत्य दुर्द्दशः।\nतिष्ठत्येकः समुद्रान्ते स मे गोप्तास्तु नित्यशः ।। ३०.२७१ ।।\nयं विनिद्रा जितश्वासाः सत्त्वस्थाः समदर्शिनः।\nज्योतिः पश्यन्ति युञ्जानास्तस्मै योगात्मने नमः ।। ३०.२७२ ।।\nसम्भक्ष्य सर्व भूतानि युगान्ते समुपस्थिते।\nयः शेते जलमध्यस्थस्तं प्रपद्येऽप्सुशायिनम् ।। ३०.२७३ ।।\nप्रविश्य वदने राहोर्यः सोमं ग्रसते निशि ।\nग्रसत्यर्कञ्च स्वर्भानुर्भुत्वा सोमाग्निरेव च ।। ३०.२७४ ।।\nयेऽङ्गुष्ठमात्राः पुरुषा देहस्थाः सर्वदेहिनाम्।\nरक्षन्तु ते हि मां नित्यं नित्यमाप्याययन्तु माम् ।। ३०.२७५ ।।\nये चाप्युत्पतिता गर्भादधोभागगताश्च ये।\nतेषां स्वाहाः स्वधाश्चैव आप्नुवन्तु स्वदन्तु च ।। ३०.२७६ ।।\nये न रोदन्ति देहस्थाः प्राणिनो रोदयन्ति च।\nहर्षयन्ति च हृष्यन्ति नमस्तेभ्योऽस्तु नित्यशः ।। ३०.२७७ ।।\nये समुद्रे नदीदुर्गे पर्वतेषु गुहासु च।\nवृक्षमूलेषु गोष्ठेषु कान्तारगहनेषु न ।। ३०.२७८ ।।\nचतुष्पथेषु रथ्यासु चत्वरेषु सभासु च।\nचन्द्रार्कयोर्मध्यगता ये च चन्द्रार्करश्मिषु ।। ३०.२७९ ।।\nरसातलगता ये च ये च तस्मात्परङ्गताः।\nनमस्तेभ्यो नमस्तेभ्यो नमस्तेभ्यश्च नित्यशः।\nसूक्ष्माः स्थूलाः कृशा ह्रस्वा नमस्तेभ्यस्तु नित्यशः ।। ३०.२८० ।।\nसर्वस्त्वं सर्वगो देव सर्वभूतपतिर्भवान्।\nसर्वभूतान्तरात्मा च तेन त्वं न निमन्त्रितः ।। ३०.२८१ ।।\nत्वमेव चेज्यसे यस्माद्यज्ञैर्विविधदक्षिणैः।\nत्वमेव कर्त्ता सर्वस्य तेन त्वं न निमन्त्रितः ।। ३०.२८२ ।।\nअथ वा मायया देव मोहितः सूक्ष्मया त्वया।\nएतस्मात् कारणाद्वापि तेन त्वं न निमन्त्रितः ।। ३०.२८३ ।।\nप्रसीद मम देवेश त्वमेव शरणं मम।\nत्वं गतिस्त्वं प्रतिष्ठा च न चान्यास्ति न मे गतिः ।। ३०.२८४ ।।\nस्तुत्वैवं स महादेवं विरराम प्रजापातिः।\nभगवानपि सुप्रीतः पुनर्दक्षमभाषत ।। ३०.२८५ ।।\nपरितुष्टोऽस्मि ते दक्ष स्तवेनानेन सुव्रत।\nबहुनात्र किमुक्तेन मत्समीपं गमिष्यसि ।। ३०.२८६ ।।\nअथैनमब्रवीद्वाक्यं त्रैलोक्याधिपतिर्भवः।\nकृत्वाश्वासकरं वाक्यं वाक्यज्ञो वाक्यमाहतम् ।। ३०.२८७ ।।\nदक्ष दक्ष न कर्त्तव्यो मन्युर्विघ्नमिमं प्रति।\nअहं यज्ञहा न त्वन्यो दृश्यते तत्पुरा त्वया ।। ३०.२८८ ।।\nभूयश्च तं वरमिमं मत्तो गृह्णीष्व सुव्रत।\nप्रसन्नवदनो भूत्वा त्वमेकाग्रमनाः श्रृणु ।। ३०.२८९ ।।\nअश्वमेधसहस्रस्य वाजपेयशतस्य च।\nप्रजापते मत्प्रसादात् फलभागी भविष्यसि ।। ३०.२९० ।।\nवेदान् षडङ्गानुद्धृत्य साङ्ख्यान्योगांश्च कृत्स्नशः।\nतपश्च विपुलं तप्त्वा दुश्चरं देवदानवैः ।। ३०.२९१ ।।\nअर्थैर्द्दशार्द्धसंयुक्तैर्गूढमप्राज्ञनिर्म्मितम्।\nवर्णाश्रमकृतैर्धर्मैंर्विपरीतं क्वचित्समम् ।। ३०.२९२ ।।\nश्रुत्यर्थैरध्यवसितं पशुपाशविमोक्षणम्।\nसर्वेषामाश्रमाणान्तु मया पाशुपतं व्रतम्।\nउत्पादितं शुभं दक्ष सर्वपापविमोक्षणम् ।। ३०.२९३ ।।\nअस्य चीर्णस्य यत्सम्यक् फलं भवति पुष्कलम्।\nतदस्तु ते महाभाग मानसस्त्यज्यतां ज्वरः ।। ३०.२९४ ।।\nएवमुक्त्वा महादेवः सपत्नीकः सहानुगः।\nअदर्शनमनुप्राप्तो दक्षस्यामितविक्रमः ।। ३०.२९५ ।।\nअवाप्य च तदा भागं यथोक्तं ब्रह्मणा भवः।\nज्वरञ्च सर्वधर्मज्ञो बहुधा व्यभजत्तदा।\nशान्त्यर्थं सर्वभूतानां श्रृणुध्वं तत्र वै द्विजाः ।। ३०.२९६ ।।\nशीर्षाभितापो नागानां पर्वतानां शिलारुजः।\nअपान्तु नालिकां विद्यान्निर्मोकम्भुजगेष्वपि ।। ३०.२९७ ।।\nशौरकः सौरभेयाणामूषरः पृथिवीतले ।\nइभा नामपि धर्मज्ञ दृष्टिप्रत्यवरोधनम् ।। ३०.२९८ ।।\nरन्ध्रोद्भूतं तथाश्वानां शिखोद्भेदश्च बर्हिणाम्।\nनेत्ररोगः कोकिलानां ज्वरः प्रोक्तो महात्मभिः ।। ३०.२९९ ।।\nअजानां पित्तभेदश्च सर्वेषामिति नः श्रुतम्।\nशुकानामपि सर्वेषां हिमिका प्रोच्यते ज्वरः।\nशार्दूलेष्वपि वै विप्राः श्रमो ज्वर इहोच्यते ।। ३०.३०० ।।\nमानुषेषु तु सर्वज्ञ ज्वरो नामैष कीर्तितः।\nमरणे जन्मनि तथा मध्ये च विशते सदा ।। ३०.३०१ ।।\nएतन्माहेश्वरं तेजौ ज्वरो नाम सुदारुणः।\nनमस्यश्चैव मान्यश्च सर्वप्राणिभिरीश्वरः ।। ३०.३०२ ।।\nइमां ज्वरोत्पत्तिमदीनमानसः पठेत्सदा यः सुसमाहितो नरः ।\nविमुक्तरोगः स नरो मुदा युतो लभेत कामान् स यथामनीषितान् ।। ३०.३०३ ।।\nदक्षप्रोक्तं स्तवञ्चापि कीर्त्तयेद्यः श्रृणोति वा।\nनाशुभं प्राप्नुयात् किञ्चिद्दीर्घञ्चायुरवाप्नुयात् ।। ३०.३०४ ।।\nयथा सर्वेषु देवेषु वरिष्ठो योगवान् हरः।\nतथा स्तवो वरिष्ठोऽयं स्तवानां ब्रह्मनिर्मितः ।। ३०.३०५ ।।\nयशोराज्यसुखैश्वर्यवित्तायुर्धनकाङ्क्षिभिः।\nस्तोतव्यो भक्तिमास्थाय विद्याकामैश्च यत्नतः ।। ३०.३०६ ।।\nव्याधितो दुःखितो दीनश्चौरत्रस्तो भयार्दितः।\nराजकार्यनियुक्तो वा मुच्यते महतो भयात् ।। ३०.३०७ ।।\nअनेन चैव देहेन गणानां स गणाधिपः।\nइह लोके सुखं प्राप्य गण एवोपपद्यते ।। ३०.३०८ ।।\nन च यक्षाः पिशाचा वा न नागा न विनायकाः।\nकुर्युर्विघ्नं गृहे तस्य यत्र संस्तूयते भवः ।। ३०.३०९ ।।\nश्रृणुयाद्वा इदं नारी सुभक्त्या ब्रह्मचारिणी।\nपितृभिर्भर्तृपक्षाभ्यां पूज्या भवति देववत् ।। ३०.३१० ।।\nश्रृणुयाद्वा इदं सर्व कीर्त्तयेद्वाप्यभीक्ष्णशः।\nतस्य सर्वाणि कार्याणि सिद्धिं गच्छन्त्यविघ्नतः ।। ३०.३११ ।।\nमनसा चिन्तितं यच्च यच्च वाचाप्युदाहृतम्।\nसर्वं सम्पद्यते तस्य स्तवनस्यानुकीर्त्तनात् ।। ३०.३१२ ।।\nदेवस्य सगुहस्याथ देव्या नन्दीश्वरस्य तु।\nबलिं विभवतः कृत्वा दमेन नियमेन च ।। ३०.३१३ ।।\nततः स युक्तो गृह्णीयान्नामान्याशु यथाक्रमम्।\nईप्सितान् लभतेऽत्यर्थं कामान् भोगांश्च मानवः।\nमृतश्च स्वर्गमाप्नोति स्त्रीसहस्रपरिवृतः ।। ३०.३१४ ।।\nसर्व कर्मसु युक्तो वा युक्तो वा सर्वपातकैः।\nपठन् दक्षकृतं स्तोत्रं सर्वपापैः प्रमुच्यते।\nमृतश्च गणसालोक्यं पूज्यमानः सुरासुरैः ।। ३०.३१५ ।।\nवृषेव विधियुक्तेन विमानेन विराजते।\nआभूतसंप्लवस्थायी रुद्रस्यानुचरो भवेत् ।। ३०.३१६ ।।\nइत्याह भगवान् व्यासः पराशरसुतः प्रभुः ।\nनैतद्वेदयते कश्चिन्नेदं श्राव्यन्तु कस्यचित् ।। ३०.३१७ ।।\nश्रुत्वैतत्परमं गुह्यं येऽपि स्युः पापकारिणः।\nवैश्याः स्त्रियश्च शूद्राश्च रुद्रलोकमवाप्नुयुः ।। ३०.३१८ ।।\nश्रावयेद्यस्तु विप्रेभ्यः सदा पर्वसु पर्वसु।\nरुद्रलोकमवाप्नोति द्विजो वै नात्र संशयः ।। ३०.३१९ ।।\nइति श्रीमहापुराणे वायुप्रोक्ते दक्षशापवर्णनं नाम त्रिंशोऽध्यायः ।। ३० ।।"
  }
]
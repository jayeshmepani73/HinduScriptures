[
  {
    "text": "<b>।।सूत उवाच।।\n</b>\nएतच्छ्रुत्वा तु ऋषय उत्तरं पुनरेव ते।\nशुश्रूषवो मुदा युक्ताः पप्रच्छुर्लोमहर्षणम् ।। ४६.१ ।।"
  },
  {
    "text": "<b>।।ऋषय ऊचुः।।\n</b>\nयच्च किम्पुरुषं वर्षं हरिवर्षं तथैव च।\nआचक्ष्व नो यथातत्त्वं कीर्त्तितं भारतं त्वया ।। ४६.२ ।।"
  },
  {
    "text": "पृष्टत्स्विदं यथा विप्रैर्यथा प्रश्रं विशेषतः।\nउवाच मुनिनिर्दिष्टं पुराणं विहितं यथा ।। ४६.३ ।।"
  },
  {
    "text": "<b>।।सूत उवाच।।\n</b>\nशुश्रूषा यत्र वो विप्रास्तच्छृणुध्वं मुदा युताः।\nपुक्षखण्डः किम्पुरुषे सुमहान्नन्दनोपमः ।। ४६.४ ।।"
  },
  {
    "text": "दशवर्षसहस्राणि स्थितिः किम्पुरुषे स्मृता।\nसुवर्णवर्णाश्च नराः स्त्रियश्चाप्सरसोपमाः ।। ४६.५ ।।"
  },
  {
    "text": "अनामया ह्यशोकाश्च सर्वे ते शुद्धमानसाः।\nजायन्ते मानवास्तत्र निस्तप्तकनकप्रभाः ।। ४६.६ ।।"
  },
  {
    "text": "वर्षे किम्पुरुषे पुण्ये प्लक्षो मधुवहः शुभः।\nतस्य किम्पुरुषाः सर्वे पिबन्ति रसमुत्तमम् ।। ४६.७ ।।"
  },
  {
    "text": "अतःपरं किं पुरुषाद्धरिवर्षः प्रचक्ष्यते।\nमहारजतसङ्काशा जायन्ते तत्र मानवाः ।। ४६.८ ।।"
  },
  {
    "text": "देवलोकाच्च्युताः सर्वे देवरूपाश्च सर्वशः।\nहरिवर्षे नराः सर्वे पिबन्तीक्षुरसं शुभम् ।। ४६.९ ।।"
  },
  {
    "text": "एकादश सहस्राणि वर्षाणां तु मुदा युताः।\nहरिवर्षे तु जीवन्ति सर्वे मुदितमानसाः।\nन जरा बाधते तत्र जीर्यन्ति न च ते नराः ।। ४६.१० ।।"
  },
  {
    "text": "मध्यमं यन्मया प्रोक्तं नाम्ना वर्षमिलावृतम्।\nन तत्र सूर्यस्तपति न च जीर्यन्ति मानवाः ।। ४६.११ ।।"
  },
  {
    "text": "चन्द्रसूर्यौ सनक्षत्रावप्रकाशाविलावृते ।\nपद्मवर्णाः पद्म प्रभाः पद्मपत्रनिभेक्षणाः।\nपक्षपत्रसुगन्धाश्च जायन्ते तत्र मानवाः ।। ४६.१२ ।।"
  },
  {
    "text": "जम्बूरसफलाहारा ह्यनिष्पन्दाः सुगन्धिनः।\nमनस्विनो भुक्तभोगाः सत्कर्मफलभोगिनः ।। ४६.१३ ।।\nदेवलोकाच्च्युताः सर्वे जायन्ते ह्यजरामराः.\nत्रयोदशसहस्राणि वर्षाणान्ते नरोत्तमाः ।। ४६.१४ ।।"
  },
  {
    "text": "आयुष्प्रमाणं जीवन्ति ते तु वर्षे त्विलावृते ।\nमेरोः प्रतिदिशं ते तु नवसाहस्रविस्तृते ।। ४६.१५ ।।"
  },
  {
    "text": "योजनानां सहस्राणि षड्‌विंशस्तस्य विस्तरः।\nचतुरस्रः समन्ताच्च शरावाकार संस्थितः ।। ४६.१६ ।।"
  },
  {
    "text": "मेरोस्तु पश्चिमे भागे नवसाहस्रसंमिते।\nचतुस्त्रिंशत्सहस्राणि गन्धमादनपर्वतः ।। ४६.१७ ।।"
  },
  {
    "text": "उदग्दक्षिणतश्चैव आनीलनिषधायतः।\nचत्वारिंशत्सहस्राणि परिवृद्धो महीतलात्।\nसहस्रमवगाढस्तु तावदेव तु धिष्ठितः ।। ४६.१८ ।।"
  },
  {
    "text": "पूर्वेण माल्यवान् शैलस्तत्प्रमाणः प्रकीर्तितः।\nदक्षिणेन तु नीलस्य निषधस्योत्तरेण तु ।। ४६.१९ ।।"
  },
  {
    "text": "तेषां मध्ये महामेरुः सुप्रमाणः प्रकीर्तितः।\nसर्वेषामेव शैलानामवगाढो यथा भवेत् ।। ४६.२० ।।"
  },
  {
    "text": "विस्तरस्तत्प्रमाणः स्यादायामे नियुतः स्मृतः।\nवृत्तभावात् समुद्रस्य महीमण्डलभावनः ।। ४६.२१ ।।"
  },
  {
    "text": "आयामाः परिहीयन्ते चतुरस्राः समस्ततः।\nअनावृत्ताश्चतुष्केण भिद्यन्ते मध्यमागताः ।। ४६.२२ ।।"
  },
  {
    "text": "प्रभिन्नाञ्जनसङ्काशा जम्बूरसवती नदी।\nमेरोस्तु दक्षिणे पार्श्वे निषधस्योत्तरेण तु ।। ४५.२३ ।।"
  },
  {
    "text": "सुदर्शनो नाम महाजम्बूवृक्षः सनातनः।\nनित्यपुष्पफलोपेतः सिद्धचारणसेवितः ।। ४६.२४ ।।"
  },
  {
    "text": "तस्य नाम्ना समाख्यातो जम्बूद्वीपे वनस्पतिः।\nयोजनानां सहस्रं तु शतचान्यमहाद्रुमः।\nउत्सेधो वृक्षराजस्प दिवं स्पृशति सर्वशः ।। ४६.२५ ।।"
  },
  {
    "text": "अरत्नीनां शतान्यष्टौ एकषष्ट्यधिकानि तु।\nफलप्रमाणं संख्यातमृषिभिस्तत्त्वदर्शिभिः ।। ४६.२६ ।।"
  },
  {
    "text": "पतमानानि तान्युर्व्यां कुर्वन्ति विपुलं स्वनम्।\nतस्या जम्ब्वाः फलरसो नदीभूय प्रसर्पति ।। ४६.२७ ।।"
  },
  {
    "text": "मेरुं प्रदक्षिणीकृत्य जम्बू वृक्षंविशत्यधः।\nते पिबन्ति सदा हृष्टा जम्बूरसफलावृताः ।। ४६.२८ ।।"
  },
  {
    "text": "जम्बूरसफलं पीत्वा न जरां प्राप्नुवन्ति ते।\nन च ध्रुवं न रोगं तु न च मृत्युं तथाविधम् ।। ४६.२९ ।।"
  },
  {
    "text": "तत्र जाम्बूनदं नाम कनकं देवभूषणम्।\nइन्द्रगोपकशङ्काशं जायते भास्वरन्तु तत् ।। ४६.३० ।।"
  },
  {
    "text": "सर्वेषां वर्षवृक्षाणां शुभः फलरसस्तु सः।\nस्कन्नं भवति तच्छुक्रं कनकं देवभूषणम् ।। ४६.३१ ।।"
  },
  {
    "text": "तेषां मूत्रं पुरीषञ्च दिक्षु सर्वासु भागशः।\nईश्वरानुग्रहाद्भूमिर्मृतांश्च ग्रसते तु तान् ।। ४६.३२ ।।"
  },
  {
    "text": "रक्षः पिशाचा यक्षाश्च सर्वे हैमवताः स्मृताः।\nहेमकूटे तु गन्धर्वा विज्ञेयाः साप्सरोगणाः ।। ४६.३३ ।।"
  },
  {
    "text": "सर्वे नागास्तु निषधे शेषवासुकितक्षकाः।\nमहामेरौ त्रयस्त्रिंशद्भ्रमन्ते याज्ञिकाः सुराः ।\nनीले तु वैडूर्यमये सिद्धब्रह्मर्षयो मताः ।। ४६.३४ ।।"
  },
  {
    "text": "दैत्यानां दानवानाञ्च श्वेतपर्वत उच्यते।\nश्रृङ्गवान् पर्वतः श्रेष्ठः पितॄणां प्रतिसञ्चरः ।। ४६.३५ ।।"
  },
  {
    "text": "नवस्वेतेषु वर्षेषु यथाभागस्थितेषु वै।\nभूतान्युपनिविष्टानि गतिमन्ति ध्रुवाणि च ।। ४६.३६ ।।"
  },
  {
    "text": "तेषां विवृद्धिर्बहुला दृश्यते देवमानुषोः।\nन शक्या परिसङ्ख्यातुं श्रद्धेयानु बुभूषता ।। ४६.३७ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम षट्चत्वारिंशोऽध्यायः ।। ४६ ।।"
  }
]
[
  {
    "text": "<b>।।ऋषय ऊचुः।।\n</b>\nऋषयस्तद्वचः श्रुत्वा सूतमाहुः सुदुस्तरम्।\nकथं वेदा पुरा व्यस्तास्तन्नो ब्रूहि महामते ।। ६०.१ ।।"
  },
  {
    "text": "<b>।।सूत उवाच ।।\n</b>\nद्वापरे तु परावृत्ते मनोः स्वायम्भुवेऽन्तरे ।\nब्रह्मा मनुमुवाचेदं तद्वदिष्ये महामते ।। ६०.२ ।।"
  },
  {
    "text": "परिवृत्ते युगे तात स्वल्पवीर्या द्विजातयः।\nसंवृत्तां युग दोषेण सर्वे चैव यथाक्रमम् ।। ६०.३ ।।\nभ्रश्यमानं युगवशादल्पशिष्टं हि दृश्यते।\nदशसाहस्रभागेन ह्यवशिष्टं कृतादिदम् ।। ६०.४ ।।"
  },
  {
    "text": "वीर्यं तेजो बलं वाक्यं सर्वञ्चैव प्रणश्यति।\nवेदवेदा हि कार्याः स्युर्माभूद्वेदविनाशनम् ।। ६०.५ ।।"
  },
  {
    "text": "वेदे नाशमनुप्राप्ते यज्ञो नाशं गमिष्यति।\nयत्रे नष्टे देवनाशस्ततः सर्वं प्रणश्यति ।। ६०.६ ।।"
  },
  {
    "text": "आद्यो वेदश्चतुष्पादः शतसाहस्रसंज्ञितः।\nपुनर्दशगुणः कृत्स्नो यज्ञो वै सर्वकामधुक् ।। ६०.७ ।।"
  },
  {
    "text": "एवमुक्तस्तथेत्युक्त्वा मनुर्लोकहिते रतः।\nवेदमेकं चतुष्पादं चतुर्धा व्यभजत्प्रभुः ।। ६०.८ ।।"
  },
  {
    "text": "ब्रह्मणो वचनात्तात लोकानां हितकाम्यया।\nतदिदं वर्त्तमानेन युष्माकं वेदकल्पनम् ।। ६०.९ ।।"
  },
  {
    "text": "मन्वन्तरेण वक्ष्यामि व्यतीतानां प्रकल्पनम्।\nप्रत्यक्षेण परोक्षं वै तन्निबोधत सत्तमाः ।। ६०.१० ।।"
  },
  {
    "text": "अस्मिन् युगे कृतो व्यासः पाराशर्यः परन्तपः।\nद्वैपायन इति ख्यातो विष्णोरंशः प्रकीर्तितः ।। ६०.११ ।।"
  },
  {
    "text": "ब्रह्मणा चोदितः सोऽस्मिन् वेदं व्यस्तुं प्रचक्रमे।\nअथ शिष्यान् स जग्राह चतुरो वेदकारणात् ।। ६०.१२ ।।"
  },
  {
    "text": "जैमिनिञ्च सुमन्तुञ्च वैशम्पायनमेव च।\nपैलन्तेषां चतुर्थन्तु पञ्चमं लोमहर्षणम् ।। ६०.१३ ।।"
  },
  {
    "text": "ऋग्वेदश्रावकं पैलञ्जग्राह विधिवद् द्विजम् ।\nयजुर्वेदप्रवक्तारं वैशम्पायनमेव च ।। ६०.१४ ।।"
  },
  {
    "text": "जैमिनिं सामवेदार्थश्रावकं सोऽन्वपद्यत।\nतथैवाथर्ववेदस्य सुमन्तुमृषिसत्तमम् ।। ६०.१५ ।।"
  },
  {
    "text": "इतिहासपुराणस्य वक्तारं सम्यगेव हि।\nमाञ्चैव प्रतिजग्राह भगवानीश्वरः प्रभुः ।। ६०.१६ ।।"
  },
  {
    "text": "एक आसीद्यजुर्वेदस्तञ्चतुर्द्धा व्यकल्पयत्।\nचतुर्होत्रमभूत्तस्मिंस्तेन यज्ञमकल्पयत् ।। ६०.१७ ।।"
  },
  {
    "text": "आध्वर्यवं यजुर्भिस्तु ऋग्भिर्होत्रं तथैव च।\nउद्गात्रं सामभिश्वक्रे ब्रह्मत्वञ्चाप्यथर्वभिः।\nब्रह्मत्वमकरोद्यज्ञे वेदेनाथर्वणेन तु ।। ६०.१८ ।।"
  },
  {
    "text": "ततः सऋचमुद्धृत्य ऋग्वेदं समकल्प यत्।\nहोतृकं कल्प्यते तेन यज्ञवाहं जगद्धितम् ।। ६०.१९ ।।"
  },
  {
    "text": "सामभिः सामवेदञ्च तेनोद्गात्रमरोचयत् ।\nराज्ञस्त्वथर्ववेदेन सर्वकर्माण्यकारयत् ।। ६०.२० ।।"
  },
  {
    "text": "आख्यानैश्चाप्युपाख्यानैर्गाथाभिः कुलकर्मभिः।\nपुराणसंहिताश्चक्रे पुराणार्थविशारदः ।। ६०.२१ ।।"
  },
  {
    "text": "यच्छिष्टन्तु यजुर्वेदे तेन यज्ञमथायुजत्।\nयुञ्जानः स यजुर्वेदे इति शास्त्रविनिश्चयः ।। ६०.२२ ।।"
  },
  {
    "text": "पदानामुद्धृतत्वाच्च यजूंषि विषमाणि वै ।\nस तेनोद्धृतवीर्यस्तु ऋत्विग्भिर्वेदपारगैः।\nप्रयुज्यते ह्यश्वमेधस्तेन वा युज्यते तु सः ।। ६०.२३ ।।"
  },
  {
    "text": "ऋचो गृहीत्वा पैलस्तु व्यभजत्तद् विधा पुनः ।\nद्विष्कृत्वा संयुगे चैव शिष्याभ्यामददत्प्रभुः ।। ६०.२४ ।।"
  },
  {
    "text": "इन्द्रप्रमतये चैकां द्वितीयां बाष्कलाय च।\nचतस्रः संहिताः कृत्वा बाष्कलिर्द्विजसत्तमः।\nशिष्यानध्यापयामास शुश्रूषाभिरतान् हितान् ।। ६०.२५ ।।"
  },
  {
    "text": "बोधन्तु प्रथमां शाखां द्वितीयामग्निमाठरम्।\nपाराशरं तृतीयान्तु याज्ञवल्क्यामथापराम् ।। ६०.२६ ।।"
  },
  {
    "text": "इन्द्रप्रमतिरेकान्तु संहितां द्विजसत्तमः।\nअध्यापयन्महाभागं मार्कण्डेयं यशस्विनम् ।। ६०.२७ ।।"
  },
  {
    "text": "सत्यश्रवसमग्र्यन्तु पुत्रं स तु महायशाः।\nसत्यश्रवाः सत्यहितं पुनरध्यापयद् द्विजः ।। ६०.२८ ।।"
  },
  {
    "text": "सोऽपि सत्यतरं पुत्रं पुनरध्यापयद्विभुः।\nसत्यश्रियं महात्मानं सत्यधर्मपरायणम् ।। ६०.२९ ।।"
  },
  {
    "text": "अभवंस्तस्य शिष्या वै त्रयस्तु सुमहौजसः ।\nसत्यश्रियस्तु विद्वासः शास्त्रग्रहणतत्पराः ।। ६०.३० ।।"
  },
  {
    "text": "शाकल्यः प्रथमस्तेषां तस्मादन्यो रथ(ा)न्तरः ।\nबाष्कलिश्च भरद्वाज इति शाखाप्रवर्तकाः ।। ६०.३१ ।।"
  },
  {
    "text": "देवमित्रस्तु शाकल्यो ज्ञानाहङ्कारगर्वितः।\nजनकस्यस यज्ञे वै विनाशमगमद् द्विजः ।। ६०.३२ ।।"
  },
  {
    "text": "<b>।।शांशपायन उवाच।।\n</b>\nकथं विनाशमगमत्स मुनिर्ज्ञानगर्वितः।\nजनकस्याश्वमेधेन कथं वादो बभूव ह ।। ६०.३३ ।।"
  },
  {
    "text": "किमर्थञ्चाभवद्वादः केन सार्द्धमथापि वा।\nसर्वमेतद्यथावृत्तमाचक्ष्व विदितन्तव।\nऋषीणान्तु वचः श्रुत्वा तदुत्तरमथाब्रवीत् ।। ६०.३४ ।।"
  },
  {
    "text": "<b>।।सूत उवाच।।\n</b>\nजनकस्याश्वमेधे तु महानासीत्समागमः।\nऋषीणान्तु सहस्राणि तत्राजग्मुरनेकशः।\nराजर्षेर्जनकस्याथ तं यज्ञं हि दिदृक्षवः ।। ६०.३५ ।।"
  },
  {
    "text": "आगतान् ब्राह्मणान् दृष्ट्वा जिज्ञासास्याभवत्ततः।\nकोन्वेषां ब्राह्मणः श्रेष्ठः कथं मे निश्चयो भवेत्।\nइति निश्चित्य मनसा बुद्धिं चक्रे जनाधिपः ।। ६०.३६ ।।"
  },
  {
    "text": "गवां सहस्रमादाय सुवर्णमधिकं ततः।\nग्रामान् रत्नानि दासांश्च मुनीन् प्राह नराधिपः।\nसर्वानहं प्रपन्ननोऽस्मि शिरसा श्रेष्ठभागिनः ।। ६०.३७ ।।"
  },
  {
    "text": "यदेतदाहृतं वित्तं ये वः श्रेष्ठतमो भवेत्।\nतस्मै तदुपनीतं हि विद्यावित्तं द्विजोत्तमाः ।। ६०.३८ ।।"
  },
  {
    "text": "जनकस्य वचः श्रुत्वा मुनयस्ते श्रुतिक्षमाः।\nदृष्ट्वा धनं महासारं धनवृद्ध्या जिघृक्षवः ।\nश्रद्धयाञ्चक्रुरन्योन्यं वेदज्ञानमदोल्बणाः ।। ६०.३९ ।।"
  },
  {
    "text": "मनसा गतवित्तास्ते ममेदं धनमित्युत।\nममैवैतन्न वेत्यन्यो ब्रूहि किं वा विकल्ष्यते।\nइत्येवं धनदोषेण वादांश्चक्रुरनेकशः ।। ६०.४० ।।"
  },
  {
    "text": "तथान्यस्तत्र वै विद्वान् ब्रह्मवाहसुतः कविः।\nयाज्ञवल्क्यो महातेजास्तपस्वी ब्रह्मवित्तमः ।। ६०.४१ ।।"
  },
  {
    "text": "ब्रह्मणोऽङ्गात् समुत्पन्नो वाक्यं प्रोवाच सुस्वरम्।\nशिष्यं ब्रह्मविदां श्रेष्ठो धनमेतद् गृहाण भो ।। ६०.४२ ।।"
  },
  {
    "text": "नयस्व च गृहं वत्स ममैतन्नात्र संशयः।\nसर्ववेदेष्वहं वक्ता नान्यः कश्चित्तु मत्समः।\nयोवा न प्रीयते विप्रः स मे ह्यवतु माऽचिरम् ।। ६०.४३ ।।"
  },
  {
    "text": "ततो ब्रह्मार्णवः क्षुब्धः समुद्र इव सम्प्लवे ।\nतानुवाच ततः स्वस्थो याज्ञवल्क्यो हसन्निव ।। ६०.४४ ।।"
  },
  {
    "text": "क्रोध माकार्षुविद्वांसो भवन्तः सत्यवादिनः।\nवदामहे यथायुक्तं जिज्ञासन्तः परस्परम् ।। ६०.४५ ।।"
  },
  {
    "text": "ततोऽभ्युपागमंस्तेषां वादा जग्मुरनेकशः।\nसहस्रधा शुभैरर्थैः सूक्ष्मदर्शनसम्भवैः ।। ६०.४६ ।।"
  },
  {
    "text": "लोके वेदे तथाध्यात्मे विद्यास्थानैरलंकृताः।\nशापोत्तमगुणैर्युक्ता नृपौघपरिवर्जनाः ।\nवादाः समभवंस्तत्र धनहेतोर्महात्मनाम् ।। ६०.४७ ।।"
  },
  {
    "text": "ऋषयस्त्वेकतः सर्वे याज्ञवल्क्यस्तथैकतः।\nसर्वे ते मुनयस्तेन याज्ञवल्क्येन धीमता ।\nएकैकशस्ततः पृष्टा नैवोत्तरमथाव्रुवन् ।। ६०.४८ ।।"
  },
  {
    "text": "तान्विजित्य मुनीन् सर्वान् ब्रह्मराशिर्महाद्युतिः।\nशाकल्यमिति होवाच वादकर्त्तारमञ्जसा ।। ६०.४९ ।।"
  },
  {
    "text": "शाकल्य वद वक्तव्यं किं ध्यायन्नवतिष्टसे।\nपूर्णस्त्वं जडमानेन वाताध्मातो यथा दृतिः ।। ६०.५० ।।"
  },
  {
    "text": "एवं स धर्षितस्तेन रोषात्ताम्रास्यलोचनः।\nप्रोवाच याज्ञवल्क्यं तं पुरुषं मुनिसन्निधौ ।। ६०.५१ ।।"
  },
  {
    "text": "त्वमस्मांस्तृणवत्त्यक्त्वा तथैवेमान् द्विजोत्तमान्।\nविद्याधनं महासारं स्वयंग्राहं जिघृक्षसि ।। ६०.५२ ।।"
  },
  {
    "text": "शाकल्येनैवनुक्तः स्याद्याज्ञवल्क्यः समब्रवीत्।\nब्रह्मिष्ठानां बलं विद्धि विद्यातत्त्वार्थदर्शनम् ।। ६०.५३ ।।"
  },
  {
    "text": "कामश्चार्थेन सम्बद्धस्तेनार्थं कामयामहे ।\nकामप्रश्रधना विप्राः कामप्रश्रान्वदामहे ।। ६०.५४ ।।"
  },
  {
    "text": "पणश्चैषोऽस्य राजर्षेस्तस्मान्नीतं धनं मया।\nएतच्छ्रुत्वा वचस्तस्य शाकल्यः क्रोधमूर्च्छितः।\nयाज्ञवल्क्यमथोवाच कामप्रश्रार्थमद्वचः ।। ६०.५५ ।।"
  },
  {
    "text": "ब्रूहीदानीं मयोद्दिष्टान् कामप्रश्रान् यथार्थतः।\nततः समभवद्वादस्तयोर्ब्रह्मविदोर्महान् ।। ६०.५६ ।।"
  },
  {
    "text": "साग्रं प्रश्नसहस्रन्तु शाकल्यस्तमुचूचुदत्।\nयाज्ञवल्क्योऽब्रवीत्सर्वान् ऋषीणां श्रृण्वतां तदा ।। ६०.५७ ।।"
  },
  {
    "text": "शाकल्ये चापि निर्वादे याज्ञवल्क्यस्तमब्रवीत् ।\nप्रश्रमेकं ममापि त्वं वद शाकल्य कामिकम्।\nशापः पणोऽस्य वादस्य अब्रुवन् मृत्युमाव्रजेत् ।। ६०.५८ ।।"
  },
  {
    "text": "अथ सन्नोदितं प्रश्रं याज्ञवल्क्येन धीमता ।\nशाकल्यस्तमविज्ञाय सद्यो मृत्युमवाप्नुयात् ।। ६०.५९ ।।"
  },
  {
    "text": "एवं मृतः स शाकल्यः प्रश्रव्याख्यानपीडितः।\nएवं वादश्च सुमहानासीत्तेषां धनार्थिभिः।\nऋषीणां मुनिभिः सार्द्धं याज्ञवल्क्यस्य चैव हि ।। ६०.६० ।।"
  },
  {
    "text": "सर्वैः पृष्टांस्तु सम्प्रश्रान् शतशोऽथ सहस्रशः।\nव्याख्याय वै मुने तेषां प्रश्रसारं महागतिः ।। ६०.६१ ।।"
  },
  {
    "text": "याज्ञवल्क्यो धनं गृह्य यशो विख्याप्य चात्मनः।\nजगाम वै गृहं स्वस्थः शिष्यैः परिवृतो वशी ।। ६०.६२ ।।"
  },
  {
    "text": "देवमित्रस्तु शाकल्यो महात्मा द्विजसत्तमः।\nचकार संहिताः पञ्चबुद्धिमान् पदवित्तमः ।। ६०.६३ ।।"
  },
  {
    "text": "तच्छिष्या अभवन् पञ्च मुद्घलो गोलकस्तथा।\nखालीयश्च तथा मत्स्वः शैशिरेयस्तु पञ्चमः ।। ६०.६४ ।।"
  },
  {
    "text": "प्रोवाच संहितास्तिस्रः शाकपूर्णरथीतरः।\nनिरुक्तञ्च पुनश्चक्रे चतुर्थं द्विजसत्तमः ।। ६०.६५ ।।"
  },
  {
    "text": "तस्य शिष्यास्तु चत्वारः केतवो दालकिस्तथा।\nधर्मशर्मा देवशर्मा सर्वे व्रतधरा द्विजाः ।। ६०.६६ ।।"
  },
  {
    "text": "शाकल्ये तु मृते सर्वे ब्रह्मघ्नास्ते बभूविरे।\nतदा चिन्तां परां प्राप्य गतास्ते ब्रह्मणोऽन्तिकम् ।। ६०.६७ ।।"
  },
  {
    "text": "तान् ज्ञात्वा चेतसा ब्रह्मा प्रेषितः पवनःपुरे।\nतत्र गच्छत यूयं वःसद्यः पापं प्रणश्यति ।। ६०.६८ ।।"
  },
  {
    "text": "द्वादशार्कं नमस्कृत्या तथा वै वालुकेश्वरम् ।\nएकादश तथा रुद्रान् वायुपुत्रं विशेषतः।\nकुण्डे चतुष्टये स्नात्वा ब्रह्महत्यां तरिष्यथ ।। ६०.६९ ।।"
  },
  {
    "text": "सर्वे शीघ्रतरा भूत्वा तत्पुरं समुपागताः।\nस्नानं कृतं विधानेन देवानां दर्शनं कृतम् ।। ६०.७० ।।"
  },
  {
    "text": "उत्तरेश्वरं नमस्कृत्य वाडवानां प्रसादतः।\nसर्वे पापविनिर्मुक्ता गतास्ते सूर्यमण्डलम् ।। ६०.७१ ।।"
  },
  {
    "text": "तदा प्रभृति तत्तीर्थं जातं पातकनाशनम्।\nवायोः पुरं पवित्रञ्च वायुना निर्मितं पुरा ।। ६०.७२ ।।"
  },
  {
    "text": "अञ्जनागर्भसम्भूतहनुमान्पवनात्मजः।\nयदा जातो महादेवोहनुमान्सत्यविक्रमः।\nतदेवं निर्मितं तीर्थं वायुना ब्रह्मयोनिना ।। ६०.७३ ।।"
  },
  {
    "text": "ऊर्व्यां जातास्तु ये शूद्रा ब्राह्मणानां निवेदिताः।\nवृत्त्यर्थं ब्रह्मयज्ञार्थं करस्तेषु कृतो महान् ।। ६०.७४ ।।"
  },
  {
    "text": "अनेन विधिना जातं विप्राणां शासनं महत् ।\nगोघ्नो वापि कृतघ्नो वा सुरापी गुरूतल्पगः।\nवाडादित्यं नमस्कृत्य सर्वपापैः प्रमुच्यते ।। ६०.७५ ।।"
  },
  {
    "text": "इति श्रीमहापुराणे वायुप्रोक्ते महास्थानतीर्थवर्णनं नाम षष्टितमोऽद्यायः ।। ६० ।।"
  }
]
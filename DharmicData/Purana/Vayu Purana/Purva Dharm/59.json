[
  {
    "text": "<b>।।सूत उवाच।।\n</b>\nयुगेषु यास्तु जायन्ते प्रजास्ता वै निबोधत।\nआशुरी सर्पगोपक्षिपैशाची यक्षराक्षसी।\nयस्मिन् युगे च सम्भूतिस्तासां यावत्तु जीवितम् ।। ५९.१ ।।"
  },
  {
    "text": "पिशाचासुरगन्धर्वा यक्षराक्षसपन्नगाः।\nयुगमात्रन्तु जीवन्ति ऋते मृत्युवधेन ते ।। ५९.२ ।।"
  },
  {
    "text": "मानुषाणां पशूनाञ्च पक्षिणां स्थावरैःसह।\nतेषामायुः परिक्रान्तं युगधर्मेषु सर्वशः ।। ५९.३ ।।"
  },
  {
    "text": "अस्थितिस्तु कलौ दृष्टा भूतानामायुषस्तु वै।\nपरमायुः शतन्त्वेतन्मनुष्याणां कलौ स्मृतम् ।। ५९.४ ।।"
  },
  {
    "text": "देवासुरप्रमाणात्तु सप्तसप्ताङ्गुलं ह्रसत्।\nअह्गुलानां शतं पूर्णमष्टपञ्चाशदुत्तरम् ।। ५९.५ ।।"
  },
  {
    "text": "देवासुरप्रमाणन्तदुच्छ्रायं कलिजैः स्मृतम्।\nचत्वारश्चाप्यशीतिश्च कलिजैरङ्गुलैः स्मृतम् ।। ५९.६ ।।"
  },
  {
    "text": "स्वेनाङ्गुलप्रमाणेन ऊर्द्ध्वमापादमस्तकम्।\nइत्येष मानुषोत्सेधो ह्रसतीह युगान्तिके ।। ५९.७ ।।"
  },
  {
    "text": "सर्वेषु युगकालेषु अतीतानागतेष्विह।\nस्वेनाङ्गुलप्रमाणेन अष्टतालः स्मृतो नरः ।। ५९.८ ।।"
  },
  {
    "text": "आपादतो मस्तकन्तु नवतालो भवेत्तु यः।\nसंहताजानुबाहुस्तु स सुरैरपि पूज्यते ।। ५९.९ ।।"
  },
  {
    "text": "गवाश्वहस्तिनाञ्चैव महिष स्थावरात्मनाम्।\nक्रमेणैतेन योगेन ह्रासवृद्धी युगे युगे ।। ५९.१० ।।"
  },
  {
    "text": "षट्सप्तत्यङ्गुलोत्सेधः पशूनां ककुदस्तु वै।\nअङ्गुलाष्टशतं पूर्णमुत्सेधः करिणां स्मृतः ।। ५९.११ ।।"
  },
  {
    "text": "अङ्गुलानां सहस्रन्तु चत्वारिंशाङ्गुलं विना ।\nपञ्चाशतं हयानाञ्च उत्सेधः शाखिनां स्मृतः ।। ५९.१२ ।।"
  },
  {
    "text": "मानुषस्य शरीरस्य सन्निवेशस्तु यादृशः।\nतल्लक्षणस्तु देवानां दृश्यते तत्त्वर्शनात् ।। ५९.१३ ।।"
  },
  {
    "text": "बुद्ध्यातिशययुक्तञ्च देवानां कायमुच्यते ।\nदेवानतिशयञ्चैव मानुषं कायमुच्यते ।। ५९.१४ ।।"
  },
  {
    "text": "इत्येते वै परिक्रान्ता भावा ये दिव्यमानुषाः।\nपशूनां पक्षिणाञ्चैव स्थावराणां निबोधत ।। ५९.१५ ।।"
  },
  {
    "text": "गावो ह्यजा महिष्योऽश्वा हस्तिनः पक्षिणो नगाः।\nउपयूक्ताः क्रियास्वेते यज्ञियास्विह सर्वशः ।। ५९.१६ ।।"
  },
  {
    "text": "देवस्थानेषु जायन्ते तद्रूपा एव ते पुनः ।\nयथाशयोपभोगास्तु देवानां शुभमूर्त्तयः ।। ५९.१७ ।।"
  },
  {
    "text": "तेषां रूपानुरूपैस्तैः प्रमाणैः स्थाणुजङ्गमैः।\nमनोज्ञैस्तत्त्वभावज्ञैः सुखिनो ह्युपपेदिरे ।। ५९.१८ ।।"
  },
  {
    "text": "अतः शिष्टान् प्रवक्ष्यामि सतः साधूंस्तथैव च।\nसदिति ब्रह्मणः शब्दस्तद्वन्तो ये भवन्त्युत।\nसायुज्यं ब्रह्मणोऽत्यन्तं तेन सन्तः प्रजक्ष्यते ।। ५९.१९ ।।"
  },
  {
    "text": "दशात्मके ये विषये कारणे चाष्टलक्षणे ।\nन क्रुध्यन्ति न हृष्यन्ति जितात्मानस्तु ते स्मृताः ।। ५९.२० ।।"
  },
  {
    "text": "सामान्येषु च धर्मेषु तथा वैशेषिकेषु च।\nब्रह्मक्षत्रविशो युक्ता यस्मात्तस्माद्द्विजातयः ।। ५९.२१ ।।"
  },
  {
    "text": "वर्णाश्रमेषु युक्तस्य स्वर्गगोमुखचारिणः।\nश्रौतस्मार्तस्य धर्मस्य ज्ञानाद्धर्मः स उच्यते ।। ५९.२२ ।।"
  },
  {
    "text": "विद्यायाः साधनात्साधुर्ब्रह्मचारी गुरोर्हितः।\nक्रियाणां साधनाच्चैव गृहस्थः साधुरुच्यते ।। ५९.२३ ।।"
  },
  {
    "text": "साधनात्तपसोऽरण्ये साधुर्वैखानसः स्मृतः।\nयतमानो यतिः साधुः स्मृतो योगस्य साधनात् ।। ५९.२४ ।।"
  },
  {
    "text": "एवमाश्रमधर्माणां साधनात् साधवः स्मृताः।\nगृहस्थो ब्रह्मचारी च वानप्रस्थोऽथ भिक्षुकः ।। ५९.२५ ।।"
  },
  {
    "text": "न च देवा न पितरो मुनयो न च मानवाः।\nअयं धर्मो ह्ययं नेति ब्रुवन्तोऽभिन्नदर्शनाः ।। ५९.२६ ।।"
  },
  {
    "text": "धर्माधर्माविह प्रोक्तौ शब्दावेतौ क्रियात्मकौ।\nकुशलाकुशलं कर्म धर्मा धर्माविति स्मृतौ ।। ५९.२७ ।।"
  },
  {
    "text": "धारणा धृतिरित्यर्थाद्धातोर्धर्मः प्रकीर्त्तितः ।\nअधारणेऽमहत्त्वे च अधर्म इति चोच्यते ।। ५९.२८ ।।"
  },
  {
    "text": "अत्रेष्टप्रापका धर्मा आचार्यैरुपदिश्यते।\nवृद्धा ह्यलोलुपाश्चैव आत्मवन्तो ह्यदम्भकाः।\nसम्यग्विनीता ऋजवस्तानाचार्यान् प्रचक्षते ।। ५९.२९ ।।"
  },
  {
    "text": "स्वयमाचरते यस्मादाचारं स्थापयत्यपि।\nआचिनोति च शास्त्रार्थान्यमैः सन्नियमैर्युतः ।। ५९.३० ।।"
  },
  {
    "text": "पूर्वेभ्यो वेदयित्वेह श्रौतं सप्तर्षयोऽब्रुवन्।\nऋचो यजूंषि सामानि ब्रह्मणोऽङ्गानि च श्रुतिः ।। ५९.३१ ।।"
  },
  {
    "text": "मन्वन्तरस्यातीतस्य स्मृत्वाचारं पुनर्जगौ।\nतस्मात्स्मार्तः स्मृतो धर्मो वर्णाश्रमविभागजः ।। ५९.३२ ।।"
  },
  {
    "text": "स एष द्विविधो धर्मः शिष्टाचार इहोच्यते।\nशेषशब्दात् शिष्ट इति शिष्टाचारः प्रचक्ष्यते ।। ५९.३३ ।।"
  },
  {
    "text": "मन्वन्तरेषु ये शिष्टा इह तिष्ठन्ति धार्मिकाः।\nमनुः सप्तर्षयश्चैव लोकसन्तानकारणात्।\nधर्मार्थं ये च शिष्ट वै याथातथ्यं प्रचक्ष्यते ।। ५९.३४ ।।"
  },
  {
    "text": "मन्वादयश्च ये शिष्टा ये मया प्रागुदीरिताः।\nतैः शिष्टैश्चरितो धर्मः सम्यगेव युगे युगे ।। ५९.३५ ।।"
  },
  {
    "text": "त्रयी वार्ता दण्डनीतिरिज्या वर्णाश्रमास्तथा।\nशिष्टैराचर्यते यस्मान्मनुना च पुनः पुनः।\nपूर्वैः पूर्वगतत्वाच्च शिष्टाचारः स शाश्वतः ।। ५९.३६ ।।"
  },
  {
    "text": "दानं सत्यन्तपोऽलोभो विद्येज्याप्रजनी दया।\nअष्टौ तानि चरित्राणि शिष्टाचारस्य लक्षणम् ।। ५९.३७ ।।"
  },
  {
    "text": "शिष्टा यस्माच्चरन्त्येनं मनुः सप्तर्षयश्च वै।\nमन्वन्तरेषु सर्वेषु शिष्टाचारस्ततः स्मृतः ।। ५९.३८ ।।"
  },
  {
    "text": "विज्ञेयः श्रवणात् श्रौतः स्मरणात् स्मार्त्त उच्यते।\nइज्या वेदात्मकः श्रौतः स्मार्तो वर्णाश्रमात्मकः।\nप्रत्यङ्गानि च वक्ष्यामि धर्मस्येह तु लक्षणम् ।। ५९.३९ ।।"
  },
  {
    "text": "दृष्ट्वा प्रभूतमर्थं यः पृष्टो वै न निगूहति।\nयथा भूतप्रवादस्तु इत्येतत्सत्यलक्षणम् ।। ५९.४० ।।"
  },
  {
    "text": "ब्रह्मचर्यं जपो मौनं निराहारत्वमेव च।\nइत्येतत् तपसो मूलं सुघोरं तद्दुरासदम् ।। ५९.४१ ।।"
  },
  {
    "text": "पशूनां द्रव्यहविषामृक्सामयजुषां तथा।\nऋत्विजां दक्षिणानाञ्च संयोगो योग उच्यते ।। ५९.४२ ।।"
  },
  {
    "text": "आत्मवत्सर्वभूतेषु यो हितायाहिताय च।\nसमा प्रवर्त्तते दृष्टिः कृत्स्ना ह्येषा दया स्मृता ।। ५९.४३ ।।"
  },
  {
    "text": "आक्रुष्टोऽभिहतो वापि नाक्रोशेद्यो न हन्ति वा।\nवाङ्‌मनःकर्मभिः क्षान्तिस्तितिक्षैषा क्षमा स्मृता ।। ५९.४४ ।।"
  },
  {
    "text": "स्वामिनारक्ष्यमाणानामुत्सृष्टानाञ्च मृत्सु च।\nपरस्वानामनादानमलोभ इह कीर्त्यते ।। ५९.४५ ।।"
  },
  {
    "text": "मैथुनस्यासमाचारो ह्यचिन्तनमकल्पनम्।\nनिवृत्तिर्ब्रह्मचर्यं तदच्छिद्रं दम उच्यते ।। ५९.४६ ।।"
  },
  {
    "text": "आत्मार्थं वा परार्थं वा इन्द्रियाणीह यस्य वै।\nन मिथ्या सम्प्रवर्तन्ते शमस्यै तत्तु लक्षणम् ।। ५९.४७ ।।"
  },
  {
    "text": "दशात्मके यो विषये कारणे चाष्टलक्षणे।\nन क्रुध्येत्तु प्रतिहतः स जितात्मा विभाव्यते ।। ५९.४८ ।।"
  },
  {
    "text": "यद्यदिष्टतमं द्रव्यं न्यायेनोपागतञ्च यत्।\nतत्तद्गुणवते देयमित्येतद्दानलक्षणम् ।। ५९.४९ ।।"
  },
  {
    "text": "दानं त्रिविधमित्येतत् कनिष्ठज्येष्ठमधयमम् ।\nतत्र नैःश्रेयसं ज्येष्ठं कनिष्ठं स्वार्थसिद्धये।\nकारुण्यात्सर्वभूतेभ्यः सुविभागस्तु बन्धुषु ।। ५९.५० ।।"
  },
  {
    "text": "श्रुतिस्मृतिभ्यां विहितो धर्मो वर्णाश्रमात्मकः।\nशिष्टाचाराविरुद्धश्च धर्मः सत्साधुसङ्गतः ।। ५९.५१ ।।"
  },
  {
    "text": "अप्रद्वेषो ह्यनिष्टेषु तथेष्टानभिनन्दनम्।\nप्रीतितापविषादेभ्यो विनिवृत्तिर्विरक्तता ।। ५९.५२ ।।"
  },
  {
    "text": "संन्यासः कर्मणो न्यासः कृतानामकृतैः सह।\nकुशलाकुशलानाञ्च प्रहाणं त्याग उच्यते ।। ५९.५३ ।।"
  },
  {
    "text": "अव्यक्ताद्योऽविशेषाच्च विकारोऽस्मिन्नचेतने।\nचेतनाचेतान्यत्वविज्ञानं ज्ञानमुच्यते ।। ५९.५४ ।।"
  },
  {
    "text": "प्रत्यङ्गानां तु धर्मस्य इत्येतल्लक्षणं स्मृतम् ।\nऋषिभिर्धर्मतत्त्वज्ञैः पूर्वे स्वायम्भुवेऽन्तरे ।। ५९.५५ ।।"
  },
  {
    "text": "अत्र वो वर्त्तयिष्यामि विधिर्मन्वन्तरस्य यः ।\nइतरेतरवर्णस्य चातुर्वर्णस्य चैव हि।\nप्रतिमन्वन्तरञ्चैव श्रुतिरन्या विधीयते ।। ५९.५६ ।।"
  },
  {
    "text": "ऋचो यजूषिं सामानि यथावत् प्रतिदैवतम्।\nआभूतसंप्लवस्यापि वर्ज्यैकं शतरुद्रियम् ।। ५९.५७ ।।"
  },
  {
    "text": "विधिर्होत्रं तथा स्तोत्रं पूर्ववत्सम्प्रवर्तते।\nद्रव्यस्तोत्रं गुणस्तोत्रं कर्म स्तोत्रं तथैव च।\nचतुर्थमाभिजनिकं स्तोत्रमेतच्चतुर्विधम् ।। ५९.५८ ।।"
  },
  {
    "text": "मन्वन्तरेषु सर्वेषु यथा देवा भवन्ति ये।\nप्रवर्त्तयति तेषां वै ब्रह्मस्तोत्रं चतुर्विधम्।\nएवं मन्त्रगुणानाञ्च समुत्पत्तिश्चतुर्विधा ।। ५९.५९ ।।"
  },
  {
    "text": "अथर्वयजुषां साम्नां वेदेष्विह पृथक् पृथक् ।\nऋषीणान्तप्यतामुग्रन्तपः परमदुश्चरम् ।। ५९.६० ।।"
  },
  {
    "text": "मन्त्राः प्रादुर्बभूवुर्हि पूर्वमन्वन्तरेष्विह।\nपरितोषाद्भयाद्दुःखात्सुखाच्छोकाच्च पञ्चधा ।। ५९.६१ ।।"
  },
  {
    "text": "ऋषीणां तपःकार्त्स्न्येन दर्शनेन यदृच्छया।\nऋषीणां यदृषित्वं हि तद्वक्ष्यामीह लक्षणैः ।। ५९.६२ ।।"
  },
  {
    "text": "अतीतानागतानान्तु पञ्चधा ऋषिरुच्यते।\nअतस्त्वृषीणां वक्ष्यामि ह्यार्षस्य च समुद्भवम् ।। ५९. ६३ ।।"
  },
  {
    "text": "गुणसाम्ये वर्त्तमाने सर्वसम्प्रलये तदा।\nअतिचारे तु देवानामतिदेशे तयोर्यथा ।। ५९.६४ ।।"
  },
  {
    "text": "अबुद्धिपूर्वकं तद्वै चेतनार्थं प्रवर्त्तते ।\nतेन ह्यबुद्धिपूर्वं तच्चेतनेन ह्यधिष्ठितम् ।। ५९.६५ ।।"
  },
  {
    "text": "वर्त्तते च यथा तौ तु यथा मत्स्योदके उभे।\nचेतनाधिष्ठितं तत्त्वं प्रवर्त्तति गुणात्मना ।। ५९.६६ ।।"
  },
  {
    "text": "करणत्वात्तथा कार्यं तदा तस्य प्रवर्त्तते।\nविषये विषयित्वाच्च ह्यर्थेऽर्थित्वात्तथैव च ।। ५९.६७ ।।"
  },
  {
    "text": "कालेन प्रापणीयेन भेदास्तु कारणात्मकाः।\nसंसिध्यन्ति तदा व्यक्ताः क्रमेण महदादयः ।। ५९.६८ ।।"
  },
  {
    "text": "महतश्वाप्यहङ्कारस्तस्माद्भूतेन्द्रियाणि च।\nभूतभेदास्तु भेदेभ्यो जज्ञिरे ते परस्परम्।\nसंसिद्धिकारणं कार्यं सद्य एव विवर्त्तते ।। ५९.६९ ।।"
  },
  {
    "text": "यथोल्मुकस्रुटन्नूर्द्ध्वमेककालं प्रवर्त्तते।\nतथा विवृतः क्षेत्रज्ञः कालेनैकेन कर्मणा ।। ५९.७० ।।"
  },
  {
    "text": "यथान्धकारे खद्योतः सहसा सम्प्रदृश्यते।\nतथा विवृत्तो ह्यव्यक्तात् खद्योत इव चेल्वणः ।। ५९.७१ ।।"
  },
  {
    "text": "स महान् सशरीरस्तु यत्रैवाग्रे व्यवस्थितः।\nतत्रैव संस्थितो विद्वान् द्वारशालामुखे स्थितः ।। ५९.७२ ।।"
  },
  {
    "text": "महांस्तु तमसः पारे वैलक्षण्याद्विभाव्यते ।\nतत्रैव संस्थितो विद्वांस्तमसोऽन्त इति श्रुतिः ।। ५९.७३ ।।"
  },
  {
    "text": "बुद्धिर्विवर्त्तमानस्य प्रादुर्भूता चतुर्विधा ।\nज्ञानं वैराग्यमैश्वर्यं धर्मश्चेति चतुष्टयम् ।। ५९.७४ ।।"
  },
  {
    "text": "सांसिद्दिकान्यथैतानि सुप्रतीकानि तस्य वै ।\nमहतः सशरीरस्य वैवर्त्त्यात् सिद्धिरुच्यते ।। ५९.७५ ।।"
  },
  {
    "text": "अत्र शेते च यत्पुर्यां क्षेत्रज्ञानमथापि वा।\nपुरीशयत्वात्पुरुषः क्षेत्रज्ञानात् सउच्यते ।। ५९.७६ ।।"
  },
  {
    "text": "क्षेत्रज्ञः क्षेत्रविज्ञानात् भगवान् मतिरुच्यते।\nयस्माद्बुद्ध्या तु शेते ह तस्माद्बोधात्मकः स वै ।\nसंसिद्धये परिगतं व्यक्ताव्यक्तमचेतनम् ।। ५९.७७ ।।"
  },
  {
    "text": "एवं निवृत्तिः क्षेत्रज्ञा क्षेत्रज्ञेनाभिसंहिता।\nक्षेत्रज्ञेन परिज्ञातो भोग्योऽयं विषयस्त्विति ।। ५९.७८ ।।"
  },
  {
    "text": "ऋषीत्येष गतौ धातुःश्रुतौ सत्ये तपस्यथ।\nएतत्सन्नियते तस्मिन् ब्रह्मणा स ऋषिः स्मृतः ।। ५९.७९ ।।"
  },
  {
    "text": "निवृत्तिसमकालं तु बुद्ध्याव्यक्तमृषिः स्वयम्।\nपरं हि ऋषते यस्मात्परमर्षिस्ततः स्मृतः ।। ५९.८० ।।"
  },
  {
    "text": "गत्यर्थादृषतेर्द्धातोर्नामनिर्वृत्तिरादितः ।\nयस्मादेष स्वयम्भूतस्तस्माच्चात्मर्षिता स्मृता।\nईश्वराः स्वयमुद्भूता मानसा ब्रह्मणः सुताः ।। ५९.८१ ।।"
  },
  {
    "text": "यस्मान्न हन्यते मानैर्महान् परिगतः पुरः।\nयस्मादृषन्ति ये धीरा महान्तं सर्वतो गुणैः।\nतस्मान्महर्षयः प्रोक्ता बुद्धेः परमदर्शिनः ।। ५९.८२ ।।"
  },
  {
    "text": "ईश्वराणां शुभास्तेषां मानसान्तरसाश्च ते।\nअहङ्कारं तमश्चैव त्यक्त्वा च ऋषिताङ्गाताः ।। ५९.८३ ।।"
  },
  {
    "text": "तस्मात्तु ऋषयस्ते वै भूतादौ तत्त्वदर्शनाः।\nऋषिपुत्रा ऋषीकास्तु मैथुनाद्गर्भसम्भवाः ।। ५९.८४ ।।"
  },
  {
    "text": "तन्मात्राणि च सत्यञ्च ऋषन्ते ते महौजसः।\nसत्यर्षयस्ततस्ते वै परमाः सत्यदर्शनाः ।। ५९.८५ ।।"
  },
  {
    "text": "ऋषीणाञ्च सुतास्ते तु विज्ञेया ऋषिपुत्रकाः ।\nऋषन्ति वै श्रुतं यस्माद्विशेषांश्चैव तत्त्वतः।\nतस्मात् श्रुतर्षयस्तेऽपि श्रुतस्य परिदर्शनाः ।। ५९.८६ ।।"
  },
  {
    "text": "अव्यक्तात्मा महात्मा चाहङ्कारात्मा तथैव च।\nभूतात्मा चेन्द्रियात्मा च तेषां तज्ज्ञानमुच्यते ।\nइत्येता ऋषिजातीस्तु नामभिः पञ्च वै श्रृणु ।। ५९.८७ ।।"
  },
  {
    "text": "भृगुर्मरीचिरत्रिश्च अङ्गिराः पुलहःक्रतुः।\nमनुर्दक्षो वसिष्ठश्च पुलस्त्यश्चेति ते दश।\nब्रह्मणो मानसा ह्येते उद्भूताः स्वयमीश्वराः ।। ५९.८८ ।।"
  },
  {
    "text": "प्रवर्त्तन्ते ऋषेर्यस्मान्महांस्तस्मान्महर्षयः।\nईश्वराणां सुतास्त्वेते ऋषयस्तान्निबोधत ।। ५९.८९ ।।"
  },
  {
    "text": "काव्यो बृहस्पतिश्चैव कश्यपश्चोशनास्तथा।\nउतथ्यो वामदेवश्च अपोज्यश्चैशिजस्तथा ।। ५९.९० ।।"
  },
  {
    "text": "कर्द्दमो विश्रवाः शक्तिर्वालखिल्य स्तथा धराः।\nइत्येते ऋषयः प्रोक्ता ज्ञानतो ऋषिताङ्गताः ।। ५९.९१ ।।"
  },
  {
    "text": "ऋषिपुत्रानृषिकांस्तु गर्भोत्पन्नान्निबोधत।\nवत्सरो नग्रहूश्चैव भारद्वाजस्तथैव च ।। ५९.९२ ।।"
  },
  {
    "text": "बृहदुत्थः शरद्वांश्च अगस्त्यश्चौशिजस्तथा।\nऋषिर्दीर्घतमाश्चैव बृहदुक्थः शरद्वतः ।। ५९.९३ ।।"
  },
  {
    "text": "वाजश्रवाः सुवित्तश्च सुवाग्वेषपरायणः।\nदधीचः शङ्खमांश्चैव राजा वैश्रवणस्तथा।\nइत्येते ऋषिकाः प्रोक्तास्ते सत्यादृषिताङ्गताः ।। ५९.९४ ।।"
  },
  {
    "text": "ईश्वरा ऋषिकाश्चैव ये चान्ये वै तथा स्मृताः।\nएते मन्त्रक्षकृतः सर्वे कृत्स्नशस्तान्निबोधत ।। ५९.९५ ।।"
  },
  {
    "text": "भृगुः काव्यः प्रचेतास्तु दधीचो ह्यात्मवानपि ।\nऔर्वोऽथ जमदग्निश्च दिवः सारस्वत स्तथा ।। ५९.९६ ।।"
  },
  {
    "text": "अद्विषेण ह्यरूपश्च वीतहव्य सुमेधसः।\nवैन्यः पृथुर्दिवोदासः प्रश्वारो गृत्समान्नभः।\nएकोनविंशदित्येते ऋषयो मन्त्रवादिनः ।। ५९.९७ ।।"
  },
  {
    "text": "अङ्गिरा वेधसश्चैव भारद्वाजोऽथ बाष्कलिः।\nतथामृतस्तथा गार्ग्यः शेनी संहृतिरेव च ।। ५९.९८ ।।"
  },
  {
    "text": "पुरुकुत्सोऽथ मान्धाता अम्बरीषस्तथैव च।\nआहार्योथाजमीढश्च ऋषभो वलिरेव च ।। ५९.९९ ।।"
  },
  {
    "text": "पृषदश्वो विरूपश्च कण्वश्चैवाथ मुद्गलः।\nयुवनाश्वः पौरुकुत्सस्त्रसद्दस्युः सदस्युमान् ।। ५९.१०० ।।"
  },
  {
    "text": "उतथ्यश्च भरद्वाजस्तथा वाजश्रवा अपि ।\nआयाप्यश्च सुवित्तिश्च वामदेवस्तथैव च ।। ५९.१०१ ।।"
  },
  {
    "text": "औगजो बृहदुक्थश्च ऋषिर्दीर्घतपास्तथा।\nकक्षीवांश्च त्रयस्त्रिंशत् स्मृता अङ्गिरसो वराः।\nएते मन्त्रकृतः सर्वे काश्यपांस्तु निबोधत ।। ५९.१०२ ।।"
  },
  {
    "text": "काश्यपश्चैव वत्सारो विभ्रमो रैभ्य एव च।\nअसितो देवलश्चैव षडेते ब्रह्मवादिनः ।। ५९.१०३ ।।"
  },
  {
    "text": "अत्रिरर्च्चिसनश्चैव श्यामावांश्चाथ निष्ठुरः।\nवल्गूतको मुनिर्द्धीमांस्तथा पूर्वातिथिश्च यः।\nइत्येते चात्रयः प्रोक्ता मन्त्रकारा महर्षयः ।। ५९.१०४ ।।"
  },
  {
    "text": "वसिष्ठश्चैव शक्तिश्च तथैव च पराशरः।\nचतुर्थ इन्द्रप्रमतिः पञ्चमस्तु भरद्वसुः ।। ५९.१०५ ।।"
  },
  {
    "text": "षष्ठस्तु मैत्रावरुणाः कुण्डिनः सप्तमस्तथा।\nसुद्युम्नश्चाष्टमश्चैव नवमोऽथ बृहस्पतिः।\nदशमस्तु भरद्वाजौ मन्त्रब्राह्मणकारकाः ।। ५९.१०६ ।।"
  },
  {
    "text": "एते चैव हि कर्तारो विधर्मध्वंसकारिणः।\nलक्षणं ब्रह्मणश्चैतद्विहितं सर्वशाखिनाम् ।। ५९.१०७ ।।"
  },
  {
    "text": "हेतुर्हितेः स्मृतो धातोर्यन्निहन्त्युदितम्परैः।\nअथ वार्थपरि प्राप्तेर्हिनोतेर्गतिकर्मणः ।। ५९.१०८ ।।"
  },
  {
    "text": "तथा निर्वचनं ब्रूयाद्वाक्यार्थस्यावधारणम् ।\nनिन्दां तामाहुराचार्या यद्दोषन्निन्द्यते वचः ।। ५९.१०९ ।।"
  },
  {
    "text": "प्रषूर्वाच्छंसतेर्धातोः प्रशसां गुणवत्तया।\nइदन्त्विदमिदं नेदमित्यनिश्चित्य संशयः ।। ५९.११० ।।"
  },
  {
    "text": "इदमेव विधातव्यमित्ययं विधिरुच्यते ।\nअन्यस्यान्यस्य चोक्तत्वाद्‌बुधैः परकृतिः स्मृता ।। ५९.१११ ।।"
  },
  {
    "text": "यो ह्यत्यन्ततरोक्तश्च पुराकल्पः स उच्यते।\nपुराविक्रान्तवाचित्वात् पुराकल्पस्य कल्पना ।। ५९.११२ ।।"
  },
  {
    "text": "मन्त्रब्राह्मणकल्पैस्तु निगमैः शुद्धविस्तरैः ।\nअनिश्चित्य कृतामाहुर्व्यवधारणकल्पनाम् ।। ५९.११३ ।।"
  },
  {
    "text": "यथा हीदं तथा तद्वै इदं वापि तथैव तत्।\nइत्येष ह्युपदेशोऽयं दशमो ब्राह्मणस्य तु ।। ५९.११४ ।।"
  },
  {
    "text": "इत्येतद्ब्राह्मणस्यादौ विहितं लक्षणं बुधः ।\nतस्य तद्वृत्तिरुद्दिष्टा व्याख्याप्यनुपदं द्विजैः ।। ५९.११५ ।।"
  },
  {
    "text": "मन्त्राणां कल्पनं चैव विधिदृष्टेषु कर्मसु।\nमन्त्रो मन्त्रयतेर्धातोर्ब्राह्मणो ब्रह्मणोऽवनात् ।। ५९.११६ ।।"
  },
  {
    "text": "अल्पाक्षरमसन्दिग्धं सारवद्विश्वतोमुखम्।\nअस्तोभमनवद्यञ्च सूत्रं सूत्रविदो विदुः ।। ५९.११७ ।।"
  },
  {
    "text": "इति श्रीमहापुराणे वायुप्रोक्ते ऋषिलक्षणं नामोनषष्टितमोऽध्यायः ।। ५९ ।।"
  }
]
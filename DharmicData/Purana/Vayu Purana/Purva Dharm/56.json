[
  {
    "text": "<b>।।शांशपायन उवाच ।।\n</b>\nअगात्कथममावास्यां मासि मासि दिवं नृपः।\nऐलः पुरूरवाः सूत कथं वाऽतर्पयत् पितॄन् ।। ५६.१ ।।\n<b>।।सूत उवाच।।\n</b>\nतस्य चाहं प्रवक्ष्यामि प्रभावं शांशपायन।\nऐलस्यादित्यसंयोगं सोमस्य च महात्मनः ।। ५६.२ ।।\nअपांसारमयस्येन्दोः पक्षयोः शुक्लकृष्णयोः।\nह्रासवृद्धी पितृमतः पक्षस्य च विनिर्णयः ।। ५६.३ ।।\nसोमाच्चैवामृतप्राप्तिः पितॄणां तर्पणं तथा।\nकव्याग्नेश्चात्तसोमानां पितॄणाञ्चैव दर्शनम् ।। ५६.४ ।।\nयथा पुरूरवाश्चैल तर्पयामास वै पितॄन्।\nएतत्सर्वं प्रवक्ष्यामि पर्वाणि च यथाक्रमम् ।। ५६.५ ।।\nयदा तु चन्द्रसूर्यौ तौ नक्षत्रेण समागतौ।\nअमावास्यान्निवसत एकरात्रैकमण्डले ।। ५६.६ ।।\nस गच्छति तदा द्रष्टुं दिवाकरनिशाकरौ।\nअमावस्याममावास्यां मातामहपितामहौ।\nअभिवाद्य तदा तत्र कालापेक्षः प्रतीक्ष्यते ।। ५६.७ ।।\nप्रसीदमानात् सोमाच्च पित्रर्थं तत्परिस्रवात्।\nऐलः पुरूरवा विद्वान् मासि मासि प्रयत्नतः।\nउवास्ते पितृमन्तं तं ससोमं स दिवास्थितः ।। ५६.८ ।।\nद्विलवं कुहुमात्रं तु ते उभे तु विचार्य सः।\nसिनीवालीप्रमाणेन सिनीवालीमुपासकः ।। ५६.९ ।।\nकुहूमात्रां कलाञ्चैव ज्ञात्वोपास्ते कुहुं पुनः।\nस तदा भानुमत्येक कालावेक्षी प्रपश्यति ।। ५६.१० ।।\nसुधामृतं कुतः सोमात् प्रस्रवेन्मासतृप्तये।\nदशभिः पञ्चभिश्चैव सुधामृतपरिस्रवैः ।। ५६.११ ।।\nकृष्णपक्षे तदा पीत्वा दुह्यमानं तथांशुभिः।\nसद्यः पक्षरता तेन सौम्येन मधुना च सः ।। ५६.१२ ।।\nनिर्वापणार्थं दत्तेन पित्रेण विधिना नृपः।\nसुधामृतेन राजेन्द्रस्तर्पयामास वै पितॄन्।\nसौम्या बर्हिषदः काव्या अग्निष्वात्तास्तथैव च ।। ५६.१३ ।।\nऋतुरग्निस्तु यः प्रोक्तः स तु संवत्सरो मतः।\nजज्ञिरे ह्यृतवस्तस्मादृतुभ्यश्चार्त्तवाश्च ये । ५६.१४ ।।\nआर्त्तवा ह्यर्द्धमासाख्याः पितरो ह्यब्दसूनवः।\nऋतुः पितामहा मासा ऋतुश्चैवाभ्दसूनवः ।। ५६.१५ ।।\nप्रपितामहास्तु वै देवाः पञ्चाब्दा ब्रह्मणः सुताः।\nसौम्यास्तु सौम्यजा ज्ञेयाः काव्या ज्ञेयाः कवेः सुताः ।। ५६.१६ ।।\nउपहूताः स्मृताः देवाः सोमजाः सोमपास्तथा।\nआज्यपास्तु स्मृताः काव्यास्तृप्यन्ति पितृजातयः ।। ५६.१७ ।।\nकाव्या बर्हिषदश्चैव अग्निष्वात्ताश्च ते त्रिधा।\nगृहस्था ये च यज्वाना ऋतुर्बर्हिषदो ध्रुवम् ।। ५६.१८ ।।\nगृहस्थाश्चापि यज्वाना अग्निष्वात्तास्तथार्त्तवाः।\nअष्टकापतयः काव्याः पञ्चाब्दास्तान्निबोधत ।। ५६.१९ ।।\nएषां संवत्सरो ह्यग्निः सूर्यस्तु परिवत्सरः।\nसोम ईद्वत्सरः प्रोक्तो वायुश्चैवानुवत्सरः ।। ५६.२० ।।\nरुद्रस्तु वत्सरस्तेषां पञ्चाब्दा ये युगात्मकाः।\nलेखाश्वैवोष्मपाश्चैव दिवाकीर्त्याश्च ते स्मृताः ।। ५६.२१ ।।\nएते पिबन्त्यमावास्यां मासि मासि सुधां दिवि ।\nतांस्तेन तर्पयामास यावदासीत् पुरूरवाः ।। ५६.२२ ।।\nयस्मात् प्रस्रवते सोमान्मासि मासि निबोधत।\nतस्मात् सुधामृतं द्वै पितॄणां सोमपायिनाम् ।। ५६.२३ ।।\nएवं तदमृतं सौम्यं सुधा च मधु चैव ह ।\nकृष्णपक्षे यथा चेन्दोः कलाः पञ्चदश क्रमात् ।। ५६.२४ ।।\nपिबन्त्यम्बुमयीर्दे वास्त्रयस्त्रिंशत्तु छन्दजाः।\nपीत्वा च मासं गच्छन्ति चतुर्द्दश्यां सुधामृतम् ।। ५६.२५ ।।\nइत्येवं पीयमानस्तु दैवतैश्च निशाकरः।\nसमागच्छदमावास्यां भागे पञ्चदशे स्थितः ।। ५६.२६।\nसुषुम्नाप्यायितञ्चैव अमावास्यां यथाक्रमम्।\nपिबन्ति द्विकलं कालं पितरस्ते सुधामृतम् ।। ५६.२७ ।।\nततः पीतक्षये सोमे सूर्योऽसावेकरश्मिना।\nआप्याययत्सुषुम्नेन पितॄणां सोमपायिनाम् ।। ५६.२८ ।।\nनिःशेषायां कलायान्तु सोममाप्याययत् पुनः।\nसुषुम्नाप्यायमानस्य भागं भाग महःक्रमात्।\nकलाः क्षीयन्ति ताः कृष्णाः शुक्लाश्चाप्याययन्ति च ।। ५६.२९ ।।\nएवं सूर्यस्य वीर्येण चन्द्रस्याप्यायिता तनुः।\nदृश्यते पौर्णमास्यां वै शुक्लः सम्पूर्णमण्डलः।\nसंसिद्धिरेवं सोमस्य पक्षयोः शुक्लकृष्णयोः ।। ५६.३० ।।\nइत्येष पितृमान् सोमः स्मृत इद्वत्सरः क्रमात् ।\nक्रान्तः पंचदशैः सार्द्धं सुधा मृतपरिस्रवैः ।। ५६.३१ ।।\nअतः पर्वाणि वक्ष्यामि पर्वणां सन्धयस्तथा।\nग्रन्थिमन्ति यथा पर्वाणीक्षुवेण्वोर्भवन्त्युत ।। ५६.३२ ।।\nतथार्द्धमासपर्वाणि शुक्लकृष्णानि वै विदुः।\nपूर्णामावास्ययोर्भेदैर्ग्रन्थिर्या सन्धयश्च वै ।\nअर्द्धमासास्तु पर्वाणि तृतीयाप्रभृतीनि तु ।। ५६.३३ ।।\nअग्नयाधानक्रिया यस्मात् क्रियते पर्वसन्धिषु।\nसायाह्ने प्रतिपच्चैव स कालः पौर्णमासिकः ।। ५६.३४ ।।\nव्यतीपाते स्थिते सूर्ये लेसोर्द्धन्तु युगान्तरे।\nयुगान्तरोदिते चैव लेखोर्द्धं शशिनः क्रमात् ।। ५६.३५ ।।\nपौर्णमासे व्यतीपाते यदीक्षेते परस्परम्।\nयस्मिन्काले स सीमान्ते स व्यतीपात एव तु ।। ५६.३६ ।।\nकालं सूर्यस्य निर्द्देशं दृष्ट्वा सङ्ख्या तु सर्पति।\nस वै पथं क्रियाकालः कालात्सद्यो विधीयते ।। ५६.३७ ।।\nपूर्णेन्दोः पूर्णपक्षे तु रात्रिसन्धिषु पूर्णिमा।\nयस्मात्तामनुपश्यन्ति पितरो दैवतैः सह।\nतस्मादनुमतिर्नाम पूर्णिमा प्रथमा स्मृता ।। ५६.३८ ।।\nअत्यर्थं भ्राजते यस्मात् पौर्णमास्यान्निशाकरः।\nरञ्जनाच्चैव चन्द्रस्य राकेति कवयो विदुः ।। ५६.३९ ।।\nअमा वसेतामृक्षे तु यदा चन्द्रदिवाकरौ।\nएकां पञ्चदशीं रात्रिममावास्या ततः स्मृता ।। ५६.४० ।।\nततोऽपरस्य तैर्व्यक्तः पौर्णमास्यां निशाकरः।\nयदीक्षते व्यतीपाते दिवा पूर्णे परस्परम्।\nचन्द्रार्कावपराह्ने तु पूर्णात्मानौ तु पूर्णिमा ।। ५६.४१ ।।\nविच्छिन्नां ताममावास्यां पश्यतश्च समागतौ।\nअन्योन्यं चन्द्रसूर्यौ तौ यदा तद्दर्श उच्यते ।। ५६.४२ ।।\nद्वौ द्वौ लवावमावास्यां यः कालः पर्वसन्धिषु।\nद्वाक्षरं कुहुमात्रं तु एवं कालस्तु स स्मृतः।\nनष्टचन्द्रा प्यमावास्या मध्यसूर्येण सङ्गता ।। ५६.४३ ।।\nदिवसार्द्धेन रात्र्यर्द्धं सूर्यं प्राप्य तु चन्द्रमाः.\nसूर्येण सहसा मुक्तिं गत्वा प्रातस्तनोत्सवौ ।\nद्वौ कालौ सङ्गमश्चैव मध्याह्ने निष्पतेद्रविः ।। ५६.४४ ।।\nप्रतिपच्छुक्लपक्षस्य चन्द्रमाः सूर्यमण्डलात्।\nनिर्मुच्यमानयोर्मध्ये तयोर्मण्डलयोस्तु वै ।। ५६.४५ ।।\nस तदा ह्याहुतेः कालो दर्शस्य च वषट्क्रिया।\nएतदृतुमुखं ज्ञेयममावास्यास्य पर्वणः ।। ५६.४६ ।।\nदिवा पर्वण्यमावास्यां क्षीणेन्दौ बहुले तु वै।\nतस्माद्दिवा ह्यमावास्यां गृह्यतेऽसौ दिवाकरः।\nगृह्यते वै दिवा ह्यस्मादमावास्यां दिविक्षयैः ।। ५६.४७ ।।\nकलानामपि वै तासां बहुमान्याजडात्मकैः।\nतिथीनां नाम धेयानि विद्वद्भिः संज्ञितानि वै ।। ५६.४८ ।।\nदर्शयेतामथान्योन्यं सूर्याचन्द्रमसावुभौ ।\nनिष्क्रामत्यथ तेनैव क्रमशः सूर्यमण्डलात् ।। ५६.४९ ।।\nद्विलवेन ह्यहो रात्रं भास्करं स्पृशते शशी।\nस तदा ह्याहुतेः कालो दर्शस्य च वषट्‌क्रिया ।। ५६.५० ।।\nकुहेति कोकिरेनोक्तो यः कालः परिचिह्नितः।\nतत्कालसंज्ञिता यस्मादमावास्या कुहुः स्मृता ।। ५६.५१ ।।\nसिनीवालीप्रमाणेन क्षीणशेषो निशाकरः।\nअमावास्यां विशत्यर्कं सिनीवाली ततः स्मृता ।। ५६.५२ ।।\nपर्वणः पर्वकालस्तु तुल्यो वै तु वषट्‌क्रिया।\nचन्द्रसूर्यव्यतीपाते उभे ते पूर्णिमे स्मृते ।। ५६.५३ ।।\nप्रतिपत्पञ्चदश्योश्च पर्वकालो द्विमात्रकः।\nकालः कुहुसिनीवाल्योः समुद्रो द्विलवः स्मृतः ।। ५६.५४ ।।\nअर्काग्निमण्डले सोमे पर्वकालः कलाश्रयः।\nएवं स शुक्रपक्षो वै रजन्याः पर्वसन्धिषु ।। ५६.५५ ।।\nसम्पूर्णमण्डलः श्रीमांश्चन्द्रमा उपरज्यते।\nयस्मादाप्यायते सोमः पञ्चदश्यान्तु पूर्णिमा ।। ५६.५६ ।।\nदशभिः पञ्चभिश्चैव कलाभिर्दिवसक्रमात्।\nतस्मात् कला पञ्चदशी सोमे नास्ति तु षोडशी।\nतस्मात्सोमस्य भवति पञ्चदश्यां महाक्षयः ।। ५६.५७ ।।\nइत्येते पितरो देवाः सोमपाः सोमवर्द्धनाः।\nआर्त्तवा ऋतवो यस्मात्ते देवा भावयन्ति च ।। ५६.५८ ।।\nअतः पितॄन् प्रवक्ष्यामि मासश्राद्धभुजस्तु ये।\nतेषां गतिञ्च सत्त्वञ्च गतिं श्राद्धस्य चैव हि ।। ५६.५९ ।।\nन मृतानां गतिः शक्या विज्ञातुं पुनरागतिः।\nतपसापि प्रसिद्धेन किं पुनर्मांसचक्षुषा ।। ५६.६० ।।\nश्राद्धदेवान् पिदॄनेतान् पितरो लौकिकाः स्मृताः।\nदेवाः सौम्याश्च यज्वानः सर्वे चैव ह्ययोनिजाः ।। ५६.६१ ।।\nदेवास्ते पितरः सर्वे देवास्तान् भावयन्त्युत।\nमनुष्याः पितरश्चैव तेभ्योऽन्ये लौकिकाः स्मृताः ।। ५६.६२ ।।\nपिता पितामहश्चैव तथैव प्रपितामहः।\nयज्वानो ये तु सोमे न सोमवन्तस्तु ते स्मृताः ।। ५६.६३ ।।\nये यज्वानः स्मृतास्तेषां ते वै बर्हिषदः स्मृताः।\nकर्मस्वेतेषु युक्तास्ते तृप्यन्त्यादेहसम्भवात् ।। ५६.६४ ।।\nअग्निष्वात्ताः स्मृतास्तेषां होमिनो याज्ययाजिनः।\nये वाप्याश्रमधर्मेण प्रस्थानेषु व्यवस्थिताः ।। ५६.६५ ।।\nअन्ते च नैव सीदन्ति श्रद्धायुक्तेन कर्मणा।\nब्रह्मचर्येण तपसा यज्ञेन प्रजया च वै ।। ५६.६६ ।।\nश्रद्धया विद्यया चैव प्रदानेन च सप्तधा।\nकर्मस्वेतेषु ये युक्ता भवन्त्या देवपातनात् ।। ५६.६७ ।।\nदेवैस्तैः पितृभिः सार्द्धं सूक्ष्मकैः सोमपायकैः।\nस्वर्गता दिवि मोदन्ते पितृमन्तमुपासते ।। ५६.६८ ।।\nप्रजावतां प्रशंसैव स्मृता सिद्धा क्रियावताम्।\nतेषां निवापदत्तान्नं तत्कुलीनैश्च बान्धवैः ।। ५६.६९ ।।\nमासं श्राद्धभुजस्तृप्ति लभन्ते सोमलौकिकाः।\nएते मनुष्याः पितरो मासि श्राद्ध भुजस्तु ते ।। ५६.७० ।।\nतेभ्योऽपरे तु ये चान्ये सङ्कीर्णाः कर्मयोनिषु।\nभ्रष्टाश्चाश्रमधर्मेभ्यः स्वधास्वाहाविवर्जिताः ।। ५६.७१ ।।\nभिन्नदेहा दुरात्मनः प्रेतभूता यमक्षये।\nस्वकर्माण्येव शोचन्ति यातनास्थानमागताः ।। ५६.७२ ।।\nदीर्घायुषोऽतिशुष्काश्च विवर्णाश्च विवाससः।\nक्षुत्पिपासापरीताश्च विद्रवन्ति इतस्ततः ।। ५६.७३ ।।\nसरित्सरस्तडागानि वापिश्चैव जलेप्सवः।\nपरान्नानि च लिप्सन्ते कम्पमानास्ततस्ततः ।। ५६.७४ ।।\nस्थानेषु पाच्यमानाश्च यातायातेषु तेषु वै।\nशाल्मलौ वैतरण्याञ्च कुम्भीपाकेषु तेषु च ।। ५६.७५ ।।\nकरम्भवालुकायाञ्च असिपत्रवने तथा।\nशिलासम्पेषणे चैव पात्यमानाः स्वकर्मभिः ।। ५६.७६ ।।\nतत्र स्थानानि तेषां वै दुःखानामप्यनाकवत्।\nतेषां लोकान्तरस्थानां विविधैर्नामगोत्रतः ।। ५६.७७ ।।\nभूम्यापसव्यदर्भेषु दत्त्वा पिण्डत्रयन्तु वै।\nपति तांस्तर्पयन्ते च प्रेतस्थानेष्वधिष्ठिताः ।। ५६.७८ ।।\nअप्राप्ता यातनास्थानं सृष्टा ये भुवि पञ्चधा।\nपश्चादिस्थावरान्तेषु भूतानां तेषु कर्मसु ।। ५६.७९ ।।\nनानारूपासु जातीषु तिर्यग्योनिषु चातिषु।\nयदाहारा भवन्त्येते तासु तास्विह योनिषु।\nतस्मिस्तस्मिंस्तदाहारं श्राद्धदत्तोपतिष्ठति ।। ५६.८० ।।\nकाले न्यायागतं पात्रं विधिना प्रतिपादितम्।\nप्राप्नोत्यन्नं यथा दत्तं बन्धुर्यत्रावतिष्ठते ।। ५६.८१ ।।\nयथा गोषु प्रनष्टासु वत्सो विन्दति मातरम्।\nतथा श्राद्धे तदिष्टानां मन्त्रः प्रापयते पितॄन् ।। ५६.८२ ।।\nएवं ह्यविकलं श्राद्धं श्राद्धदत्तन्तु मन्त्रतः।\nसनत्कुमारः प्रोवाच पश्यन् दिव्येन चक्षुषा।\nगतागतिज्ञः प्रेतानां मन्त्रः प्रापयते पितॄन् ।। ५६.८३ ।।\nबह्वीकास्वोष्मपाश्चैव दिवाकीर्त्याश्च ते स्मृताः।\nकृष्णपक्षस्त्वहस्तेषां शुक्लः स्वप्राय शर्वरी ।। ५६.८४ ।।\nइत्ये ते पितरो देवा देवाश्च पितरश्च वै।\nऋतार्त्तवा अनेके तु अन्योन्यपितरः स्मृताः ।। ५६.८५ ।।\nएते तु पितरो देवा मानुषाः पितरश्च ये।\nप्रीतेषु तेषु प्रीयन्ते श्रद्धायुक्तेन कर्मणा ।। ५६.८६ ।।\nइत्येवं पितरः प्रोक्ताः पिदॄणां सोमपायिनाम्।\nएतत् पितृमतत्वं हि पुराणे निश्चयो मतः ।। ५६.८७ ।।\nइत्यर्कपितृ सोमानामैलस्य च समागमः।\nसुधामृतस्य चावाप्तिः पितॄणाञ्चैव तर्पणम् ।। ५६.८८ ।।\nपूर्णिमावास्ययोः कालः पितॄणां स्थानमेव च।\nसमासात्कीर्त्तितस्तुभ्यमेष सर्गः सनातनः ।। ५६.८९ ।।\nवैश्वरूप्यन्तु सर्वस्य कथित़ञ्चैकदेशिकम्।\nन शक्यं परिसङ्ख्यातुं श्रद्धेयं भूतिमिच्छता ।। ५६.९० ।।\nस्वायम्भुवस्य हीत्येष सर्गः क्रान्तो मयात्र वै।\nविस्तरेणानुपूर्व्या च भूयः किं वर्णयाम्यहम् ।। ५६.९१ ।।\nइति श्रीमहापुराणे वायुप्रोक्ते पितृवर्णनं नाम षच्पञ्चाशोऽध्यायः ।। ५६ ।।"
  }
]
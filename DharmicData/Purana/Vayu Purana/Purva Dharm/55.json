[
  {
    "text": "<b>।।ऋषय ऊचुः।।\n</b>\nगुणकर्मप्रभावैश्च कोऽधिको वदतां वरः।\nश्रोतुमिच्छामहे सम्यगाश्चर्यं गुणविस्तरम् ।। ५५.१ ।।"
  },
  {
    "text": "<b>।।सूत उवाच।।\n</b>\nअत्राप्युदाहरन्तीममिति हासं पुरातनम् ।\nमहादेवस्य माहात्म्यं विभुत्वञ्च महात्मनः ।। ५५.२ ।।"
  },
  {
    "text": "पूर्वं त्रैलोक्यविजये विष्णुना समुदाहृतम्।\nबलिं बद्ध्वा महौजास्तु त्रैलोक्याधि पतिः पुरा ।। ५५.३ ।।"
  },
  {
    "text": "प्रणष्टेषु च दैत्येषु प्रहृष्टे च शचीपतौ।\nअथाजग्मुः प्रभुं द्रष्टुं सर्वे देवाः सवासवाः ।। ५५.४ ।।"
  },
  {
    "text": "यत्रास्ते विश्वरूपात्मा क्षीरोदस्य समी पतः।\nसिद्धब्रह्मर्षयो यक्षा गन्धर्वाप्सरसाङ्गणाः ।। ५५.५ ।।"
  },
  {
    "text": "नागा देवर्षयश्चैव नद्यः सर्वे च पर्वताः।\nअभिगम्य महात्मानं स्तुवन्ति पुरुषं हरिम् ।। ५५.६ ।।"
  },
  {
    "text": "त्वं धाता त्वञ्च कर्त्ताऽस्य त्वं लोकान् सृजसि प्रभो।\nत्वत्प्रसादाच्च कल्याणं प्राप्तं त्रैलोक्यमव्ययम्।\nअसुराश्च जिताः सर्वे बलिर्बद्धश्च वै त्वया ।। ५५.७ ।।"
  },
  {
    "text": "एव मुक्तः सुरैर्विष्णुः सिद्धैश्च परमर्षिभिः।\nप्रत्युवाच ततो देवान् सर्वांस्तान् पुरुषोत्तमः ।। ५५.८ ।।"
  },
  {
    "text": "श्रूयतामभिधास्यामि कारणं सुरसत्तमाः।\nयः स्रष्टा सर्वभूतानां कालः कालकरः प्रभुः ।। ५५.९ ।।"
  },
  {
    "text": "येन हि ब्रह्मणा सार्द्धं सृष्टा लोकाश्च मायया।\nतस्यैव च प्रसादेन आदौ सिद्धत्वमागतम् ।। ५५.१० ।।"
  },
  {
    "text": "पुरा तमसि चाव्यक्ते त्रैलोक्ये ग्रासिते मया।\nउदरस्थेषु भूतेषु लोकेऽहं शयितस्तदा ।। ५५.११ ।।"
  },
  {
    "text": "सहस्रशीर्षा भूत्वा च सहस्राक्षः सहस्रपात्।\nशङ्खचक्रगदा पाणिः शयितो विमलेऽम्भसि ।। ५५.१२ ।।"
  },
  {
    "text": "एतस्मिन्नन्तरे दूरात् पश्यामि ह्यमितप्रभम्।\nशतसूर्यप्रतीकाशं ज्वलन्तं स्वेन तेजसा ।। ५५.१३ ।।"
  },
  {
    "text": "चतुर्वक्रं महा योगं पुरुषं काञ्चनप्रभम्।\nकृष्णाजिनधरं देवं कमण्डलुविभूषितम्।\nनिमेषान्तरमात्रेण प्राप्तोऽसौ पुरुषोत्तमः ।। ५५.१४ ।।"
  },
  {
    "text": "ततो मामब्रवीद्ब्रह्मा सर्वलोक नमस्कृतः।\nकस्त्वं कुतो वा किञ्चेह तिष्ठसे वद मे विभो ।। ५५.१५ ।।"
  },
  {
    "text": "अहं कर्त्ताऽस्मि लोकानां स्वयम्बूर्विश्वतोमुखः।\nएवमुक्तस्तदा देन ब्रह्मणाहमुवाच तम् ।। ५५.१६ ।।"
  },
  {
    "text": "अहं कर्त्ता च लोकानां संहर्त्ता च पुनः पुनः।\nएवं सम्भाषमाणाभ्यां परस्परजयैषिणाम्।\nउत्तरां दिशमास्थाय ज्वाला दृष्टाप्यधिष्ठिता ।। ५५.१७ ।।"
  },
  {
    "text": "ज्वालान्ततस्तामालोक्य विस्मित्तौ च तदानयोः ।\nतेजसा चैव तेनाथ सर्वं ज्योतिःकृतं जलम् ।। ५५.१८ ।।"
  },
  {
    "text": "वर्द्धमाने तदा वह्नावत्यन्तपरमाद्भुते।\nअतिदुद्राव तां ज्वालां ब्रह्मा चाहञ्च सत्वरः ।। ५५.१९ ।।"
  },
  {
    "text": "दिवं भूमिञ्च विष्टभ्य तिष्ठन्तं ज्वालमण्डलम्।\nतस्य ज्वालस्य मध्ये तु पश्यावो विपुलप्रभम् ।। ५५.२० ।।"
  },
  {
    "text": "प्रादेशमात्रमव्यक्तं लिङ्गं परमदीपितम्।\nन च तत्काञ्चनं मध्ये न शैलं न च राजतम् ।। ५५.२१ ।।"
  },
  {
    "text": "अनिर्द्देश्यमचिन्त्यञ्च लक्ष्यालक्ष्यं पुनः पुनः।\nमहौजसं महाघोरं वर्द्धमानं भृशं तदा।\nज्वालामालायतं न्यस्तं सर्वभूतभयङ्करम् ।। ५५.२२ ।।"
  },
  {
    "text": "अस्य लिङ्गस्य योऽन्तं वै गच्छते मन्त्रकारणम्।\nघोर रूपिणमत्यर्थं भिन्दन्तमिव रोदसी ।। ५५.२३ ।।"
  },
  {
    "text": "ततो मामब्रवीद्ब्रह्मा अधो गच्छ त्वतन्द्रितः।\nअन्तमस्य विजानीमो लिङ्गस्य तु महात्मनः ।। ५५.२४ ।।"
  },
  {
    "text": "अहमूर्द्ध्वं गमिष्यामि यावदन्तोऽस्य दृश्यते।\nतदा तौ समयं कृत्वा गतावूर्द्ध्वमधश्च ह ।। ५५.२५ ।।"
  },
  {
    "text": "ततो वर्षसहस्रन्तु अहं पुनरधो गतः।\nन च पश्यामि तस्यान्तं भीतश्चाहं न संशयः ।। ५५.२६ ।।"
  },
  {
    "text": "तथा ब्रह्मा च श्रान्तश्च न चान्तन्तस्य पश्यति।\nसमागतो मया सार्द्धं तत्रैव च महाम्भसि ।। ५५.२७ ।।"
  },
  {
    "text": "ततो विस्मयमापन्नावुभौ तस्य महात्मनः ।।"
  },
  {
    "text": "मायया मोहितौ तेन नष्टसंज्ञौ व्यवस्थितौ ।। ५५.२८ ।।"
  },
  {
    "text": "ततो ध्यानगतन्तत्र ईश्वरं सर्वतोमुखम्।\nप्रभवं निधऩञ्चैव लोकानां प्रभुमव्ययम् ।। ५५.२९ ।।"
  },
  {
    "text": "ब्रह्माञ्जलिपुटो भूत्वा तस्मै शर्वाय शूलिने।\nमहाभैरवनादाय भीमरूपाय दंष्ट्रिणे।\nअव्यक्ताय महान्ताय नमस्कारं प्रकुर्महे ।। ५५.३० ।।"
  },
  {
    "text": "नमोऽस्तु ते लोकसुरेश देव नमोऽस्तु ते भूतपते महांश्च।\nनमोऽस्तु ते शाश्वत सिद्धयोने नमोऽस्तु ते सर्वजगत्प्रतिष्ठ ।। ५५.३१ ।।"
  },
  {
    "text": "परमेष्ठी परं ब्रह्म अक्षरं परमं पदम्।\nश्रेष्ठस्त्वं वामदेवश्च रुद्रः स्कन्दः शिवः प्रभुः ।। ५५.३२ ।।"
  },
  {
    "text": "त्वं यज्ञस्त्वं वषट्‌कारस्त्वमोङ्कारः परं पदम्।\nस्वाहाकारो नमस्कारः संस्कारः सर्वकर्मणाम् ।। ५५.३३ ।।"
  },
  {
    "text": "स्वधाकारश्च जाप्यश्च व्रतानि नियमास्तथा।\nवेदा लोकाश्च देवाश्च भगवानेव सर्वशः ।। ५५.३४ ।।"
  },
  {
    "text": "आकाशस्य च शब्दस्त्वं भूतानां प्रभवाव्ययम्।\nभूमेर्गन्धो रसश्वापां तेजोरूपं महेश्वर ।। ५५.३५ ।।"
  },
  {
    "text": "वायोः रुपर्शश्च देवश्च वपुश्चन्द्रमसस्तथा ।\nबुधो ज्ञानञ्च देवेश प्रकृतौ बीजमेव च ।। ५५.३६ ।।"
  },
  {
    "text": "त्वं कर्त्ता सर्वभूतानां कालो मृत्युर्यमोऽन्तकः।\nत्वं धारयसि लोकास्त्रींस्त्वमेव सृजसि प्रभो ।। ५५.३७ ।।"
  },
  {
    "text": "पूर्वेण वदनेन त्वमिन्द्रत्वञ्च प्रकाशसे।\nदक्षिणेन च वक्रेण लोकान् संक्षीयसे प्रभो ।। ५५.३८ ।।"
  },
  {
    "text": "पश्चिमेन तु वक्रेण वरुणत्वं करोषि वै।\nउत्तरेण तु वक्रेण सौम्यत्वञ्च व्यवस्थितम् ।। ५५.३९ ।।"
  },
  {
    "text": "राजसे बहुधा देव लोकानां प्रभवाव्ययः।\nआदित्या वसवो रुद्रा मरुतश्चाश्विनीसुतौ ।। ५५.४० ।।"
  },
  {
    "text": "साध्या विद्याधरा नागाश्वारणाश्च तपोधनाः.\nवालखिल्या महात्मानस्तपः सिद्धाश्च सुव्रताः ।। ५५.४१ ।।"
  },
  {
    "text": "त्वत्तः प्रसूता देवेश ये चान्ये नियतव्रताः।\nउमा सीता सिनी वाली कुहूर्गायत्रिरेव च ।। ५५.४२ ।।"
  },
  {
    "text": "लक्ष्मीः कीर्त्तिर्धृतिर्मेधा लज्जा क्षान्तिर्वपुः स्वधा।\nतुष्टिः पुष्ठिः क्रिया चैव वाचां देवी सरस्वती।\nत्वत्तः प्रसूता देवेश सन्ध्या रात्रिस्तथैव च ।। ५५.४३ ।।"
  },
  {
    "text": "सूर्यायुतानामयुतप्रभा च नमोऽस्तु ते चन्द्रसहस्रगोचर।\nनमोऽस्तु ते पर्वतरूपधारिणे नमोऽस्तु ते सर्वगुणाकराय ।। ५५.४४ ।।"
  },
  {
    "text": "नमोऽस्तु ते पट्टिशरूपधारिणे नमोऽस्तु ते चर्मविभूतिधारिणे ।\nनमोऽस्तु ते रुद्रपिनाकपाणये नमोऽस्तु ते सायकचक्रधारिणे ।। ५५.४५ ।।"
  },
  {
    "text": "नमोऽस्तु ते भस्मविभूषिताङ्ग नमोऽस्तु ते कामशरीरनाशन।\nनमोऽस्तु ते देव हिरण्यवाससे नमोऽस्तु ते देव हिरण्यबाहवे ।। ५५.४६ ।।"
  },
  {
    "text": "नमोऽस्तु ते देव हिरण्यरूप नमोऽस्तु ते देव हिरण्यनाभ।\nनमोऽस्तु ते नेत्रसहस्रचित्र नमोऽस्तु ते देव हिरण्यरेतः ।। ५५.४७ ।।"
  },
  {
    "text": "नमोऽस्तु ते देव हिरण्यवर्ण नमोऽस्तु ते देव हिरण्यगर्भ।\nनमोऽस्तु ते देव हिरण्यचीर नमोऽस्तु ते देव हिरण्यदायिने ।। ५५.४८ ।।"
  },
  {
    "text": "नमोऽस्तु ते देव हिरण्यमालिने नमोऽस्तु ते देव हिरण्यवाहिने।\nनमोऽस्तु ते देव हिरण्यचीर नमोऽस्तु ते भैरवनादनादिने ।। ५५.४९ ।।"
  },
  {
    "text": "नमोऽस्तु ते भैरववेगवेग नमोऽस्तु ते शङ्कर नीलकण्ठ।\nमनोऽस्तु ते दिव्यसहस्रबाहो नमोऽस्तु ते नर्त्तनवादनप्रिय ।। ५५.५० ।।"
  },
  {
    "text": "एवं संस्तूयमानस्तु व्यक्तो भूत्वा महामतिः।\nभाति देवो महायोगी सूर्यकोटिसमप्रभः ।। ५५.५१ ।।"
  },
  {
    "text": "अभिभाष्यस्तदा हृष्टो महादेवो महेश्वरः।\nवक्रकोटिसहस्रेण ग्रसमान इवापरम् ।। ५५.५२ ।।"
  },
  {
    "text": "एकग्रीवस्त्वेकजटो नानाभूषण्भूषितः।\nनानाचित्रविचित्राङ्गो नानामाल्यानुलेपनः ।। ५५.५३ ।।"
  },
  {
    "text": "पिनाकपाणिर्भगवान् वृषभासनशूलधृक् ।\nदण्डकृष्णाजिनधरः कपाली घोररूपधृक् ।। ५५.५४ ।।"
  },
  {
    "text": "व्यालयज्ञोपवीती च सुराणामभयङ्करः।\nदुन्दुभिस्वननिर्घोषपर्जन्यनिनदोपमः।\nमुक्तो हासस्तदा तेन नभः सर्वमपूरयत् ।। ५५.५५ ।।"
  },
  {
    "text": "तेन शब्देन महता वयं भीता महात्मनः।\nतदोवाच महायोगी प्रीतोऽहं सुरसत्तमौ ।। ५५.५६ ।।"
  },
  {
    "text": "पश्येताञ्च महामायां भयं सर्वं प्रमुच्यताम् ।\nयुवां प्रसूतौ गात्रेषु मम पूर्वसनातनौ ।। ५५.५७ ।।"
  },
  {
    "text": "अयं मे दक्षिणो बाहुर्ब्रह्मा लोकपितामहः।\nवामो बाहुश्च मे विष्णुर्नित्यं युद्धेषु तिष्ठति।\nप्रीतोऽहं युवयोः सम्यग्वरं दझि यथेप्सितम् ।। ५५.५८ ।।"
  },
  {
    "text": "ततः प्रहृष्टमनसौ प्रणतौ पादयोः पुनः ।\nऊचतुश्च महात्मानौ पुनरेव तदानघौ ।। ५५.५९ ।।"
  },
  {
    "text": "यदि प्रीतिः समुत्पन्ना यदि देयो वरश्च नौ।\nभक्तिर्भवतु नौ नित्यं त्वयि देव सुरेश्वर ।। ५५.६० ।।"
  },
  {
    "text": "<b>।।भगवानुवाच।।\n</b>\nएवमस्तु महाभागौ सृजतां विविधाः प्रजाः।\nएवमुक्त्वा स भगवांस्तत्रैवान्तरधीयत ।। ५५.६१ ।।"
  },
  {
    "text": "एवमेष मयोक्तो वः प्रभावस्तस्य योगिनः।\nतेन सर्वमिदं सृष्टं हेतुमात्रा वयन्त्विह ।। ५५.६२ ।।"
  },
  {
    "text": "एतद्धि रूपमज्ञातमव्यक्तं शिवसंज्ञितम्।\nअचिन्त्यं तददृश्यञ्च पश्यन्ति ज्ञानचक्षुषः ।। ५५.६३ ।।"
  },
  {
    "text": "तस्मै देवाधिपत्याय नमस्कारं प्रयुङ्क्त ह।\nयेन सूक्ष्ममचिन्त्यञ्च पश्यन्ति ज्ञानचक्षुषः ।। ५५.६४ ।।"
  },
  {
    "text": "महादेव नमस्तेऽस्तु महेश्वर नमोऽस्तु ते।\nसुरासुरवर श्रेष्ठ मनोहंस नमोऽस्तु ते ।। ५५.६५ ।।"
  },
  {
    "text": "<b>।।सूत उवाच।।\n</b>\nएतच्छ्रुत्वा गताः सर्वे सुराः स्वं स्वं निवेशनम्।\nनमस्कारं प्रयुञ्जानाः शङ्कराय महात्मने ।। ५५.६६ ।।"
  },
  {
    "text": "इमं स्तवं पठेद्यस्तु ईश्वरस्य महात्मनः।\nकामांश्च लभते सर्वान् पापेभ्यस्तु विमुच्यते ।। ५५.६७ ।।"
  },
  {
    "text": "एतत्सर्वं सदा तेन विष्णुना प्रभविष्णुना।\nमहादेवप्रसादेन उक्तं ब्रह्म सनातनम्।\nएतद्वः सर्वमाख्यातं मया माहेश्वरं बलम् ।। ५५.६८ ।।"
  },
  {
    "text": "इति श्रीमहापुराणे वायुप्रोक्ते लिङ्गोद्भवस्तवो नाम पञ्चपञ्चाशोऽध्यायः ।। ५५ ।।"
  }
]
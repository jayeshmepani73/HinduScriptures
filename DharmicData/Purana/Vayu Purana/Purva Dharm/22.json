[
  {
    "text": "<b>।। ऋषय ऊचुः ।।\n</b>\nअत्यद्भुतमिदं सर्व्वं कल्पानान्ते महामुने।\nरहस्यं वै समाख्यातं मन्त्राणाञ्च प्रकल्पनम् ।। २२. १ ।।"
  },
  {
    "text": "न तवाविदितं किञ्चित् त्रिषु लोकेषु विद्यते।\nतस्माद्विस्तरतः सर्व्वाः कल्पसंख्या ब्रवीहि नः ।। २२.२ ।।"
  },
  {
    "text": "<b>।।वायुरुवाच ।।\n</b>\nअत्र वः कथयिष्यामि कल्पसंख्यां यथा तथा।\nयुगाग्रं च वर्षाग्रन्तु ब्रह्मणः परमेष्ठिनः ।। २२.३ ।।"
  },
  {
    "text": "एकं कल्पसहस्रन्तु ब्रह्मणोऽब्दः प्रकीर्त्तितः।\nएतदष्टसहस्रन्तु ब्रह्मणस्तद्युगं स्मृतम् ।। २२.४ ।।"
  },
  {
    "text": "एकं युगसहस्रन्तु सवनं तत् प्रजापतेः।\nसवनानां सहस्रन्तु द्विगुणं त्रिवृतं तथा ।। २२.५ ।।"
  },
  {
    "text": "ब्रह्मणः स्थितिकालस्य चैतत् सर्वं प्रकीर्तितम्।\nतस्य संख्यां प्रवक्ष्यामि पुरस्ताद्वै यथाक्रमम् ।। २२.६ ।।"
  },
  {
    "text": "अष्टाविंशतिर्ये कल्पा नामतः परिकीर्तिताः।\nतैषां पुरस्ताद्वक्ष्यामि कल्पसंज्ञां, यथाक्रमम् ।। २२.७ ।।"
  },
  {
    "text": "रथन्तरस्य साम्नस्तु उपरिष्टान्निबोधत।\nकल्पान्ते नाम धेयानि मन्त्रोत्पत्तिश्च यस्य या ।। २२.८ ।।"
  },
  {
    "text": "एकोनविंशकः कल्पो विज्ञेयः श्रृतलोहितः।\nयस्मिंस्तत् परमध्यानं ध्यायतो ब्रह्मणस्तथा ।। २२.९ ।।"
  },
  {
    "text": "श्वेतोष्णीषः श्वेतमाल्यः श्वेताम्बरधरः शिखी।\nउत्पन्नस्तु महातेजाः कुमारः पावकोपमः ।। २२.१० ।।"
  },
  {
    "text": "भीमं मुखं महारौद्रं सुघोरं श्वेतलोहितम्।\nदीप्तं दीप्तेन वपुषा महास्यं श्वेतवर्च्चसम् ।। २२.११ ।।"
  },
  {
    "text": "तं दृष्ट्वा पुरुषः श्रीमान् ब्रह्मा वै विश्वतोमुखः।\nकुमारं लोकधातारं विश्वरूपं महेश्वरम् ।। २२.१२ ।।"
  },
  {
    "text": "पुराणपुरुषं देवं विश्वात्मा योगिनां चिरम्।\nववन्दे देवदेवेशं ब्रह्मा लोकपितामहः ।। २२.१३ ।।"
  },
  {
    "text": "हृदि कृत्वा महादेवं परमात्मानमीश्वरम्।\nसद्योजातं ततो ब्रह्म ब्रह्मा वै सम चिन्तयत्।\nज्ञात्वा मुमोच देवेशो हृष्टो हासं जगत्पतिः ।। २२.१४ ।।"
  },
  {
    "text": "ततोऽस्य पार्श्वतः श्वेता ऋषयो ब्रह्मवर्च्चसः।\nप्रादुर्भूता महात्मानः श्वेतमाल्यानुलेपनाः ।। २२.१५ ।।"
  },
  {
    "text": "सुनन्दो नन्दकशचवैव विश्वनन्दोऽथ नन्दनः।\nशिष्यास्ते वै महात्मानो यैस्तु ब्रह्म ततो वृतम् ।। २२.१६ ।।"
  },
  {
    "text": "तस्याग्रे श्वेत वर्णाभः श्वेतनामा महामुनिः।\nविजज्ञेऽथ महातेजा यस्माज्जज्ञे नरस्त्वसौ ।। २२.१७ ।।"
  },
  {
    "text": "तत्र ते ऋषयः सर्व्वे सद्योजातं महेश्वरम्।\nतस्माद्विश्वेश्वरं देवं ये प्रपश्यन्ति वै द्विजाः।\nप्राणायामपरा युक्ता ब्रह्मणि व्यवसायिनः ।। २२.१८ ।।"
  },
  {
    "text": "ते सर्वे पापनिर्म्मुक्ता विमला ब्रह्मवर्च्चसः।\nब्रह्मलो कमतिक्रम्य ब्रह्मलोकं व्रजन्ति च ।। २२.१९ ।।"
  },
  {
    "text": "<b>।।वायुरुवाच।।\n</b>\nततस्त्रिंशत्तमः कल्पो रक्तो नाम प्रकीर्त्तितः।\nरक्तो यत्र महातेजा रक्तवर्ण मधारयत् ।। २२.२० ।।"
  },
  {
    "text": "ध्यायतः पुत्रकामस्य ब्रह्मणः परमेष्ठिनः।\nप्रादुर्भूतो महातेजाः कुमारो रक्तविग्रहः।\nरक्तमाल्याम्बरधरो रक्तनेत्रः प्रतापवान् ।। २२.२१ ।।"
  },
  {
    "text": "स तं दृष्ट्वा महादेवं कुमारं रक्तवाससम्।\nध्यानयोगं परङ्गत्वा बुबुधे विश्वमीश्वरम् ।। २२.२२ ।।"
  },
  {
    "text": "स तं प्रणम्य भगवान् ब्रह्मा परमयन्त्रितः।\nवामदेवं ततो ब्रह्मा ब्रह्मात्मकं व्यचिन्तयत् ।। २२.२३ ।।"
  },
  {
    "text": "एवं ध्यातो महादेवो ब्रह्मणा परमेष्ठिना।\nमनसा प्रीतियुक्तेन पितामहमथाब्रवीत् ।। २२.२४ ।।"
  },
  {
    "text": "ध्यायता पुत्रकामेन यस्मात्तेहं पितामहः।\nदृष्टः परमया भक्त्या ध्यानयोगेन सत्तम ।। २२.२५ ।।"
  },
  {
    "text": "तस्माद्धयानं परं प्राप्य कल्पे कल्पे महातपाः।\nवेत्स्यसे मां महासत्त्व लोकधातारमीश्वरम्।\nएवमुक्त्वा ततः शर्वः अट्टहासं मुमोच ह ।। २२.२६ ।।"
  },
  {
    "text": "ततस्तस्य महात्मानश्चत्वारश्च कुमारकाः।\nसम्बभूवुर्ममाहात्मानो विरेजुः शुद्धबुद्धयः ।। २२.२७ ।।"
  },
  {
    "text": "विरजस्व विवाहश्च विशोको विश्वभावनः।\nब्रह्मण्या ब्रह्मणस्तुल्या वीरा अध्यवसायिनः ।। २२.२८ ।।"
  },
  {
    "text": "रक्ताम्बरधराः सर्वे रक्तमाल्यानुलेपनाः।\nरक्तभस्मानुलिप्ताङ्गा रक्तास्या रक्तलोचनाः ।। २२.२९ ।।"
  },
  {
    "text": "ततो वर्षसहस्रान्ते ब्रह्मण्या व्यवसायिनः।\nगृणन्तशचव महात्मानो ब्रह्म तद्वामदैवकम् ।। २२.३० ।।"
  },
  {
    "text": "अनुग्रहार्थं लोकानां शिष्याणां हितकाम्यया।\nधर्मोपदेशमखिलं कृत्वा ते ब्राह्मणाः स्वयम् ।\nपुनरेव महामदेवं प्रविष्टा रुद्रमव्ययम् ।। २२.३१ ।।"
  },
  {
    "text": "येऽपि चान्ये द्विजश्रेष्ठा युञ्जाना वाममीश्वरम्।\nप्रपद्यन्ति महादें तद्भक्तास्तत्परायणाः ।। २२.३२ ।।"
  },
  {
    "text": "ते सर्वे पापनिर्मुक्ता विमला ब्रह्मवर्च्चसः।\nरुद्रलोकं गमिष्यन्ति पुनरावृत्तिदुर्लभम् ।। २२.३३ ।।"
  },
  {
    "text": "इति श्रीमहापुराणे वायुप्रोक्ते कल्पसंख्यानिरूपणं नाम द्वाविंशोऽध्यायः ।। २२ ।।"
  }
]
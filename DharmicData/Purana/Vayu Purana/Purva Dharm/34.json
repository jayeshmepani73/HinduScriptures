[
  {
    "text": "<b>।।ऋषय ऊचुः ।।\n</b>\nएवं प्रजासन्निवेशं श्रुत्वा च ऋषिपुङ्गवः।\nपप्रच्छ निपुणः सूतं पृथिव्यायाम विस्तरौ ।। ३४.१ ।।"
  },
  {
    "text": "कति द्वीपाः समुद्रा वा पर्वताश्च कति प्रभोः।\nकियन्ति चैव वर्षाणि तेषु नद्यश्च काः स्मृताः ।। ३४.२ ।।"
  },
  {
    "text": "महाभूतप्रमाणञ्च लोका लोकौ तथैव च।\nपर्यायपारिमाण्यञ्च गतिश्चन्द्रार्कयोस्तथा।\nएतत् प्रब्रूहि नः सर्वं विस्तरेण यथा तथा ।। ३४.३ ।।"
  },
  {
    "text": "<b>।।सूत उवाच।।\n</b>\nअत ऊर्द्ध्वं प्रवक्ष्यामि पृथिव्यायामविस्तरम्।\nसङ्ख्याश्चैव समुद्राणां द्वीपानाञ्चैव विस्तरम् ।। ३४.४ ।।"
  },
  {
    "text": "यावन्ति चैव वर्षाणि तेषु नद्यश्च याः स्मृताः।\nमहाभूतप्रमाणञ्च लोकालोकौ तथैव च।\nपर्यायपारिमाण्यञ्च गतिश्चन्द्रार्कयोस्तथा ।। ३४.५ ।।"
  },
  {
    "text": "द्वीपभेदसहस्राणि सप्तस्वन्तर्गतानि वै।\nन शक्यन्ते प्रमाणेन वक्तुं वर्षशतैरपि ।। ३४.६ ।।"
  },
  {
    "text": "सप्तद्वीपन्तु वक्ष्यामि चन्द्रादित्यग्रहैः सह।\nयेषां मनुष्यास्तर्केण प्रमाणानि प्रचक्षते ।। ३४.७ ।।"
  },
  {
    "text": "अचिन्त्याः खलु ये भावा न तांस्तर्केण भावयेत्।\nप्रकृतिभ्यः परं यच्च तन्नित्यञ्च प्रजक्ष्यते ।। ३४.८ ।।"
  },
  {
    "text": "नववर्षं प्रवक्ष्यामि जम्बूद्वीपं यथा तथा ।\nविस्तरान्मण्डलाच्चैव योजनैस्तन्निबोधत ।। ३४.९ ।।"
  },
  {
    "text": "शतमेकं सहस्राणां योजनानां प्रमाणतः।\nनानाजनपदाकीर्णैः पुरैश्च विविधैः शुभैः ।। ३४.१० ।।"
  },
  {
    "text": "सिद्धचारणगन्धर्वपर्वतैरुपशोभितम्।\nसर्वधातुनिबद्धैश्च शिलाजालसमुद्भवैः ।\nपर्वतप्रभवाभिश्च नदीभिः पर्वतैस्तथा ।। ३४.११ ।।"
  },
  {
    "text": "जम्बूद्वीपः पृथुः श्रीमान् सर्व्वतः परिवारितः।\nनवभिश्चावृतः सर्व्वैर्भुवनैर्भूतभावनैः।\nलावणेन समुद्रेण सर्व्वतः परिवारितः ।। ३४.१२ ।।"
  },
  {
    "text": "जम्बूद्वीपस्य विस्तारात् समेन तु समन्ततः।\nजम्बूद्वीपस्य विस्तारात् समेन तु समन्ततः।\nप्रागायताः सुपर्वाणः षडिमे वर्षपर्व्वताः।\nअवगाढा उभयतः समुद्रौ पूर्वपश्विमौ ।। ३४.१३ ।।"
  },
  {
    "text": "हिमप्रायश्च हिमवान् हेमकूटश्च हेमवान्।\nतरुणादित्यवर्णाभो हैरण्यो निषधः स्मृतः ।। ३४.१४ ।।"
  },
  {
    "text": "चातुर्वर्णस्तु सौवर्णो मेरुश्चोच्यतमः स्मृतः।\nप्लुताकृतिप्रमाणश्च चतुरस्रः समुच्छ्रितः ।। ३४.१५ ।।"
  },
  {
    "text": "नानावर्णस्तु पार्श्वेषु प्रजापतिगुणान्वितः।\nनाभिवन्धनसम्भूतो ब्रह्मणोऽव्यक्तजन्मनः ।। ३४.१६ ।।"
  },
  {
    "text": "पूर्व्वतः श्वेतवर्णोऽसौ ब्रह्मण्यस्तस्य तेन तत्।\nपीतश्च दक्षिणेनासौ तेन वैश्यत्वमिष्यते ।। ३४.१७ ।।"
  },
  {
    "text": "भृङ्गपत्रनिभश्वासौ पक्ष्विमेन महाबलः।\nतेनास्य शूद्रता दृष्टा मेरोर्नानार्थकारणात् ।। ३४.१८ ।।"
  },
  {
    "text": "पार्श्वमुत्तरतस्तस्य रक्तवर्णं स्वभावतः।\nतेनास्य क्षत्रता चस्यादिति वर्णाः प्रकीर्तिताः।\nव्यक्तः स्वभावतः प्रोक्तो वर्णतः परिमाणतः ।। ३४.१९ ।।"
  },
  {
    "text": "नीलश्च वैढूर्य्यमयः श्वेतश्रृङ्गो हिरण्मयः।\nमयूरबर्हवर्णस्तु शातकौम्भस्तु श्रृङ्गवान् ।। ३४.२० ।।"
  },
  {
    "text": "एते पर्व्वतराजानः सिद्धचारणसेविताः।\nतेषामन्तरविष्कम्भो नवसाहस्र उच्यते ।। ३४.२१ ।।"
  },
  {
    "text": "मध्ये त्विलावृतं यस्तु महामेरोः समन्ततः।\nनवैव तु सहस्राणि विस्तीर्णः पर्व्वतस्तु सः।\nमध्ये तस्य महामेरोर्निर्धूम इव पावकः ।। ३४.२२ ।।"
  },
  {
    "text": "वेद्यर्द्धं दक्षिणं मेरोरुत्तरार्द्धं तथोत्तरम्।\nवर्षाणि यानि सप्तात्र तेषां ये वर्षपर्व्वताः।\nद्वे द्वे सहस्रे विस्तीर्णा योजनानि समुच्छ्रयात् ।। ३४.२३ ।।"
  },
  {
    "text": "जम्बूद्वीपस्य विस्तारात्तेषामायाम उच्यते।\nयोजनानां सहस्राणि शते द्वे मध्यमौ गिरी ।। ३४.२४ ।।"
  },
  {
    "text": "नीलश्च निषधश्चैव ताभ्यां हीनास्तु येऽपरे।\nश्वेतश्च हेमकूटश्च हिमवान् श्रृङ्गवांश्च यः ।। ३४.२५ ।।"
  },
  {
    "text": "नवतिर्द्वीवशीतिर्द्वौ सहस्राण्यायतास्तु ये ।\nतेषां मध्ये जनपदास्तानि वर्षाणि सप्त वै ।। ३४.२६ ।।"
  },
  {
    "text": "सम्पातविषमैस्तैस्तु पर्व्वतैरावृतानि च।\nसन्ततानि नदीभेदैरगम्यानि परस्परम्।\nवसन्ति तेषु सत्वानि नाना जातीनि भागशः ।। ३४.२७ ।।"
  },
  {
    "text": "इदं हैमवतं वर्षं भारतं नाम विश्रुतम्।\nहेमकूटं परं तस्मान्नाम्ना किम्पुरुषं स्मृतम् ।। ३४.२८ ।।"
  },
  {
    "text": "नैषधं हेमकूटन्तु हरिवर्षं तदुच्यते।\nहरिवर्षात्परञ्चैव मेरोश्च तदिलावृतम् ।। ३४.२९ ।।"
  },
  {
    "text": "इलावृतपरं नीलं रम्यकं नाम विश्रुतम्।\nरम्यात्परतरं श्वेतं विश्रुतन्तद्धिरण्मयम्।\nहिरण्मयात्परञ्चापि श्रृङ्गवांस्तु कुरुस्मृतम् ।। ३४.३० ।।"
  },
  {
    "text": "धनुःसंस्थे च विज्ञेये द्वे वर्षे दक्षिणोत्तरे।\nदीर्घाणि तत्र चत्वारि मध्यमन्तदिलावृतम् ।। ३४.३१ ।।"
  },
  {
    "text": "अर्वाक् च निषधस्याथ वेद्यर्द्धं दक्षिणं स्मृतम्।\nपरं नीलवतो यच्च वेद्यर्द्धन्तु तदुत्तरम्।\nवेद्यर्द्धं दक्षिणे त्रीणि वर्षाणि त्रीणि चोत्तरे ।। ३४.३२ ।।"
  },
  {
    "text": "तयोर्मध्ये तु विज्ञेयं मेरुमध्यमिलावृतम्।\nदक्षिणेन तु नीलस्य निषधस्योत्तरेण तु ।। ३४.३३ ।।"
  },
  {
    "text": "उदगायतो महाशैलो माल्यवान् नाम पर्व्वतः।\nयोजनानां सहस्रोरुरानीलनिषधायतः।\nआयामतश्वतुस्त्रिशत्सहस्राणि प्रकीर्तितः ।। ३४.३४ ।।"
  },
  {
    "text": "तस्य प्रतीच्यां विज्ञेयः पर्वतो गन्धमादनः।\nआयामादथ विस्तारान् माल्यवानिति विश्रुतः ।। ३४.३५ ।।"
  },
  {
    "text": "परिमण्डलयोर्मध्ये मेरुरुत्तमपर्वतः ।\nचतुर्वर्णः सुसौवर्णश्चतुरस्रः समुच्छ्रितः।\nअव्यक्ता धातवः सर्व्वे समुत्पन्ना जलादयः ।। ३४.३६ ।।"
  },
  {
    "text": "अव्यक्तात् पृथिवी पद्मं मेरुपर्वतकर्णिकम्।\nचतुष्पथं समुत्पन्नं व्यक्तं पञ्चगुणं महत् ।। ३४.३७ ।।"
  },
  {
    "text": "ततः सर्व्वाः समुत्पन्ना वृत्तयो द्विजसत्तमाः।\nनैककल्पार्जितैः पुण्यौर्वे विधैः प्रागुपार्जितैः ।। ३४.३८ ।।"
  },
  {
    "text": "कृतात्मभिर्विनीतात्मा महात्मा पुरुषोत्तमः।\nमहादेवो महायोगी जगज्ज्येष्ठो महेश्वरः ।\nसर्वलोकगतोऽनन्तो ह्यमूर्तित्वादजायत ।। ३४.३९ ।।"
  },
  {
    "text": "न तस्य प्राकृती मूर्त्तिर्मांसमेदोऽस्थिसम्भवा ।\nयोगाच्चैवेश्वरत्वाच्च सर्व्वात्मागत एव सः ।। ३४.४० ।।"
  },
  {
    "text": "तन्निमित्तं समुत्पन्नं लोकपद्मं सनातनम्।\nकल्पशेषस्य तस्यादौ कालस्य गतिरीदृशी ।। ३४.४१ ।।"
  },
  {
    "text": "तस्मिन् पद्मे समुत्पन्नो देवदेवश्चतुर्मुखः।\nप्रजापतिपतिर्ब्रह्मा ईशानो जगतः प्रभुः ।। ३४.४२ ।।"
  },
  {
    "text": "तस्य बीजानि सर्गो हि पुष्करस्य यथार्थवत्।\nकृत्स्नः प्रजानिसर्गेण विस्तरेणेह कथ्यते ।। ३४.४३ ।।"
  },
  {
    "text": "यदब्जं वैष्णवं कार्य्यं ततस्तन्नाभितोऽभवत्।\nपद्माकारा समुत्पन्ना पृथिवी सवनद्रुमा ।। ३४.४४ ।।"
  },
  {
    "text": "तदस्य लोकपद्मस्य विस्तरेण प्रकाशितम्।\nवर्णमानं विभागेन क्रमशः श्रृणुत द्विजाः ।। ३४.४५ ।।"
  },
  {
    "text": "महाद्वीपास्तु विख्याताश्चत्वारः पत्रसंस्थिताः।\nततः कर्णिकसंस्थानो मेरुर्नाम महाबलः ।। ३४.४६ ।।"
  },
  {
    "text": "नानावर्णेषु पार्श्वेषु पूर्वतः श्वेत उच्यते।\nपीतन्तु दक्षिणं तस्य शृङ्गं कृष्णं तथापरम् ।। ३४.४७ ।।"
  },
  {
    "text": "उत्तरं तस्य रक्तं वै शोभिवर्णसमन्वितम्।\nमेरुस्तु शोभते शुभ्रो राजवत्स तु धिष्ठितः ।। ३४.४८ ।।"
  },
  {
    "text": "तरुणादित्यवर्णाभो विधूम इव पावकः।\nचतुरशीतिसाहस्र उत्सेधेन प्रकीर्त्तितः ।। ३४.४९ ।।"
  },
  {
    "text": "प्रविष्टः षोडशाधस्ताद्विस्तृतस्तावदेव तु ।\nस शरावस्थितः पूर्वं द्वात्रिंशन्मूर्ध्नि विस्तृतः ।। ३४.५० ।।"
  },
  {
    "text": "विस्तारात् त्रिगुणश्चास्य परिणाहः समन्ततः।\nमण्डलेन प्रमाणेन त्र्यस्रेऽर्द्धन्तु तदिष्यते ।। ३४.५१ ।।"
  },
  {
    "text": "चत्वारिंशत्सहस्राणि योजनानां समन्ततः।\nअष्टाभिरधिकानि स्युस्त्र्यस्रे माने प्रकीर्त्तितम् ।। ३४.५२ ।।"
  },
  {
    "text": "चतुरस्रेण मानेन परिणाहः समन्ततः।\nचतुःषष्टिसहस्राणि योजनानां विधीयते ।। ३४.५३ ।।"
  },
  {
    "text": "स पर्वतो महादिव्यो दिव्यौषधिसमन्वितः।\nभुवनैरावृतः सर्वो जातरूपमयैः शुभैः ।। ३४.५४ ।।"
  },
  {
    "text": "तत्र देवगणाः सर्वे गन्धर्वोरगराक्षसाः ।\nशैलराजैः प्रदृश्यन्ते शुभाश्चाप्सरसाङ्गणाः ।। ३४.५५ ।।"
  },
  {
    "text": "स तुमेरुः परिवृतो भुवनैर्भूतभावनः।\nचत्वारो यस्य देशा वै नानापार्श्वेष्वधिष्ठिताः ।। ३४.५६ ।।"
  },
  {
    "text": "भद्राश्वो भरतश्चैव केतुमालश्च पश्चिमः।\nउत्तराः कुरवश्चैव कृतपुण्यप्रतिश्रयाः ।। ३४.५७ ।।"
  },
  {
    "text": "कर्णिका तस्य पद्मस्य समन्तात्परिमण्डला।\nयोजनानां सहस्राणि नवतिः षट् प्रकीर्त्तिताः।\nचत्वारश्चाप्यशीतिश्च अन्तरान्तर धिष्ठिताः ।। ३४.५८ ।।"
  },
  {
    "text": "त्रिशतञ्च सहस्राणि योजनानां प्रमाणतः।\nतस्य केशरजालानि विस्तीर्णानि समन्ततः ।। ३४.५९ ।।"
  },
  {
    "text": "शतसाहस्रिकायामा साशीतिपृथुलायता।\nचत्वारि तस्य पत्राणि योजनानां चतुर्द्दिशम् ।। ३४.६० ।।"
  },
  {
    "text": "तत्र यासौ मया पूर्वं कर्णिकेत्यभिशब्दिता।\nतां वर्ण्यमानामेकाग्राः समासेन निबोधत ।। ३४.६१ ।।"
  },
  {
    "text": "शताश्रिमेनं मेनेऽत्रिः सहस्राश्रिमृषिर्भृगुः।\nअष्टाश्रिमेनं सावर्णिश्चतुरस्रन्तु भागुरिः ।। ३४.६२ ।।"
  },
  {
    "text": "वार्षायणिस्तु सामुद्रं शरावञ्चैव गालवः।\nऊर्द्ध्ववेणीकृतं गार्ग्यः क्रोष्टकिः परिमण्डलम् ।। ३४.६३ ।।"
  },
  {
    "text": "यद्यद्यस्य हि यत्पार्श्च पर्वताधिपतेर्ऋषिः।\nतत्तदेवास्य वेदासौ ब्रह्मैनं वेद कृत्स्नशः ।। ३४.६४ ।।"
  },
  {
    "text": "मणिरत्नमयं चित्रं नानावर्णप्रभायुतम्।\nअनेकवर्णनिचयं सौवर्णमरुणप्रभम् ।। ३४.६५ ।।"
  },
  {
    "text": "कान्तं सहस्रपर्वाणं सहस्रोदककन्दरम्।\nसहस्र शतपत्रन्तं विद्धि मेरुं नगोत्तमम् ।। ३४.६६ ।।"
  },
  {
    "text": "मणिरत्नार्पितस्तम्भैर्मणिचित्रितवेदिकैः।\nसुवर्णमणिचित्राङ्गं तथा विद्रुमतोरणैः ।। ३४.६७ ।।"
  },
  {
    "text": "विमानयानैः श्रीमद्भिः शतसङ्ख्यैर्दिवौकसाम्।\nप्रभादीपितपर्यन्तं मेरुं पर्वणि पर्वणि ।। ३४.६८ ।।"
  },
  {
    "text": "तस्य पर्वसहस्रेऽस्मिन् नानाश्रयविभूषिते।\nसर्वदेव निकायानि सन्निविष्टान्यनेकशः ।। ३४.६९ ।।"
  },
  {
    "text": "तमावसच्चोर्द्ध्वतले देवदेवश्चतुर्मुखः।\nब्रह्मा ब्रह्मविदां श्रेष्ठो वरिष्ठस्त्रिदिवौकसाम् ।। ३४.७० ।।"
  },
  {
    "text": "महाभुवनसम्पूर्णैः सर्व्वैः कामफलप्रदैः ।\nमहासुरसहस्रैस्तं दिक्ष्वनेकसमाकुलम् ।। ३४.७१ ।।\nतत्र ब्रह्मसभा रम्या ब्रह्मर्षिगणसेविता ।\nनाम्ना मनोवती नाम सर्वलोकेषु विश्रुता ।। ३४.७२ ।।"
  },
  {
    "text": "तत्रेशानस्य देवस्य सहस्रादित्यवर्चसम्।\nमहाविमानं संस्थाप्य महिम्ना वर्तते सदा ।। ३४.७३ ।।"
  },
  {
    "text": "तत्र सर्षिगणा देवाश्चतुर्वक्त्रस्य ते तदा।\nतदेव तेजसां राशिर्देवानां तत्र कीर्त्त्यते ।। ३४.७४ ।।"
  },
  {
    "text": "तत्रास्ते श्रीपतिः श्रीमान् सहस्राक्षः पुरन्दरः।\nउपास्यमानस्त्रिदशैर्महायोगैः सुरर्षिभिः ।। ३४.७५ ।।"
  },
  {
    "text": "तत्र लोकपतेः स्थानमादित्यसमवर्चसः।\nमहेन्द्रस्य महाराज्ञः सर्व्वसिद्धैर्नमस्कृतम् ।। ३४.७६ ।।"
  },
  {
    "text": "तमिन्द्रलोकं लोकस्य ऋद्ध्या परमया युतम्।\nदीप्यते त्वमरश्रेष्ठैस्त्रिदशैर्नित्यसेवितम् ।। ३४.७७ ।।"
  },
  {
    "text": "द्वितीयेऽप्यन्तरतटे वैदिश्ये पूर्व्वदक्षिणे।\nनानाधातुशतश्चित्रैः सुरम्यमतितेजसम् ।। ३४.७८ ।।"
  },
  {
    "text": "नैकरत्नार्थिततलमनेकस्तम्भसंयुतम्।\nजाम्बूनदकृतोद्यानं नानारत्नसुवेदिकम् ।। ३४.७९ ।।"
  },
  {
    "text": "कूटागारैर्विनिक्षिप्तमनेकैर्भवनोत्तमैः ।\nमहाविमानं प्रथितं भास्करं जातवेदसम् ।। ३४.८० ।।"
  },
  {
    "text": "सा हि तेजोवती नाम हुताशस्य महासभा।\nसाक्षात्तत्र सुरश्रेष्ठः सर्वदेवमुखोऽनलः ।। ३४.८१ ।।"
  },
  {
    "text": "शिखाशतसहस्राढ्यो ज्वालामाली विभा वसुः।\nस्तूयते हूयते चैव तत्र सर्षिगणैः सुरैः ।। ३४.८२ ।।"
  },
  {
    "text": "अधिदैवकृतं विप्रैर्विशेषः स तु उच्यते।\nस विभागञ्च तेजश्च सर्व एव न संशयः ।। ३४.८३ ।।"
  },
  {
    "text": "भोगान्तरमनुप्राप्त एकतेजो विभुः स्मृतः।\nपृथक्‌त्वञ्च हि युक्त्या तु कार्यकारणमिश्रितम् ।। ३४.८४ ।।"
  },
  {
    "text": "तमग्निं लोकलोकज्ञैस्तद्वीर्यैंस्तत्परा क्रमैः ।\nमहात्मभिर्महासिद्धैर्महाभागैर्नमस्कृतम् ।। ३४.८५ ।।"
  },
  {
    "text": "तृतीयेऽप्यन्तरतटे एवमेव महासभा।\nवैवस्वतस्य विज्ञेया लोके ख्याता सुसंयमा ।। ३४.८६ ।।"
  },
  {
    "text": "तथा चतुर्थदिग्देशे नैर्ऋत्याधिपतेः सभा।\nनाम्ना कृष्णाङ्गना नाम विरूपाक्षस्य धीमतः ।। ३४.८७ ।।"
  },
  {
    "text": "पञ्चमेऽप्यन्तरतटे एवमेव महासभा।\nवैवस्वतस्य विज्ञेया नाम्ना शुभवती सती।\nउदकाधिपतेः ख्याता वरुणस्य महात्मनः ।। ३४.८८ ।।"
  },
  {
    "text": "परोत्तरे तथा देशे षष्ठेऽन्तरतटे शिवे।\nवायोर्गन्धवती नाम सभा सर्वगुणोत्तरा ।। ३४.८९ ।।\nसप्त मेऽप्यन्तरतटे नक्षत्राधिपतेः सभा।\nनाम्ना महोदया नाम शुद्धवैढूर्य्यवेदिका ।। ३४.९० ।।"
  },
  {
    "text": "तथाष्टमेऽन्तरतटे ईशानस्य महात्मनः"
  }
]
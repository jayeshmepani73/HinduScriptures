[
  {
    "text": "<b>शुक उवाच।।\n</b>\nप्रत्यब्रुवन् पुनः सूतमृषयस्ते तपोधनाः।\nकुत्र सत्रं समभवत् तेषामद्भुतकर्मणाम् ।।१।।\nकियन्तं चैव तत्कालं कथं च समवर्त्तत।\nआचचक्ष पुराणं च कथं तेभ्यः प्रभञ्चनः ।।२।।\nआचक्ष्व विस्तरेणेदं परं कौतूहलं हि नः।\nइति सन्नोदितः सूतः प्रत्युवाच शुभं वचः ।।३।।\nश्रृणुध्वं यत्र ते धीरा ईजिरे सत्रमुत्तमम्।\nयावन्तं चाभवत् कालं यथा च समवर्तत ।।४।।\nसिसृक्षमाणा विश्वं हि यत्र विश्वसृजः पुरा।\nसत्रं हि ईजिरे पुण्यं सहस्रं परिवत्सरान् ।।५।।\nतपो गृहपतिर्यत्र ब्रह्मा ब्रह्माऽभवत् स्वयम्।\nइलाया यत्र पत्नीत्वं शामित्रं यत्र बुद्धिमान्।\nमृत्युश्चक्रे महातेजास्तस्मिन् सत्रे महात्मनाम् ।।६।।\nविबुधा ईजिरे तत्र सहस्रं प्रतिवत्सरान्।\nभ्रमतो धर्मचक्रस्य यत्र नेमिरशीर्यत।\nकर्मणा तेन विख्यात नैमिषं मुनिपूजितम् ।।७।।\nयत्र सा गोमती पुण्या सिद्धचारण सेविता।\nरोहिणी सुषुवे तत्र ततः सौम्योऽभवत् सुतः ।।८।।\nशक्तिर्ज्येष्ठः समभवद्वसिष्ठस्य महात्मनः।\nअरुन्धत्याः सुता यत्र शतमुत्तमतेजसः ।।९।।\nकल्माषपादो नृपतिर्यत्र शप्तश्च शक्तिना।\nयत्र वैरं समभवद्विश्वामित्रवसिष्ठयोः ।।१०।।\nअदृश्यन्त्यां समभवन्मुनिर्यत्र पराशरः।\nपराभवो वसिष्ठस्य यस्मिन् जातेऽप्यवर्त्तत ।।११।।\nतत्र ते ईजिरे सत्रं नैमिषे ब्रह्मवादिनः।\nनैमिषे ईजिरे यत्र नैमिषेयास्ततः स्मृताः ।।१२।।\nतत्सत्रमभवत्तेषां समा द्वादश धीमताम्।\nपुरूरवसि विक्रान्ते प्रशासति वसुन्धराम् ।।१३।।\nअष्टादश समुद्रस्य द्वीपानश्नन् पुरूरवाः।\nतुतोष नैव रत्नानां लोभादिति हि नः श्रुतम् ।।१४।।\nउर्वशी चकमे यं च देवहूतिप्रणोदिता।\nआजहार च तत्सत्रं स्वर्वेश्यासहसङ्गतः ।।१५।।\nतस्मिन्नरपतौ सत्रं नैमिषेयाः प्रचक्रिरे।\nयं गर्भे सुषुवे गङ्गा पावकाद्दीप्ततेजसम्।\nतदुल्बं पर्वते न्यस्तं हिरण्यं प्रत्यपद्यत ।।१६।।\nहिरण्मयं ततश्चक्रे यज्ञवाटं महात्मनाम्।\nविश्वकर्मा स्वयं देवो भावयन् लोकभावनम् ।।१७।।\nबृहस्पतिस्ततस्तत्र तेषाममिततेजसाम्।\nऐलः पुरूरवा भेजे तं देशं मृगयां चरन् ।।१८।।\nतं दृष्ट्वा महदाश्चार्यं यज्ञवाटं हिरण्मयम्।\nलोभेन हतविज्ञानस्तदादातुं प्रचक्रमे ।।१९।।\nनैमिषेयास्ततस्तस्य चुक्रुधुर्नृपतेर्भृशम्।\nनिजघ्नुश्चापि संक्रुद्धाः कुशवज्रैर्मनीषिणः।\nततो निशान्ते राजानं मुनयो दैवनोदिताः ।।२०।।\nकुशवज्रैर्विनिष्पिष्टः स राजा व्यजहात्तनुम् ।\nऔर्वशेयं ततस्तस्य पुत्रञ्चक्रुर्नृपं भुवि ।।२१।।\nनहुषस्य महात्मानं पितरं यं प्रचक्षते।\nस तेषु वर्त्तते सम्यग् धर्मशीलो महीपतिः।\nआयुरारोग्यमत्युग्रं तस्मिन् स नरसत्तमः ।।२२।।\nसान्त्वयित्वा च राजानं ततो ब्रह्मविदां वराः।\nसत्रमारेभिरे कर्त्तुं यथावद्धर्मभूतये ।।२३।।\nबभूव सत्रं तत्तेषां बह्वाश्चर्यं महात्मनाम्।\nविश्वं सिसृक्षमाणानां पुरा विश्वसृजामिव ।।२४।।\nवैखानसैः प्रियसखैर्वालखिल्यैर्मरीचिकैः।\nअन्यैश्च मुनिभिर्जुष्टं सूर्यवैश्वानरप्रभैः ।।२५।।\nपितृदेवाप्सरःसिद्धैर्गन्धर्वोरगचारणैः।\nसम्भारैस्तु शुभैर्जुष्टं तैरेवेन्द्रसदो यथा ।।२६।।\nस्तोत्रसत्रग्रहैर्देवान् पितृन् पित्र्यैश्च कर्मभिः।\nआनर्चुश्च यथाजाति गन्धर्वादीन् यथाविधि ।।२७।।\nआराधयितुमिच्छन्तस्ततः कर्मान्तरेष्वथ।\nजगुः सामानि गन्धर्वा ननृतुश्चाप्सरोगणाः ।।२८।।\nव्याजहुर्मुनयो वाचं चित्राक्षरपदां शुभाम्।\nमन्त्रादितत्त्वविद्वांसो जगदुश्च परस्परम् ।।२९।।\nवितण्डावचनाश्चैके निजघ्नुः प्रतिवादिनः।\nऋषयस्तत्र विद्वांसः साङ्ख्यार्थन्यायकोविदाः ।।३०।।\nन तत्र दुरितं किंचिद्विदधुर्ब्रह्मराक्षसाः।\nन च यज्ञहनो दैत्या न च यज्ञमुषोऽसुराः ।।३१।।\nप्रायश्चित्तं दुरिष्टं वा न तत्र समजायत।\nशक्तिप्रज्ञा क्रियायोगैर्विधिरासीत् स्वनुष्ठितः ।।३२।।\nएवं वितेनिरे सत्रं द्वादशाब्दं मनीषिणः।\nभृग्वाद्या ऋषयो धीरा ज्योतिष्टोमान् पृथक् पृथक्।\nचक्रिरे पृष्ठगमनान् सर्वानयुतदक्षिणान् ।।३३।।\nसमाप्तयज्ञास्ते सर्वे वायुमेव महाधिपम्।\nपप्रच्छुरमितात्मानं भवद्भिर्यदहं द्विजाः।\nप्रणोदितश्च वंशार्थं स च तानब्रवीत्प्रभुः ।।३४।।\nशिष्यः स्वयम्भुवो देवः सर्वप्रत्यक्षदृग्वशी।\nअणिमादिभिरष्टाभिरैश्वर्यैर्यः समन्वितः ।।३५।।\nतिर्यग्योन्यादिभिर्धर्मैः सर्वलोकान्बिभर्त्ति यः।\nसप्तस्कन्धादिकं शश्वत् प्लवते योजनाद्वरः ।।३६।।\nविषये नियता यस्य संस्थिताः सप्तका गणाः।\nव्यूहांस्त्रयाणां भूतानां कुर्वन् यश्च महाबलः।\nतेजसश्चात्त्युपध्यानन्दधातीमं शरीरिणम् ।।३७।।\nप्राणाद्या वृत्तयः पञ्च करणानां च वृत्तिभिः।\nप्रेर्यमाणाः शरीराणां कुर्वते यास्तु धारणम् ।।३८।।\nआकाशयोनिर्हि गुणः शब्दस्पर्शसमन्वितः।\nतैजसप्रकृतिश्चोक्तोऽप्ययं भावो मनीषिभिः ।।३९।।\nतत्राभि मानी भगवान् वायुश्चातिक्रियात्मकः।\nवातारणिः समाख्यातः शब्दशास्त्रविशारदः ।।४०।।\nभारत्या श्लक्ष्णया सर्वान् मुनीन् प्रह्लादयन्निव।\nपुराणज्ञः सुमनसः पुराणाश्रययुक्तया ।।४१।।\nइति श्रीवायुमहापुराणे वायुप्रोक्ते द्वादशवार्षिकसत्रनिरूपणं नाम द्वितीयोऽध्यायः ।। २ ।।*"
  }
]
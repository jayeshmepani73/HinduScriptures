[
  {
    "text": "<b>।।सूत उवाच।।\n</b>\nदक्षिणेनापि वर्षस्य भारतस्य निबोधत।\nदशयोजनसाहस्रं समतीत्य महार्णवम् ।। ४८.१ ।।"
  },
  {
    "text": "त्रीण्येव तु सहस्राणि योजनानां समायतम्।\nअतस्त्रिभागविस्तीर्णं नानापुष्पफलोदयम् ।। ४८.२ ।।"
  },
  {
    "text": "विद्युत्वन्तं महाशैलं तत्रैकं कुलपर्वतम्।\nयेन कूटतटैर्नैकैस्तद्द्वीपं समलंकृतम् ।। ४८.३ ।।"
  },
  {
    "text": "प्रसन्नस्वादुसलिलास्तत्र नद्यः सहस्रशः।\nवाप्यस्तस्य तु द्वीपस्य प्रवृत्ता विमलोदकाः ।। ४८.४ ।।"
  },
  {
    "text": "तस्य शैलस्य छिद्रेषु विस्तीर्णेष्वायतेषु च।\nअनेकेषु समृद्धानि नानाकाराणि सर्व्वशः ।। ४८.५ ।।"
  },
  {
    "text": "नरनारीसमाढ्यानि मुदितानि महान्ति च।\nतेषां तलप्रवेशानि सहस्राणि शतानि च ।। ४८.६ ।।"
  },
  {
    "text": "पुराणि सन्निविष्टानि पर्वतान्तर्गतानि च।\nसुसम्बद्धानि चान्योन्यमेकद्वाराणि चान्यथ ।। ४८.७ ।।"
  },
  {
    "text": "दीर्घश्मश्रुधरात्मानो नीला मेघसमप्रभाः।\nजातमात्राः प्रजास्तत्र अशीतिपरमायुषः ।। ४८.८ ।।"
  },
  {
    "text": "शाखामृगसधर्माणः फलमूलाशिनस्तथा।\nगोधर्माणो ह्यनिर्दिष्टाः शौचाचारविवर्जिताः ।। ४८.९ ।।"
  },
  {
    "text": "तद्द्वीपं तादृशैः पूर्णं मनुजैः क्षुद्रमानुषैः ।\nएवमेतेऽन्तरद्वीपा व्याख्याता आनुपूर्वशः ।। ४८.१० ।।"
  },
  {
    "text": "विंशत्र्रिंशच्च पञ्चाशत् षष्ट्यशीतिः शतं तथा।\nसहस्रमपि चाप्युक्तं योजनानां समन्ततः ।। ४८.११ ।।"
  },
  {
    "text": "विस्तीर्णाश्चायताश्चैव नानासत्त्वसमाकुलाः।\nबर्हिणद्वीपपर्वाणि क्षुद्रद्वीपाः सहस्रशः ।। ४८.१२ ।।"
  },
  {
    "text": "जम्बूद्वीपप्रदेशात्तु षडन्ये विविधाश्रयाः।\nअत्र द्वीपाः समाख्याता नानारत्नाकराः क्षितौ ।। ४८.१३ ।।"
  },
  {
    "text": "अङ्गद्वीपं यमद्वीपं मलयद्वीपमेव च।\nशङ्खद्वीपं कुशद्वीपं वराहद्वीपमेव च ।। ४८.१४ ।।"
  },
  {
    "text": "अङ्गद्वीपं निबोध त्वं नानासङ्घसमाकुलम्।\nनानाम्लेच्छगणाकीर्णं तद्द्वीपं बहुविस्तरम् ।। ४८.१५ ।।"
  },
  {
    "text": "हेमविद्रुमपूर्णानां रत्नानामाकरं क्षितौ।\nनदीशैलवनैश्चित्रं सन्निभं लवणाम्भसा ।। ४८.१६ ।।"
  },
  {
    "text": "तत्र चक्रगिरिर्नाम नैक निर्झरकन्दरः।\nतत्र सा तु दरी चास्य नानासत्वसमाश्रया ।। ४८.१७ ।।"
  },
  {
    "text": "स मध्ये नागदेशस्य नैकदेशो महागिरिः।\nकोटिभ्यां नागनिलयं प्राप्तो नदनदी पतिम् ।। ४८.१८ ।।"
  },
  {
    "text": "यमद्वीपमिति प्रोक्तं नानारत्नाकराचितम् ।\nतत्रापि द्युतिमान्नाम पर्वतो धातुमण्डितः।\nसमुद्रगानां प्रभवः प्रभवः काञ्चनस्य तु ।। ४८.१९ ।।"
  },
  {
    "text": "तथैव मलयद्वीपमेवमेव सुसंवृतम्।\nमणिरत्नाकरं स्फीतमाकरं कनकस्य च ।। ४८.२० ।।"
  },
  {
    "text": "आकरं चन्दनानाञ्च समुद्राणां तथाकरम्।\nनानाम्लेच्छगणाकीर्णं नदीपर्वतमण्डितम् ।। ४८.२१ ।।"
  },
  {
    "text": "तत्र श्रीमांस्तु मलयः पर्वतो रजताकरः।\nमहामलय इत्येवं विख्यातो वरपर्वतः ।। ४८.२२ ।।"
  },
  {
    "text": "द्वितीयं मन्दरं नाम प्रथितञ्च सदा क्षितौ।\nआगस्त्यभवनं तत्र देवासुरनमस्कृतम् ।। ४८.२३ ।।"
  },
  {
    "text": "तथा काञ्चनपादस्य मलयस्यापरस्य हि।\nनिकुञ्जैस्तृणसोमाङ्गैराश्रमं पुण्यसेवितम् ।। ४८.२४ ।।"
  },
  {
    "text": "नानापुष्पफलोपेतं स्वर्गादपि विशिष्यते।\nतत्रावतरते स्वर्गः सदा पर्वसु पर्वसु ।। ४८.२५ ।।"
  },
  {
    "text": "तथा त्रिकूटनिलये नानाधातुविभूषिते ।\nअनेकयोजनोत्सेधे चित्रसानुदरीगृहे ।। ४८.२६ ।।"
  },
  {
    "text": "तस्य कूटतटे रम्ये हेमप्राकारतोरणा।\nनिर्यूहवलभीचित्रा हर्म्यप्रासादमालिनी ।। ४८.२७ ।।"
  },
  {
    "text": "शतयोजनविस्तीर्णा त्रिंशदायामयोजना।\nनित्यप्रमुदिता स्फीता लङ्का नाम महापुरी ।। ४८.२८ ।।"
  },
  {
    "text": "सा कामरूपिणां स्थानं राक्षसानां महात्मनाम् ।\nआवासो बलदृप्तानां तद्विद्याद्देवविद्विषाम्।\nमानुषाणामसम्बाधा ह्यगम्या सा महापुरी ।। ४८.२९ ।।"
  },
  {
    "text": "तस्य द्वीपस्य वै पूर्वे तीरे नदनदीपतेः।\nगोकर्णनामधेयस्य शङ्करस्यालयं महत् ।। ४८.३० ।।"
  },
  {
    "text": "तथैकराज्यं विज्ञेयं शङ्खद्वीपसमास्थितम्।\nशतयोजनविस्तीर्णं नानाम्लेच्छगणालयम् ।। ४८.३१ ।।"
  },
  {
    "text": "तत्र शङ्खगिरिर्नाम धौतशङ्खदलप्रभः।\nनानारत्नाकरः पुण्यः पुण्यकृद्भिर्निषेवितः ।। ४८.३२ ।।"
  },
  {
    "text": "शङ्ख नागा महापुण्या यस्मात् प्रभवते नदी।\nयत्र शङ्खमुखो नाम नागराजः कृतालयः ।। ४८.३३ ।।"
  },
  {
    "text": "तथैव कुमुदद्वीपं नानापुण्योपशोभितम्।\nनानाग्रामसमा कीर्णं नानारत्नाकरं शिवम् ।। ४८.३४ ।।"
  },
  {
    "text": "कुमुदाख्या महाभागा दुष्टचित्तनिबर्हणी।\nमहादेवस्य भगिनी प्रभाभिस्ताभिरिज्यते ।। ४८.३५ ।।"
  },
  {
    "text": "तथा वराहद्वीपे च नानाम्लेच्छगणाकुले।\nनानाजालिसमाकीर्णे नानाधिष्ठानपत्तने ।। ४८.३६ ।।"
  },
  {
    "text": "धनधान्ययुते स्फीते धर्म्मिष्ठजनसङ्कुले।\nनदीशैलवनैश्चित्रैर्बहुपुष्पफलोपगैः ।। ४८.३७ ।।"
  },
  {
    "text": "वराहपर्व्वतो नाम तत्र रम्यः शिलोच्चयः।\nअनेककन्दरदरीगुहानिर्झरशोभितः ।। ४८.३८ ।।"
  },
  {
    "text": "तस्मात्सुरसपानीया पुण्यतीर्थतरङ्गिणी।\nवाराही नाम वरदा प्रवृत्तास्य महानदी ।। ४८.३९ ।।"
  },
  {
    "text": "वाराहरूपिणे तत्र विष्णवे प्रभविष्णवे।\nअनन्यदेवतास्तस्मै नमस्कुर्वन्ति विप्रजाः ।। ४८.४० ।।"
  },
  {
    "text": "एवं षडेते कथिता अनुद्वीपाः समन्ततः।\nभारतद्वीपदेशो वै दक्षिणे बहुविस्तरः ।।४८.४१ ।।"
  },
  {
    "text": "एवमेकमिदं वर्षं बहुद्वीपमिहोच्यते।\nसमुद्रजलसम्बिन्नं खण्डं खण्डीकृतं स्मृतम् ।। ४८.४२ ।।"
  },
  {
    "text": "एवञ्चतुर्महाद्वीपः सान्तरद्वीपमण्डितः।\nसानुद्वीपः समाख्यातो जम्बूद्वीपस्य विस्तरः ।। ४८.४३ ।।"
  },
  {
    "text": "इति महापुराणे वायुप्रोक्ते भुवनविन्यासो नामाष्टचत्वारिंशो ध्यायः ।। ४८ ।।"
  }
]
[
  {
    "text": "<b>।।ऋषयः ऊचुः।।\n</b>\nअस्मिन् कल्पे त्वया चोक्तः प्रादुर्भावो महात्मनः।\nमहादेवस्य रुद्रस्य साधकैर्मुनिभिः सह ।। २७.१ ।।\n<b>।।सूत उवाच।।\n</b>\nउत्पत्तिरादिसर्गस्य मया प्रोक्त समासतः।\nविस्तरेणास्य वक्ष्यामि नामानि तनुभिः सह ।। २७.२ ।।\nपत्नीषु जनयामास महादेवः सुतान् बहून्।\nकल्पेऽष्टमे व्यतीते तु यस्मिन् कल्पे तु तच्छृणु ।। २७.३ ।।\nकल्पादौ चात्मानस्तुल्यं सुतं प्रध्यायतः प्रभोः।\nप्रादुरासीत्ततोङ्केऽस्य कुमारो नीललोहितः।\nतं दधे सुस्वरं घोरं निर्दहन्निव तेजसा ।। २७.४ ।।\nदृष्ट्वा रुदन्तं सहसा कुमारं नीललोहितम्।\nव्क रोदिषि कुमारेति ब्रह्मा तं प्रत्यभाषत ।। २७.५ ।।\nसोऽब्रवीद्देहि मे नाम प्रथमं वै पितामह।\nरुद्रस्त्वं देव नाम्नासि इत्युक्तः सोऽरुदत्पुनः ।। २७.६ ।।\nकिं रोदिषीति तं ब्रह्मा रुदन्तं पुनरब्रवीत् ।\nनाम देहि द्वितीयं मे इत्युवाच स्वयम्भुवम् ।। २७.७ ।।\nभवस्त्वं देव नाम्नासि ङ्त्युक्तः सोऽरुदत्पुनः।\nकिं रोदिषीति तं ब्रह्मा प्रत्युवाचाथ शङ्करम् ।। २७.८ ।।\nतृतीयं देहि मे नाम इत्युक्तः प्रत्युवाच तम्।\nशिवस्त्वं देव नाम्नासि इत्युक्तः प्रत्युवाच तम्।\nशिवस्त्वं देव नाम्नासि इत्युक्तः सोऽरुदत्पुनः ।। २७.९ ।।\nकिं रोदिषीति तं ब्रह्मा रुदन्तं पुनरब्रवीत्।\nचतुर्थं देहि मे नाम इत्युवाच स्वयम्भुवम् ।। २७.१० ।।\nपशूनां त्वं पतिर्देव इत्युक्तः सोऽरुदत्पुनः।\nकिं रोदिषीति तं ब्रह्मा रुदन्तं पुनरब्रवीत् ।। २७.११ ।।\nपञ्चमं देहि मे नाम इत्युक्तः प्रत्युवाच तम्।\nईशस्त्वं देव नाम्नासि इत्युक्तः सोऽरुदत्पुनः ।। २७.१२ ।।\nकिं रोदिषीति तं ब्रह्मा रुदन्तं पुनरब्रवीत्।\nषष्ठं मे नाम देहीति इत्युवाचाथ तं प्रभुम् ।। २७.१३ ।।\nभीमस्त्वं देव नाम्नासि इत्युक्तः सोऽरुदत्पुनः ।\nकिं रोदिषीति तं ब्रह्मा रुदन्तं पुनरब्रवीत् ।। २७.१४ ।।\nसप्तमं देहि मे नाम इत्युक्तः प्रत्युवाच तम्।\nउग्रस्त्वं देव नाम्नासि इत्युक्तः सोऽरुदत्पुनः ।। २७.१५ ।।\nकिं रोदिषीति तं ब्रह्मा रुदन्तं पुनरब्रवीत्।\nअष्ठमं देहि मे नाम त्वं विभो पुनरब्रवीत्।\nमहादेवस्तु नाम्नासि इत्युक्तो विरराम ह ।। २७.१६ ।।\nलब्ध्वा नामानि चैतानि ब्रह्मणो नीललोहितः।\nप्रोवाच नाम्नामेतेषां भूतानि प्रदिशेति ह ।। २७.१७ ।।\nततोऽभिशृष्टास्तनव एषां नाम्नां स्वयम्भुवा।\nसूर्यो मही जलं वह्निर्वायुराकाशमेव च ।। २७.१८ ।।\nदीक्षितो ब्रह्मणश्चन्द्र इत्येते ब्रह्मधातवः।\nतेषु पूज्यश्च वन्द्यः स्याद्रुद्रस्तान् हिनस्ति वै ।। २७.१९ ।।\nततोऽब्रवीत् पुनर्ब्रह्मा तं देवं नीललोहितम् ।\nद्वितीयं नामधेयन्ते मया प्रोक्तं भवेति यत्।\nएतस्यापो द्वितीया ते तनुर्नाम्ना भविष्यति ।। २७.२० ।।\nइत्युक्ते यत् स्थिरं तस्य शरीरस्थं रसात्मकम्।\nतद्विवेश ततस्तोयं तस्मादापो भवः स्मृतः ।। २७.२१ ।।\nयस्माद्भवन्ति भूतानि ताभ्यस्ता भावयन्ति च।\nभवनाद्भावनाच्चैव भूतानां सम्भवः स्मृतः ।। २७.२२ ।।\nतस्मान्मूत्रं पुरीषञ्च नाप्सु कुर्वीत सर्वदा।\nन स्नायेदप्सु नग्नश्च न निष्ठीवेत् कदाचन ।। २७.२३ ।।\nमैथुनं नैव सेवेत शिरःस्नानञ्च वर्जयेत्।\nन प्रीतः परिचक्षीत वहन्न संस्थितोऽपि वा ।। २७.२४ ।।\nमेध्यामेध्यशरीरत्वान्नैव दुष्यन्त्यपः क्वचित् ।\nविवर्णरसगन्धाश्च अल्पाश्च परिवर्जयेत् ।। २७.२५ ।।\nअपां योनिः समुद्रश्च तस्मात्तं कामयन्ति ताः।\nमेध्याश्चैवामृताश्चैव भवन्ति प्राप्य सागरम् ।। २७.२६ ।।\nतस्मादपो न रुन्धीत समुद्रं कामयन्ति ताः।\nन हिनस्ति भवो देवः सदैवं योऽप्सु वर्त्तते ।। २७.२७ ।।\nततोऽब्रवीत् पुनर्ब्रह्मा तं देवं कृष्णलोहितम्।\nशर्वस्त्वमिति यन्नाम तृतीयं समुदाहृतम्।\nतस्य भूमिस्तृतीया तु तनुर्नाम्ना भवत्वियम् ।। २७.२८ ।।\nइत्युक्ते यत् स्थिरं तस्य शरीरस्यास्थिसंज्ञितम्।\nतद्विवेश ततो भूमिस्तस्माद्भूः शर्व उच्यते ।। २७.२९ ।।\nतस्मात् कुर्वीत नो विद्वान् पुरीषम्मूत्रमेव वा।\nन च्छायायां न सोपाने स्वच्छायां नापि मेहयेत् ।। २७.३० ।।\nशिरः प्रापृत्य कुर्वीत अन्तर्द्धाय तृणैर्महीम्।\nय एवं वर्त्तते भूमौ तं शर्वो न हिनस्ति वै ।। २७.३१ ।।\nततोऽब्रवीत्पुनर्ब्रह्मा तं देवं नीललोहितम्।\nईशान इति यत्‌प्रोक्तं चतुर्थं नाम ते मया ।। २७.३२ ।।\nचतुर्थस्य चतुर्थी स्याद्वायुर्नाम्ना तनुस्तव।\nइत्युक्ते यच्छरीरस्थं पञ्चधा प्राणसंज्ञितम् ।। २७.३३ ।।\nविवेश तं तदा वायुरीशानो वायुरुच्यते।\nतस्मादेनं परिवदेदायतं वायुमीश्वरम्।\nएवं युक्तमथेशानो नैव देवो हिनस्ति तम् ।। २७.३४ ।।\nततोऽब्रवीत् पुनर्ब्रह्मा तं देवं धूम्रलोहितम्।\nयत्ते पशुपतीत्युक्तं मया नामेह पञ्चमम्।\nपञ्चमी पञ्चमस्यैव तनुर्नाम्नाऽग्निरस्तु ते ।। २७.३५ ।।\nइत्युक्ते यच्छरीरस्थं तेजस्तस्योपसंज्ञितम्।\nविवेश तत्तदा ह्यग्निस्तस्मात्पशुपतिः पतिः ।। २७.३६ ।।\nचन्द्रमास्तु स्मृतः सोमस्तस्यात्मा ह्योषधीगणः।\nएवं यो वर्त्तते विद्वान् सदा पर्वणि पर्वणि।\nन हन्ति तं महादेव एवं वन्देत तं प्रभुम् ।। २७.३७ ।।\nगोपायति दिवादित्यः प्रजा नक्तन्तु चन्द्रमाः।\nएकरात्रे समेयातां सूर्य्याचन्द्रमसावुभौ।\nअमावास्यानिशायान्तु तस्यां युक्तः सदा वसेत् ।। २७.३८ ।।\nतत्राविष्टं सर्वमिदन्तनुभिर्नामभिः सह।\nएकाकी यश्चरत्येषः सूर्य्याऽसौ चन्द्र उच्यते ।। २७.३९ ।।\nसूर्य्यस्य यत् प्रकाशेन वीक्ष्यन्ते चक्षुषा प्रजाः।\nशुक्लात्मा संस्थितो रुद्रः पिबत्यम्भो गभस्तिभिः ।। २७.४० ।।\nअद्यते पीयते चैवाप्यन्नपानात्मकानिया।\nतनुरात्मभवा सा वै देहेष्वेवोपचीयते ।। २७.४१ ।।\nयया धत्ते प्रजाः सर्वाः स्थिरीभूतेन चेतसा।\nपार्थिवी सा तनुस्तस्य शार्वी धारयति प्रजाः ।। २७.४२ ।।\nयावत् स्थिता शरीरेषु भूतानां प्राणवृत्तिभिः।\nवाय्वात्मिका तु ऐशानी सा प्राणाः प्राणिना सह ।। २७.४३ ।।\nपीताशितानि पचति भूतानां जठरेषु या।\nततः पाशुपती तस्य पाचिका शक्तिरुच्यते ।। २७.४४ ।।\nयानीह सुषिराणि स्युर्देहेष्वन्तर्गतानि वै।\nवायोः सञ्चरणार्थाय सा भीमा चोच्यते तनुः ।। २७.४५ ।।\nवैतानदीक्षितानां तु या स्थितिर्ब्रह्मवादिनाम्।\nतनुरुग्रात्मिका सा तु तेनोग्रो दीक्षितः स्मृतः ।। २७.४६ ।।\nयत्तु सङ्कल्पकं तस्य प्रजास्विह समं स्थितम्।\nसा तनुर्म्मानसी तस्य चन्द्रमाः प्राणिषु स्थितः ।। २७.४७ ।।\nनवो नवो भवति हि जायमानः पुनः पुनः।\nनीयते यो यथाकामं विभुधैः पितृभिः सह।\nमहादेवोऽमृतात्माऽसौ ह्यम्मयश्चन्द्रमाः स्मृतः ।। २७.४८ ।।\nतस्य या प्रथमा नाम्ना तनू रौद्री प्रकीर्तिता।\nपत्नी सुवर्चला तस्य पुत्रस्तस्याः शनैश्चरः ।। २७.४९ ।।\nभवस्य या द्वितीया तु तनुरापः स्मृता तु वै ।\nतस्योषाऽत्र स्मृता पत्नी पुत्रश्चाप्युशना स्मृतः ।। २७.५० ।।\nशर्वस्य या तृतीया तु नाम भूमिस्तनुः स्मृता।\nपत्नी तस्य विकेशीति पुत्रश्चाङ्गारकः स्मृतः ।। २७.५१ ।।\nईशानस्य चतुर्थस्य स्वर्गतस्य च या तनुः।\nतस्य पत्नी शिवा नाम पुत्रश्चास्य मनोजवः ।। २७.५२ ।।\nनाम्ना पशुपतेर्या तु तनुरग्निर्द्विजैः स्मृता।\nतस्य पत्नी स्मृता स्वाहा स्कन्दश्चापि सुतः स्मृतः ।। २७.५३ ।।\nनाम्ना षष्ठस्य या भीमा तनुराकाश उच्यते।\nदिशः पत्न्यः स्मृतास्तस्य स्वर्गश्चास्य सुतः स्मृतः ।। २७.५४ ।।\nउग्रा तनुः सप्तमी या दीक्षितैर्ब्राह्मणैः स्मृता।\nदीक्षा पत्नी स्मृता तस्य सन्तानः पुत्र उच्यते ।। २७.५५ ।।\nनाम्नाऽष्टमस्य महतस्तनुर्या चन्द्रमाः स्मृतः।\nपत्नी तु रोहिणी तस्य पुत्रश्चास्य बुधः स्मृतः ।। २७.५६ ।।\nइत्येतास्तनवस्तस्य नामभिः परिकीर्तिताः।\nतास्तु वन्द्य नमस्याश्च प्रतिनाम तनूषु वै ।। २७.५७ ।।\nभक्तेः सूर्येऽप्सु पृथिव्यां वाय्वग्निव्योमदीक्षिते।\nतथा च वै चन्द्रमसि तनुभिर्नामभिः सह।\nप्रजावानेति सायुज्यमीश्वरस्य नरो हि सः ।। २७.५८ ।।\nइत्येतद्वो मयाख्यातं गुह्यं भीमस्य तद्यशः।\nशन्नोऽस्तु द्विपदे नित्यं शन्नोऽस्तु च चतुष्पदे ।। २७.५९ ।।\nएतत् प्रोक्तं निदानं वस्तनूनां नामभिः सह।\nमहादेवस्य देवस्य भृगोस्तु श्रृणुत प्रजाः ।। २७.६० ।।\nइति श्रीमहापुराणे वायुप्रोक्ते महादेवतनुवर्णनं नाम सप्तविशोऽध्यायः ।। २७ ।।"
  }
]
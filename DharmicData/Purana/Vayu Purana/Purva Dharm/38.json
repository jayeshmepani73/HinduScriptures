[
  {
    "text": "<b>।।सूत उवाच ।।\n</b>\nअतः परं प्रवक्ष्यामि दक्षिणान्दिशमाश्रिताः।\nया द्रोण्यः सिद्धचरिताः शृणु ता ह्यनुपूर्वशः ।। ३८.१ ।।"
  },
  {
    "text": "शिशिरस्याचलेन्द्रस्य पतङ्गस्यान्तरेण च।\nश्लक्ष्णभूमिश्रिया युक्तं लतालिङ्गितपादपम् ।। ३८.२ ।।"
  },
  {
    "text": "पृथुक्षेपोच्चशिखरैः पादपैरुपशोभितम्।\nउदुम्बरवनं रम्यं पक्षिसङ्घनिषेवितम् ।। ३८.३ ।।"
  },
  {
    "text": "पक्वैर्विद्रुमसङ्काशै र्मधुपूर्णैर्मनोरमैः।\nज्वलितं तद्वनं भाति महाकुम्भोपमैः फलैः ।। ३८.४ ।।"
  },
  {
    "text": "तत् सिद्धयक्षगन्धर्वाः किन्नरा उरगास्तथा।\nविद्याधराश्च मुदिता उपजीवन्ति नित्यशः ।। ३८.५ ।।"
  },
  {
    "text": "प्रसन्नस्वादुसलिलास्तत्र नद्यो बहूदकाः।\nसुरसामलतोयास्ताः सरांसि च समन्ततः ।। ३८.६ ।।"
  },
  {
    "text": "तत्राश्रमं भगवतः कर्द्दमस्य प्रजापतेः।\nरम्यं सुरगणाकीर्णं सर्वतश्चित्रकाननम्।\nसमन्ताद्योजनशतं तद्वनं परिमण्डलम् ।। ३८.७ ।।"
  },
  {
    "text": "ताम्रवर्णस्य शैलस्य पतङ्गस्यान्तरेण तु।\nशतयोजनविस्तीर्णं द्वियोजनशतायतम् ।। ३८.८ ।।"
  },
  {
    "text": "तरुणादित्यसङ्काशैः पुण्डरीकैः समन्ततः।\nसहस्रपत्रैर्विकचैर्महापद्मैरलङ्कृतम् ।। ३८.९ ।।"
  },
  {
    "text": "तथा भ्रमरसंलीनैः शतपत्रैः सुगन्धिभिः।\nप्रफुल्ल्लैः शोभितजलं रक्तनीलैर्महोत्पलैः ।। ३८.१० ।।"
  },
  {
    "text": "सरोवरं महापुण्यं देवदानवसेवितम्।\nमहोरगैरध्युषितं नीलजाल विभूषितम् ।। ३८.११ ।।"
  },
  {
    "text": "तस्य मध्ये जनपदो ह्यायतः शतयोजनः।\nत्रिंशद्योजनविस्तीर्णो रक्तधातुविभूषितः ।। ३८.१२ ।।"
  },
  {
    "text": "तस्योपरि महारम्या प्रांशु प्राकारतोरणा।\nनरनारीगणाकीर्णा स्फीता विभवविस्तरैः ।। ३८.१३ ।।"
  },
  {
    "text": "वलभीकूटनिर्व्यूहैर्मणिभक्तिविचित्रितैः।\nरत्नचित्रार्पिततलैः श्लक्ष्णचित्रोत्तरच्छदैः ।। ३८.१४ ।।"
  },
  {
    "text": "महाभवनमालाभिर्महाप्रांशुभिरुत्तमैः।\nविद्याधरपुरं तत्र शोभते भ्राजयच्छुभम् ।। ३८.१५ ।।"
  },
  {
    "text": "विद्याधरपतिस्तत्र पुलोमा तत्र विश्रुतः।\nचित्रवेषधरः स्रग्वी माहेन्द्रसदृशद्युतिः ।। ३८.१६ ।।"
  },
  {
    "text": "दीप्तानां चित्रवेषाणां सूर्यप्रतिमतेजसाम्।\nविद्याधरसहस्राणामनेकेषां स राजराट् ।। ३८.१७ ।।"
  },
  {
    "text": "विशाखस्याचलेन्द्रस्य पतङ्गस्यान्तरेण च।\nसरसस्ताम्रवर्णस्य पूर्वे तीरे परिश्रुतम् ।। ३८.१८ ।।"
  },
  {
    "text": "पञ्चेषुक्षेपणैर्विद्धं सुशाखं वर्णशोभितम् ।\nसर्व कालफलं तत्र स्फीतं चाम्रवणं महत् ।। ३८.१९ ।।"
  },
  {
    "text": "फलैः कनकसङ्काशैर्महास्वादैः सुगन्धिभिः।\nमहाकुम्भप्रमाणैश्चातनुशाखैः समन्ततः ।। ३८.२० ।।"
  },
  {
    "text": "गन्धर्वकिन्नरा यक्षा नागा विद्याधरास्तथा।\nपिबन्त्याम्ररसं तत्र सुस्वादुं ह्यमृतोपमम् ।। ३८.२१ ।।"
  },
  {
    "text": "तत्राम्ररसपीतानां मुदितानां महात्मनाम्।\nश्रूयन्ते हृष्ट पुष्टानां नादास्तस्मिन् महावने ।। ३८.२२ ।।"
  },
  {
    "text": "सुमूलस्याचलेन्द्रस्य वसुधारस्य चान्तरे।\nसमा सुरभिपूर्णाढ्या विहङ्गैरुपशोभिता ।। ३८.२३ ।।"
  },
  {
    "text": "त्रिंशद्योजनविस्तीर्णा पञ्चाशद्योजनायता।\nतत्र बिल्वस्थली विप्राः शुद्धा निम्नफलद्रुमाः ।। ३८.२४ ।।"
  },
  {
    "text": "सुस्वादैर्विद्रुमनिभैः फलैर्बिल्वैर्महोपमैः।\nशीर्यमाणैर्विशीर्णैश्च प्रक्लिन्नतलमृत्तिकाः ।। ३८.२५ ।।"
  },
  {
    "text": "तां स्थलीमुपजीवन्ति यक्षगन्धर्वकिन्नराः।\nसिद्धा नागाश्च बहुशो नित्यं बिल्वफलाशिनः ।। ३८.२६ ।।"
  },
  {
    "text": "अन्तरे वसुधारस्य रत्नधारस्य चान्तरे।\nत्रिंशद्योजनविस्तीर्णमायतं शतयोजनम् ।। ३८.२७ ।।"
  },
  {
    "text": "सुगन्धं किंशुकवनं नित्यं पुष्पितपादपम्।\nपुष्पलक्ष्म्यावृतं भाति प्रदीप्तमिव सर्वतः ।। ३८.२८ ।।"
  },
  {
    "text": "यस्य गन्धेन दिव्येन वास्यते परिमण्डलम्।\nसमग्रं योजनशतं काननानि समन्ततः ।। ३८.२९ ।।"
  },
  {
    "text": "तत् सिद्धचारणगणैरप्सरोभिश्च सेवितम् ।\nरम्यं तत् किंशुक वनं जलाशयविभूषितम् ।। ३८.३० ।।"
  },
  {
    "text": "तत्रादित्यस्य देवस्य दीप्तमायतनं महत् ।\nमासे मासेऽनतरति तत्र सूर्यः प्रजापतिः ।। ३८.३१ ।।"
  },
  {
    "text": "तत्र कालस्य कर्त्तारं सहस्रांशुं सुरोत्तमम्।\nसिद्धसङ्घा नमस्यन्ति सर्वलोकनमस्कृतम् ।। ३८.३२ ।।"
  },
  {
    "text": "पञ्चकूटस्य शैलस्य कैलासस्यान्तरेण तु।\nषट्‌त्रिंशद्योजनायामं विस्तीर्णं शतयोजनम् ।। ३८.३३ ।।"
  },
  {
    "text": "क्षुद्रसत्त्वैरनाधृष्यं सर्वतो हंसपाण्डुरम्।\nदुष्पारं सर्वसत्वानां दुर्गमं लोमहर्षणम् ।। ३८.३४ ।।"
  },
  {
    "text": "इत्येता ह्यन्तरद्रोण्यो दक्षिणे परिकीर्तिताः।\nयथानुपूर्वमखिलाः सिद्धसङ्घनिषेविताः ।। ३८.३५ ।।"
  },
  {
    "text": "पश्विमायां दिशितथा येऽन्तरद्रोणिविस्तराः।\nतान् वर्ण्यमानांस्तत्वेन श्रृणुतेमान् द्विजोत्तमाः ।। ३८.३६ ।।"
  },
  {
    "text": "अन्तराले गिरौ तस्मिन् सुवक्षः शिखिशैलयोः।\nसमन्ताद्योजनशतमेकभूमं शिलातलम् ।। ३८.३७ ।।"
  },
  {
    "text": "नित्यतप्तं महाघोरं दुःस्पर्शं रोमहर्षणम्।\nअगम्यं सर्वसत्त्वानामीश्वराणां सुदारुणम् ।। ३८.३८ ।।"
  },
  {
    "text": "मध्ये तस्यां शिलास्थल्यां त्रिंशद्योजनमण्डलम्।\nज्वालासहस्रकलिलं वह्निस्थानं सुदारुणम् ।। ३८.३९ ।।"
  },
  {
    "text": "अनिन्धनस्तत्र सदा ज्वालामाली विभावसुः।\nज्वलत्येष सदा देवः शश्वत्तत्र हुताशनः ।। ३८.४० ।।"
  },
  {
    "text": "अधिदेवकृते योऽसावग्नेर्भागो विधीयते।\nस तत्र ज्वलते नित्यं लोकसंवर्त्तकोऽनलः ।। ३८.४१ ।।"
  },
  {
    "text": "अन्तरे शैलवरयोर्देवा वापि तयोः शुभाः ।\nमातुलुङ्गस्थली तत्र ह्यायामाद्दशयोजना ।। ३८.४२ ।।"
  },
  {
    "text": "मधुव्यञ्जनसंस्थानैः सुरसैः कनकप्रभैः।\nफलैः परिणतैः सर्वा शोभिता सा महास्थली ।। ३८.४३ ।।"
  },
  {
    "text": "तत्राश्रमं महा पुण्यं सिद्धसङ्घनिषेवितम्।\nबृहस्पतेः प्रमुदितं सर्वकामगुणैर्युतम् ।। ३८.४४ ।।"
  },
  {
    "text": "तथैव शैलवरयोः कुमुदाञ्जनयोरपि।\nअन्तरे केसरद्रोणी ह्यनेकायाम योजना ।। ३८.४५ ।।"
  },
  {
    "text": "द्विबाहुपरिणाहैस्तैस्त्रिहस्तायतविस्तृतैः।\nचन्द्रांशुवर्णैर्व्याकोशैर्मत्तषट्पदनादितैः ।। ३८.४६ ।।"
  },
  {
    "text": "मधुसर्पीरजः पृक्तैर्महागन्धैर्मनोहरैः।\nशबलं तद्वनं भाति कुसुमैः सर्वकालजैः ।। ३८.४७ ।।"
  },
  {
    "text": "तत्र विष्णोः सुरगुरोर्दीप्तमायतनं महत्।\nप्रकाशन्त्रिषु लोकेषु सर्वलोकनमस्कृतम् ।। ३८.४८ ।।"
  },
  {
    "text": "अन्तरे शैलवरयोः कृष्णपाण्डुरयोरपि।\nत्रिंशद्योजनविस्तीर्णं नवत्यायतयोजनम् ।। ३८.४९ ।।"
  },
  {
    "text": "श्लक्ष्णमेकशिलं देशं वृक्षवीरुद्विवर्जितम् ।\nसुखपादप्रचा रञ्च निम्नोन्नतविवर्जितम् ।। ३८.५० ।।"
  },
  {
    "text": "मध्ये तु सरसस्तस्य रम्या तु स्थलपद्मिनी।\nसहस्रपत्रैर्व्याकोशैः छत्रमात्रैरलङ्कृता ।। ३८.५१ ।।"
  },
  {
    "text": "पुण्डरीकैर्महापद्मै रुचिरैर्गन्धशालिभिः ।\nशतपत्रैश्च विकचैरुत्पलैर्नीलपत्रकैः ।। ३८.५२ ।।"
  },
  {
    "text": "मदोत्कटैर्मधुकरैर्भ्रमरैश्च मदोत्कटैः।\nमृदुगद्घदकण्ठानां किन्नराणाञ्च निस्वनैः ।। ३८.५३ ।।"
  },
  {
    "text": "उपगीतपद्मखण्डाढ्या विस्तीर्णा स्थलपद्मिनी।\nयक्षगन्धर्वचरिता सिद्धचारणसेविता ।। ३८.५४ ।।"
  },
  {
    "text": "मध्ये तस्याश्च पद्मिन्याः पञ्चयोजनमण्डलः।\nन्यग्रोधो विपुलस्कन्धो ह्यनेकारोहिमण्डितः ।। ३८.५५ ।।"
  },
  {
    "text": "तत्र चन्द्रप्रभः श्रीमान् पूर्णचन्द्रनिभानन)।\nसहस्रवदनो देवो नीलवासाः सुरारिहा ।। ३८.५६ ।।"
  },
  {
    "text": "पद्म माल्यधरस्थल्यां महाभागोऽपराजितः।\nइज्यते यक्षगन्धर्वैर्विद्याधरगणैस्तथा ।। ३८.५७ ।।"
  },
  {
    "text": "तस्मिन्नायतने साक्षादनादिनिधनो हरिः।\nपद्मोपहारौर्विविधै रिज्यते सिद्धचारणैः ।। ३८.५८ ।।"
  },
  {
    "text": "तदनन्तसदो नाम सर्वलोकेषु विश्रुतम्।\nपद्ममालावलम्बाभिर्मालाभिरुपशोभितम् ।। ३८.५९ ।।"
  },
  {
    "text": "तथा सहस्रशिखरकुमुदस्यान्तरेण च।\nपञ्चाशद्योजनायामं त्रिंशद्योजनविस्तरम् ।\nइषुक्षेपोच्चशिखरं नानाविहगसेवितम् ।। ३८.६० ।।"
  },
  {
    "text": "महागन्धैर्महास्वादैर्गजदेहनिभैः फलैः।\nमधुस्रवैर्महावृक्षैरुपेतं तत् समन्ततः ।। ३८.६१  ।।"
  },
  {
    "text": "तत्राश्रमं महापुण्यं देवर्षिगणसेवितम्।\nशुक्रस्य प्रथितं तत्र भास्वरं पुण्यकर्मणः ।। ३८.६२ ।।"
  },
  {
    "text": "शङ्कुकूटस्य शैलस्य वृषभस्यान्तरेण च।\nपरूषकस्थली रम्या ह्यनेकायतयोजना ।। ३८.६३ ।।"
  },
  {
    "text": "बिल्वप्रमाणैश्च शुभैर्महास्वादैः सुगन्धिभिः।\nफलैः प्रक्लिद्यते भूमिः परुषैर्वृन्तविच्युतैः ।। ३८.६४ ।।"
  },
  {
    "text": "तां स्थलीमुपजीवन्ति किन्नरोरगसाधवः।\nपरूषकरसोन्मत्ता मानाढ्यास्तत्र चारणाः ।। ३८.६५ ।।"
  },
  {
    "text": "कपिञ्जलस्य शैलस्य नागशैलस्य चान्तरे।\nद्वियोजनशतायामा विस्तीर्णा शतयोजना ।। ३८.६६ ।।"
  },
  {
    "text": "स्थली मनोहरा सा हि नानावनविभूषिता ।\nनानापुष्पफलोपेता किन्नरोरगसेविता ।। ३८.६७ ।।"
  },
  {
    "text": "द्राक्षावनानि रम्याणि तथा नागवनानि च।\nखर्जूरवनखण्डानि नीलाशोकवनानि च ।। ३८.६८ ।।"
  },
  {
    "text": "दाडिमानाञ्च स्वादूनामक्षोटकवनानि च।\nअतसीतिलकानाञ्च कदलीनां वनानि च ।। ३८.६९ ।।"
  },
  {
    "text": "बदरीणाञ्च स्वादूनां वनखण्डानि सर्वशः।\nस्वादुशीताम्बुपूर्णाभिर्नदीभिः शोभितानि च ।। ३८.७० ।।"
  },
  {
    "text": "तथा पुष्पकशैलस्य महामेघस्य चान्तरे।\nषष्टियोजनविस्तीर्णा सा भूमिः शतमायता ।। ३८.७१ ।।\nसमा पाणितलप्रख्या कठिना पाण्डुरा घना।\nवृक्षगुल्मलतागुल्मैस्तृणैश्वापि विवर्जिता ।। ३८.७२ ।।"
  },
  {
    "text": "वर्जिता विविधैः सत्वैर्न्नित्यमस्मिन् निराश्रया।\nसा काननस्थली नाम दारुणा रोमहर्षणा ।। ३८.७३ ।।"
  },
  {
    "text": "महासरांसि च तथा महावृक्षास्तथैव च।\nमहावनानि सर्वाणि कान्तनामानि सर्वशः ।। ३८.७४ ।।"
  },
  {
    "text": "सरसाञ्च वनानाञ्च सा स्थली च प्रजापतेः।\nक्षुद्राणां सरसाञ्चैव सङ्ख्या तत्र न विद्यते ।। ३८.७५ ।।"
  },
  {
    "text": "दश द्वादश सप्ताष्टौ विंशत्र्रिंशच्च योजनाः।\nस्थल्यो द्रोण्यश्च विख्याताः सरांसि च वनानि च ।। ३८.७६ ।।"
  },
  {
    "text": "केचित् सन्ति महाघोराः श्यामाः पर्वतकुक्षयः।\nसूर्यांशुजालैरस्पृष्टा नित्यं शीता दुरासदाः ।। ३८.७७ ।।"
  },
  {
    "text": "तथा ह्यनलतप्तानि सरांसि द्विजसत्तमाः।\nशैलकुक्ष्यन्तरस्थानि सहस्राणि शतानि च ।। ३८.७८ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नामाष्टत्रिंशोऽध्यायः ।। ३८ ।।"
  }
]
[
  {
    "text": "<b>।।सूत उवाच ।।\n</b>\nइत्येषा समनुज्ञाता कथा पापप्रणाशिनी।\nया दक्षमधिकृत्येह कथा शर्वादुपागता ।। ३१.१ ।।\nपितृवंशप्रसङ्गेन कथा ह्येषा प्रकीर्तिता।\nपितॄणामानुपूर्व्येण देवान् वक्ष्याम्यतः परम् ।। ३१.२ ।।\nत्रेतायुगमुखे पूर्वमासन् स्वायम्भुवेऽन्तरे ।\nदेवा यामा इति ख्याताः पूर्वं ये यज्ञसूनवः ।। ३१.३ ।।\nअजिता ब्रह्मणः पुत्रा जिता जिदजिताश्च ये।\nपुत्राः स्वायम्भुवस्यैते शुक्रनाम्ना मानसाः ।। ३१.४ ।।\nतृप्तिमन्तो गणा ह्येते देवानान्तु त्रयः स्मृताः ।\nछन्दोगास्तु त्रयस्त्रिंशत्सर्वे स्वायम्भुवस्य ह ।। ३१.५ ।।\nयदुर्ययातिर्द्वौ देवौ दीधयः स्रवसो मतिः।\nविभासश्च क्रतुश्चैव प्रजातिर्विशतो द्युतिः ।। ३१.६ ।।\nवायसो मङ्गलश्चैव यामा द्वादश कीर्तिताः।\nअभिमन्युरुग्रदृष्टिः समयोऽथ शुचिश्रवाः।\nकेवलो विश्वरूपश्च सुपक्षो मधुपस्तथा ।। ३१.७ ।।\nतुरीयो निर्हपुश्चैव युक्तो ग्रावाजिनस्तु ते।\nयमिनो विश्वदेवाद्यं यविष्ठोऽमृतवानपि ।। ३१.८ ।।\nअजिरो विभुर्विभावश्च मृलिकोऽथ दिदेहकः।\nश्रुतिश्रृणो बृहच्छुक्रो देवा द्वादश कीर्तिताः ।। ३१.९ ।।\nआसन् स्वायम्भुवस्यैते अन्तरे सोमपायिनः।\nत्विषिमन्तो गणा ह्येते वीर्यवन्तो महाबलाः ।। ३१.१० ।।\nतेषामिन्द्रः सदा ह्यासीद्विश्वभुक् प्रथमो विभुः।\nअसुरा येतदा तेषामासन् दायादबान्धवाः ।। ३१.११ ।।\nसुपर्णयक्षगन्धर्वाः पिशाचोरगराक्षसाः।\nअष्टौ ते पितृभिः सार्द्धं नासत्या देवयोनयः ।। ३१.१२ ।।\nस्वायम्भुवेऽन्तरेऽतीताः प्रजास्त्वासां सहस्रशः।\nप्रभावरूपसम्पन्ना आयुषा च बलेन च ।। ३१.१३ ।।\nविस्तरादिह नोच्यन्ते मा प्रसङ्गो भवत्विह।\nस्वायम्भुवो निसर्गश्च विज्ञेयः साम्प्रतं मनुः ।। ३१.१४ ।।\nअतीते वर्त्तमानेन दृष्टो वैवस्वतेन सः।\nप्रजाभिर्देवताभिश्च ऋषिभिः पितृभिः सह ।। ३१.१५ ।।\nतेषां सप्तर्षयः पूर्वमासन्ये तान् निबोधत।\nभृग्वङ्गिरा मरीचिश्च पुलस्त्यः पुलहः क्रतुः ।। ३१.१६ ।।\nअत्रिश्चैव वसिष्ठश्च सप्त स्वायम्भुवेऽन्तरे।\nअग्नीध्रश्चातिबाहुश्च मेधा मेधातिथिर्वसुः ।। ३१.१७ ।।\nज्योतिष्मान् द्युतिमान् हव्यः सवनः पुत्र एव च ।।\nमनोः स्वायम्भुवस्यैते दश पुत्रा महौजसः ।। ३१.१८ ।।\nवायुप्रोक्ता महासत्त्वा राजानः प्रथमेऽन्तरे।\nसासुरन्तत्सगन्धर्वं सयक्षोरगराक्षसम्।\nसपिशाचमनुष्यञ्च सुपर्णाप्सरसाङ्गणम् ।। ३१.१९ ।।\nनो शक्यमानुपूर्व्येण वक्तुं वर्षशतैरपि।\nबहुत्वान्नामधेयानां सङ्ख्या तेषां कुले तथा ।। ३१.२० ।।\nया वै व्रजकुलाख्यास्तु आसन् स्वायम्बुवेऽन्तरे।\nकालेन बहुनातीता अयनाब्दयुगक्रमैः ।। ३१.२१ ।।\n<b>।।ऋषय ऊचुः।।\n</b>\nक एष भगवान् कालः सर्वभूतापहारकः।\nकस्य योनिः किमादिश्च किन्तत्त्वं स किमात्मजः ।। ३१.२२ ।।\nकिमस्य चक्षुः का मूर्तिः के चास्यावयवाः स्मृताः।\nकिंनामधेयः कोऽस्यात्मा एतत् प्रब्रूहि पृच्छताम् ।। ३१.२३ ।।\n<b>।।सूत उवाच।।\n</b>\nश्रूयतां कालसद्भावः श्रुत्वा चैवावधार्यताम्।\nसूर्ययोनिर्निमेषादिः सङ्ख्याचक्षुः स उच्यते ।। ३१.२४ ।।\nमूर्त्तिरस्य त्वहोरात्रे निमेषावयवश्च सः।\nसंवत्सरशतं त्वस्य नाम चास्य कलात्मकम्।\nसाम्प्रतानागतातीतकालात्मा स प्रजापतिः ।। ३१.२५ ।।\nपञ्चानां प्रविभक्तानां कालावस्थां निभोधत।\nदिनार्द्धमासमासैस्तु ऋतुभिस्त्वयनैस्तथा ।। ३१.२६ ।।\nसंवत्सरस्तु प्रथमो द्वितीयः परिवत्सरः।\nइद्वत्सरस्तृतीयस्तु चतुर्थश्चानुवत्सरः ।। ३१.२७ ।।\nवत्सरः पञ्चमस्तेषां कालः स युगसंज्ञितः।\nतेषान्तु तत्त्वं वक्ष्यामि कीर्त्त्यमानं निबोधत ।। ३१.२८ ।।\nऋतुरग्निस्तु यः प्रोक्तः स तु संवत्सरो मतः।\nआदित्ये यस्त्वसौ सारः कालाग्निः परिवत्सरः ।। ३१.२९ ।।\nशुक्लकृष्णा गतिश्चापि अपां सारमयः खगः।\nस इडावत्सरः सोमः पुराणे निश्चयो मतः ।। ३१.३० ।।\nयश्चायं तपते लोकांस्तनुभिः सप्तसप्तभिः।\nआशुकर्त्ता च लोकस्य सवायुरिति वत्सरः ।। ३१.३१ ।।\nअहङ्कारात् रुदन् रुद्रः सद्भूतो ब्रह्मणस्त्रयः।\nस रुद्रो वत्सरस्तेषां विजज्ञे नीललोहितः।\nतेषां हि तत्त्वं वक्ष्यामि कीर्त्यमानं निबोधत ।। ३१.३२ ।।\nअङ्गप्रत्यङ्गसंयोगात् कालात्मा प्रपितामहः।\nऋक्साम यजुषां योनिः पञ्चानां पतिरीश्वरः ।। ३१.३३ ।।\nसोऽग्निर्यजुश्च सोमश्च स भूतः स प्रजापतिः।\nप्रोक्तः संवत्सरश्चेति सूर्यो योऽग्निर्मनीषिभिः ।। ३१.३४ ।।\nयस्मात् कालविभागानां मासर्त्वयनयोरपि।\nग्रहनक्षत्रशीतोष्णवर्षायुःकर्मणां तथा।\nयोजितः प्रविभागानां दिवसानाञ्च भास्करः ।। ३१.३५ ।।\nवैकारिकः प्रसन्नात्मा ब्रह्मपुत्रः प्रजापतिः।\nएकेनैकोऽथ दिवसो मासोऽथर्तुः पितामहः ।। ३१.३६ ।।\nआदित्यः सविता भानुर्जीवनो ब्रह्मसत्कृतः।\nप्रभवश्चात्य यश्चैव भूतानां तेन भास्करः ।। ३१.३७ ।।\nताराभिमानी विज्ञेयस्तृतीयः परिवत्सरः।\nसोमः सर्वौषधिपतिर्यस्मात्स प्रपितामहः ।। ३१.३८ ।।\nआजीवः सर्वभूतानां योगक्षेमकृदीश्वरः।\nअवेक्षणाणः सततं बिभर्ति जगदंशुभिः ।। ३१.३९ ।।\nतिथीनां पर्वसन्धीनां पूर्णिमादर्शयोरपि।\nयोनिर्निशाकरो यश्च योऽमृतात्मा प्रजापतिः ।। ३१.४० ।।\nतस्मात् स पितृमान् सोम ऋग्यजुश्छन्दआत्मकः।\nप्राणापानसमानाद्यैर्व्यानोदानात्मकैरपि ।। ३१.४१ ।।\nकर्मभिः प्राणिनां लोके सर्वचेष्टाप्रवर्त्तकः।\nप्राणापानसमानानां वायूनाञ्च प्रवर्त्तकः ।। ३१.४२ ।।\nपञ्चानाञ्चेन्द्रियमनोबुद्धिस्मृति जलात्मनाम्।\nसमानकालकरणः क्रियाः सम्पादयन्निव ।। ३१.४३ ।।\nसर्वात्मा सर्वलोकानामावहः प्रवहादिभिः।\nविधाता सर्वभूतानां क्षमी नित्यं प्रभञ्जनः ।। ३१.४४ ।।\nयोनिरग्नेरपां भूमे रवेश्चन्द्रमसश्चयः।\nवायुः प्रजापिर्भूतं लोकात्मा प्रपितामहः ।। ३१.४५ ।।\nप्रजापति मुखैर्देवैः सम्यगिष्टफलार्थिभिः।\nत्रिभिरेव कपालैस्तु अम्बकैरोषधिक्षये।\nइज्यते भगवान् यस्मात्तस्मात् त्र्यम्बक उच्यते ।। ३१.४६ ।।\nगायत्री चैव त्रिष्टुप् च जगती चैव या स्मृता।\nत्र्यम्बका नामतः प्रोक्ता योनयः सवनस्य ताः ।। ३१.४७ ।।\nताभिरेकत्वभूताभिस्त्रिविधाभिः स्ववीर्यतः।\nत्रिसाधनपुरोडाशस्त्रि कपालः स वै स्मृतः ।। ३१.४८ ।।\nइत्येतत्पञ्चवर्षं हि युगं प्रोक्तं मनीषिभिः।\nयच्चैव पञ्चधात्मा वै प्रोक्तः संवत्सरो द्विजैः।\nसैकं षट्कं विजज्ञेऽथ मध्वादीनृतवःकिल ।। ३१.४९ ।।\nऋतुपुत्रार्त्तवः पञ्च इति सर्गः समासतः।\nइत्येष पवमानो वै प्राणिनां जीवितानि तु ।। ३१.५० ।।\nनदी वेगसमायुक्तं कालो धावति संहरन्।\nअहोरात्रकरस्तस्मात् स वायुरभवत्पुनः ।। ३१.५१ ।।\nएते प्रजानां पतयः प्रधानाः सर्वदेहिनाम् ।\nपितरः सर्व लोकानां लोकात्मानः प्रकीर्तिताः ।। ३१.५२ ।।\nध्यायतो ब्रह्मणो वक्रादुद्यन् समभवद्भवः।\nऋषिर्विप्रो महादेवो भूतात्मा प्रपितामहः ।। ३१.५३ ।।\nईश्वरः सर्वभूतानां प्रणवायोपपद्यते।\nआत्मवेशेन भूतानामङ्गप्रत्यङ्गसम्भवः ।। ३१.५४ ।।\nअग्निः संवत्सरः सूर्यश्चन्द्रमा वायुरेव च।\nयुगाभिमानी कालात्मा नित्यं संक्षेपकृद्विभुः।\nउन्मादकोऽनुग्रहकृत्स इद्वत्सर उच्यते ।। ३१.५५ ।।\nरुद्राविष्टो भगवता जगत्यस्मिन् स्वतेजसा।\nआश्रयाश्रयसंयोगात्तनुभिर्नामभिस्तथा ।। ३१.५६ ।।\nततस्तस्य तु वीर्येण लोकानुग्रहकारकम्।\nद्वितीयं भद्रसंयोगं सन्ततस्यैककारकम् ।। ३१.५७ ।।\nदेवत्वञ्च पितृत्वञ्च कालत्वञ्चास्य यत्परम्।\nतस्माद्वै सर्वथा भद्रस्तद्वद्भिरभिपूज्यते ।। ३१.५८ ।।\nपतिः पतीनां भगवान् प्रजेशानां प्रजापतिः।\nभवनः सर्वभूतानां सर्वेषां नीललोहितः।\nओषधीः प्रतिसन्धत्ते रुद्रः क्षीणाः पुनः पुनः ।। ३१.५९ ।।\nइत्येषां यदपत्यं वै न तच्छक्यं प्रमाणतः।\nबहुत्वात् परिसङ्ख्यातुं पुत्रपौत्रमनन्तकम् ।। ३१..६० ।।\nइमं वंशं प्रजेशानां महतां पुण्यकर्मणाम्।\nकीर्त्तयन् स्थिरकीर्त्तीनां महतीं सिद्धिमाप्नुयात् ।। ३१.६१ ।।\nइति श्रीमहापुराणे वायुप्रोक्ते देववंशवर्णनं नामै कत्रिंशोऽध्यायः ।। ३१ ।।"
  }
]
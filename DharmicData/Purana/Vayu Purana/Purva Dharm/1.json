[
  {
    "text": "श्रीगणेशाय नमः ।।"
  },
  {
    "text": "नारायणं नमस्कृत्य नरञ्चैव नरोत्तमम्।\nदेवीं सरस्वतीं चैव ततो जयमुदीरयेत्।।"
  },
  {
    "text": "जयति पराशरसूनुः सत्यवतीहृदयनन्दनो व्यासः।\nयस्यास्यकमलगलितं वाङ्मयममृतं जगत् पिबति।।"
  },
  {
    "text": "प्रपद्ये देवमीशानं शाश्वतं ध्रुवमव्ययम्।\nमहादेवं महात्मानं सर्वस्य जगतः पतिम् ।।१।।"
  },
  {
    "text": "ब्रह्माणं लोककर्त्तारं सर्वज्ञमपराजितम्।\nप्रभुं भूतभविष्यस्य साम्प्रतस्य च सत्पतिम् ।।२।।"
  },
  {
    "text": "ज्ञानमप्रतिमं यस्य वैराग्यं च जगत्पतेः।\nऐश्वर्यञ्चैव धर्मश्च सहसिद्धिचतुष्टयः ।।३।।"
  },
  {
    "text": "य इमान् पश्यते भावान्नित्यं सदसदात्मकान्।\nआविशन्ति पुनस्तं वै क्रियाभावार्थमीश्वरम् ।।४।।"
  },
  {
    "text": "लोककृल्लोकतत्त्वज्ञो योगमास्थाय तत्त्ववित्।\nअसृजत् सर्वभूतानि स्थावराणि चराणि च ।।५।।"
  },
  {
    "text": "तमजं विश्वकर्माणं चित्पतिं लोकसाक्षिणम्।\nपुराणाख्यानजिज्ञासुर्व्रजामि शरणं प्रभुम् ।।६।।"
  },
  {
    "text": "ब्रह्मवायुमहेन्द्रेभ्यो नमस्कृत्य समाहितः।\nऋषीणाञ्च वरिष्ठाय वसिष्ठाय महात्मने ।।७।।"
  },
  {
    "text": "तन्नप्त्त्रे चातियशसे जातूकर्णाय चर्षये।\nवसिष्ठाय च शुचये कृष्णद्वैपायनाय च ।।८।।"
  },
  {
    "text": "पुराणं सम्प्रवक्ष्यामि ब्रह्मोक्तं वेदसम्मितम्।\nधर्मार्थन्यायसंयुक्तैरागमैः सुविभूषितम् ।।९।।"
  },
  {
    "text": "असीमकृष्णे विक्रान्ते राजन्येऽनुपमत्विषि।\nप्रशासतीमां धर्मेण भूमिं भूमिपसत्तमे ।।१०।।"
  },
  {
    "text": "ऋषयः संशितात्मानः सत्यव्रतपरायणाः।\nऋजवो नष्टरजसः शान्ता दान्ता जितेन्द्रियाः ।।११।।"
  },
  {
    "text": "धर्मक्षेत्रे कुरुक्षेत्रे दीर्घसत्रन्तु ईजिरे।\nनद्यास्तीरे दृषद्वत्याः पुण्यायाः शुचिरोधसः।\nदीक्षितास्ते यथाशास्त्रं नैमिषारण्यगोचराः ।।१२।।"
  },
  {
    "text": "द्रष्टुं तान् स महाबुद्धिः सूतः पौराणिकोत्तमः।\nलोमानि हर्षयाञ्चक्रे श्रोत्रूणां यत् सुभाषितैः।\nकर्मणा प्रथितस्तेन लोकेऽस्मिँल्लोमहर्षणः ।।१३।।"
  },
  {
    "text": "तपःश्रुताचारनिधेर्वेदव्यासस्य धीमतः।\nशिष्यो बभूव मेधावी त्रिषु लोकेषु विश्रुतः ।।१४।।"
  },
  {
    "text": "पुराण वेदो ह्यखिलो यस्मिन् सम्यक् प्रतिष्ठितः।\nभारती चैव विपुला महाभारतवर्द्धिनी ।।१५।।"
  },
  {
    "text": "धर्मार्थकाममोक्षार्थाः कथा यस्मिन् प्रतिष्ठिताः।\nसूक्ताः सुपरिभाषाश्च भूमावोषधयो यथा ।।१६।।"
  },
  {
    "text": "स तान् न्यायेन सुधियो न्यायविन्मुनिपुङ्गवान्।\nअभिगम्योपसंसृत्य नमस्कृत्य कृताञ्जलिः।\nतोषयामास मेधावी प्रणिपातेन तानृषीन् ।।१७।।"
  },
  {
    "text": "ते चापि सर्त्रिणः प्रीताः ससदस्या महौजसः।\nतस्मै साम च पूजाञ्च यथावत् प्रतिपेदिरे ।।१८।।"
  },
  {
    "text": "अथ तेषां पुराणस्य शुश्रूषा समपद्यत।\nदृष्ट्वा तमातिविश्वस्तं विद्वांसं लोमहर्षणम् ।।१९।।"
  },
  {
    "text": "तस्मिन् सत्रे गृहपतिः सर्वशास्त्रविशारदः।\nइङ्गितैर्भावमालक्ष्य तेषां सूतमनोदयत् ।।२०।।"
  },
  {
    "text": "त्वया सूत महाबुद्धिर्भगवान् ब्रह्मवित्तमः।\nइतिहासपुराणार्थं व्यासः सम्यगुपासितः।\nदुदोह वै मतिं तस्य त्वं पुराणाश्रयां कथाम् ।।२१।।"
  },
  {
    "text": "एषाञ्च ऋषिमुख्यानां पुराणं प्रति धीमताम्।\nशुश्रूषास्ति महाबुद्धे तच्छ्रावयितुमर्हसि ।।२२।।"
  },
  {
    "text": "सर्वे हीमे महात्मानो नाना गोत्राः समागताः।\nस्वान् स्वान् वंशान् पुराणैस्तु श्रृणुयुर्ब्रह्मवादिनः ।।२३।।"
  },
  {
    "text": "सपुत्रान् दीर्घसत्रेऽस्मिञ्छ्रवयेथा मुनीनथ।\nदीक्षिष्यमाणैरस्माभि स्तेन प्रागसि संस्मृतः ।।२४।।"
  },
  {
    "text": "इति सन्नोदितः सूतस्तैरेव मुनिभिः पुरा।\nपुराणार्थं पुराणज्ञैः सत्यव्रतपरायणैः ।।२५।।"
  },
  {
    "text": "स्वधर्म एष सूतस्य सद्भिर्दृष्टः पुरातनैः।\nदेवतानामृषीणाञ्च राज्ञाञ्चामिततेजसाम् ।।२६।।"
  },
  {
    "text": "वंशानां धारणं कार्यं श्रुतानाञ्च महात्मनाम्।\nइतिहासपुराणेषु दिष्टा ये ब्रह्मवादिभिः ।।२७।।"
  },
  {
    "text": "न हि वेदेष्वधिकारः कश्वित् सूतस्य दृश्यते।\nवैन्यस्य हि पृथोर्यज्ञे वर्त्तमाने महात्मनः।\nसुत्यायामभवत् सूतः प्रथमं वर्णवैकृतः ।।२८।।"
  },
  {
    "text": "ऐन्द्रेण हविषा तत्र हविः पृक्तं बृहस्पतेः।\nजुहावेन्द्राय देवाय ततः सूतो व्यजायत।\nप्रमादात्तत्र सञ्जज्ञे प्रायश्चित्तञ्च कर्मसु ।।२९।।"
  },
  {
    "text": "शिष्यहव्येन यत् पृक्तमभिभूतं गुरोर्हविः।\nअधरोत्तरचारेण जज्ञे तद्वर्णवैकृतः ।।३०।।"
  },
  {
    "text": "यच्च क्षत्रात् समभवद्ब्राह्मणाऽवरयोनितः।\nततः पूर्वेण साधर्म्यात्तुल्यधर्मा प्रकीर्त्तितः ।।३१।।"
  },
  {
    "text": "मध्यमो ह्येष सूतस्य धर्मः क्षत्रोपजीवनम्।\nरथनागाश्वचरितं जघन्यञ्च चिकित्सितम् ।।३२।।"
  },
  {
    "text": "तत् स्वधर्ममहं पृष्टो भवद्भिर्ब्रह्मवादिभिः।\nकस्मात् सम्यङ्न विब्रूयां पुराणमृषिपूजितम् ।।३३।।"
  },
  {
    "text": "पितॄणां मानसी कन्या वासवी समपद्यत।\nअपध्याता च पितृभिर्मत्स्ययोनौ बभूव सा ।।३४।।"
  },
  {
    "text": "अरणीव हुताशस्य निमित्तं यस्य जन्मनः।\nतस्यां जातो महायोगी व्यासो वेदविदां वरः ।।३५।।"
  },
  {
    "text": "तस्मै भगवते कृत्वा नमो व्यासाय वेधसे।।"
  },
  {
    "text": "पुरुषाय पुराणाय भृगुवाक्यप्रवर्त्तिने।\nमानुषच्छद्मरूपाय विष्णवे प्रभविष्णवे ।।३६।।"
  },
  {
    "text": "जातमात्रञ्च यं वेद उपतस्थे ससङ्ग्रहः।\nधर्ममेव पुरस्कृत्य जातूकर्णादवाप तम् ।।३७।।"
  },
  {
    "text": "मतिं मन्थानमाविध्य येनासौ श्रुतिसागरात्।\nप्रकाशं जनितो लोके महाभारतचन्द्रमाः ।।३८।।"
  },
  {
    "text": "वेदद्रुमश्च यं प्राप्य सशाखः समपद्यत।\nभूमिकालगुणान् प्राप्य बहुशाखो यथा द्रुमः ।।३९।।"
  },
  {
    "text": "तस्मादहमुपश्रुत्य पुराणं ब्रह्मवादिनः।\nसर्वज्ञात्सर्ववेदेषु पूजिताद्दीप्ततेजसः ।।४०।।"
  },
  {
    "text": "पुराणं सम्प्रवक्ष्यामि यदुक्तं मातरिश्वना।\nपृष्टेन मुनिभिः पूर्वं नैमिषीयैर्महात्मभिः ।।४१।।"
  },
  {
    "text": "महेश्वरः परोऽव्यक्तश्चतुर्बाहुश्चतुर्मुखः।\nअचिन्त्यश्चाप्रमेयश्च स्वयम्भूर्हेतुरीश्वरः ।।४२।।"
  },
  {
    "text": "अव्यक्तं कारणं यद्यन्नित्यं सदसदात्मकम्।\nमहदादिविशेषान्तं सृजतीति विनिश्चयः ।।४३।।"
  },
  {
    "text": "अण्डं हिरण्मयञ्चैव बभूवाप्रतिमं ततः।\nअण्डस्यावरणञ्चाद्भिरपामपि च तेजसा ।।४४।।"
  },
  {
    "text": "वायुना तस्य नभसा नभो भूतादिना वृतम्।\nभूतादिर्महता चैव अव्यक्तेनावृतो महान् ।।४५।।"
  },
  {
    "text": "अतोऽत्र विश्वदेवानामृषीणाञ्चोपवर्णितम्।\nनदीनां पर्वतानाञ्च प्रादुर्भावोऽत्र शस्यते ।।४६।।"
  },
  {
    "text": "मन्वन्तराणां सर्वेषां कल्पानाञ्चोपवर्णनम्।\nकीर्त्तनं ब्रह्मक्षत्रस्य ब्रह्म जन्म च कीर्त्त्यते ।।४७।।"
  },
  {
    "text": "अतो ब्रह्मणि स्रष्टृत्वं प्रजासर्गोपवर्णनम्।\nअवस्थाश्चात्र कीर्त्त्यन्ते ब्रह्मणोऽव्यक्तजन्मनः ।।४८।।"
  },
  {
    "text": "कल्पानां वत्सराश्चैव जगतः स्थापनन्तथा।\nशयनञ्च हरेरत्र पृथिव्युद्धरणन्तथा ।।४९।।"
  },
  {
    "text": "सन्निवेशः पुरादीनां वर्णाश्रमविभागशः।\nवृक्षाणां गृहसंस्थानां सिद्धानाञ्चविनाशनम् ।।५०।।"
  },
  {
    "text": "योजनानां पथाञ्चैव सञ्चरो बहुविस्तरः।\nस्वर्गे स्थानविभागश्च मर्त्त्यानां भुविचारिणाम् ।।५१।।"
  },
  {
    "text": "वृक्षाणामोषधीनाञ्च वीरुधाञ्च प्रकीर्त्तनम्।\nवृक्षनारकिकीटत्वं मर्त्त्यानां परिकीर्त्तितम् ।।५२।।"
  },
  {
    "text": "देवतानामृषीणाञ्च द्वे सृती परिकीर्त्तिते।\nअन्नादीनां तनूनाञ्च सर्जनन्त्यजनन्तथा ।।५३।।"
  },
  {
    "text": "प्रथमं सर्वशास्त्राणां पुराणं ब्रह्मणा स्मृतम्।\nअनन्तरञ्च वक्रेभ्यो वेदास्तस्य विनिःसृताः ।।५४।।"
  },
  {
    "text": "अङ्गानि धर्मशास्त्रञ्च व्रतानि नियमास्तथा।\nपशूनां पुरुषाणाञ्च सम्भवः परिकीर्तितः ।।५५।।"
  },
  {
    "text": "तथा निर्वचनं प्रोक्तं कल्पस्य च परिग्रहः।\nनव सर्गाः पुनः प्रोक्ता ब्रह्मणो बुद्धिपूर्वकाः ।।५६।।"
  },
  {
    "text": "त्रयोऽन्ये बुद्धिपूर्वास्तु ततो लोकानकल्पयत्।\nब्रह्मणोऽवयवेभ्यश्च धर्मादीनां समुद्भवः ।।५७।।"
  },
  {
    "text": "ये द्वादश प्रसूयन्ते प्रजाः कल्पे पुनः पुनः।\nकल्पयोरन्तरं प्रोक्तं प्रतिसन्धिश्च यस्तयोः ।।५८।।"
  },
  {
    "text": "तमोमात्रावृतत्वाच्च ब्रह्मणोऽधर्मसम्भवः।\nतथैव शतरूपायाः सम्भवश्च ततः परम् ।।५९।।"
  },
  {
    "text": "प्रियव्रतोत्तानपादौ प्रसूत्याकूतयश्च ताः।\nकीर्त्त्यन्ते धूतपाप्मानो येषु लोकाः प्रतिष्ठिताः ।।६०।।"
  },
  {
    "text": "रुचेः प्रजापतेश्चोर्द्वमाकूत्यां मितुनोद्भवः।\nप्रसूत्यामपि दक्षस्य कन्यानां प्रभवस्ततः ।।६१।।"
  },
  {
    "text": "दाक्षायणीषु चाप्यूर्द्ध्वं श्रद्धाद्यासु महात्मनाम्।\nधर्मस्य कीर्त्त्यते सर्गः सात्त्विकस्य सुखोदयः ।।६२।।"
  },
  {
    "text": "तथाऽधर्म्मस्य हिंसायां तामसोऽशुभलक्षणः।\nमहेश्वरस्य सत्याञ्च प्रजासर्गः प्रकीर्तितः ।।६३।।"
  },
  {
    "text": "निरामयञ्च ब्रह्माणं तादृशं कीर्त्तितं पुनः।\nयोगं योगनिधिः प्राह द्विजानां मुक्तिकांक्षिणाम् ।।६४।।"
  },
  {
    "text": "अवतारश्च रुद्रस्य महाभाग्यं तथैव च।\nत्रैवेदिकां कथाञ्चापि संवादः परमो महान् ।।६५।।"
  },
  {
    "text": "ब्रह्मनारायणाभ्याञ्च यत्र स्तोत्रं प्रकीर्त्तितम्।\nस्तुतस्ताभ्यां स देवेशस्तुतोष भगवान् शिवः ।।६६।।"
  },
  {
    "text": "प्रादुर्भावोऽथ रुद्रस्य ब्रह्मणोऽङ्गे महात्मनः।\nकीर्त्त्यते नाम हेतुश्च यथाऽरोदीन्महामनाः ।।६७।।"
  },
  {
    "text": "रुद्रादीनि यथा ह्यष्टौ नामान्याप्नोत् स्वयम्भुवः।\nयथा च तैर्व्याप्रतमिदं त्रैलोक्यं सचराचरम् ।।६८।।"
  },
  {
    "text": "भृग्वादीनामृषीणाञ्च प्रजासर्गोपवर्णनम्।\nवसिष्ठस्य च ब्रह्मर्षेर्यत्र गोत्रानुकीर्त्तनम् ।।६९।।"
  },
  {
    "text": "अग्नेः प्रजायाः सम्भूतिः स्वाहायां यत्र कीर्त्तिता।\nपितॄणां द्विप्रकाराणां स्वधायास्तदनन्तरम् ।।७०।।"
  },
  {
    "text": "पितृवंशप्रसङ्गेन कीर्त्यते च महेश्वरात्।\nदक्षस्य शापः सत्यर्थे भृग्वादीनाञ्च धीमताम् ।।७१।।"
  },
  {
    "text": "प्रतिशापश्च रुद्रस्य दक्षादद्भुतकर्मणः।\nप्रतिषेधश्च वैरस्य कीर्त्यते यत्र विस्तरात् ।।७२।।"
  },
  {
    "text": "तेषां नियोगो द्वीपेषु देशेषु च पृथक् पृथक्।\nस्वायम्भुवस्य सर्गस्य ततश्चाप्यनुकीर्त्तनम् ।।७३।।"
  },
  {
    "text": "उक्तो नाभेर्निसर्गश्च रजसश्च महात्मनः।\nद्वीपानां ससमुद्राणां पर्वतानाञ्च कीर्त्तनम् ।।७४।।"
  },
  {
    "text": "वर्षाणाञ्च नदीनाञ्च तद्भेदानाञ्च सर्वशः।\nद्वीपभेदसहस्राणामन्तर्भेदश्च सप्तसु ।।७५।।"
  },
  {
    "text": "विस्तरान् मण्डलाच्चैव जम्बूद्‌वीपसमुद्रयोः।\nप्रमाणं योजनाग्रेण कीर्त्त्यते पर्वतैः सह ।।७६।।"
  },
  {
    "text": "हिमवान् हेमकूटस्तु निषधो मेरुरेव च।\nनीलः श्वेतः शृङ्गवांश्च कीर्त्त्यन्ते वर्षपर्वताः ।।७७।।"
  },
  {
    "text": "तेषामन्तरविष्कम्भा उच्छ्रायायामविस्तराः।\nकीर्त्त्यन्ते योजनाग्रेण ये च तत्र निवासिनः ।।७८।।"
  },
  {
    "text": "भारतादीनि वर्षाणि नदीभिः पर्वतैस्तथा।\nभूतैश्चोपनिविष्टानि गतिमद्भिर्ध्रुवैस्तथा ।।७९।।"
  },
  {
    "text": "जम्बूद्वीपादयो द्वीपाः समुद्रैः सप्तभिर्वृताः।\nततश्चाप्यम्मयी भूमिर्लोकालोकश्च कीर्त्त्यते ।।८०।।"
  },
  {
    "text": "अण्डस्यान्तस्त्विमे लोकाः सप्तद्वीपा च मेदिनी।\nभूरादयश्च कीर्त्त्यन्ते वरणैः प्राकृतैः सह ।।८१।।"
  },
  {
    "text": "सर्वञ्च तत्‌प्रधानस्य परिमाणैकदेशिकम्।\nसव्यासपरिमाणञ्च संक्षेपेणैव कीर्त्त्यते ।।८२।।"
  },
  {
    "text": "सूर्याचन्द्रमसोश्चैव पृथिव्याश्चाप्यशेषतः।\nप्रमाणं योजनाग्रेण साम्प्रतैरभिमानिभिः।\nमहेन्द्राद्याः सभाः पुण्या मानसोत्तरमूर्द्धनि ।।८३।।"
  },
  {
    "text": "अत ऊर्द्ध्वं गतिश्चोक्ता स्वर्गस्यालातचक्रवत्।\nनागवीथ्यजवीथ्योश्च लक्षणं परिकीर्त्त्यते ।।८४।।"
  },
  {
    "text": "काष्ठयोर्लेखयोश्चैव मण्डलानाञ्च योजनैः।\nलोकालोकस्य सन्ध्याया अह्नो विषुवतस्तथा ।।८५।।"
  },
  {
    "text": "लोकपालाः स्थिताश्चोर्द्ध्वं कीर्त्त्यन्ते ये चतुर्दिशम्।\nपित्रूणां देवतानां च पन्थानौ दक्षिणोत्तरौ ।।८६।।"
  },
  {
    "text": "गृहिणां न्यासिनाञ्चोक्तौ रजःसत्त्वसमाश्रयात्।\nकीर्त्त्यते च पदं विष्णोर्धर्माद्या यत्र धिष्ठिताः ।।८७।।"
  },
  {
    "text": "सूर्याचन्द्रमसोश्चारो ग्रहाणां ज्योतिषां तथा।\nकीर्त्त्यते ध्रुवसामर्थ्यात् प्रजानां च शुभाशुभम् ।।८८।।"
  },
  {
    "text": "ब्रह्मणा निर्मितः सौरः स्यन्दनोऽर्थवशात् स्वयम्।\nकीर्त्त्यते भगवान् येन प्रसर्पति दिवि स्वयम् ।।८९।।"
  },
  {
    "text": "स रथोऽधिष्ठितो देवैरादित्यैः ऋषिभिस्तथा।\nगन्धर्वैरप्सरोभिश्च ग्रामणीसर्पराक्षसैः ।।९०।।"
  },
  {
    "text": "अपां सारमयस्येन्दोः कीर्त्यते च रथस्तथा।\nवृद्धिक्षयौ च सौमस्य कीर्त्त्येते सूर्यकारितौ ।।९१।।"
  },
  {
    "text": "सूर्यादीनां स्यन्दनानां ध्रुवादेव प्रकीर्त्तनम्।\nकीर्त्त्यते शिशुमारश्च यस्य पुच्छे ध्रुवः स्थितः ।।९२।।"
  },
  {
    "text": "तारारूपाणि सर्वाणि नक्षत्राणि ग्रहैः सह।\nनिवासा यत्र कीर्त्त्यन्ते देवानां पुण्यकारिणाम् ।।९३।।"
  },
  {
    "text": "सूर्यरश्मिसहस्रे च वर्षशीतोष्णनिःस्रवः।\nप्रविभागश्च रश्मीनां नामतः कर्मतोऽर्थतः ।।९४।।"
  },
  {
    "text": "परिमाणगती चोक्ते ग्रहाणां सूर्यसंश्रयात्।\nयथा चाशु विषात् प्राप्ता शम्भोः कण्ठस्य नीलता ।।९५।।"
  },
  {
    "text": "ब्रह्मप्रसादितस्याशु विषादः शूलपाणिनः।\nस्तूयमानः सुरैर्विष्णुः स्तौति देवं महेश्वरम् ।।९६।।"
  },
  {
    "text": "लिङ्गोद्भवकथा पुण्या सर्वपापप्रणाशिनी।\nविश्वरूपात् प्रधानस्य परिणामोऽयमद्भुतः ।।९७।।"
  },
  {
    "text": "पुरूरवस ऐलस्य माहात्म्यानुप्रकीर्त्तनम्।\nपितॄणां द्विप्रकाराणां तर्पणं चामृतस्य वै ।।९८।।"
  },
  {
    "text": "ततः पर्वाणि कीर्त्त्यन्ते पर्वणाञ्चैव सन्धयः।\nस्वर्ग लोकगतानां च प्राप्तानाञ्चाप्यधोगतिम्।\nपितॄणां द्विप्रकाराणां श्राद्धेनानुग्रहो महान् ।।९९।।"
  },
  {
    "text": "युगसंख्याप्रमाणं च कीर्त्यते च कृते युगे।\nत्रेतायुगे चापकर्षाद्वार्तायाः संप्रवर्त्तनम् ।।१००।।"
  },
  {
    "text": "वर्णानामाश्रमाणाञ्च संख्यानञ्च प्रवर्त्तनम्।\nवर्णानामाश्रमाणाञ्च संस्थितिर्धर्मतस्तथा ।।१०१।।"
  },
  {
    "text": "यज्ञप्रवर्त्तनञ्चैव संवादो यत्र कीर्त्यते।\nऋषीणां वसुना सार्द्धं वसोश्चाधः पुनर्गतिः ।।१०२।।"
  },
  {
    "text": "प्रश्नानां दुर्वचत्वं च स्वायम्भुवमृते मनुम्।\nप्रशंसा तपसश्चोक्ता युगावस्थाश्च कृत्स्नशः।\nद्वापरस्य कलेश्चात्र सङ्क्षेपेण प्रकीर्तनम् ।।१०३।।"
  },
  {
    "text": "देवतिर्यङ्मनुष्याणां प्रमाणानि युगेयुगे।\nकीर्त्यन्ते युगसामर्थ्यात् परिणाहोच्छ्रयायुषः ।।१०४।।"
  },
  {
    "text": "शिष्टादीनां च निर्देशः प्रादुर्भावश्च कीर्त्यते।\nवेदस्य तद्विजातानां मंत्राणां च प्रकीर्तनम् ।।१०५।।"
  },
  {
    "text": "शाखानां परिमाणं च वेदव्यासादिशब्दनम्।\nमन्वन्तराणां संहारः संहारान्ते च सम्भवः ।।१०६।।"
  },
  {
    "text": "देवतानामृषीणां च मनोः पितृगणस्य च।\nन शक्यं विस्तराद्वक्तुमित्युक्तं च समासतः ।।१०७।।"
  },
  {
    "text": "मन्वन्तरस्य संख्या च मानुषेण प्रकीर्तिता।\nमन्वन्तराणां सर्वेषामेतदेव च लक्षणम् ।।१०८।।"
  },
  {
    "text": "अतीतानागतानां च वर्त्तमानेन कीर्त्त्यते।\nतथा मन्वन्तराणां च प्रतिसन्धानलक्षणम् ।।१०९।।"
  },
  {
    "text": "अतीतानागतानां च प्रोक्तं स्वायम्भुवेऽन्तरे।\nमन्वन्तरत्रयं चैव कालज्ञानं च कीर्त्त्यते ।।११०।।"
  },
  {
    "text": "मन्वन्तरेषु देवानां प्रजेशानां च कीर्त्तनम्।\nदक्षस्य चापि दौहित्राः प्रियाया दुहितुः सुताः ।।"
  },
  {
    "text": "ब्रह्मादिभिस्ते जनिता दक्षेणैव च धीमता ।।१११।।"
  },
  {
    "text": "सावर्णाद्याश्च कीर्त्त्यन्ते मनवो मेरुमाश्रिताः।\nध्रुवस्योत्तानपादस्य प्रजासर्गोपवर्णनम् ।।११२।।"
  },
  {
    "text": "पृथुनापि च वैन्येन भूमेर्द्दोहप्रवर्त्तनम्।\nपात्राणां पयसां चैव वंशानां च विशेषणम्।\nब्रह्मादिभिः पूर्वमेव दुग्धा चेयं वसुन्धरा ।।११३।।"
  },
  {
    "text": "दशभ्यस्तु प्रचेतेभ्यो मारिषायां प्रजापतेः।\nदक्षस्य कीर्त्त्यते जन्म सोमस्यांशेन धीमतः ।।११४।।"
  },
  {
    "text": "भूतभव्यभवेशत्वं महेन्द्राणां च कीर्त्त्यते।\nमन्वादिका भविष्यन्ति आख्यानैर्बहुभिर्वृताः ।।११५।।"
  },
  {
    "text": "वैवस्वतस्य च मनोः कीर्त्त्यते सर्गविस्तरः।\nदेवस्य महतो यज्ञे वारुणीं बिभ्रतस्तनुम्।\nब्रह्मशुक्रात् समुत्पत्तिर्भृग्वादीनां च कीर्त्यते ।।११६।।"
  },
  {
    "text": "विनिवृत्ते प्रजासर्गे चाक्षुषस्य मनोः शुभे।\nदक्षस्य कीर्त्त्यते सर्गो ध्यानाद्वैवस्वतैऽन्तरे ।।११७।।"
  },
  {
    "text": "नारदः प्रियसंवादी दक्षपुत्रान्महाबलान् ।।११७।।"
  },
  {
    "text": "नाशयामास शापाय आत्मनो ब्रह्मणः सुतः ।।११८।।"
  },
  {
    "text": "ततो दक्षोऽसृजत् कन्या वीरिण्यामेव विश्रुताः।\nकीर्त्त्यते धर्मसर्गश्च काश्यपस्य च धीमतः ।।११९।।"
  },
  {
    "text": "अत ऊर्ध्वं ब्रह्मणश्च विष्णोश्चैव भवस्य च।\nएकत्वं च पृथक्त्वं च विशेषत्वं च कीर्त्यते ।।१२०।।"
  },
  {
    "text": "ईशत्वाच्च यथा शप्ता जाता देवाः स्वयम्भुवा।\nमरुत्प्रसादो मरुतां दित्या देवांशसम्भवाः ।।१२१।।"
  },
  {
    "text": "कीर्त्त्यन्ते मरुताञ्चाथ गणास्ते सप्तसप्तकाः।\nदेवत्वं पितृवाक्येन वायुस्कन्धेन चाश्रयः ।।१२२।।"
  },
  {
    "text": "दैत्यानां दानवानाञ्च गन्धर्वोरगरक्षसाम्।\nसर्वभूतपिशाचानां पशूनां पक्षिवीरुधाम्।\nउत्पत्तयश्चाप्सरसां कीर्त्त्यन्ते बहुविस्तरात् ।।१२३।।"
  },
  {
    "text": "समुद्रसंयोगकृतं जन्मैरावतहस्तिनः।\nवैनतेयसमुत्पत्तिस्तथा चास्याभिषेचनम् ।।१२४।।"
  },
  {
    "text": "भृगूणां विस्तरश्चोक्तस्तथा चाङ्गिरसामपि।\nकश्यपस्य पुलस्त्यस्य तथैवात्रेर्म्महात्मनः ।।१२५।।"
  },
  {
    "text": "पराशरस्य च मुनेः प्रजानां यत्र विस्तरः।\nदेवतानामृषीणाञ्च प्रजोत्पत्तिस्ततः परम् ।।१२६।।"
  },
  {
    "text": "तिस्रः कन्याः प्रकीर्त्त्यन्ते यासु लोकाः प्रतिष्ठिताः।\nपितृदौहित्रनिर्द्देशो देवानां जन्म चोच्यते ।।१२७।।"
  },
  {
    "text": "विस्तरस्ते भगवतः पञ्चानां सुमहात्मनाम्।\nइलाया विस्तरश्चोक्त आदित्यस्य ततः परम् ।।१२८।।"
  },
  {
    "text": "विकुक्षिचरितञ्चोक्तं धुन्धोश्चैव निबर्हणम्।\nबृहद्बलान्तसंक्षेपादिक्ष्वाक्वाद्याः प्रकीर्त्तिताः ।।१२९।।"
  },
  {
    "text": "निम्यादीनां क्षितीशानां यावज्जहुगणादिति।\nकीर्त्त्यते विस्तरो यश्च ययातेरपि भूपतेः ।।१३०।।"
  },
  {
    "text": "यदुवंशसमुद्देशो हैहयस्य च विस्तरः।\nक्रोष्टोरनन्तरं चोक्तस्तथा वंशस्य विस्तरः ।।१३१।।"
  },
  {
    "text": "ज्यामघस्य च माहात्म्यं प्रजासर्गश्च कीर्त्त्यते।\nदेवावृधस्य त्वर्कस्य वृष्टेश्चैव महात्मनः ।।१३२।।"
  },
  {
    "text": "अत्रिमित्रान्वयश्चैव विष्णोर्द्दिव्याभिशंसनम्।\nविवस्वतोऽथ संप्राप्तिर्मणिरत्नस्य धीमतः ।।१३३।।"
  },
  {
    "text": "युधा जितः प्रजासर्गः कीर्त्त्यते च महात्मनः।\nकीर्त्त्यते चान्वयः श्रीमान् राजर्षेर्देवमीढुषः ।।१३४।।"
  },
  {
    "text": "पुनश्च जन्म चाप्युक्तं चरितञ्च महात्मनः।\nकंसस्यचापि दौरात्म्यमेकान्तेन समुद्भवः ।।१३५।।"
  },
  {
    "text": "वासुदेवस्य देवक्यां विष्णोर्ज्जन्म प्रजापतेः।\nविष्णोरनन्तरञ्चापि प्रजासर्गोपवर्णनम् ।।१३६।।"
  },
  {
    "text": "दैवासुरे समुत्पन्ने विष्णुना स्त्रीवधे कृते।\nसंरक्षता शक्रवधं शापः प्राप्तः पुरा भृगोः।\nभृगुश्चोत्थापयामास दिव्यां शुक्रस्य मातरम् ।।१३७।।"
  },
  {
    "text": "देवानामसुराणां च संग्रामा द्वादशायुताः।\nनारसिंहप्रभृतयः कीर्त्त्यन्ते प्राणनाशनाः ।।१३८।।"
  },
  {
    "text": "शुक्रेणाराधनं स्थाणोर्धीरेण तपसा कृतम्।\nवरदानप्रलुब्धेन यत्र शर्वस्तवः कृतः।\nअनन्तरं विनिर्दिष्टं देवासुरविचेष्टितम् ।।१३९।।"
  },
  {
    "text": "जयन्त्या सह सक्ते तु यत्र शुक्रे महात्मनि।\nअसुरान्मोहयामास शुक्ररूपेण बुद्धिमान्।\nबृहस्पतिस्तु तान् शुक्रः शशाप सुमहाद्युतिः ।।१४०।।"
  },
  {
    "text": "उक्तं च विष्णुमाहात्म्यं विष्णोर्जन्मादिशब्दनम्।\nतुर्वसुः शुक्रदौहित्रो देवयान्यां यदोरभूत्।\nअनुर्द्रुह्युस्तथा पूरुर्ययातितनया नृपाः ।।१४१।।"
  },
  {
    "text": "अत्र वंश्या महात्मानस्तेषां पार्थिवसत्तमाः।\nकीर्त्यन्ते दीर्घयशसो भूरिद्रविणतेजसः ।।१४२।।"
  },
  {
    "text": "कुशिकस्य च विप्रर्षेः सम्यग्यो धर्मसंश्रयः।\nबार्हस्पत्यन्तु सुरभिर्यत्र शापमिहानुदत् ।।१४३।।"
  },
  {
    "text": "कीर्त्तनं जह्नुवंशस्य शन्तनोर्वीर्यशब्दनम्।\nभविष्यतां तथा राज्ञामुपसंहारशब्दनम् ।।१४४।।"
  },
  {
    "text": "अनागतानां सप्तानां मनूनां चोपवर्णनम्।\nभौमस्यान्ते कलियुगे क्षीणे संहारवर्णनम् ।।१४५।।"
  },
  {
    "text": "परार्द्धपरयोश्चैव लक्षणं परिकीर्त्त्यते।\nब्रह्मणो योजनाग्रेण परिमाणविनिर्णयः ।।१४६।।"
  },
  {
    "text": "नैमित्तिकः प्राकृतिकस्तथैवात्यन्तिकः स्मृतः।\nत्रिविधः सर्व भूतानां कीर्त्त्यते प्रतिसञ्चरः ।।१४७।।"
  },
  {
    "text": "अनावृष्टिर्भास्कराच्च घोरः संवर्त्तकोऽनलः।\nमेघो ह्येकार्णवं वायुस्तथा रात्रिर्महात्मनः ।।१४८।।"
  },
  {
    "text": "संख्यालक्षणमुद्दिष्टं ततो ब्राह्मं विशेषतः।\nभूरादीनां च लोकानां सप्तानामुपवर्णनम्।\nकीर्त्त्यन्ते चात्र निरयाः पापानां रौरवादयः ।।१४९।।"
  },
  {
    "text": "ब्रह्मलोकोपरिष्टात्तु शिवस्य स्थानमुत्तमम्।\nयत्र संहारमायान्ति सर्वभूतानि संक्षये ।।१५०।।"
  },
  {
    "text": "सर्वेषां चैव सत्त्वानां परिणामविनिर्णयः।\nब्रह्मणः प्रतिसंसर्गे सर्वसंहारवर्णनम् ।।१५१।।"
  },
  {
    "text": "अष्टरूप्यमतः प्रोक्तं प्राणस्याष्टकमेव च।\nगतिश्चोर्ध्वमधश्चोक्ता धर्माधर्मसमाश्रयात् ।।१५२।।"
  },
  {
    "text": "कल्पे कल्पे च भूतानां महतामपि संक्षयः।\nप्रसंख्याय च दुःखानि ब्रह्मणश्चाप्यनित्यता ।।१५३।।"
  },
  {
    "text": "दौरात्म्यं चैव भोगानां परिणामविनिर्णंयः।\nदुर्लभत्वं च मोक्षस्य वैराग्याद्दोषदर्शनम् ।।१५४।।"
  },
  {
    "text": "व्यक्ताव्यक्तं परित्यज्य सत्त्वं ब्रह्मणि संस्थितम्।\nनानात्वदर्शनाच्छुद्धं ततस्तदभिवर्त्तते ।।१५५।।"
  },
  {
    "text": "ततस्तापत्रयातीतो नीरूपाख्यो निरञ्जनः।\nआनन्दो ब्रह्मणः प्रोक्तो न बिभेति कुतश्चन ।।१५६।।"
  },
  {
    "text": "कीर्त्त्यते च पुनः सर्गो ब्रह्मणोऽन्यस्य पूर्ववत्।\nकीर्त्त्यते ऋषिवंशश्च सर्वपापप्रणाशनः ।।१५७।।"
  },
  {
    "text": "इति कृत्यसमुद्देशः पुराणस्योपवर्णितः।\nकीर्त्त्यन्ते जगतो ह्यत्र सर्वप्रलयविक्रियाः।\nप्रवृत्तयश्च भूतानां निवृत्तीनां फलानि च ।।१५८।।"
  },
  {
    "text": "प्रादुर्भावो वसिष्ठस्य शक्तेर्जन्म तथैव च।\nसौदासान्निग्रहस्तस्य विश्वामित्रकृतेन च ।।१५९।।"
  },
  {
    "text": "पराशरस्य चोत्पत्तिरदृश्यत्वं यथा विभोः।\nजज्ञे पितॄणां कन्यायां व्यासश्चापि यथा मुनिः ।।१६०।।"
  },
  {
    "text": "शुकस्य च तथा जन्म सह पुत्रस्य धीमतः।\nपराशरस्य प्रद्वेषो विश्वामित्रकृतो यथा ।।१६१।।"
  },
  {
    "text": "वसिष्ठसम्भृतश्चाग्निर्विश्वामित्रजिघांसया।\nसन्तानहेतोर्विभुना चीर्णः स्कन्देन धीमता।\nदैवेन विधिना विप्र विश्वामित्रहितैषिणा ।।१६२।।"
  },
  {
    "text": "एकं वेदञ्चतुष्पादञ्चतुर्द्धा पुनरीश्वरः।\nयथा बिभेद भगवान् व्यासः सर्वान् स्वबुद्धितः।\nतस्य शिष्यैः प्रशिष्यैश्च शाखा भेदाः पुनः कृताः ।।१६३।।"
  },
  {
    "text": "प्रयोगैः षड्‌गुणीयैश्च यथा पृष्टः स्वयम्भुवा।\nपृष्टेन चानुपृष्टास्ते मुनयो धर्मकाङ्क्षिणः।।\nदेशं पुण्यमभीप्सन्तौ विभुना तद्धितैषिणा ।।१६४।।"
  },
  {
    "text": "सुनाभं दिव्यरूपाख्यं सत्याङ्गं शुभविक्रमम्।\nअनौपम्यमिदञ्चक्रं वर्त्तमानमतन्द्रिताः।\nपृष्ठतो यात नियतास्ततः प्राप्स्यथ यद्धितम् ।।१६५।।"
  },
  {
    "text": "गच्छतो धर्मचक्रस्य यत्र नेमिर्विशीर्यते।\nपुण्यः स देशो मन्तव्य इत्युवाच तदा प्रभुः।\nउक्त्वा चैवमृषीन् ब्रह्मा ह्यदृश्यत्वमगात्पुनः ।।१६६।।"
  },
  {
    "text": "गङ्गागर्भसमाहारं नैमिषेयत्वमेव च।\nईजिरे चैव सत्रेण मुनयो नैमिषे तदा।\nमृते शरद्वति तथा तस्य चोत्थापनं कृतम् ।।१६७।।"
  },
  {
    "text": "ऋषयो नैमिषेयास्तु श्रद्धया परया पुनः।\nनिःसीमां गामिमां कृत्स्नां कृत्वा राजानमाहरन्।\nयथाविधि यथाशास्त्रं तमातिथ्यैरपूजयन् ।।१६८।।"
  },
  {
    "text": "प्रीतं तथा कृतातिथ्यं राजानं विधिवत्तदा।\nअन्तर्द्धानगतः क्रूरः स्वर्भानुरसुरोऽहरत् ।।१६९।।"
  },
  {
    "text": "अनुसस्रुर्हतं चापि नृपमैडं यथा पुरा।\nगन्धर्व सहितं दृष्ट्वा कलापग्रामवासिनम् ।।१७०।।"
  },
  {
    "text": "सन्निपातः पुनस्तस्य यथा यज्ञे महर्षिभिः।\nदृष्ट्वा हिरण्मयं सर्वं यज्ञे वस्तु महात्मनाम् ।।१७१।।"
  },
  {
    "text": "तदा वै नैमिषेयाणां सत्रे द्वादशवार्षिके।\nयथा विवदमानस्तु ऐडः संस्थापितस्तु तैः ।।१७२।।"
  },
  {
    "text": "जनयित्वा त्वरण्यान्ते ऐडपुत्रं यथायुषम्।\nसमापयित्वा तत्सत्रमायुषं पर्युपासते ।।१७३।।"
  },
  {
    "text": "एतत्सर्वं यथावृत्तं व्याख्यातं द्विजसत्तमाः।\nऋषीणां परमं चात्र लोकतन्त्रमनुत्तमम् ।।१७४।।"
  },
  {
    "text": "ब्रह्मणा यत्पुरा प्रोक्तं पुराणं ज्ञानमुत्तमम्।\nअवतारश्च रुद्रस्य द्विजानुग्रहकारणात् ।।१७५।।"
  },
  {
    "text": "तथा पाशुपता योगाः स्थानानाञ्चैव कीर्त्तनम्।\nलिङ्गोद्भवस्य देवस्य नीलकण्ठत्वमेव च ।।१७६।।"
  },
  {
    "text": "कथ्यते यत्र विप्राणां वायुना ब्रह्मवादिना।\nधन्यं यशस्यमायुष्यं पुण्यं पापप्रणाशनम्।\nकीर्त्तनं श्रवणं चास्य धारणञ्च विशेषतः ।।१७७।।"
  },
  {
    "text": "अनेन हि क्रमेणेदं पुराणं संप्रचक्ष्यते।\nसुखमर्थः समासेन महानप्युपलभ्यते।\nतस्मात् किञ्चित्सुमुद्दिश्य पश्चाद्वक्ष्यामि विस्तरम् ।।१७८।।"
  },
  {
    "text": "पादमाद्यमिदं सम्यक् योऽधीयीत जितेन्द्रियः।\nतेनाधीतं पुराणं तत् सर्वं नास्त्यत्र संशयः ।।१७९।।"
  },
  {
    "text": "यो विद्याच्चतुरो वेदान् साङ्‌गोपनिषदो द्विजः।\nन चेत्पुराणं संविद्यान्नैव स स्याद्विचक्षणः ।।१८०।।"
  },
  {
    "text": "इतिहासपुराणाभ्यां वेदं समुपबृंहयेत्।\nबिभेत्यल्पश्रुताद्वेदो मामयं प्रतरिष्यति ।।१८१।।"
  },
  {
    "text": "अभ्यसन्निममध्यायं साक्षात् प्रोक्तं स्वयम्भुवा।\nआपदं प्राप्य मुच्येत यथेष्टां प्राप्नुयाद्घतिम् ।।१८२।।"
  },
  {
    "text": "यस्मात् पुरा ह्यनतीदं पुराणं तेन तत् स्मृतम्।\nनिरुक्तमस्य यो वेद सर्वपापैः प्रमुच्यते ।।१८३।।"
  },
  {
    "text": "नारायणः सर्वमिदं विश्वं व्याप्य प्रवर्त्तते।\nतस्यापि जगतः स्रष्टुः स्रष्टा देवो महेश्वरः ।।१८४।।"
  },
  {
    "text": "अतश्च संक्षेपमिमं श्रृणुध्वं महेश्वरः सर्वमिदं पुराणम्।\nस सर्गकाले च करोति सर्गान् संहारकाले पुनराददीत ।।१८५।।"
  },
  {
    "text": "<font color=\"red\">इति श्रीमहापुराणे वायुप्रोक्ते अनुक्रमणिका नाम प्रथमोऽध्यायः ।। १ ।।</font>"
  }
]
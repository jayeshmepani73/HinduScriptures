[
  {
    "text": "<b>।। वायुरुवाच ।।\n</b>\nन चैवमागतो ज्ञानाद्रागात् कर्म्म समाचरेत्।\nराजसं तामसं वापि भुक्त्वा तत्रैव युज्यते ।। १४.१ ।।"
  },
  {
    "text": "तथा सुकृतकर्म्मा तु फलं स्वर्गे समश्रुते।\nतस्मात् स्थानात् पुनर्भ्रष्टो मानुष्यमनुपद्यते ।। १४.२ ।।"
  },
  {
    "text": "तस्माद्ब्रह्म परं सूक्ष्मं ब्रह्म शाश्वतमुच्यते।\nब्रह्म एव हि सेवेत ब्रह्मैव परमं सुखम् ।। १४.३ ।।"
  },
  {
    "text": "परिश्रमस्तु यज्ञानां महतार्थेन वर्त्तते।\nभूयो मृत्युवशं याति तस्मान्मोक्षः परं सुखम् ।। १४.४ ।।"
  },
  {
    "text": "अथ वै ध्यानसंयुक्तो ब्रह्मयज्ञपरायणः ।\nन स स्याद् व्यापितुं शक्यो मन्वन्तरशतैरपि ।। १४.५ ।।"
  },
  {
    "text": "दृष्ट्वा तु पुरुषं दिव्यं विश्वाख्यं विश्वरूपिणम्।\nविश्वपाद शिरोग्रीवं विश्वेशं विश्वभावनम्।\nविश्वगन्धं विश्वमाल्यं विश्वाम्बरधरं प्रभुम् ।। १४.६ ।।"
  },
  {
    "text": "गोभिर्मही संयतते पतत्रिणं महात्मानं परममतिं वरेण्यम्।\nकविं पुराणमनुशासितारं सूक्ष्माच्च सूक्ष्मं महतो महान्तम्।\nयोगेन पश्यन्ति न चक्षुषा तं निरिन्द्रियं पुरुषं रुक्मवर्णम् ।। १४.७ ।।"
  },
  {
    "text": "अलिङ्गिनं पुरुषं रुक्मवर्णं सलिङ्गिनं निर्गुणं चेतनं च।\nनित्यं सदा सर्वगतन्तु शौचं पश्यन्ति युक्त्या ह्यचलं प्रकाशम् ।। १४.८ ।।"
  },
  {
    "text": "तद्भावितस्तेजसा दीप्यमानः अपाणिपादोदरपार्श्वजिह्वः।\nअतीन्द्रियोऽद्यापि सुसूक्ष्म एकः पश्यत्यचक्षुः स श्रृणोत्यकर्णः ।। १४.९ ।।"
  },
  {
    "text": "नास्यास्त्यबुद्धं न च बुद्धिरस्ति स वेद सर्वं न च वेदवेद्यः।\nतमाहुरग्र्यं पुरुषं महान्तं सचेतनं सर्व्वगतं सुसूक्ष्मम् ।। १४.१० ।।"
  },
  {
    "text": "तामाहुर्मुनयः सर्व्वे लोके प्रसवधर्मिणीम्।\nप्रकृतिं सर्व्वभूतानां युक्ताः पश्यन्ति चेतसा ।। १४.११ ।।"
  },
  {
    "text": "सर्व्वतः पाणिपादान्तं सर्व्वतोऽक्षिशिरोमुखम्।\nसर्व्वतः श्रुति (म) माँल्लोके सर्व्वमावृत्य तिष्ठति ।। १४.१२ ।।"
  },
  {
    "text": "युक्ता योगेन चेशानं सर्व्वतश्च सनातनम्।\nपुरुषं सर्व्वभूतानां तस्माद्ध्याता न मुह्यते ।। १४.१३ ।।"
  },
  {
    "text": "भूतात्मानं महात्मानं परमात्मानमव्ययम्।\nसर्व्वात्मानं परं ब्रह्म तद्वै ध्यात्वा न मुह्यति ।। १४.१४ ।।"
  },
  {
    "text": "पवनो हि यथा ग्राह्यो विचरन् सर्व्वमूर्तिषु।\nपुरि शेते तथाभ्रे च तस्मात् पुरुष उच्यते।\nअथ चेल्लुप्तधर्म्मात्तु सविशेषैश्च कर्म्माभिः ।। १४.१५ ।।"
  },
  {
    "text": "ततस्तु ब्रह्म योन्यां वै शुक्रशोणितसंयुतम्।\nस्त्रीपुमांसप्रयोगेण जायते हि पुनः पुनः ।। १४.१६ ।।"
  },
  {
    "text": "ततस्तु गर्भकाले तु कलनं नाम जायते।\nकालेन कलनञ्चापि बुद्बुदश्च प्रजायते ।। १४.१७ ।।"
  },
  {
    "text": "मृत्पिण्डस्तु यथा चक्रे चक्रवातेन पीडितः।\nहस्ताभ्यां क्रियमाणस्तु विश्वत्वमुपगच्छति ।। १४.१८ ।।"
  },
  {
    "text": "एवमात्मास्थिसंयुक्तो वायुना समुदीरितः।\nजायते मानुषस्तत्र यथा रूपं तथा मनः ।। १४.१९ ।।"
  },
  {
    "text": "वायुः सम्भवते तेषां वातात् सञ्जायते जलम्।\nजलात्संभवति प्राणः प्राणाच्छुक्रं विवर्द्धते ।। १४.२० ।।"
  },
  {
    "text": "रक्तभागास्त्रयस्त्रिंशच्छुक्र भागाश्चतुर्द्दश।\nभागतोऽर्द्धपलं कृत्वा ततो गर्भे निषेवते ।। १४.२१ ।।"
  },
  {
    "text": "ततस्तु गर्भसंयुक्तः पञ्चभिर्वायुभिर्वृतः।\nपितुः शरीरात् प्रत्यङ्गरूपमस्योपजायते ।। १४.२२ ।।"
  },
  {
    "text": "ततोऽस्य मातुराहारात् पीतलीढप्रवेशितम्।\nनाभि स्रोतःप्रवेशेन प्राणाधारो हि देहिनाम् ।। १४.२३ ।।"
  },
  {
    "text": "नवमासान् परिक्लिष्टः संवेष्टितशिरोधरः ।\nवेष्टितः सर्व्वगात्रैश्च अपर्य्यायक्रमागतः।\nनवमासोषितश्चैव योनिच्छिद्रादवाङ्‌मुखः ।। १४.२४ ।।"
  },
  {
    "text": "ततस्तु कर्म्मभिः पापैर्निरयं प्रतिपद्यते।\nअसिपत्रवनञ्चैव शाल्मलीच्छेदभेदयोः ।। १४.२५ ।।"
  },
  {
    "text": "तत्र निर्भर्त्सनञ्चैव तथा शोणितभोजनम् ।\nएतास्तु यातन् घोराः कुम्भीपाकसुदुःसहाः ।। १४.२६ ।।"
  },
  {
    "text": "यथा ह्यापस्तु विच्छिन्नाः स्वरूपमुपयान्ति वै ।\nतस्माच्छिन्नाश्च भिन्नाश्च यातनास्थानमागतः ।। १४.२७ ।।"
  },
  {
    "text": "एवं जीवस्तु तैः पापैस्तप्यमानः स्वयं कृतैः ।\nप्राप्नुयात् कर्म्मभिर्दुःखं शेषं वा यादि चेतरम् ।। १४.२८ ।।"
  },
  {
    "text": "एकेनैव तु गन्तव्यं सर्व्वमृत्युनिवेशनम्।\nएकनैव च भोक्तव्यं तस्मात् सुकृतमाचरेत् ।। १४.२९ ।।"
  },
  {
    "text": "न ह्येनं प्रस्थितं कश्चिद्गच्छन्तमनुगच्छति।\nयदनेन कृतं कर्म्म तदेनमनुगच्छति ।। १४.३० ।।"
  },
  {
    "text": "ते नित्यं यमविषये विभिन्नदेहाः क्रोशन्तः सततमनिष्टसंप्रयोगैः।\nशुष्यन्ते परिगतवेदनाशरीराः बह्वीभिः सुभृशमधर्म्मयातनाभिः ।। १४.३१ ।।"
  },
  {
    "text": "कर्मणाः मनसा वाचा यदभीष्टं निषेव्यते।\nतत् प्रसद्य हरेत् पापं तस्मात्‌ सुकृतमाचरेत् ।। १४.३२ ।।"
  },
  {
    "text": "यादृग् जातानि पापानि पूर्व्वं कर्म्माणि देहिनः।\nसंसारं तामसं तादृक् षह्‌विधं प्रतिपद्यते ।। १४.३३ ।।"
  },
  {
    "text": "मानुष्यं पशुभावञ्च पशुभावान्मृगो भवेत्।\nमृगत्वात् पक्षिभावन्तु तस्माच्चैव सरीसृपः ।। १४.३४ ।।"
  },
  {
    "text": "सरीसृपत्वाद्गच्छोद्धि।\nस्थावरत्वन्न संशयः।\nस्थावरत्वं पुनः प्राप्तो\nयावदुन्मिषते नरः।\nकुलालचकवद्भान्तस्तत्रैवपरिकीर्तितः ।। १४.३५ ।।"
  },
  {
    "text": "इत्येवं हि मनुष्यादिः संसारे स्थावरान्तके।\nविज्ञेयस्तामसो नाम तत्रैव परिवर्त्तते ।। १४.३६ ।।"
  },
  {
    "text": "सात्त्विकश्चापि संसारो ब्रह्मादिः परिकीर्त्तितः।\nपिशाचान्तः सविज्ञेयः स्वर्गस्थानेषु देहिनाम् ।। १४.३७ ।।"
  },
  {
    "text": "ब्राह्मे तु केवलं सत्त्वं स्थावरे केवलं तमः।\nचतुर्द्दशानां स्थानानां मध्ये विष्टम्भकं रजः।\nमर्मसु च्छिद्यमानेषु वेदनार्त्तस्य देहिनः ।। १४.३८ ।।"
  },
  {
    "text": "ततस्तु परमं ब्रह्म कथं विप्रः स्मरिष्यति ।\nसंस्कारात् पूर्वधर्मस्य भावनायां प्रणोदितः।\nमानुष्यं भजते नित्यं तस्मान्नित्यं समादधेत् ।। १४.३९ ।।"
  },
  {
    "text": "इति श्रीमहापुराणे वायुप्रोक्ते पाशुपतयोगो नाम चतुर्द्दशोऽध्यायः ।। १४ ।।"
  }
]
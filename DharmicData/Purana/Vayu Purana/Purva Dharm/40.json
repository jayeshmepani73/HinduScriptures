[
  {
    "text": "<b>।।सूत उवाच।।\n</b>\nमर्य्यादापर्वते शुभ्रे देवकूटे निबोधत।\nविस्तीर्णे सिखरे तस्य कूटे गिरिवरस्य ह ।। ४०.१ ।।"
  },
  {
    "text": "समन्ताद्योजनशतं महाभवनमण्डितम्।\nजन्मक्षेत्रं सुपर्णस्य वैनतेयस्य धीमतः ।। ४०.२ ।।"
  },
  {
    "text": "नैकैर्महा पक्षिगणैर्गारुडैः शीग्रविक्रमैः।\nसम्पूर्णवीर्यसम्पन्नैर्दमनैरुरगारिभिः ।। ४०.३ ।।"
  },
  {
    "text": "पक्षिराजस्य भवनं प्रथमं तन्महात्मनः।\nमहावायुप्रवेशस्य शाल्मलि द्वीपवासिनः ।। ४०.४ ।।"
  },
  {
    "text": "तस्यैव चारुमूर्ध्नस्तु कूटेषु च महर्द्धिषु।\nदक्षिणेषु विचित्रेषु सप्तस्वपि तु शोभिनः ।। ४०.५ ।।"
  },
  {
    "text": "सन्ध्याभ्राभाः समुदिता रुक्मप्राकारतोरणाः।\nमहाभवनमालाभिः शोभिता देवनिर्मिताः ।। ४०.६ ।।"
  },
  {
    "text": "त्रिंशद्योजनविस्तीर्णाश्चत्वारिंशत्तमायताः।\nसप्त गन्धर्वनगरा नर नारीसमाकुलाः ।। ४०.७ ।।"
  },
  {
    "text": "आग्नेया नाम गन्धर्वा महाबलपराक्रमाः।\nकुबेरानुचरा दीप्तास्तेषान्ते भवनोत्तमाः ।। ४०.८ ।।"
  },
  {
    "text": "तस्य चोत्तरकूटेषु भुवनस्य महागिरेः।\nहर्म्यप्रासादबद्धं च उद्यानवनशोभितम् ।। ४०.९ ।।"
  },
  {
    "text": "पुरमाशीविषैः पुर्णं महाप्राकारतोरणम्।\nवादित्रशतनिर्घोषैरानन्दितवनान्तरम् ।। ४०.१० ।।"
  },
  {
    "text": "दुष्प्रसह्यममित्राणां त्रिंशद्योजनमण्डलम्।\nनगरं सैंहिकेयानामुदीर्णं देवविद्विषाम्।\nसिद्धदेवर्षिचरितं देवकूटे निबोधत ।। ४०.११ ।।"
  },
  {
    "text": "द्वितीये द्विजशार्दूल मर्य्यादापर्वते शुभे।\nमहाभवनमालाभिर्नानावर्णाभिरावृतम् ।। ४०.१२ ।।"
  },
  {
    "text": "सुवर्णमणिचित्राभिरनेकाभिरलंकृतम् ।\nविशालरथ्यं दुर्धर्षं नित्यं प्रमुदितं शिवम् ।। ४०.१३ ।।"
  },
  {
    "text": "नरनारीगणाकीर्णं प्रांशुप्राकारतोरणम् ।\nषष्टियोजनविस्तीर्णं शतयोजनमायतम् ।। ४०.१४ ।।"
  },
  {
    "text": "नगरं कालकेयानामसुराणां दुरासदम्।\nदेवकूटतटे रम्ये सन्निविष्टं सुदुर्जयम्।\nमहाभ्रचयसङ्काशं सुनासन्नाम विश्रुतम् ।। ४०.१५ ।।"
  },
  {
    "text": "तस्यैव दक्षिणे कूटे विंशद्योजनविस्तरम्।\nद्विषष्टियोजनायामं हेमप्राकारतोरणम् ।। ४०.१६ ।।"
  },
  {
    "text": "हृष्टपुष्टावलिप्तानामावासाः कामरूपिणाम्।\nऔत्कचानां प्रमुदितं राक्षसानां महापुरम् ।। ४०.१७ ।।"
  },
  {
    "text": "मध्यमे तु महाकूटे देवकूटस्य वै गिरेः ।\nसुवर्णमणिपाषाणैश्चित्रैः श्लक्षणतरैः शुभैः।\nशाखाशतसहस्राद्यैर्नैकारोहसमाकुलम् ।। ४०.१८ ।।"
  },
  {
    "text": "स्रिग्ध पर्णमहामूलमनेकस्कन्धवाहनम्।\nरम्यं ह्यविरलच्छायं दशयोजनमण्डलम् ।। ४०.१९ ।।"
  },
  {
    "text": "तत्र भूतवटन्नाम नानाभूतगणालयम्।\nमहादेवस्य प्रथितं त्र्यम्बकस्य महात्मनः।\nदीप्तमायतनं तत्र सर्वलोकेषु विश्रुतम् ।। ४०.२० ।।"
  },
  {
    "text": "वराहगजसिंहर्क्षशार्दूलकरभाननैः।\nगृध्रोलूकमुखैश्चैव मेषोष्ट्राजमहामुखैः ।। ४०.२१ ।।"
  },
  {
    "text": "कदम्बैर्विकटैः स्थूलैर्लम्बकेशतनूरुहैः।\nनानावर्णाकृतिधरैर्नानासंस्थानसंस्थितैः ।। ४०.२२ ।।"
  },
  {
    "text": "दीप्तैरनेकैरुग्रास्यैर्भूतैरुग्रपराक्रमैः।\nअशून्यमभवन्नित्यं महापारिषदैस्तथा ।। ४०.२३ ।।"
  },
  {
    "text": "तत्र भूतपतेर्भूता नित्यम्पूजां प्रयुञ्जते।\nझर्झरैः शङ्खपटहैर्भेरीडिण्डिमगोमुखैः ।। ४०.२४ ।।"
  },
  {
    "text": "रणितालसितोद्गीतै र्नित्यं वलितवर्जितैः।\nविस्फूर्ज्जितशतैस्तत्र पूजायुक्ता गणेश्वराः।\nप्रीताः पुरारिप्रमथास्तत्र क्रीडापराः सदा ।। ४०.२५ ।।"
  },
  {
    "text": "सिद्धदेवर्षिगन्धर्वयक्षनागेन्द्र पूजितः।\nस्थाने तस्मिन् महादेवः साक्षाल्लोकशिवः शिवः ।। ४०.२६ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नाम चत्वारिंशोऽध्यायः ।। ४० ।।"
  }
]
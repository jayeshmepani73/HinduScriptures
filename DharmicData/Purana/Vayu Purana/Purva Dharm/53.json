[
  {
    "text": "<b>।। शांशपायन उवाच ।।\n</b>\nएतच्छ्रुत्वा तु मुनयः पुनस्ते संशयान्विताः।\nपप्रच्छुरुत्तरं भूयस्तदा ते लोमहर्षणम् ।। ५३.१ ।।\n<b>।।ऋषय उचुः ।।\n</b>\nयदेतदुक्तम्भवता गृहाण्येतानि विश्रितम्।\nकथं देवगृहाणि स्युः कथं ज्योतींषि वर्णय ।। ५३.२ ।।\nएतत्सर्वं समाचक्ष्व ज्योतिषाञ्चैव निश्चयम्।\nश्रुत्वा तु वचनं तेषां तदा सूतः समाहितः ।। ५३.३ ।।\nअस्मिन्नर्थे महाप्राज्ञैर्यदुक्तं ज्ञानबुद्धिभिः।\nतद्वोऽहं सम्प्रवक्ष्यामि सूर्याचन्द्रमसोर्भवम्।\nयथा देवगृहाणीह सूर्याचन्द्रमसोर्गृहम् ।। ५३.४ ।।\nअतः परं त्रिविधाग्नेर्वक्ष्येऽहन्तु समुद्भवम्।\nदिव्यस्य भौतिकस्याग्नेरथाग्नेः पार्थिवस्य च ।। ५३.५ ।।\nव्युष्टायान्तु रजन्यां वै ब्रह्मणोऽव्यक्तजन्मनः।\nअव्याकृतमिदन्त्वासीन्नैशेन तमसावृतम् ।। ५३.६ ।।\nचतुर्भूतावशिष्टेऽस्मिन् पार्थिवः सोऽग्निरुच्यते।\nयश्चादौ तपते सूर्ये शुचिरग्निस्तु स स्मृतः ।। ५३.७ ।।\nवैद्युताख्यस्तु विज्ञेयस्तेषां वक्ष्येऽथ लक्षणम्।\nवैद्युतो जाठरः सौरो ह्यपाङ्गर्भास्त्रयोऽग्नयः।\nतस्मादपः पिबन् सूर्यो गोभिदीर्प्यत्यसौ दिवि ।। ५३.८ ।।\nवैद्युतेन समाविष्टो वार्क्षो नाद्भिः प्रशाम्यति ।\nमानवानाञ्च कुक्षिस्थो नाद्भिः शाम्यति पावकः ।। ५३.९ ।।\nअर्च्चिष्मान् परमः सोऽग्निः प्रभवो जाठरः स्मृतः।\nयश्चायं मण्डली शुक्लो निरूष्मा संप्रकाशते ।। ५३.१० ।।\nप्रभा हि सौरी पादेन ह्यस्तं याति दिवाकरे।\nअग्निमाविशते रात्रौ तस्माद्‌दूरात् प्रकाशते ।। ५३.११ ।।\nउद्यन्तञ्च पुनः सूर्यमौष्ण्यमाग्नेयमाविशत्।\nपादेन पार्थिवस्याग्नेस्तस्मादग्निस्तपत्यसौ ।। ५३.१२ ।।\nप्रकाशश्च तथौष्ण्यञ्च सौराग्नेये तु तेजसी।\nपरस्परानुप्रवेशादाप्यायेते दिवानिशम् ।। ५३.१३ ।।\nउत्तरे चैव भूम्यर्द्धे तस्मादस्मिंश्च दक्षिणे।\nउत्तिष्ठति पुनः सूर्ये रात्रिराविशते त्वपः।\nतस्मात्ताम्रा भवन्त्यापो दिवारात्रिप्रवेशनात् ।। ५३.१४ ।।\nअस्तं याति पुनः सूर्ये अहर्वै प्रविशत्यपः।\nतस्मान्नक्तं पुनः शुक्ला आपो विश्यन्ति भास्करे ।। ५३.१५ ।।\nएतेन क्रमयोगेन भूम्यर्द्धे दक्षिणोत्तरे ।\nउदयास्तमये नित्यमहोरात्रं विशत्यपः ।। ५३.१६ ।।\nयश्चासौ तपते सूर्ये पिबन्नम्भो गभस्तिभिः।\nपार्थिवो हि विमिश्रोऽसौ दिव्यः शुचिरिति स्मृतः ।। ५३.१७ ।।\nसहस्रपादः सोऽग्निस्तु वृत्तः कुम्भनिभः शुचिः।\nआदत्ते तत्तु रश्मीनां सहस्रेण समन्ततः ।। ५३.१८ ।।\nनादेयीश्चैव सामुद्रीः कौप्याश्चैव सधान्वनीः।\nस्थावरा जङ्गमाश्चैव यश्च सूर्यो हिरण्मयः।\nतस्य रश्मिसहस्रन्तु वर्षशीतोष्णनिःस्रवम् ।। ५३.१९ ।।\nतासाञ्चतुःशता नाड्यो वर्षन्ति चित्रमूर्त्तयः।\nवन्दनाश्चैव वन्द्यश्च ऋतना नूतनास्तथा।\nअमृता नामतः सर्व्वा रश्मयो वृष्टिसर्जनाः ।। ५३.२० ।।\nहिमवाहाश्च ताभ्योऽन्या रश्मयस्त्रिशताः पुनः।\nदृश्या मेध्याश्च वाह्याश्च ह्रादिन्यो हिमसर्जनाः ।। ५३.२१ ।।\nचन्द्रास्ता नामतः सर्वाः पीताभास्तु गभस्तयः।\nशुक्लाश्च ककुभश्चैव गावो विश्वभृतस्तथा ।। ५३.२२ ।।\nशुक्लास्ता नामतः सर्वास्त्रिशता घर्मसर्जनाः।\nसमं बिभर्ति ताभिस्तु मनुष्यपितृदेवताः ।। ५३.२३ ।।\nमनुष्यानौषधेनेह स्वधया च पितॄनपि।\nअमृतेन सुरान् सर्वांस्त्रींस्त्रिभिस्तर्पयत्यसौ ।। ५३.२४ ।।\nवसन्ते चैव ग्रीष्मे च सतैः सुतपते त्रिभिः।\nवर्षास्वथो शरदि च चतुर्भिः सम्प्रकर्षति ।। ५३.२५ ।।\nहेमन्ते शिशिरे चैव हिमं स सृज ते त्रिभिः।\nओषधीषु बलन्धत्ते स्वधया च पितॄनपि।\nसूर्योऽमरत्वममृतत्रयन्त्रिषु नियच्छति ।। ५३.२६ ।।\nएवं रश्मिसहस्रन्तत् सौरं लोकार्थ साधकम्।\nभिद्यते ऋतुमासाद्य जलशीतोष्णनिःस्रवम् ।। ५३.२७ ।।\nइत्येतन्मण्डलं शुक्लं भास्वरं सूर्यसंज्ञितम्।\nनक्षत्रग्रहसोमानां प्रतिष्ठायोनिरेव च।\nऋक्षचन्द्रग्रहाः सर्वे निज्ञेयाः सूर्यसम्भवाः ।। ५३.२८ ।।\nनक्षत्राधिपतिः सोमो ग्रहराजो दिवाकरः।\nशेषाः पञ्चग्रहा ज्ञेया ईश्वराः कामरूपिणः ।। ५३.२९ ।।\nपठ्यते चाग्निरादित्य औदकश्चन्द्रमाः स्मृतः।\nशेषाणां प्रकृतिं सम्यग्वर्ण्यमानां निबोधत ।। ५३.३० ।।\nसुरसेनापति स्कन्दः पठ्यतेऽङ्गारको ग्रहः ।\nनारायणं बुधं प्राहुर्देवं ज्ञानविदो विदुः ।। ५३.३१ ।।\nरुद्रो वैवस्वतः साक्षाद्धर्मो लोके प्रभुः स्वयम्।\nमहाग्रहो द्विजश्रेष्ठो मन्दगामी शनैश्चरः ।। ५३.३२ ।।\nदेवासुरगुरू द्वौ तु भानुमन्तौ महाग्रहौ।\nप्रजापतिसुतावेतावुभौ शुक्रबृहस्पती।\nदैत्यो महेन्द्रश्च तयोराधिपत्ये विनिर्मितौ ।। ५३.३३ ।।\nआदित्यमूलमखिलं त्रिलोकं नात्र संशयः।\nभवत्यस्य जगत्कृत्स्नं सदेवासुरमानुषम् ।। ५३.३४ ।।\nरुद्रेन्द्रोपेन्द्रचन्द्राणां विप्रेन्द्रास्त्रिदिवौकसाम्।\nद्युतिर्द्युतिमतां कृत्स्ना यत्तेजः सार्वलौकिकम् ।। ५३.३५ ।।\nसर्वात्मा सर्वलोकेशो मूलं परमदैवतम्।\nततः संजायते सर्वं तत्र चैव प्रलीयते ।। ५३.३६ ।।\nबावाभावौ हि लोकानामादित्यान्निः सृतौ पुरा।\nजगज्ज्ञेयो ग्रहो विप्रा दीप्तिमान् सुग्राहो रविः ।। ५३.३७ ।।\nयत्र गच्छन्ति निधनं जायन्ते च पुनः पुनः।\nक्षणा मुहूर्त्ता दिवसा निशाः पक्षाश्च कृत्स्नशः।\nमासाः संवत्सराश्चैव ऋतवोऽन्दयुगानि च ।। ५३.३८ ।।\nतदादित्यादृते तेषां कालसंख्या न विद्यते।\nकालादृते न निगमो न दीक्षा नाह्निकक्रमः ।। ५३.३९ ।।\nऋतुनामविभागश्च पुष्पमूलफलं कुतः।\nकुतः सस्याभिनिष्पत्तिर्गुणौषधिगणादि वा ।। ५३.४० ।।\nअभावो व्यवहाराणां देवानां दिवि चेह च।\nजगत्प्रतापनमृते भास्करं वारितस्करम् ।। ५३.४१ ।।\nस एव कालश्चाग्निश्च द्वादशात्मा प्रजापतिः।\nतपत्येष द्विजश्रेष्टास्त्रैलोक्यं सचराचरम् ।। ५३.४२ ।।\nस एष तेजसां राशिः समस्तः सार्वलौकिकः।\nउत्तमं मार्गमास्थाय वायोभाभिरिदञ्जगत्।\nपार्श्वमूर्द्ध्वमधश्चैव तापयत्येष सर्वशः ।। ५३.४३ ।।\nरवेरश्मिसहस्रं यत् प्राङ्मया समुदाहृतम् ।\nतेषां श्रेष्ठाः पुनः सप्त रश्मयो ग्रहयोनयः ।। ५३.४४ ।।\nसुषुम्नो हरिकेशश्च विश्वकर्मा तथैव च।\nविश्वश्रवाः पुनश्वान्यः सम्पद्वसुरतः परम् ।\nअर्वावसुः पुनश्चान्योमया चात्र प्रकीर्त्तितः ।। ५३.४५ ।।\nसुषुम्नः सूर्यरश्मिस्तु क्षीणं शशिनमेधयन्।\nतिर्यगूर्द्ध्वप्रभावोऽसौ सुषुम्नः परिकीर्त्यते ।। ५३.४६ ।।\nहरिकेशः पुरस्त्वाद्या ऋक्षयोनिः प्रकीर्त्यते।\nदक्षिणे विश्वकर्मा तु रश्मिर्वर्द्धयते बुधम् ।। ५३.४७ ।।\nविश्वश्रवास्तु यः पश्चात् शुक्रयोनिः स्मृतो बुधैः।\nसम्पद्वसुश्च यो रश्मिः सा योनिर्लोहितस्य च ।। ५३.४८ ।।\nषष्ठस्त्वर्वावसू रश्मिर्योनिस्तु स बृहस्पतेः।\nशनैश्चरं पुनश्चापि रश्मिराप्यायते स्वराट् ।। ५३.४९ ।।\nएवं सूर्यप्रभावेण ग्रहनक्षत्रतारकाः।\nवर्द्धन्ते विदिताः सर्वा विश्वञ्चैदं पुनर्जगत् ।\nनक्षीयन्ते पुनस्तानि तस्मान्नक्षत्रता स्मृता ।। ५३.५० ।।\nक्षेत्राण्येतानि वै पूर्वमापतन्ति गभस्तिभिः।\nतेषां क्षेत्राण्यथादत्ते सूर्यो नक्षत्रताङ्गतः ।। ५३.५१ ।।\nतीर्णानां सुकृतेनेह सुकृतान्ते ग्रहाश्रयात् ।\nताराणां तारका ह्येताः शुक्लत्वाच्चैव तारकाः ।। ५३.५२ ।।\nदिव्यानां पार्थिवानाञ्च नैशानाञ्चैव सर्वशः ।\nआदानान्नित्यमादित्यस्तमसां तेजसां महान् ।। ५३.५३ ।।\nसुवति स्पन्दनार्थे च धातुरेष विभाव्यते।\nसवनात्तेजसोऽपाञ्च तेनासौ सविता मतः ।। ५३.५४ ।।\nबह्वर्थश्चन्द्र इत्येष ह्लादने धातुरिष्यते ।\nशुक्लत्वे चामृतत्वे च शीतत्वे च विभाव्यते ।। ५३.५५ ।।\nसुर्याचन्द्रमसोर्दिव्ये मण्डले भास्वरे खगे।\nज्वलत्तेजोमये शुक्ले वृत्तकुम्भनिभे शुभे ।। ५३.५६ ।।\nघनतोयात्मकं तत्र मण्डलं शशिनः स्मृतम्।\nघनतेजोमयं शुक्लं मण्डलं भास्करस्य तु ।। ५३.५७ ।।\nविशन्ति सर्वदेवास्तु स्थानान्येतानि सर्वशः।\nमन्वन्तरेषु सर्वेषु ऋक्षसूर्यग्रहाश्रयाः ।। ५३.५८ ।।\nतानि देवगृहाण्येव तदाख्यास्ते भवन्ति च।\nसौरं सूर्यो विशस्थानं सौम्यं सोमस्तथैव च ।। ५३.५९ ।।\nशौक्रं शुक्रो विशस्थानं षोडशार्च्चिः प्रतापवान्।\nबृहद्बृहस्पतिश्चैव लोहितश्चैव लौहितः ।\nशानैश्चरं तथा स्थानं देव श्चैव शनैश्चरः ।। ५३.६० ।।\nआदित्यरश्मिसंयोगात् संप्रकाशात्मिकाः स्मृताः ।\nनवयोजनसाहस्रो विष्कम्भः सवितुः स्मृतः ।। ५३.६१ ।।\nत्रिगुणस्तस्य विस्तारो मण्डलञ्च प्रमाणतः।\nद्विगुणः सूर्यविस्ताराद्विस्तारः शशिनः स्मृतः ।। ५३.६२ ।।\nतुल्यस्तयोस्तु स्वर्भानुर्भूत्वाधस्तात् प्रसर्पति।\nउद्धृत्य पार्थिवच्छायां निर्मितो मण्डलाकृतिः ।। ५३.६३ ।।\nस्वर्भानोस्तु बृहत् स्थानन्निर्मितं यत्तमोमयम्।\nआदित्यात्तच्च निष्क्रम्य सोमं गच्छति पर्वसु ।। ५३.६४ ।।\nआदित्यमेति सोमाच्च पुनः सोमञ्च पर्वसु।\nस्वर्भासानुदते यस्मात्ततः स्वर्भानुरुच्यते ।। ५३.६५ ।।\nचन्द्रस्य षोडशो भागो भार्गवश्च निधीयते।\nविष्कम्भान्मण्डलाच्चैव योजनाग्रात् प्रमाणतः ।। ५३.६६ ।।\nभार्गवात्पादहीनस्तु विज्ञेयो वै बृहस्पतिः।\nबुहस्पतेः पादहीनौ कुजसौरावुभौ स्मृतौ ।\nविस्तारान्मण्डलाच्चैव पादहीनस्तयोर्बुधः ।। ५३.६७ ।।\nतारानक्षत्ररूपाणि स्वपुष्मन्तीह यानि वै।\nबुधेन समतुल्यानि विस्तारान्मण्डलादथ ।। ५३.६८ ।।\nप्रायशश्चन्द्रयोगानि विद्यादृक्षाणि तत्त्ववित्।\nतारानक्षत्ररूपाणि हीनानि तु परस्परम् ।। ५३.६९ ।।\nशतानि पञ्च चत्वारि त्रीणि द्वे चैव योजने।\nपूर्वापरनिकृष्टानि तारकामण्डलानि तु।\nयोजनान्यर्द्धमात्राणि तेभ्यो ह्रस्वं न विद्यते ।। ५३.७० ।।\nउपरिष्टात्रयस्तेषां ग्रहा ये दूरसर्पिणः।\nसौरोऽङ्गिराश्च वक्रश्च ज्ञेया मन्दविचारिणः ।। ५३.७१ ।।\nतेभ्योऽधस्तात्तु चत्वारः पुनरन्ये महाग्रहाः।\nसूर्यः सोमो बुधश्चैव भार्गवश्चैव शीघ्रगाः ।। ५३.७२ ।।\nयावन्त्य स्तारकाः कोट्यस्तावदृक्षाणि सर्वशः।\nवीथीनां नियमाच्चैवमृक्षमार्गो व्यवस्थितः ।। ५३.७३ ।।\nगतिस्तास्त्वेव सूर्यस्य नीचोच्चत्वेऽयनक्रमात्।\nउत्तरायण मार्गस्थो यदा पर्वसु चन्द्रमाः।\nबौधं बौधोऽथ स्वर्भानुः स्वर्भानोः स्थानमास्थितः ।। ५३.७४ ।।\nनक्षत्राणि च सर्वाणि नक्षत्राणि विशन्त्युत।\nगृहाण्ये तानि सर्वाणि ज्योतींषि सुकृतात्मनाम् ।। ५३.७५ ।।\nकल्पादौ संप्रवृत्तानि निर्मितानि स्वयम्भुवा।\nस्थानान्येतानि तिष्ठन्ति यावदाभूतसंप्लवम् ।। ५३.७६ ।।\nमन्वन्तरेषु सर्वेषु देवतायतनानि वै।\nअभिमानिनोऽवतिष्टन्ति यावदाभूतसंप्लवम् ।। ५३.७७ ।।\nअतीतैस्तु सहातीता भाव्याभाव्यैः सुरासुरैः ।\nवर्त्तन्ते वर्त्तमानैश्च स्थानानि स्वैः सुरैः सह ।। ५३.७८ ।।\nअस्मिन् मन्वन्तरे चैव ग्रहा वैमानिकाः स्मृताः।\nविवस्वानदितेः पुत्रः सूर्यो वैवस्वतेऽन्तरे ।। ५३.७९ ।।\nत्विषिमान्धर्मपुत्रस्तु सोमदेवो वसुः स्मृतः।\nशुक्रो देवस्तु विज्ञेयो भार्गवोऽसुरराजकः ।। ५३.८० ।।\nबृहत्तेजाः स्मृतो देवो देवाचार्योऽङ्गिरःसुतः।\nबुधो मनोहरश्चैव त्विषिपुत्रस्तु स स्मृतः ।। ५३.८१ ।।\nअग्निर्विकल्पात् संजज्ञे युवाऽसौ लोहिताधिपः।\nनक्षत्रऋक्षगामिन्यो दाक्षायण्यः स्मृतास्तु ताः ।। ५३.८२ ।।\nस्वर्भानुः सिंहिकापुत्रो भूतसन्तापनोऽसुरः।\nसोमर्क्षग्रहसूर्ये तु कीर्तितास्त्वभिमानिनः ।। ५३.८३ ।।\nस्थानान्येतान्यथोक्तानि स्थानिन्यश्चैव देवताः।\nशुक्लमग्निमयं स्थानं सहस्रांशोर्विवस्वतः ।। ५३.८४ ।।\nसहस्रांशोस्त्विषः स्थानमम्मयं शुक्लमेव च।\nअथ श्यामं मनोज्ञस्य पञ्चरश्मेर्गृहं स्मृतम् ।। ५३.८५ ।।\nशुक्रस्याप्यम्मयं स्थानं सद्म षोडशरश्मिवत्।\nनवरश्मेस्तु यूनो हि लोहितस्थानमम्मयम् ।। ५३.८६ ।।\nहरिश्चाप्यं बृहच्चापि द्वादशांशोर्बृहस्पतेः।\nअष्ट रश्मेर्गृहं प्रोक्तं कृष्णं बुद्धस्य अम्मयम् ।। ५३.८७ ।।\nस्वर्भानोस्तामसं स्थानं भूतसन्तापनालयम्।\nविज्ञेयास्तारकाः सर्वास्त्वम्मयास्त्वेकरश्मयः ।। ५३.८८ ।।\nआश्रयाः पुण्यकीर्तीनां सुशुक्लाश्चैव वर्णतः।\nघनतोयात्मिका ज्ञेयाः कल्पादौ वेदनिर्मिताः ।। ५३.८९ ।।\nउच्चत्वाद्दृश्यते शीघ्रमभिव्यक्तैर्गभस्तिभिः।\nतथा दक्षिणमार्गस्थो नीविवीथीसमाक्षितः ।। ५३.९० ।।\nभूमिलेखावृतः सूर्यः पूर्णामावास्ययोस्तथा।\nनदृश्यते यथाकालं शाघ्रतोऽस्तमुपैति च ।। ५३.९१ ।।\nतस्मादुत्तरमार्गस्थो ह्यमावास्यां निशाकरः।\nदृश्यते दक्षिणे मार्गे नियमाद्दृश्यते न च ।। ५३.९२ ।।\nज्योतिषां गतियोगेन सूर्याचन्द्रमसावुभौ।\nसमानकालास्तमयौ विषुवत्सु समोदयौ ।। ५३.९३ ।।\nउत्तरासु च वीथीषु व्यन्तरास्तमयोदयौ।\nपूर्णामावास्ययोर्ज्ञेयौ ज्योतिश्चक्रानुवर्त्तिनौ ।। ५३.९४ ।।\nदक्षिणायनमार्गस्थो यदा भवति रश्मिवान्।\nतदा सर्वग्रहाणां स सूर्योऽधस्तात् प्रसर्पति ।। ५३.९५ ।।\nविस्तीर्णं मण्डलं कृत्वा तस्योर्द्ध्वञ्चरते शशी।\nनक्षत्रमण्डलं कृत्स्नं सोमादूर्द्ध्वं प्रसर्पति ।। ५३.९६ ।।\nनक्षत्रेभ्यो बुधश्वोर्द्ध्वं बुधादूर्द्ध्वं बृहस्पतिः।\nतस्माच्छनैश्चरश्चोर्द्ध्वं तस्मात्सप्तर्षिमण्डलम् ।\nऋषीणाञ्चैव सप्तानां ध्रुव ऊर्द्ध्वं व्यवस्थितः ।। ५३.९७ ।।\nद्विगुणेषु सहस्रेषु योजनानां शतेषु च।\nताराग्रहान्तराणि स्युरुपरिष्टाद्यथाक्रमम् ।। ५३.९८ ।।\nग्रहाश्च चन्द्रसूर्यौ तु दिवि दिव्येन तेजसा।\nनित्यमृक्षेषु युज्यन्ति गच्छन्ति नियमक्रमात् ।। ५३.९९ ।।\nग्रहनक्षत्रसूर्यास्तु नीचोच्चमृद्ववस्थिताः।\nसमागमे च भेदे च पश्यन्ति युगपत् प्रजाः ।। ५३.१०० ।।\nपरस्परस्थिताः ह्येते युज्यन्ते च परस्परम्।\nअसङ्करेण विज्ञेयस्तेषां योगस्तु वै बुधैः ।। ५३.१०१ ।।\nइत्येष सन्निवेशो वः पृथिव्यां ज्यौतिषस्य च।\nद्वीपानामुद्नधीनां च पर्वतानां तथैव च ।। ५३.१०२ ।।\nवर्षाणां च नदीनाञ्च येषु तेषु वसन्ति वै।\nएते चैव ग्रहाः पूर्वं नक्षत्रेषु समुत्थिताः ।। ५३.१०३ ।।\nविवस्वानदितेः पुत्रः सूर्यो वै चाक्षुषेऽन्तरे।\nविशाखासु समुत्पन्नो ग्रहाणां प्रथमो ग्रहः ।। ५३.१०४ ।।\nत्विषिमान् धर्म्मपुत्रस्तु सोमो विश्वावसुस्तथा।\nशीतरश्मिः समुत्पन्नः कृत्तिकासु निशाकरः ।। ५३.१०५ ।।\nषोडशार्चिर्भृगोः पुत्रः शुक्रः सूर्यादनन्तरम्।\nताराग्रहाणां प्रवरस्तिष्यक्षेत्रे समुत्थितः ।। ५३.१०६ ।।\nग्रहश्चाङ्गिरसः पुत्रो द्वादशार्च्चिर्बृहस्पतिः।\nफाल्गुनीषु समुत्पन्नः सर्वासु च जगद्गुरुः ।। ५३.१०७ ।।\nनवार्चिर्लोहिताङ्गस्तु प्रजापतिसुतो ग्रहः ।\nआषाढास्विह पूर्वासु समुत्पन्न इति श्रुतिः ।। ५३.१०८ ।।\nरेवतीष्वेव सप्तार्चि स्तथा सौरशनैश्चरः।\nरोहिणीषु समुत्पन्नौ ग्रहौ चन्द्रार्कमर्द्दनौ ।। ५३.१०९ ।।\nएते ताराग्रहाश्चैव बोद्धव्या भार्गवादय।\nजन्मनक्षत्रपीडासु यान्ति वैगुण्यतां यतः।\nस्पृशन्ते तेन दोषेण ततस्ता ग्रहभक्तिषु ।। ५३.११० ।।\nसर्वग्रहाणामेतेषामादिरादित्य उच्यते।\nताराग्रहाणां शुक्रस्तु केतूनाञ्चैव धूमवान् ।। ५३.१११ ।।\nध्रुवः कालो ग्रहाणां तु विभक्तानां चतुर्दिशम् ।\nनक्षत्राणां श्रविष्ठा स्यादयनानां तथोत्तरम् ।। ५३.११२ ।।\nवर्षाणाञ्चापि पञ्चानामाद्यः संवत्सरः स्मृतः।\nऋतूनां शिशिरञ्चापि मासानां माघ एव च ।। ५३.११३ ।।\nपक्षाणां शुक्लपक्षस्तु तिथीनां प्रतिपत्तथा।\nअहोरात्रविभागानामहश्चापि प्रकीर्तितम् ।। ५३.११४ ।।\nमुहूर्त्तानां तथैवादिर्मुहूर्त्तो रुद्रदैवतः।\nअक्ष्णोश्चापि निमेषादिः कालः कालविदो मतः ।। ५३.११५ ।।\nश्रवणान्तं श्रविष्ठादियुगं स्यात् पञ्चवार्षिकम्।\nभानोर्गतिविशेषेण चक्रवत् परिवर्त्तते ।। ५३.११६ ।।\nदिवाकरः स्मृतस्तस्मात्कालस्तं विद्धि चेश्वरम्।\nचतुर्वनिधानां भूतानां प्रवर्त्तकनिवर्त्तकः ।। ५३.११७ ।।\nइत्येष ज्योतिषामेव सन्निवेशोऽर्थनिश्चयात्।\nलोकसंव्यवहारार्थमीश्वरेण विनिर्मितः ।। ५३.११८ ।।\nउत्पन्नः श्रवणेनासौ संक्षिप्तश्च ध्रुवे तथा।\nसर्वतोऽन्तेषु विस्तीर्णो वृक्षाकार इति स्थितिः ।। ५३.११९ ।।\nबुद्धिपूर्वम्भगवता कल्पादौ संप्रकीर्तितः।\nसाश्रयः सोऽभिमानी च सर्वस्य ज्योतिरात्मकः।\nविश्वरूपः प्रधानस्य परिणामोऽयमद्भुतः ।। ५३.१२० ।।\nनैव शक्यं प्रसंख्यातुं याथातथ्येन केनचित्।\nगतागतं मनुष्येषु ज्योतिषां मांसचक्षुषा ।। ५३.१२१ ।।\nआगमादनुमानाच्च प्रत्यक्षादुपपत्तितः।\nपरीक्ष्य निपुणं भक्त्या श्रद्धातव्यं विपश्चिता ।। ५३.१२२ ।।\nचक्षुः शास्त्रं जलं लेख्यं गणितं बुद्धिसत्तमाः।\nपञ्चैते हेतवो ज्ञेया ज्योतिर्गणविचिन्तने ।। ५३.१२३ ।।\nइति श्रीमहापुराणे वायुप्रोक्ते ज्योतिःसन्निवेशो नाम त्रिपञ्चाशोऽध्यायः ।। ५३ ।।।"
  }
]
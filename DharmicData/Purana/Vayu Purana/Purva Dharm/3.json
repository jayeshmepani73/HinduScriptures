[
  {
    "text": "<b>सूत उवाच।।\n</b>\nमहेश्वरायोत्तमवीर्यकर्मणे सुरर्षभायामितबुद्धितेजसे।\nसहस्रसूर्यानलवर्च्चसे नमस्त्रिलोकसंहारविसृष्टये नमः ।।१।।"
  },
  {
    "text": "प्रजापतीन् लोकनमस्कृतां स्तथा स्वयम्भुरुद्रप्रभृतीन् महेश्वरान्।\nभृगुं मरीचिं परमेष्ठिनं मनुं रजस्तमोधर्ममथापि कश्यपम् ।।२।।"
  },
  {
    "text": "वसिष्ठदक्षात्रिपुलस्त्यकर्द्दमान् रुचिं विवस्वन्तमथापि च क्रतुम्।\nमुनिं तथैवाङ्गिरसं प्रजापतिं प्रणम्य मूर्ध्ना पुलहं च भावतः ।।३।।"
  },
  {
    "text": "तथैव चुक्रोधनमेकविंशतिं प्रजा विवृद्ध्यार्पितकार्यशासनम्।\nपुरातनानप्यपरांश्च शाश्वतांस्तथैव चान्यान् सगणानवस्थितान् ।।४।।"
  },
  {
    "text": "तथैव चान्यानपि धैर्यशोभिनो मुनीन् बृहस्पत्युशनःपुरोगमान्।\nतपःशुभाचारऋषीन् दयान्वितान् प्रणम्य वक्ष्ये कलिपापनाशिनीम् ।।५।।"
  },
  {
    "text": "प्रजापतेः सृष्टिमिमामनुत्तमां सुरेश देवर्षिगणैरलंकृताम्।\nशुबामतुल्यामनघामृषिप्रियां प्रजापतीनामपि चोल्बणार्च्चिषाम् ।।६।।"
  },
  {
    "text": "तपोभृतां ब्रह्मदिनादिकालिकीं प्रभूतमाविष्कृतपौरुषश्रियम्।\nश्रुतौ स्मृतौ च प्रसृतामुदाहृतां परां पराणामनिलप्रकीर्त्तिताम् ।।७।।"
  },
  {
    "text": "समासबन्धैर्नियतैर्यथातथं विशब्दनेनापि मनःप्रहर्षिणीम्।\nयस्याञ्च बद्धा प्रथमा प्रवृत्तिः प्राधानिकी चेश्वरकारिता च ।।८।।"
  },
  {
    "text": "यत्तत्स्मृतं कारणमप्रमेयं ब्रह्म प्रधानं प्रकृतिप्रसूतिः।\nआत्मा गुहा योनिरथापि चक्षुः क्षेत्रं ततैवामृतमक्षरञ्च ।।९।।"
  },
  {
    "text": "शुक्रं तपः सत्त्वमतिप्रकाशं तद्व्यष्टि नित्यं पुरुषं द्वितीयम्।\nतमप्रमेयं पुरुषेण युक्तं स्वयम्भुवा लोकपितामहेन ।।१०।।"
  },
  {
    "text": "उत्पादकत्वाद्रजसोतिरेकात् कालस्य योगान्निगमावधेश्च।\nक्षेत्रज्ञयुक्तान् नियतान्विकारान् लोकस्य सन्तानाविवृद्धिहेतून्।\nप्रकृत्यवस्था सुषुवे तथाष्टौ सङ्कल्पमात्रेण महेश्वरस्य ।।११।।"
  },
  {
    "text": "देवासुराद्रिद्रुमसागराणां मनुप्रजेशर्षिपितृद्विजानाम्।\nपिशाचयक्षोरगराक्षसानां ताराग्र हार्क्कर्क्षनिशाचराणाम् ।।१२।।"
  },
  {
    "text": "मासर्त्तु संवत्सररात्र्यहानां दिक्कालयोगादियुगायनानाम्।\nवनौषधीनामपि वीरुधाञ्च जलौकसामप्सरसां पशूनाम् ।।१३।।"
  },
  {
    "text": "विद्युत्सरिन्मेघविहङ्गमानां यत्सूक्ष्मगं यद्भुवि यद्वियत्स्थम्।\nयत्स्थावरं यत्र यदस्ति किञ्चित् सर्वस्य तस्यास्ति गतिर्विभक्तिः ।।१४।।"
  },
  {
    "text": "छन्दांसि वेदाः सऋचो यजूंषि सामानि सोमस्व तथैव यज्ञः।\nआजीव्यमेषां यदभीप्सितञ्च देवस्य तस्यैव च वै प्रजापतेः ।।१५।।"
  },
  {
    "text": "वैवस्वतस्यास्य मनोः पुरस्तात् सम्भू तिरुक्ता प्रसवश्च तेषाम्।\nयेषामिदं पुण्यकृतां प्रसूत्या लोकत्रयं लोकनमस्कृतानाम्।\nसुरेशदेवर्षिमनुप्रधीनामापूरितञ्चोपरिभूषितञ्च ।।१६।।"
  },
  {
    "text": "रुद्रस्य शापात् पुनरुद्भवश्च दक्षस्य चाप्यत्र मनुष्यलोके।\nवासः क्षितौ वा नियमाद्भवस्य दक्षस्य चात्र प्रतिशापलाभः ।।१७।।"
  },
  {
    "text": "मन्वन्तराणां परिवर्त्तनानि युगेषु सम्भूतिविकल्पनञ्च।\nऋषित्वमार्षस्य च संप्रवृद्धिर्यथा युगादिष्वपि चेत्तदत्र ।।१८।।"
  },
  {
    "text": "ये द्वापरेषु प्रथयन्ति वेदान् व्यासाश्च तेऽज्ञ क्रमशो निबद्धाः।\nकल्पस्य संख्या भुवनस्य संख्या ब्राह्मस्य चाप्यत्र दिनस्य संख्या ।।१९।।"
  },
  {
    "text": "अण्डोद्भिजस्वेदजरायुजानां धर्मात्मनां स्वर्गनिवासिनां वा।\nये यातनास्थानगताश्च जीवास्तर्केण तेषामपि च प्रमाणम् ।।२०।।"
  },
  {
    "text": "आत्यन्तिकः प्राकृतिकश्च योऽयं नैमित्तिकश्च प्रतिसर्गहेतुः।\nबन्धश्च मोक्षश्च विशिष्य तत्र प्रोक्ता च संसारगतिः परा च ।।२१।।"
  },
  {
    "text": "प्रकृत्यवस्थैषु च कारणेषु याच स्थितिर्या च पुनः प्रवृत्तिः।\nतच्छास्त्रयुक्त्या स्वमतिप्रयत्नात् समस्तमाविष्कृतधीधृतिभ्यः।\nविप्रा ऋषिभ्यः समुदाहृतं यद्यथातथं तच्छृणुतोच्यमानम् ।।२२।।"
  },
  {
    "text": "<font color=\"red\"> इति श्रीमहापुराणे वायुप्रोक्ते सृष्टिप्रकरणं नाम तृतीयोऽध्यायः ।। ३ ।।\n</font>"
  }
]
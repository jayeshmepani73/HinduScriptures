[
  {
    "text": "<b>।। वायुरुवाच ।।\n</b>\nचत्वारि भारते वर्षे युगानि मुनयो विदुः ।\nकृतं त्रेता द्वापरं च तिष्यं चेति चतुर्युगम् ।। २४.१ ।।\nएतत्सहस्रपर्यन्तमहर्यद्ब्रह्मणः स्मृतम्।\nयामाद्यास्तु गणाः सप्त रोमवन्तश्चतुर्द्दश ।। २४.२ ।।\nसशरीराः श्रयन्ते स्म जनलोकं सहानुगाः।\nएवं देवेष्वतीतेषु महर्ल्लोकाज्जनं तपः ।। २४.३ ।।\nमन्वन्तरेष्वतीतेषु देवाः सर्वे महौजसः।\nततस्तेषु गतेषूर्द्ध्वं सायुज्यं कल्पवासिनाम् ।। २४.४ ।।\nसमेत्य देवैस्ते देवाः प्राप्ते सङ्कालने तदा।\nमहर्लोकं परित्यज्य गणास्ते वै चतुर्द्दश ।। २४.५ ।।\nभूतदिष्ववशिष्टेषु स्थावरान्तेषु वै तदा ।\nशून्येषु तेषु लोकेषु महान्तेषु भुवादिषु।\nदेवेष्वथ गतेषूर्द्ध्वं कल्पवासिषु वै जनम् ।। २४.६ ।।\nतत्संहत्या ततो ब्रह्मा देवर्षिगणदानवान्।\nसंस्थापयति वै सर्व्वान् दाहवृष्‌ट्या युगक्षये ।। २४.७ ।।\nयोऽतीतः सप्तमः कल्पो मया वः परिकीर्तितः।\nसमुद्रैः सप्तभिर्गाढमेकीभूतैर्महार्णवैः ।\nआसीदेकार्णवं घोरमविभागं तमोमयम् ।। २४.८\nमाययैकार्णवे तस्मिन् शङ्खचक्रगदाधरः।\nजीमूताभोऽम्बुजाक्षश्च किरीटी श्रीपतिर्हरिः ।। २४.९ ।।\nनारायणमुखोद्गीर्णः सोऽष्टमः पुरुषोत्तमः।\nअष्टबाहुर्महोरस्को लोकानां योनिरुच्यते।\nकिमप्यचिन्त्यं युक्तात्मा योगमास्थाय योगवित् ।। २४.१० ।।\nफणासहस्रकलितं तमप्रतिमवर्चसम्।\nमहाभोगपतेर्भोगमन्वास्तीर्य महोच्छ्रयम्।\nतस्मिन्महति पर्यङ्के शेते वै कनकप्रभे ।। २४.११ ।।\nएवं तत्र शयानेन विष्णुना प्रभविष्णुना।\nआत्मारामेण क्रीडार्थं सृष्टं नाभ्यां तु पङ्कजम् ।। २४.१२ ।।\nशतयोजनविस्तीर्णं तरुणादित्यवर्च्चसम्।\nबज्रदण्डं महोत्सेधं लीलया प्रभविष्णुना ।। २४.१३ ।।\nतस्यैवं क्रीडमानस्य समीपं देवमीढुषः।\nहेमब्रह्माण्डजो ब्रह्मा रुक्मवर्णोह्यतीन्द्रियः।\nचतुर्मुखो विशालाक्षः समागम्य यदृच्छया ।। २४.१४ ।।\nश्रिया युक्तेन नव्येन सुप्रभेण सुगन्धिना।\nतं क्रीडमानं पझेन दृष्ट्वा ब्रह्मा तु भेजिवान् ।। २४.१५ ।।\nस विस्मयमथागम्य शस्य संपूर्णया गिरा।\nप्रोवाच को भवान् शेते आक्षितो म्ध्यमम्भसाम् ।। २४.१६ ।।\nअथ तस्याच्युतः श्रुत्वा ब्रह्मणस्तु शुभं वचः।\nउदतिष्ठत पर्य्यङ्काद्विस्मयोत्फुल्ललोचनः ।। २४.१७ ।।\nप्रत्युवाचोत्तरं चैव क्रियते यच्च किञ्चन।\nद्यौरन्तरिक्षं भूतञ्च परं पदमहं प्रभुः ।। २४.१८ ।।\nतमेवमुक्त्वा भगवान् विष्णुः पुनरथाव्रवीत् ।\nकस्त्वं खलु समायातः समीपं भगवान् कुतः ।\nकुतस्व भूयो गन्तव्यं कुत्र वा ते प्रतिश्रयः ।। २४.१९ ।।\nको भवान् विश्वमूर्तिस्त्वं कर्त्तव्यं किञ्च ते मया।\nएवं ब्रुवाण वैकुण्ठं प्रत्युवाच पितामहः ।। २४.२० ।।\nयथा भवांस्तथा चाहमादिकर्त्त प्रजापतिः।\nनारायणसमाख्यातः सर्व्वं वै मयि तिष्ठति ।। २४.२१ ।।\nसविस्मयं परं श्रुत्वा ब्रह्मणा लोककर्तृणा।\nसोऽनुज्ञातो भगवता वैकुण्ठो विश्वसम्भवः ।। २४.२२ ।।\nकौतूहलान्महायोगी प्रविष्टो ब्रह्मणो मुखम्।\nइमानष्टादशद्वीपान् ससमुद्रान् सपर्व्वतान्।\nप्रविश्य स महातेजाश्चातुर्वर्ण्यसमाकुलान्।\nब्रह्मादिस्तम्बपर्य्यन्तान् सप्तलोकान् सनातनान् ।। २४.२३ ।।\nब्रह्मणस्तूदरे दृष्ट्वा सर्व्वान् विष्णुर्महायशाः।\nअहोऽस्य तपसो वीर्य्यं पुनः पुनरभाषत ।। २४.२४ ।।\nपर्य्यटन् विविधान् लोकान् विष्णुर्नानाविधाश्रमान्।\nततो वर्षसहस्रान्ते नान्तं हि ददृशे तदा ।। २४.२५ ।।\nतदाऽस्य वक्रान्निष्क्रम्य पन्नगेन्द्रारिकेतनः।\nअजातशत्रुर्भगवान् पितामहमथाब्रवीत् ।। २४.२६ ।।\nभगवन् आदि मध्यञ्च अन्तं कालदिशोर्न च।\nनाहमन्तं प्रपश्यामि ह्युदरस्य तवानघ ।। २४.२७ ।।\nएवमुक्त्वाब्रवीद्भूयः पितामहमिदं हरिः।\nभवानप्येवमेवाद्य ह्युदरं मम शाश्वतम्।\nप्रविश्य लोकान् पश्यैताननौपम्यान् द्विजोत्तम ।। २४.२८ ।।\nमनःप्रह्लादनीं वाणीं श्रुत्वा तस्याभिनन्द्य च।\nश्रीपतेरुदरं भूयः प्रविवेश पितामहः ।। २४.२९ ।।\nतानेव लोकान् गर्भस्थः पश्यन् सोऽचिन्त्यविक्रमः।\nपर्यटित्वादिदेवस्य ददर्शान्तं न वै हरेः ।। २४.३० ।।\nज्ञात्वागमन्तस्य पितामहस्य द्वाराणि सर्वाणि पिधाय विष्णुः।\nविभुर्मनः कर्त्तुमियेष चाशु सुखं प्रसुप्तोऽस्मि महाजलौघे ।। २४.३१ ।।\nततो द्वाराणि सर्वाणि पिहितान्युपलक्ष्यते।\nसूक्ष्मं कृत्वात्मनो रूपं नाभ्यां द्वारमविन्दत ।। २४.३२ ।।\nपझसूत्रानुमार्गेण ह्यनुगम्य पितामहः।\nउज्जहारात्मनो रूपं पुष्कराच्चतुराननः।\nविरराजारविन्दस्थः पझगर्भसमद्युतिः ।। २४.३३ ।।\nएतस्मिन्नन्तरे ताभ्यामेकैकस्य तु कार्त्स्न्यतः।\nप्रवर्त्तमाने संहर्षे मध्ये तस्यार्णवस्य तु ।। २४.३४ ।।\n<b>।।सूत उवाच।।\n</b>\nततो ह्यपरिमेयात्मा भूतानां प्रभुरीश्वरः।\nशूलपाणिर्महादेवो हैमचीराम्बरच्छदः।\nआगच्छद् यत्र सोऽनन्तो नागभोगपतिर्हरिः ।। २४.३५ ।।\nशीघ्रं विक्रमतस्तस्य पद्भ्यामत्यन्तपीडिताः।\nउद्धूतास्तूर्णमाकाशे पृथुलास्तोयबिन्दवः।\nअत्युष्णाश्चातिशीताश्च वायुस्तत्र ववौ भृशम् ।। २४.३६ ।।\nतद्दृष्ट्वा महदाश्चर्यं ब्रह्मा विष्णुमभाषत।\nअब्बिन्दवो हि स्थूलोष्णाः कम्पते चाम्बुजं भृशम्।\nएतं मे संशयं ब्रूहि किञ्चान्यत् त्वञ्चिकीर्षसि ।। २४.३७ ।।\nएतदेवंविधं वाक्यं पितामहमुखोद्भवम्।\nश्रुत्वाप्रतिमकर्माह भगवानसुरान्तकृत् ।। २४.३८ ।।\nकिन्नु खल्वत्र मे नाभ्यां भूतमन्यत्कृतालयम् ।\nवदन्ति प्रियमत्यर्थं विप्रियेपि च ते मया ।। २४.३९ ।।\nइत्येवं मनसा ध्यात्वा प्रत्युवाचेदमुत्तरम्।\nकिन्न्वत्र भगवांस्तस्मिन् पुष्करे जातसम्भ्रमः ।। २४.४० ।।\nकिं मया यत् कृतं देव यन्मां प्रियमनुत्तमम्।\nभाषसे पुरुषश्रेष्ठ किमर्थं ब्रूहि तत्त्वतः ।। २४.४१ ।।\nएवं ब्रुवाणं देवेशं लोकया त्रान्तु तत्त्वगाम्।\nप्रत्युवाचाम्बुजाभास्को ब्रह्म वेदनिधिः प्रभुः ।। २४.४२ ।।\nयोऽसौ तवोदरं पूर्वं प्रविष्टोऽहं त्वदिच्छया।\nयथा ममोदरे लोकाः सर्वे दृष्टास्त्वया प्रभो।\nतथैव दृष्टाः कार्त्स्न्येन मया लोकास्तवोदरे ।। २४.४३ ।।\nततो वर्षसहस्रान्ते उपावृत्तस्य मेऽनघ।\nनूनं मत्सरभावेन मां वशीकर्तुमिच्छता।\nआशु द्वाराणि सर्वाणि घटितानि त्वया पुनः ।। २४.४४ ।।\nततो मया महाभाग सञ्चिन्त्य स्वेन चेतसा।\nलब्धो नाभ्यां प्रवेशतु पद्मसूत्राद्विनिर्गमः ।। २४.४५ ।।\nमाभूत्ते मनसोऽल्पोऽपि व्याघातोऽयं कथञ्चन।\nइत्येषानुगतिर्विष्णोः कार्याणामौपसर्गिकी ।। २४.४६ ।।\nयन्म यानन्तरं कार्यं मयाध्यवसितं त्वयि।\nत्वाञ्चाबाधितुकामेन क्रीडापूर्वं यदृच्छया।\nआशु द्वाराणि सर्वाणि घटितानि मया पुनः ।। २४.४७ ।।\nन तेऽन्यथावमन्तव्यो मान्यः पूज्यश्च मे भवान्।\nसर्वं मर्षय कल्याण यन्मयाऽपकृतन्तव।\nतस्मान्मयोच्यमानस्त्वं पझादवतर प्रभो ।। २४.४८ ।।\nनाहं भवन्तं शक्नोमि सोदुन्तेजोमयं गुरुम्।\nस चोवाच वरं ब्रूहि पझादवतराम्ययम् ।। २४.४९ ।।\n<b>।।विष्णुरुवाच ।।\n</b>\nपुत्रो भव ममारिघ्न मुदं प्राप्स्यसि शोभनम्।\nसत्यधनो महायोगी त्वमीड्यः प्रणवात्मकः ।। २४.५० ।।\nअद्यप्रभृति सर्वेश श्वेतोष्णीषविभूषणः।\nपझयोनिरितीत्येवं ख्यातो नाम्ना भविष्यसि।\nपुत्रो मे त्वं भव ब्रह्मन् सर्वलोकाधिप प्रभो ।। २४.५१ ।।\nततः स भगवान् ब्रह्म वरं गृह्य किरीटिनः ।\nएवं भवतु चेत्युक्त्वां प्रीतात्मा गतमत्सरः ।। २४.५२ ।।\nप्रत्यासन्नमथायातं बालार्काभं महाननम्।\nभूतमत्यद्भुतं दृष्ट्वा नारायणमथाब्रवीत् ।। २४.५३ ।।\nअप्रमेयो महावक्रो दंष्ट्री व्यस्तशिरो रुहः।\nदशबाहुस्त्रिशूलाङ्को नयनैर्विश्वतोमुखः ।। २४.५४ ।।\nलोकप्रभुः स्वयं साक्षाद्विकृतो मुञ्जमेखली ।\nमेढ्रेणोर्ध्वेन महता नदमानोऽतिभैरवम् ।। २४.५५ ।।\nकः खल्वेष पुमान् विष्णो तेजोराशिर्महाद्युतिः।\nव्याप्य सर्वा दिशो द्याञ्च इत एवाभिवर्त्तते ।। २४.५६ ।।\nतेनैवमुक्तो भगवान् विष्णुर्ब्रह्माणमब्रवीत्।\nपद्भ्यान्तलनिपातेन यस्य विक्रमतोऽर्णवे।\nवेगेन महताकाशे व्यथिताश्च जलाशयाः ।। २४.५७ ।।\nछटाभिर्विष्णुतोऽत्यर्थं सिच्यते पझसम्भवः।\nघ्राणजेन च वातेन कम्पमानं त्वया सह।\nदोधूयते महापझं स्वच्छन्दं मम नाभिजम् ।। २४.५८ ।।\nस एष भगवानीशो ह्यनादिश्चान्तकृद्विभुः।\nभवानहञ्च स्तोत्रेण ह्युपतिष्ठाव गोध्वजम् ।। २४.५९ ।।\nततः क्रुद्धोऽम्बुजाभास्कं ब्रह्मा प्रोवाच केशवम्।\nन भवान् न्यूनमात्मानं लोकानां योनिमुत्तमम् ।। २४.६० ।।\nब्रह्माणं लोककर्त्तारं माञ्च वेत्ति सनातनम्।\nकोऽयं भोः शङ्करो नाम ह्यावयोर्व्यतिरिच्यते ।। २४.६१ ।।\nतस्य तत् क्रोधजं वाक्यं श्रुत्वा विष्णुरभाषत।\nमा मैवं वद कल्याण परिवादं महात्मनः ।। २४.६२ ।।\nमायायोगेश्वरो धर्मो दुराधर्षो वरप्रदः।\nहेतुरस्यात्र जगतः पुराणः पुरुषोऽव्ययः ।। २४.६३ ।।\nजीवः खल्वेष जीवानां ज्योतिरेकं प्रकाशते।\nबालक्रीडनकैर्द्देवः क्रीडतो शङ्करः स्वयम् ।। २४.६४ ।।\nप्रधानमव्ययं ज्योतिरव्यक्तं प्रकृतिस्तमः।\nअस्य चैतानि नामानि नित्यं प्रसवधर्मिणः।\nयः कः स इति दुःखार्त्तैर्मृग्यते यतिभिः शिवः ।। २४.६५ ।।\nएष बीजी भवान् बीजमहं योनिः सनातनः।\nएवमुक्रोऽथ विश्वात्मा ब्रह्मा विष्णुमभाषत ।। २४.६६ ।।\nभवान्योनिरहं बीजं कथं बीजी महेश्वरः ।\nएतन्मे सूक्ष्ममव्यक्तं संशयं छेत्तुमर्हसि ।। २४.६७ ।।\nज्ञात्वा चैवं समुत्पत्तिं ब्रह्मणा लोकतन्त्रिणा।\nइदं परमसादृश्यं प्रश्रमभ्यवदद्धरिः ।। २४.६८ ।।\nअस्मान्महत्तरं गुह्यं भूतमव्यन्न विद्यते।\nमहतः परमं धाम शिवमध्यात्मिनां पदम् ।। २४.६९ ।।\nद्वैधीभावेन चात्मानं प्रविष्टस्तु व्यवस्थितः।\nनिष्कलः सूक्ष्ममव्यक्तः सकलश्च महेश्वरः ।। २४.७० ।।\nअस्य मायाविधिज्ञस्य अगम्यगहनस्य च।\nपुरा लिङ्गं भवद्बीजं प्रथमं त्वादिसर्गिकम् ।। २४.७१ ।।\nमयि योनौ समायुक्तं तद्बीजं कालपर्ययात्‌।\nहिरण्मयमपारन्तद्योन्यामण्डमजायत ।। २४.७२ ।।\nशतानि दशवर्षाणामण्डञ्चाप्सु प्रतिष्ठितम्।\nअन्ते वर्षसहस्रस्य वायुना तद्द्विधा कृतम् ।। २४.७३ ।।\nकपालमेकं द्यौर्जज्ञे कपालमपरं क्षितिः।\nउल्वन्तस्य महोत्सेधं योऽसौ कनकपर्वतः ।। २४.७४ ।।\nततस्तस्मात् प्रबुद्धात्मा देवो देववरः प्रभुः ।\nहिरण्यगर्भो भगवानहं जज्ञे चतुर्भुजः ।। २४.७५ ।।\nततो वर्षसहस्रान्ते वायुना तद्द्विधाकृतम्।\nअतारार्केन्दुनक्षत्रं शून्यं लोकमवेक्ष्य च।\nकोऽयमत्रे त्यभिध्याते कुमारास्तेऽभवंस्तदा ।। २४.७६ ।।\nप्रियदर्शनास्सुतनवो येऽतीताः पूर्वजास्तव।\nभूयो वर्षसहस्रान्ते तत एवात्मजास्तव।\nभुवनानलसङ्काशाः पझपत्रायतेक्षणाः ।। २४.७७ ।।\nश्रीमान् सनत्कुमारस्तु ऋभुश्चैवोर्द्ध्वरेतसौ ।\nसनातनश्च सनकस्तथैव च सनन्दनः।\nउत्पन्नाः समकालं ते बुद्धयाऽतीन्द्रियदर्शनाः ।। २४.७८ ।।\nउत्पन्नाः प्रतिघात्मानो जगदुश्च तदैव हि।\nनारप्स्यन्ते च कर्माणि तापत्रयविवर्जिताः ।। २४.७९ ।।\nअस्य सौम्यं बहुक्लेशं जराशोकसमन्वितम्।\nजीवितं मरणं चैव संभवञ्च पुनः पुनः ।। २४.८० ।।\nस्वप्रभूतं पुनः स्वर्गे दुःखानि नरकांस्तथा।\nविदित्वा चागमं सर्वमवश्यं भवितव्यताम् ।। २४.८१ ।।\nऋभुं सनत्कुमारञ्च दृष्ट्वा तव वशे स्थितौ।\nत्रयस्तु त्रीन् गुणान् हित्वा आत्मजाः सनकादयः।\nवैवर्त्तेन तु ज्ञानेन निवृत्तास्ते महौजसः ।। २४.८२ ।।\nततस्तेष्वपवृत्तेषु सनकादिषु वै त्रिषु।\nभविष्यसि विमूढस्तु मायया शङ्करस्य तु ।। २४.८३ ।।\nएवं कल्पे तु वैकल्पे संज्ञा नस्यति तेऽनघ।\nकल्पशेषाणि भूतानि सूक्ष्माणि पार्थिवानि च ।। २४.८४ ।।\nसा चैषा ह्यैश्वरी माया जगतः समुदाहृता।\nस एष पर्वतो मेरु र्देवलोक उदाहृतः ।। २४.८५ ।।\nतवैवेदं हि माहात्म्यं दृष्ट्वा चात्मानमात्मना ।\nज्ञात्वा चेश्वरसद्भावं ज्ञात्वा मामम्बुजेक्षणम् ।। २४.८६ ।।\nमहादेवं महायोगं भूतानां वरदं प्रभुम्।\nप्रणवात्मानमासाद्य नमस्कृत्या जगद्गुरुम्।\nत्वाञ्च माञ्चैव संक्रुद्धो निःश्वासान्निर्द्दहेदयम् ।। २४.८७ ।।\nएवं ज्ञात्वा महायोगं अभ्युत्तिष्ठन् महाबलः।\nअहं त्वामग्रतः कृत्वा स्तोष्येऽहमनलप्रभम् ।। २४.८८ ।।\n<b>।।सूत उवाच।।\n</b>\nब्रह्माणमग्रतः कृत्वा ततः स गरुडध्वजः।\nअतीतैश्च भविष्यैश्च वर्त्तमानैस्तथैव च।\nनामभिश्छान्दसैश्चैव इदं स्तोत्रमुदीरयत् ।। २४.८९ ।।\nनमस्तुभ्यं भगवते सुव्रतेऽनन्ततेजसे।\nनमः क्षेत्राधिपतये बीजिने शूलिने नमः ।। २४.९० ।।\nअमेढ्रायोर्द्ध्वमेढ्राय नमो वैकुण्ठरेतसे ।\nनमो ज्येष्ठाय श्रेष्ठाय अपूर्वप्रथमाय च ।। २४.९१ ।।\nनमो हव्याय पूज्याय सद्यो जाताय वै नमः ।\nगह्वराय धनेशाय हैमचीराम्बराय च ।। २४.९२ ।।\nनमस्ते ह्यस्मदादीनां भूतानां प्रभवाय च।\nवेदकर्म्मावदानानां द्रव्याणां प्रभवे नमः ।। २४.९३ ।।\nनमो योग्स्य प्रभवे सांख्यस्य प्रभवे नमः ।\nनमो ध्रुवनिशीथानामृषीणां पतये नमः ।। २४.९४ ।।\nविद्युदशनिमेघानां गर्ज्जितप्रभवे नमः।\nउदधीनाञ्च प्रभवे द्वीपानां प्रभवे नमः ।। २४.९५ ।।\nअद्रीणां प्रभवे चैव वर्षाणां प्रभवे नमः।\nनमो नदानां प्रभवे नदीनां प्रभवे नमः ।। २४.९६ ।।\nनमश्चौषधिप्रभवे वृक्षाणां प्रभवे नमः।\nधर्म्माध्यक्षाय धर्म्माय स्थितीनां प्रभवे नमः ।। २४.९७ ।।\nनमो रसानां प्रभवे रत्नानां प्रभवे नमः ।\nनमः क्षणानां प्रभवे कलानां प्रभवे नमः ।। २४.९८ ।।\nनिमेषप्रभवे चैव काष्ठानां प्रभवे नमः ।\nअहोरात्रार्द्धमासानां मासानां प्रभवे नमः ।। २४.९९ ।।\nनम ऋतुनां प्रभवे संख्यायाः प्रभवे नमः।\nप्रभवे च परार्द्धस्य परस्य प्रभवे नमः ।। २४.१०० ।।\nनमः पुराणप्रभवे युगस्य प्रभवे नमः।\nचतुर्विधस्य सर्गस्य प्रभवेऽनन्तचक्षुषे ।। २४.१०१ ।।\nकल्पोदये निबद्धानां वार्त्तानां प्रभवे नमः।\nनमो विश्वस्य प्रभवे ब्रह्मदिप्रभवे नमः ।। २४.१०२ ।।\nविद्यानां प्रभवे चैव विद्यानां पतये नमः।\nनमो व्रतानां पतये मन्त्राणां पतये नमः ।। २४.१०३ ।।\nपितॄणां पतये चैव पशूनां पतये नमः।\nवाग्वृषाय नमस्तुभ्यं पुराणवृषभाय च ।। २४.१०४ ।।\nसुचारुचारुकेशाय ऊर्द्ध्वचक्षुःशिराय च।\nनमः पशूनां पतये गोवृषेन्द्रध्वजाय च ।। २४.१०५ ।।\nप्रजापतीनां पतये सिद्धानां पतये नमः।\nगरुडोरगसर्पाणां पक्षिणां पतये नमः ।। २४.१०६ ।।\nगोकर्णाय च गोष्ठाय शङ्कुकर्णाय वै नमः।\nवाराहायाप्रमेयाय रक्षोधिपतये नमः ।। २४.१०७ ।।\nनमो ह्यप्सरसांपतये गणानां (पतये) ह्रीमये नमः।\nअम्भसां पतये चैव तेजसां पतये नमः ।। २४.१०८ ।।\nनमोऽस्तु लक्ष्मीपतये श्रीमते ह्रीमते नमः।\nबलाबलसमूहाय ह्यक्षोभ्यक्षोभणाय च ।। २४.१०९ ।।\nदीर्घश्रृङ्गैकश्रृङ्गाय वृषभाय ककुद्मिने।\nनमः स्थैर्याय वपुषे तेजसे सुप्रभाय च ।। २४.११० ।।\nभूताय च भविष्याय वर्त्तमानाय वै नमः।\nसुवर्च्चसेऽथ वीराय शूराय ह्यतिगाय च ।। २४.१११ ।।\nवरदाय वरेण्याय नमः सर्वगताय च।\nनमो भूताय भव्याय भवाय महते तथा ।। २४.११२ ।।\nजनाय च नमस्तुभ्यं तपसे वरदाय च।\nनमो वन्द्याय मोक्षाय जनाय नरकाय च ।। २४.११३ ।।\nभवाय भजमानाय इष्टाय याजकाय च।\nअभ्युदीर्णाय दीप्ताय तत्त्वाय निर्गुणाय च ।। २४.११४ ।।\nनमः पाशाय हस्ताय नमः स्वाभरणाय च।\nहुताय चापहुताय प्रहुतप्रशिताय च ।। २४.११५ ।।\nनमोऽस्त्विष्टाय मूर्त्ताय ह्यग्निष्टोमर्त्विजाय च।\nनम ऋताय सत्याय भूताधिपतये नमः ।। २४.११६ ।।\nसदस्याय नमश्चैव दक्षिणावभृथाय च।\nअहिंसायाथ लोकानां पशुमन्त्रौषधाय च ।। २४.११७ ।।\nनमस्तुष्टिप्रदानाय त्र्यम्बकाय सुगन्धिने।\nनमोऽस्त्विन्द्रियपतये परिहाराय स्रग्विणे ।। २४.११८ ।।\nविश्वाय विश्वरूपाय विश्वतोऽक्षिमुखाय च।\nसर्वतः पाणिपादाय रुद्रायाप्रमिताय च ।। २४.११९ ।।\nनमो हव्याय कव्याय हव्यकव्याय वै नमः।\nनमः सिद्धाय मेध्याय चेष्टाय त्वव्ययाय च ।। २४.१२० ।।\nसुवीराय सुघोराय ह्यक्षोभ्यक्षोभणाय च।\nसुमेधसे सुप्रजाय दीप्ताय भास्कराय च ।। २४.१२१ ।।\nमनो नमः सुपर्णाय तपनीयनिभाय च।\nविरूपाक्षाय त्र्यक्षाय पिङ्गलाय महौजसे ।। २४.१२२ ।।\nदृष्टिघ्नाय नमश्चैव नमः सौम्येक्षणाय च।\nनमो धूम्राय श्वेताय कृष्णाय लोहिताय च ।। २४.१२३ ।।\nपिशिताय पिशङ्गाय पीताय च निषङ्गिणे।\nनमस्ते सविशेषाय निर्विशेषाय वै नमः ।। २४.१२४ ।।\nनमो वै पझवर्णाय मृत्युघ्नाय च मृत्यवे ।\nनमः श्यामाय गौराय कद्रवे रोहिताय च ।। २४.१२५ ।।\nनमः कान्ताय सन्ध्याभ्रवर्णाय बहुरूपिणे।\nनमः कपालहस्ताय दिग्वस्त्राय कपर्द्दिने ।। २४.१२६ ।।\nअप्रमेयाय शर्वाय ह्यवध्याय वराय च।\nपुरस्तात् पृष्ठतश्चैव बिभ्राणाय कृशानवे ।। २४.१२७ ।।\nदुर्गाय महते चैव रोधाय कपिलाय च।\nअर्कप्रभशरीराय बलिने रंहसाय च ।। २४.१२८ ।।\nपिनाकिने प्रसिद्धाय स्फीताय प्रसृताय च।\nसुमेधसेऽक्षमालाय दिग्वासाय शिखण्डिने ।। २४.१२९ ।।\nचित्राय चित्रवर्णाय विचित्राय धराय च।\nचेकितानाय तुष्टाय नमस्त्वनिहिताय च ।। २४.१३० ।।\nनमः क्षान्ताय शान्ताय वज्रसंहननाय च।\nरक्षोघ्नाय मखघ्नाय शितिकण्ठोर्द्ध्वरेतसे ।। २४.१३१ ।।\nअरिहाय कृतान्ताय तिग्मायुधधराय च।\nसमोदाय प्रमोदाय इरिणायैव ते नमः ।। २४.१३२ ।।\nप्रणवप्रणवेशाय भक्तानां शर्मदाय च।\nमृगव्याधाय दक्षाय दक्षयज्ञहराय च ।। २४.१३३ ।।\nसर्वभूताय भूताय सर्वेशातिशयाय च।\nपुरभेत्रे च शान्ताय सुगन्धाय वरेशवे ।। २४.१३४ ।।\nपुष्पवन्तस्वरुपाय भगनेत्रान्तकाय च ।\nकणादाय वरिष्ठाय कामाङ्गदहनाय च ।। २४.१३५ ।।\nरवेः करालचक्राय नागेन्द्रदमनाय च।\nदैत्यानामन्तकायाथो दिव्याक्रन्दकराय च ।। २४.१३६ ।।\nश्मशानरतिनित्याय नमस्त्र्यम्बकधारिणे।\nनमस्ते प्राणपालाय धवमालाधराय च ।। २४.१३७ ।।\nप्रहीणशोकैर्विविधैर्भूतैः परिष्टुताय च।\nनरनारीशरीराय देव्याः प्रियकराय च ।। २४.१३८ ।।\nजटिने दण्डिने तुभ्यं व्यालयज्ञोपवीतिने ।\nनमोऽस्तु नृत्यशीलाय वाद्यनृत्यप्रियाय च ।। २४.१३९ ।।\nमन्यवे शीतशीलाय सुगीतिगायते नमः।\nकटककराय भीमाय चोग्ररूपधराय च ।। २४.१४० ।।\nविभीषणाय भीमाय भगप्रमथनाय च।\nसिद्धसङ्घातगीताय महाभागाय वै नमः ।। २४.१४१ ।।\nनमो मुक्ताट्टहासाय क्ष्वेडितास्फोटिताय च।\nनदते कूर्दते चैव नमः प्रमुदिताय च ।। २४.१४२ ।।\nनमोऽद्भुताय स्वपते धावते प्रस्थिताय च।\nध्यायते जृम्भते चैव तुदते द्रवते नमः ।। २४.१४३ ।।\nचलते क्रीडते चैव लम्बोदरशरीरिणे।\nनमः कृताय कम्पाय मुण्डाय विकराय च ।। २४.१४४ ।।\nनम उन्मत्तवेषाय किङ्किणीकाय वै नमः।\nनमो विकृतवेषाय क्रूरोग्रामर्षणाय च ।। २४.१४५ ।।\nअप्रमेयाय दीप्ताय दीप्तये निर्गुणाय च।\nनमः प्रियाय वादाय मुद्रामणिधराय च ।। २४.१४६ ।।\nनमस्तोकाय तनवे गुणैरप्रतिमाय च।\nनमो गणाय गुह्याय अगम्यागमनाय च ।। २४.१४७ ।।\nलोक धात्री त्वियं भूमिः पादौ सज्जनसेवितौ।\nसर्व्वेषां सिद्धयोगानामधिष्ठानन्तवोदरम् ।। २४.१४८ ।।\nमध्येऽन्तरिक्षं विस्तीर्णन्तारागणविभूषितम्।\nतारापथ इवा भाति श्रीमान् हारस्तवोरसि ।। २४.१४९ ।।\nदिशो दश भुजास्ते वै केयूराङ्गदभूषिताः।\nविस्तीर्णपरिणाहश्च नीलाम्बुदचयोपमः ।। २४.१५० ।।\nकण्ठस्ते शोभते श्रीमान् हेमसूत्रविभूषितः ।\nदंष्ट्राकरालदुर्द्धर्षमनौपम्यं मुखं तव ।। २४.१५१ ।।\nपझमालाकृतोष्णीषं शीर्षण्यं शोभते कथम्।\nदीप्तिः सूर्ये वपुश्चन्द्रे स्थैर्ये भूर्ह्यनिलो बले ।। २४.१५२ ।।\nतैक्ष्ण्यमग्नौ प्रभा चन्द्रे खे शब्दः शैत्यमप्सु च।\nअक्षरोत्तमनिष्पन्दान् गुणानेतान्विदुर्बुधाः ।। २४.१५३ ।।\nजपो जप्यो महायोगी महादेवो महेश्वरः।\nपुरेशयो गुहावासी खेचरो रजनीचरः ।। २४.१५४ ।।\nतपोनिधिर्गुहगुरुर्नन्दनो नन्दिवर्द्धनः।\nहयशीर्षो धराधाता विधाता भूतिवाहनः ।। २४.१५५ ।।\nबोद्धव्यो बोधनो नेता धूर्वहो दुष्प्रकम्पकः।\nबृहद्रथो भीमकर्मा बृहत्कीर्तिर्धनञ्जयः ।। २४.१५६ ।।\nघण्टाप्रियो ध्वजीछत्री पताकाध्वजिनीपतिः।\nकवची पट्टिशी शङ्खी पाशहस्तः परश्वभृत् ।। २४.१५७ ।।\nअगमस्त्वनघः शूरो देवराजारिमर्दनः।\nत्वां प्रसाद्य पुराऽस्माभिर्द्विषन्तो निहता युधि ।। २४.१५८ ।।\nअग्निस्त्वं चार्णवान् सर्वान् पिभन्नैव न तृप्यसे।\nक्रोधागारः प्रसन्नात्मा कामहा कामदः प्रियः ।। २४.१५९ ।।\nब्रह्मण्यो ब्रह्मचारी च गोघ्नस्त्वं शिष्टपूजितः।\nवेदानामव्ययः कोशस्त्वया यज्ञः प्रकल्पितः ।। २४.१६० ।।\nहव्यञ्च वेदं वहति वेदोक्तं हव्यवाहनः।\nप्रीते त्वयि महादेव वयं प्रीता भवामहे ।। २४.१६१ ।।\nभवानीशो नादिमान् धामराशिर्ब्रह्मम लोकानान्त्वं कर्त्ता त्वादिसर्गः।\nसाङ्ख्याः प्रकृतिभ्यः परमं त्वां विदित्वा क्षीणध्यानास्ते न मृत्युं विशन्ति ।। २४.१६२ ।।\nयोगेन त्वान्ध्यानिनो नित्ययुक्ताः ज्ञात्वा भोगान् सन्त्यजन्ते पुनस्तान् ।\nयेऽन्ये मर्त्त्यास्त्वां प्रपन्ना विशुद्धास्ते कर्मभिर्दिव्यभोगान् भजन्ते ।। २४.१६३ ।।\nअप्रमेयस्य तत्त्वस्य यथा विझः स्वशक्तितः।\nकीर्तितं तव माहात्म्यमपारं परमात्मनः।\nशिवो नो भव सर्वत्र योऽसि सोऽसि नमोऽस्तु ते ।। २४.१६४ ।।\nइति श्रीमहापुराणे वायुप्रोक्ते शार्वस्तवं नाम चतुर्विंशोऽध्यायः ।। २४ ।।"
  }
]
[
  {
    "text": "<b>।।ऋषय ऊचुः।।\n</b>\nकस्मिन् देशे महापुण्यमेतदाख्यानमुत्तमम्।\nवृत्तं ब्रह्मपुरोगाणां कस्मिन् काले महाद्युते।\nएतदाख्याहि नः सम्यग् यथा वृत्तं तपोधन ।। ५४.१ ।।"
  },
  {
    "text": "<b>।।सूत उवाच।।\n</b>\nयथा श्रुतं मया पूर्वं वायुना जगदायुना।\nकथ्यमानं द्विजश्रेष्ठाः सत्रे वर्षसहस्रके ।। ५४.२ ।।"
  },
  {
    "text": "नीलता येन कण्ठस्य देवदेवस्य शूलिनः।\nतदहं कीर्त्तयिष्यामि श्रृणुध्वं शंसितव्रताः ।। ५४.३ ।।"
  },
  {
    "text": "उत्तरे शैलराजस्य सरांसि सरितो ह्रदाः।\nपुण्योद्यानेषु तीर्थेषु देवतायतनेषु च।\nगिरिश्रृङ्गेषु तुङ्गेषु गह्वरोपवनेषु च ।। ५४.४ ।।"
  },
  {
    "text": "देवभक्ता महात्मानो मुनयः शंसितव्रताः।\nस्तुवन्ति च महादेवं यत्र यथाविधि ।। ५४.५ ।।"
  },
  {
    "text": "ऋग्यजुःसामवेदैश्च नृत्यगीतार्च्चनादिभिः।\nओङ्कारेण नमस्कारैरर्च्चयन्ति सदा शिवम् ।। ५४.६ ।।"
  },
  {
    "text": "प्रवृत्ते ज्योतिषां चक्रे मध्यव्याप्ते दिवाकरे।\nदेवता नियतात्मानः सर्वे तिष्ठन्ति तां कथाम् ।\nअथ नियमप्रवृत्ताश्च प्राणशेषव्यवस्थिताः ।। ५४.७ ।।"
  },
  {
    "text": "नमस्ते नीलकण्ठाय इत्युवाच सदागतिः।\nतच्छुत्वा भावितात्मानो मुनयः शंशितव्रताः।\nवालखिल्येति विख्याताः पतङ्गसहचारिणः ।। ५४.८ ।।"
  },
  {
    "text": "अष्टाशीतिसहस्राणि मुनीनामूर्द्ध्वरेतसाम्।\nतस्मात् पृच्छन्ति वै वायुं वायुपर्णाम्बुभोजनाः ।। ५४.९ ।।"
  },
  {
    "text": "<b>।।ऋषय ऊचुः।।\n</b>\nनीलकण्ठेति यत् प्रोक्तं त्वया पवनसत्तम।\nएतद्दुह्यं पवित्राणां पुण्यं पुण्यकृतां वराः ।। ५४.१० ।।"
  },
  {
    "text": "तद्वयं श्रोतुमिच्छामस्त्वत्प्रसादात्प्रभञ्जन।\nनीलता येन कण्ठस्य कारणेनाम्बिकापतेः ।। ५४.११ ।।"
  },
  {
    "text": "श्रोतुमिच्छा महे सम्यक् तव वक्राद्विशेषतः।\nयावद्वाचः प्रवर्त्तन्ते सार्थास्ताश्च त्वयेरिताः ।। ५४.१२ ।।"
  },
  {
    "text": "वर्णस्थानगते वायौ वाग्विधिः संप्रवर्तते।\nज्ञानं पूर्वमथोत्साह स्त्वत्तो वायो प्रवर्तते ।। ५४.१३ .\nत्वयि निष्पन्दमाने तु शेषा वर्णप्रवृत्तयः।\nयत्र वाचो निवर्तन्ते देहबन्धाश्च दुर्लभाः ।। ५४.१४ ।।"
  },
  {
    "text": "तत्रापि तेऽस्ति सद्भावः सर्वगस्त्वं सदानिल।\nनान्यः सर्वगतो देवस्त्वदृतेश़स्ति समीरण ।। ५४.१५ ।।"
  },
  {
    "text": "एष वै जीवलोकस्ते प्रत्यक्षः सर्वतोऽनिल।\nवेत्थ वाचस्पतिं देवं मनोनायकमीस्वरम् ।। ५४.१६ ।।"
  },
  {
    "text": "ब्रूहि तत्कण्ठदेशस्य किं कृता रूपविक्रिया।\nश्रुत्वा वाक्यन्ततस्तेषामृषीणां भावितात्मानाम्।\nप्रत्युवाच महातेजा वायुर्लोक नमस्कृतः ।। ५४.१७ ।।"
  },
  {
    "text": "<b>।।वायुरुवाच।।\n</b>\nपुरा कृतयुगे विप्रो वेदनिर्णयतत्परः।\nवसिष्ठो नाम धर्मात्मा मानसो वै प्रजापतेः ।। ५४.१८ ।।"
  },
  {
    "text": "प्रपच्छ कार्तिकेयं वै मयूरवरवाहनम्।\nमहिषासुरनारीणां नयनाञ्जनतस्करम् ।। ५४.१९ ।।"
  },
  {
    "text": "महासेनं महात्मानं मेघस्तनितनिःस्वनम्।\nउमामनःप्रहर्षेण बालकं छझरूपिणम् ।। ५४.२० ।।"
  },
  {
    "text": "क्रौञ्चजीवितहर्त्तारं पार्वतीहृदि नन्दनम्।\nवसिष्ठः पृच्छते भक्त्या कार्तिकेयं महाबलम् ।। ५४.२१ ।।"
  },
  {
    "text": "<b>।।वसिष्ठ उवाच।।\n</b>\nनमस्ते हरनन्दाय उमागर्भ नमो ऽस्तु ते।\nनमस्ते अग्निगर्भाय गङ्गागर्भ नमोऽस्तु ते ।। ५४.२२ ।।"
  },
  {
    "text": "नमस्ते शरगर्भाय नमस्ते कृत्तिकासुत।\nनमो द्वादशनेत्राय षण्मुखाय नमोऽस्तु ते ।। ५४.२३ ।।"
  },
  {
    "text": "नमस्ते शक्तिहस्ताय दिव्यघण्टापताकिने।\nएवं स्तुत्वा महासेनं पप्रच्छ शिखिवाहनम् ।। ५४.२४ ।।"
  },
  {
    "text": "यदेतद्दृश्यते वर्णं शुभं शुभ्राञ्जनप्रभम्।\nतत्किमर्थं समुत्पन्नं कण्ठे कुन्देन्दुसंप्रभे ।। ५४.२५ ।।"
  },
  {
    "text": "एतदाप्ताय भक्ताय दान्ताय ब्रूहि पृच्छते।\nकथां मङ्गलसंयुक्तां पवित्रां पापनाशिनीम् ।\nमत्प्रियार्थं महाभाग वक्तुमर्हस्यशेषतः ।। ५४.२६ ।।"
  },
  {
    "text": "श्रुत्वा वाक्यं ततस्तस्य वसिष्ठस्य महात्मनः।\nप्रत्युवाच महातेजाः सुरारिबलसूदनः ।। ५४.२७ ।।"
  },
  {
    "text": "श्रृणुष्व वदतां श्रेष्ठ कथ्यमानं वचो मम।\nउमोत्सङ्गनिविष्टेन मया पूर्वं यथाश्रुतम् ।। ५४.२८ ।।"
  },
  {
    "text": "पार्वत्या सह संवादः शर्वस्य च महात्मनः।\nतदहङ्कीर्त्तयिष्यामि त्वत्प्रियार्थं महामुने ।। ५४.२९ ।।"
  },
  {
    "text": "कैलासशिखरे रम्ये नानाधातुविचित्रिते।\nनानाद्रुमलताकीर्णे चक्रवाकोपशोभिते ।। ५४.३० ।।"
  },
  {
    "text": "षट्‌पदोद्गीतबहुले धारासम्पातनादिते।\nमत्तक्रौञ्चमयूराणां नादैरुद्घुष्टकन्दरे ।। ५४.३१ ।।"
  },
  {
    "text": "अप्सरोगणसङ्कीर्णे किन्नरैश्चोपशोभिते ।\nजीवञ्जीवकजातीनां वीरुद्भिरुपशोभिते ।। ५४.३२ ।।"
  },
  {
    "text": "कोकिलारावमधुरे सिद्ध चारणसेविते।\nसौरभैयीनिनादाढ्ये अधस्तनितनिःस्वने ।। ५४.३३ ।।"
  },
  {
    "text": "विनायकभयोद्विग्ने कुञ्जरैर्युक्तकन्दरे।\nवीणावादित्रनिर्घोषैः श्रोत्रेन्द्रियमनोरमैः ।। ५४.३४ ।।"
  },
  {
    "text": "दोलालम्बितसम्पाते वनितासङ्घसेविते।\nध्वजैर्लम्बितदोलानां घण्ठानां निनदाकुले ।। ५४.३५ ।।"
  },
  {
    "text": "मुखमर्दलवादित्रैर्बलिनां स्फोटितैस्तथा।\nक्रीडारवविचाराणां निर्घोषैः पूर्णमन्दिरे ।। ५४.३६ ।।"
  },
  {
    "text": "हासैः सन्त्रासजननैर्विकरालमुखैस्तथा।\nदेहगन्धैर्विचित्रैश्च प्रक्रीडितगणेश्चरैः ।। ५४.३७ ।।"
  },
  {
    "text": "वज्रस्फटिकसोपान चित्रपट्टिशिलातलैः।\nव्याध्रसिंहमुखैशचवान्यैर्गजवाजिमुखैस्तथा ।। ५४.३८ ।।"
  },
  {
    "text": "बिडालवदनैश्चोग्रैः क्रोष्टुकाकारमूर्तिभिः ।\nह्रस्वैर्दीर्घैः कृशैः स्थूलैर्लम्बोदर महोदरैः ।। ५४.३९ ।।"
  },
  {
    "text": "ह्रस्वजङ्घैश्च लम्बोष्ठैस्तालजङ्घैस्तथापरैः।\nगौकर्णैरेककर्णैश्च महाकर्णैरकर्णकैः ।। ५४.४० ।।"
  },
  {
    "text": "बहुपादैर्महापादैरेकपादैरपादकैः।\nबहुशीर्षैर्महाशीर्षैरेकशीर्षैरशीर्षकैः ।। ५४.४१ ।।"
  },
  {
    "text": "बहुनेत्रैर्महानेत्रैरेकनैत्रैरनैत्रकैः ।\nएवंविधैर्महायोगिभूतैर्भूतपतिर्वृतः ।। ५४.४२ ।।"
  },
  {
    "text": "विशुद्धमुक्तामणिरत्नभूषिते शिलातले हेममये मनोरमे।\nसुखोपविष्टं मदनाङ्गनाशनं प्रोवाच वाक्यं गिरिराजपुत्री ।। ५४.४३ ।।"
  },
  {
    "text": "<b>।।देव्युवाच।।\n</b>\nभगवन् भूतभव्येश गोवृषाङ्कितशासन।\nतव कण्ठे महादेव भ्राजतेऽम्बुदशन्निभम् ।। ५४.४४ ।।"
  },
  {
    "text": "नात्युल्बणं नातिशुब्रं नीलाञ्जनचयोपमम्।\nकिमिदं दीप्यते देव कण्ठे कामाङ्ग नाशन ।। ५४.४५ ।।"
  },
  {
    "text": "को हेतुः कारणं किञ्च कण्ठे नीलत्वमीश्वरः ।\nएतत्सर्वं यथान्यायं ब्रूहि कौतूहलं हिमे ।। ५४.४६ ।।"
  },
  {
    "text": "श्रुत्वा वाक्यं ततस्तस्याः पार्वत्याः पार्वतीप्रियः ।\nकथां मङ्गलसंयुक्तां कथयामास शङ्करः ।। ५४.४७ ।।"
  },
  {
    "text": "मथ्यमानेऽमृते पूर्वं क्षीरोदे सुरदानवैः।\nअग्रे समुत्थितं तस्मिन् विषं कालानलप्रभम् ।। ५४.४८ ।।"
  },
  {
    "text": "तं दृष्ट्वा सुरसङ्घाश्च दैत्याश्चैव वरानने।\nविषण्णवदनाः सर्वे गतास्ते ब्रह्मणोऽन्तिकम् ।। ५४.४९ ।।"
  },
  {
    "text": "दृष्ट्वा सुरगणान् भीतान् ब्रह्मो वाच महाद्युतिः।\nकिमर्थं भो महाभागा भीता उद्विग्नचेतसः ।। ५४.५० ।।"
  },
  {
    "text": "मयाष्टगुणमैश्वर्यं भवतां सम्प्रकल्पितम्।\nकेन व्यावर्त्तितैश्वर्या यूयं वै सुरसत्तमाः ।। ५४.५१ ।।"
  },
  {
    "text": "त्रैलोक्यस्येश्वरा यूयं सर्वे वै विगतज्वराः।\nप्रजासर्गे न सोऽस्तीह आज्ञां यो मे निवर्त्तयेत् ।। ५४.५२ ।।"
  },
  {
    "text": "विमानगामिनः सर्वे सर्वे स्वच्छन्दगामिनः।\nअध्यात्मे चाधिभूते च अधिदैवे च नित्यशः।\nप्रजाः कर्मविपाकेन शक्ता यूयं प्रवर्त्तितुम् ।। ५४.५३ ।।"
  },
  {
    "text": "तत्किमर्थं भयोद्विग्ना मृगाः सिंहार्दिता इव।\nकिं दुःखं केन सन्तापः कुलो वा भयमागतम्।\nएतत्सर्वं यथान्यायं शीग्रमाख्यातुमर्हथ ।। ५४.५४ ।।"
  },
  {
    "text": "श्रुत्वा वाक्यं ततस्तस्य ब्रह्मणो वै महात्मनः।\nऊचुस्ते ऋषिभिः सार्ध्धं सुरदैत्येन्द्रदानवाः ।। ५४.५५ ।।"
  },
  {
    "text": "सुरासुरैर्मथ्यमाने पाथोधौ च महात्मभिः।\nभुजङ्गभृङ्गसङ्काशं नीलजीमूतसन्निभम्।\nप्रादुर्भूतं विषं घोरं संवर्ताग्निसमप्रभम् ।। ५४.५६ ।।"
  },
  {
    "text": "कालमृत्युरिवोद्भूतं युगान्तादित्यवर्चसम्।\nत्रैलोक्योत्सादि सूर्याभं प्रस्फुरन्तं समन्ततः ।। ५४.५७ ।।"
  },
  {
    "text": "विषेणोत्तिष्ठमानेन कालानलसमत्विषा।\nनिर्दग्धो रक्तगौराङ्गः कृतकृष्णो जनार्दनः ।। ५४.५८ ।।"
  },
  {
    "text": "दृष्ट्वा तं रक्तगौराङ्गं कृतकृष्णं जनार्दनम्।\nभीताः सर्वे वयं देवास्त्वामेव शरणं गताः ।। ५४.५९ ।।"
  },
  {
    "text": "सुराणामसुराणाञ्च श्रुत्वा वाक्यं पितामहः।\nप्रत्युवाच महातेजा लोकानां हितकाम्यया ।। ५४.६० ।।"
  },
  {
    "text": "श्रृणुध्वं देवताः सर्वे ऋषयश्च तपोधनाः।\nयत्तदग्रे समुत्पन्नं मथ्यमाने महोदधौ ।। ५४.६१ ।।"
  },
  {
    "text": "विषं कालानलप्रख्यं कालकूटेति विश्रुतम्।\nयेन प्रोद्भूतमात्रेण कृतकृष्णो जनार्दनः ।। ५४.६२ ।।"
  },
  {
    "text": "तस्य विष्णुरहञ्चापि सर्वे ते सुरपुङ्गवाः।\nन शक्नुवन्ति वै सोढुं वेगमन्ये तु शङ्करात् ।। ५४.६३ ।।"
  },
  {
    "text": "इत्युक्त्वा पझगर्भाभः पझयोनिरयोनिजः ।\nततः स्तोतुं समारब्धो ब्रह्मा लोकपितामहः ।। ५४.६४ ।।"
  },
  {
    "text": "नमस्तुभ्यं विरूपाक्ष नमस्तेऽनेकचक्षुषे।\nनमः पिनाकहस्ताय वज्रहस्ताय वै नमः ।। ५४.६५ ।।"
  },
  {
    "text": "नमस्त्रैलोक्यनाथाय भूतानाम्पतये नमः।\nनमः सुरारिसंहर्त्रे तापसाय त्रिचक्षुषे ।। ५४.६६ ।।"
  },
  {
    "text": "ब्रहमणे चैव रुद्राय विष्णवे चैव ते नमः।\nसाङ्ख्याय चैव योगाय भूतग्रामाय वै नमः ।। ५४.६७ ।।"
  },
  {
    "text": "मन्मताङ्गविनाशाय कालकालाय वै नमः।\nरुद्राय च सुरेशाय देवदेवाय ते नमः। ५४.६८।\nकपर्दिने करालाय शङ्कराय कपालिने।\nविरूपायैकरूपाय शिवाय वरदाय च ।। ५४.६९ ।।"
  },
  {
    "text": "त्रिपुरघ्नाय वन्द्याय मातॄणाम्पतये नमः।\nबुद्धाय चैव शुद्धाय मुक्ताय केवलाय च ।। ५४.७० ।।"
  },
  {
    "text": "नमः कमलहस्ताय दिग्वासाय शिखण्डिने ।\nलोक त्रयवलिधात्रे च चन्द्राय वरुणाय च ।। ५४.७१ ।।"
  },
  {
    "text": "अग्राय चैव चोग्राय विप्रायानेकचक्षुषे।\nरजसे चैव सत्त्वाय तमसेऽव्यक्तयोनये ।। ५४.७२ ।।"
  },
  {
    "text": "नित्यायानित्यरूपाय नित्यानित्याय वै नमः।\nव्यक्ताय चैवाव्यक्ताय व्यक्ताव्यक्ताय वै नमः ।। ५४.७३ ।।"
  },
  {
    "text": "चिन्त्याय चैवाचिन्त्याय चिन्त्याचिन्त्याय वै नमः।\nभक्तानामार्तिनाशाय नरनारायणाय च ।। ५४.७४ ।।"
  },
  {
    "text": "उमाप्रियाय शर्वाय नन्दिचक्राङ्किताय च।\nपक्षमासार्द्धमासाय नमः संवत्सराय च ।। ५४.७५ ।।"
  },
  {
    "text": "बहुरूपाय मुण्डाय दण्डिनेऽथ वरूथिने।\nनमः कपालहस्ताय दिग्वासाय शिखणिडने ।। ५४.७६ ।।"
  },
  {
    "text": "ध्वजिने रथिने चैव यमिने ब्रह्मचारिणे।\nऋग्यजुः सामवेदाय पुरुषायेश्वराय च।\nइत्येवमादिचरितैस्तुभ्यं देव नमोऽस्तु ते ।। ५४.७७ ।।"
  },
  {
    "text": "<b>।।श्रीमहादेव उवाच।।\n</b>\nएवं स्तुतस्ततो देवैः प्रणिपत्य वरानने ।। ५४.७८ ।।"
  },
  {
    "text": "ज्ञात्वा तु भक्तिं मम देवदेवो गङ्गाजलाप्लावितकेशदेशः।\nसूक्ष्मोऽतियोगातिशयादचिन्त्यो न हि प्लुतो व्यक्तमुपैति चन्द्रः ।। ५४.७९ ।।"
  },
  {
    "text": "एवं भगवता पूर्वं ब्रह्मणा लोककर्तृणा।\nस्तुतोऽहं विविधैः स्तोत्रै र्वेदवेदाङ्गसम्भवैः ।। ५४.८० ।।"
  },
  {
    "text": "ततः प्रीतो ह्यहं तस्मै ब्रह्मणे सुमहात्मने।\nततोऽहं सूक्ष्मया वाचा पितामहमथाब्रुवम् ।। ५४.८१ ।।"
  },
  {
    "text": "भगवन् भूतभव्येश लोकनाथ जगत्पते।\nकिं कार्ये ते मया ब्रह्मन् कर्त्तव्यं वद सुव्रत ।। ५४.८२ ।।"
  },
  {
    "text": "श्रुत्वा वाक्यं ततो ब्रह्मा प्रत्युवाचाम्बुजेक्षणः ।\nभूतभव्यभवन्नाथ श्रूयतां कारणेश्वर ।। ५४.८३ ।।"
  },
  {
    "text": "सुरासुरैर्मथ्यमाने पयोधावम्बुजेक्षण।\nभगवन्मेघ सङ्काशं नीलजीमूतसन्निभम् ।। ५४.८४ ।।"
  },
  {
    "text": "प्रादुर्भूतं विषङ्घोरं संवर्त्ताग्निसमप्रभम्।\nकालमृत्युरिवोद्भूतं युगान्तादित्यवर्च्चसम् ।। ५४.८५ ।।"
  },
  {
    "text": "त्रैलोक्योत्सादि सूर्याभं विस्फुरन्तं समन्ततः।\nअग्रे समुत्थितं तस्मिन् विषङ्कालानलप्रभम् ।। ५४.८६ ।।"
  },
  {
    "text": "तं दृष्ट्वा तुं वयं सर्वे भीताः सम्भ्रान्तचेतसः।\nतत् पिबस्व महादेव लोकानां हितकाम्यया ।\nभवानग्र्यस्य भोक्ता वै भवांश्वैव वरः प्रभुः ।। ५४.८७ ।।"
  },
  {
    "text": "त्वामृतेऽन्यो महादेव विषं सोढुं न विद्यते ।\nनास्ति कश्चित् पुमान् शक्तस्त्रैलोक्येषु च गीयते ।। ५४.८८ ।।"
  },
  {
    "text": "एवं तस्य वचः श्रुत्वा ब्रह्मणः परमेष्ठिनः।\nबाढमित्येव तद्वाक्यं प्रतिगृह्य वरानने ।। ५४.८९ ।।"
  },
  {
    "text": "ततोऽहं पातुमारब्धो विषमन्तकसन्निभम्।\nपिबतो मे महाघोरं विषं सुरभयङ्करम्।\nकण्ठः समभवत्तूर्णं कृष्णो मे वरवर्णिनि ।। ५४.९० ।।"
  },
  {
    "text": "तंदृष्ट्वो त्पलपत्राभं कण्ठे सक्तमिवोरगम् ।\nतक्षकं नागराजानं लेलिहानमिव स्थितम् ।। ५४.९१ ।।"
  },
  {
    "text": "अथोवाच महातेजा ब्रह्मा लोकपितामहः।\nशोभसे त्वं महादेव कण्ठेनानेन सुव्रत ।। ५४.९२ ।।"
  },
  {
    "text": "ततस्तस्य वचः श्रुत्वा मया गिरिवरात्मजे।\nपश्यतां देवसङ्गानां दैत्यानाञ्च वरानने ।। ५४.९३ ।।"
  },
  {
    "text": "यक्षगन्धर्वभूतानां पिशाचोरगरक्षसाम्।\nधृतं कण्ठे विषं घोरं नीलकण्टस्ततो ह्यहम् ।। ५४.९४ ।।"
  },
  {
    "text": "तत् कालकूटं विषमुग्रतेजः कण्ठे मया पर्वतराजपुत्रि।\nनिवेश्यमानं सुरदैत्यसङ्घो दृष्ट्वा परं विस्मयमाजगाम ।। ५४.९५ ।।"
  },
  {
    "text": "ततः सुरगणाः सर्वे सदैत्योरगराक्षसाः।\nऊचुः प्राञ्चलयो भूत्वा मत्तमातङ्गगामिनि ।। ५४.९६ ।।"
  },
  {
    "text": "अहो बलं वीर्यपराक्रमस्ते अहो पुनर्योगबलं तवैव।\nअहो प्रभुत्वं तव देवदेव गङ्गाजलास्फालितमुक्तकेश ।। ५४.९७ ।।"
  },
  {
    "text": "त्वमेव विष्णुश्चतुराननस्त्वं त्वमेव मृत्यु र्वरदस्त्वमेव।\nत्वमेव सूर्यो रजनीकरश्च त्वमेव भूमिः सलिलं त्वमेव ।। ५४.९८ ।।"
  },
  {
    "text": "त्वमेव यज्ञो नियमस्त्वमेव त्वमेव भूतं भविता त्वमेव।\nत्वमेव चादि र्निधनं त्वमेव स्थूलश्च सूक्ष्मः पुरुषस्त्वमेव ।। ५४.९९ ।।"
  },
  {
    "text": "त्वमेव सूक्ष्मस्य परस्य सूक्ष्मस्त्वमेव वह्निः पवनस्त्वमेव।\nत्वमेव सर्वस्य चराचरस्य लोकस्य कर्त्ता प्रलये च गोप्ता ।। ५४.१०० ।।"
  },
  {
    "text": "इतीदमुक्त्वा वचनं सुरेन्द्राः प्रगृह्य सोमं प्रणिपत्य मूर्द्ना।\nगता विमानैरनिगृह्य वेगैर्महात्मनो मेरुमुपेत्य सर्वे ।। ५४.१०१ ।।"
  },
  {
    "text": "इत्येतत्परमं गुह्यं पुण्यात्पुण्यमहत्तरम्।\nनीलकण्ठेति यत् प्रोक्तं विख्यातं लोकविश्रुतम् ।। ५४.१०२ ।।"
  },
  {
    "text": "स्वयं स्वयम्भुवा प्रोक्तां पुण्यां पापप्रणाशनीम्।\nयस्तु धारयते नित्यमेनां ब्रह्मोद्भवां कथाम्।\nतस्याहं संप्रवक्ष्यामि फलं वै विपुलं महत् ।। ५४.१०३ ।।"
  },
  {
    "text": "विषं तस्य वरारोहे स्थावरं जङ्गमन्तथा।\nगात्रं प्राप्य च सुश्रोणि क्षिप्रं तत् प्रतिहन्यते ।। ५४.१०४ ।।"
  },
  {
    "text": "शमयत्यशुभं घोरं दुःस्वप्नञ्चापकर्षति।\nस्त्रीषु वल्लभतां याति सभायां पार्थिवस्य च ।। ५४.१०५ ।।"
  },
  {
    "text": "विवादे जयमाप्नोति युद्धे शूरत्वमेव च।\nगच्छतः क्षेममध्वानं गृहे च नित्यसम्पदः ।। ५४.१०६ ।।"
  },
  {
    "text": "शरीरभेदे वक्ष्यामि गतिं तस्य वरानने।\nनीलकण्ठो हरिच्छमश्रुः शशाङ्काङ्कितमूर्द्धजः ।। ५४.१०७ ।।"
  },
  {
    "text": "त्र्यक्षस्त्रिशूलपाणिश्च वृषयानः पिनाकधृक्।\nनन्धितुल्यबलः श्रीमान् नन्दितुल्यपराक्रमः ।। ५४.१०८ ।।"
  },
  {
    "text": "विचरत्यचिरात् सर्वान् सर्वलोकान्ममाज्ञया ।\nन हन्यते गतिस्तस्य अनिलस्य यथाम्बरे।\nमम तुल्यबलो भूत्वा तिष्ठत्याभूतसम्प्लवम् ।। ५४.१०९ ।।"
  },
  {
    "text": "मम भक्ता वरारोहे ये च श्रृण्वन्ति मानवाः।\nतेषां गतिं प्रवक्ष्यामि इह लोके परत्र च ।। ५४.११० ।।"
  },
  {
    "text": "ब्राह्मणो वेदमाप्नोति क्षत्रियो जयते महीम्।\nवैश्यस्तु लभते लाभं शूद्रः सुखमवाप्नुयात् ।। ५४.१११ ।।"
  },
  {
    "text": "व्याधितो मुच्यते रोगाद्बद्धो मुच्येत बन्धनात्।\nगुर्विणी लभते पुत्रं कन्या विन्दति सत्पतिम्।\nनष्टञ्च लभते सर्वमिहलोके परत्र च ।। ५४.११२ ।।"
  },
  {
    "text": "गवां शतसहस्रस्य सम्यग्दत्तस्य यत् फलम्।\nतत् फलं भवति श्रुत्वा विभोर्दिव्यामिमां कथाम् ।। ५४.११३ ।।"
  },
  {
    "text": "पादं वा यदि वाप्यर्द्धं श्लोकं श्लोकार्द्धमेव वा।\nयस्तु धारयते नित्यं रुद्रलोकं स गच्छति ।। ५४.११४ ।।"
  },
  {
    "text": "कथामिमां पुण्यफलादियुक्तां निवेद्य देव्याः शशिबद्ध मूर्द्धजः।\nवृषस्य पृष्ठेन सहोमया प्रभुर्जगाम किष्किन्धगुहां गुहप्रियः ।। ५४.११५ ।।"
  },
  {
    "text": "क्रान्तं मया पापहरं महापदं निवेद्य तेभ्यः प्रददौ प्रभञ्जनः।\nअधीत्य सर्वं त्वखिलं सुलक्षणं जगाम आदित्यपथं द्विजोत्तमः ।। ५४.११६ ।।"
  },
  {
    "text": "इति श्रीमहापुराणे वायु प्रोक्ते नीलकण्ठस्तवो नाम चतुः पञ्चाशोऽध्यायः ।। ५४ ।।"
  }
]
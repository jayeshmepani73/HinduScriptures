[
  {
    "text": "<b>।।सूत उवाच।।\n</b>\nप्लक्षद्वीपं प्रवक्ष्यामि यथावदिव सङ्ग्रहात्।\nश्रृणुतेमं यतातत्त्वं ब्रुवतो मे द्विजोत्तमाः ।। ४९.१ ।।"
  },
  {
    "text": "जम्बूद्वीपस्य विस्ताराद्द्विगुणस्तस्य विस्तरः।\nविस्तारात्र्रिगुणश्चास्य परिणाहः समन्ततः।\nतेनावृतः समुद्रोऽयं द्वीपेन लवणोदकः।। ४९.२ ।।"
  },
  {
    "text": "तत्र पुण्या जनपदाश्चिराच्च म्रियते प्रजा।\nकुत एव हि दुर्भिक्षं जराव्याधिभयं कुतः ।। ४९.३ ।।"
  },
  {
    "text": "तत्रापि पर्वताः शुभ्राः सप्तैव मणिभूषणाः।\nरत्नाकरास्तथा नद्यस्तासान्नामानि वच्मि भोः ।। ४९.४ ।।"
  },
  {
    "text": "प्लक्षद्वीपादिषु तेषु सप्त सप्तसु सप्तसु।\nऋज्वायताः प्रतिदिशं निविष्टाः पर्वताः सदा ।। ४९.५ ।।"
  },
  {
    "text": "प्लक्षद्वीपे तु वक्ष्यामि सप्त द्वीपान्महाचलान्।\nगोमेद कोऽत्र प्रथमः पर्वतो मेघसन्निभः।\nख्यायते तस्य नाम्ना वै वर्षं गोमेदकन्तु तत् ।। ४९.६ ।।"
  },
  {
    "text": "द्वितीयः पर्वतश्चन्द्रः सर्वौषधिसमन्वितः।\nअश्विभ्याममृतस्यार्थे ओषध्यस्तत्र संस्थिताः ।। ४९.७ ।।"
  },
  {
    "text": "तृतीयो नारदो नाम दुर्गशैलो महोच्छ्रयः।\nतत्राचले समुत्पन्नौ पूर्वं नारदपर्वतौ ।। ४९.८ ।।"
  },
  {
    "text": "चतुर्थस्तत्र वै शैलो दुन्दुभिर्नाम नामतः।\nशब्दमृत्युः पुरा तस्मिन् दुन्दुभिस्ताडितः सुरैः ।\nरज्जुदारो रज्जुमयः शाल्मलस्वासुरान्तकृत् ।। ४९.९ ।।"
  },
  {
    "text": "पञ्चमः सोमको नाम देवै र्यत्रामृतं पुरा।\nसम्भृतञ्च हृतं चैव मातुरर्थे गरुत्मता ।। ४९.१० ।।"
  },
  {
    "text": "षष्ठस्तु सुमना नाम स एवर्षभ उच्यते।\nहिरण्याक्षो वराहेण तस्मिन् शैले निषूदितः ।। ४९.११ ।।"
  },
  {
    "text": "वैभ्राजः सप्तमस्तत्र भ्राजिष्णुः स्फाटिको महान्।\nयस्माद्विभ्राजतेऽर्चिर्भिर्वैभ्राजस्तेन स स्मृतः ।। ४९.१२ ।।"
  },
  {
    "text": "तेषां वर्षाणि वक्ष्यामि नामतस्तु यथाक्रमम्।\nगोमेदं प्रथमं वर्षं नाम्ना शान्तभयं स्मृतम् ।। ४९.१३ ।।"
  },
  {
    "text": "चन्द्रस्य शिखरं नाम नारदस्य सुखोदयम्।\nआनन्दं दुन्दुभेर्वर्ष सोमकस्य शिवंस्मृतम्।\nक्षेमकं ऋषभस्यापि वैभ्राजस्य ध्रुवं तथा ।। ४९.१४ ।।"
  },
  {
    "text": "एतेषु देवगन्धर्वाः सिद्धाश्च सहचारणैः\nविहरन्ति रमन्ते च दृश्यमानास्तु तैः सह ।। ४९.१५ ।।"
  },
  {
    "text": "तेषां नद्यश्च सप्तैव प्रतिवर्षं समुद्रगाः।\nनामतस्ताः प्रवक्ष्यामि सप्तगङ्गा महानदी ।। ४९.१६ ।।"
  },
  {
    "text": "अभिगच्छन्ति ता नद्यस्ताभ्यश्चान्याः सहस्रशः।\nबहूदकाश्चौघवत्यो यतो वर्षति वासवः ।। ४९.१७ ।।"
  },
  {
    "text": "ताः पिबन्ति सदा हृष्टा नदीर्जनपदास्तु ते।\nशुभाः शान्तवहाश्चैव प्रमोदा ये च ते शिवाः ।। ४९.१८ ।।"
  },
  {
    "text": "आनन्दाश्च ध्रुवाश्चैव क्षेमकाश्च शिवै सह।\nवर्णाश्रमाचारयुक्ताः प्रजास्तेष्वथ सर्वशः ।। ४९.१९ ।।"
  },
  {
    "text": "सर्वेष्वरोगाः सुबला- प्रजास्त्वामयवर्जिताः।\nअधःसर्पिणी न तेष्वस्ति तथैवोत्सर्पिणी न च ।। ४९.२० ।।"
  },
  {
    "text": "न तत्रास्ति युगावस्था चतुर्युगकृता व्कचित्।\nत्रेतायुगसमः कालः सर्वदा तत्र वर्त्तते ।। ४९.२१ ।।"
  },
  {
    "text": "प्लक्षद्वीपादिषु ज्ञेयः पञ्चस्वेतेषु सर्वशः।\nदेशस्यानुविधानेन कालस्यानुविधाः स्मृताः ।। ४९.२२ ।।"
  },
  {
    "text": "पञ्चवर्षसहस्राणि तेषु जीवन्ति मानवाः।\nसुरूपाश्च सुवेषाश्च अरोगा बलिनस्तथा ।। ४९.२३ ।।"
  },
  {
    "text": "सुखमायुर्बलं रूपमारोग्यं धर्म एव च।\nप्लक्षद्वीपादिषु ज्ञेयं शाकद्वीपान्तकेषु च ।। ४९.२४ ।।"
  },
  {
    "text": "प्लक्षद्वीपः पृथुः श्रीमान् सर्वतो धनधान्यवान्।\nदिव्यौषधि फलोपेतः सर्वौषधिवनस्पतिः ।। ४९.२५ ।।"
  },
  {
    "text": "आवृतः पशुभिः सर्वैर्ग्रामारण्यैः सहस्रशः।\nजम्बूवृक्षेण संख्यातस्तस्य मध्ये द्विजोत्तमाः।\nप्लक्षो नाम्ना महावृक्षस्तस्य नाम्ना स उच्यते ।। ४९.२६ ।।"
  },
  {
    "text": "स तत्र पूज्यते स्थाणुर्मध्ये जनपदस्य हि।\nस चापीक्षुरसोद्देशः प्लक्षद्वीपसमावृतः।\nप्लक्षद्वीपस्य चैवेह वैपुल्याद्विस्तरेण तु ।। ४९.२७ ।।"
  },
  {
    "text": "इत्येष सन्निवेशोवः प्लक्षद्वीपस्य कीर्तितः।\nआनुपूर्व्या समासेन शाल्मलन्तन्निबोधत ।। ४९.२८ ।।"
  },
  {
    "text": "ततस्तृतीयं द्वीपानां शाल्मलं द्वीपमुत्तमम्।\nशाल्मलेन समुद्रस्तु द्वीपेनेक्षुरसोदकः।\nप्लक्षद्वीपस्य विस्ताराद्‌द्विगुणेन समावृतः ।। ४९.२९ ।।"
  },
  {
    "text": "तत्रापि पर्वताः सप्त विज्ञेया रत्नयोनयः।\nरत्नाकरास्तथा नद्यस्तेषु वर्षेषु सप्तसु ।। ४९.३० ।।"
  },
  {
    "text": "प्रथमः सूर्यसङ्काशः कुमुदो नाम पर्वतः।\nसर्वधातुमयैः श्रृङ्गैः शिलाजालसमुद्गतैः ।। ४९.३१ ।।"
  },
  {
    "text": "द्वितीयः पर्वतस्तस्य उन्नतो नाम विश्रुतः।\nहरितालमयैः श्रृङ्गैर्दिवमावृत्य तिष्ठति ।। ४९.३२ ।।"
  },
  {
    "text": "तृतीयः पर्वतस्तस्य बलाहक इति श्रुतः।\nजात्यञ्जनमयैः श्रृङ्गैर्दिवमावृत्य तिष्ठति ।। ४९.३३ ।।"
  },
  {
    "text": "चतुर्थः पर्वतो द्रोणो यत्रौषध्यो महाबलाः।\nविशल्यकरणी चैव मृतसञ्जीवनी तथा ।। ४९.३४ ।।"
  },
  {
    "text": "कङ्कस्तु पञ्चमस्तत्र पर्वतः सुमहोदयः।\nदिव्यपुष्पफलो पेतो वृक्षवीरुत्समावृतः ।। ४९.३५ ।।"
  },
  {
    "text": "षष्ठस्तु पर्वतस्तत्र महिषो मेघसन्निभः।\nयस्मिन् सोऽग्निर्निवसति महिषो नाम वारिजः ।। ४९.३६ ।।"
  },
  {
    "text": "सप्तमः पर्वतस्तत्र ककुझान्नाम भाष्यते।\nतत्र रत्नान्यनेकानि स्वयं वर्षति वासवः।\nप्रजापतिमुपादाय प्राजापत्ये विधिस्त्वयम् ।। ४९.३७ ।।"
  },
  {
    "text": "इत्येते पर्वताः सप्त शाल्मले मणिभूषिताः ।\nतेषां वर्षाणि वक्ष्यामि सप्तैव तु शुभानि वै।\nकुमुदात् प्रथमं श्वेतमुन्नतस्य तु लोहितम् ।। ४९.३८ ।।"
  },
  {
    "text": "बलाहकस्य जीमूतं द्रोणस्य हरितं स्मृतम् ।\nकङ्कस्य वैद्युतं नाम महिषस्य तु मानसम् ।। ४९.३९ ।।"
  },
  {
    "text": "ककुदः सुप्रभं नाम सप्तैतानि तु सप्तधा।\nवर्षाणि पर्वतांश्चैव नदीस्तेषु निबोधत ।। ४९.४० ।।"
  },
  {
    "text": "पानितोया वितृष्णा च चन्द्रा शुक्रा विमोचनी।\nनिवृत्तिः सप्तमी तासां प्रतिवर्षं तु ताः स्मृताः ।। ४९.४१ ।।"
  },
  {
    "text": "तासां समीपगाश्चान्याः शतशोऽथ सहस्रशः।\nअशक्याः परिसंख्यातुं श्रद्धेयास्तु बुभूषता ।। ४९.४२ ।।"
  },
  {
    "text": "इत्येष सन्निवेशो वः शाल्मलस्यापि कीर्तितः।\nप्लक्षवृक्षेण संख्यातस्तस्य मध्ये महाद्रुमः ।। ४९.४३ ।।"
  },
  {
    "text": "शाल्मलिर्विपुलस्कन्ध स्तस्य नाम्ना स उच्यते।\nशाल्मलिस्तु समुद्रेण सुरोदेन समन्ततः।\nविस्ताराच्छाल्मलस्यैव समेन तु समन्ततः ।। ४९.४४ ।।"
  },
  {
    "text": "उत्तरेषु तु धर्मज्ञा द्वीपेषु श्रृणुत प्रजाः।\nयथाश्रुतं यथान्यायं ब्रुवतो मे निबोधत ।। ४९.४५ ।।"
  },
  {
    "text": "कुशद्वीपं प्रवक्ष्यामि चतुर्थं तं समासतः।\nसुरोदकः परिवृतः कुशद्वीपेन सर्वतः ।। ४९.४६ ।।"
  },
  {
    "text": "सप्तैव गिरयस्तत्र वर्ण्यमानान्निबोधत।\nशाल्मलस्य तु विस्ताराद् द्विगुणेन समन्ततः ।। ४९.४७ ।।"
  },
  {
    "text": "कुखद्वीपे तु विज्ञेयः पर्वतो विद्रुमोच्चयः।\nद्वीपस्य प्रथमस्तस्य द्वितीयो हेमपर्वतः ।। ४९.४८ ।।"
  },
  {
    "text": "तृतीयो द्युतिमान्नाम जीमूतसदृशो गिरिः।\nचतुर्थः पुष्पवान्नाम पञ्चमस्तु कुशेशयः ।। ४९.४९ ।।"
  },
  {
    "text": "षष्ठो हरिगिरिर्नाम सप्तमो मन्दरः स्मृतः ।\nमन्दा इति ह्यपां नाम मन्दरो दारणादपाम् ।। ४९.५० ।।"
  },
  {
    "text": "तेषामन्तरविष्कम्भो द्विगुणः परिवारितः।\nउद्भिदं प्रथमं वर्षं द्वितीयं वेणुमण्डलम् ।। ४९.५१ ।।"
  },
  {
    "text": "तृतीयं स्वैरथाकारं चतुर्थं लवणं स्मृतम्।\nपञ्चमं धृतिमद्वर्षं षष्ठं वर्ष प्रभाकरम्।\nसप्तमं कपिलं नाम सप्तैते वर्षपर्वताः ।। ४९.५२ ।।"
  },
  {
    "text": "एतेषु देवगन्धर्वाः प्रभास्तु जगदीश्वराः।\nविहरन्ति रमन्ते च दृश्यमानास्तु वर्षशः ।। ४९.५३ ।।"
  },
  {
    "text": "न तेषु दस्यवः सन्ति म्लेच्छजात्यस्तथैव च।\nगौरप्रायो जनः सर्वः क्रमाच्च म्रियते तथा ।। ४९.५४ ।।"
  },
  {
    "text": "तत्रापि नद्यः सप्तैव धुतपापाः शिवास्तथा।\nपवित्रा सन्ततिश्चैव द्युतिगर्भा मही तथा ।। ४९.५५ ।।"
  },
  {
    "text": "अन्यास्ताभ्यः परिज्ञाताः शतशोऽथ सहस्रशः।\nअभिगच्छन्ति ताः सर्वा यतो वर्षति वासवः ।। ४९.५६ ।।"
  },
  {
    "text": "घृतोदेन कुशद्वीपो बाह्यतः परिवारितः।\nविज्ञेयः स तु विस्तारात् कुशद्वीपसमेन तु ।। ४९.५७ ।।"
  },
  {
    "text": "इत्येष सन्निवेशो वः कुशद्वीपस्य वर्णितः।\nक्रौञ्चद्वीपस्य विस्तारं वक्ष्याम्यहमतः परम् ।। ४९.५८ ।।"
  },
  {
    "text": "कुशद्वीपस्य विस्ताराद् द्विगुणः स तु वै स्मृतः।\nघृतोदकसमुद्रो वै क्रौञ्चद्वीपेन संवृतः ।। ४९.५९ ।।"
  },
  {
    "text": "तस्मिन् द्वीपे नगश्रेष्ठः क्रौञ्चस्थः प्रथमो गिरिः।\nक्रौञ्चात्परो वामनको वामनादन्धकारकः ।। ४९.६० ।।"
  },
  {
    "text": "अन्धकारात्परश्चापि दिवावृन्नाम पर्वतः।\nदिवावृतः परश्चपि दिविन्दो गिरिरुच्यते ।। ४९.६१ ।।"
  },
  {
    "text": "दिविन्दात्परतश्चापि पुण्डरीको महागिरिः।\nपुण्डरीकात्परश्चापि प्रोच्यते दुन्दुभिस्वनः ।। ४९.६२ ।।"
  },
  {
    "text": "एते रत्नमयाः सप्त क्रौञ्चद्वीपस्य पर्वताः।\nबहुवृक्षफलो पेता नानावृक्षलतावृताः ।। ४९.६३ ।।"
  },
  {
    "text": "परस्परेण द्विगुणा विष्कम्भाद्वर्षपर्व्वताः ।\nवर्षाणि तत्र वक्ष्यामि नामतस्तु निबोधत ।। ४९.६४ ।।"
  },
  {
    "text": "क्रौञ्चस्य कुशली देशो वामनस्य मनोनुगः।\nमनोनुगात्परश्चोष्णस्तृतीयो देश उच्यते ।। ४९.६५ ।।"
  },
  {
    "text": "उष्णात्परः प्रावरकः प्रावरादन्धकारकः।\nअन्धकारकदेशात्तु मुनिदेशः परः स्मृतः ।। ४९.६६ ।।"
  },
  {
    "text": "मुनिदेशात्परश्चैव प्रोच्यते दुन्दुभिस्वनः।\nसिद्धचारणसङ्कीर्णो गौरप्रायो जनः स्मृतः ।। ४९.६७ ।।"
  },
  {
    "text": "तत्रापि नद्यः सप्तैव प्रति वर्ष स्मृताः शुभाः ।\nगौरी कुमुद्वती चैव सन्ध्या रात्रिर्मनोजवा ।\nख्यातिश्च पुण्डरीका च गङ्गा सप्तविधा स्मृता ।। ४९.६८ ।।"
  },
  {
    "text": "तासां समुद्रगाश्चान्या नद्यो यास्तु समीपगाः।\nअनुगच्छन्ति ताः सर्वा विपुलाः सुबहूदकाः ।। ४९.६९ ।।"
  },
  {
    "text": "क्रौञ्चद्वीपः समुद्रेण दधिमण्डोदकेन तु।\nआवृतः सर्वतः श्रीमान् क्रौञ्चद्वीपसमेन तु ।। ४९.७० ।।"
  },
  {
    "text": "प्लक्षद्वीपादयो ह्येते समासेन प्रकीर्त्तिताः।\nतेषां निसर्गो द्वीपानामानुपूर्व्येण सर्वशः ।। ४९.७१ ।।"
  },
  {
    "text": "न शक्यं विस्तराद्वक्तु मपि वर्षशतैरपि ।\nनिसर्गोऽयं प्रजानां तु संहारो यश्च तासु वै ।। ४९.७२ ।।"
  },
  {
    "text": "अत ऊर्द्द्वं प्रवक्ष्यामि शाकद्वीपस्य यो विधिः।\nशाकद्वीपस्य कृत्स्नस्य यथावदिह निश्चयात्।\nश्रृणुध्वं वै यथातत्त्वं ब्रुवतो मे यथार्थवत् ।। ४९.७३ ।।"
  },
  {
    "text": "क्रौञ्चद्वीपस्य विस्ताराद् द्विगुणस्तस्य विस्तरः।\nपरिवार्य समुद्रं स दधिमण्डोदकं स्थितः ।। ४९.७४ ।।"
  },
  {
    "text": "तत्र पुण्या जनपदाश्चिराच्च म्रियते जनः।\nकुत एव तु दुर्भिक्षञ्चराव्याधिभयं कुतः ।। ४९.७५ ।।"
  },
  {
    "text": "तत्रापि पर्वताः शुभ्राः सप्तैव मणिभूषिताः।\nरत्नाकरास्तथा नद्यस्तासां नामानि मे श्रृणु ।। ४९.७६ ।।"
  },
  {
    "text": "देवर्षिगन्धर्वयुतः प्रथमो मेरुरुच्यते।\nप्रागायतः स सौवर्ण उदयो नाम पर्वतः ।। ४९.७७ ।।"
  },
  {
    "text": "तत्र मेघास्तु वृष्ट्यर्थं प्रभवन्ति च यान्ति च।\nतस्यापरेण सुमहान् जलधारो महागिरिः ।। ४९.७८ ।।"
  },
  {
    "text": "तस्मान्नित्यमुपादत्ते वासवः परमं जलम्।\nततो वर्षं प्रभवति वर्षाकाले प्रजास्विह ।। ४९.७९ ।।"
  },
  {
    "text": "तस्यापरे रैवतको यत्र नित्यं प्रतिष्ठिता ।\nरेवती दिवि नक्षत्रं पितामहकृतो गिरिः ।। ४९.८० ।।"
  },
  {
    "text": "तस्यापरेण सुमहान् श्यामो नाम महागिरिः।\nतस्माच्छयामत्वमापन्नाः प्रजाः पूर्वमिमाः किल ।। ४९.८१ ।।"
  },
  {
    "text": "तस्यापरेण रजतो महानस्तो गिरिः स्मृतः।\nतस्यापरेणाम्बिकेयो दुर्गः शैलो हिमाचितः ।। ४९.८२ .\nआम्बिकेयात्परो रम्यः सर्वौषधिसमन्वितः ।\nस चैव केशरीत्युक्तो यतो वायुः प्रवायति ।। ४९.८३ ।।"
  },
  {
    "text": "श्रृणुध्वं नामतस्तानि यथावदनुपूर्वशः।\nउदयस्योदयं वर्षं जलदं नाम विश्रुतम् ।। ४९.८४ ।।"
  },
  {
    "text": "द्वितीयं जलधारस्य सुकुमारमिति स्मृतम्।\nरैवतस्य तु कौमारं श्यामस्य तु मणीचकम् ।। ४९.८५ ।।"
  },
  {
    "text": "अस्तस्यापि शुभं वर्षं विज्ञेयं कुसुमोत्तरम्।\nआम्बिकेयस्य मोदाकं केसरेषु महाद्रुमम् ।। ४९.८६ ।।"
  },
  {
    "text": "द्वीपस्य परिमाणञ्च ह्रस्वदीर्घत्वमेव च।\nशाकद्वीपेन विख्यातस्तस्य मध्ये वनस्पतिः ।\nशाको नाम महावृक्षस्तस्य पूजां प्रयुञ्जते ।। ४९.८७ ।।"
  },
  {
    "text": "एतेन देवगन्धर्वाः सिद्धाश्च सह चारणैः।\nविहरन्ति रमन्ते च दृश्यमानाश्च तैः सह ।। ४९.८८ ।।"
  },
  {
    "text": "तत्र पुण्या जनपदाश्चातुर्वर्णसमन्विताः।\nतेषु नद्यश्च सप्तैव प्रतिवर्षं समुद्रगाः ।\nविद्धि नाम्नश्च ताः सर्वा गङ्गास्ताः सप्तधा स्मृताः ।। ४९.८९ ।।"
  },
  {
    "text": "प्रथमा सुकुमारीति गङ्गा शिवजला तथा।\nअनु तप्ता च नाम्नैव नदी सम्परिकीर्त्तिता ।। ४९.९० ।।"
  },
  {
    "text": "कुमारी नामतः सिद्धा द्वितीया सा पुनः सती ।\nनन्दा च पार्वती चैव तृतीय परिकीर्त्तिता ।। ४९.९१ ।।"
  },
  {
    "text": "शिवेतिका चतुर्थी स्यात् त्रिदिवा च पुनः स्मृता।\nइक्षुश्च पञ्चमी ज्ञेया तथैव च पुनः क्रतुः ।। ४९.९२ ।।"
  },
  {
    "text": "धेनुका च मृता चैव षष्ठी संपरिकीर्त्तिता।\nएताः सप्त महागङ्गाः प्रतिवर्षं शिवोदकाः।\nभावयन्ति जनं सर्वं शाकद्वीपनिवासिनम् ।। ४९.९३ ।।"
  },
  {
    "text": "अनुगच्छन्ति तास्त्वन्या नदीनद्यः सहस्रशः।\nबहूदक परिस्रावा यतो वर्षति वासवः ।। ४९.९४ ।।"
  },
  {
    "text": "तासान्तु नामधेयानि परिमाणं तथैव च।\nन शक्यं परिसंख्यातुं पुण्यास्ताः सरिदुत्तमाः।\nताः पिबन्ति सदा हृष्टा नदीर्जनपदास्तु ते ।। ४९.९५ ।।"
  },
  {
    "text": "शंशपायन विस्तीर्णो द्वीपोऽसौ चक्रसंस्थितः।\nनदीजलैः प्रतिच्छन्नः पर्वतैश्चाभ्रसन्निभैः ।। ४९.९६ ।।"
  },
  {
    "text": "सर्वधातुविचित्रैश्च मणि विद्रुमभूषितैः।\nपुरैश्च विविधाकारैः स्फीतैर्जनपदैरपि ।। ४९.९७ ।।"
  },
  {
    "text": "वृक्षैः पुष्पफलोपेतैः समन्ताद्धनधान्यवान्।\nक्षीरोदेन समुद्रेण सर्वतः परिवारितः।\nशाकद्वीपस्तु विस्तारात् समेन तु समन्ततः ।। ४९.९८ ।।"
  },
  {
    "text": "तस्मिन् जनपदाः पुण्याः पर्वतान्तरिते शुभाः ।\nवर्णाश्रमसमाकीर्णा देशास्ते सप्त वै स्मृताः ।। ४९.९९ ।।"
  },
  {
    "text": "न सङ्करश्च तेष्वस्ति वर्णाश्रमकृतः व्कचित् ।\nधर्मस्य चाव्यभीचारादेकान्तसुखिताः प्रजाः ।। ४९.१०० ।।"
  },
  {
    "text": "न तेषु लोभो माया वा ईर्ष्यासूयाऽधृतिः कुतः।\nविपर्ययो न तेष्वस्ति एतत् स्वाभाविकं स्मृतम् ।। ४९.१०१ ।।"
  },
  {
    "text": "करोत्पत्तिर्नतेष्वस्ति न दण्डो न च दण्डकाः।\nस्वधर्मेणैव धर्मज्ञास्ते रक्षन्ति परस्परम् ।। ४९.१०२ ।।"
  },
  {
    "text": "एतावदेव शक्यं वै तस्मिन् द्वीपे निवासिनाम्।\nपुष्करं सप्तमं द्वीपं प्रवक्ष्यामि निबोधत ।। ४९.१०३ ।।"
  },
  {
    "text": "पुष्करेण तु द्वीपेन वृतः क्षीरोदको बहिः।\nशाकद्वीपस्य विस्ताराद्‌द्विगुणेन समन्ततः ।। ४९.१०४ ।।"
  },
  {
    "text": "पुष्करे पर्वतः श्रीमान् एक एव महाशिलः।\nचित्रै र्मणिमयैः शीलैः शिखरैस्तु समुच्छ्रितैः ।। ४९.१०५ ।।"
  },
  {
    "text": "द्वीपस्य तस्य पूर्वार्द्धे चित्रसानुः स्थितो महान्।\nपरिमण्डलसहस्राणि विस्तीर्णः पञ्चविंशतिः ।। ४९.१०६ ।।"
  },
  {
    "text": "ऊर्द्द्वञ्चैव चतुस्त्रिशत्सहस्राणि समाचितः।\nद्वीपार्द्धस्य परिस्तोमः पर्वतो मानसोत्तमः ।। ४९.१०७ ।।"
  },
  {
    "text": "स्थितो वेलासमीपे तु नवचन्द्र इवोदितः।\nयोजनानां सहस्राणि ऊर्द्ध्वं पञ्चशदुच्छ्रितः ।। ४९.१०८ ।।"
  },
  {
    "text": "तावदेव स विस्तीर्णः सर्वतः परिमण्डलः।\nस एवं द्वीपपश्चार्द्धे मानसः पृथिवीधरः ।। ४९.१०९ ।।"
  },
  {
    "text": "एक एव महासानुः सन्निवेशाद्द्विधा कृतः।\nस्वादूदकेनोदधिना सर्वतः परिवारितः ।। ४९.११० ।।"
  },
  {
    "text": "पुष्करद्वीपविस्ताराद्विस्तीर्णोऽसौ समन्ततः।\nतस्मिन् द्वीपे स्मृतौ द्वौ तु पुण्यौ जनपदौ शुभौ।\nअभितो मानसस्याथ पर्वतस्यानुमण्डलौ ।। ४९.१११ ।।"
  },
  {
    "text": "महावीतन्तु यद्वर्षं बाह्यतो मानसस्य तत्।\nतस्यैवाभ्यन्तरे यत्तु धातकीखण्डमुच्यते ।। ४९.११२ ।।"
  },
  {
    "text": "दशवर्षसहस्राणि तत्र जेवन्ति मानवाः।\nआरोग्यसुखभूयिष्ठा मानसीं सिद्धिमास्थिताः ।। ४९.११३ ।।"
  },
  {
    "text": "सममायुश्च रूपञ्च तस्मिन् वर्षद्वये स्थितम्।\nअधमोत्तमौ न तेष्वास्तां तुल्यास्ते रूपशीलतः ।। ४९.११४ ।।"
  },
  {
    "text": "न तत्र वञ्चको नेर्ष्या न स्तेना न भयं तथा।\nनिग्रहो न च दण्डोऽस्ति न लोभो न परिग्रहः ।। ४९.११५ ।।"
  },
  {
    "text": "सत्यानृतं न तत्रास्ति धर्माधर्मौ तथैव च।\nवर्णाश्रमाणां वार्त्ता वा पाशुपाल्यं वणिक्क्रिया ।। ४९.११६ ।।"
  },
  {
    "text": "त्रयी विद्या दण्डनीतिः शुश्रूषा शल्यमेव च।\nवर्षद्वये सर्वमेतत् पुष्करस्य न विद्यते ।। ४९.११७ ।।"
  },
  {
    "text": "न तत्र नद्यो वर्षञ्च शीतोष्णं वा न विद्यते ।\nउद्भिज्जान्युदकान्यत्र गिरिप्रस्रवणानि च ।। ४९.११८ ।।"
  },
  {
    "text": "उत्तराणां कुरूणाञ्च तुल्यकालो जनः सदा।\nसर्वत्र सुसुखस्तत्र जराक्लमविवर्जितः ।। ४९.११९ ।।"
  },
  {
    "text": "इत्येष धातकीखण्डो महावीते तथैव च ।\nआनुपूर्व्याद्विधिः कृत्स्नः पुष्करस्य प्रकीर्तितः ।। ४९.१२० ।।"
  },
  {
    "text": "स्वादूदकेनोदधिना पुष्करः परिवारितः।\nविस्तरान्मण्डलाच्चैव पुष्करस्य तथैव च ।। ४९.१२१ ।।"
  },
  {
    "text": "एवं द्वीपाः समुद्रैस्तु सप्त सप्तभिरावृताः।\nद्वीपस्यानन्तरो यस्तु समुद्रस्तु समन्ततः ।। ४९.१२२ ।।"
  },
  {
    "text": "एवं द्वीपसमुद्राणां वृद्धिर्ज्ञेया परस्परात्।\nअपाञ्चैव समुद्रेकात् समुद्रा इति संज्ञिताः ।। ४९.१२३ ।।"
  },
  {
    "text": "ऋषयो निवसन्त्यस्मिन् प्रजा यस्माच्चतुर्विधाः।\nतस्माद्वर्षमिति प्रोक्तं प्रजानां सुखदन्तु तत् ।। ४९.१२४ ।।"
  },
  {
    "text": "ऋष इत्येव ऋषयः वृषः शक्तिप्रबन्धने।\nइति प्रबन्धनात् सिद्धं वर्षत्वं तेन तेषु तत् ।। ४९.१२५ ।।"
  },
  {
    "text": "शुक्लपक्षे चन्द्रवृद्धौ समुद्रः पूर्यते तदा।\nप्रक्षीयमाणे बहुले क्षीयतेऽस्तमिते खगे ।। ४९.१२६ ।।"
  },
  {
    "text": "आपूर्यमाणे उदधिः स्वत एवाभिपूर्यते।\nततोऽपक्षीयमाणेऽपि स्वात्मनैवापकृष्यते ।। ४९.१२७ ।।"
  },
  {
    "text": "उखास्थमग्निसंयोगात् जलमुद्रिच्यते यथा।\nतथा महोदधिगतं तोयमुद्रिच्यते ततः ।। ४९.१२८ ।।"
  },
  {
    "text": "अन्यूनाह्यतिरिक्ताश्च वर्द्धन्त्यापो ह्रसन्ति च।\nउदयास्तमितैश्चेन्दोः पक्षयोः शुक्लकृष्णयोः।\nक्षयवृद्धिरेवमुदधेः सोमवृद्धिक्षयात्पुनः ।। ४९.१२९ ।।"
  },
  {
    "text": "दशोत्तराणि पञ्चैव अङ्गुलीनां शतानि तु।\nअपां वृद्धिः क्षयो दृष्टः समुद्राणान्तु पर्वसु ।। ४९.१३० ।।"
  },
  {
    "text": "द्विरापत्वात् स्मृता द्वीपाः सर्वतश्चोदकावृताः।\nउदकस्याधानं यस्माच्च तस्मादुदधिरुच्यते ।। ४९.१३१ ।।"
  },
  {
    "text": "अपर्वाणस्तु गिरयः पर्वभिः पर्वताः स्मृताः ।\nप्लक्षद्वीपे तु गोमेदः पर्वतस्तेन चोच्यते ।। ४९.१३२ ।।"
  },
  {
    "text": "शाल्मलिः शाल्मलद्वीपे पूज्यते च महाद्रुमाः।\nकुशद्वीपे कुशस्तम्बस्तस्य नाम्ना स उच्यते ।। ४९.१३३ ।।"
  },
  {
    "text": "क्रौञ्चद्वीपे गिरिः क्रौञ्चो मध्ये जनपदस्य ह।\nशकद्वीपे द्रुमः शाकस्तस्य नाम्ना स उच्यते ।। ४९.१३४ ।।"
  },
  {
    "text": "न्यग्रोधः पुष्करद्वीपे तत्र तैः स नमस्कृतः।\nमहादेवः पुष्करे तु ब्रह्मा त्रिभुवनेश्वरः ।। ४९.१३५ ।।"
  },
  {
    "text": "तस्मिन्निवसति ब्रह्मा साध्यैः सार्द्धं प्रजापतिः।\nउपासते तत्र देवास्त्रयस्त्रिंशन्महर्षिभिः।\nस तत्र पूज्यते चैव देवैर्देवोत्तमोत्तमः ।। ४९.१३६ ।।"
  },
  {
    "text": "जम्बूद्वीपात्प्रवर्त्तन्ते रत्नानि विविधानि च।\nद्वीपेषु तेषु सर्वेषु प्रजानां हि क्रमास्त्विह ।। ४९.१३७ ।।"
  },
  {
    "text": "सर्वसो ब्रह्मचर्येण सत्येन च दमेन च।\nआरोग्यायुःप्रमाणाद्धि द्विगुणञ्च समन्ततः ।। ४९.१३८ ।।"
  },
  {
    "text": "एतस्मिन् पुष्करद्वीपे यदुक्तं वर्षकद्वयम्।\nगोपायति प्रजास्तत्र स्वयं सज्जनमण्डिताः ।। ४९.१३९ ।।"
  },
  {
    "text": "ईश्वरो दण्डमुद्यम्य ब्रह्मा त्रिभुवनेश्वरः।\nसविष्णुः सशिवो देवः सपिता सपितामहः ।। ४९.१४० ।।"
  },
  {
    "text": "भोजनञ्चाप्रयत्नेन तत्र स्वयमुपस्थितम् ।\nषड्रसं सुमहावीर्यं भुञ्जते च प्रजाः सदा ।। ४९.१४१ ।।"
  },
  {
    "text": "परेण पुष्करस्याथ आवृत्या यः स्थितो महान् ।\nस्वादूदकः समुद्रस्तु समन्तात्परिवेष्टितः ।। ४९.१४२ ।।"
  },
  {
    "text": "परेण तस्य महती दृश्यते लोक संस्थितिः।\nकाञ्चनी द्विगुणा भूमिः सर्वा चैकशिलोपमा ।। ४९.१४३ ।।"
  },
  {
    "text": "तस्मात्परेण शैलस्तु मर्यादान्ते तु मण्डलम्।\nप्रकाशश्चाप्रकाशश्च लोकालोकः स उच्यते ।। ४९.१४४ ।।"
  },
  {
    "text": "आलोकस्तस्य चार्वाक्तु निरालोकस्ततः परम्।\nयोजनानां सहस्राणि दश तस्योच्छ्रयः स्मृतः ।। ४९.१४५ ।।"
  },
  {
    "text": "तावांश्च विस्तरस्तस्य पृथिव्यां कामगश्च सः।\nआलोके लोकशब्दस्तु निरालोके सलोकता।\nलोकार्थं सम्मतो लोको निरालोकस्तु बाह्यतः ।। ४९.१४६ ।।"
  },
  {
    "text": "लोकविस्तारमात्रन्तु आलोकः सर्वतो बहिः।\nपरिच्छिन्नः समन्ताच्च उदकेनावृतश्च सः।\nनिरालोकात्परश्चापि अण्डमावृत्य तिष्ठति ।। ४९.१४७ ।।"
  },
  {
    "text": "अण्डस्यान्तस्त्विमे लोकाः सप्तद्वीपा च मेदिनी।\nभूर्लोकोऽथ भुवर्लोकः स्वर्लोकोऽथ महस्तथा ।। ४९.१४८ ।।"
  },
  {
    "text": "जनस्तपस्तथा सत्य एतावान् लोकसङ्‌ग्रहः।\nएकावानेव विज्ञेयो लोकान्तश्चैव तत्परः ।। ४९.१४९ ।।"
  },
  {
    "text": "कुम्बस्थायी भवेद्यादृक् प्रतीच्यान्दिशि चन्द्रमाः।\nआदितः शुक्लपक्षस्य वपुरण्डस्य तद्विधम् ।। ४९.१५० ।।"
  },
  {
    "text": "अण्डानामीदृशानान्तु कोट्यो ज्ञेयाः सहस्रशः।\nतिर्यगूर्ध्वमधस्ताच्च कारणस्याव्ययात्मनः।\nकारणैः प्राकृतैस्तत्र ह्यावृतं प्रतिसप्तभिः ।। ४९.१५१ ।।"
  },
  {
    "text": "दशाधिक्येन चान्योन्यं धारयन्ति परस्परम्।\nपरस्परावृताः सर्वे उत्पन्नाश्च परस्परात् ।। ४९.१५२ ।।"
  },
  {
    "text": "अण्डस्यास्य समन्तात्तु सन्निविष्टो घनोदधिः।\nसमन्ताद्येन तोयेन धार्यमाणः स तिष्ठति ।। ४९.१५३ ।।"
  },
  {
    "text": "बाह्यतो घनतोयस्य तिर्यगूर्द्ध्वानुमण्डलम्।\nधार्यमाणं समन्तात्तु तिष्ठते घनतेजसा ।। ४९.१५४ ।।"
  },
  {
    "text": "अयोगुडनिभो वह्निः समन्तान्मण्डलाकृतिः।\nसमन्ताद्धनवातेन धार्यमाणः स तिष्ठति।\nघनवातस्तथाकाशन्धारयाणस्तु तिष्ठति ।। ४९.१५५ ।।"
  },
  {
    "text": "भूतादिश्च तथाकाशं भूताद्यञ्चाप्यसौ महान् ।\nमहान् व्याप्तो ह्यनन्तेन अव्यक्तेन तु धार्यते ।। ४९.१५६ ।।"
  },
  {
    "text": "अनन्तमपरिव्यक्तन्दशधा सूक्ष्म एव च।\nअनन्तमकृतात्मानमनादिनिधनञ्च तत् ।। ४९.१५७ ।।"
  },
  {
    "text": "अतीत्य पर तो घोरमनालम्बमनामयम्।\nनैकयोजनसाहस्रं विप्रकृष्टं तमोवृतम् ।। ४९.१५८ ।।"
  },
  {
    "text": "तम एव निरालोकममर्यादमदेशिकम्।\nदेवानामप्यविदिंतं व्यवहारविवर्ज्जितम् ।। ४९.१५९ ।।"
  },
  {
    "text": "तमसोऽन्ते च विख्यातमाकाशान्ते च भास्वरम्।\nमर्यादायामतस्तस्य शिवस्यायतनं महत् ।। ४९.१६० ।।"
  },
  {
    "text": "त्रिदशानामगम्यन्तु स्थानं दिव्यमिति श्रुतिः।\nमहतो देवदेवस्य मर्यादायां व्यवस्थितम् ।। ४९.१६१ ।।"
  },
  {
    "text": "चन्द्रादित्यावतप्तास्तु ये लोकाः प्रथिता बुधैः।\nते लोका इत्यभिहिता जगतश्च न संशयः ।। ४९.१६२ ।।"
  },
  {
    "text": "रसातलतलात् सप्त सप्तैवोर्द्ध्वतलाः क्षितौ।\nसप्तस्कन्धास्तथा वायोः सब्रह्मसदना द्विजाः ।। ४९.१६३ ।।"
  },
  {
    "text": "आपातालाद्दिवं यावदत्र पञ्चविधा गतिः।\nप्रमाणमेतज्जगत एष संसारसागरः ।। ४९.१६४ ।।"
  },
  {
    "text": "अनाद्यन्ता प्रयात्येवं नैकजातिसमुद्भवाः।\nविचित्रा जगतः सा वै प्रवृत्तिरनवस्थिता ।। ४९.१६५ ।।"
  },
  {
    "text": "यथैतद् भौतिकं नाम निसर्गबहुविस्तरम्।\nअतीन्द्रियैर्महाभागैः सिद्धैरपि न लक्ष्यते ।। ४९.१६६ ।।"
  },
  {
    "text": "पृथिव्याञ्चाग्निवायूनां महतस्तमसस्तथा।\nईश्वरस्य तु देवस्य अनन्तस्य द्विजोत्तमाः ।। ४९.१६७ ।।"
  },
  {
    "text": "क्षयो वा परिमाणं वा अन्तो वापि न विद्यते।\nअनन्त एष सर्वत्र सर्वस्थानेषु पठ्यते।\nतस्य चोक्तं मया पूर्वं तस्मिन्नामानुकीर्त्तने ।। ४९.१६८ ।।"
  },
  {
    "text": "य एष शिवनाम्ना हि तद्वः कार्त्स्न्येन कीर्तितम्।\nस एष सर्वत्र गतः सर्वस्थानेषु पूज्यते ।। ४९.१६९ ।।"
  },
  {
    "text": "भूमौ रसातले चैव आकाशे पवनेऽनले।\nअर्णवेषु च सर्वेषु दिवि चैव न संशयः ।। ४९.१७० ।।"
  },
  {
    "text": "तथा तपसि विज्ञेय एष एव महाद्युतिः।\nअनेकधा विभक्ताङ्गो महायोगी महेश्वरः।\nसर्वलोकेषु लोकेश इज्यते बहुधा प्रभुः ।। ४९.१७१ ।।"
  },
  {
    "text": "एवं परस्परोत्पन्ना धार्यन्ते च परस्परान्।\nआधाराधेयभावेन विकारास्ते विकारिणः ।। ४९.१७२ ।।"
  },
  {
    "text": "पृथ्व्यादयो विकारास्ते परिच्छिन्नाः परस्परम्।\nपरस्पराधिकाश्चैव प्रविष्टाश्च परस्परम् ।। ४९.१७३ ।।"
  },
  {
    "text": "यस्माद्विष्टाश्च तेऽन्योन्यं तस्मात् स्थैर्यमुपागताः।\nप्रागासन् ह्यविशेषास्तु विशेषान्योन्यवेशनात्।\nपृथिव्याद्याश्च वाय्वन्ताः परिच्छिन्नास्त्रयस्तु ते ।। ४९.१७४ ।।"
  },
  {
    "text": "गुणापचयसारेण परिच्छेदो विशेषतः।\nशेषाणां तु परिच्छेदः सौक्ष्म्यान्नेह विभाव्यते ।। ४९.१७५ ।।"
  },
  {
    "text": "भूतेभ्यः परतस्तेभ्यो ह्यालोकः परतः स्मृतः।\nभूतान्यालोक आकाशे परिच्छिन्नानि सर्वशः ।। ४९.१७६ ।।"
  },
  {
    "text": "पात्रे महति पात्राणि यथैवान्तर्गतानि तु।\nभवन्त्यन्योन्यहीनानि परस्परसमाश्रयात्।\nतथा ह्यालोक आकाशे भेदास्त्वन्तर्गता मताः ।। ४९.१७७ ।।"
  },
  {
    "text": "कृत्स्नान्येतानि चत्वारि अन्योन्यस्याधिकानि तु ।\nयावदेतानि भूतानि तावदुत्पत्ति रुच्यते ।। ४९.१७८ ।।"
  },
  {
    "text": "जन्तूनामिह संस्कारो भूतेष्वन्तर्गतो मताः।\nप्रत्याख्याय च भूतानि कार्योत्पत्तिर्न विद्यते ।। ४९.१७९ ।।"
  },
  {
    "text": "तस्मात्परिमिता भेदाः स्मृताः कार्यात्मकास्तु ते।\nकारणात्मकास्तथैव स्युर्भेदा ये महदादयः ।। ४९.१८० ।।"
  },
  {
    "text": "इत्येष सन्निवेशो वो मया प्रोक्तो विभागशः।\nसप्तद्वीपसमुद्राया याथातथ्येन वै द्विजाः ।। ४९.१८१ ।।"
  },
  {
    "text": "विस्तारान्मण्जलाच्चैव प्रसंख्यातेन चैव हि ।\nवैश्वरूपं प्रधानस्य परिमाणैकदेशिकम् ।। ४९.१८२ ।।"
  },
  {
    "text": "अदिष्ठानं भगनतो यस्य सर्वमिदं जगत् ।\nएवं भूतगणाः सप्त सन्निविष्टाः परस्परम् ।। ४९.१८३ ।।"
  },
  {
    "text": "एतावान् सन्निवेशस्तु मया शक्यः प्रभावितु म्।\nएतावदेव श्रोतव्यं सन्निवेशे तु पार्थिव ।। ४९.१८४ ।।"
  },
  {
    "text": "सप्त प्रकृतयस्त्वेता धारयन्ति परस्परम्।\nतास्वल्पपरिमाणेन प्रसङ्ख्यातुमिहोच्यते।\nअसङ्ख्येयाः प्रकृतयस्तिर्यगूर्द्ध्वमधश्च याः ।। ४९.१८५ ।।"
  },
  {
    "text": "तारकासन्निवेशश्च यावद्दिव्यं तु मण्जलम्।\nमर्यादासन्निवेशस्तु भूमेस्तदनुमण्डलम्।\nअतः परं प्रवक्ष्यामि पृथिव्यां वै द्विजोत्तमाः ।। ४९.१८६ ।।"
  },
  {
    "text": "इति श्रीमहापुराणे वायुप्रोक्ते भुवनविन्यासो नामैकोनपञ्चाशोऽध्यायः ।। ४९ ।।"
  }
]
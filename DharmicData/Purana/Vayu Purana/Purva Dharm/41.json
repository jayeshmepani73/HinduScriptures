[
  {
    "text": "<b>।।सूत उवाच ।।\n</b>\nविविक्तचारुशिखरं पत्रितं शङ्खवर्चसम्।\nकैलासं देवभक्तानामालयं सुकृतात्मनाम् ।। ४१.१ ।।\nतस्य कूटतटे रम्ये मध्यमे कुन्दसन्निभे।\nयोजनानां शतायामे पञ्चाशच्च तथायतम् ।। ४२.२ ।।\nसुवर्णमणिचित्राभि अनेकाभिरलंकृतम्।\nमहाभवनमालाभिर्भूषितं नैकविस्तरम् ।। ४१.३ ।।\nधनाध्यक्षस्य देवस्य कुबेरस्य महात्मनः।\nनगरन्तदनाधृष्यमृद्धियुक्तं मुदायुतम् ।। ४१.४ ।।\nतस्य मध्ये सभा रम्या नानाकनकमण्डिता।\nविपुला नाम विख्याता विपुलस्तम्भतोरणा ।। ४१.५ ।।\nतत्र तत्पुष्पकं नाम नानारत्नविभूषितम्।\nमहाविमानं रुचिरं सर्वकामगुणैर्युतम् ।। ४१.६ ।।\nमनोजवं कामगमं हेमजालविभूषितम्।\nवाहनं यक्षराजस्य कुबेरस्य महात्मनः ।। ४१.७ ।।\nतत्रैकपिङ्गलो देवो महादेवसखः स्वयम्।\nवसति स्म स यक्षेन्द्रः सर्वभूतनमस्कृतः ।। ४१.८ ।।\nतत्राप्सरोगणैर्य्यक्षैर्गन्धर्वैः सिद्धचारणैः।\nवसति स्म महात्माऽसौ कुबेरो देवसत्तमः ।। ४१.९ ।।\nतत्र पद्ममहापद्मौ तथा मकरकच्छपौ।\nकुमुदः शङ्ख नीलौ च नन्दनो निधिसत्तमः ।। ४१.१० ।।\nअष्टावेतेऽक्षया दिव्या धनेशस्य महात्मनः।\nमहानिधानास्तिष्ठन्ति सभायां रत्नसञ्चिताः ।। ४१.११ ।।\nतथेन्द्राग्नियमादीनां देवानामप्सरोगणैः।\nतेषां कैलास आवासो यत्र यक्षेश्वरः प्रभुः ।। ४१.१२ ।।\nकृत्वा पूर्वमुपस्थानं यक्षेन्द्रस्य महात्मनः।\nपश्चाद्गच्छन्ति ये यस्य विहिताः परिचारकाः ।। ४१.१३ ।।\nतत्र मन्दाकिनी नाम सुरम्या विपुलोदका।\nसुवर्णमणिसोपाना नानापुष्पोत्कटोत्कटा ।। ४१.१४ ।।\nजाम्बूनदमयैः पद्मैर्गन्धस्पर्शगुणान्वितैः।\nनीलवैदूर्य्यपत्रैश्च गन्धोपैतैर्महोत्पलैः ।। ४१.१५ ।।\nतथा कुमुदखण्डैश्च महापद्मैरलङ्कृता ।\nयक्षगन्धर्वनारीभिरप्सरोभिश्च शोभिता ।। ४१.१६ ।।\nदेवदानवगन्धर्वैर्यक्षराक्षसपन्नगैः।\nउपस्पृष्टजला रम्या वापी मन्दाकिनी तथा ।। ४१.१७ ।।\nतथा अलकनन्दा च नन्दा च सरितां वरा ।\nएतैरेव गुणैर्युक्ता नद्यो देवर्षिसेविताः ।। ४१.१८ ।।\nतस्यैव शैलराजस्य पूर्वे कूटे परिश्रुताः।\nसहस्रयोजनायामास्त्रिंशद्योजन विस्तराः ।। ४१.१९ ।।\nदश गन्धर्वनगराः समृद्ध्या परया युताः।\nमहाभवनमालाभिरनेकाभिर्विभूषिताः ।। ४१.२० ।।\nसुबाहुहरिकेशाद्या श्चित्रसेनजरादयः।\nदश गन्धर्वराजानो दीप्तवह्निपराक्रमाः ।। ४१.२१ ।।\nतस्यैव पश्चिमे कूटे कुन्देन्दुसदृशप्रभे।\nनानाधातुशतैश्चित्रैः सिद्ध देवर्षिसेविते ।। ४१.२२ ।।\nअशीतियोजनायामं चत्वारिंशत्प्रविस्तरम्।\nएकैकयक्षभवनं महाभवनमालिनम् ।। ४१.२३ ।।\nमहायक्षालयान्यत्र त्रिंशदाढ्यानि मे श्रृणु।\nमुदाऽथ परमद्धर्या च संयुक्तानि समन्ततः ।। ४१.२४ ।।\nमहामालिसुनेत्राद्यास्तथा मणिवरादयः।\nउदीर्णा यक्षराजानस्तत्र त्रिंशत्सदा बभुः ।। ४१.२५ ।।\nइत्येते कथिता यक्षा वाय्वग्निसमतेजसः।\nयेषामधिपतिर्देवः श्रीमान् वैश्रवणः प्रभुः ।। ४१.२६ ।।\nतस्यैव दक्षिणे पार्श्वे हिमवत्यचलोत्तमे।\nनिकुञ्जनिर्झरगुहानैकसानुदरीतटे ।। ४१.२७ ।।\nअर्णवादर्णवं यावत् पूर्वपश्चायतेऽचले।\nकिन्नराणां पुरशतं निविष्टं वै व्कचित् व्कचित् ।। ४१.२८ ।।\nनैकश्रृङ्गकलापस्य शैलराजस्य कुक्षिषु।\nनरनारीप्रमुदितं हृष्टपुष्टजनाकुलम् ।। ४१.२९ ।।\nद्रुमसुग्रीवसैन्याद्या भगदत्तपुरःसराः ।\nयत्र राजशतं तेषां दीप्तानां बलशालिनाम् ।। ४१.३० ।।\nविवाहो यत्र रुद्रस्य महादेव्योमया सह।\nतपस्तप्तवती चैव यत्र देवी वराङ्गना ।। ४१.३१ ।।\nकिरातरूपिणा चैव यत्र रुद्रेण क्रीडितम्।\nयत्र चैव कृतं ताभ्यां जम्बूद्वीपावलोकनम् ।। ४१.३२ ।।\nयत्र ताः सम्मुदा युक्ता नानाभूतगणैर्युताः।\nचित्रपुष्पफलोपेता रुद्रस्याक्रीडभूमयः ।। ४१.३३ ।।\nहृष्टा गिरिदरीवासाः कृशोदर्य्यो मनोरमाः।\nकुन्दर्यो यत्र किन्नर्य्यो रमन्ते स्म सुलोचनाः ।। ४१.३४ ।।\nविशालाक्षास्तथा यक्षा अन्याश्चाप्सरसाङ्गणाः।\nगन्धर्वाश्चाङ्गशालिन्यो यत्र तत्र मुदा युताः ।। ४१.३५ ।।\nतत्रैवोमावनं नाम सर्वलोकेषु विश्रुतम्।\nअर्धनारीनरं रुपं धृतवान् यत्र शंकरः ।। ४१.३६ ।।\nतथा शरवणं नाम यत्र जातः षडाननः ।\nयत्र चैव कृतोत्साहः क्रौञ्चशैलवनं प्रति ।। ४१.३७ ।।\nध्वजापताकिनञ्चैव किङ्किणीजालमालिनम्।\nयत्र सिंहरथं युक्तं कार्तिकेयस्य धीमतः ।। ४१.३८ ।।\nचित्रपुष्पनिकुञ्जस्य क्रौञ्चस्य च गिरेस्तटे।\nदेवारिस्कन्दनः स्कन्दो यत्र शक्तिं विमुक्तवान् ।। ४१.३९ ।।\nयत्राभिषिक्तश्च गुहः सेन्द्रोपेन्द्रैः सुरोत्तमैः।\nसेनापत्ये च दैत्यारिर्द्वादशार्कप्रतापवान् ।। ४१.४० ।।\nभूतसङ्घावकीर्णानि एतान्यन्यानि च द्विजाः।\nतत्र तत्र कुमारस्य स्थानान्यायतनानि च ।। ४१.४१ ।।\nतथा पाण्डुशिला नाम ह्याक्रीडा क्रौञ्चघातिनः।\nनानाभूतगणाकीर्णे पृष्ठे हिमवतः शुभे ।। ४१.४२ ।।\nतस्य पूर्वे तटे रम्ये सिद्धावासमुदाहृतम्।\nकलापग्राममित्येवं नाम्ना ख्यातं मनीषिभिः ।। ४१.४३ ।।\nमृकण्डस्य वसिष्ठस्य भरतस्य नलस्य च।\nविश्वामित्रस्य विप्रर्षेस्तथैवोद्दालकस्य च ।। ४१.४४ ।।\nअन्येषाञ्चोग्रतपसामृषीणां भावितात्मनाम्।\nहिमवत्याश्रमाणाञ्च सहस्राणि शतानि च ।। ४१.४५ ।।\nनैकसिध्दगणावासं स्थानायतनमण्डितम्।\nयक्षगन्धर्वचरितं नानाम्लेच्छगणैर्युतम् ।। ४१.४६ ।।\nनानारत्नाकरापूर्णं नानासत्त्वनिषेवितम्।\nनानानदीसहस्राणां सम्भवं वरपर्वतम् ।। ४१.४७ ।।\nपश्चिमस्याचलेन्द्रस्य निषधस्य यथार्थवत्।\nकीर्त्त्यमानमशेषेण विशेषं श्रृणुत द्विजाः ।। ४१.४८ ।।\nविस्तीर्णे मध्यमे कूटे हेमधा तुविबूषिते।\nदीप्तमायतनं विष्णोः सिद्धर्षिगणसेवितम्।\nयक्षाप्सरःसमाकीर्णं गन्धर्वगणसेवितम् ।। ४१.४९ ।।\nतत्र साक्षान्महादेवः पीताम्बरधरो हरिः।\nवरदः सेव्यते सिर्द्धैर्लोककर्त्ता सनातनः ।। ४१.५० ।।\nतस्यैवाब्यन्तरे कूटे नानाधातुविभूषिते।\nतटे निषधकूटस्य श्लक्ष्णचारुशिलातले ।। ४१.५१ ।।\nरुक्मकाञ्चननिर्यूहं तप्तकाञ्चनतोरणम्।\nअनेकवलभीकूटप्रलोलीशतसङ्कटम् ।। ४१.५२ ।।\nहर्म्यप्रासादमतुलं तप्तकाञ्चनभूषितम्।\nहर्म्यप्रासादबद्धञ्च मुदितञ्चातिविस्तरम् ।। ४१.५३ ।।\nउद्यानमालाकलितं त्रिंशद्योजनमायतम्।\nदुःप्रसह्यममित्रैस्तत् पूर्णमाशीविषोपमैः।\nउलङ्घीनां प्रमुदितं रक्षसां राक्षसं पुरम् ।। ४१.५४ ।।\nतस्यैव दक्षिणे पार्श्वे नैकदैत्यगणालये।\nगुहाप्रवेशं नगरं शैलकुक्षौ दुरासदम् ।। ४१.५५ ।।\nतथैव पश्चिमे कूटे पारिजातशिलोच्चये।\nदेवदानवभागानां समृद्धानि पुराणि तु ।। ४१.५६ ।।\nतत्र सोमशिला नाम गिरेस्तस्य महातटे।\nसोमो यत्रावतरति सदा पर्वसु पर्वसु ।। ४१.५७ ।।\nउपासतेऽत्र श्रीमन्तं तारा पतिमनिन्दितम्।\nऋषिकिन्नरगन्धर्वाः साक्षाद्देवं तमोनुदम् ।। ४१.५८ ।।\nतत्रैव चोत्तरे कूटे ब्रह्मपार्श्वमिति स्मृतम्।\nस्थानं तत्र सुरेशस्य ब्रह्मणः प्रथितं दिवि ।। ४१.५९ ।।\nइज्यापूजानमस्कारैस्तत्र सिद्धाः स्वयम्भुवम्।\nउपासते महात्मानं यक्षगन्धर्वदानवाः ।। ४१.६० ।।\nतथैवायतनं वह्नेः सर्वलोकेषु विश्रुतम्।\nतत्र विग्रहवान् वाह्निः सेव्यते सिद्धचारणैः ।। ४१.६१ ।।\nतथैव चोत्तरे रम्ये त्रिश्रृङ्गे वरपर्वते।\nऋषिसिद्धानुचरिते नानाभूतगणालये।\nपुरं तत् त्रिषु लोकेषु हेमचित्रन्तु विश्रुतम् ।। ४१.६२ ।।\nत्रयाणां देवमुख्यानां त्रीण्येवायतनानि च।\nनारायणस्यायतनं पूर्वकूटे द्विजोत्तमाः ।\nमध्यमे ब्रह्मणः स्थानं शङ्करस्य तु पश्चिमे ।। ४१.६३ ।।\nदैत्यदानवगन्धर्वैर्यक्षराक्षसपन्नगैः।\nइजाना अभिपूज्यन्ते देवदेवा महाबलाः ।। ४१.६४ ।।\nतथा पुराणि रम्याणि देशे चैव व्कचित् व्कचित्।\nयक्षगन्धर्वनागानां त्रिश्रृङ्गे वरपर्वते ।। ४१.६५ ।।\nतथैव चोत्तरे देशे चारुधौ देवपर्वते।\nअनेकश्रृङ्गकलिते सिद्धसाधु निषेविते ।। ४१.६६ ।।\nयक्षाणां किन्नराणाञ्च गन्धर्वाणां सहस्रशः।\nनागानां राक्षसानाञ्च दैत्यानाञ्च महाबले ।। ४१.६७ ।।\nकूटे तु मध्यमे तस्य सिद्धसङ्घ निषेविते।\nरम्ये देवर्षिचरिते रत्नधातुविभूषिते ।। ४१.६८ ।।\nपझोत्पलवनैः फुल्लैः सौगन्धिकवनैस्तथा।\nतथा कुमुदखण्डैश्च विकचैरुपशोभिते ।। ४१.६९ ।।\nविहङ्गसङ्घसंघुष्टं नानासत्वनिषेवितम्।\nहंसकारण्डवाकीर्णं मत्तषट्‌पदसेवितम् ।। ४१.७० ।।\nनानासत्वगणाकीर्णं विहङ्गैरुपशोभितम्।\nचारुतीर्थसुसम्बाधं त्रिंशद्योजनमण्डलम् ।। ४१.७१ ।।\nसिद्धैरुपस्पृष्टजलं जलदोषविवर्जितम्।\nतत्रानन्दजलन्नाम महापुण्यजलं सरः ।। ४१.७२ ।।\nतत्र नागपति श्चण्ड श्चण्डो नाम दुरासदः।\nशतशीर्षा महाभागो विष्णुचक्राङ्कचिह्नितः।\nइत्येवमष्टौ विज्ञेया विचित्रा देवपर्वताः ।। ४१.७३ ।।।\nपुरैरायतनैः पुण्यैः पुण्योदैश्च सरोवरैः।\nसुवर्णपर्वतैर्नैकैस्तथा रजतपर्वतैः ।। ४१.७४ ।।\nनानारत्नप्रभासैश्च नैकैश्च मणिपर्वतैः।\nहरितालपर्वतैर्नैकैस्तथा हिङ्गुलकाञ्चनैः ।। ४१.७५ ।।\nशुद्धैर्मनः शिलाजालैर्भास्वरैररुणप्रभैः ।\nनानाधातुविचित्रैश्च नैकैश्च मणिपर्वतैः ।। ४१.७६ ।।\nपूर्णा वसुमती सर्वा गिरिभिर्नैकविस्तरैः।\nनदीकन्दरशैलाद्यैरनेकैश्चित्रसानुभिः ।। ४१.७७ ।।\nइत्येवमचलैर्युक्तैर्दैत्यराक्षससाधुभिः।\nकिन्नरोरगगन्धर्वैर्विचित्रैः सिद्धचारणैः ।। ४१.७८ ।।\nगन्धर्वैरप्सरोभिश्च सेविता नैक विस्तराः।\nपुण्यकृद्भिः समाकीर्णा केसराकृतयो नगाः ।। ४१.७९ ।।\nगिरिजालन्तु तन्मेरोः सिद्धलोकमिति स्मृतम्।\nचित्रं नानाश्रयोपेतं प्रचारं सुकृतात्मनाम् ।। ४१.८० ।।\nनात्युग्रकर्मसिद्धानां प्रतिमा मध्यमाः स्मृताः।\nस हि स्वर्ग इति ख्यातः क्रमस्त्वेष प्रकीर्तितः ।। ४१.८१ ।।\nचतुर्महाद्वीपवती सेयमुर्वी प्रकीर्तिता ।।\nनानावर्णप्रमाणैर्हि नानावर्णबलैस्तथा ।। ४१.८२ ।।\nनानाभक्ष्यान्नपानैश्च नानाच्छादनभूषणैः।\nप्रजाविकारैर्विविधैश्चित्रैरध्युषितैः सह।। ४१.८३ ।।\nचत्वारो नैकवर्णाद्या महाद्वीपाः परिश्रुताः।\nभद्राश्च भरताश्चैव केतुमालाश्च पश्चिमाः।\nउत्तराः कुरवश्चैव कृतपुण्यप्रतिश्रयाः ।। ४१.८४ ।।\nसैषा चतुर्महाद्वीपा नानाद्वीपसमाकुला।\nपृथिवी कीर्तिता कृत्स्ना पद्माकारा मया द्विजाः ।। ४१.८५ ।।\nतदेषा सान्तरद्वीपा सशैलवनकानना।\nपद्मेत्यभिहिता कृत्स्ना पृथिवी बहुविस्तरा ।। ४१.८६ ।।\nसब्रह्मसदनं लोकं सदेवासुरमानुषम्।\nत्रिलोकमिति विख्यातं यत्सत्त्वैर्व्यवहार्यते ।। ४१.८७ ।।\nचन्द्रादित्यावतप्तं यत्तज्जगत् परिगीयते।\nगन्धवर्णरसोपेतं शब्दस्पर्शगुणान्वितम् ।। ४१.८८ ।।\nतं लोकपद्मं श्रुतिभिः पद्ममित्यभिधीयते।\nएष सर्वपुराणेषु क्रमः सुपरिनिश्चितः ।। ४१.८९ ।।\nइति श्रीमहापुराणे वायुप्रोक्ते भुवनविन्यासो नामैकचत्वारिंशोऽध्यायः ।। ४१ ।।"
  }
]
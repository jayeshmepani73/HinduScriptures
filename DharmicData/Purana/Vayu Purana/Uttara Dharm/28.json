[
  {
    "text": "उत्तरार्द्धम् - २८\n।।सूत उवाच ।।"
  },
  {
    "text": "पिता सोमस्य वैविप्रा जज्ञेऽत्रिर्भगवानृषिः।\nसोऽति तस्थौ सर्वलोकान्भगवान्त्स्वेन तेजसा ।। २८.१ ।।"
  },
  {
    "text": "कर्मणा मनसा वाचा शुभान्येव समाचरन्।\nकाष्ठकुड्यशिलाभूत ऊर्द्ध्वबाहुर्महाद्युतिः ।। २८.२ ।।"
  },
  {
    "text": "सुदुश्चरं नाम तपो येन तप्तं महत्पुरा।\nत्रीणि वर्षसहस्राणि दिव्यानीति हि नः श्रुतम् ।। २८.३ ।।"
  },
  {
    "text": "तस्योर्द्ध्वरेतसस्तत्र स्थितस्यानिमिषस्पृहम्।\nसोमत्वन्तनुरापेदे महाबुद्धिः स वै द्विजः ।। २८.४ ।।"
  },
  {
    "text": "ऊर्द्ध्वमाचक्रमे तस्य सोमत्वं भावितात्मनः।\nसोमः सुस्राव नेत्राभ्यां दश वा द्योतयन् दिशः ।। २८.५ ।।"
  },
  {
    "text": "तं गर्भं विधिनादिष्टा दश देव्यो दधुस्तदा।\nसमेत्य धारयामासुर्न च ताः समशक्नुवन् ।। २८.६ ।।"
  },
  {
    "text": "स ताभ्यः सहसैवाथ दिग्भ्यो गर्भः प्रभान्वितः।\nयथावभासयंल्लोकाञ्झीतांशुः सर्वभावनः ।। २८.७ ।।"
  },
  {
    "text": "यदा न धारणे शक्तास्तस्य गर्भस्य ताः स्त्रियः।\nततः स ताभिः शीतांशुर्निपपात वसुन्धराम् ।। २८.८ ।।"
  },
  {
    "text": "पतन्तं सोममालोक्य ब्रह्मा लोकपितामहः।\nरथमारोपयामास लोकानां हितकाम्यया ।। २८.९ ।।"
  },
  {
    "text": "स हि देवमयो विप्रा धर्म्मार्थी सत्यसङ्गरः।\nयुक्तो वाजिसहस्रेण सितेनेति हि नः श्रुतम् ।। २८.१० ।।"
  },
  {
    "text": "तस्मिन्निपतिते देवाः पुत्रेऽत्रेः परमात्मनि।\nतुष्टुवुर्ब्रह्मणः पुत्राः मानसाः सप्त विश्रुताः ।। २८.११ ।।"
  },
  {
    "text": "तत्रैवाङ्गिरसस्तस्य भृगोश्चैवात्मजस्तथा।\nऋग्भिर्यजुर्भिर्बहुभिरथर्वाङ्गिरसैरपि ।। २८.१२ ।।"
  },
  {
    "text": "ततः संस्तूयमानस्य तेजः सोमस्य भास्वतः।\nआप्यायमानं लोकांस्त्रीन् भावयामास सर्व्वशः ।। २८.१३ ।।"
  },
  {
    "text": "समेन रथमुख्येन सागरान्तां वसुन्धराम्।\nत्रिःसप्तकृत्वो विपुल श्चकाराभिप्रदक्षिणम् ।। २८.१४ ।।"
  },
  {
    "text": "तस्य यच्चापि तत्तेजः पृथिवीमन्वपद्यत।\nओषध्यस्ताः समुद्भूतास्तेजसा संज्वलन्त्युत ।। २८.१५ ।।"
  },
  {
    "text": "ताभिर्धार्यत्ययं लोकान् प्रजाश्चापि चतुर्विधाः।\nपोष्टा हि भगवान् सोमो जगतो हि द्विजोत्तमाः ।। २८.१६ ।।"
  },
  {
    "text": "स लब्धतेजास्तपसा संस्तवैस्तैश्च कर्म्मभिः।\nतपस्तेपे महाभागः पझानां दशतीर्दश ।। २८.१७ ।।"
  },
  {
    "text": "हिरण्यवर्णा या देव्यो धारयन्त्यात्मना जगत्।\nविभुस्तासाम्भवेत्सोमः प्रख्यातः स्वेन कर्म्मणा ।। २८.१८ ।।"
  },
  {
    "text": "ततस्तस्मै ददौ राज्यं ब्रह्मा ब्रह्मविदां वरः।\nबीजौषधिषु विप्राणामपाञ्च द्विजसत्तमाः ।। २८.१९ ।।"
  },
  {
    "text": "सोऽभिषिक्तो महातेजा महाराज्येन राजराट् ।\nलोकानां भावयामास स्वभावात्तपतां वरः ।। २८.२० ।।"
  },
  {
    "text": "सप्तविंशतिरिन्दोस्तु दाक्षायण्यो महाव्रताः।\nददौ प्राचेतसो दक्षो नक्षत्राणीति या विदुः ।। २८.२१ ।।"
  },
  {
    "text": "स तत्प्राप्य महद्राजयं सोमः सोमवतां प्रभुः।\nसमाजज्ञे राजसूयं सहस्रशतदक्षिणम् ।। २८.२२ ।।"
  },
  {
    "text": "हिरण्यगर्भश्चोद्गाता ब्रह्मा ब्रह्मत्वमेयिवान्।\nसदस्यस्तत्र भगवान् हरिर्नारायणः प्रभुः ।\nसनत्कुमारप्रमुखैराद्यैर्ब्रह्मर्षिभिर्वृतः ।। २८.२३ ।।"
  },
  {
    "text": "दक्षिणामददत्सोमस्त्रील्लोँकानिति नः श्रुतम्।\nतेभ्यो ब्रह्मर्षिमुख्येभ्यः सदस्येभ्यश्च वै द्विजाः ।। २८.२४ ।।"
  },
  {
    "text": "तं सिनी च कुहूश्चैव वपुः पुष्टिः प्रभावसुः।\nकीर्त्तिर्धृतिश्च लक्ष्मीश्च नव देव्यः सिषेविरे ।। २८.२५ ।।"
  },
  {
    "text": "प्राप्यावभृथमव्यग्रः सर्व्वदेवर्षिपूजितः।\nअतिराजातिराजेन्द्रो दशधातापयद्दिशः ।। २८.२६ ।।"
  },
  {
    "text": "तदा तत् प्राप्य दुष्प्रापमैश्वर्यमृषिसंस्तुतम्।\nस विभ्रममतिर्विप्रा विनये विनयो हतः ।। २८.२७ ।।"
  },
  {
    "text": "बृहस्पतेः स वै भार्यान्तारां नाम यशस्विनीम्।\nजहार सहसा सर्व्वानवमत्याङ्गिरःसुतान् ।। २८.२८ ।।"
  },
  {
    "text": "स याच्यमानो देवैश्च तथा देवर्षिभिश्च ह।\nनैव व्यसर्जयत्तारां तस्मायाङ्गिरसे तदा ।। २८.२९ ।।"
  },
  {
    "text": "उशनास्तस्य जग्राह पार्ष्णिमङ्गिरसो द्विजाः।\nस हि शिष्यो महातेजाः पितुः पूर्वं बृहस्पतेः ।। २८.३० ।।"
  },
  {
    "text": "तेन स्नेहेन भगवान् रुद्रस्तस्य बृहस्पतेः।\nपार्ष्णिग्राहोऽभवद्देवः प्रगृह्याजगवन्धनुः ।। २८.३१ ।।"
  },
  {
    "text": "तेन ब्रह्मर्षिमुख्येभ्यः परमास्त्रं महात्मना।\nउद्दिश्य देवानुत्सृष्टं येनैषां नाशितं यशः ।। २८.३२ ।।"
  },
  {
    "text": "तत्र तद्युद्धमभवत् प्रत्यक्षन्तारकामयम्।\nदेवानां दानवानाञ्च लोकक्षयकरं महत् ।। २८.३३ ।।"
  },
  {
    "text": "तत्र शिष्टास्त्रयो देवास्तुषिताश्चैव ये स्मृताः।\nब्रह्माणं शरणं जग्मुरादिदेवं पितामहम् ।। २८.३४ ।।"
  },
  {
    "text": "ततो निवार्योशनसं रुद्रं ज्येष्ठञ्च शङ्करम्।\nददावाङ्गिरसे तारां स्वयमेव पितामहः ।। २८.३५ ।।"
  },
  {
    "text": "अन्तर्वत्नीं च तां दृष्ट्वा तारान्ताराधिपाननाम्।\nगर्भमुत्सृजसे न त्वं विप्रः प्राह बृहस्पतिः ।। २८.३६ ।।"
  },
  {
    "text": "मदीयायां तनौ योनौ गर्भो धार्यः कथञ्चन।\nअथो नावसृजत्तन्तु कुमारं दस्युहन्तमम् ।। २८.३७ ।।"
  },
  {
    "text": "ईषिकास्तम्बमासाद्य ज्वलन्तमिव पावकम्।\nजातमात्रोऽथ भगवान् देवानामाक्षिपद्वपुः ।। २८.३८ ।।"
  },
  {
    "text": "ततः संशयमापन्नास्तारामकथयन् सुराः।\nसत्यं ब्रूहि सुतः कस्य सोमस्याथ बृहस्पतेः ।। २८.३९ ।।"
  },
  {
    "text": "ह्रीयमाणा यदा देवान्नाह सा साध्वसाधु वा ।\nतदा तां शप्तुमारब्धः कुमारो दस्युहन्तमः ।। २८.४० ।।"
  },
  {
    "text": "सन्निवार्य तदा ब्रह्मा तारां चन्द्रस्य संशयः।\nयदत्र तथ्यन्तद्‌ब्रूहि तारे कस्य सुतस्त्वयम् ।। २८.४१ ।।"
  },
  {
    "text": "सा प्राञ्जलिरुवाचेदं ब्रह्माणं वरदं प्रभुम्।\nसोमस्येति महात्मानं कुमारन्दस्युहन्तमम् ।। २८.४२ ।।"
  },
  {
    "text": "ततः स तमुपाघाय सोमो दाता प्रजापतिः।\nबुध इत्यकरोन्नाम तस्य पुत्रस्य धीमतः ।। २८.४३ ।।"
  },
  {
    "text": "प्रतिपूर्व्वञ्च गमने समभ्युत्तिष्ठते बुधैः।\nउत्पादयामास तदा पुत्रं वै राजपुत्रिका ।। २८.४४ ।।"
  },
  {
    "text": "तस्य पुत्रो महातेजा बभूवैलः पुरूरवाः ।\nउर्वश्यां जज्ञिरे तस्य पुत्राः षट् सुमहौजसः ।। २८.४५ ।।"
  },
  {
    "text": "प्रसह्य धर्षितस्तत्र विवशो राजयक्ष्मणा ।\nततो यक्ष्माभिभूतस्तु सोमः प्रक्षीणमण्डलः ।\nजगाम शरणायाथ पितरं सोऽत्रिमेव तु ।। २८.४६ ।।"
  },
  {
    "text": "तस्य तत्पापशमनं चकारात्रिर्महायशाः।\nस राजयक्ष्मणा मुक्तः श्रिया जज्वाल सर्व्वशः ।। २८.४७ ।।"
  },
  {
    "text": "एतत्सोमस्य वै जन्म कीर्त्तितं द्विजसत्तमाः।\nवंशन्तस्य द्विजश्रेष्ठाः कीर्त्यमानं निबोधत ।। २८.४८ ।।"
  },
  {
    "text": "धन्यमारोग्यमायुष्यं पुण्यं कल्मषशोधनम्।\nसोमस्य जन्म श्रुत्वैव सर्वपापैः प्रमुच्यते ।। २८.४९ ।।"
  },
  {
    "text": "इति श्रीमहापुराणे वायुप्रोक्ते शोमोत्पत्तिर्नामाष्टाविंशोऽध्यायः ।। २८ ।। *"
  }
]
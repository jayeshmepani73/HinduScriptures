[
  {
    "text": "।।सनत्कुमार उवाच।।\nवक्ष्ये शिलाया माहात्म्यं श्रृणु नारद मुक्तिदम्।\nयस्या गायन्ति देवाश्च माहात्म्यं मुनिपुङ्गवाः ।। ४६.१ ।।"
  },
  {
    "text": "शिला स्थिता पृथिव्यां सा देवरूपातिपावनी।\nविचित्राख्यं शिलातीर्थं त्रिषु लोकेषु विश्रुतम् ।। ४६.२ ।।"
  },
  {
    "text": "तस्याः संस्पर्शनाल्लोकाः सर्वे हरिपुरं ययुः।\nशून्ये लोकत्रये जाते शून्या यमपुरी ह्यभूत् ।। ४६.३ ।।"
  },
  {
    "text": "यम इन्द्रादिभिर्गत्वा ऊचे ब्रह्माणमद्भुतम्।\nअधिकारं गृहाणाथ यमदण्डं पितामह ।। ४६.४ ।।"
  },
  {
    "text": "यममूचे ततो ब्रह्मा स्वगृहे धारयस्व ताम्।\nब्रह्मोक्तो धर्मराजस्तु गृहे तां समधारयत् ।। ४६.५ ।।"
  },
  {
    "text": "यमोऽधिकारं स्वं चक्रे पापिनां शासनादिकम्।\nएवंविधा गुरुतरा शिला जगति विश्रुता ।। ४६.६ ।।"
  },
  {
    "text": "यथा ब्रह्ना यथा विष्णुर्यथा देवो महेश्वरः।\nब्रह्माण्डे च यथा मेरु स्तथेयं देवरूपिणी ।। ४६.७ ।।"
  },
  {
    "text": "गयासुरस्य शिरसि गुरुत्वाद्धारिता यतः ।\nअतः पवित्रयोर्योगः पितॄणां मोक्षदायकः ।। ४६.८ ।।"
  },
  {
    "text": "पवित्रयोर्द्वयोर्योगे हयमेध मजोऽकरोत्।\nभागार्थमागतान्दृष्ट्वा विष्ण्वादीनब्रवीच्छिला ।। ४६.९ ।।"
  },
  {
    "text": "शिलास्थितिप्रतिज्ञां तु कुर्वन्तु पितृमुक्तये।\nतथेत्युक्त्वा शिलायान्ते देवा विष्ण्वादयः स्थिताः ।। ४६.१० ।।"
  },
  {
    "text": "शिलारूपेण मूर्त्त्या च पदरूपेण देवताः।\nमूर्त्तामूर्तस्वरूपेण स्थिताः पूर्वप्रतिज्ञया ।। ४६.११ ।।"
  },
  {
    "text": "दैत्यस्य मुण्ड पृष्ठे तु यस्मात्सा संस्थिता शिला।\nतस्मात्स मुण्डपृष्ठाद्रिः पितॄणां ब्रह्मलोकदः ।। ४६.१२ ।।"
  },
  {
    "text": "आच्छादितः शिलापादः प्रभासेनाद्रिणा यतः।\nभासितो भास्करेणेति प्रभासः परिकल्पितः ।। ४६.१३ ।।"
  },
  {
    "text": "प्रभासं हि विनिर्भिद्य शिलाङ्गुष्ठो विनिर्गतः।\nअङ्गुष्ठोत्थित ईशोऽपि प्रभासेशः प्रकीर्त्तितः ।। ४६.१४ ।।"
  },
  {
    "text": "शिलाङ्गुष्ठैकतेशो यः सा च प्रेतशिला स्मृता।\nपिण्डदानाद्यतस्तस्यां प्रेतत्वान्मुच्यते नरः ।। ४६.१५ ।।"
  },
  {
    "text": "महानदीप्रबासाद्योः सङ्गमे स्नानकृन्नरः।\nरामो देव्या सह स्नातो रामतीर्थं ततः स्मृतम् ।। ४६.१६ ।।"
  },
  {
    "text": "प्रार्थितोऽत्र महानद्या राम स्नातो भवेति च।\nरामतीर्थं ततो भूत्वा त्रिषु लोकेषु विश्रुतम् ।। ४६.१७ ।।"
  },
  {
    "text": "जन्मान्तरशतं साग्रं यत्कृतं दुष्कृतं मया।\nतत्सर्वं विलयं यातु रामतीर्थाभिषेचनात् ।। ४६.१८ ।।"
  },
  {
    "text": "मन्त्रेणानेन यः स्नात्वा श्राद्धं कुर्वीत मानवः।\nरामतीर्थे पिण्डदस्तु विष्णुलोकं प्रयात्यसौ।\nतथेत्युक्त्वा स्थितो रामः सीतया भरताग्रजः ।। ४६.१९ ।।"
  },
  {
    "text": "राम राम महाबाहो देवानामभयङ्कर।\nत्वां नमस्येऽत्र देवेशं मम नश्यतु पातकम् ।। ४६.२० ।।"
  },
  {
    "text": "मन्त्रेणानेन यः स्नात्वा श्राद्धं कुर्यात्सपिण्डकम् ।\nप्रेतत्वात्तस्य पितरो विमुक्ताः पितृतां ययुः ।। ४६.२१ ।।"
  },
  {
    "text": "आपस्त्वमसि देवेश ज्योतिषां पतिरेव च।\nपाप नाशय मे देव मनोवाक्कायकर्मजम् ।। ४६.२२ ।।"
  },
  {
    "text": "नमस्कृत्य प्रभासेशं भासमानं शिवं व्रजेत्।\nतञ्च शम्भुं नमस्कृत्य कुर्याद्यमबलिं ततः ।। ४६.२३ ।।"
  },
  {
    "text": "रामे वनं गते शैलमागत्य भरतः स्थितः ।\nपितृपिण्डादिकं कृत्वा रामं संस्थाप्य तत्र च ।। ४६.२४ ।।"
  },
  {
    "text": "रामं सीतां लक्ष्मणञ्च मुनीन्स्थापितवान्प्रभुः।\nभरतस्याश्रमे पुण्ये नित्यं पुण्यतमैर्वृतम्।\nमतङ्गस्य पदं तत्र दृश्यते सर्वमानुषैः ।। ४६.२५ ।।"
  },
  {
    "text": "स्थापितं धर्मसर्वस्वं लोकस्यास्य निदर्शनात्।\nमतङ्गस्य पदे श्राद्धी सर्वांस्तारयते पितॄन् ।। ४६.२६ ।।"
  },
  {
    "text": "रामतीर्थे नरः स्नात्वा रामं सीतां समर्च्य च।\nरामेश्वरं प्रणम्याथ न देही जायते पुनः ।। ४६.२७ ।।"
  },
  {
    "text": "शिलाया जघनं भूयः समाक्रान्तं नगेन तु।\nधर्मराजेन संप्रोक्तो न गच्छेति नगः स्मृतः ।। ४६.२८ ।।"
  },
  {
    "text": "यमराजधर्मराजौ निश्चलार्थं व्यवस्थितौ।\nताभ्यां बलिं प्रयच्छामि पितॄणां मुक्ति हेतवे ।। ४६.२९ ।।"
  },
  {
    "text": "द्वौ श्वानौ श्यामशबलौ वैवस्वतकुलोद्भवौ।\nताभ्यां बलिं प्रयच्छामि स्यातामेतावहिंसकौ ।। ४६.३० ।।"
  },
  {
    "text": "ऐन्द्रवारुण वायन्ययाम्यनैऋत्यसंस्थिताः।\nवायसाः प्रतिगृह्णन्तु भूयो पिण्डं मया स्थितम् ।। ४६.३१ ।।"
  },
  {
    "text": "यमोऽसि यमदूतोऽसि वायसोऽसि महाबल।\nसप्तजन्मकृतं पापं बलिं भुक्त्वा विनाशय ।। ४६.३२ ।।"
  },
  {
    "text": "रामे वनं गते शैलमागत्य भरतेन हि।\nपितुः पिण्डादिकं कृत्वा रामेशः स्थापितोऽत्र वै ।। ४६.३३ ।।"
  },
  {
    "text": "स्नात्वा नत्वा च रामेशं रामसीता समन्वितम्।\nतत्र श्राद्धं सपिण्डञ्च कृत्वा विष्णुपुरं व्रजेत्।\nपितृभिः सह धर्मात्मा कुलानाञ्च शतैःसह ।। ४६.३४ ।।"
  },
  {
    "text": "रामं सीतां लक्ष्मणञ्च मुनीन्स्थापितवान्प्रभुः।\nभरतस्याश्रमे पुण्ये नित्यं पुण्यतमैर्वृतम्।\nमतङ्गस्य पदं तत्र दृश्यते सर्वमानुषैः ।। ४६.३५ ।।"
  },
  {
    "text": "वह्निर्द्वौ वरुणौ रुद्राश्चत्वारः पितृमोक्षदाः।\nभरताश्रममासाद्य तान्नमेत्पूजयेन्नरः ।। ४६.३६ ।।"
  },
  {
    "text": "पापेभ्यश्चोपपापेभ्यो मुच्यते पितृभिः सह।\nयत्र कुत्रापि देवर्षे भरतस्याश्रमे नरः ।\nस्नातः श्राद्धादिकं कुर्यात्तत्कल्पेऽपि न हीयते ।। ४६.३७ ।।"
  },
  {
    "text": "गयायां चाक्षयं श्राद्धं जपहोमतपांसि च।\nसर्वमानन्त्यमाहुर्वै यद्दत्तं भरताश्रमे ।। ४६.३८ ।।"
  },
  {
    "text": "चतुर्युगस्वरूपेण चतस्रो रविमूर्त्तयः ।\nदृष्टाः स्पृष्टाः पूजितास्ताः पितॄणां मुक्तिदायकाः ।। ४६.३९ ।।"
  },
  {
    "text": "मुक्तिर्वांमन इत्येव तारकाख्यो विधिः परः।\nसंसारार्णवतप्तानां नावावेतौ सुरेश्वरौ।\nतारकं ब्रह्म विश्वेषां मृतानां जीवतामिदम् ।। ४६.४० ।।"
  },
  {
    "text": "त्रिविक्रमञ्च ब्रह्माणं यः पश्येत्पुरुषोत्तमम्।\nपितृभिः सह धर्मात्मा स याति परमां गतिम् ।। ४६.४१ ।।"
  },
  {
    "text": "शिलाया वामपादेऽपि तथाभ्युद्यन्तको गिरिः ।\nस्थापितः पिण्डदस्तत्र पितॄन्ब्रह्मपुरं नयेत् ।। ४६.४२ ।।"
  },
  {
    "text": "नैमिषारण्यपार्श्वे तु ईचे ब्रह्मा सुरैः सह।\nमुख्यसंज्ञं हि तत्तीर्थं देवास्तत्र पदे स्थिताः ।। ४६.४३ ।।"
  },
  {
    "text": "त्रिषु तेषु पदेष्वेव तीर्थेषु मुनिसत्तम।\nयत्किञ्चिदशुभं कर्म तत्प्रणश्यति नारद ।। ४६.४४ ।।"
  },
  {
    "text": "तन्नैमिषवनं पुण्यं सेवितं पुण्यपूरुषैः।\nतत्र व्यासः शुकः पैलः कण्वो वेधाः शिवो हरिः ।। ४६.४५ ।।"
  },
  {
    "text": "तेषां दर्शनमात्रेण मुच्यते पातकैर्नरः।\nवामहस्ते शिलायास्तु तथा चोद्यन्तको गिरिः ।। ४६.४६ ।।"
  },
  {
    "text": "स पर्वतः समानीतो ह्यगस्त्येन महात्मना।\nतत्र ब्रह्मा हरश्चैव तपश्चोग्रञ्च चक्रतुः ।। ४६.४७ ।।"
  },
  {
    "text": "तत्रागस्त्यस्य हि वरं कुण्डं त्रैलोक्यदुर्लभम्।\nयत्र मुन्यष्टकं सिद्धं तपस्तप्त्वा शिवं गतम्।\nकुण्डे मुन्यष्टकं नत्वा पितॄन्ब्रह्मपुरं नयेत् ।। ४६.४८ ।।"
  },
  {
    "text": "अगस्त्येनाथ देवर्षे ह्युदयाद्रेर्महात्मना।\nशिलाया वामहस्तेऽपि स्थापितो गिरिराट् शुभः।\nवादित्राद्यैर्दिव्यगीतैराढ्यो वादित्रको गिरिः ।। ४६.४९ ।।"
  },
  {
    "text": "तत्र विद्याधरो नाम गन्धर्वाप्सरसाङ्गणैः।\nसमेतोऽद्यापि कीतानि दिव्यानि सह गीयते ।। ४६.५० ।।"
  },
  {
    "text": "मोहनश्च सुनीथश्च शैलूजो मोहनोत्तमः।\nपर्वतो नारदध्यानी सङ्गीती पुष्पदन्तकः।\nहाहा हूहूप्रभृतयो गीतदानं प्रजक्रिरे ।। ४६.५१ ।।"
  },
  {
    "text": "तथा चित्ररथो नाम सर्वगन्धर्वसंवृतः।\nगायति मधुराण्येव गीतान्यद्रौ महोत्सवम् ।। ४६.५२ ।।"
  },
  {
    "text": "अतः स पर्वतो देवैः सेव्यतेऽद्यापि नित्यशः।\nधर्मजास्तत्र देवेशो हरो भस्माङ्गरागवान् ।। ४६.५३ ।।"
  },
  {
    "text": "पार्वत्या सहितो रुद्रः पर्वते गीतनादिते।\nमोदते पूजितोद्येयः पितॄणां परमां गतिम् ।। ४६.५४ ।।"
  },
  {
    "text": "गयायां परमात्मा हि गोपतिर्वा गदाधरः।\nहीयते वैष्णवी माया तथा रुद्रार्च्चया मुने ।। ४६.५५ ।।"
  },
  {
    "text": "शिलाया दक्षिणे हस्ते भस्मकूटो गिरिर्धृतः।\nधर्म्मराजेन तत्रास्ते ह्यगस्त्यः सह भार्य्यया ।। ४६.५६ ।।"
  },
  {
    "text": "अगस्त्यस्य पदे स्नातः पिण्डदो ब्रह्मलोकगः।\nब्रह्मणस्तु वरं लेभे माहात्म्यं भुवि दुर्लभम् ।। ४६.५७ ।।"
  },
  {
    "text": "लोपामुद्रां तथा भार्य्यां पितॄणां परमां गतिम्।\nतत्रागस्त्येश्वरं दृष्ट्वा मुच्यते ब्रह्महत्यया ।। ४६.५८ ।।"
  },
  {
    "text": "अगस्त्यञ्च सभार्य्यञ्च पितॄन्ब्रह्मपुरं नयेत्।\nदण्डिनाथ तपस्तेपे सीताद्रेर्दक्षिणे गिरौ ।। ४६.५९ ।।"
  },
  {
    "text": "वटो वटेश्वरस्तत्र स्थितश्च प्रपितामहः।\nतदग्रे रुक्मिणीकुण्डं पश्चिमे कपिला नदी।\nकपिलेशो नदीतीरे ह्यमासोमसमागमे ।। ४६.६० ।।"
  },
  {
    "text": "कपिलायां नरः स्नात्वा कपिलेशं समर्च्य च।\nकृते श्राद्धे पिण्डदाने पितरो मोक्षमाप्नुयुः ।। ४६.६१ ।।"
  },
  {
    "text": "तत्राग्निधारा गिरिवरादागतोद्यन्तकादनु।\nतत्र सारस्वतं कुण्डं सरस्वत्या प्रकल्पितम् ।। ४६.६२ ।।"
  },
  {
    "text": "शुक्रस्तत्र सुतैः सार्द्धं षण्डामर्क्कादिभिः प्रभुः।\nतत्र तत्र मुनीन्द्राणां पदेषु मुनिसत्तम।\nश्राद्धपिण्डादिकृत्स्नातः पितॄंस्तारयते नरः ।। ४६.६३ ।।"
  },
  {
    "text": "शिलाया वामहस्तेऽपि गृद्रकूटो गिरिर्धृतः।\nगृध्ररूपेण संसिद्धास्तपस्तप्त्वा महर्षयः ।। ४६.६४ ।।"
  },
  {
    "text": "अतो गिरिर्गृध्रकूटस्तत्र गृध्रेश्वरः स्थितः।\nदृष्ट्वा गृध्रेश्वरं नत्वा यायाच्छम्भोः पदं नरः ।। ४६.६५ ।।"
  },
  {
    "text": "तत्र गृध्रे गुहायाञ्च पिण्डदः शिवलोकभाक् ।\nतत्र गृध्रे वटं नत्वा प्राप्तकामो दिवं व्रजेत् ।। ४६.६६ ।।"
  },
  {
    "text": "ऋणमोक्षं पापमोक्षं शिवं दृष्ट्वा शिवं व्रजेत्।\nशूरक्षेत्रञ्च तत्रास्ते पिण्डदः स्वर्नयेत्पितॄन् ।। ४६.६७ ।।"
  },
  {
    "text": "आदिपालेन गिरिणा समाक्रान्तं शिलोदरम्।\nतत्रास्ते गजरूपेण विघ्रेशो विग्ननाशनः।\nतं दृष्ट्वा मुच्यते विघ्नैः पितॄन् ब्रह्मपुरं नयेत् ।। ४६.६८ ।।"
  },
  {
    "text": "नितम्बे मुण्डपृष्ठस्य देवदारुवनं त्वभूत्।\nमुण्डपृष्ठारविन्द्राद्री दृष्ट्वा पापं विनाशयेत्।\nगयानाभौ सुषुम्नायां पिण्डदः स्वर्नयेत्पितॄन् ।। ४६.६९ ।।"
  },
  {
    "text": "शिलाया वामपादे तु स्थापितः प्रेतपर्वतः।\nधर्मराजेन पापेभ्यो गिरिः प्रेतशिलाह्वयः ।। ४६.७० ।।"
  },
  {
    "text": "पादेन दूरे निक्षिप्तः शिलायाः पादभारतः।\nगतः शिलायाः संसर्गात्प्रेतकूटः पवित्रताम् ।। ४६.७१ ।।"
  },
  {
    "text": "प्रेतकुण्डञ्च तत्रास्ते देवास्तत्र पदे स्थिताः।\nतत्र कुण्डादिकं कृत्वा प्रेतत्वान्मोचयेत्पितॄन् ।। ४६.७२ ।।"
  },
  {
    "text": "पृथक्स्थिताश्च बहवो विघ्नकारिण एव ते।\nश्राद्धादिकारिणां नॄणां तीर्थे पितृविमुक्तये।\nप्रेता धानुष्करूपेण करग्रहणकारकाः ।। ४६.७३ ।।"
  },
  {
    "text": "पादाङ्कितां मुण्डपृष्ठां महादेवनिवासिनीम्।\nतां दृष्ट्वा सर्वलोकश्च मुक्तः पापोपपातकैः ।। ४६.७४ ।।"
  },
  {
    "text": "गयाशिरसि पुण्ये च सर्वपापैर्विवर्जिते।\nग्रेतादिवर्जितं यस्मात्ततोऽतिपावनं वरम् ।। ४६.७५ ।।"
  },
  {
    "text": "कीकटेषु गया पुण्या पुण्यं राजगृहं वनम्।\nच्यवनस्याश्रमं पुण्यं नदी पुण्या पुनःपुना ।। ४६.७६ ।।"
  },
  {
    "text": "वैकुण्ठो लोहदण्डश्च गृध्रकूटश्च शोणकः।\nअत्र श्राद्धादिना सर्वान्पितॄन्ब्रह्मपुरं नयेत् ।। ४६.७७ ।।"
  },
  {
    "text": "क्रौञ्चरूपेण हि मुनिर्मुण्डपृष्ठे तपोऽकरोत्।\nतस्य पादाङ्कितो यस्मात्क्रौञ्चपादस्ततः स्मृतः ।। ४६.७८ ।।"
  },
  {
    "text": "स्नातो जलाशये तत्र नयेत्स्वर्गं स्वकं कुलम्।\nबलिः काकशिलायाञ्च काकेभ्य ऋणमोक्षदः ।। ४६.७९ ।।"
  },
  {
    "text": "मुण्डपृष्ठस्य सानौ हि लोमशो लोमहर्षणः।\nद्वावेतौ परमं तप्त्वा तपःसिद्धिं परां गतौ ।। ४६.८० ।।"
  },
  {
    "text": "आहूतास्तु सरिच्छ्रेष्ठा लोमशेन महानदी।\nशरावती वेत्रवती चन्द्रभागा सरस्वती ।। ४६.८१ ।।"
  },
  {
    "text": "कावेरी सिन्धुरीरा च चन्दना च सरिद्वरा।\nवासिष्ठी सरयूर्गङ्गा यमुना गण्डकीन्दिरा ।। ४६.८२ ।।"
  },
  {
    "text": "महावैतरणी नाम्ना निक्षरा च दिवौकसः ।\nसावव्यलकनन्दा च ह्युदीची कन्काह्वया ।। ४६.८३ ।।"
  },
  {
    "text": "कौशिकी ब्रह्मदा ज्येष्ठा सर्वस्याघविमोचिनी।\nकृष्णवल्वा चर्म्मवती द्वे नद्यौ मुक्तिदायिके ।। ४६.८४ ।।"
  },
  {
    "text": "आहूते सरितां श्रेष्ठे लोमह्रर्षेण साहसात् ।\nतपसस्तु प्रभावेण नर्म्मदा मुनिपुङ्गव।\nतासु सर्वासु यः स्नात्वा पिण्डदः स्वर्नयेत्पितॄन् ।। ४६.८५ ।।"
  },
  {
    "text": "ब्रह्मयोनिं प्रविश्याथ निर्गच्छेद्यस्तु मानवः।\nपरं ब्रह्म स यातीह विमुक्तो योनिसङ्कटात् ।। ४६.८६ ।।"
  },
  {
    "text": "निक्षरायां पुष्करिण्यां स्नातः श्राद्धादिकं नरः।\nकुर्य्यात्क्रौञ्चपदे दिव्ये नियमाद्वासरत्रयम्।\nसर्वान्पितॄन्नयेत्स्वर्गं पञ्चपापिन एव च ।। ४६.८७ ।।"
  },
  {
    "text": "जनार्दनो भस्मकूटे तस्य हस्ते तु पिण्डदः।\nआत्मनोऽप्यथवान्येषां सव्येनापि तिलैर्विना।\nजीवतां दधिसंमिश्रं सर्वे ते विष्णुलोकगाः ।। ४६.८८ ।।"
  },
  {
    "text": "यस्तु पिण्डो मया दत्तस्तव हस्ते जनार्दन।\nयदुद्दिश्य त्वया देयस्तस्मिन्पिण्डो मृते प्रभो ।। ४६.८९ ।।"
  },
  {
    "text": "एष पिण्डो मया दत्तस्तव हस्ते जनार्दन।\nअन्तकाले गते मह्यं त्वया देयो गयाशिरे ।। ४६.९० ।।"
  },
  {
    "text": "जनार्दन नमस्तुभ्यं नमस्ते पितृमोक्षद।\nपितृपते नमस्तेऽस्तु नमस्ते पितृरूपिणे ।। ४६.९१ ।।"
  },
  {
    "text": "गयायां पितृरूपेण स्वयमेव जनार्दनः।\nतं दृष्ट्वा पुण्डरीकाक्षं मुच्यते च ऋणत्रयात् ।। ४६.९२ ।।"
  },
  {
    "text": "नमस्ते पुण्डरीकाक्ष ऋणत्रयविमोचक।\nलक्ष्मीकान्त नमस्तेऽस्तु पितॄणां मोक्षदो भव ।। ४६.९३ ।।"
  },
  {
    "text": "वामजानु सुसंपात्य नत्वा भीमो जनार्दनम्।\nश्राद्धं सपिण्डकं कृत्वा भ्रातृभिर्ब्रह्मलोकभाक्।\nपितृभिः सह धर्मात्मा कुलानाञ्च शतेन च ।। ४६.९४ ।।"
  },
  {
    "text": "शिलायां व्यक्तरूपेण व्यक्ताव्यक्तात्मना स्थितः।\nलक्ष्मीशो विभुधैः सार्द्धं तस्माद्देवमयी शिला ।। ४६.९५ ।।"
  },
  {
    "text": "इति श्रीमहापुराणे वायुप्रोक्ते गयामाहात्म्यं नाम षट्चत्वारिंशोऽध्याय- ।। ४६ ।।*"
  }
]
[
  {
    "text": "।।सूत उवाच।।\nसप्त मेधावतां श्रेष्ठाः स्वर्गे पितृगणाः स्मृताः।\nचत्वारो मूर्तिमन्तश्च त्रयस्तेषाममूर्त्तयः।\nतेषां लोकविसर्गन्तु कीर्त्तयिष्ये निबोधत ।। ११.१ ।।"
  },
  {
    "text": "या वै दुहितरस्तेषां दोहित्राश्चैव ये स्मृताः।\nधर्ममूर्त्तिधरास्तेषां ये त्रयः परमा गणाः ।। ११.२ ।।"
  },
  {
    "text": "नामानि लोकसर्गञ्च तेषां वक्ष्ये समासतः।\nलोका विरजसो नाम्ना यत्र तिष्ठन्ति भास्वराः ।। ११.३ ।।"
  },
  {
    "text": "अमूर्त्तयः पितृगणाः पुत्रास्ते वै प्रजापतेः।\nविरजस्य द्विजाः श्रेष्ठा वैराजा इति विश्रुताः ।\nएष वै प्रथमः कल्पो वैराजानां प्रकीर्त्तितः ।। ११.४ ।।"
  },
  {
    "text": "तेषान्तु मानसी कन्या मेना नाम महागिरेः।\nपत्नी हिमवतः शुभ्र यस्यां मैनाक उच्यते ।। ११.५ ।।"
  },
  {
    "text": "जातः सर्वैषधिधरः सर्वरत्नाकरात्मवान्।\nपर्वतः प्रवरः पुण्यः क्रौञ्चस्तस्यात्मजोऽभवत् ।। ११.६ ।।"
  },
  {
    "text": "तिस्रः कन्यास्तु मेनायां जनयामास शैलराट्।\nअपर्णामेकपर्णाञ्च तृतीयामेकपाटलाम् ।। ११.७ ।।"
  },
  {
    "text": "आश्रिते द्वे ह्यपर्णा तु अनिकेता तपोऽचरत्।\nन्यग्रोधमेकपर्णी तु पाटलामेकपाटला।\nशतं वर्षसहस्राणि दुश्चरं देवदानवैः ष।। ११.८ ।।"
  },
  {
    "text": "आहारमेकपर्णेन एकपर्णी समाचरत्।\nपाटलेनैव चैकेन विदध्यादेकपाटला ।। ११.९ ।।"
  },
  {
    "text": "पूर्णे पूर्णे सहस्रे द्वे आहारं वै प्रजक्रतुः ।\nएका तत्र निराहारा तां माता प्रत्यभाषत ।। ११.१० ।।"
  },
  {
    "text": "निषेधयन्ती ह्युमेति माता स्रेहेन दुःखिता।\nसा तथोक्ततया देवी मात्रा दुश्चरचारिणी ।। ११.११ ।।"
  },
  {
    "text": "उमेति सा महाभागा त्रिषु लोकेषु विश्रुता ।\nतथेति नाम्ना तेनासौ निरुक्ता कर्मणा शुभा ।। ११.१२ ।।"
  },
  {
    "text": "एतत्तु त्रिकुमारीकं जगत्स्यास्यति शाश्वतम्।\nएतासां तपसा दृप्तं यावद्भूमिद्धरिष्यति ।। ११.१३ ।।"
  },
  {
    "text": "तपःशरीरास्ताः सर्वास्तिस्रो योगबलान्विताः।\nदेव्यस्ताः सुमहाभागाः सर्व्वाश्च स्थिरयौवनाः ।। ११.१४ ।।"
  },
  {
    "text": "सर्वाश्च ब्रह्मवादिन्यः सर्वा श्चैवोर्द्ध्वरेतसः।\nउमा तासां वरिष्ठा च श्रेष्ठा च वरवर्णिनी ।। ११.१५ ।।"
  },
  {
    "text": "महायोगबलोपेता महादेवमुपस्थिता।\nदन्तकाण्वोशना तस्याः पुत्रो<sup class=\"reference\" id=\"cite_ref-1\"><a href=\"#cite_note-1\">[१]</a></sup> वै भृगुनन्दनः ।। ११.१६ ।।"
  },
  {
    "text": "असितस्यैकपर्णी तु पत्नी साध्वी दृढव्रता।\nदत्ता हिमवता तस्मै योगाचार्याय धीमते।\nदेवलं सुषुवे सा तु ब्रह्मिष्ठं मानसं सुतम् ।। ११.१७ ।।"
  },
  {
    "text": "या चैतासां कुमारीणां तृतीया त्वेकपाटला।\nपुत्रं शतशिलाकस्य जैगीषव्यमुपस्थिता ।। ११.१८ ।।"
  },
  {
    "text": "तस्यापि शङ्खलिखितौ स्मृतौ पुत्रावयोनिजौ।\nइत्येता वै महाभागाः कन्या हिमवतः शुभाः ।। ११.१९ ।।"
  },
  {
    "text": "रुद्राणी सा तु प्रवरा स्वगुणैरतिरिच्यते।\nअन्योन्यप्रीतिरनयोरुमाशङ्करयोर्यथा ।। ११.२० ।।"
  },
  {
    "text": "श्लेषं संसक्तयोर्ज्ञात्वा शङ्कितः किल वृत्रहा।\nताभ्यां मैथुनसक्ताभ्यामपत्योद्भवभीरुणा।\nतयोः सकाशमिन्द्रेण प्रेषितो हव्यवाहनः ।। ११.२१ ।।"
  },
  {
    "text": "अनयो रतिविघ्नञ्च त्वमाचर हुताशन।\nसर्वत्र गत एव त्वं न दोषो विद्यते तदा ।। ११.२२ ।।"
  },
  {
    "text": "इत्येवमुक्ते तु तथा वह्निना च तथा कृतम्।\nउमादेहं समुत्सृज्य शुक्रं भूमौ विसर्जितम् ।। ११.२३ ।।"
  },
  {
    "text": "ततो रुषितया देव्या शप्तोऽग्निः शांशपायन।\nइदं चोक्तवती वह्निं रोषगद्घदया गिरा ।। ११.२४ ।।"
  },
  {
    "text": "यस्मान्मय्यवितृप्तायां रतिविघ्नं हुताशन।\nकृतवानस्यकर्त्तव्यं तस्मात्त्वमसि दुर्मते ।। ११.२५ ।।"
  },
  {
    "text": "यदेवं विभृतं गर्भं रौद्रं शुक्रं महाप्रभम्।\nगर्भं त्वं धारयस्वैवमेषा ते दण्डधारणा ।। ११.२६ ।।"
  },
  {
    "text": "स शापरोषाद्रुद्राण्या अन्तर्गर्भो हुताशनः।\nबहून्वर्षगणान् गर्भं धारयामास वै द्विजाः ।। ११.२७ ।।"
  },
  {
    "text": "स गङ्गामुपगम्याह श्रूयतां सरिदुत्तमे।\nसुमहान् परिखेदो मे गर्भधारणकारणात् ।। ११.२८ ।।"
  },
  {
    "text": "मद्धितार्थमिमं गर्भमतो धारय निम्नगे।\nमत्प्रसादाच्च खेदो वै मन्दस्तव भविष्यति ।। ११.२९ ।।"
  },
  {
    "text": "तथेत्युक्त्वा तदा सा तु सम्प्रहृष्ट महानदी।\nतं गर्भं धारयामास दह्यमानेन चेतसा ।। ११.३० ।।"
  },
  {
    "text": "सापि कृच्छ्रेण महता खिद्यमाना महानदी।\nकालं प्रकृष्टं सुमहद्घर्भधारणतत्परा ।। ११.३१ ।।"
  },
  {
    "text": "तया परिगतं गर्भं कुक्षौ हिमवतः शुभे।\nशुभं शरवणं नाम चित्रं पुष्पितपादपम्।\nतत्र तं व्यसृजद्गर्भं दीप्यमानामिवानलम् ।। ११.३२ ।।"
  },
  {
    "text": "रुद्राग्निगङ्गातनयस्तत्र जातोऽरुणप्रभः ।\nआदित्यशतसङ्काशो महातेजाः प्रतापवान् ।। ११.३३ ।।"
  },
  {
    "text": "तस्मिञ्जाते महाभागे कुमारे जाह्नवीसुते।\nविमानयानैराकाशं पतत्रिभिरिवावृतम् ।। ११.३४ ।।"
  },
  {
    "text": "देवदुन्दुभयो नेदुराकाशे मधुरस्वराः।\nमुमुचुः पुष्पवर्षञ्च खचराः सिद्धचारणाः ।। ११.३५ ।।"
  },
  {
    "text": "जगुर्गन्धर्व्वमुख्याश्च सर्व्वशस्तत्र तत्र ह।\nयक्षा विद्याधराः सिद्धाः किन्नराश्चैव सर्वशः ।। ११.३६ ।।"
  },
  {
    "text": "महानाग सहस्राणि प्रवराश्च पतत्रिणः ।\nउपतस्थुर्महाभागमाग्नेयं शङ्करात्मजम्।\nप्रभावेण तदा तेन दैत्यदानवराक्षसाः ।। ११.३७ ।।"
  },
  {
    "text": "सह सप्तर्षिभार्याभिरादावे वाग्निसम्भवः।\nअभिषेकप्रयाताभिर्दृष्टो वर्ज्य त्वरुन्धतीम् ।। ११.३८ ।।"
  },
  {
    "text": "ताभिः स बालार्कनिभो रौद्रः परिवृतः प्रभुः ।\nस्निह्यमानाभिरत्यर्थं स्वकाभिरिव मातृभिः ।। ११.३९ ।।"
  },
  {
    "text": "युगपत्सर्वदेवीर्हि दिदृक्षुर्जाह्नवीसुतः।\nषप्मुखो व्यसृजच्छ्रीमांस्तासां प्रीत्या महाद्युतिः ।। ११.४० ।।"
  },
  {
    "text": "श्रीमान् कमलपत्राक्षस्तरुणादित्य सन्निभः।\nयेन जातेन लोकानामाक्षेपस्तेजसा कृतः ।। ११.४१ ।।"
  },
  {
    "text": "तेन जातेन महता देवानामसहिष्णवः।\nस्कन्दिता दानवगणास्तस्मात्स्कन्दः प्रतापवान् ।। ११.४२ ।।"
  },
  {
    "text": "कृत्तिकाभिस्तु यस्मात् संवर्द्धितः स पुरातनः।\nकार्त्तिकेय इति ख्यातस्तस्मादसुरसूदनः ।। ११.४३ ।।"
  },
  {
    "text": "जृम्भतस्तस्य दैत्यारेर्ज्वालामालाकुलात्तदा।\nमुखाद्विनिर्गता तस्य स्वशक्तिरपराजिता ।। ११.४४ ।।"
  },
  {
    "text": "क्रीडार्थञ्चैव स्कन्दस्य विष्णुना प्रभविष्णुना।\nगरुडादिति सृष्टौ हि पक्षिणौ हि प्रभद्रकौ ।। ११.४५ ।।"
  },
  {
    "text": "मयूरः कुक्कुटश्चैव पताका चैव वायुना।\nयस्य दत्ता सरस्वत्या महावीणा महास्वना।\nअजः स्वयम्भुवा दत्तो मेषो दत्तश्च शम्भुना ।। ११.४६ ।।"
  },
  {
    "text": "माया विहरणे विप्रा गिरौ क्रौञ्चे निपातिते।\nतारके चासुरवरे समुदीर्णे निपातिते ।। ११.४७ ।।"
  },
  {
    "text": "सेन्द्रोपेन्द्रैर्महाभागैर्देवरैग्निसुतः प्रभुः ।\nसेनापत्येन दैत्यारिरभिषिक्तः प्रतापवान् ।। ११.४८ ।।"
  },
  {
    "text": "देवसेनापतिस्त्वेवं पठ्यते नरनायकः।\nदेवारिस्कन्दनः स्कन्दः सर्वलोकेश्वरः प्रभुः ।। ११.४९ ।।"
  },
  {
    "text": "प्रमथैर्विविधैर्दवैस्तथा भूत गणैरपि ।\nमातृभिर्विविधाभिश्च विनायकगणैस्तथा ।। ११.५० ।।"
  },
  {
    "text": "सा त्वपश्यद्विमानानि पतन्ती सा दिवश्च्युता ।\nत्रसरेणुप्रमाणानि तेष्वपश्यच्च्युतान् पितॄन् ।। ११.५१ ।।"
  },
  {
    "text": "सुसूक्ष्मानपरित्यक्तानग्नीनग्निष्विवाहितान्।\nत्रायध्वमित्युवाचाथ पतन्ती तानवाक्शिराः ।। ११.५२ ।।"
  },
  {
    "text": "तैरुक्ता सा तु माभैषीरित्युक्ताधिष्ठिताभवत्।\nततः प्रासादयत्सा वै पितॄंस्तान् दीनया गिरा ।। ११.५३ ।।"
  },
  {
    "text": "ऊचुस्ते पितरः कन्यां भ्रष्टैश्वर्यां व्यतिक्रमात्।\nभ्रष्टैश्वर्या स्वदोषेण तपसि त्वं शुचिस्मिते ।। ११.५४ ।।"
  },
  {
    "text": "यैः क्रियन्ते च कर्म्माणि शरीरैरिह दैवतैः ।\nतैरेव तत्कर्मफलं प्राप्नुवन्तीह देवताः ।। ११.५५ ।।"
  },
  {
    "text": "सद्यः फलन्ति कर्माणि देवत्वे प्रेत्य मानुषे।\nतस्मादमावस्वपत्यत्वं प्रेत्य प्राप्स्यसे फलम् ।। ११.५६ ।।"
  },
  {
    "text": "इत्युक्त्या वै पितरः पुनस्ते तु प्रसादिताः।\nध्यात्वा प्रसादं सञ्चक्रुस्तस्यास्ते त्वनुकम्पया ।। ११.५७ ।।"
  },
  {
    "text": "अवश्यम्भाविनं दृष्ट्वा ह्यर्थमूचुस्ततः सुराः ।\nसोमपाः पितरः कन्यां राज्ञश्चैव ह्यमावसोः ।। ११.५८ ।।"
  },
  {
    "text": "उत्पन्नस्य पृथिव्यां तु मानुषत्वे महात्मनः।\nकन्या भूत्वा त्विमाँल्लोकान्पुनः प्राप्स्यसि स्वानिति ।। ११.५९ ।।"
  },
  {
    "text": "अष्टाविंशे भवित्री त्वं द्वापरे मत्स्ययोनिजा।\nअस्यैव राज्ञो दुहिता अद्रिकायां ह्यमावसोः ।। ११.६० ।।"
  },
  {
    "text": "पराशरस्य दायादं ऋषेस्त्वं जनयिष्यसि।\nस वेदमेकं विप्रर्षिश्चतुर्धा वै करिष्यति ।। ११.६१ ।।"
  },
  {
    "text": "महाभिषस्य पुत्रौ द्वौ शन्तनोः कीर्त्तिवर्द्धनौ।\nविचित्रवीर्य्यं धर्मज्ञं त्वमेवोत्पादयिष्यसि ।। ११.६२ ।।"
  },
  {
    "text": "चित्राङ्गदं चराजानं तेजोबलगुणान्वितम्।\nएतानुत्पाद्य पुत्रं स्वं पुनर्लोकानवाप्स्यसि ।। ११.६३ ।।"
  },
  {
    "text": "व्यतिक्रमात्पितॄणां त्वं प्राप्स्यसे जन्म कुत्सितम्।\nतस्यैव राज्ञस्त्वं कन्या अद्रिकायां भविष्यसि ।। ११.६४ ।।"
  },
  {
    "text": "कन्या भूत्वा ततश्च त्वमिमान् लोकानवाप्स्यसि।\nएवमुक्ता तु दाशेयी जाता सत्यवती तु सा ।। ११.६५ ।।"
  },
  {
    "text": "अद्रिकायां सुता मत्स्यां सुता जाता ह्यमावसोः।\nअद्रि कामत्स्यसम्भूता गङ्गायामनुसङ्गमे ।। ११.६६ ।।"
  },
  {
    "text": "तस्य राज्ञो हि सा कन्या राज्ञो वीर्य्ये सदैव हि।\nविरजा नाम ते लोका दिवि रोचन्ति ते गणाः ।। ११.६७ ।।"
  },
  {
    "text": "अग्निष्वात्ताः स्मृतास्तत्र पितरो भास्वरप्रभाः ।\nतान्दानवगणा यक्षा रक्षोगन्धर्व्वकिन्नराः।\nभूतसर्पपिशाचाश्च भावयन्ति फलार्थिनः ।। ११.६८ ।।"
  },
  {
    "text": "एते पुत्राः समाख्याताः पुलहस्य प्रजापतेः।\nत्रय एते गणाः प्रोक्ता धर्ममूर्तिधराः शुभाः ।। ११.६९ ।।"
  },
  {
    "text": "एतेषां मानसी कन्या पीवरी नाम विश्रुता।\nयोगिनी योगपत्नी च योगमाता तथैव च ।। ११.७० ।।"
  },
  {
    "text": "भविता द्वापरं प्राप्य अष्टाविंशन्तु दैवतम्।\nपराशरकुलोद्भूतः शुको नाम महातपाः ।। ११.७१ ।।"
  },
  {
    "text": "श्रीमान्योगी महायोगी योगस्तस्माद्द्विजोत्तमः।\nव्यासादरण्यां सम्भूतो विधूम इव पावकः ।। ११.७२ ।।"
  },
  {
    "text": "स तस्यां पितृकन्यायां योगाचार्यान्परिश्रुतान् ।\nकृष्णं गौरं प्रभुं शम्भुं तथा भूरिश्रुतं ववौ ।। ११.७३ ।।"
  },
  {
    "text": "कन्यां कीर्त्तिमतीञ्चैव योगिनीं योगमातरम् ।\nब्रह्मदत्तस्य जननी महिषी त्वणुहस्य तु ।। ११.७४ ।।"
  },
  {
    "text": "एतानुत्पाद्य धर्मात्मा पुत्रान्योगमवाप्य च।\nमहायोगतपाश्चैव अपरावर्त्तिनीं गतिम् ।। ११.७५ ।।"
  },
  {
    "text": "आदित्यकिरणोपेतं त्वपुनर्भावमास्थितः।\nसर्वव्यापि विनिर्मुक्तो भविष्यति महामुनिः ।। ११.७६ ।।"
  },
  {
    "text": "अमूर्त्तिमन्तः पितरो धर्ममूर्त्तिधरास्तु ये।\nत्रय एते गणास्तेषां चत्वारोऽन्ये निबोधत ।। ११.७७ ।।"
  },
  {
    "text": "यान्वक्ष्यामि द्विजश्रेष्ठा मूर्त्तिमन्तो महाप्रभाः।\nउत्पन्नास्ते स्वधायास्तु कन्या ह्यग्नेः कवेः सुताः ।। ११.७८ ।।"
  },
  {
    "text": "पितरो देवलोकेषु ज्योतिर्भासिषु भास्वराः।\nसर्वकामसमृद्धेषु द्विजा स्तान्भावयन्त्युत ।। ११.७९ ।।"
  },
  {
    "text": "एतेषां मानसी कन्या गौर्नाम दिवि विश्रुता।\nदत्तसेना कुमारेण शुक्रस्य महिषी प्रिया ।। ११.८० ।।"
  },
  {
    "text": "एकत्रिंशच्च विख्याता भृगूणां कीर्त्तिवर्द्धनाः।\nमरीचिगर्भास्ते लोकाः समावृत्य दिवि स्थिताः ।। ११.८१ ।।"
  },
  {
    "text": "एते ह्यङ्गिरसः पुत्राः साध्यैः सह विवर्द्धिताः।\nउपहूताः स्मृतास्ते तु पितरो भास्वरा दिवि।\nतान्क्षत्रियगणान्दृष्ट्वा भावयन्ति फलार्थिनः ।। ११.८२ ।।"
  },
  {
    "text": "एतेषां मानसी कन्या यशोदा नाम विश्रुता।\nपत्नी सा विश्वमहतः स्नुषा वै विश्वशर्म्मिणः ।। ११.८३ ।।"
  },
  {
    "text": "राजर्षेर्जननी देवी खट्वाङ्गस्य महात्मनः।\nयस्य यज्ञे पुरा गीता गाथा गीतैर्महर्षिभिः ।। ११.८४ ।।"
  },
  {
    "text": "अग्नेर्जन्म तथा दृष्ट्वा शाण्डिल्यस्य महात्मनः।\nयजमानं दिलीपं ये पश्यन्ति सुसमाहिताः।\nसत्यव्रतं महात्मानं ते स्वर्गजयिनोऽमराः ।। ११.८५ ।।"
  },
  {
    "text": "आज्यपा नाम पितरः कर्दमस्य प्रजापतेः ।\nसमुत्पन्नस्य पुलहादुत्पन्नास्तस्य वै पुनः ।। ११.८६ ।।"
  },
  {
    "text": "लोकेष्वेतेषु वर्त्तन्ते कामगेषु विहङ्गमाः ।\nएतान्वैश्यगणाः श्राद्धे भावयन्ति फलार्थिनः ।। ११.८७ ।।"
  },
  {
    "text": "एतेषां मानसी सन्या विरजा नाम विश्रुता ।\nययातेर्जननी साध्वी पत्नी सा नहुषस्य तु ।। ११.८८ ।।"
  },
  {
    "text": "सुकाला नाम पितरो वसिष्ठस्य प्रजापतेः ।\nहिरण्यगर्भस्य सुताः शूद्रास्तान्बावयन्त्युत ।। ११.८९ ।।"
  },
  {
    "text": "मानसा नाम ते लोका वहन्ते यत्र ते दिवि।\nएतेषां मानसी कन्या नर्मदा सरितां वरा ।। ११.९० ।।"
  },
  {
    "text": "सा भावयति भूतानि दक्षिणापथगामिनी ।\nजननी त्रसद्दस्योर्हि पुरुकुत्सपरिग्रहः ।। ११.९१ ।।"
  },
  {
    "text": "एतेषामभ्युपगमान्मातुर्मन्वन्तरेश्वरः ।\nमन्वन्त रादौ श्राद्धानि प्रवर्त्तयति सर्वशः ।। ११.९२ ।।"
  },
  {
    "text": "पिदॄणामानुपूर्व्येण सर्वेषां द्विजसत्तमाः ।\nतस्मादिह स्वधर्मेण श्राद्धं देयन्तु श्रद्धया ।। ११.९३ ।।"
  },
  {
    "text": "सर्वेषां राजतैः पात्रैरपि वा रजतान्वितैः।\nदत्तं स्वधां पुरोधाय तथा प्रीणाति वै पितॄन् ।। ११.९४ ।।"
  },
  {
    "text": "सोमस्याप्यायनं कृत्वा ह्यग्नेर्वैवस्वतस्य च।\nउद गायनञ्चाग्नौ च अश्वमेधं तदामुयात् ।। ११.९५ ।।"
  },
  {
    "text": "पितॄन् प्रीणाति वै भक्त्या पितरः प्रीणयन्ति तम्।\nपितरः पुष्टिकामस्य प्रजाकामस्य वा पुनः।\nपुष्टिं प्रजां च स्वर्गं प्रयच्छन्ति न संशयः ।। ११.९६ ।।"
  },
  {
    "text": "देवकार्य्यादपि सदा पितृकार्य्यं विशिष्यते।\nदेवताभ्यः पितॄणां हि पूर्व्वमाप्यायनं स्मृतम् ।। ११.९७ ।।"
  },
  {
    "text": "न हि योगगतिः सूक्ष्मा पितॄणामपि तृप्तयः।\nतपसा हि प्रसिद्धेन दृश्यन्ते मांसचक्षुषा ।। ११.९८ ।।"
  },
  {
    "text": "इत्येते पितरश्चैव लोका दुहितरश्च वै।\nदौहित्रा यजमानाश्च प्रोक्ता ये भावयन्ति तान् ।। ११.९९ ।।"
  },
  {
    "text": "चत्वारो मूर्त्तिमन्तश्च त्रयस्तेषाममूर्त्तयः।\nतेभ्यः श्राद्धानि सत्कृत्य देवाः कुर्व्वन्ति यत्नतः ।। ११.१०० ।।"
  },
  {
    "text": "भक्ताः प्राञ्जलयः सर्वे सेन्द्रास्तद्घतमानसाः।\nविश्वे च सिकताश्चैव पृश्निजाः श्रृङ्गिणस्तथा ।। ११.१०१ ।।"
  },
  {
    "text": "कृष्णाः श्वेतास्त्वजाश्चैव विधिवत्पूजयन्त्युत।\nप्रजास्ता वातरशना दिवाकीर्त्त्यास्तथैव च ।। ११.१०२ ।।"
  },
  {
    "text": "लेखाश्च मरुतश्चैव ब्रह्माद्याश्च दिवौकसः।\nअत्रिभृग्वङ्गिराद्याश्च ऋषयः सर्व्व एव च ।। ११.१०३ ।।"
  },
  {
    "text": "यक्षा नागाः सुपर्णाश्च किन्नरा राक्षसैः सह।\nपितॄंस्त्वपूजयन्सर्वे नित्यमेव फलार्थिनः ।। ११.१०४ ।।"
  },
  {
    "text": "एवमेते महात्मानः श्राद्धे सत्कृत्य पूजिताः।\nसर्वान्कामान्प्रयच्छन्ति शतशोऽथ सहस्रशः ।। ११.१०५ ।।"
  },
  {
    "text": "हित्वा त्रैलोक्यसंसारं जरामृत्युभयं तथा।\nमोक्षं योगमयैश्वर्य्यं प्रयच्छन्ति पितामहाः ।। ११.१०६ ।।"
  },
  {
    "text": "मोक्षोपायमथैश्वर्य्यं सूक्ष्मदेहाश्च देवताः।\nकृत्स्नं वैराग्यमानन्त्यं प्रयच्छन्ति पितामहाः ।। ११.१०७ ।।"
  },
  {
    "text": "ऐश्वर्य्यं विहितं योगमैश्वर्य्यं वित्तमुत्तमम्।\nयोगैश्वर्य्यदृते मोक्षः कथञ्चिन्नोपपद्यते ।। ११.१०८ ।।"
  },
  {
    "text": "अपक्षस्यैव गमनं गगने पक्षिणो यथा ।\nवरिष्ठः सर्वधर्म्माणां मोक्षो धर्म्मः सनातनः ।। ११.१०९ ।।"
  },
  {
    "text": "विमानानां सहस्राणि युक्तान्यप्सरसांगणैः।\nसर्वकामप्रसिद्धानि प्रयच्छन्ति पितामहाः ।। ११.११० ।।"
  },
  {
    "text": "प्रज्ञा पुष्टिः स्मृतिर्मेधा राज्यमारोग्यमेव च।\nपितॄणां हि प्रसादेन प्राप्यते सुमहात्मना ।। ११.१११ ।।"
  },
  {
    "text": "मुक्तावैढूर्य्यवासांसि वाजिनागायुतानि च।\nकोटिशश्चापि रत्नानि प्रयच्छन्ति पितामहाः ।। ११.११२ ।।"
  },
  {
    "text": "हंसबर्हिणयुक्तानि मुक्तावैढूर्य्यवन्ति च।\nकिङ्किणीजालनद्धानि सदा पुष्पफलानि च।\nप्रीत्या नित्यं प्रयच्छन्ति मनुष्याणां पितामहाः ।। ११.११३ ।।"
  },
  {
    "text": "इति श्रीमहापुराणे वायुप्रोक्ते श्राद्धकल्पो नामैकादशोऽध्यायः ।। ११ ।। *"
  }
]
[
  {
    "text": "सूत उवाच।।\nसात्वती रूपसम्पन्नं कौशल्या सुषुवे सुतम्।\nभजिनं भजमानं च दिव्यं देवावृधं नृपम् ।। ३४.१ ।।"
  },
  {
    "text": "अन्धकञ्च सहाभोजं वृष्णिञ्च यदुनन्दनम्।\nतेषां हि सर्गाश्चत्वारः श्रृणुध्वं विस्तरेण वै ।। ३४.२ ।।"
  },
  {
    "text": "भजमानस्य श्रृञ्जय्यां बाह्यश्चोपरि बाह्यकः।\nश्रृञ्जयस्य सुते द्वे तु बाह्यकस्ते उदावहत् ।। ३४.३ ।।"
  },
  {
    "text": "तस्य भार्ये भगिन्यौ ते प्रासूतेति सुतान् बहून्।\nनिमिश्च पणवश्चैव वृष्णिः परपुरञ्जयः ।। ३४.४ ।।"
  },
  {
    "text": "ये बाह्यकार्य्यश्रृञ्जय्यां भजमानाद्विजज्ञिरे।\nअयुतायुतसाहस्र शतजिदथ वामकः ।। ३४.५ ।।"
  },
  {
    "text": "बाह्यकार्य्याभगिन्यां ये भजमाना द्विजज्ञिरे।\nतेषां देवावृधो राजा चचार परमं तपः ।। ३४.६ ।।"
  },
  {
    "text": "पुत्रः सर्वगुणोपेतो मम भूयादिति स्म ह।\nसंयोज्यात्मानमेवं सवर्णा सा जलमस्पृशत् ।। ३४.७ ।।"
  },
  {
    "text": "सा चोपस्पर्शनात्तस्य चकार ऋषिमापगा।\nकल्याणञ्च नरपतेस्तस्य सा निम्नगोत्तमा ।। ३४.८ ।।"
  },
  {
    "text": "चिन्तयाभिपरीताङ्गा जगामाथ विनिश्चयम्।\nनाधिगच्छामि तां नारीं यस्यामेवंविधः सुतः ।। ३४.९ ।।"
  },
  {
    "text": "भवेत्सर्वगुणोपेतो राज्ञो देवावृधस्य हि।\nतस्मादस्य स्वयं चाहं भवाम्यद्य सहव्रता।\nजज्ञे तस्याः स्वयं हस्तो भावस्तस्य यथेरितः ।। ३४.१० ।।"
  },
  {
    "text": "अथ भूत्वा कुमारी तु सावित्री परमं वचः।\nचिन्तयामास राजानं तामियेष स पर्थिवः ।। ३४.११ ।।"
  },
  {
    "text": "तस्यामाधत्त गर्भं स तेजस्विनमुदारधीः।\nअथ सा नवमे मासि सुषुवे सरितांवरा ।। ३४.१२ ।।"
  },
  {
    "text": "पुत्रं सर्वगुणोपेतं यथा देवावृधेप्सितः।\nतत्र वंशे पुराणज्ञा गाथां गायन्ति वै द्विजाः ।। ३४.१३ ।।"
  },
  {
    "text": "गुणान् देवावृधस्यापि कीर्त्तयन्तो महात्मनः।\nयथैव श्रृणुते दूरात् संपश्यति तथान्तिकात् ।। ३४.१४ ।।"
  },
  {
    "text": "बभ्रुः श्रेष्ठो मनुष्याणां देवैर्देवावृधः समः।\nपुरुषाः पञ्चषष्टिश्च सहस्राणि च सप्ततिः।\nयेऽमृतत्वमनुप्राप्ता बभ्रुर्देवावृधादपि ।। ३४.१५ ।।"
  },
  {
    "text": "यज्वा दानपतिर्वीरो ब्रह्मण्यः सत्य वाग् बुधः।\nकीर्त्तिमांश्च महाभागः सात्त्वतानां महारथः ।। ३४.१६ ।।"
  },
  {
    "text": "तस्यान्ववाये सुमहाभोजयेमार्तिकावलाः।\nगान्धारी चैव माद्री च वृष्णेर्भार्य्ये बभूवतुः ।। ३४.१७ ।।"
  },
  {
    "text": "गान्धारी जनयामास सुमित्रं मित्रनन्दनम्।\nमाद्री युधाजितं पुत्रं सा तु वै देवमीढुषम् ।। ३४.१८ ।।"
  },
  {
    "text": "अनमित्रं सुतञ्चैव तावुभौ पुरुषोत्तमौ।\nअनमित्रसुतो निघ्नो निघ्नस्य द्वौ बभूवतुः ।। ३४.१९ ।।"
  },
  {
    "text": "प्रसेनश्च महाभागः शक्रजिच्च सुतावुभौ।\nतस्य शक्रजितः पूर्वः सखा प्राणसमोऽभवत् ।। ३४.२० ।।"
  },
  {
    "text": "स कदाचिन्निशापाये रथेन रथिनांवरः।\nतोयकूलादपः स्प्रष्टुमुपस्थातुं ययौ रविम् ।। ३४.२१ ।।"
  },
  {
    "text": "तस्योपतिष्ठतः सूर्यो विवस्वानग्रतः स्थितः।\nअस्पष्टमूर्तिर्भगवां स्तेजोमण्डलवान् विभुः ।। ३४.२२ ।।"
  },
  {
    "text": "अथ राजा विवस्वन्तमुवाच स्थितमग्रतः।\nयथैव व्योम्नि पश्यामि त्वामहं ज्योतिषाम्पते ।। ३४.२३ ।।"
  },
  {
    "text": "तेजोमण्डलिनञ्चैव तथैवाप्यग्रतः स्थितम्।\nको विशेषो विवस्वंस्ते साक्षादुपगतेन वै ।। ३४.२४ ।।"
  },
  {
    "text": "एतच्छ्रुत्वा स भगवान् मणिरत्नं स्यमन्तकम्।\nस्वकण्ठादवमुच्याथ बबन्ध नृपतेस्तदा ।। ३४.२५ ।।"
  },
  {
    "text": "ततो विग्रहवन्तं तं ददर्श नृपतिस्तदा।\nप्रतिमामथ तां दृष्ट्वा मुहूर्त्तं कृतवांस्तथा ।। ३४.२६ ।।"
  },
  {
    "text": "तमतिप्रस्थितं भूयो विवस्वन्तं स शक्रजित्।\nप्रोवाचाग्निसवर्णं त्वं येन लोकान् प्रयास्यति।\nतदैव मणिरत्नं तन्मां भवान् दातुमर्हति ।। ३४.२७ ।।"
  },
  {
    "text": "स्यमन्तकं नाम मणिं दत्तवांस्तस्य भास्करः।\nस तमाबद्ध्य नगरं प्रविवेश महीपतिः ।। ३४.२८ ।।"
  },
  {
    "text": "तं जनाः पर्यधावन्त सूर्योऽयं गच्छतीति ह।\nसभां विस्माययित्वाथ पुरीमन्तःपुरं तथा ।। ३४.२९ ।।"
  },
  {
    "text": "तं प्रसेनिजिते दिव्यं मणिरत्नं स्यमन्तकम्।\nददौ भ्रात्रे नरपतिः प्रेम्णा शक्रजिदुत्तमम् ।। ३४.३० ।।"
  },
  {
    "text": "स्यमन्तको नाम मणिर्यस्य राष्ट्रे स्थितो भेवत् ।\nकालवर्षी च पर्जन्यो न च व्याधिभयं तदा ।। ३४.३१ ।।"
  },
  {
    "text": "लिप्सां चक्रे प्रसेनात्तु मणिरत्नं स्यमन्तकम्।\nगोविन्दो न च तं लेभे शक्तोऽपि न जहार च ।। ३४.३२ ।।"
  },
  {
    "text": "कदा चिन्मृगयां यातः प्रसेनस्तेन भूषितः।\nस्यमन्तककृते सिंहाद्वधं प्राप्तः सुदारुणम् ।। ३४.३३ ।।"
  },
  {
    "text": "जाम्बवानृक्षराजस्तु तं सिंहं निजघान वै ।\nआदाय च मणिं दिव्यं स्वं बिलं प्रविवेश ह ।। ३४.३४ ।।"
  },
  {
    "text": "तत्कर्म कृष्णस्य ततो वृष्ण्यन्धकमहत्तराः।\nमणौगृध्नुन्तु मन्वानास्तमेव विशशङ्किरे ।। ३४.३५ ।।"
  },
  {
    "text": "मिथ्याभिशस्तिं तेभ्यस्तां बलवानरिसूदनः।\nअमृष्यमाणो भगवान् वनं स विचचार ह ।। ३४.३६ ।।"
  },
  {
    "text": "स तु प्रसेनमृगयामचरत्तत्र चाप्यथ।\nप्रसेनस्य पदं गृह्य पुरुषै राप्तकारिभिः ।। ३४.३७ ।।"
  },
  {
    "text": "ऋक्षवन्तं गिरिवरं विन्ध्यञ्च नगमुत्तमम्।\nअन्वेषणपरिश्रान्तः स ददर्श महामनाः ।। ३४.३८ ।।"
  },
  {
    "text": "साश्वं हतं प्रसेनं तं नाविन्दत्तत्र वै मणिम्।\nअथ सिंहः प्रसेनस्य शरीरस्याविदूरतः ।। ३४.३९ ।।"
  },
  {
    "text": "ऋक्षेण निहतो दृष्टः पादैऋक्षस्य सूचिताम्।\nपदैरन्वेषयामास गुहामृक्षस्य यादवः ।। ३४.४० ।।"
  },
  {
    "text": "महत्यतिबिले वाणीं शुश्राव प्रमदेरिताम्।\nधात्र्या कुमारमादाय सुतं जाम्बवतो द्विजाः।\nप्रीतिमत्याथ मणिना मारोदीरित्युदीरिताम् ।। ३४.४१ ।।"
  },
  {
    "text": "।।धात्र्युवाच।।\nप्रसेनमवधीत् सिंहः सिंहो जाम्बवता हतः।\nसुकुमारक मारोदीस्तव ह्येष स्यमन्तकः ।। ३४.४२ ।।"
  },
  {
    "text": "व्यक्तीकृतञ्च शब्दं तं तूर्णं सोऽपि ययौ बिलम्।\nअपश्यच्च विलाभ्याशे प्रसेनमवदारितम्।। ३४.४३ ।।"
  },
  {
    "text": "प्रविश्य चापि भगवास्तदृक्षबिलमञ्जसा।\nददर्श ऋक्षराजानं जाम्बवन्तमुदारधीः ।। ३४.४४ ।।"
  },
  {
    "text": "युयुधे वासुदेवस्तु बिले जाम्बवता सह।\nबाहुभ्यामेव गोविन्दो दिवसानेकविंशतिम् ।। ३४.४५ ।।"
  },
  {
    "text": "प्रविष्टे च बिलं कृष्णे वासुदेव पुरःसराः ।\nपुनर्द्वारवतीमेत्य हतं कृष्णं न्यवेदयन् ।। ३४.४६ ।।"
  },
  {
    "text": "वासुदेवस्तु निर्जित्य जाम्बवन्तं महाबलम्।\nलेभे जाम्बवतीं कन्यामृक्षराजस्य सम्मताम् ।। ३४.४७ ।।"
  },
  {
    "text": "भगवत्तेजसा ग्रस्तो जाम्बवान् प्रसभं मणिम्।\nसुतां जाम्बवतीमाशु विष्वक्सेनाय दत्तवान् ।। ३४.४८ ।।"
  },
  {
    "text": "मणिं स्यमन्तकं चैव जग्राहात्म विशुद्धये।\nअनुनीय ऋक्षराजं निर्ययौ च तदा बिलात् ।। ३४.४९ ।।"
  },
  {
    "text": "एवं स मणिमादाय विशोद्ध्यात्मानमात्मना।\nददौ सत्राजिते तं वै मणिं सात्वतसन्निधौ ।। ३४.५० ।।"
  },
  {
    "text": "कन्यां पुनर्जाम्बवतीमुवाच मधुसूदनः।\nतस्मान्मिथ्याभिशापात् स व्यमुच्यत जनार्दनः ।। ३४.५१ ।।"
  },
  {
    "text": "इमां मिथ्याभिशस्तिं यः कृष्णस्येह व्यपोहिताम्।\nवेद मिथ्याभिशस्तेः स नाभिशस्यति कर्हिचित् ।। ३४.५२ ।।"
  },
  {
    "text": "दश स्वसृभ्यो भार्य्याभ्यः शत्रजित्तः शतं सुताः।\nख्यातिमन्तस्त्रयस्तेषां भङ्गकारस्तु पूर्व्वजः।\nवीरो व्रतपतिश्चैव ह्यपस्वान्तश्च सुप्रियः ।। ३४.५३ ।।"
  },
  {
    "text": "अथ द्वारवती नाम भङ्गकारस्य सुप्रजा।\nसुषुवे सा कुमारीस्तु तिस्रो रूपगुणान्विताः ।। ३४.५४ ।।"
  },
  {
    "text": "सत्य भामोत्तमा स्त्रीणां व्रतिनीव दृढव्रता।\nतथा तपस्विनी चैव पिता कृष्णस्य तां ददौ ।। ३४.५५ ।।"
  },
  {
    "text": "यत्तत् सत्राजिते कृष्णो मणिरत्नं स्यमन्तकम्।\nप्रादात्तदाहरद्रत्नं भोजेन शतधन्वना ।। ३४.५६ ।।"
  },
  {
    "text": "तदा हि प्रार्थयामास सत्यभामामनिन्दिताम्।\nअक्रूरो रत्नमन्विच्छन् मणिञ्चैव स्यमन्तकम् ।। ३४.५७ ।।"
  },
  {
    "text": "भद्रकारं ततो हत्वा शतधन्वा महाबलः।\nरात्रौ तं मणिमादाय ततोऽक्रूराय दत्तवान् ।। ३४.५८ ।।"
  },
  {
    "text": "अक्रूरस्तु तदा रत्नमादाय स नरर्षभः।\nसमयं कारणं चक्रे बोध्यो नान्यैस्त्वयेत्युत ।। ३४.५९ ।।"
  },
  {
    "text": "वयमभ्युपपत्स्यामः कृष्णेन त्वं प्रधर्षितः।\nमम च द्वारकाः सर्वा वशे तिष्टन्त्यसंशयम् ।। ३४.६० ।।"
  },
  {
    "text": "हते पितरि दुःशार्त्ता सत्यभामा यशस्विनी।\nप्रययौ रथमारुह्य नगरं वारणावतम् ।। ३४.६१ ।।"
  },
  {
    "text": "सत्यभामा तु तद्वृत्तं भोजस्य शतधन्वनः।\nभर्तुर्निवेद्य दुःखार्त्ता पार्श्वस्थाश्रूण्यवर्तयत् ।। ३४.६२ ।।"
  },
  {
    "text": "पाण्डवानान्तु दग्धानां हरिः कृत्वोदकक्रियाम् ।\nतुल्यार्थे चैव भ्रातॄणां नियोजयति सात्यकिम् ।। ३४.६३ ।।"
  },
  {
    "text": "तत स्त्वरितमागम्य द्वारकां मधुसूदनः।\nपूर्व्वजं हलिनं श्रीमानिदं वचनमब्रवीत् ।। ३४.६४ ।।"
  },
  {
    "text": "हतः प्रसेनः सिंहेन सत्राजिच्छतधन्वना।\nस्यमन्तकमहं मार्गे तस्य प्रहर हे प्रभो ।। ३४.६५ ।।"
  },
  {
    "text": "तदारोह रथं शीघ्रं भोजं हत्वा महाबलम्।\nस्यमन्तको महाबाहो तदास्माकं भविष्यति ।। ३४.६६ ।।"
  },
  {
    "text": "ततः प्रवृत्ते युद्धे तु तुमुले भोजकृष्णयोः।\nशतधन्वा न चाक्रूरमवैक्षत् सर्वतो दिशि ।। ३४.६७ ।।"
  },
  {
    "text": "अनष्टाश्वावरोहन्तु कृत्वा भोजजनार्दनौ।\nशक्तोऽपि साध्याद्वार्द्धक्यान्नाक्रूरोऽभ्युपपद्यत ।। ३४.६८ ।।"
  },
  {
    "text": "अपयाने ततो बुद्धिं भूयश्चक्रे भयान्वितः।\nयोजनानां शतं साग्रं यया च प्रत्यपद्यत ।। ३४.६९ ।।"
  },
  {
    "text": "विज्ञातहृदया नाम शतयोजनगामिनी।\nभोजस्य वढवादित्यो यया कृष्णमयोधयत् ।। ३४.७० ।।"
  },
  {
    "text": "प्रवृद्धवेगा वडवा त्वध्वनां शतयोजनम्।\nदृष्टा रथगतिस्तस्य शतधन्वानमर्द्दयत् ।। ३४.७१ ।।"
  },
  {
    "text": "ततस्तस्य हयास्ते तु श्रमात् खेदाच्च वै द्विजाः।\nखमुत्पेतू रथप्राणाः कृष्णो राममथाब्रवीत् ।। ३४.७२ ।।"
  },
  {
    "text": "तिष्ठस्वेह महाबाहो दृष्टदोषा मया हयाः।\nपद्य्भां गत्वा हरिष्यामि मणिरत्नं स्यमन्तकम् ।। ३४.७३ ।।"
  },
  {
    "text": "पद्भ्यामेव ततो गत्वा शतधन्वानमच्युतः।\nमिथिलाधिपतिं तं वै जघान परमास्त्रवित् ।। ३४.७४ ।।"
  },
  {
    "text": "स्यमन्तकं न चापश्यद्धत्वा भोजं महाबलम्।\nनिवृत्तं चाब्रवीत् कृष्णं रत्नं देहीति लाङ्गली ।। ३४.७५ ।।"
  },
  {
    "text": "नास्तीति कृष्णश्चोवाच ततो रामो रुषान्वितः।\nधिक्छब्दमसकृत् पूर्व्वं प्रत्युवाच जनार्द्दनम् ।। ३४.७६ ।।"
  },
  {
    "text": "भ्रातृत्वान्मर्षयाम्येष स्वस्ति तेऽस्तु व्रजाम्यहम्।\nकृत्यं न मे द्रारकया न त्वया न च वृष्णिभिः ।। ३४.७७ ।।"
  },
  {
    "text": "प्रविवेश ततो रामो मिथिलामरिमर्द्दनः।\nसर्व्वकामैरुपहृतैर्मैथिलेनैव पूजितः ।। ३४.७८ ।।"
  },
  {
    "text": "एतस्मिन्नेव काले तु बभ्रुर्मतिमतांवरः।\nनानारूपान् क्रतून् सर्व्वानाजहार निरर्गलान् ।। ३४.७९ ।।"
  },
  {
    "text": "दीक्षामयं सकवचं रक्षार्थं प्रविवेश ह।\nस्यमन्तककृते राजा गाधिपुत्रो महायशाः ।। ३४.८० ।।"
  },
  {
    "text": "अर्थान् रत्नानि चाग्र्याणि द्रव्याणि विविधानि च ।\nषष्टिवर्षगते काले यज्ञेषु विन्ययोजयत् ।। ३४.८१ ।।"
  },
  {
    "text": "अक्रूरयज्ञ इत्येते ख्यातास्तस्य महात्मनः।\nबह्वन्नदक्षिणाः सर्व्वे सर्व्वकामप्रदायिनः ।। ३४.८२ ।।"
  },
  {
    "text": "अथ दुर्य्योधनो राजा गत्वाऽथ मिथिलां प्रभुः।\nगदाशिक्षां ततो दिव्यां बलभद्रादवाप्तवान् ।। ३४.८३।\nप्रसाद्य तु ततो विप्रा वृष्ण्यन्धकमहारथैः।\nआनीतो द्वारकामेव कृष्णेन च महात्मना ।। ३४.८४ ।।"
  },
  {
    "text": "अक्रूरमन्धकैः सार्द्धमुपायात् पुरुषर्षभः।\nयुद्धे हत्वा तु शत्रुग्नं सह बन्धुमता बली ।। ३४.८५ ।।"
  },
  {
    "text": "श्वफल्कतनयायान्तु नरायां नरसत्तमौ।\nभङ्गकारस्य तनयो विश्रुतौ सुमहाबलौ ।। ३४.८६ ।।"
  },
  {
    "text": "जज्ञातेऽन्धकमुख्यस्य शत्रुघ्नो बन्धुमांश्च तौ।\nवधार्थं भङ्गकारस्य कृष्णो न प्रीतिमान् भवेत् ।। ३४.८७ ।।"
  },
  {
    "text": "ज्ञाति भेदभयाद्भीतः समुपेक्षितवांस्तथा।\nअपयाते तथाक्रूरे नावर्षत्पाकशासनः ।। ३४.८८ ।।"
  },
  {
    "text": "अनावृष्ट्या हतं राष्ट्रमभवत्तद्वघोद्यतम्।\nततः प्रसादयामासुरक्रूरं कुकुरान्धकाः ।। ३४.८९ ।।"
  },
  {
    "text": "पुनर्द्वारवतीं प्राप्ते तदा दानपतौ तथा।\nप्रववर्ष सहस्राक्षः कुक्षौ जलनिधेस्ततः ।। ३४.९० ।।"
  },
  {
    "text": "कन्याञ्च वासुदेवाय स्वसारं शीलसम्मताम्।\nअक्रूरः प्रददौ श्रीमान् प्रीत्यर्थं यदुपुङ्गवः ।। ३४.९१ ।।"
  },
  {
    "text": "अत विज्ञाय योगेन कृष्णो बभ्रुगतं मणिम्।\nसभामध्ये तदा प्राह तमक्रूरं जनार्दनः ।। ३४.९२ ।।"
  },
  {
    "text": "यच्च रत्नं मणिवरं तव हस्तगतं प्रभो।\nतत्प्रयच्छस्व मानार्ह विमतिञ्चात्र मा कृथाः ।। ३४.९३ ।।"
  },
  {
    "text": "षष्टिवर्षगते काले यद्रोषोऽभूत्तदा मम।\nसुसंरूढः सकृत् प्राप्तस्तत्कालाश्रित्य स महान् ।। ३४.९४ ।।"
  },
  {
    "text": "ततः कृष्णस्य वचनात् सर्व्वसात्वतसंसदि।\nप्रददौ तं मणिं बभ्रुरक्लेशेन महामतिः ।। ३४.९५ ।।"
  },
  {
    "text": "तत आर्ज्जवसंप्राप्तबभ्रुहस्तादरिन्दमः।\nददौ प्रहृष्टमनसा तं मणिं बभ्रवे पुनः ।। ३४.९६ ।।"
  },
  {
    "text": "स कृष्णहस्तात् संप्राप्य मणिरत्नं स्यमन्तकम्।\nआबद्ध्य गान्दिनीपुत्रो विरराजांशुमानिव ।। ३४.९७ ।।"
  },
  {
    "text": "इमां मिथ्याभिशस्तिं यो विशुद्धामपि चोत्तमाम् ।\nवेद मिथ्याभि शस्तिं स न व्रजेच्च कथञ्चन ।। ३४.९८ ।।"
  },
  {
    "text": "अनिमित्राच्छिनिर्जज्ञे कनिष्ठाद्वृष्णिनन्दनात् ।। ३४.९९ ।।"
  },
  {
    "text": "सत्यवाक् सत्यसम्पन्नः सत्यकस्तस्य चात्मजः।\nसात्यकिर्युयुधानस्य तस्य भूतिः सुतोऽभवत् ।। ३४.१०० ।।"
  },
  {
    "text": "भूतेर्युगन्धरः पुत्र इति भौत्याः प्रकीर्त्तिताः।\nजज्ञाते तनयौ पृश्नेः श्वफल्कश्चित्रकश्च यः ।। ३४.१०१ ।।"
  },
  {
    "text": "श्वफल्कस्तु महाराजो धर्मात्मा यत्र वर्त्तते।\nनास्ति व्याधिभयं तत्र न चावृष्टिभयं तथा ।। ३४.१०२ ।।"
  },
  {
    "text": "कदाचित् काशिराजस्य विभोस्तु द्विजसत्तमाः।\nत्रीणि वर्षाणि विषये नावर्षत्पाकशासनः ।। ३४.१०३ ।।"
  },
  {
    "text": "स तत्र वासयामास श्वफल्कं परमार्चितम्।\nश्वफल्कपरिवासेन प्रावर्षत्पाकशासनः ।। ३४.१०४ ।।"
  },
  {
    "text": "श्वफल्कः काशिराजस्य सुतां भार्यामनिन्दिताम्।\nगान्दिनीं नाम गां सा हि ददौ विप्राय नित्यशः ।। ३४.१०५ ।।"
  },
  {
    "text": "सा मातुरुदरस्था वै बहुवर्ष शतान् किल।\nवसति स्म न वै जज्ञे सर्भस्थान्तां पिताब्रवीत् ।। ३४.१०६ ।।"
  },
  {
    "text": "जायस्व शीघ्रं भद्रन्ते किमर्थं चापि तिष्ठसि।\nप्रोवाच चैनं गर्भ स्था सा कन्या गौर्दिने दिने ।। ३४.१०७ ।।"
  },
  {
    "text": "यदि दत्ता तदा स्यां हि यदि स्यामीहतां पितः।\nतथेत्युवाच तां तस्याः पिता काममपूपुरत् ।। ३४.१०८ ।।"
  },
  {
    "text": "दाता यज्वा च शूरश्च श्रुतवानतिथिप्रियः।\nतस्याः पुत्रः स्मृतोऽक्रूरः श्वफल्को भूरिदक्षिणः ।। ३४.१०९ ।।"
  },
  {
    "text": "उपमङ्गुस्तथा मङ्गुर्मृदुरश्चारिमेजयः।\nगिरिरक्षस्तता यक्षः शत्रुघ्नो वारिमर्द्दनः ।। ३४.११० ।।"
  },
  {
    "text": "धर्मभृच्च श्रृष्टचयो वर्गमोचस्तथापरः।\nआवाहप्रतिवाहौ च वसुदेवा वराङ्गना ।। ३४.१११ ।।"
  },
  {
    "text": "अक्रूरादुग्रसेन्यान्तु सुतौ द्वौ कुलनन्दिनौ।\nदेवश्चानुपदेवश्च जज्ञाते देवसंमितौ ।। ३४.११२ ।।"
  },
  {
    "text": "चित्रकस्याभवन् पुत्राः पृथुर्विपृथुरेव च।\nअश्वग्रीवोऽश्वबाहुश्च सुपार्श्वकगवेषणौ ।। ३४.११३ ।।"
  },
  {
    "text": "अरिष्टनेमिरश्वश्च सुवर्मा वर्मचर्मभृत् ।\nअभूमिर्बहुभूमिश्च श्रविष्ठाश्रवणे स्त्रियौ ।। ३४.११४ ।।"
  },
  {
    "text": "सत्यकात् काशिदुहिता लेभे सा चतुरः सुतान्।\nककुदं भजमानञ्च शमीकबलबर्हिषौ ।। ३४.११५ ।।"
  },
  {
    "text": "ककुदस्य सुतो वृष्टिर्वृष्टेस्तु तनयोऽभवत्।\nकपोतरोमा तस्याथ रेवतोऽभवदात्मजः ।। ३४.११६ ।।"
  },
  {
    "text": "तस्यासीत्तुम्बुरुसखा विद्वान् पुत्रोऽभवत्किल।\nख्यायते यस्य नाम्ना स चन्दनोदकदुन्दुभिः ।। ३४.११७ ।।"
  },
  {
    "text": "तस्माच्चाभिजितः पुत्र उत्पन्नस्तु पुनर्वसुः।\nअश्वमेधन्तु पुत्रार्थे आजहार नरोत्तमः ।। ३४.११८ ।।"
  },
  {
    "text": "तस्य मध्येऽतिरात्रस्य सदोमध्यात्समुत्थितम्।\nततस्तु विद्वान् धर्मज्ञो दाता यज्वा पुनर्वसुः ।। ३४.११९ ।।"
  },
  {
    "text": "तस्यापि पुत्रमिथुनं बाहुबाणाजितः किल।\nआहुकश्चाहुकी चैव ख्यातौ मतिमतांवरौ ।। ३४.१२० ।।"
  },
  {
    "text": "इमांश्चोदाहरन्त्यत्र श्लोकान् प्रति तमाहुकम्।\nसोपासङ्गानुकर्षाणां सध्वजानां वरूथिनाम् ।। ३४.१२१ ।।"
  },
  {
    "text": "रथानां मेघघोषाणां सहस्राणि दशैव तु।\nनासत्यवादी त्वासीत्तु नायज्वा नासहस्रदः ।। ३४.१२२ ।।"
  },
  {
    "text": "नाशुचिर्नाप्यधर्मात्मा नाविद्वान्न कृशोऽभवत्।\nआहुकस्य धृतिः पुत्र इत्येवमनु शुश्रुमः ।। ३४.१२३ ।।"
  },
  {
    "text": "श्वेतेन परिचारेण किशोरप्रतिमान् हयान्।\nअशीतियुक्तनियुतान्याहुकप्रतिमोऽव्रजत् ।। ३४.१२४ ।।"
  },
  {
    "text": "पूर्वस्यान्दिशि नागानां भोजस्य प्रतिरेजिरे।\nरूप्यकाञ्चनकक्षाणां सहस्राण्येकविंशतिः ।। ३४.१२५ ।।"
  },
  {
    "text": "तावन्त्येव सहस्राणि उत्तरस्यान्तथा दिशि।\nभूमिपालस्य भोजस्य उत्तिष्ठेत् किङ्किणी किल ।। ३४.१२६ ।।"
  },
  {
    "text": "आहुकश्चाहुकान्धाय स्वसारं त्वाहुकीन्ददौ।\nआहुकान्धस्य दुहिता द्वौ पुत्रौ सम्बभूवतुः ।। ३४.१२७ ।।"
  },
  {
    "text": "देवकश्चोग्रसेनश्च देवगर्भसमावुभौ ।\nदेवकस्य सुता वीरा जज्ञिरे त्रिदशोपमाः ।। ३४.१२८ ।।"
  },
  {
    "text": "देवानामपि देवश्च सुदेवो देवरञ्जिता।\nतेषां स्वसारः सप्तासन् वसुदेवाय संददौ ।। ३४.१२९ ।।"
  },
  {
    "text": "वृकदेवोपदेवा च तथान्या देवरक्षिता।\nश्रीदेवा शान्तिदेवा च महादेवा तथापरा ।। ३४.१३० ।।"
  },
  {
    "text": "सप्तमी देवकी तासां सुनामा चारुदर्शना।\nनवोग्रसेनस्य सुताः कंसस्तेषान्तु पूर्वजः ।। ३४.१३१ ।।"
  },
  {
    "text": "न्यग्रोधश्च सुनामा च कद्वशंकुश्च भूमयः।\nसूतनू राष्ट्रपालश्च युद्धतुष्टः सुपुष्टिमान् ।। ३४.१३२ ।।"
  },
  {
    "text": "तेषां स्वसारः पञ्चैव कर्मधर्मवती तथा।\nशताङ्क्रू राष्ट्रापाला च कङ्वा चैव वराङ्गना ।। ३४.१३३ ।।"
  },
  {
    "text": "उग्रसेनो महापत्यो विख्यातः कुकुरोद्भवः।\nकुकुराणामिमं वंशं धारयन्नमितौजसाम्।\nआत्मनो विपुलं वंशं प्रजावांश्च भवेन्नरः ।। ३४.१३४ ।।"
  },
  {
    "text": "भजमानस्य पुत्रस्तु रथिमुख्यो विदूरथः।\nराज्याधिदेवः शूरश्च विदुरश्च सुतोऽभवत् ।। ३४.१३५ ।।"
  },
  {
    "text": "तस्य शूरस्य तु सुता जज्ञिरे बलवत्तराः ।\nवातश्चैव निवातश्च शोणितः श्वेतवाहनः ।। ३४.१३६ ।।"
  },
  {
    "text": "शमी च गदवर्मा च निदातः शक्रशक्रजित्।\nशमिपुत्रः प्रतिक्षिप्तः प्रतिक्षिप्तस्य चात्मजः ।। ३४.१३७ ।।"
  },
  {
    "text": "स्वयम्भोजः स्वयम्भोजाद्धृदिकः सम्बभूव ह।\nहृदिकस्य सुतास्त्वासन् दश भीमपराक्रमाः ।। ३४.१३८ ।।"
  },
  {
    "text": "कृतवर्मा कृतस्तेषां शतधन्वा तु मध्यमः।\nदेवार्हश्च वनार्हश्च भिषग् द्वैतरथश्च यः ।। ३४.१३९ ।।"
  },
  {
    "text": "सुदान्तश्च धियान्तश्च नकवान् कनकोद्भवः।\nदेवार्हस्य सुतो विद्वान् जज्ञे कम्बलबर्हिषः ।। ३४.१४० ।।"
  },
  {
    "text": "असमौजाः सुतस्तस्य सुमहौजाश्च विश्रुतः।\nअजावपुत्राय ततः प्रददावसमौजसे।\nसुदंष्ट्रञ्च सुरूपञ्च कृष्ण इत्यन्धकाः स्मृताः ।। ३४. १४१ ।।"
  },
  {
    "text": "अन्धकानामिमं वंशं कीर्त्तयानस्तु नित्यशः।\nआत्मानो विपुलं वंशं लभते नात्र संशयः ।। ३४.१४२ ।।"
  },
  {
    "text": "अस्मक्यां जनयामास शूरो वै देवमानुषिम्।\nमाष्यान्तु जनयामास शूरो वै देवमीढुषम् ।। ३४.१४३ ।।"
  },
  {
    "text": "भाष्यान्तु जज्ञिरे शूराद्भोजायां पुरुषा दश।\nवसुदेवो महाबाहुः पूर्वमानकदुन्दुभिः ।। ३४.१४४ ।।"
  },
  {
    "text": "जज्ञे तस्य प्रसूतस्य दुन्दुभिः प्राणदद्दिवि।\nआनकानाञ्च संह्रादः सुमहानभवद्दिवि ।। ३४.१४५ ।।"
  },
  {
    "text": "पपात पुष्पवर्षञ्च शूरस्य भवने महत्।\nमनुष्यलोके कृत्स्नेऽपि रूपे नास्ति समो भुवि ।। ३४.१४६ ।।"
  },
  {
    "text": "यस्यासीत् पुरुषाग्र्यस्य कीर्त्तिश्चन्द्रमसो यथा।\nदेवभागस्ततो जज्ञे ततो देवश्रवाः पुनः ।। ३४.१४७ ।।"
  },
  {
    "text": "अनादृष्टिकडश्चैव नन्दनश्चैव भृञ्जिनः।\nश्यामः शमीको गण्डूषः चतस्रस्तु वराङ्गनाः ।। ३४.१४८ ।।"
  },
  {
    "text": "पृथा च श्रुतवेदा च श्रुतकीर्त्तिः श्रुतश्रवाः।\nराजाधिदेवी च तथा पञ्चैता वीरमातरः ।। ३४.१४९ ।।"
  },
  {
    "text": "पृथां दुहितरं चक्रे कुन्ति स्तां पाण्डुरावहत्।\nअनपत्याय वृद्धाय कुन्तिभोजाय तां ददौ ।। ३४.१५० ।।"
  },
  {
    "text": "तस्मात् कुन्तीति विख्याता कुन्तीभोजात्मजा पृथा।\nकुरुवीरः पाण्डुमुख्यस्तस्माद्भार्यामविन्दत ।। ३४.१५१ ।।"
  },
  {
    "text": "पृथा जज्ञे ततः पुत्रान् त्रीनग्निसमतेजसः।\nलोकेऽप्रतिरथान् वीरान् शक्रतुल्यपराक्रमान् ।। ३४.१५२ ।।"
  },
  {
    "text": "धर्माद्युधिष्ठिरं पुत्रं मारुताच्च वृकोदरम्।\nईन्द्राद्धनञ्जयञ्चैव पृथा पुत्रानजीजनत् ।। ३४.१५३ ।।"
  },
  {
    "text": "माद्रवत्यान्तु जनितावाश्विनाविति विश्रुतम्।\nनकुलः सहदेवश्च रूपसत्त्वगुणान्वितौ ।। ३४.१५४ ।।"
  },
  {
    "text": "जज्ञे च श्रुतदेवायां तनयो वृद्धशर्मणः।\nकरूषाधिपतिर्वीरो दन्तवक्रो महाबलः ।। ३४.१५५ ।।"
  },
  {
    "text": "कैकेयां श्रुतकीर्त्यान्तु जज्ञे सन्तर्दनः पुनः।\nचेकितानबृहत्क्षत्रौ तथैवान्यौ महाबलौ ।। ३४.१५६ ।।"
  },
  {
    "text": "विन्दानुविन्दावावन्त्यौ भ्रातरौ सुमहाबलौ।\nश्रुतश्रवायां चैद्यस्तु शिशुपालो बभूव ह ।। ३४.१५७ ।।"
  },
  {
    "text": "दमघोषस्य राजर्षेः पुत्रो विख्यातपौरुषः।\nयः पुरासीद्दशग्रीवः संबभूवारिमर्दनः ।। ३४.१५८ ।।"
  },
  {
    "text": "यदुश्रवानुजस्तस्य रुजकन्योऽनुजस्तथा।\nपत्न्यस्तु वसुदेवस्य त्रयोदश वराङ्गनाः ।। ३४.१५९ ।।"
  },
  {
    "text": "पौरवी रोहिणी चैव मदिरा चापरा तथा।\nतथैव भद्रा वैशाखी देवकी सप्तमी तथा ।। ३४.१६० ।।"
  },
  {
    "text": "सुगन्धिर्वनराजी च द्वे चान्ये परिचारिके।।\nरोहिणी पौरवी चैव वाल्मीकस्यात्मजाभवत् ।। ३४.१६१ ।।"
  },
  {
    "text": "ज्येष्ठा पत्नी महाभागा दयितानकदुन्दुभेः ।\nज्येष्ठं लेभे सुतं रामं सारणं निशवं तथा ।। ३४.१६२ ।।"
  },
  {
    "text": "दुर्द्दमं दमनं शुभ्रं पिण्डारककुशीतकौ।\nचित्रां नाम कुमारीञ्च रोहिण्यष्टौ व्यजायत ।। ३४.१६३ ।।"
  },
  {
    "text": "पौत्रौ रामस्य जज्ञाते विज्ञातौ निशितोत्सुकौ।\nपार्श्वी च पार्श्वनन्दी च शिशुः सत्यधृतिस्तथा ।। ३४.१६४ ।।"
  },
  {
    "text": "मन्दबाह्योऽथ रामाणगिरिकौ गिर एव च।\nशुक्लगुल्मेति गुल्मश्च दरिद्रान्तक एव च ।। ३४.१६५ ।।"
  },
  {
    "text": "कुमार्यश्चापि पञ्चाद्या नामतस्ता निबोधत।\nअर्चिष्मती सुनन्दा च सुरसा सुवचास्तथा ।। ३४.१६६ ।।"
  },
  {
    "text": "तथा शतबला चैव सारणस्य सुतास्त्विमाः।\nभद्राश्वो भद्रगुप्तिश्च भद्रविघ्नस्तथैव च ।। ३४.१६७ ।।"
  },
  {
    "text": "भद्रबाहुर्भद्ररथो भद्रकल्पस्तथैव च।\nसुपार्श्वकः कीर्त्तिमांश्च रोहिताश्वश्च भद्रजः ।। ३४.१६८ ।।"
  },
  {
    "text": "दुर्म्मदश्चाभिभूतश्च रोहिण्याः कुलजाः स्मृताः ।\nनन्दोपनन्तदौ मित्रश्च कुक्षिमित्रस्तथाचलः ।। ३४.१६९ ।।"
  },
  {
    "text": "चित्रोप चित्रे कन्ये च स्थितः पुष्टिरथापरः।\nमदिरायाः सुता ह्येते सुदेवोऽथ विजज्ञिरे ।। ३४.१७० ।।"
  },
  {
    "text": "उपबिम्बोऽथ बिम्बश्च सत्त्वदन्तमहौजसौ।\nचत्वार एते विख्याता भद्रापुत्रा महाबलाः ।। ३४.१७१ ।।"
  },
  {
    "text": "वैशाख्यां समदाच्छौरिः पुत्रं कौशिकमुत्तमम्।\nदेवक्यां जज्ञिरे शौरिः सुषेणः कीर्तिमानपि ।। ३४.१७२ ।।"
  },
  {
    "text": "तदयो भद्रसेनश्च यजुदायश्च पञ्चमः।\nषष्ठो भद्रविदेकश्च कंसः सर्वाञ्जघान तान् ।। ३४.१७३ ।।"
  },
  {
    "text": "अथ तस्यामवस्थायामायुष्मान् संबभूव ह।\nलोक नाथः पुनर्विष्णुः पूर्वकृष्णः प्रजापतिः ।। ३४.१७४ ।।"
  },
  {
    "text": "अनुजाताऽभवत् कृष्णा सुभद्रा भद्रभाषिणी।\nकृष्णा सुभद्रेति पुनर्व्याख्याता वृष्णिनन्दिनी ।। ३४.१७५ ।।"
  },
  {
    "text": "सुभद्रायां रथी पार्थादभिमन्युरजायत।\nवसुदेवस्य भार्यासु महाभागासु सप्तसु।\nये पुत्रा जज्ञिरेशूरा नामतस्तान्निबोधत ।। ३४.१७६ ।।"
  },
  {
    "text": "अतोऽस्य सह देवायां शूरो जज्ञेऽभयासखः।\nशार्ङ्गदेवाजनत्तम्बुं शौरी जज्ञे कुलोद्वहम् ।। ३४.१७७ ।।"
  },
  {
    "text": "उपसङ्गं वसुञ्चापि तनयौ देवरक्षितौ।\nएवं दश सुतास्तस्य कंसस्तानप्यघातयत् ।। ३४.१७८ ।।"
  },
  {
    "text": "विजयं रोजनञ्चैव वर्द्धमानं तथैव च।\nएतान् सर्व्वान् महाभागानुपदेवा व्यजायत ।। ३४.१७९ ।।"
  },
  {
    "text": "स्वगाहवं महात्मानं वृक देवी त्वजायत ।\nआगाही च स्वसा चैव सुरूपा शिशिरायिणी ।। ३४.१८० ।।"
  },
  {
    "text": "सप्तमं देवकीपुत्रं सुनासा सुषुवे भुवम्।\nगवेषणं महाभागं सङ्ग्रामे चित्र योधिनम् ।। ३४.१८१ ।।"
  },
  {
    "text": "श्राद्धदेवं पुरा येन वने विरचिता द्विजाः।\nशैब्यायामददच्छौरिः पुत्रं कौशिकमव्ययम् ।। ३४.१८२ ।।"
  },
  {
    "text": "सुगन्धी वनराजी च शौरेरास्तां परिग्रहः।\nपुण्ड्रश्च कपिलश्चैव वसुदेवात्मजौ हि तौ।\nतयो राजाऽभवत् पुण्ड्रः कपिलस्तु वनं ययो ।। ३४.१८३ ।।"
  },
  {
    "text": "तस्यां समभवद्वीरो वसुदेवात्मजो बली।\nराजा नाम निषादोऽसौ प्रथमः स धनुर्द्धरः ।। ३४.१८४ ।।"
  },
  {
    "text": "विख्यातो देवरातस्य महाभागः सुतोऽभवत्।\nपण्डितानां मतं प्राहुर्देवश्रवसमुद्भवम् ।। ३४.१८५ ।।"
  },
  {
    "text": "अस्मक्यां लभते पुत्रमनादृष्टिं यशस्विनम्।\nनिवर्त्तः शक्रशत्रुघ्नं श्राद्धदेवं महाबलम् ।। ३४.१८६ ।।"
  },
  {
    "text": "अजायत श्राद्धदेवो निषधादिर्यतः श्रुतः।\nएकलव्यो महावीर्यो निषादैः परिवर्द्धितः ।। ३४.१८७ ।।"
  },
  {
    "text": "गण्डूषायानपत्याय कृष्णस्तुष्टोऽददत् सुतौ।\nचारुदेष्णञ्च साम्बञ्च कृतास्त्रौ शस्तलक्षणौ ।। ३४.१८८ ।।"
  },
  {
    "text": "तन्तिजस्तन्तिमालश्च स्वपुत्रौ कनकस्य तु।\nवस्तावनेस्त्वपुत्राय वसुदेवः प्रतापवान्।\nसौतिर्ददौ सुतं वीरं शौरिं कौशिकमेव च ।। ३४.१८९ ।।"
  },
  {
    "text": "तपाश्च कोधनुश्चैव विरजाः श्यामसृञ्जिमौ।\nअनपत्योऽभवच्छ्यामः श्यामकस्तु वनं ययौ।\nजुगुप्समानो भोजत्वं राजर्षित्वमवाप्नुयात् ।। ३४.१९० ।।"
  },
  {
    "text": "य इदं जन्म कृष्णस्य पठते नियतव्रतः।\nश्रावयेद्ब्राह्मणञ्चापि सुमहत्सुखमाप्नुयात् ।। ३४.१९१ ।।"
  },
  {
    "text": "देवदेवो महातेजाः पूर्व्वं कृष्णः प्रजापतिः ।\nविहारार्थं मनुष्येषु जज्ञे नारायणः प्रभुः ।। ३४.१९२ ।।"
  },
  {
    "text": "देवक्यां वसुदेवेन तपसा पुष्करेक्षणः।\nचतुर्बाहुः स विज्ञेयो दिव्यरूपः श्रियान्वितः ।। ३४.१९३ ।।"
  },
  {
    "text": "प्रकाशो भगवान् योगी कृष्णो मानुषमागतः।\nअव्यक्तोऽव्यक्तलिङ्गस्थः स एव भगवान् प्रभुः ।। ३४.१९४ ।।"
  },
  {
    "text": "नारायणो यतश्चक्रे प्रभवं चाव्ययो हि सः।\nदेवो नारायणो भूत्वा हरिरासीत्सनातनः ।। ३४.१९५ ।।"
  },
  {
    "text": "योऽसृजच्चादिपुरुषं पुरा चक्रे प्रजापतिम्।\nअदितेरपि पुत्रत्वमेत्य यादवनन्दनः।\nदेवो विष्णुरिति ख्यातः शक्रादवरजोऽभवत् ।। ३४.१९६ ।।"
  },
  {
    "text": "प्रसादजं यस्य विभोरदित्याः पुत्रकारणम्।\nवधार्थं सुरशत्रूणां दैत्यदानवरक्षसाम् ।। ३४.१९७ ।।"
  },
  {
    "text": "ययातिवंशजस्याथ वसुदेवस्य धीमतः।\nकुलं पुण्यं यतः कर्म भेजे नारायणः प्रभुः ।। ३४.१९८ ।।"
  },
  {
    "text": "सागराः समकम्पन्त चेलुश्च धरणीधराः।\nजज्वलुश्चाग्निहोत्राणि जायमाने जनार्दने ।। ३४.१९९ ।।"
  },
  {
    "text": "शिवाश्च प्रववुर्वाताः प्रशान्तिमभवद्रजः।\nज्योतींष्यभ्यधिकं रेजुर्जायमाने जनार्दने ।। ३४.२०० ।।"
  },
  {
    "text": "अभिजिन्नाम नक्षत्रं जयन्ती नाम शर्वरी।\nमुहूर्त्तो विजयो नाम यत्र जातो जनार्दनः ।। ३४.२०१ ।।"
  },
  {
    "text": "अव्यक्तः शाश्वतः कृष्णो हरिर्नारायणः प्रभुः।\nजायते स्मैव भगवान् नयनैर्मोहयन् प्रजाः ।। ३४.२०२ ।।"
  },
  {
    "text": "आकाशात् पुष्पवृष्टीश्च ववर्ष त्रिदशेश्वरः।\nगीर्भिर्मङ्गलयुक्ताभिः स्तुवन्तो मधुसूदनम्।\nमहर्षयः सगन्धर्वा उपतस्थुः सहस्रशः ।। ३४.२०३ ।।"
  },
  {
    "text": "वसुदेवस्तु तं रात्रौ जातं पुत्रमधोक्षजम्।\nश्रीवत्सलक्षणं दृष्ट्वा दिवि दिव्यैः सुलक्षणैः।\nउवाच वसुदेवः स्वं रूपं संहर वै प्रभो ।। ३४.२०४ ।।"
  },
  {
    "text": "भीतोऽहं कंसतस्तात एतदेव ब्रवीम्यहम्।\nमम पुत्रा हतास्तेन ज्येष्ठास्तेऽद्भुतदर्शनाः ।। ३४.२०५ ।।"
  },
  {
    "text": "वसुदेववचः श्रुत्वा रूपं स हृतवान् प्रभुः।\nअनुज्ञातः पिता त्वेनं नन्दगोपगृहं गतः।\nउग्रसेनमते तिष्ठन् यशोदायै तदा ददौ ।। ३४.२०६ ।।"
  },
  {
    "text": "तुल्यकालन्तु गर्भिण्यौ यशोदा देवकी तथा।\nयशोदा नन्दगोपस्य पत्नी सा नन्दगोपतेः ।। ३४.२०७ ।।"
  },
  {
    "text": "यामेव रजनीं कृष्णो जज्ञे वृष्णिकुलप्रभुः।\nतामेव रजनीं कन्यां यशोदापि व्यजायत ।। ३४.२०८ ।।"
  },
  {
    "text": "तं जातं रक्षमाणस्तु वसुदेवो महायशाः।\nप्रादात् पुत्रं यशोदायै कन्यान्तु जगृहे स्वयम् ।। ३४.२०९ ।।"
  },
  {
    "text": "दत्त्वैनं नन्दगोपस्य रक्षमामिति चाब्रवीत्।\nसुतस्ते सर्व्वकल्याणो यादवानां भविष्यति।\nअयं स गर्भो देवक्या अस्मत्क्लेशान् हनिष्यति ।। ३४.२१० ।।"
  },
  {
    "text": "उग्रसेनात्मजायाञ्च कन्यामानकदुन्दुभेः।\nनिवेदयामास तदा कन्येति शुभलक्षणा ।। ३४.२११ ।।"
  },
  {
    "text": "स्वासायां तनयं कंसो जातं नैवावधारयत्।\nअथ तामपि दुष्टात्मा ह्युत्ससर्ज मुदान्वितः ।। ३४.२१२ ।।"
  },
  {
    "text": "हता वै या यदा कन्या जपत्येष वृथामतिः।\nकन्या सा ववृधे तत्र वृष्णिसद्मनि पूजिता ।। ३४.२१३ ।।"
  },
  {
    "text": "पुत्रवत्परिपाल्यन्तो देवा देवान् यथा तदा ।\nतामेव विधिनोत्पन्नामाहुः कन्यां प्रजापतिम् ।। ३४.२१४ ।।"
  },
  {
    "text": "एकादशा तु जज्ञे वै रक्षार्थं केशवस्य ह।\nतां वै सर्वे सुमनसः पूजयिष्यन्ति यादवाः।\nदेवदेवो दिव्यवपुः कृष्णः संरक्षितोऽनया ।। ३४.२१५ ।।"
  },
  {
    "text": "ऋषय ऊचुः ।।"
  },
  {
    "text": "किमर्थं वसुदेवस्य भोजः कंसो नराधिपः।\nजघान पुत्रान् बालान् वै तन्नो व्याख्यातुमर्हसि ।। ३४.२१६ ।।"
  },
  {
    "text": "सूत उवाच।।\nश्रृणुध्वं वै यथा कंसः पुत्रानानकदुन्दुभेः।\nजाताञ्जाताञ्चिशून् सर्व्वान् निष्पिपेष वृथामतिः ।। ३४.२१७ ।।"
  },
  {
    "text": "भयाद्यथा महाबाहुर्जातः कृष्णो विवासितः।\nतथा च गोषु गोविन्दः संवृद्ध- पुरुषोत्तमः ।। ३४.२१८ ।।"
  },
  {
    "text": "उक्तं हि किल देवक्या वसुदेवस्य धीमतः ।\nसारथ्यं कृतवान् कंसो युवराजस्तदाऽभवत् ।। ३४.२१९ ।।"
  },
  {
    "text": "ततोऽन्तरिक्षे वागासीद्दिव्या भूतस्य कस्यचित्।\nकंसो यया सदा भीतः पुष्कला लोकसाक्षिणी ।। ३४.२२० ।।"
  },
  {
    "text": "यामेतां वहसे कंस रथेन परकारणात्।\nअस्या यः सप्तमो गर्भः स ते मृत्युर्भविष्यति ।। ३४.२२१ ।।"
  },
  {
    "text": "तां श्रुत्वा व्यथितो वाणीं तदा कंसो वृथामतिः।\nनिष्क्रम्य खड्गं तां कन्यां हन्तुकामोऽभवत्तदा ।। ३४.२२२ ।।"
  },
  {
    "text": "तमुवाच महाबाहुर्वसुदेवः प्रतापवान्।\nउग्रसेनात्मजं कंसं सौहृदात्प्रणयेन च ।। ३४.२२३ ।।"
  },
  {
    "text": "नस्त्रियं क्षत्रियो जातु हन्तुमर्हति कश्चन।\nउपायः परिदृष्टोऽत्र मया यादवनन्दन ।। ३४.२२४ ।।"
  },
  {
    "text": "योऽस्याः सम्भवते गर्भः सप्तमः पृथिवी पते।\nतमहन्ते प्रयच्छामि तत्र कुर्य्या यथाक्रमम् ।। ३४.२२५ ।।"
  },
  {
    "text": "त्वं त्विदानीं यथेष्टत्वं वर्तेथा भूरिदक्षिण।\nसर्वानस्यास्तु वै गर्भान् सत्यं नेष्यामि ते वशम् ।। ३४.२२६ ।।"
  },
  {
    "text": "एवं मिथ्या नरश्रेष्ठ वागेषा न भविष्यति।\nएवमुक्तोऽनुनीतः स जग्राह तनयांस्तदा ।। ३४.२२७ ।।"
  },
  {
    "text": "वसुदेवश्च तां भार्य्यामवाप्य मुदितोऽभवत्।\nकंसश्चास्यावधीत् पुत्रान् पापकर्म्मा वृथामतिः ।। ३४.२२८ ।।"
  },
  {
    "text": "ऋषय ऊचुः ।।"
  },
  {
    "text": "क एष वसुदेवश्च देवकी च यशस्विनी।\nनन्दगोपस्तु कस्त्वेष यशोदा च महायशाः।\nयो विष्णुं जनयामास या चैनं चाभ्यवर्द्धयत् ।। ३४.२२९ ।।"
  },
  {
    "text": "सूत ऊवाच।।\nपुरुषाः कश्यपस्यासन्नादित्यास्तु स्त्रियास्तथा।\nअथ कामान् महाबाहुर्देवक्याः समवर्द्धयत् ।। ३४.२३० ।।"
  },
  {
    "text": "अचरत् स महीं देवः प्रविष्टो मानुषीं तनुम्।\nमोहयन् सर्वभूतानि योगात्मा योगमायया ।। ३४.२३१ ।।"
  },
  {
    "text": "नष्टे धर्म्मे तदा जज्ञे विष्णुर्वृष्णिकुले स्वयम्।\nकर्तुं धर्म्मव्यवस्थानमसुराणां प्रणाशनम् ।। ३४.२३२ ।।"
  },
  {
    "text": "आहृता रुक्मिणी कन्या सत्या नग्नजितस्तदा।\nसात्राजिती सत्यभामा जाम्बवत्यपि रोहिणी ।। ३४.२३३ ।।"
  },
  {
    "text": "शैब्या सुदेवी माद्री च सुशीला नाम चापरा।\nकालिन्दी मित्रविन्दा च लक्ष्मणा जालवासिनी ।। ३४.२३४ ।।"
  },
  {
    "text": "एवमादीनि देवानां सहस्राणि च षोडश।\nचतुर्द्दश तु ये प्रोक्ता गणाश्चाप्सरसां दिवि ।\nविचिन्त्य देवैः शक्रेण विशिष्टास्त्विह प्रेषिताः ।। ३४.२३५ ।।"
  },
  {
    "text": "पत्न्यर्थं वासुदेवस्य उत्पन्ना राजवेश्मसु।\nएताः पत्न्यो महाभागा विंष्वक्सेनस्य विश्रुताः ।। ३४.२३६ ।।"
  },
  {
    "text": "प्रद्युम्नश्चारुदेष्णश्च सुदेष्णः शरभस्तथा।\nचारुश्च चारुभद्रश्च भद्रचारुस्तथाऽपरः ।। ३४.२३७ ।।"
  },
  {
    "text": "चारुविन्ध्यश्च रुक्मिण्यां कन्या चारुमती तथा।\nसानुर्भानुस्तथाक्षश्च रोहितो मन्त्रयस्तथा ।। ३४.२३८ ।।"
  },
  {
    "text": "जरान्धकस्ताम्रवक्षा भौमरिश्च जरन्धमः।\nचतस्रो जज्ञिरे तेषां स्वसारो गरुडध्वजात् ।। ३४.२३९ ।।"
  },
  {
    "text": "भानुर्भौमरिका चैव ताम्रपर्णी जरन्धमा।\nसत्यभामासुतानेताञ्जाम्बवत्याः प्रजाः श्रृणु ।। ३४.२४० ।।"
  },
  {
    "text": "भद्रश्च भद्रगुप्तश्च भद्रविन्द्रस्तथैव च।\nसप्तबाहुश्च विख्यातः कन्या भद्रावती तथा।\nसम्बोधनी च विख्याता ज्ञेया जाम्बवतीसुताः ।। ३४.२४१ ।।"
  },
  {
    "text": "संग्रामजिच्च शतजित् त न च सहस्रजित्।\nएते पुत्राः सुदेव्याश्च विष्वक्सेनस्य कीर्त्तिताः ।। ३४.२४२ ।।"
  },
  {
    "text": "वृको वृकाश्वो वृकजिद्वृजिनी च सुराङ्गना।\nमित्रबाहुः सुनीथश्च नाग्नजित्याः प्रजास्त्विह ।। ३४.२४३ ।।"
  },
  {
    "text": "एवमादीनि पुत्राणां सह स्राणि निबोधत।\nप्रयुतन्तु समाख्यातं वासुदेवस्य ये सुताः ।। ३४.२४४ ।।"
  },
  {
    "text": "अयुतानि तथाष्टौ च शूरा रणविशारदाः।\nजनार्दनस्य वंशो वः कीर्त्तितोऽयं यथातथम् ।। ३४.२४५ ।।"
  },
  {
    "text": "बृहती नर्तकोन्नेयी सुनये सङ्गता तथा ।\nकन्या सा बृहदुच्छस्य शौनेयस्य महात्मनः ।। ३४.२४६ ।।"
  },
  {
    "text": "तस्याः पुत्रास्तु विख्याता स्त्रयः समितिशोभनाः ।\nअङ्गदः कुमुदः श्वेतः कन्या श्वेता तथैव च ।। ३४.२४७ ।।"
  },
  {
    "text": "अवगाहश्च चित्रश्च शूरश्चित्रवरश्च यः।\nचित्रसेनः सुतश्चास्य कन्या चित्रवती तथा ।। ३४.२४८ ।।"
  },
  {
    "text": "तुम्बश्च तुम्बबाणश्च जनस्तम्बश्च तावुभौ।\nउपाङ्गस्य स्मृतौ द्वौ तु वज्रारः क्षिप्र एव च ।। ३४.२४९ ।।"
  },
  {
    "text": "भूरीन्द्रसेनो भूरिश्च गवेषस्य सुतावुभौ ।\nयुधिष्ठिरस्य कन्या तु सुतनुर्नाम विश्रुता ।। ३४.२५० ।।"
  },
  {
    "text": "तस्यामश्वसुतो जज्ञे वज्रो नाम महायशाः।\nवज्रस्य प्रतिबाहुस्तु सुचारुस्तस्य चात्मजः ।। ३४.२५१ ।।"
  },
  {
    "text": "काश्मा सुपार्श्वं तनयं जज्ञे साम्बा तरस्विनम्।\nतिस्रः कोट्यस्तु पुत्राणां यादवानां महात्मनाम् ।। ३४.२५२ ।।"
  },
  {
    "text": "षष्टिंशतसहस्राणि वीर्य्यवन्तो महाबलाः।\nदेवांशाः सर्व्व एवेह उत्पन्नास्ते महौजसः ।। ३४.२५३ ।।"
  },
  {
    "text": "दैवासुरे हता ये च असुरा वै महातपाः।\nइहोत्पन्ना मनुष्येषु बाधन्ते सर्व्वमानवान् ।\nतेषामुत्सादनार्थन्तु उत्पन्ना यादवे कुले ।। ३४.२५४ ।।"
  },
  {
    "text": "कुलानि दश चैकञ्च यादवानां महात्मनाम्।\nसर्व्वमककुलं यद्वद्वर्त्तते वैष्णवे कुले ।। ३४.२५५ ।।"
  },
  {
    "text": "विष्णुस्तेषां प्रमाणे च प्रभुत्वे च व्यवस्थितः ।\nनिदेशस्थायिभिस्तस्य बद्ध्यन्ते सर्वमानुषाः ।। ३४.२५६ ।।"
  },
  {
    "text": "इति प्रसूतिर्वृष्णीनां समासव्यासयोगतः।\nकीर्त्तिता कीर्त्तनाच्चैव कीर्त्तिसिद्धिमभीप्सिताम् ।। ३४.२५७ ।।"
  },
  {
    "text": "इति श्रीमहापुराणे वायुप्रोक्ते विष्णुवंशानुकीर्त्तनं नाम चतुस्त्रिंशोऽध्यायः ।। ३४ ।। *"
  }
]
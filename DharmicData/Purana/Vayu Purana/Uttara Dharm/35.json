[
  {
    "text": "मनुष्यप्रकृतीन् देवान् कीर्त्यमानान्निबोधत ।\nसङ्कर्षणो वासुदेवः प्रद्युम्नः साम्ब एव च ।। ३५.१ ।।\nअनिरुद्धश्च पञ्चैते वंशवीराः प्रकीर्त्तिताः।\nसप्तर्षयः कुबेरश्च यक्षो मणिवरस्तथा ।। ३५.२ ।।\nशालकी बदरश्चैव विद्वान् धन्वन्तरिस्तथा।\nनन्दिनश्च महादेवः शालङ्कायन उच्यते।\nआदिदेवस्तदा जिष्णुरेभिश्च सह दैवतैः ।। ३५.३ ।।\n।।ऋषय ऊचुः ।।\nविष्णुः किमर्थं सम्भूतः स्मृताः सम्भूतयः कति।\nभविष्याः कति वान्ये तु प्रादुर्भावा महात्मनः ।। ३५.४ ।।\nब्रह्मक्षेत्रे युगान्तेषु किमर्थमिह जायते ।\nपुनः पुनर्म्मनुष्येषु तन्नः प्रब्रूहि पृच्छताम् ।। ३५.५ ।।\nविस्तरेणैव सर्वाणि कर्म्माणि रिपुघातिनः।\nश्रोतुमिच्छामहे सम्यग् देहैः कृष्णस्य धीमतः ।। ३५.६ ।।\nकर्म्मणामानुपूर्व्यञ्च प्रादुर्भावाश्च ये प्रभो ।\nया चास्य प्रकृतिः सूत ताश्चास्मान् वक्तुमर्हसि ।। ३५.७ ।।\nकथं स भगवान् विष्णुः सुरेष्वरिनिषूदनः।\nवसुदेवकुले धीमान् वासुदेवत्वमागतः ।। ३५.८ ।।\nअमरैः सूत किं पुण्यं पुण्यकृद्भिरलंकृतम्।\nदेवलोकं समुत्सृज्य मर्त्यलोकमिहागतः ।। ३५.९ ।।\nदेवमानुषयोर्नेता भूर्भुवःप्रसवो हरिः।\nकिमर्थं दिव्यमात्मानं मानुषे समवेशयत् ।। ३५.१० ।।\nयश्चक्रं वर्तयत्येको मनुष्याणां मनोमयम्।\nमनुष्ये स कथं बुद्धिं चक्रे चक्रभृतां वरः ।। ३५.११ ।।\nगोपायनं यः कुरुते जगतां सार्व्वलौकिकम्।\nस कथं गां गतो विष्णुर्गोपमन्वकरोत्प्रभुः ।। ३५.१२ ।।\nमहाभूतानि भूतात्मा यो ददार चकार ह।\nश्रीगर्भः स कथं गर्भे स्त्रिया भूचरया धृतः ।। ३५.१३ ।।\nयेन लोकान् क्रमैर्जित्त्वा त्रिभिस्त्रींस्त्रिदशेप्सया।\nस्थापिता जगतो मार्गास्त्रिवर्गप्रवरास्त्रयः ।। ३५.१४ ।।\nयोऽन्तकाले जगत्पीत्वा कृत्वा तोयमयं वपुः।\nलोकमेकार्णवं चक्रे दृश्यादृश्येन वर्त्मना ।। ३५.१५ ।।\nयः पुराणे पुराणात्मा वाराहं वपुरास्थितः।\nददौ जित्त्वा वसुमतीं सुराणां सुरसत्तमः ।। ३५.१६ ।।\nयेन सैंहं वपुः कृत्वा द्विधाकृत्वा च यत्पुनः।\nपूर्व्वदैत्यो महावीर्य्यो हिरण्यकशिपुर्हतः ।। ३५.१७ ।।\nयः पुरा ह्यनलो भूत्वा और्व्वः संवर्त्तको विभुः।\nपातालस्थोऽर्णवगतः पपौ तोयमयं हविः ।। ३५.१८ ।।\nसहस्रचरणं देवं सहस्रांशुं सहस्रशः।\nसहस्रशिरसं देवं यमाहुर्वै युगे युगे ।। ३५.१९ ।।\nनाभ्यारण्याः समुद्भूतं यस्य पैतामहं गृहम्।\nएकार्णवगते लोके तत्पङ्कजमपङ्कजम् ।। ३५.२० ।।\nयेन ते निहता दैत्याः संग्रामे तारकामये।\nसर्व्वदेवमयं कृत्वा सर्वायुधधरं वपुः ।। ३५.२१ ।।\nगरुडस्थेन चोत्सिक्तः कालनेमिर्निपातितः।\nउत्तरांशे समुद्रस्य क्षीरोदस्यामृतोदधेः।\nयः शेते शाश्वतं योगमास्थाय तिमिरं महत् ।। ३५.२२ ।।\nपुराणी गर्भमधत्त दिव्यं तपःप्रकर्षाददितिः पुरा यम्।\nशक्रञ्च यो दैत्यगणावरुद्धं गर्भावमानेन भृशं चकार ।। ३५.२३ ।।\nयदानिलो लोकपदानि हृत्वा चकार दैत्यान् सलिलेशयांस्तान् ।\nकृत्वादिदेवस्त्रिदिवस्य देवांश्चक्रे सुरेशं पुरुहूतमेव ।। ३५.२४ ।।\nगार्हपत्येन विधिना अन्वाहार्य्येण कर्म्मणा।\nअग्निमाहवनीयञ्च वेदिञ्चैव कुशस्रवम् ।। ३५.२५ ।।\nप्रोक्षणीयं स्रुवञ्चैव अवभृथं तथैव च।\nअथ त्रीनिह यश्चक्रे हव्यभाग प्रदान्मखे ।। ३५.२६ ।।\nहव्यादांश्च सुरांश्चक्रे कव्यादांश्च पितॄनपि।\nभोगार्थं यज्ञविधिना यो यज्ञो यज्ञकर्म्मणि ।। ३५.२७ ।।\nयूपान् समित्स्रुवं सोमं पवित्रं परिधीनपि।\nयज्ञियानि च द्रव्याणि यज्ञीयांश्च तथानलान् ।। ३५.२८ ।।\nसदस्यान् यजमानांश्च अश्वमेधान् क्रतूत्तमान्।\nविबभ्राज पुरा यश्च पारमेष्ठ्येन कर्म्मणा ।। ३५.२९ ।।\nयुगानुरूपं यः कृत्वा त्रील्लोँकान् हि यथाक्रमम्।\nक्षणा निमेषाः काष्ठाश्च कलास्त्रैकालमेव च ।। ३५.३० ।।\nमुहूर्त्तास्तिथयो मासा दिनसंवत्सरास्तथा।\nऋतवः कालयोगाश्च प्रमाणं त्रिविधन्तथा ।। ३५.३१ ।।\nआयुः क्षेत्राण्युपचयं लक्षणं रूपसौष्ठवम्।\nमेधा वित्तं च शौर्य्यञ्च शास्त्रस्यैव च पारणम् ।। ३५.३२ ।।\nत्रयो वर्णास्त्रयो लोकास्त्रैविद्यं पावकास्त्रयः।\nत्रैकाल्यं त्रीणि कर्म्माणि तिस्रो मायास्त्रयो गुणाः ।। ३५.३३ ।।\nसृष्टा लोकाः सुराश्चैव येनात्यन्तेन कर्म्मणा।\nसर्व्वभूतगणाः सृष्टाः सर्व्वभूतगणात्मना ।। ३५.३४ ।।\nनृणामिन्द्रियपूर्व्वेण योगेन रमते च यः ।\nगतागतानां यो नेता सर्व्वत्र विविधेश्वरः ।। ३५.३५ ।।\nयो गतिर्धर्मयुक्तानामगतिः पापकर्म्मणाम्।\nचातुर्वर्ण्यस्य प्रभवश्चातुर्वर्ण्यस्य रक्षिता ।। ३५.३६ ।।\nचातुर्विद्यस्य यो वेत्ता चतुराश्रमसंश्रयः।\nदिगन्तरं नभो भूमिरापो वायुर्विभावसुः ।। ३५.३७ ।।\nचन्द्रसूर्य्यद्वयं ज्योतिर्युगेशः क्षणदाचरः।\nयः परः श्रूयते देवो यः परं श्रूयते तपः ।। ३५.३८ ।।\nयः परन्तपसः प्राहुर्यः परम्परमात्मवान्।\nआदित्यादिस्तु यो देवो यश्च दैत्यान्तको विभुः ।। ३५.३९ ।।\nयुगान्तेष्वन्तको यश्च यश्च लोकान्तकान्तकः।\nसेतुर्यो लोकसेतूनां मेध्यो यो मेध्यकर्म्मणाम् ।। ३५.४० ।।\nवेद्यो यो वेदविदुषां प्रभुर्यः प्रभवात्मनाम्।\nसोमभूतस्तु भूतानामग्निभूतोऽग्निवर्चसाम् ।। ३५.४१ ।।\nमनुष्याणां मनोभूतस्तपोभूतस्तपस्विनाम् ।\nविनयो नयतृप्तानां तेजस्तेजस्विनामपि ।। ३५.४२ ।।\nविग्रहो विग्रहाणां यो गतिर्गतिमतामपि।\nआकाश प्रभवो वायुर्वायुप्राणा हुताशनः ।। ३५.४३ ।।\nदिवा हुताशनप्राणाः प्राणोऽग्नेर्मधुसूदनः।\nरसोऽभवच्छोणितं वै शोणितान्मांसमुच्यते ।। ३५.४४ ।।\nमांसात्तु मेदसो जन्म मेदसोऽस्थि निरूप्यते।\nअस्थ्ना मज्जा समभवन्मज्जातः शुक्रसम्भवः ।। ३५.४५ ।।\nशुक्राद्घर्भः समभवद्रसमूलेन कर्म्मणा।\nतत्रापि प्रथमञ्चापस्ताः सौम्यराशिरुच्यते ।। ३५.४६ ।।\nगर्भोष्मसम्भवो ज्ञेयो द्वितीयो राशिरुच्यते।\nशुक्रं सोमात्मकं विद्यादार्त्तवं पावकात्मकम् ।। ३५.४७ ।।\nभावौ रसानुगावेतौ वीर्य्ये च शशिपावकौ।\nकफवर्गेऽभवच्छुक्रं पित्तवर्गे च शोणितम् ।। ३५.४८ ।।\nकफस्य हृदयं स्थानं नाभ्यां पित्तं प्रतिष्ठितम्।\nदेहस्य मध्ये हृदयं स्थानन्तु मनसः स्मृतम् ।। ३५.४९ ।।\nनाबिकोष्ठान्तरं यत्तु तत्र देवो हुताशनः।\nमनः प्रजापतिर्ज्ञेयं कफः सोमो विभाव्यते ।। ३५.५० ।।\nपित्तमग्निः स्मृतावेतावग्निसोमात्मकं जगत्।\nएवं प्रवर्त्तितो गर्भो वर्त्ततेऽम्बुदसन्निभः ।। ३५.५१ ।।\nवायुः प्रवेशनं चक्रे सङ्गतः परमात्मना।\nस पञ्चधा शरीरस्थो विद्यते वर्द्धयेत् पुनः ।। ३५.५२ ।।\nप्राणापानौ समानश्च उदानो व्यान एव च।\nप्राणोऽस्य परमात्मानं वर्द्धयन् परिवर्त्तते ।। ३५.५३ ।।\nअपानः पश्चिमं कायमुदानोर्द्ध्वशरीरगः।\nव्यानो व्यानस्यते येन समानः सर्व्वसन्धिषु ।। ३५.५४ ।।\nभूतावाप्तिस्ततस्तस्य जायतेन्द्रियगोचरा।\nपृथिवी वायुराकाशमापो ज्योतिश्च पञ्चमम् ।। ३५.५५ ।।\nसर्व्वेन्द्रिया निविष्टास्तं स्वं स्वं योगं प्रचक्रिरे।\nपार्थिवं देहमाहुस्तं प्राणात्मानं च मारुतम् ।। ३५.५६ ।।\nछिद्राण्याकाशयोनीनि जलास्रावं प्रवर्त्तते ।\nतेजश्चक्षुःष्विता ज्योत्स्ना तेषां यन्नामतः स्मृतम्।\nसङ्ग्रामा विषयाश्चैव यस्य वीर्य्यात्प्रवर्त्तिताः ।। ३५.५७ ।।\nइत्येतान् पुरुषः सर्व्वान् सृजँल्लोकान् सनातनः।\nनैधनेऽस्मिन् कथं लोके नरत्वं विष्णुरागतः ।। ३५.५८ ।।\nएष नः संशयो धीमन्नेष वै विस्मयो महान् ।\nकथं गतिर्गतिमतामापन्नो मानुषीं तनुम् ।। ३५.५९ ।।\nश्रोतुमिच्छामहे विष्णोः कर्म्माणि च यथाक्रमम्।\nआश्चर्य्याणि परं विष्णुर्वेददेवैश्च कथ्यते ।। ३५.६० ।।\nविष्णोरुत्पत्तिमाश्चर्य्यं कथयस्व महामते।\nएतदाश्चर्य्यमाख्यानं कथ्यतां वै सुखावहम् ।। ३५.६१ ।।\nप्रख्यातबलवीर्य्यस्य प्रादुर्भावा महात्मनः।\nकर्म्मणाश्चर्य्यभूतस्य विष्णोः सत्त्वमिहोच्यताम् ।। ३५.६२ ।।\n।।सूत उवाच।।\nअहञ्च कीर्त्तयिष्यामि प्रादुर्भावं महात्मनः।\nयथा स भगवाञ्जातो मानुषेषु महातपाः ।। ३५.६३ ।।\nसप्तसप्ततपः प्रोक्ता भृगुशापेन मानुषे।\nजायते च युगान्तेषु देवकार्य्यर्थसिद्धये ।। ३५.६४ ।।\nतस्य दिव्यतनुं विष्णोर्गदतो मे निबोधत।\nयुगधर्म्मे परावृत्ते काले च शिथिले प्रभुः ।। ३५.६५ ।।\nकर्तुं धर्म्मव्यवस्थानं जायते मानुषेष्विह।\nभृगोः शापनिमित्तेन देवासुरकृतेन च ।। ३५.६६ ।।\n।।ऋषय ऊचुः।।\nकथं देवासुरकृते अध्याहारमवाप्नुयात्।\nएतद्वेदितुमिच्छामो वृत्तं दैवासुरं कथम् ।। ३५.६७ ।।\n।।सूत उवाच।।\nदैवासुरं यथावृत्तं ब्रुवतस्तन्निबोधत।\nहिरण्यकशिपुर्दैत्यस्त्रैलोक्यं प्राक् प्रशासति ।। ३५.६८ ।।\nबलिनाधिष्ठितं राष्ट्रं पुनर्लोकत्रये क्रमात्।\nसख्यमासीत्परं तेषां देवानामसुरैः सह ।। ३५.६९ ।।\nयुगं वै दशसङ्कीर्णमासीदव्याहतं जगत्।\nनिदेशस्थायिनश्चैव तयोर्देवासुराभवन् ।। ३५.७० ।।\nबलवान् वै विवादोऽयं संप्रवृत्तः सुदारुणः।\nदेवासुराणां च तदा घोरक्षयकरो महान् ।। ३५.७१ ।।\nतेषां दायनिमित्तं वै संग्राणा बहवोऽभवन्।\nवाराहेऽस्मिन् दश द्वौ च षण्डामार्कोत्तराः स्मृता ।। ३५.७२ ।।\nनामतस्तु समासेन श्रृणुध्वं तान् विवक्षतः।\nप्रथमो नारसिंहस्तु द्वितीयश्चापि वामनः ।। ३५.७३ ।।\nतृतीयः स तु वाराहश्चतुर्थोऽमृतमन्धनः।\nसंग्रामः पञ्चमश्चैव सुघोरस्तारकामयः ।। ३५.७४ ।।\nषष्ठो ह्याडीबकस्तेषां सप्तमस्त्रैपुरः स्मृतः।\nअन्धकारोऽष्टमस्तेषां ध्वजश्च नवमः स्मृतः ।। ३५.७५ ।।\nवार्त्तश्च दशमो ज्ञेयस्ततो हाला हलः स्मृतः।\nस्मृतो द्वादशमस्तेषां घोरकोलाहलोऽपरः ।। ३५.७६ ।।\nहिरण्यकशिपुर्दैत्यो नरसिंहेन सूदितः।\nवामनेन बलिर्वद्धस्त्रैलोक्याक्रमणे कृते ।। ३५.७७ ।।\nहिरण्याक्षो हतो द्वन्द्वे प्रतिवादे तु दैवतैः।\nमहाबलो महासत्त्वः संग्रामेष्वपराजितः ।। ३५.७८ ।।\nदंष्ट्रायान्तु वराहेण समुद्राद्भूर्यदा कृता ।\nप्राह्लादो निर्जितो युद्धे इन्द्रेणामृतमन्थने ।। ३५.७९ ।।\nविरोचनस्तु प्राह्लादिर्नित्यमिन्द्रवधोद्यतः।\nइन्द्रेणैव स विक्रम्य निहतस्तारकामये ।। ३५.८० ।।\nभवादवध्यतां प्राप्य विशेषास्त्रादिभिस्तु यः।\nसञ्जभो निहतः षष्ठे शक्राविष्टेन विष्णुना ।। ३५.८१ ।।\nअशक्नुवन्तो देवेषु पुरं गोप्तुं त्रिदैवतम् ।\nनिहता दानवाः सर्वे त्रिपुरस्त्र्यम्बकेण तु ।। ३५.८२ ।।\nअष्टमे त्वसुराश्चैवं राक्षसाश्चान्धकारकाः।\nजितदेवमनुष्यैस्तु पितृभिश्चैव सङ्गतान् ।। ३५.८३ ।।\nसंवृतान् दानवांश्चैव सङ्गतान् कृत्स्नशश्च तान् ।\nतथा विष्णुसहायेन महेन्द्रेण निबर्हिताः ।। ३५.८४ ।।\nहतो ध्वजो महेन्द्रेण मायाच्छन्नश्च योधयन्।\nध्वजे लक्ष्यं समाविश्य विप्रवर्त्तिर्महाभुजः ।। ३५.८५ ।।\nदैत्यांश्च दानवांश्चैव संहतान् कृत्स्नशश्च तान्।\nरजिः कोलाहले सर्वान् देवैः परिवृतोऽजयत्।\nयज्ञामृतेन विजितौ षण्डामार्कौ तु दैवतैः ।। ३५.८६ ।।\nएते दैवासुरा वृत्ताः संग्रामा द्वादशैव तु।\nदेवासुरक्षयकराः प्रजानामशिवाय च ।। ३५.८७ ।।\nहिरण्यकशिपू राजा वर्षाणामर्बुदं बभौ।\nतथा शतसहस्राणि ह्यदिकानि द्विसप्ततिः ।\nअशीतिं च सहस्राणि त्रैलोक्यस्येश्वरोऽभवत् ।। ३५.८८ ।।\nपर्याये तस्य राजाऽनु बलिर्वर्षार्बुदं पुनः ।\nषष्टिं चैव सहस्राणि त्रिंशतं नियुतानि च ।। ३५.८९ ।।\nबले राज्याधिकारस्तु यावत्कालं बभूव ह।\nप्रह्लादेन गृहीतोऽभूत्तावत्कालं तदासुरैः ।। ३५.९० ।।\nइन्द्रास्त्रयस्ते विख्याता असुराणां महौजसः ।\nदैत्यसंस्थमिदं सर्वमासीद्दशयुगं किल ।। ३५.९१ ।।\nअसपत्नं ततः सर्वं राष्ट्रं दशयुगं पुरा।\nत्रैलोक्यमव्ययमिदं महेन्द्रेण तु पाल्यते ।। ३५.९२ ।।\nप्रह्लादस्य ततश्चादस्त्रैलोक्यं कालपर्ययात् ।\nपर्यायेण च संप्राप्ते त्रैलोक्ये पाकशासनः ।। ३५.९३ ।।\nततोऽसुरान् परित्यज्य यज्ञे देवा उपागमन् ।\nयज्ञे देवानथ गते काव्यं ते ह्यसुराब्रुवन् ।। ३५.९४ ।।\nकृतं नो मिषतां राष्ट्रं त्यक्त्वा यज्ञं पुनर्गताः।\nस्थातुं न शक्नुमो ह्यद्य प्रविशामो रसातलम् ।। ३५.९५ ।।\nएवमुक्तोऽब्रवीदेतान् विषण्णः सान्त्वयन् गिरा।\nमाभैष्ट धारयिष्यामि तेजसा स्वेन चासुराः ।। ३५.९६ ।।\nवृष्टिरोषधयश्चैव रसा वसु च यद्वयम्।\nकृत्स्ना मयि च तिष्ठन्ति पादस्तेषां सुरेषु वै।\nयुष्मदर्थं प्रदास्यामि तत्सर्वं धार्यते मया ।। ३५.९७ ।।\nततो देवासुरान् दृष्ट्वा धृतान् काव्येन धीमता।\nअमन्त्रयंस्तदा ते वै संविग्ना विजिगीषया ।। ३५.९८ ।।\nएष काव्य इदं सर्वं व्यावर्त्तयति नो बलात् ।\nसाधु गच्छामहे तूर्णं क्षीणान्नाप्याययस्व तान् ।\nप्रसह्य हत्वा शिष्टान् वै पातालं प्रापयामहे ।। ३५.९९ ।।\nततो देवाः सुसंरब्धा दानवानभिसृत्य वै।\nजध्नुस्तै र्वध्यमानास्ते काव्यमेवाभिदुद्रुवुः ।। ३५.१०० ।।\nततः काव्यस्तु तान्दृष्ट्वा तूर्णं देवैरभिद्रुतान्।\nसमरेऽक्त्रक्षतार्त्तांस्तान् देवेभ्यस्तान् दितेः सुतान् ।। ३५.१०१ ।।\nकाव्यो दृष्ट्वा स्थितान् देवान् तत्र देवोऽभ्यचिन्तयत्।\nतानुवाच ततो ध्यात्वा पूर्ववृत्तमनुस्मरन् ।। ३५.१०२ ।।\nत्रैलोक्यं विजितं सर्वं वामनेन त्रिभिः क्रमैः ।\nबलिर्बद्धो हतो जम्भो निहतश्च विरोचनः ।। ३५.१०३ ।।\nमहार्हेषु द्वादशसु संग्रामेषु सुरैर्हताः।\nतैस्तैरुपायैर्भूयिष्ठा निहता ये प्रधानतः ।। ३५.१०४ ।।\nकिञ्चिच्छिष्टास्तु वै यूयं युद्धेष्वन्त्येषु वै स्वयम्।\nनीतिं वो हि विधास्यामि कालः कश्चित्प्रतीक्ष्यताम् ।। ३५.१०५ ।।\nयास्याम्यहं महादेवं मन्त्रार्थे विजयाय वः।\nअग्निमाप्याययेद्धोता मन्त्रैरेव बृहस्पतिः ।। ३५.१०६ ।।\nततो यास्याम्यहं देवं मन्त्रार्थे नीललोहितम्।\nयुष्माननुग्रहीष्यामि पुनः पश्चादिहागतः ।। ३५.१०७ ।।\nयूयं तपश्चरध्वं वै संवृता वल्कलैर्वने।\nन वै देवा वधिष्यन्ति यावदागमनं मम ।। ३५.१०८ ।।\nअप्रतीपांस्ततो मन्त्रान् देवात् प्राप्य महेश्वरात्।\nयोत्स्यामहे पुनर्देवांस्ततः प्राप्स्यथ वै जयम् ।। ३५.१०९ ।।\nततस्ते कृतसंवादा देवानूचुस्ततोऽसुराः।\nन्यस्तवादा वयं सर्वे लोकान् यूयं क्रमन्तु वै ।। ३५.११० ।।\nवयं तपश्चरिष्यामः संवृता वल्कलैर्वने।\nप्रह्लादस्य वचः श्रुत्वा सत्यव्याहरणं तु तत् ।। ३५.१११ ।।\nततो देवा निवृत्ता वै विज्वरा मुदिताश्च ह।\nन्यस्तशस्त्रेषु दैत्येषु स्वान् वै जग्मुर्यथागतान् ।। ३५.११२ ।।\nततस्तानब्रवीत्काव्यः कञ्चित्कालमुपास्यताम्।\nनिरुत्सुकैस्तपोयुक्तैः कालं कार्यार्थसाधकैः।\nपितुर्ममाश्रमस्था वै सर्वे देवाः सवासवाः ।। ३५.११३ ।।\nस सन्दिश्यासुरान् काव्यो महादेवं प्रपद्य च।\nप्रणम्येनसुवाचाथ जगत्प्रभवमीश्वरम् ।। ३५.११४ ।।\nमन्त्रानिच्छाम्यहं देव मे नसन्ति बृहस्पतौ।\nपराभवाय देवानामसुरेष्वभयावहान् ।। ३५.११५ ।।\nएवमुक्तोऽब्रवीद्देवो मन्त्रानिच्छसि वै द्विज।\nव्रतं चर मयो द्दिष्टं ब्रह्मचारी समाहितः ।। ३५.११६ ।।\nपूर्णं वर्षसहस्रं वै कुण्डधूममवाक्शिराः।\nयद्युपास्यसि भद्रन्ते मत्तो मन्त्रमवाप्स्यसि ।। ३५.११७ ।।\nतथोक्तो देव देवेन स शुक्रस्तु महातपाः।\nपादौ संस्पृश्य देवस्य बाढमित्यभ्यभाषत ।। ३५.११८ ।।\nव्रतं चराम्यहं शेषं यथोद्दिष्टोऽस्मि वै प्रभो।\nततो नियुक्तो देवेन कुण्डधारोऽस्य धूमकृत् ।। ३५.११९ ।।\nअसुराणां हितार्थाय तस्मिञ्छुक्रे गते तदा।\nमन्त्रार्थं तत्र वसति ब्रह्मचर्ये महेश्वरः ।। ३५.१२० ।।\nतद्बुद्ध्वा नातिपूर्वन्तु राज्यं न्यस्तं तदासुरैः।\nतस्मिञ्छिद्रे तदामर्षा देवास्तान् समभिद्रवन्।\nनिशितात्तायुधाः सर्वे बृहस्पतिपुरोगमाः ।। ३५.१२१ ।।\nदृष्ट्वासुरगणा देवान् प्रगृहीतायुधान् पुनः।\nउत्पेतुः सहसा सर्वे सन्त्रस्तास्ते ततोऽभवन् ।। ३५.१२२ ।।\nन्यस्तशस्त्रे जये दत्ते आचार्यव्रतमास्थिते।\nसन्त्यज्य. समयं देवास्ते सपत्नजिघांसवः ।। ३५.१२३ ।।\nअनाचार्यास्तु भद्रं वो विश्वस्तास्तपसि स्थिताः।\nचीरवल्काजिनधरा निष्क्रिया निष्परिग्रहाः ।। ३५.१२४ ।।\nरणे विजेतुं देवान् वै नशक्ष्यामः कथञ्चन।\nअशुद्धेन प्रपद्यामः शरणं काव्यमातरम् ।। ३५.१२५ ।।\nज्ञापयामस्ततमिदं यावदागमनं गुरोः।\nविनिवृत्ते ततः काव्ये योत्स्यामो युधि तान् सुरान् ।। ३५.१२६ ।।\nएवमुक्त्वा सुरान् योग्यं शरणं काव्यमातरम्।\nप्रापद्यन्त ततो भीतास्तदा चैव तदाऽभयम् ।। ३५.१२७ ।।\nदत्तन्तेषान्तु भीतानां दैत्या नामभयार्थिनाम्।\nन भेतव्यं न भेतव्य भयन्त्यजत दानवाः ।। ३५.१२८ ।।\nमत्सन्निधौ वर्ततां वो न भीर्भवितुमर्हति।\nभयाच्चाप्यभिपन्नांस्तान् दृष्ट्वा देवासुरांस्तदा ।। ३५.१२९ ।।\nअभिजग्मुः प्रसह्यैतानविचार्य बलाबलम्।\nतांस्त्रस्तान् वध्यमानांश्च देवैर्दृष्ट्वासुरांस्तदा ।। ३५.१३० ।।\nदेवी क्रुद्धाब्रवीदेनाननिन्द्रत्वं करोम्यहम्।\nसंस्तभ्य शीघ्रं संरम्भादिन्द्रं साऽभ्यचरत्ततः ।। ३५.१३१ ।।\nततः संस्तम्भितं दृष्ट्वा शक्रंदेवास्तु यूपवत्।\nव्यद्रवन्त ततो भीता दृष्ट्वा शक्रं वशीकृतम् ।। ३५.१३२ ।।\nगतेषु सुरसङ्घेषु विष्णुरिन्द्रमभाषत।\nमांत्वं प्रविश भद्रन्ते नेष्यामि त्वां सुरेश्वर ।। ३५.१३३ ।।\nएवमुक्तस्ततो विष्णुं प्रविवेश पुरन्दरः।\nविष्णुना रक्षितं दृष्ट्वा देवी क्रुद्धा वचोऽवदत् ।। ३५.१३४ ।।\nएषा त्वां विष्णुना सार्द्धं दहामि मघवानिव।\nमिषतां सर्वभूतानां दृश्यतां मे तपोबलम् ।। ३५.१३५ ।।\nतयाभिभूतौ तौ देवाविन्द्रविष्णू जजल्पतुः।\nकथं मुच्येव सहितौ विष्णुरिन्द्रमभाषत ।। ३५.१३६ ।।\nइन्द्रोऽब्रवीज्जहि ह्येनां यावन्नौ न दहेद्विभो।\nविशेषेणाभिभूतोऽहमतस्त्वञ्च हि मा चिरम् ।। ३५.१३७ ।।\nततः समीक्ष्य तां विष्णुः स्त्रीवधं कर्त्तुमास्थितः।\nअभिध्याय ततश्चक्रमापन्नः सत्वरं प्रभुः ।। ३५.१३८ ।।\nतस्याः सत्वरमाणायाः शीघ्रकारी सुरारिहा।\nस्त्रिया विष्णुस्ततो देव्या क्रूरं बुद्ध्वा चिकीर्षितम्।\nक्रुद्धस्तदस्त्रमाविद्ध्य शिरश्चिच्छेद माधवः ।। ३५.१३९ ।।\nतं दृष्ट्वा स्त्रीवधं घोरं चुकोप भृगुरीश्वरः।\nततोऽभिशस्तो भृगुणा विष्णुर्भार्यावधे तदा ।। ३५.१४० ।।\nयस्मात्ते जानता धर्मानवध्या स्त्री निषूदिता।\nतस्मात्त्वं सप्तकृत्वो वै मानुषेषु प्रपत्स्यसि ।। ३५.१४१ ।।\nततस्तेनाभिशापेन नष्टे धर्मे पुनः पुनः।\nलोके सर्वहितार्थाय जायते मानुषेष्विह ।। ३५.१४२ ।।\nअनुव्याहृत्य विष्णुं स तदादाय शिरः स्वयम्।\nसमानीय ततः काये अपो गृह्येदमब्रवीत् ।। ३५.१४३ ।।\nएष त्वां विष्णुना सत्ये हतां संजीवयाम्यहम् ।\nयदि कृत्स्नो मया धर्मश्चरितो ज्ञायतेऽपि वा।\nतेन सत्येन जीवस्व यदि सत्यं ब्रवीम्यहम् ।। ३५.१४४ ।।\nसत्याभिव्याहृता तस्या देवी संजीविता तदा।\nतदा तां प्रोक्ष्य शीताभिरद्भिर्जीवेति सोऽब्रवीत् ।। ३५.१४५ ।।\nततस्तां सर्वभूतानि दृष्ट्वा सुप्तोत्थितामिव।\nसाधु साध्वित्यदृश्यानां वाचस्ताः सस्वरुर्दिशः ।। ३५.१४६ ।।\nदृष्ट्वा सञ्जीवितामेवं देवीं तां भृगुणा तदा।\nमिषतां सर्वभूतानां तदद्भुतमिवाभवत् ।। ३५.१४७ ।।\nअसंभ्रान्तेन भृगुणा पत्नीं सञ्जीवितां ततः।\nदृष्ट्वा शक्रो न लेभेऽथ शर्म काव्यभयात्ततः ।। ३५.१४८ ।।\nप्रजागरे ततश्चेन्द्रो जयन्तीमात्मनः सुताम्।\nप्रोवाच मतिमान् वाक्यं स्वां कन्यां पाकशासनः ।। ३५.१४९ ।।\nएष काव्यो ह्यनिन्द्राय चरते दारुणं तपः।\nतेनाहं व्याकुलः पुत्रि कृतो धृतिमता दृढम् ।। ३५.१५० ।।\nगच्छ सम्भावयस्वैनं श्रमापनयनैः शुभैः।\nतैस्तैर्मनोनुकूलैश्च ह्युपचारैरतन्द्रिता ।। ३५.१५१ ।।\nदेवी सा हीन्द्रतुहिता जयन्ती शुभचारिणी।\nयुक्तध्यानञ्च शाम्यं तं दुर्बलं धृतिमास्थितम् ।। ३५.१५२ ।।\nपित्रा यथोक्तं काव्यं सा काव्ये कृतवती तदा।\nगीर्भिश्चैवानुकूलाभिः स्तुवती वल्गुभाषिणी ।। ३५.१५३ ।।\nगात्रसंवाहनैः काले सेवमाना सुखावहैः ।\nशुश्रूषन्त्यनुकूला च उवास बहुलाः समाः ।। ३५.१५४ ।।\nपूर्णे धूमव्रते चापि घोरे वर्षसहस्रिके ।\nवरेण च्छन्दयामास काव्यं प्रीतोऽभवत्तदा ।। ३५.१५५ ।।\nएवं ब्रुवंस्त्वयैकेन चीर्णं नान्येन केनचित्।\nतस्मात्त्वं तपसा बुद्ध्या श्रुतेन च बलेन च ।। ३५.१५६ ।।\nतेजसा चापि विबुधान् सर्वानभिभविष्यसि।\nयच्च किञ्चिन्मम ब्रह्मन् विद्यते भृगुनन्दन ।। ३५.१५७ ।।\nसाङ्गञ्च सरहस्यञ्च यज्ञोपनिषदान्तथा।\nप्रतिभास्यति ते सर्वं तच्चाद्यन्तं न कस्यचित् ।। ३५.१५८ ।।\nसर्वाभिभावी तेन त्वं द्विजश्रेष्ठो भविष्यसि।\nएवं दत्त्वा वरांस्तस्मै भार्गवाय पुनः पुनः ।। ३५.१५९ ।।\nअजेयत्वं धनेशत्वमवध्यत्वं च वै ददौ।\nएतान् लब्ध्वा वरान् काव्यः सम्प्रहृष्टतनूरुहः ।। ३५.१६० ।।\nहर्षात् प्रादुर्बभौ तस्य देवस्तोत्रं महेश्वरम्।\nतदा तिर्यक्स्थितस्त्वेवं तुष्टुवे नीललोहितम् ।। ३५.१६१ ।।\nनमोऽस्तु शितिकण्ठाय सुरापाय सुवर्चसे।\nरिरिहाणाय लोपाय वत्सराय जगत्पते ।। ३५.१६२ ।।\nकपर्दिने ह्यूर्द्ध्वरोम्णे हयाय करणाय च।\nसंस्कृताय सुतीर्थाय देवदेवाय रंहसे ।। ३५.१६३ ।।\nउष्णीषिणे सुवक्राय सहस्राक्षाय मीढुषे।\nवसुरेताय रुद्राय तपसे चीरवाससे ।। ३५.१६४ ।।\nह्रस्वाय मुक्तकेशाय सेनान्ये रोहिताय च ।। ३५.१६५ ।।\nकवये राजवृद्धाय तक्षकक्रीडनाय च।\nगिरिशायार्कनेत्राय यतिने जाम्बवाय च।\nसुवृत्ताय सुहस्ताय धन्विने भार्गवाय च ।। ३५.१६६ ।।\nसहस्रबाहवे चैव सहस्रामलचक्षुषे।\nसहस्रकुक्षये चैव सहस्रचरणाय च ।। ३५.१६७ ।।\nसहस्रशिरसे चैव बहुरूपाय वेधसे।\nभवाय विश्वरूपाय श्वेताय पुरुषाय च ।। ३५.१६८ ।।\nनिषङ्गिणे कवचिने सूक्ष्माय क्षपणाय च।\nताम्राय चैव भीमाय उग्राय च शिवाय च ।। ३५.१६९ ।।\nबभ्रवे च पिशङ्गाय पिङ्गलायारुणाय च।\nमहादेवाय शर्व्वाय विश्वरूपशिवाय च ।। ३५.१७० ।।\nहिरण्याय च शिष्टाय श्रेष्ठाय मध्यमाय च ।\nपिनाकिने चेषुमते चित्राय रोहिताय च ।। ३५.१७१ ।।\nदुन्दुभ्यायैकपादाय अर्हाय बुद्धये तथा।\nमृगव्याधाय सर्पाय स्थाणवे भीषणाय च ।। ३५.१७२ ।।\nबहुरूपाय चोग्राय त्रिनेत्रायेश्वराय च।\nकपिलायैकवीराय मृत्यवे त्र्यम्बकाय च ।। ३५.१७३ ।।\nवास्तोष्पते विनाकाय शङ्कराय शिवाय च।\nआरण्याय गुहस्थाय यतिने ब्रह्मचारिणे ।। ३५.१७४ ।।\nसाङ्ख्याय चैव योगाय ध्यानिने दीक्षिताय च।\nअन्तर्हिताय शर्व्वाय मान्याय मालिने तथा ।। ३५.१७५ ।।\nबुद्धाय चैव पुण्याय धार्मिकाय शुभाय च।\nरोधसे चेकितानाय ब्रह्मिष्ठाय महर्षये ।। ३५.१७६ ।।\nचतुष्पादाय मेध्याय धर्मिणे शीघ्रगाय च।\nशिखण्डिने कपालाय दंष्ट्रिणे विश्वमेधसे ।। ३५.१७७ ।।\nअप्रतीघाताय दीप्ताय भास्कराय सुमेधसे।\nक्रूराय विकृतायैव बीभत्साय शिवाय च ।। ३५.१७८ ।।\nसौम्याय चैव पुण्याय धार्मिकाय शुभाय च।\nअवध्याय मृताङ्गाय नित्याय शाश्वताय च ।। ३५.१७९ ।।\nसाद्याय शरभायैव शूलिने च त्रिचक्षुषे।\nसोमपायाज्यपायैव धूमपायोष्मपाय च ।। ३५.१८० ।।\nशुचये रेरिहाणाय सद्योजाताय मृत्यवे।\nपिशिताशाय खर्वाय मेधाय वैद्युताय च ।। ३५.१८१ ।।\nव्याश्रिताय श्रविष्टाय भारतायान्तरिक्षये।\nक्षमाय सह मानाय सत्याय तपनाय च ।। ३५.१८२ ।।\nत्रिपुरघ्नाय दीप्ताय चक्राय रोमशाय च।\nतिग्मायुधाय मेध्याय सिद्धाय च पुलस्तये ।। ३५.१८३ ।।\nरोचमानाय खण्डाय स्फीताय ऋषभाय च।\nभोगिने पुञ्जमानाय शान्तायैवोर्द्ध्वरेतसे ।। ३५.१८४ ।।\nअघघ्नाय मख्घ्नाय मृत्यवे यज्ञियाय च।\nकृशानवे प्रचेताय वह्नये किशलाय च ।। ३५.१८५ ।।\nसिकत्याय प्रसन्नाय वरेण्यायैव चक्षुषे।\nक्षिप्रेगवे सुधन्वाय प्रमेध्याय प्रियाय च ।। ३५.१८६ ।।\nरक्षोघ्नाय पशुघ्नाय विघ्नाय शयनाय च।\nविभ्रान्ताय महन्ताय अन्तये दुर्गमाय च ।। ३५.१८७ ।।\nदक्षाय च जघन्याय लोकानामीश्वराय च।\nअनामयाय चोर्द्ध्वाय संहत्याधिष्ठिताय च ।। ३५.१८८ ।।\nहिरण्यबाहवे चैव सत्याय शमनाय च।\nअसिकल्याय माघाय रीरिण्यायैकचक्षुषे ।। ३५.१८९ ।।\nश्रेष्ठाय वामदेवाय ईशानाय च धीमते।\nमहाकल्पाय दीप्ताय रादेनाय हसाय च ।। ३५.१९० ।।\nवृतधन्वने कविचिने रथिने च वरूथिने।\nभृगुनाथाय शुक्राय वह्निरिष्टाय धीमते ।। ३५.१९१ ।।\nअघाय अघशंसाय विप्रियाय प्रियाय च ।\nदिग्वासःकृत्तिवासाय भगघ्नाय नमोऽस्तु ते ।। ३५.१९२ ।।\nपशूनां पतये चैव भूतानां पतये नमः।\nप्रणने ऋग्यजुःसाम्ने स्वधायै च सुधाय च ।। ३५.१९३ ।।\nवषट्कारतमायैव तुभ्यमन्तात्मने नमः ।\nस्रष्ट्रे धात्रे तथा होत्रे हर्त्रे च क्षपणाय च ।। ३५.१९४ ।।\nभूतभव्यभवायैव तुभ्यं कालात्मने नमः।\nवसवे चैव साध्याय रुद्रादित्याश्विनाय च ।। ३५.१९५ ।।\nविश्वाय मरुते चैव तुभ्यन्देवात्मने नमः।\nअग्निसोमर्त्विगिज्याय पशुमन्त्रौषधाय च ।। ३५.१९६ ।।\nदक्षिणावभृथायैव तुभ्यं यज्ञात्मने नमः ।\nतपसे चैव सत्याय त्यागाय च शमाय च ।। ३५.१९७ ।।\nअहिंसायाप्यलोभाय सुवेशायातिशाय च।\nसर्वभूतात्मभूताय तुभ्यं योगात्मने नमः ।। ३५.१९८ ।।\nपृथिव्यै चान्तरिक्षाय दिवाय च महाय च।\nजनस्तपाय सत्याय तुभ्यं लोकात्मने नमः ।। ३५.१९९ ।।\nअव्यक्तायाथ महते भूतायैवोन्द्रियाय च ।\nतन्मात्राय महान्ताय तुभ्यं तत्त्वात्मने नमः ।। ३५.२०० ।।\nनित्याय चार्थलिङ्गाय सूक्ष्माय चेतनाय च।\nशुद्धाय विभवे चैव तुभ्यं नित्यात्मने नमः ।। ३५.२०१ ।।\nनमस्ते त्रिषु लोकेषु स्वरान्तेषु भवादिषु।\nसत्यान्तेषु महान्तेषु चतुर्षु च नमोऽस्तु ते ।। ३५.२०२ ।।\nनमःस्तोत्रे मया ह्यस्मिन् सदसद्व्याहृतं विभो।\nमद्भक्त इति ब्रह्मण्य सर्वन्तत् क्षन्तुमर्हसि ।। ३५.२०३ ।।\nइति श्रीमहापुराणे वायुप्रोक्ते विष्णुमाहात्म्ये शम्भुस्तवकीर्त्तनं नाम पञ्चत्रिंशोऽध्यायः ।। ३५ ।। *"
  }
]
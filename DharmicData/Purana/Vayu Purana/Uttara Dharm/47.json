[
  {
    "text": "।.नारद उवाच।।\nकथं व्यक्तस्वरूपेण स्थितश्चादिगदाधरः।\nकथं व्यक्तस्वरूपेण व्यक्ताव्यक्तात्मना स्थितः ।। ४७.१ ।।\nकथं गदा समुत्पन्ना यथा ह्यादिगदाधरः।\nगदालोलं कथं चासीत् सर्व्वपापक्षयङ्करम् ।। ४७.२ ।।\nसनत्कुमार उवाच।।\nगदो नामासुरो ह्यासीद्वज्राद्वज्रतरो दृढः।\nतपसा दारुणेनासौ ब्रह्मलब्धवरः पुरा।\nप्रार्थितो ब्रह्मणे प्रादात्स्वशरीरास्थि दुस्त्यजम् ।। ४७.३ ।।\nब्रह्मोक्तो विश्वकर्म्मापि गदां चक्रेऽद्भुतां तदा।\nतदस्थि वज्रनिष्पेषैः कुन्दैः स्वर्गे ह्यधारयत् ।। ४७.४ ।।\nअथ कालेन महता मनौ स्वायम्भुवे क्वचित।\nहेती रक्षो ब्रह्मपुत्रः तपस्तेपे सुदारुणम् ।। ४७.५ ।।\nदिव्यवर्षसहस्राणां शतं वायुमभक्षयत्।\nउन्मुखश्चोर्द्ध्वबाहुश्च पादाङ्गुष्ठभरेण ह ।। ४७.६ ।।\nएकेनातिष्ठदव्यग्रः शीर्णपर्णानिलाशनः।\nब्रह्मादींस्तपसा तुष्टान्वरं वव्रे वरप्रदान् ।। ४७.७ ।।\nदेवैर्दैत्यैश्च शस्त्रैर्विविधैर्मनुजादिभिः।\nकृष्णेशानादिचक्राद्यैरवध्यः स्यां महाबलः ।। ४७.८ ।।\nतथेत्युक्त्वान्तर्हितास्ते हेतिर्देवानथाजयत्।\nइन्द्रत्वमकरोद्धेतिर्भीता ब्रह्महरादयः ।। ४७.९ ।।\nहरिं ते शरणं जग्मुरूचुर्हेतिं जहीति तान् ।\nऊचे हरिरवध्योऽयं हेतिर्देवासुरैः सुराः ।। ४७.१० ।।\nमहास्त्रं मे प्रयच्छध्वं हेतिं हन्मि हि येन तम्।\nइत्युक्तास्ते ततो देवा गदां तां हरये ददुः ।। ४७.११ ।।\nदधार तां गदामादौ देवैरुक्तो गदाधरः ।\nगदया हेतिमाहत्य देवैः स त्रिदिवं ययौ ।। ४७.१२ ।।\nगदामादाववष्टभ्य गयासुरशिरःशिलाम्।\nनिश्चलार्थं स्थितो यस्मात्तस्मादादिगदाधरः ।। ४७.१३ ।।\nशिलापर्वतरूपेण व्यक्त आदिगदाधरः ।\nशिलासौ मुण्डपृष्ठाद्रिः प्रभासो नामपर्व्वतः ।। ४७.१४ ।।\nउद्यन्तो गीतनादश्च भस्मकूटो गिरिर्म्महान्।\nगृध्र कूटः प्रेतकूटश्चादिपालोऽरविन्दकः ।। ४७.१५ ।।\nपञ्चलोकः सप्तलोको वैकुण्ठो लोहदण्डकः ।\nक्रौञ्चपादोऽक्षयवटः फल्गुतीर्थं मधुश्रवाः ।। ४७.१६ ।।\nदधिकुल्या मधुकुल्या देविका च महानदी।\nवैतरण्यादिरूपेण व्यक्त आदिगदाधरः ।। ४७.१७ ।।\nविष्णोः पदं रुद्रपदं ब्रह्मणः पदमुत्तमम्।\nकाश्यपस्य पदं दिव्यं द्वौ हस्तौ यत्र निर्गतौ ।। ४७.१८ ।।\nपञ्चाग्नीनां पदान्यत्र इन्द्रागस्त्यपदे परे।\nरवेश्च कार्त्तिकेयस्य क्रौञ्चमातङ्गयोरपि ।। ४७.१९ ।।\nमुख्यलिङ्गानि सर्व्वाणि व्यक्ताव्यक्तात्मना स्थितः।\nआद्यो गदाधरश्चैव व्यक्तः श्रीमान् गदाधरः ।। ४७.२० ।।\nगायत्री चैव सावित्री सन्ध्या चैव सरस्वती ।\nगयादित्यश्चोत्तरार्को दक्षिणार्कोऽपि नैमिषः ।। ४७.२१ ।।\nश्वेतार्को गणनाथश्च वसवोऽष्टौ मुनीश्वराः।\nरुद्राश्चैकादशैवाथ तथा सप्तर्षयोऽपरे ।। ४७.२२ ।।\nसोमनाथश्च सिद्धेशः कपर्द्दीशो विनायकः।\nनारायणो महालक्ष्मीर्ब्रह्मा श्रीपुरुषोत्तमः ।। ४७.२३ ।।\nमार्कण्डेयेशः कौटीशो ह्यङ्गिरेशः पितामहः।\nजनार्दनो मङ्गला च पुण्डरीकाक्ष उत्तमः ।। ४७.२४ ।।\nइत्यादिव्यक्तरूपेण स्थितश्चादिगदाधरः।\nहेतिर्यो राक्षसस्तस्मिन्हते विष्णुः पुरं गतः ।। ४७.२५ ।।\nब्रह्मणा सह रुद्राद्यैः कारिते निश्चलेऽसुरे ।\nतुष्टावाद्यगदापाणिं वेधा हर्षेण निर्वृतः ।। ४७.२६ ।।\nब्रह्मोवाच।।\nगदाधरं व्यपगतकालकल्मषं गयागतं विदितगुणं गुणातिगम्।\nगुहागतं गिरिवरगौरगेहगं गणार्च्चितं वरदमहं नमामि ।। ४७.२७ ।।\nअहःश्रियं त्रिदशगणादिसुश्रियं भवश्रियं दितिभवदारणश्रियम्।\nकलिश्रियं कलिमलमर्दनश्रियं गदाधरं नौमि तमाश्रितश्रियम् । ४७.२८ ।।\nदृढादॄढं परिवृढगाढसंस्तुतं कामाद्भुतं सुदृढमरूढिरूढिगम्।\nतमाढ्यगं दृढदुरिताद्यढौकितं स्वढौकृतं दृढतरगोत्रसूक्तिभम् ।। ४७.२९ ।।\nविदेहकं करणकलाविवर्जितं विजन्मकं दिवकरवेदिभूषितम्।\nगदाधरं ध्वनिमुखवर्जितं परं नमाम्यहं सतत मनादिमीश्वरं हरिम् ।। ४७.३० ।।\nमनोऽतिगं मतिगतिवर्जितं परं सदाद्वयं स्तुतिशिरसि संस्तुतं बुधैः।\nचिदात्मकं कलिगतकारणातिगं गदाधरं हृदयगतं नमामि तम् ।। ४७.३१ ।।\nसनत्कुमार उवाच।।\nदेवैः सार्द्धं ब्रह्मणैवं स्तुतश्चादिगदाधरः ।\nऊचे वरं वृणीष्व त्वं वरं ब्रह्मा तमब्रवीत् ।। ४७.३२ ।।\nशिलायां देवरूपिण्यां न तिष्ठामस्त्वया विना।\nस्थास्यामोऽत्र त्वया सार्द्धं नित्यं व्यक्तादिरूपिणा ।। ४७.३३ ।।\nएवमस्तु श्रिया सार्द्धं स्थितश्चादिगदाधरः।\nलोकानां रक्षणार्थाय जगतां मुक्तिहेतवे।\nसुव्यक्तः पुण्डरीकाक्षो जनार्दन इति श्रुतः ।। ४७.३४ ।।\nवेदैरगम्या या मूर्त्तिरादिभूता सनातनी।\nसुव्यक्ता श्वेतकल्पे सा भविष्यति तथा पुनः।\nवाराहकल्पे ह्यव्यक्ता व्यक्तिमप्यगमत्पुरा ।। ४७.३५ ।।\nसन्तारणाय लोकानां देवानां रक्षणाय च।\nगयाशिरसि सुव्यक्तो भविष्यति न संशयः ।। ४७.३६ ।।\nये द्रक्ष्यन्ति सदा भक्त्या देवमादिगदाधरम्।\nकुष्ठरोगादिनिर्म्मुक्ता यास्यन्ति हरिमन्दिरम् ।। ४७.३७ ।।\nये द्रक्ष्यन्ति सदा भक्त्या देवमादिगदाधरम्।\nते प्राप्स्यन्ति धनं धान्यमायुरारोग्यमेव च ।। ४७.३८ ।।\nकलत्रपुत्रपौत्रादिगुणकीर्त्तिसुखानि च।\nश्रद्धया ये नमस्यन्ति राज्यं ब्रह्मपुरं तथा।\nभुक्त्वा व्रजेयुः सततं पुण्यपुञ्जफलं नराः ।। ४७.३९ ।।\nगन्धदानेन गन्धाढ्यः सौभाग्यं पुष्पदानतः।\nधूपदानेन राज्याप्तिर्दीपाद्दीप्तिर्भविष्यति ।। ४७.४० ।।\nध्वजदानात्पापहानिर्यात्राकृद्ब्रह्मलोकभाक्।\nश्राद्धपिण्डप्रदो यस्तु विष्णुं नेष्यति वै पितॄन् ।। ४७.४१ ।।\nश्रद्धया ये नमस्यन्ति सतोत्रेणादिगदाधरम्।\nस्तोष्यन्ति च समभ्यर्च्य पितॄन्नेष्यन्ति माधवम्।\nशिवोऽपि परया प्रीत्या तुष्टावादिगदाधरम् ।। ४७.४२ ।।\n।।शिव उवाच।।\nअव्यक्तरूपो यो देवो मुण्डपृष्ठादिरूपतः ।\nफल्गुतीर्थादिरूपेण नमाम्यादिगदाधरम् ।। ४७.४३ ।।\nव्यक्ताव्यक्तस्वरूपेण पदरूपेण संस्थितः।\nमुखलिङ्गादिरूपेण नमाम्यादिगदाधरम् ।। ४७.४४ ।।\nअव्यक्तरूपो यो देवो जनार्दनस्वरूपतः।\nमुण्डपृष्ठे स्वयं जातो नामाम्यादिगदा धरम् ।। ४७.४५ ।।\nशिलायां देवरूपिण्यां स्थितं ब्रह्मादिभिः सुरैः।\nपूजितं सत्कृतं देवैस्तं नमामि गदाधरम् ।। ४७.४६ ।।\nयं च दृष्ट्वा ततः स्पृष्ट्वा पूजयित्वा प्रणम्य च ।\nश्राद्धादौ ब्रह्मलोकाप्तिर्नमाम्यादिगदाधरम् ।। ४७.४७ ।।\nमहदादेश्च जगतो व्यक्तस्यैकं हि कारणम्।\nअव्यक्तज्ञानरूपं तं नमाम्यादिगदाधरम् ।। ४७.४८ ।।\nदेहेन्द्रियमनोबुद्धिप्राणाहङ्कारवर्जितम्।\nजाग्रत्स्वप्नविनिर्मुक्तं नमाम्यादिगदाधरम् ।। ४७.४९ ।।\nनित्यानित्यविनिर्मुक्तं सत्यमानन्दमव्ययम्।\nतुरीयं ज्योतिरात्मानं नमाम्यादिगदाधरम् ।। ४७.५० ।।\n।।सनत्कुमार उवाच।।\nएवं स्तुतो महेशेन प्रीतो ह्यादिगदाधरः।\nस्थितो देवः शिलायां स ब्रह्माद्यैर्दैवतैः सह ।। ४७.५१ ।।\nसंस्थितं मुण्डपृष्ठाद्रौ देवमादिगदाधरम्।\nस्तुवन्ति पूजयन्तीह ब्रह्मलोकं प्रयान्तु ते ।। ४७.५२ ।।\nधर्मार्थी प्राप्नुयाद्धर्ममर्थार्थी चार्थमाप्नुयात् ।\nकामानवाप्नुयात्कामी मोक्षार्थी मोक्षमाप्नुयात् ।। ४७.५३ ।।\nवन्ध्या च लभते पुत्रं वेदवेदाङ्गपारगम्।\nराजा विजयमाप्नोति शूद्रश्च सुखमाप्नुयात् ।। ४७.५४ ।।\nपुत्रार्थी लभते पुत्रानभ्यर्च्यादिगदाधरम्।\nमनसा प्रार्थितं सर्वं पूजाद्यैः प्राप्नुयाद्धरेः ।। ४७.५५ ।।\nइति श्रीवायुपुराणे वायुप्रोक्ते गयामाहात्म्यं नाम सप्तचत्वारिंशोऽध्यायः ।। ४७ ।।*"
  }
]
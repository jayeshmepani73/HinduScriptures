[
  {
    "text": "।।सूत उवाच।।\nअनुजस्य विकुक्षेस्तु निमेर्वंशं निबोधत।\nयोऽसौ निवेशयामास पुरन्देवपुरोपमम् ।। २७.१ ।।"
  },
  {
    "text": "जयन्तमितिविख्यातं गौतमस्याश्रमाभितः।\nयस्यान्ववाये यज्ञे वै जनकादृषिसत्तमात् ।। २७.२ ।।"
  },
  {
    "text": "नेमिर्नाम सुधर्मात्मा सर्वसत्वनमस्कृतः।\nआसीत् पुत्रो महाप्राज्ञ इक्ष्वाकोर्भूरितेजसः ।। २७.३ ।।"
  },
  {
    "text": "स शापेन वसिष्ठस्य विदेहः समपद्यत।\nतस्य पुत्रो मिथिर्नाम जनितः पर्वभिस्त्रिभिः ।। २७.४ ।।"
  },
  {
    "text": "अरण्यां मथ्यमानायां प्रादुर्भूतो महायशाः।\nनाम्ना मिथिरिति ख्यातो जननाज्जनकोऽभवत् ।। २७.५ ।।"
  },
  {
    "text": "मिथिर्नाम महावीर्यो येनासौ मिथिलाभवत्।\nराजासौ जनको नाम जनकाच्चाप्युदावसुः ।। २७.६ ।।"
  },
  {
    "text": "उदावसोः सुधर्मात्मा जनितो नन्दिवर्द्धनः।\nनन्दिवर्द्धनतः शूरः सुकेतुर्नाम धार्मिकः ।। २७.७ ।।"
  },
  {
    "text": "सुकेतोरपि धर्मात्मा देवरातो महाबलः।\nदेवरातस्य धर्मात्मा बृहदुच्छ इति श्रुतिः ।। २७.८ ।।"
  },
  {
    "text": "बृहदुच्छस्य तनयो महावीर्यः प्रतापवान् ।\nमहावीर्यस्य धृतिमान् सुधृतिस्तस्य चात्मजः ।। २७.९ ।।"
  },
  {
    "text": "सुधृतेरपि धर्मात्मा धृष्टकेतुः परन्तपः।\nधृष्टकेतु सुतश्चापि हर्यश्वो नाम विश्रुतः ।। २७.१० ।।"
  },
  {
    "text": "हर्यश्वस्य मरुः पुत्रो मरोः पुत्रः प्रतित्वकः।\nप्रतित्वकस्य धर्मात्मा राजा कीर्त्तिरथः सुतः ।। २७.११ ।।"
  },
  {
    "text": "पुत्रः कीर्त्तिरथस्यापि देवमीढ इति श्रुतः ।\nदेवमीढस्य विबुधो विबुधस्य सुतो धृतिः ।। २७.१२ ।।"
  },
  {
    "text": "महाधृतिसुतो राजा कीर्त्तिराजः प्रतापवान् ।\nकीर्त्ति राजात्मजो विद्वान् महारोमेति विश्रुतः ।। २७.१३ ।।"
  },
  {
    "text": "महारोम्णस्तु विख्यातः स्वर्णरोमा व्यजायत।\nस्वर्णरोमात्मजश्चापि ह्रस्वरोमाभवनृपः ।। २७.१४ ।।"
  },
  {
    "text": "ह्रस्वरोमात्मजो विद्वान् सीरध्वज इति श्रुतिः।\nउद्भिन्ना कृषता येन सीता राज्ञा यशस्विनी।\nरामस्य महिषी साध्वी सुव्रतातिपतिव्रता ।। २७.१५ ।।"
  },
  {
    "text": "शांशपायन उवाच।।\nकथं सीता समुत्पन्ना कृष्यमाणा यशस्विनी।\nकिमर्थञ्चाकृषद्राजा क्षेत्रं यस्मिन् बभूव ह ।। २७.१६ ।।"
  },
  {
    "text": "सूत उवाच।।\nअग्निक्षेत्रे कृष्यमाणे अश्वमेधे महात्मनः।\nविधिना सुप्रयुक्तेन तस्मात्सा तु समुत्थिता ।। २७.१७ ।।"
  },
  {
    "text": "सीरध्वजात्तु जातस्तु भानुमान्नाम मैथिलः।\nभ्राता कुशध्वजस्तस्य स काश्यधिपतिर्नृपः ।। २७.१८ ।।"
  },
  {
    "text": "तस्य भानुमतः पुत्रः प्रद्युम्नश्च प्रतापवान्।\nमुनिस्तस्य सुतश्चापि तस्मादूर्जवहः स्मृतः ।। २७.१९ ।।"
  },
  {
    "text": "ऊर्जवहात् सुतद्वाजः शकुनिस्तस्य चात्मजः।\nस्वागतः शकुनेः पुत्रः सुवर्च्चास्तत्सुतः स्मृतः ।। २७.२० ।।"
  },
  {
    "text": "श्रुतो यस्तस्य दायादः सुश्रुतस्तस्य चात्मजः।\nसुश्रुतस्य जयः पुत्रो जयस्य विजयः सुतः ।। २७.२१ ।।"
  },
  {
    "text": "विजयस्य ऋतः पुत्र ऋतस्य सुनयः स्मृतः।\nसुनयाद्वीतहव्यस्तु वीतहव्यात्मजो धृतिः ।। २७.२२ ।।"
  },
  {
    "text": "धृतेस्तु बहुलाश्वोऽभूद्बहुलाश्वसुतः कृतिः।\nतस्मिन् सन्तिष्टते वंशो जनकानां महात्मनाम्।\nइत्येते मैथिलाः प्रोक्ताः सोमस्यापि निबोधत ।। २७.२३ ।।"
  },
  {
    "text": "इति श्रीमहापुराणे वायुप्रोक्ते वैवस्वतमनुवंशकीर्त्तनं नाम सप्तविंशोऽध्यायः ।। २७ ।।"
  },
  {
    "text": "वायूमहापुराणम् -\nउत्तरार्द्धम् - २८\n।।सूत उवाच ।।"
  },
  {
    "text": "पिता सोमस्य वैविप्रा जज्ञेऽत्रिर्भगवानृषिः।\nसोऽति तस्थौ सर्वलोकान्भगवान्त्स्वेन तेजसा ।। २८.१ ।।"
  },
  {
    "text": "कर्मणा मनसा वाचा शुभान्येव समाचरन्।\nकाष्ठकुड्यशिलाभूत ऊर्द्ध्वबाहुर्महाद्युतिः ।। २८.२ ।।"
  },
  {
    "text": "सुदुश्चरं नाम तपो येन तप्तं महत्पुरा।\nत्रीणि वर्षसहस्राणि दिव्यानीति हि नः श्रुतम् ।। २८.३ ।।"
  },
  {
    "text": "तस्योर्द्ध्वरेतसस्तत्र स्थितस्यानिमिषस्पृहम्।\nसोमत्वन्तनुरापेदे महाबुद्धिः स वै द्विजः ।। २८.४ ।।"
  },
  {
    "text": "ऊर्द्ध्वमाचक्रमे तस्य सोमत्वं भावितात्मनः।\nसोमः सुस्राव नेत्राभ्यां दश वा द्योतयन् दिशः ।। २८.५ ।।"
  },
  {
    "text": "तं गर्भं विधिनादिष्टा दश देव्यो दधुस्तदा।\nसमेत्य धारयामासुर्न च ताः समशक्नुवन् ।। २८.६ ।।"
  },
  {
    "text": "स ताभ्यः सहसैवाथ दिग्भ्यो गर्भः प्रभान्वितः।\nयथावभासयंल्लोकाञ्झीतांशुः सर्वभावनः ।। २८.७ ।।"
  },
  {
    "text": "यदा न धारणे शक्तास्तस्य गर्भस्य ताः स्त्रियः।\nततः स ताभिः शीतांशुर्निपपात वसुन्धराम् ।। २८.८ ।।"
  },
  {
    "text": "पतन्तं सोममालोक्य ब्रह्मा लोकपितामहः।\nरथमारोपयामास लोकानां हितकाम्यया ।। २८.९ ।।"
  },
  {
    "text": "स हि देवमयो विप्रा धर्म्मार्थी सत्यसङ्गरः।\nयुक्तो वाजिसहस्रेण सितेनेति हि नः श्रुतम् ।। २८.१० ।।"
  },
  {
    "text": "तस्मिन्निपतिते देवाः पुत्रेऽत्रेः परमात्मनि।\nतुष्टुवुर्ब्रह्मणः पुत्राः मानसाः सप्त विश्रुताः ।। २८.११ ।।"
  },
  {
    "text": "तत्रैवाङ्गिरसस्तस्य भृगोश्चैवात्मजस्तथा।\nऋग्भिर्यजुर्भिर्बहुभिरथर्वाङ्गिरसैरपि ।। २८.१२ ।।"
  },
  {
    "text": "ततः संस्तूयमानस्य तेजः सोमस्य भास्वतः।\nआप्यायमानं लोकांस्त्रीन् भावयामास सर्व्वशः ।। २८.१३ ।।"
  },
  {
    "text": "समेन रथमुख्येन सागरान्तां वसुन्धराम्।\nत्रिःसप्तकृत्वो विपुल श्चकाराभिप्रदक्षिणम् ।। २८.१४ ।।"
  },
  {
    "text": "तस्य यच्चापि तत्तेजः पृथिवीमन्वपद्यत।\nओषध्यस्ताः समुद्भूतास्तेजसा संज्वलन्त्युत ।। २८.१५ ।।"
  },
  {
    "text": "ताभिर्धार्यत्ययं लोकान् प्रजाश्चापि चतुर्विधाः।\nपोष्टा हि भगवान् सोमो जगतो हि द्विजोत्तमाः ।। २८.१६ ।।"
  },
  {
    "text": "स लब्धतेजास्तपसा संस्तवैस्तैश्च कर्म्मभिः।\nतपस्तेपे महाभागः पझानां दशतीर्दश ।। २८.१७ ।।"
  },
  {
    "text": "हिरण्यवर्णा या देव्यो धारयन्त्यात्मना जगत्।\nविभुस्तासाम्भवेत्सोमः प्रख्यातः स्वेन कर्म्मणा ।। २८.१८ ।।"
  },
  {
    "text": "ततस्तस्मै ददौ राज्यं ब्रह्मा ब्रह्मविदां वरः।\nबीजौषधिषु विप्राणामपाञ्च द्विजसत्तमाः ।। २८.१९ ।।"
  },
  {
    "text": "सोऽभिषिक्तो महातेजा महाराज्येन राजराट् ।\nलोकानां भावयामास स्वभावात्तपतां वरः ।। २८.२० ।।"
  },
  {
    "text": "सप्तविंशतिरिन्दोस्तु दाक्षायण्यो महाव्रताः।\nददौ प्राचेतसो दक्षो नक्षत्राणीति या विदुः ।। २८.२१ ।।"
  },
  {
    "text": "स तत्प्राप्य महद्राजयं सोमः सोमवतां प्रभुः।\nसमाजज्ञे राजसूयं सहस्रशतदक्षिणम् ।। २८.२२ ।।"
  },
  {
    "text": "हिरण्यगर्भश्चोद्गाता ब्रह्मा ब्रह्मत्वमेयिवान्।\nसदस्यस्तत्र भगवान् हरिर्नारायणः प्रभुः ।\nसनत्कुमारप्रमुखैराद्यैर्ब्रह्मर्षिभिर्वृतः ।। २८.२३ ।।"
  },
  {
    "text": "दक्षिणामददत्सोमस्त्रील्लोँकानिति नः श्रुतम्।\nतेभ्यो ब्रह्मर्षिमुख्येभ्यः सदस्येभ्यश्च वै द्विजाः ।। २८.२४ ।।"
  },
  {
    "text": "तं सिनी च कुहूश्चैव वपुः पुष्टिः प्रभावसुः।\nकीर्त्तिर्धृतिश्च लक्ष्मीश्च नव देव्यः सिषेविरे ।। २८.२५ ।।"
  },
  {
    "text": "प्राप्यावभृथमव्यग्रः सर्व्वदेवर्षिपूजितः।\nअतिराजातिराजेन्द्रो दशधातापयद्दिशः ।। २८.२६ ।।"
  },
  {
    "text": "तदा तत् प्राप्य दुष्प्रापमैश्वर्यमृषिसंस्तुतम्।\nस विभ्रममतिर्विप्रा विनये विनयो हतः ।। २८.२७ ।।"
  },
  {
    "text": "बृहस्पतेः स वै भार्यान्तारां नाम यशस्विनीम्।\nजहार सहसा सर्व्वानवमत्याङ्गिरःसुतान् ।। २८.२८ ।।"
  },
  {
    "text": "स याच्यमानो देवैश्च तथा देवर्षिभिश्च ह।\nनैव व्यसर्जयत्तारां तस्मायाङ्गिरसे तदा ।। २८.२९ ।।"
  },
  {
    "text": "उशनास्तस्य जग्राह पार्ष्णिमङ्गिरसो द्विजाः।\nस हि शिष्यो महातेजाः पितुः पूर्वं बृहस्पतेः ।। २८.३० ।।"
  },
  {
    "text": "तेन स्नेहेन भगवान् रुद्रस्तस्य बृहस्पतेः।\nपार्ष्णिग्राहोऽभवद्देवः प्रगृह्याजगवन्धनुः ।। २८.३१ ।।"
  },
  {
    "text": "तेन ब्रह्मर्षिमुख्येभ्यः परमास्त्रं महात्मना।\nउद्दिश्य देवानुत्सृष्टं येनैषां नाशितं यशः ।। २८.३२ ।।"
  },
  {
    "text": "तत्र तद्युद्धमभवत् प्रत्यक्षन्तारकामयम्।\nदेवानां दानवानाञ्च लोकक्षयकरं महत् ।। २८.३३ ।।"
  },
  {
    "text": "तत्र शिष्टास्त्रयो देवास्तुषिताश्चैव ये स्मृताः।\nब्रह्माणं शरणं जग्मुरादिदेवं पितामहम् ।। २८.३४ ।।"
  },
  {
    "text": "ततो निवार्योशनसं रुद्रं ज्येष्ठञ्च शङ्करम्।\nददावाङ्गिरसे तारां स्वयमेव पितामहः ।। २८.३५ ।।"
  },
  {
    "text": "अन्तर्वत्नीं च तां दृष्ट्वा तारान्ताराधिपाननाम्।\nगर्भमुत्सृजसे न त्वं विप्रः प्राह बृहस्पतिः ।। २८.३६ ।।"
  },
  {
    "text": "मदीयायां तनौ योनौ गर्भो धार्यः कथञ्चन।\nअथो नावसृजत्तन्तु कुमारं दस्युहन्तमम् ।। २८.३७ ।।"
  },
  {
    "text": "ईषिकास्तम्बमासाद्य ज्वलन्तमिव पावकम्।\nजातमात्रोऽथ भगवान् देवानामाक्षिपद्वपुः ।। २८.३८ ।।"
  },
  {
    "text": "ततः संशयमापन्नास्तारामकथयन् सुराः।\nसत्यं ब्रूहि सुतः कस्य सोमस्याथ बृहस्पतेः ।। २८.३९ ।।"
  },
  {
    "text": "ह्रीयमाणा यदा देवान्नाह सा साध्वसाधु वा ।\nतदा तां शप्तुमारब्धः कुमारो दस्युहन्तमः ।। २८.४० ।।"
  },
  {
    "text": "सन्निवार्य तदा ब्रह्मा तारां चन्द्रस्य संशयः।\nयदत्र तथ्यन्तद्‌ब्रूहि तारे कस्य सुतस्त्वयम् ।। २८.४१ ।।"
  },
  {
    "text": "सा प्राञ्जलिरुवाचेदं ब्रह्माणं वरदं प्रभुम्।\nसोमस्येति महात्मानं कुमारन्दस्युहन्तमम् ।। २८.४२ ।।"
  },
  {
    "text": "ततः स तमुपाघाय सोमो दाता प्रजापतिः।\nबुध इत्यकरोन्नाम तस्य पुत्रस्य धीमतः ।। २८.४३ ।।"
  },
  {
    "text": "प्रतिपूर्व्वञ्च गमने समभ्युत्तिष्ठते बुधैः।\nउत्पादयामास तदा पुत्रं वै राजपुत्रिका ।। २८.४४ ।।"
  },
  {
    "text": "तस्य पुत्रो महातेजा बभूवैलः पुरूरवाः ।\nउर्वश्यां जज्ञिरे तस्य पुत्राः षट् सुमहौजसः ।। २८.४५ ।।"
  },
  {
    "text": "प्रसह्य धर्षितस्तत्र विवशो राजयक्ष्मणा ।\nततो यक्ष्माभिभूतस्तु सोमः प्रक्षीणमण्डलः ।\nजगाम शरणायाथ पितरं सोऽत्रिमेव तु ।। २८.४६ ।।"
  },
  {
    "text": "तस्य तत्पापशमनं चकारात्रिर्महायशाः।\nस राजयक्ष्मणा मुक्तः श्रिया जज्वाल सर्व्वशः ।। २८.४७ ।।"
  },
  {
    "text": "एतत्सोमस्य वै जन्म कीर्त्तितं द्विजसत्तमाः।\nवंशन्तस्य द्विजश्रेष्ठाः कीर्त्यमानं निबोधत ।। २८.४८ ।।"
  },
  {
    "text": "धन्यमारोग्यमायुष्यं पुण्यं कल्मषशोधनम्।\nसोमस्य जन्म श्रुत्वैव सर्वपापैः प्रमुच्यते ।। २८.४९ ।।"
  },
  {
    "text": "इति श्रीमहापुराणे वायुप्रोक्ते शोमोत्पत्तिर्नामाष्टाविंशोऽध्यायः ।। २८ ।। *\nवायूमहापुराणम् -\nउत्तरार्द्धम् - २९\nसूत उवाच ।।"
  },
  {
    "text": "सोमस्य तु बुधः पुत्रो बुधस्य तु पुरूरवाः।\nतेजस्वी दानशीलश्च यज्वा विपुलदक्षिणः ।। २९.१ ।।"
  },
  {
    "text": "ब्रह्मवादी पराक्रान्तः शत्रुभिर्युधि दुर्जयः।\nआहर्त्ता चाग्निहोत्रस्य यज्वनाञ्च ददौ महीम् ।। २९.२ ।।"
  },
  {
    "text": "सत्यवाक् कर्म्मबुद्धिश्च कान्तः संवृतमैथुनः।\nअतीव पुत्रो लोकेषु रूपेणाप्रतिमोऽभवत् ।। २९.३ ।।"
  },
  {
    "text": "तं ब्रह्मवादिनं दान्तं धर्मज्ञं सत्यवादिनम्।\nउर्वशी वरयामास हित्वा मानं यशस्विनी ।। २९.४ ।।"
  },
  {
    "text": "तया सहावसद्राजा दशवर्षाणि चाष्ट च।\nसप्त षट् सप्त चाष्टौ च दश चाष्टौ च वीर्यवान् ।। २९.५ ।।"
  },
  {
    "text": "वने चैत्ररथे रम्ये तथा मन्दाकिनीतटे।\nअलकायां विशालायां नन्दने च वनोत्तमे ।। २९.६ ।।"
  },
  {
    "text": "गन्धमादनपादेषु मेरुश्रृङ्गे नगोत्तमे।\nउत्तरांश्च कुरून् प्राप्य कलापग्राममेव च ।। २९.७ ।।"
  },
  {
    "text": "एतेषु वनसुख्येषु सुरैराचरितेषु च।\nउर्वश्या सहितो राजा रेमे परमया मुदा ।। २९.८ ।।"
  },
  {
    "text": "ऋषय ऊचुः।।\nगन्धर्वा चोर्वशी देवी राजानं मानुषं कथम्।\nदेवानुत्सृज्य सम्प्राप्ता तन्नो ब्रूहि बहुश्रुत ।। २९.९ ।।"
  },
  {
    "text": "सूत उवाच।।\nब्रह्मशापाभिभूता सा मानुषं समुपस्थिता।\nऐलं तु तं वरारोहा समयेन व्यवस्थिता ।। २९.१० ।।"
  },
  {
    "text": "आत्मनः शापमोक्षार्थं नियमं सा चकार तु ।\nअनग्नदर्शनञ्चैव अकामात सह मैथुनम् ।। २९.११ ।।"
  },
  {
    "text": "द्वौ मेषौ शयनाभ्याशे स तावद् व्यवतिष्ठते।\nघृतमात्रं तथाहारः कालमेकन्तु पार्थिव ।। २९.१२ ।।"
  },
  {
    "text": "यद्येष समयो राजन् यावत्कालञ्च ते दृढम्।\nतावत्कालन्तु वत्स्यामि एष नः समयः कृतः ।। २९.१३ ।।"
  },
  {
    "text": "तस्यास्तं समयं सर्वं स राजा पर्यपालयत्।\nएवं सा चावसत् तस्मिन् पुरूरवसि भामिनी ।। २९.१४ ।।"
  },
  {
    "text": "वर्षाण्यथ चतुःषष्टिं तद्भक्त्या शापमोहिता।\nउर्वशी मानुषं प्राप्ता गन्धर्व्वा श्चिन्तयान्विताः ।। २९.१५ ।।"
  },
  {
    "text": "गन्धर्व्वा ऊचुः।\nचिन्तयध्वं महाभागा यथा सा तु वराङ्गना।\nआगच्छेत्तु पुनर्द्देवानुर्वशी स्वर्गभूषणा ।। २९.१६ ।।"
  },
  {
    "text": "ततो विश्वावसुर्नाम तत्राह वदतां वरः।\nतया तु समयस्तत्र क्रियमाणो मतोऽनघः ।। २९.१७ ।।"
  },
  {
    "text": "समयन्युत्क्रमात् सा वै राजानं त्यक्ष्यते यथा।\nतदहं वच्मि वः सर्वं यथा त्यक्ष्यति सा नृपम् ।। २९.१८ ।।"
  },
  {
    "text": "सहसा योगमेष्यामि युष्माकं कार्यसिद्धये।\nएवमुक्त्वा गतस्तत्र प्रतिष्ठानं महायशाः ।। २९.१९ ।।"
  },
  {
    "text": "स निशायामथागम्य मेषमेकं जहार वै।\nमातृवद्वर्त्तते सा तु मेषयोश्चारुहासिनी ।। २९.२० ।।"
  },
  {
    "text": "गन्धर्वागमनं ज्ञात्वा शयनस्था यशस्विनी।\nराजानमब्रवीत्सा तु पुत्रो मे ह्रियतेति वै ।। २९.२१ ।।"
  },
  {
    "text": "एवमुक्तो विनिश्चित्य नग्नस्तिष्ठति वै नृपः ।\nनग्नं द्रक्ष्यति मां देवी समयो वितथो भवेत् ।। २९.२२ ।।"
  },
  {
    "text": "ततो भूयस्तु गन्धर्व्वा द्वितीयं मेषमाददुः।\nद्वितीयेऽपहृते मेषे ऐलं देवी तमब्रवीत् ।। २९.२३ ।।"
  },
  {
    "text": "पुत्रौ मम हृतौ राजन्ननाथाया इव प्रभो।\nएवमुक्तस्तदोत्थाय नग्नो राजा प्रधावितः ।। २९.२४ ।।"
  },
  {
    "text": "मेषाबभ्यां पदवीं राजन् गन्धर्व्वैर्व्युत्थितामथ।\nउत्पादिता तु महती माया तद्भवनं महत् ।। २९.२५ ।।"
  },
  {
    "text": "प्रकाशितन्तु सहसा ततो नग्नमवेक्ष्य सा।\nनग्नं दृष्ट्वा तिरोऽभूत्सा अप्सरा कामरूपिणी ।। २९.२६ ।।"
  },
  {
    "text": "तिरोभूतान्तु तां ज्ञात्वा गन्धर्वास्तत्र तावुभौ।\nमेषौ त्यक्त्वा च ते सर्वे तत्रैवान्तर्हिताभवन् ।। २९.२७ ।।"
  },
  {
    "text": "उत्सृष्टावुरणौ दृष्ट्वा राजा गृह्यागतः प्रभुः।\nअपश्यंस्तां तु वै राजा विललाप सुदुःखितः ।। २९.२८ ।।"
  },
  {
    "text": "चचार पृथिवीं चैव मार्गमाणस्ततस्ततः।\nअथापश्यच्च तां राजा कुरुक्षेत्रे महाबलः ।। २९.२९ ।।"
  },
  {
    "text": "प्लक्षतीर्थे पुष्करिण्यां विगाढेनाम्बुनाप्लुताम्।\nक्रीडन्तीमप्सरोभिश्च पञ्चभिः सह शोभनाम् ।। २९.३० ।।"
  },
  {
    "text": "अपश्यत्सा ततः सुभ्रू राजानमविदूरतः।\nउर्वशी ताः सखीः प्राह अयं स पुरुषोत्तमः ।। २९.३१ ।।"
  },
  {
    "text": "यस्मिन्नहमवात्सं हि दर्शयामास तं नृपम् ।\nतत आविर्बभूवुस्ताः पञ्चचूडाप्सरास्तु ताः ।। २९.३२ ।।"
  },
  {
    "text": "दृष्ट्वा तु राजा तां प्रीतः प्रलापान् कुरुते बहून्।\nआयाहि तिष्ठ मनसा घोरे वचसि तिष्ठ हे ।। २९.३३ ।।"
  },
  {
    "text": "एवमादीनि सूक्ष्माणि परस्परमभाषत।\nउर्व्वशी त्वब्रवीच्चैलं सगर्भाहं त्वया प्रभो ।। २९.३४ ।।"
  },
  {
    "text": "संवत्सरात् कुमारस्ते भविता नव संशयः।\nनिशामेकान्तु वै राजा ह्यवसत्तु तया सह ।। २९.३५ ।।"
  },
  {
    "text": "सम्प्रहृष्टो जगामाथ स्वपुरन्तु महायशाः।\nगते संवत्सरे राजा उर्व्वशीं पुनरागमत् ।। २९.३६ ।।"
  },
  {
    "text": "उषित्वा तु तया सार्द्धमेकरात्रं महामनाः।\nकामार्त्तश्चा ब्रवीद्दीनो भव नित्यं ममेति वै ।। २९.३७ ।।"
  },
  {
    "text": "उर्व्वश्यथाब्रवीच्चैलं गन्धर्वास्ते वरं ददुः।\nतं वृणीष्व महाराज ब्रूहि चैतांस्त्वमेव हि ।। २९.३८ ।।"
  },
  {
    "text": "वृणे नित्यं हि सालोक्यं गन्धर्वाणां महात्मनाम्।\nतथेत्युक्त्वा वरं वव्रे गन्धर्वाश्च तथास्त्विति ।। २९.३९ ।।"
  },
  {
    "text": "स्थालीमग्नेः पूरयित्वा गन्धर्व्वाश्च तमब्रुवन्।\nअनेन इष्ट्वा लोकन्तं प्राप्स्यसि त्वं नराधिप ।। २९.४० ।।"
  },
  {
    "text": "तमादाय कुमारन्तु नगरायोपचक्रमे।\nनिःक्षिप्य तमरण्याञ्च स पुत्रन्तु गृहं ययौ ।। २९.४१ ।।"
  },
  {
    "text": "पुनरादाय दृश्याग्निमश्वत्थं तत्र दृष्टवान्।\nसमीपतस्तु तं दृष्ट्वा ह्यश्वत्थं तत्र विस्मितः ।। २९.४२ ।।"
  },
  {
    "text": "गन्धर्व्वेभ्यस्तथाख्यातुमग्निना गां गतस्तु सः ।\nश्रुत्वा तमर्थमशिलमरणिं तु समादिशत् ।। २९.४३ ।।"
  },
  {
    "text": "अश्वत्थादरणिं कृत्वा मथित्वाग्निं यथाविधि।\nतेनेष्ट्वा तु सलोकं नः प्राप्स्यसि त्वं नराधिप।\nमथित्वाग्निं त्रिधा कृत्वा ह्ययजत्स नराधिपः ।। २९.४४ ।।"
  },
  {
    "text": "इष्ट्वा यज्ञैर्बहुविधैर्गतस्तेषां सलोकताम्।\nवासाय च स गन्धर्व्वस्त्रेतायां स महारथः।\nएकोऽग्निः पूर्वमासीद्वै ऐलस्त्रींस्तानकल्पयत् ।। २९.४५ ।।"
  },
  {
    "text": "एवंप्रभावो राजासीदैलस्तु द्विजसत्तमाः।\nदेशे पुण्यतमे चैव महर्षिभिरलंकृते ।। २९.४६ ।।"
  },
  {
    "text": "राज्यं स कारयामास प्रयागे पृथिवी पतिः।\nउत्तरे यामुने तीरे प्रतिष्ठाने महायशाः ।। २९.४७ ।।"
  },
  {
    "text": "तस्य पुत्रा बभूवुर्हि षडिन्द्रोपमतेजसः।\nगन्धर्व्वलोके विदिता आयुर्द्धीमानमावसुः ।। २९.४८ ।।"
  },
  {
    "text": "विश्वायुश्च शतायुश्च गतायुश्चोर्वशीसुताः।\nअमावसोस्तु वै जातो भीमो राजाथ विश्वजित् ।। २९.४९ ।।"
  },
  {
    "text": "श्रीमान् भीमस्य दायादो राजासीत्काञ्चनप्रभः।\nविद्वांस्तु काञ्चनस्यापि सुहोत्रोऽभून्महाबलः ।। २९.५० ।।"
  },
  {
    "text": "सुहोत्रस्याभज्जह्नुः केशिकागर्भसम्भवः।\nप्रतिगत्य ततो गङ्गा विततो यज्ञकर्म्मणि ।। २९.५१ ।।"
  },
  {
    "text": "प्लावयामास तं देशं भाविनोऽर्थस्य दर्शनात्।\nगङ्गया प्लावितं दृष्ट्वा यज्ञवाटं समन्ततः ।। २९.५२ ।।"
  },
  {
    "text": "सौहोत्रिर्वरदः क्रुद्धो गङ्गां संरक्तलोचनः।\nअस्य गङ्गेऽवलेपस्य सद्यः फलमवाप्नुहि ।। २९.५३ ।।"
  },
  {
    "text": "एतत्ते विफलं सर्व्वं पीतमम्भः करोम्यहम्।\nराजर्षिणा ततः पीतां गङ्गां दृष्ट्वा सुरर्षयः ।। २९.५४ ।।"
  },
  {
    "text": "उपनिन्युर्महाभागा दुहितृत्वेन जाह्नवीम्।\nयौवनाश्वस्य पौत्रीन्तु कावेरीञ्जह्नुरावहत् ।। २९.५५ ।।"
  },
  {
    "text": "युवनाश्वस्य शापेन गङ्गा येन विनिर्ममे ।\nकावेरीं सरितां श्रेष्ठां जह्नुभार्य्यामनिन्दिताम् ।। २९.५६ ।।"
  },
  {
    "text": "जह्नुश्च दयितं पुत्रं सुहोत्रं नाम धार्मिकम्।\nकावेर्य्यां जनयामास अजकस्तस्य चात्मजः ।। २९.५७ ।।"
  },
  {
    "text": "अजकस्य तु दायादो बलाकाश्वो महायशाः।\nबभूवुश्च गयः शीलः कुशस्तस्यात्मजः स्मृतः ।। २९.५८ ।।"
  },
  {
    "text": "कुशपुत्रा बभूवुश्च चत्वारो वेदवर्चसः।\nकुशाश्वः कुशनाभश्च अमूर्त्तारयशोवसुः ।। २९.५९ ।।"
  },
  {
    "text": "कुशस्तम्बस्तपस्तेपे पुत्रार्थी राजसत्तमः।\nपूर्णे वर्षसहस्रे वै शतक्रतुमपश्यत ।। २९.६० ।।"
  },
  {
    "text": "तमुग्रतपसं दृष्ट्वा सहस्राक्षः पुरन्दरः।\nसमर्थः पुत्रजनने स्वयमेवास्य शाश्वतः ।। २९.६१ ।।"
  },
  {
    "text": "पुत्रत्वं कल्पयामास स्वयमेव पुरन्दरः।\nगाधिर्नामाभवत्पुत्रः कौशिकः पाकशासनः ।। २९.६२ ।।"
  },
  {
    "text": "पौरुकुत्साभवद्भार्या गाधिस्तस्यामजायत।\nपूर्व्वं कन्यां महाभागां नाम्ना सत्यवतीं शुभाम्।\nतां गाधिपुत्रः काव्याय ऋचीकाय ददौ प्रभुः ।। २९.६३ ।।"
  },
  {
    "text": "तस्यां पुत्रस्तु वै भर्त्ता भार्गवो भृगुनन्दनः।\nपुत्रार्थे साधयामास चरुं गाधेस्तथैव च ।। २९.६४ ।।"
  },
  {
    "text": "तथा चाहूय सुधृतिऋचीको भार्गवस्तदा।\nउपयोज्यश्चरुरयं त्वया मात्रा च तेशुभे ।। २९.६५ ।।"
  },
  {
    "text": "तस्यां जनिष्यते पुत्रो दीप्तिमान् क्षत्रियर्षभः।\nअजेयः क्षत्रियैर्युद्धे क्षत्रियर्षभसूदनः ।। २९.६६ ।।"
  },
  {
    "text": "तवापि पुत्रं कल्याणि धृतिन्तं तपोधनम्।\nशमात्मकं द्विजश्रेष्ठं चरुरेष विधास्यति ।। २९.६७ ।।"
  },
  {
    "text": "एवमुक्त्वा तु तां भार्य्यामृचीको भृगुनन्दनः।\nतपस्याभिरतो नित्यमरण्यं प्रविवेश ह ।। २९.६८ ।।"
  },
  {
    "text": "गाधिः सदारस्तु तदा ऋचीकाश्रममभ्यगात्।\nतीर्थयात्राप्रसङ्गेन सुतां द्रष्टुं नरेश्वरः ।। २९.६९ ।।"
  },
  {
    "text": "चरुद्वयं गृहीत्वा तु ऋषेः सत्यवती सदा।\nभर्त्तुर्वचनमव्यग्रा हृष्टा मात्रे न्यवेदयत् ।। २९.७० ।।"
  },
  {
    "text": "माता तु तस्यै दैवेन दुहित्रे स्वं चरुं ददौ ।\nतस्याश्चरुमथाज्ञानादात्मनः सा चकार ह ।। २९.७१ ।।"
  },
  {
    "text": "अथ सत्यवती गर्भं क्षत्रियान्तकरं शुभम्।\nधारयामास दीप्तेन वपुषा घोरदर्शना ।। २९.७२ ।।"
  },
  {
    "text": "तमृचीकस्ततो दृष्ट्वा योगेनाप्यनुमृश्य च।\nतदाब्रवीद्द्विजश्रेष्ठः स्वां भार्य्यां वरवर्णिनीम् ।। २९.७३ ।।"
  },
  {
    "text": "मातुः सिद्ध्यति ते भद्रे चरुव्यत्यासहेतुना।\nजनिष्यति हि पुत्रस्ते क्रूरकर्मातिदारुणः ।। २९.७४ ।।"
  },
  {
    "text": "माता जनिष्यते वापि तथाभूतं तपोधनम् ।\nविश्वं हि ब्रह्म तपसा मया तत्र समर्पितम् ।। २९.७५ ।।"
  },
  {
    "text": "एवमुक्ता महाभागा भर्त्रा सत्यवती तदा।\nप्रसादयामास पतिं सुतो मे नेदृशो भवेत्।\nब्राह्मणापसदस्त्वन्य इत्युक्तो मुनिरब्रवीत् ।। २९.७६ ।।"
  },
  {
    "text": "नैष सङ्कल्पितः कामो मया भद्रे तथा त्वया ।\nउग्रकर्मा भवेत् पुत्रः पितुर्मातुश्च कारणात् ।। २९.७७ ।।"
  },
  {
    "text": "पुनः सत्यवती वाक्यमेवमुक्ताब्रवीदिदम्।\nइच्छँल्लोकानपि मुने सृजेथाः किं पुनः सुतम् ।। २९.७८ ।।"
  },
  {
    "text": "शमात्मकमृजुं भर्त्तः पुत्रं मे दातुमर्हसि।\nकाममेवंविधः पुत्रो मम स्यात्तु वद प्रभो ।। २९.७९ ।।"
  },
  {
    "text": "मय्यन्यथा न शक्यं वै कर्तुमेव द्विजोत्तम।\nततः प्रसादमकरोत् स तस्यास्तपसो बलात् ।। २९.८० ।।"
  },
  {
    "text": "पुत्रे नास्ति विशेषो मे पौत्रे वा वरवर्णिनि।\nत्वया यथोक्तं वचनं तथा भद्रे भविष्यति ।। २९.८१ ।।"
  },
  {
    "text": "तस्मात् सत्यवती पुत्रं जनयामास भार्गवम्।\nतपस्यभिरतन्दान्तं जमदग्निः शमात्मकम् ।। २९.८२ ।।"
  },
  {
    "text": "भृगोश्चरुविपर्यासे रौद्रवैष्णवयोः पुरा।\nयमनाद्वैष्णवस्याग्नेर्जमदग्निरजायत ।। २९.८३ ।।"
  },
  {
    "text": "विश्वामित्रं तु दायादं गाधिः कुशिकनन्दनः।\nप्राप्य ब्रह्मर्षिसहितो (सविता) जगाम ब्रह्मणावृतः ।। २९.८४ ।।"
  },
  {
    "text": "सा हि सत्यवती पुण्या सत्यव्रतपरायणा।\nकौशिकीति समाख्याता प्रवृत्तेयं महानदी ।। २९.८५ ।।"
  },
  {
    "text": "परिस्रुता महाभागा कौशिकी सरितां वरा।\nइक्ष्वाकुवंशे त्वभवत्सुवेणुर्नाम पार्थिवः ।। २९.८६ ।।"
  },
  {
    "text": "तस्य कन्या महाभागा कामली नाम रेणुका।\nरेणु कायान्तु कामल्यां तपोधृतिसमन्वितः।\nआर्चीको जनयामास जमदग्निः सुदारुणम् ।। २९.८७ ।।"
  },
  {
    "text": "सर्वविद्यान्तगं श्रेष्ठं धनुर्वेदस्य पारगम्।\nरामं क्षत्रिय हन्तारं प्रदीप्तमिव पावकम् ।। २९.८८ ।।"
  },
  {
    "text": "और्व्वस्यैवमृचीकस्य सत्यवत्यां महामनाः।\nजमदग्निस्ततो वीर्य्याज्जज्ञे ब्रह्मविदां वरः।\nमध्यमश्च शुनःशेफः शुनःपुच्छः कनिष्ठकः ।। २९.८९ ।।"
  },
  {
    "text": "विश्वामित्रस्तु धर्मात्मा नाम्ना विश्वरथः स्मृतः ।\nजज्ञे भृगुप्रसादेन कौशिकाद्वंशवर्द्धनः ।। २९.९० ।।"
  },
  {
    "text": "विश्वामित्रस्य पुत्रस्तु शुनःशेफोऽभवन्मुनिः।\nहरिश्चन्द्रस्य यज्ञे तु पशुत्वे नियुतः सवै।\nदेवैर्दत्तः स वै यस्माद्देवरातस्ततोऽभवत् ।। २९.९१ ।।"
  },
  {
    "text": "विश्वामित्रस्य पुत्राणां शुनः शेफोऽग्रजः स्मृतः।\nमधुच्छन्दो नयश्चैव कृतदेवौ ध्रुवाष्टकौ ।। २९.९२ ।।"
  },
  {
    "text": "कच्छपः पूरणश्चैव विश्वामित्रसुतास्तु वै।\nतेषां गोत्राणि बहुधा कौशिकानां महात्मनाम् ।। २९.९३ ।।"
  },
  {
    "text": "पार्थिवा देवराताश्च याज्ञवल्क्या समर्षणाः ।\nउदुम्बरा उदुम्लानास्तारका यममुञ्चताः ।। २९.९४ ।।"
  },
  {
    "text": "लोहिण्यो रेणवश्चैव तथा कारीषवः स्मृताः।\nबभ्रवः पाणिनश्चैव ध्यावजप्यास्तथैव च ।। २९.९५ ।।"
  },
  {
    "text": "शालावत्या हिरण्याक्षाः स्यङ्कृता गालवाः स्मृताः ।\nदेवला यामदूताश्च शालङ्कायनबाष्कलाः ।। २९.९६ ।।"
  },
  {
    "text": "ददाति बादराश्चान्ये विश्वामित्रस्य धीमतः।\nऋष्यन्तरविवाङ्यास्ते बहवः शौशिकाः स्मृताः ।। २९.९७ ।।"
  },
  {
    "text": "कौशिकासोश्रुमाश्चैव तथान्ये सैधवायनाः।\nपौरोरवस्य पुण्यस्य ब्रह्मर्षेः कौशिकस्य तु ।। २९.९८ ।।"
  },
  {
    "text": "दृषद्वतीसुतश्चापि विश्वामित्रात्तथाष्टकः।\nअष्टकस्य सुतो यो हि प्रोक्तो जह्नुगणोमया ।। २९.९९ ।।"
  },
  {
    "text": "ऋषय ऊचुः ।।"
  },
  {
    "text": "किं लक्षणेन धर्मेण तपसेह श्रुतेन वा।\nब्राह्मण्यं समनुप्राप्तं विश्वामित्रादिभिर्नृपैः ।। २९.१०० ।।"
  },
  {
    "text": "येन योनाभिधा नेन ब्राह्मण्यं क्षत्रिया गताः ।\nविशेषं ज्ञातुमिच्छामि तपसा दानतस्तथा ।। २९.१०१ ।।"
  },
  {
    "text": "एवमुक्तस्ततो वाक्यमब्रवीदिदमर्थवत्।\nअन्यायोपगतैर्द्रव्यैराहृत्य यजने धिया।\nधर्माभिकांक्षी यजते न धर्मफलमश्नुते ।। २९.१०२ ।।"
  },
  {
    "text": "धर्म्मं चैतं समाख्याय पापात्मा पुरुषाधमः।\nददाति दानं विप्रेभ्यो लोकानां दम्भकारणात् ।। २९.१०३ ।।"
  },
  {
    "text": "जपं कृत्वा तथा तीव्रं धनलोभान्निरङ्कुशः।\nरागमोहान्वितो ह्यन्ते पावनार्थं ददाति यः ।। २९.१०४ ।।"
  },
  {
    "text": "तेन दत्तानि दानानि अफलानि भवन्त्युत।\nतस्य धर्म्मप्रवृत्तस्य हिंसकस्य दुरात्मनः ।। २९.१०५ ।।"
  },
  {
    "text": "एवं लब्ध्वा धनं मोहाद्ददतो यजतश्च ह।\nसक्लिष्टकर्मणो दानं न तिष्ठति दुरात्मनः ।। २९.१०६ ।।"
  },
  {
    "text": "न्यायागतानां द्रव्याणां तीर्थे सम्प्रतिपादनम्।\nकामाननभिसन्धाय यजते च ददाति च ।। २९.१०७ ।।"
  },
  {
    "text": "स दानफलमाप्नोति तच्च दानं सुखोदयम्।\nदानेन भोगानाप्नोति स्वर्गं सत्येन गच्छति ।। २९.१०८ ।।"
  },
  {
    "text": "तपसा तु सुतप्तेन लोकान् विष्टभ्य तिष्ठति ।\nविष्टभ्य स तु तेजस्वी लोकेष्वानन्त्यमश्नुते ।। २९.१०९ ।।"
  },
  {
    "text": "दानाच्छ्रेयांस्तथा यज्ञो यज्ञाच्छ्रेयस्तथा तपः।\nसंन्यासस्तपसः श्रेयांस्तस्माज्ज्ञानं गुरुः स्मृतम् ।। २९.११० ।।"
  },
  {
    "text": "श्रृयन्ते हि तपःसिद्धाः क्षात्रोपेता द्विजातयः।\nविश्वामित्रो नरपतिर्मान्धाता संकृतिः कपिः ।। २९.१११ ।।"
  },
  {
    "text": "कपेश्च पुरुकुत्सश्च सत्यश्चानृहवानृथुः\nआर्ष्टिषेणोऽमीढश्च भागान्योन्यस्तथैव च ।। २९.११२ ।।"
  },
  {
    "text": "कक्षीवश्चैव शिजयस्तथान्ये च महारथाः।\nरथीतरश्च रुन्दश्च विष्णुवृद्धादयो नृपाः ।। २९.११३ ।।"
  },
  {
    "text": "क्षात्रोपेताः स्मृता ह्येते तपसा ऋषिताङ्गताः ।\nएते राजर्षयः सर्व्वे सिद्धिं सुमहतीङ्गताः।\nअत ऊर्द्ध्वं प्रवक्ष्यामि अयोर्वंशं महात्मनः ।। २९.११४ ।।"
  },
  {
    "text": "इति श्रीमहापुराणे वायुप्रोक्ते चन्द्रवंशकीर्तनं नामोनत्रिशोऽध्यायः ।। २९ ।। *"
  }
]
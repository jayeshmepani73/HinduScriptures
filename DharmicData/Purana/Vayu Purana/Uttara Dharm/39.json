[
  {
    "text": "वायुरुवाच।।\nअसाधारणवृत्तैस्तु हुतशेषादिभिर्द्विजैः।\nधर्म्मवैशेषिकैश्चैव ह्याचूर्णसूक्ष्मदर्शिभिः ।। ३९.१ ।।\nते देवैः सह तिष्ठन्ति महर्लोकनिवासिनः।\nचतुर्द्दशैते मनवः कीर्त्तिताः कीर्त्तिवर्धनाः ।। ३९.२ ।।\nअतीता वर्त्तमानाश्च तथैवानागताश्च ये।\nऋषिभि र्दैवतैश्चैव सह गन्धर्वराक्षसैः ।। ३९.३ ।।\nसर्व्वे ह्यपि क्रमातीता महर्लोकं समाश्रिताः।\nब्राह्मणैः क्षत्रियैर्वैश्यैर्धार्मिकैः सहितैः सुराः ।। ३९.४ ।।\nसर्व्वे ह्यपि क्रमातीता महर्लोकं समाश्रिताः।\nब्राह्मणैः क्षत्रियैर्वैश्यैर्धार्मिकैः सहितैः सुराः ।। ३९.५ ।।\nतैस्तथ्यकारिभिर्युक्तैः श्रद्धावद्भिरदर्पितैः।\nवर्णाश्रमाणां धर्म्मेषु श्रौतस्मार्त्तेषु संस्थितैः।\nविनिवृत्ताधिकारास्ते यावन्मन्वन्तरक्षयः ।। ३९.६ ।।\n।.ऋषय ऊचुः।।\nमहर्लोकेति यत्प्रोक्तं मातरिश्वंस्त्वया विभो।\nप्रतिलोके च कर्त्तव्यमनेकैः समधिष्ठिताः ।। ३९.७ ।।\nयावन्तश्चैव ते लोका दह्यन्ते ये न तेप्रभो।\nएतन्नः कथय प्रीत्या त्वं हि वेत्थ यथा तथम् ।। ३९.८ ।।\nएवमुक्तस्ततो वायुर्मुनिभिर्विनयात्मभिः।\nप्रोवाच मधुरं वाक्यं यथातत्त्वेन तत्त्ववित् ।। ३९.९ ।।\nवायुरुवाच।।\nचतुर्द्दशैव स्थानानि वर्णितानि महर्षिभिः।\nलोकाख्यानि तु यानि स्युर्येषु तिष्ठन्ति मानवाः ।। ३९.१० ।।\nसप्त तेषु कृतान्याहुरकृतानि तु सप्त वै।\nभूरादयस्तु सङ्ख्याताः सप्त लोकाः कृतास्त्विह ।। ३९.११ ।।\nअकृतानि तु सप्तैव प्राकृतानि तु यानि वै।\nस्थानानि स्थानिभिः सार्द्धं कृतानि तु निबन्धनम् ।। ३९.१२ ।।\nपृथिवीं चान्तरिक्षं च दिव्यं यच्च महः स्मृतम्।\nस्थानान्येतानि चत्वारि स्मृतान्यार्णवकानि च ।। ३९.१३ ।।\nक्षयातिशययुक्तानि तथा युक्तानि वक्ष्यते।\nयानि नैमित्तिकानि स्युस्तिष्ठन्त्याभूतसंप्लवम् ।। ३९.१४ ।।\nजनस्तपश्च सत्यञ्च स्थानान्येतानि त्रीणि तु।\nऐकान्तिकानि सत्त्वानि तिष्ठन्तीहाप्रसंयमात् ।। ३९.१५ ।।\nव्यक्तानि तु प्रवक्ष्यामि स्थानान्येतानि सप्त वै।\nभूर्लोकः प्रथमस्तेषां द्वितीयस्तु भुवः स्मृतः ।। ३९.१६ ।।\nस्वस्तृतीयस्तु विज्ञेयश्चतुर्थो वै महः स्मृतः।\nजनस्तु पञ्चमो लोकस्तपः षष्ठो विभाव्यते ।। ३९.१७ ।।\nसत्यन्तु सप्तमो लोको निरालोकस्ततः परम्।\nभूरिति व्याहृते पूर्वं भूर्लोकश्च ततोऽभवत् ।। ३९.१८ ।।\nद्वितीयं भुव इत्युक्त अन्तरिक्षं ततोऽभवत्।\nतृतीयं स्वरितीत्युक्ते दिवं प्रादुर्बभूव ह ।। ३९.१९ ।।\nव्याहारैस्त्रिभिरेतैस्तु ब्रह्मलोकमकल्पयत्।\nततो भूः पार्थिवो लोक अन्तरिक्षं ततोऽभवत्।\nतृतीयं स्वरितीत्युक्ते दिवं प्रादुर्बभूव ह ।। ३९.२० ।।\nस्वर्लोको वै दिवं ह्येतत्पुराणे निश्चयं गतम्।\nभूतस्याधिपतिश्चाग्निस्ततो भूतपतिः स्मृतः ।। ३९.२१ ।।\nवायुर्भुवस्याधिपतिस्तेन वायुर्भुवपतिः।\nभव्यस्य सूर्योऽधिपतिस्तेन सूर्यो दिवस्पतिः ।। ३९.२२ ।।\nमहेति व्याहृतेनैवं महर्लोकस्ततोऽभवत्।\nविनिवृत्ताधिकाराणां देवानां तत्र वै क्षयः ।। ३९.२३ ।।\nजनस्तु पञ्चमो लोकस्तस्माज्जायन्ति वै जनाः ।\nतासां स्वायंभुवाद्यानां प्रजानां जननाज्जनः ।। ३९.२४ ।।\nयास्ताः स्वायम्भुवाद्या हि पुरस्तात्परिकीर्त्तिताः।\nकल्पदग्धे तदा लोके प्रतिष्ठन्ति तदा तपः ।। ३९.२५ ।।\nऋभुः सनत्कुमाराद्या यत्र सन्त्यूर्द्ध्वरेतसः ।\nतपसा भावितात्मानस्तत्र सन्तीति वा तपः ।। ३९.२६ ।।\nसत्येति ब्रह्मणः शब्दः सत्तामात्रस्तु सः स्मृतः।\nब्रह्मलोकस्ततः सत्यं सप्तमः स तु भास्करः ।। ३९.२७ ।।\nगन्धर्वाप्सरसो यक्षा गुह्यकास्तु सराक्षसाः।\nसर्वभूतपिशाचाश्च नागाश्च सह मानुषैः।\nस्वर्लोकवासिनः सर्वे देवा भुविनिवासिनः ।। ३९.२८ ।।\nमरुतो मातरिश्वानो रुद्रा देवास्तथाश्विनौ।\nअनिकेतान्तरिक्षास्ते भुवर्लौक्या दिवौकसः ।। ३९.२९ ।।\nआदित्या ऋभवो विश्वे साध्याश्च पितरस्तथा।\nऋषयोऽङ्गिरसश्चैव भुवर्ल्लोकं समाश्रिताः ।। ३९.३० ।।\nएते वैमानिका देवास्ताराग्रहनिवासिनः।\nइत्येते क्रमशः प्रोक्ता ब्रह्मव्याहारसम्भवाः ।। ३९.३१ ।।\nभूर्लोकप्रथमा लोका महदन्ताश्च ते स्मृताः।\nआरभ्यन्ते तु तन्मात्रैः शुद्धास्तेषां परस्परम् ।। ३९.३२ ।।\nशुक्राद्याश्चाक्षुषान्ताश्च ये व्यतीता भुवं श्रिताः।\nमहर्लोकश्चतुर्थस्तु तस्मिंस्ते कल्पवासिनः ।। ३९.३३ ।।\nभूर्लोकप्रथमा लोका महदन्ताश्च ये स्मृताः।\nतान् सर्वान् सप्त सूर्यास्ते अर्च्चिर्भिर्निदहन्ति वै ।। ३९.३४ ।।\nमरीचिः कश्यपो दक्षस्तथा स्वायम्भुवोऽङ्गिराः ।\nभृगुः पुलस्त्यः पुलहः क्रतुरित्येवमादयः ।। ३९.३५ ।।\nप्रजानां पतयः सर्वे वर्त्तन्ते तत्र तैः सह।\nनिःसत्त्वा निर्ममाश्चैव तत्र ते ह्यूर्द्ध्वरेतसः ।। ३९.३६ ।।\nऋभुः सनत्कुमाराद्या वैराज्यास्ते तपोधनाः।\nमन्वन्तराणां सर्वेषां सावर्णानां ततः स्मृताः ।\nचतुर्द्दशानां सर्वेषां पुनरावृत्तिहेतवः ।। ३९.३७ ।।\nयोगं तपश्च सत्यञ्च समाधाय तदात्मनि।\nषष्ठे काले निवर्त्तन्ते तत्तदाहर्विपर्यये ।। ३९.३८ ।।\nसत्यन्तु सप्तमो लोको ह्यपुनर्मार्गगामिनाम्।\nब्रह्मलोकः समाख्यातो ह्यप्रतीघातलक्षणः ।। ३९.३९ ।।\nपर्यासपारिमाण्येन भूर्लोकः समितिः स्मृतः ।\nभूम्यन्तरं यदादित्यादन्तरिक्षं भुवः स्मृतम् ।। ३९.४० ।।\nसूर्यध्रुवान्तरं यच्च स्वर्गलोको दिवः स्मृतः।\nध्रुवाज्जनान्तरं यच्च महर्लोकस्तदुच्यते ।। ३९.४१ ।।\nविख्याताः सप्तलोकास्तु तेषां वक्ष्यामि सिद्धयः।\nभूर्लोकवासिनः सर्वे ह्यन्नादास्तु रमात्मकाः ।। ३९.४२ ।।\nभुवे स्वर्गे च ये सर्वे सोमपा आज्यपाश्च ते।\nचतुर्थे येऽपि वर्त्तन्ते मह र्लोकं समाश्रिताः ।। ३९.४३ ।।\nविज्ञेया मानसी तेषां सिद्धिर्वै पञ्चलक्षणा।\nसद्यश्चोत्पद्यते तेषां मनसा सर्व्वमीप्सितम् ।। ३९.४४ ।।\nएते दैवा यजन्ते वै यज्ञैः सर्वैः परस्परम्।\nअतीतान् वर्तमानांश्च वर्त्तमानाननागतान् ।। ३९.४५ ।।\nप्रथमानन्तरैरिष्ट्वा ह्यन्तराः साम्प्रतैः पुनः।\nनिवर्त्ततीत्यासम्बन्धोऽतीते देवगणे ततः ।। ३९.४६ ।।\nविनिवृत्ताधिकाराणां सिद्धिस्तेषान्तु मानसी।\nतेषान्तु मानसी ज्ञेया शुद्धा सिद्धिपरम्परा ।। ३९.४७ ।।\nउक्ता लोकाश्च चत्वारो जनस्यानुविधिस्तथा।\nसमासेन मया विप्रा भूयस्तं वर्त्तयामि वः ।। ३९.४८ ।।\nवायुरुवाच।।\nमरीचिः कश्यपो दक्षो वसिष्ठश्चाङ्गिरा भृगुः।\nपुलस्त्यः पुलहश्चैव क्रतुरित्येवमादयः ।। ३९.४९ ।।\nपूर्वं ते संप्रसूयन्ते ब्रह्मणो मनसा इह।\nततः प्रजाः प्रतिष्ठाप्य जनमेवाश्रयन्ति ते ।। ३९.५० ।।\nकल्पदाहप्रदीप्तेषु तदा कालेषु तेषु वै।\nभूरा दिषु महान्तेषु भृशं व्याप्तेष्वथाग्निना ।। ३९.५१ ।।\nशिखा संवर्त्तका ज्ञेया प्राप्नुवन्ति सदा जनाः।\nयामादयो गणाः सर्वे महर्लोकनिवासिनः ।। ३९.५२ ।।\nमहर्लोकेषु दीप्तेषु जनमेवाश्रयन्ति ते।\nसर्वे सूक्ष्मशरीरास्ते तत्रस्थास्तु भवन्ति ते ।। ३९.५३ ।।\nतेषां ते तुल्यसामर्थ्यास्तुल्यमूर्त्तिधरास्तथा ।\nजन लोके विवर्त्तन्ते यावत्संप्लवते जगत् ।। ३९.५४ ।।\nव्युष्टायान्तु रजन्यां वै ब्रह्मणोऽव्यक्तयोनिनः।\nअहरादौ प्रसूयन्ते पूर्ववत्क्रमशास्त्विह ।। ३९.५५ ।।\nस्वायम्भुवादयः सर्वे मरीच्यन्तास्तु साधकाः।\nदेवास्ते वै पुनस्तेषां जायन्ते निधनेष्विह ।। ३९.५६ ।।\nयामादयः क्रमेणैव कनिष्ठाद्याः प्रजापतेः।\nपूर्वं पूर्वं प्रसूयन्ते पश्चिमे पश्चचिमास्तथा।\nदेवान्वये देवता हि सप्त सम्भूतयः स्मृताः।\nव्यतीताः कल्यजास्तेषां तिस्रः शिष्टास्तथा परे ।। ३९.५८ ।।\nआवर्त्तमाना देवास्ते क्रमेणैते न सर्व्वशः।\nगत्वा जवन्तवीभावन्दशकृत्वः पुनः पुनः ।। ३९.५९ ।।\nततस्ते वै गणाः सर्व्वे दृष्ट्वा भावेष्वनित्यताम्।\nभाविनोऽर्थस्य च बलात् पुण्याख्यातिबलेन च ।। ३९.६० ।।\nनिवृत्तवृत्तयः सर्वे स्वस्थाः सुमनसस्तथा।\nवैराजे तूपपद्यन्ते लोकमुत्सृज्य तज्जनम् ।। ३९.६१ ।।\nततोऽन्येनैव कालेन नित्ययुक्तास्तपस्विनः।\nकथनाच्चैव धर्मस्य तेषां ते जज्ञिरेऽन्वये ।। ३९.६२ ।।\nईहोत्पन्नास्ततस्ते वै स्थाना आपूरयन्त्युत।\nदेवत्वे च ऋषित्वे च मनुष्यन्वे च सर्वशः ।। ३९.६३ ।।\nएवं देवगणाः सर्वे दशकृत्वो निवर्त्त्य वै।\nवैराजेषूपपन्नास्ते दश तिष्ठन्त्युपप्लवान् ।। ३९.६४ ।।\nपूर्णे पूर्णे ततः कल्पे स्थित्वा वैराजके पुनः।\nब्रह्मलोके विवर्त्तंते पूर्व्वपूर्व्वक्रमेण तु ।। ३९.६५ ।।\nएतस्मिन् ब्रह्मलोके तु कल्पे वैराजके गते।\nवैराजं पुनरप्येके कल्पस्थानमकल्पयन् ।। ३९.६६ ।।\nएवं पूर्व्वानुपूर्व्येण ब्रह्मलोकगतेन वै।\nएवं तेषु व्यतीतेषु तपसा परिकल्पिते।\nवैराजे तूपपद्यन्ते दशकृत्वो निवर्त्तते ।। ३९.६७ ।।\nएवं देवयुगानीह व्यतीतानि सहस्रशः।\nनिधनं ब्रह्मलोके तु गतानामृषिभिः सह ।। ३९.६८ ।।\n।।सूत उवाच।.\nन शक्यमानुपूर्वेण तेषां वक्तुं प्रविस्तरम्।\nअनादित्वाच्च कालस्य ह्यसं ख्यानाच्च सर्वशः।\nएवमेव न सन्देहो यथावत्कथितं मया ।। ३९.६९ ।।\nतदुपश्रुत्य वाक्यार्थमृषयः संशयान्विताः।\nसूतमाहुः पुराणज्ञं व्यासशिष्यं महा मतिम् ।। ३९.७० ।।\nऋषय ऊचुः।।\nवैराजास्ते यदाहारा यत्सत्त्वाश्च यदाश्रयाः।\nतिष्ठन्ति चैव यत्कालं तन्नो ब्रूहि यथातथम् ।। ३९.७१ ।।\nतदुक्तमृषिभिर्वाक्यं श्रुत्वा लोकार्थतत्त्ववित्।\nसूतः पौराणिको वाक्यं विनयेनेदमब्रवीत् ।। ३९.७२ ।।\nततः प्राप्यन्त ते सर्व्वे शुद्धिशुद्धतमाश्च ये।\nआभूत संप्लवास्तत्र दश तिष्ठन्ति तेजनाः ।। ३९.७३ ।।\nसर्वे सूक्ष्मशरीरास्ते विद्वांसो घनमूर्त्तयः।\nस्थितलोकास्थितत्वाच्च तेषां भूतं न विद्यते ।। ३९.७४ ।।\nऊचुः सनत्कुमाराद्याः सिद्धास्ते थोगधर्मिणः।\nख्यातिं नैमित्तिकीं तेषां पर्य्याये समुपस्थिते ।। ३९.७५ ।।\nस्थानत्यागे मनश्चापि युगपत्संप्रवर्त्तते।\nऊचुः सर्व्वे तदान्योऽन्यं वैराजाञ्छुद्धबुद्धयः ।। ३९.७६ ।।\nएवमेव महाभागाः प्रणवं सम्प्रविश्य ह।\nब्रह्मलोके प्रवर्त्तानस्तन्नः श्रेयो भविष्यति ।। ३९.७७ ।।\nएवमुक्त्वा तदा सर्वे ब्रह्मान्ते व्यवसायिनः।\nयोजयित्वा तदा सर्व्वे वर्त्तन्ते योगधर्म्मिणः ।। ३९.७८ ।।\nतत्रैव सम्प्रलीयन्ते शान्ता दीपार्चिषो यथा।\nब्रह्मकायमवर्त्तन्त पुनरावृत्तिदुर्ल्लभम् ।।. ३९.७९ ।।\nलोकं तं समनुप्राप्य सर्व्वे ते भावनामयम्।\nआनन्दं ब्रह्मणः प्राप्य ह्यमृतत्वाय ते गताः ।। ३९.८० ।।\nवैराजेभ्यस्तथैवोर्द्ध्वमन्तरे षड्गुणे ततः।\nब्रह्मलोकः समाख्यातो यत्र ब्रह्मा पुरोहितः ।। ३९.८१ ।।\nते सर्वे प्रणवात्मानो बुद्धशुद्धतपास्तथा।\nआनन्दं ब्रह्मणः प्राप्यामृतत्वञ्च भजन्त्युत ।। ३९.८२ ।।\nद्वन्द्वैस्ते नाभिभूयन्ते भावत्रयविवर्ज्जिताः।\nआधिपत्यं विना तुल्या ब्रह्मणस्ते महौजसः ।। ३९.८३ ।।\nप्रभावविजयैश्वर्य्यस्थितिवैराग्यदर्शनैः।\nतेब्रह्मलौकिकाः सर्वे गतिं प्राप्य विवर्त्तनीम् ।। ३९.८४ ।।\nब्रह्मणा सह देवैश्च सम्प्राप्ते प्रतिसञ्चरे।\nतपसोऽन्ते क्रियात्मानो बुद्धावस्था मनीषिणः।\nअव्यक्ते संप्रलीयन्ते सर्वे ते क्षणदर्शिनः ।। ३९.८५ ।।\nइत्येतदमृतं शुक्रं नित्यमक्षयमव्ययम्।\nदेवर्षयो ब्रह्मसत्रं सनातनमुपासते ।। ३९.८६ ।।\nअपुनर्मार्गगादीनां तेषां चैवोर्द्ध्वरेतसाम् ।\nकर्माभ्यासकृता शुद्धिर्वेदान्तेषूपलक्ष्यते ।। ३९.८७ ।।\nतत्र तेऽभ्यासिनो युक्ताः परां काष्ठामुपासते।\nहित्वा शरीरं पाप्मानममृतत्वाय ते गताः ।। ३९.८८ ।।\nवीतरागा जितक्रोधाः निर्मोहाः सत्यवादिनः।\nशान्ताः प्रणिहितात्मानो दयावन्तो जितेन्द्रियाः ।। ३९.८९ ।।\nनिःसङ्गाः शुचयश्चैव ब्रह्मसायुज्यगाः स्मृताः ।\nअकामयुक्तैर्ये वीरास्तपोभिर्द्दग्धकिल्बिषाः।\nतेषामभ्रंशिनो लोका अप्रमेयसुखाः स्मृताः ।। ३९.९० ।।\nएतद्ब्रह्मपदं दिव्यं परमं व्योम्नि भास्वरम्।\nगत्वा न यत्र शोचन्ति ह्यमरा ब्रह्मणा सह ।। ३९.९१ ।।\nऋषय ऊचुः।।\nकस्मादेष परार्द्धश्च कश्चैष पर उच्यते।\nएतद्वेदितुमिच्छामस्तन्नो निगद सत्तम ।। ३९.९२ ।।\nसूत उवाच।।\nश्रृणुध्वं मे परार्द्धञ्च परिसंख्यां परस्य च।\nएवं दश शतञ्चैव सहस्रञ्चैव सङ्ख्यया ।। ३९.९३ ।।\nविज्ञेयमासहस्रन्तु सहस्राणि दशायुतम्।\nएकं शतसहस्रन्तु नियुतं प्रोच्यते बुधैः ।। ३९.९४ ।।\nतथा शतसहस्राणामर्बुदं कोटिरुच्यते।\nअर्बुदं दशकोट्यस्तु ह्यब्जं कोटिशतं विदुः ।। ३९.९५ ।।\nसहस्रमपि कोटीनां खर्वमाहुर्मनीषिणः।\nदशकोटिसहस्राणि निखर्वमिति तं विदुः ।। ३९.९६ ।।\nशतं कोटिसहस्राणां सङ्कुरित्यभिधीयते।\nकोटि सहस्र स्राणां कोटीनां दशधा पुनः।\nगुणितानि समुद्रं वै प्राहुः संख्याविदो जनाः ।। ३९.९७ ।।\nकोटीनां सहस्रमयुतमित्ययं मध्य उच्यते।\nकोटि सहस्र नियुता स चान्त इति संज्ञितः ।। ३९.९८ ।।\nकोटिकोटिसहस्राणिं परार्द्ध इति कीर्त्यते ।\nपरार्द्धद्विगुणञ्चापि परमाहुर्मनीषिणः ।। ३९.९९ ।।\nशतमाहुः परिदृढं सहस्रं परिपद्मकम्।\nविज्ञेयमयुतं तस्मान्नियुतं प्रयुतं ततः ।। ३९.१०० ।।\nअर्बुदं निर्बुदञ्चैव खर्बुदञ्च ततः स्मृतम्।\nखर्वञ्चैव निखर्वञ्च शङ्कुः पद्मं तथैव च ।। ३९.१०१ ।।\nसमुद्रं मध्यमञ्चैव परार्द्धमपरं ततः।\nएवमष्टादशैतानि स्थानानि गणनाविधौ ।। ३९.१०२ ।।\nशतानीति विजानीयात् संज्ञितानि महर्षिभिः।\nकल्पसंख्या प्रवृत्तस्य परार्द्धं ब्रह्मणः स्मृतम् ।। ३९.१०३ ।।\nतावच्छेषोऽपि कालोऽस्य तस्यान्ते प्रतिसृज्यते।\nपर एष परार्द्धञ्च संख्यातः संख्यया मया ।। ३९.१०४ ।।\nयस्मादस्य परं वीर्यं परमायुः परन्तपः।\nपरा शक्तिः परो धर्म्मः परा विद्या परा धृतिः ।। ३९.१०५ ।।\nपरं ब्रह्म परं ज्ञानं परमैश्वर्यमेव च।\nतस्मात्परतरं भूतं ब्रह्मणोऽन्यन्न विद्यते ।। ३९.१०६ ।।\nपरे स्थितो ह्येष परः सर्वार्थेषु ततः परः।\nसंख्यातस्तु परो ब्रह्मा तस्यार्द्धं तु परार्द्धता ।। ३९.१०७ ।।\nसंख्येयं चाप्यसंख्येयं सततं चापि तं त्रिकम्।\nसंख्येयं संख्यया दृष्टमपारार्द्धाद्विभाष्यते ।। ३९.१०८ ।।\nराशौ दृष्टे न संख्यास्ति तदसंख्यस्य लक्षणम्।\nआनन्त्यं सिकताख्येषु दृष्टवान् पञ्चलक्षणम् ।। ३९.१०९ ।।\nईश्वरैस्तत्प्रसंख्यातं शुद्धत्वाद्दिव्यदृष्टिभिः।\nएवं ज्ञानप्रतिष्ठत्वात् सर्व्वं ब्रह्मानुपश्यति ।। ३९.११० ।।\nएतच्छ्रुत्वा तु ते सर्वे नैमिषेयास्तपस्विनः।\nबाष्पपर्य्याकुलाक्षास्तु प्रहर्षाद्घद्घदस्वराः ।। ३९.१११ ।।\nपप्रच्छुर्मातरिश्वानं सर्व्वे ते ब्रह्मवादिनः।\nब्रह्मलोकस्तु भगवन् यावन्मात्रान्तरः प्रभो ।। ३९.११२ ।।\nयोजनाग्रेण संख्यातः साधनं योजनस्य तु।\nक्रोशस्य च परीमाणं श्रोतुमिच्छामि तत्त्वतः ।। ३९.११३ ।।\nतेषां तद्वचनं श्रुत्वा मातरिश्वा विनीतवाक्।\nउवाच मधुरं वाक्यं यथादृष्टं यथाक्रमम् ।। ३९.११४ ।।\nवायुरुवाच।।\nएतद्वोऽहं प्रवक्ष्यामि श्रृणुध्वं मे विवक्षितम्।\nअव्यक्ताद्व्यक्तभागो वै महास्थूलो विभाष्यते ।। ३९.११५ ।।\nदशैव महतां भागा भूतादिः स्थूल उच्यते।\nदशभागाधिकं चापि भूतादिः परमाणुकः ।। ३९.११६ ।।\nपरमाणुः सुसूक्ष्मस्तु बावग्राह्यो न चक्षुषा।\nयदभेद्यतमं लोके विज्ञेयं परमाणु तत् ।। ३९.११७ ।।\nजालान्तरगतं भानोर्यत्सूक्ष्मं दृश्यते रजः।\nप्रथमं तत्प्रमाणानां परमाणुं प्रचक्षते ।। ३९.११८ ।।\nअष्टानां परमाणूनां समवायो यदा भवेत् ।\nत्रसरेणुः समाख्यातस्तत्पद्मरज उच्यते ।। ३९.११९ ।।\nत्रसरेणवश्च येऽप्यष्टौ रथरेणुस्तु स स्मृतः ।\nतेऽप्यष्टौ समवायस्था बालाग्रं तत्स्मृतं बुधैः ।। ३९.१२० ।।\nबालाग्राण्यष्ट लिक्षा स्याद्यूका तच्चाष्टकं भवेत्।\nयूकाष्टकं यवं प्राहुरङ्गुलन्तु यवाष्टकम् ।। ३९.१२१ ।।\nद्वादशाङ्गुलपर्व्वाणि वितस्तिस्थानमुच्यते।\nरत्निश्चाङ्गुलपर्वाणि विज्ञेयो ह्येकविंशतिः ।। ३९.१२२ ।।\nचत्वारि विंशतिश्चैव हस्तः स्यादङ्गुलानि तु।\nकिष्कुर्द्विरत्निर्विज्ञेयो द्विचत्वारिंशदङ्गुलः ।। ३९.१२३ ।।\nषण्णवत्यङ्गुलञ्चैव धनुराहुर्मनीषिणः।\nएतद्गव्यूतिसंख्यायां पादानां धनुषः स्मृतः ।। ३९.१२४ ।।\nधनुर्दण्डो युगं नाली तुल्यान्येतान्यथाङ्गुलैः।\nधनुषस्त्रिशतं नल्वमाहुः संख्याविदो जनाः ।। ३९.१२५ ।।\nधनुःसहस्रे द्वे चापि गव्यूतिरुपदिश्यते।\nअष्टौ धनुःसहस्राणि योजनन्तु विधीयते ।। ३९.१२६ ।।\nएतेन धनुषा चैव योजनं तु समाप्यते।\nएतत्सहस्रं विज्ञेयं शक्रक्रोशान्तरन्तथा ।। ३९.१२७ ।।\nयोजनानान्तु संख्यातं संख्याज्ञानविशारदैः।\nएतेन योजनाग्रेण श्रृणुध्वं ब्रह्मणोऽन्तरम् ।। ३९.१२८ ।।\nमहीतलात्सहस्राणां शतादूर्द्ध्वं दिवाकरः।\nदिवाकरात्सहस्रेण तावदूर्द्ध्वं निशाकरः ।। ३९.१२९ ।।\nपूर्णं शतसहस्रन्तु योजनानां निशाकरात्।\nनक्षत्रमण्डलं कृत्स्नमुपरिष्टात्प्रकाशते ।। ३९.१३० ।।\nशतं सहस्रं संख्यातो मेरुर्द्विगुणितं पुनः।\nग्रहान्तरमथैकैकमूर्द्ध्वं नक्षत्रमण्डलात् ।। ३९.१३१ ।।\nताराग्रहाणां सर्व्वेषामधस्ताच्चरते बुधः।\nतस्योर्द्ध्वञ्चरते शुक्रस्तस्मादूर्द्ध्वं च लोहितः ।। ३९.१३२ ।।\nततो बृहस्पतिश्चोर्द्ध्वं तस्मादूर्द्ध्वं शनैश्चरः।\nऊर्द्ध्वं शतसहस्रन्तु योजनानां शनैश्चरात् ।। ३९.१३३ ।।\nसप्तर्षिमण्डलं कृत्स्नमुपरिष्टात्प्रकाशते।\nऋषिभिस्तु सहस्राणां शतादूर्द्ध्वं विभाव्यते ।। ३९.१३४ ।।\nयोऽसौ तारामये दिव्ये विमाने ह्रस्वरूपके।\nउत्तानपादपुत्रोऽसौ मेढिभूतो ध्रुवो दिवि ।। ३९.१३५ ।।\nत्रैलोक्यस्यैष उत्सेधो व्याख्यातो योजनैर्मया।\nमन्वन्तरेषु देवानामिज्या यत्रैव लौकिकी ।। ३९.१३६ ।।\nवर्णाश्रमेभ्य इज्या तु लोकेऽस्मिन्या प्रवर्त्तते।\nसर्वेषां देवयोनीनां स्थितिहेतुः सवै स्मृतः ।। ३९.१३७ ।।\nत्रैलोक्यमेतद्वयाख्यातमत ऊर्द्ध्वं निबोधत।\nध्रुवा दूर्द्ध्वं महर्लोको यस्मिस्ते कल्पवासिनः।\nएकयोजनकोटी सा इत्येवं निश्चयं गतम् ।। ३९.१३८ ।।\nद्वे कोट्यौ तु महर्लोकाद्यस्मिंस्ते कल्पवासिनः।\nयत्र ते ब्रह्मणः पुत्रा दक्षाद्याः साधकाः स्मृताः ।। ३९.१३९ ।।\nचतुर्गुणोत्तरादूर्द्ध्वं जनलोकात्तपः स्मृतम्।\nवैराजा यत्र ते देवा भूतदाहविवर्जिताः ।। ३९.१४० ।।\nषड्गुणन्तु तपोलोकात्सत्यलोकान्तरं स्मृतम्।\nअपुनर्मारकामानां ब्रह्मलोकः स उच्यते ।। ३९.१४१ ।।\nयस्मान्न च्यवते भूयो ब्रह्माणं स उपासते ।\nएककोटिर्योजनानां पञ्चाशन्नियुतानि तु ।। ३९.१४२ ।।\nऊर्द्ध्वं भागस्ततोऽण्डस्य ब्रह्मलोकात्परः स्मृतः।\nचतुरश्चैव कोट्यस्तु नियुताः पञ्चषष्टि च ।। ३९.१४३ ।।\nएषोऽर्द्धंशप्रचारोऽस्य गत्यन्तश्चापरः स्मृतः।\nध्रवाग्रमेतद्वयाख्यातं योजनाग्राद्यथाश्रुतम् ।। ३९.१४४ ।।\nअधोगतीनां वक्ष्यामि भूतानां स्थानकल्पनाम्।\nगच्छन्ति घोरकर्म्माणः प्राणिनो यत्र कर्म्मभिः ।। ३९.१४५ ।।\nनरको रौरवो रोधः सूकरस्ताल एव च।\nतप्तकुम्भो महाज्वालः शबलोऽथ विमोचनः ।। ३९.१४६ ।।\nकृमी च कृमिभक्षश्च लालाभक्षो विशंसनः ।\nअधःशिराः पूयवहो रुधिरान्धस्तथैव च ।। ३९.१४७ ।।\nतथा वैतरणं कृष्णमसिपत्रवनं तथा।\nअग्निज्वालो महाघोरः संदंशोऽथ श्वभोजनः ।।३९.१४८ ।।\nतमश्च कृष्णसूत्रश्च लोहश्चाप्यसिजस्तथा।\nअप्रतिष्ठोऽथ वीच्यश्वनरका ह्येवमादयः ।। ३९.१४९ ।।\nतामसा नरकाः सर्वे यमस्य विषये स्थिताः।\nयेषु दुष्कृतकर्माणः पतन्तीह पृथक्पृथक् ।। ३९.१५०\nभूमेरधस्तात्ते सर्वे रौरवाद्याः प्रकीर्त्तिताः।\nरौरवे कूटसाक्षी तु मिथ्या यश्चाभिशंसति।\nक्रूरग्रहे पक्षवादी ह्यसत्यः पतते नरः ।। ३९.१५१ ।।\nरोधे गोघ्नो ब्रूणहा च ह्यग्निदाता पुरस्य च।\nसूकरे ब्रह्महा मज्जेत्सुरापः स्वर्णतस्करः ।। ३९.१५२ ।।\nताले पतेत्क्षत्रियहा हत्वा वैश्यञ्च दुर्गतिम्।\nब्रहमहत्याञ्च यः कुर्याद्यश्च स्याद्गुरुतल्पगः ।। ३९.१५३ ।।\nतप्तकुम्भी स्वसागामी तथा राजभटश्च यः।\nतप्तलोहे चाश्ववणिक्तथा बन्धनरक्षिता ।। ३९.१५४ ।।\nसाध्वीविक्रयकर्त्ता च यस्तु भक्तं परित्यजेत्।\nमहाज्वाले दुहितरं स्नुषां गच्छति यस्तु वै ।। ३९.१५५ ।।\nवेदो विक्रीयते येन वेदं दूषयते च यः।\nगुरूंश्चैवावमन्यन्ते वाक्क्रोशैस्ताडयन्ति च ।। ३९.१५६ ।।\nअगम्यगामीच नरो नरकं शबलं व्रजेत्।\nविमोहे पतिते चौरे मर्यादां यो भिनत्ति वै ।। ३९.१५७ ।।\nदुरध्वं कुरुते यस्तु कीटलोहं प्रपद्यते।\nदेवब्राह्मणविद्वेष्टा गुरूणाञ्चाप्यपूजकः।\nरत्नं दूषयते यस्तु कृमिभक्ष्यं प्रपद्यते ।। ३९.१५८ ।।\nपर्य्यश्नाति य एकोऽन्यो ब्राह्मणीं सुहृदः सुताम्।\nलालाभक्षे स पतति दुर्गन्धे नरके गतः ।। ३९.१५९ ।।\nकाण्डकर्त्ता कुलालश्च निष्कहर्त्ता चिकित्सकः।\nआरा मेष्वग्निदाता यः पतते स विशंसने ।। ३९.१६० ।।\nअसत्प्रतिग्रही यश्च तथैवायाज्ययाजकः।\nनक्षत्रैर्जीवितो यश्च नरो गच्छत्यधोमुखम् ।। ३९.१६१ ।।\nक्षीरं सुरां च मांसं च लाक्षां गन्धं रसन्तिलान्।\nएवमादीनि विक्रीणन्घोरो पूयवहे पतेत् ।। ३९.१६२ ।।\nयः कुक्कुटानि बध्नाति मार्जारान्सूकरांश्च तान्।\nपक्षिणश्च मृगाञ्छागान्सोऽप्येनं नरकं व्रजेत् ।। ३९.१६३ ।।\nआजीविको माहिषकस्तथा चक्रध्वजी च यः।\nरङ्गोपजीविको विप्रः शाकुनिग्राम याजकः ।। ३९.१६४ ।।\nअगारदाही गरदः कुण्डाशी सोमविक्रयी।\nसुरापो मांसभक्षश्च तथा च पशुघातकः ।। ३९.१६५ ।।\nविश(श्व)स्ता महिषादीनां मृग हन्ता तथैव च।\nपर्वकारश्च सूची च यश्च स्यान्मित्रघातकः।\nरुधिरान्धे पतन्त्येते एवमाहुर्मनीषिणः ।। ३९.१६६ ।।\nउपविष्टमेकपङ्क्त्यां विषमं भोजयन्ति ये।\nपतन्ति नरके घोरे विङ्‌भुजे नात्र संशयः ।। ३९.१६७ ।।\nमृषावादी नरो यश्च तथा प्राक्रोशकोऽशुभः।\nपतेत्तु नरके घोरो मूत्राकीर्णे स पापकृत् ।। ३९.१६८ ।।\nमधुग्राहाबिहन्तारो यन्ति वैतरणीं नराः।\nउन्मत्ताश्चित्तभग्नाश्च शौचाचारविवर्ज्जिताः ।। ३९.१६९ ।।\nक्रोधना दुःखदाश्चैव कुहकाः कृष्टगामिनः।\nअसि पत्रवने छेदी तथा ह्यौरभ्रिकाश्च ये।\nकर्त्तनैश्च निकृष्यन्ते मृगव्याधाः सुदारुणैः ।। ३९.१७० ।।\nआश्रमप्रत्यवसिता अग्निज्वाले पतन्ति वै।\nभौज्यन्ते श्याम शबलैरयस्तुण्डैश्च वायसैः ।। ३९.१७१ ।।\nइज्यायां व्रतमालोपात्सन्दंशे नरके पतेत्।\nस्कन्दन्ते यदि वा स्वप्ने व्रतिनो ब्रह्मचारिणः ।। ३९.१७२ ।।\nपुत्रैरध्यापिता ये च पुत्रैराज्ञापिताश्च ये।\nतेसर्वे नरकं यान्ति नियतन्तु श्वभोजने ।। ३९.१७३ ।।\nवर्णाश्रमविरूद्धानि क्रोधहर्षसमन्विताः।\nकर्माणि ये तु कुर्वन्ति सर्वे निरयगामिनः ।। ३९.१७४ ।।\nउपरिष्टात्सितो घोर उष्णात्मा रौरवो महान्।\nसुदारुणस्तु शीतात्मा तस्याधस्तात्तपः स्मृतः ।। ३९.१७५ ।।\nएवमादि क्रमेणैव वर्ण्यमानान्निबोधत।\nभूमेरधस्तात्सप्तैव नरकाः परिकीर्तिताः ।। ३९.१७६ ।।\nअधर्मसूनवस्ते स्युरन्धतामिस्रकादयः।\nरौरवः प्रथमस्तेषां महा रौरव एव च ।। ३९.१७७ ।।\nअस्याधः पुनरप्यन्यः शीतस्तप इति स्मृतः।\nतृतीयः कालसूत्रः स्यान्महाहविविधिः स्मृतः ।। ३९.१७८ ।।\nअप्रतिष्ठ श्चतुर्थः स्यादवीची पञ्चमः स्मृतः।\nलोहपृष्ठस्तमस्तेषामविधेयस्तु सप्तमः ।। ३९.१७९ ।।\nघोरत्वाद्रौरवः प्रोक्तः साम्भको दहनः स्मृतः।\nसुदारुणस्तु शीतात्मा तस्याधस्तात्तपोऽधमः ।। ३९.१८० ।।\nसर्पो निकृन्तनः प्रोक्तः कालसूत्रेति दारुणः।\nअप्रतिष्ठे स्थितिर्नास्ति भ्रमस्तस्मिन्सुदारुणः ।। ३९.१८१ ।।\nअवीचिर्दारुणः प्रोक्तो यन्त्रसंपीडनाच्च सः।\nतस्मात्सुदारुणो लोहः कर्म्मणां क्षयणाच्च सः ।। ३९.१८२ ।।\nतथाभूतो शरीरत्वादविधिभ्यस्तु स स्मृतः।\nपीडबन्धवधासङ्गादप्रतीकारलक्षणः ।। ३९.१८३ ।।\nऊर्द्ध्वं सैलमितास्ते तु निरालोकाश्च ते स्मृताः।\nदुःखोत्कर्षस्तु सर्वेषु ह्यधर्मस्य निमित्ततः ।। ३९.१८४ ।।\nऊर्द्ध्वं लोकैः समावेतौ निरालोकौ च तावुभौ।\nकूटाङ्गारप्रमाणैश्च शरीरी मूत्रनायकः ।। ३९.१८५ ।।\nउपभोगसमर्थैस्तु सद्यो जायन्ति कर्मभिः।\nदुःख प्रकर्षश्चोग्रत्वं तेषु सर्वेषु वै स्मृतः ।। ३९.१८६ ।।\nयातनाश्चाप्यसंख्येया नारकाणां तथा स्मृताः।\nदुःखोत्कर्षस्तु सर्वेषु ह्यधर्मस्य निमित्ततः ।। ३९.१८७ ।।\nतिर्यग्योनौ प्रसूयन्ते कर्मशेषे गते ततः।\nदेवाश्च नारकाश्चैव ह्यूर्द्ध्वं चाधश्च संस्थिताः ।। ३९.१८८ ।।\nधर्माधर्मनिमित्तेन सद्यो जायन्ति मूर्त्तयः।\nउपभोगार्थमुत्पत्तिरौपपत्तिककर्मतः ।। ३९.१८९ ।।\nपश्यन्ति नारकान्देवा ह्यधोवक्रान् ह्यधोगतान्।\nनारकाश्च तथा देवान् सर्वान्पश्यन्त्यधो मुखान् ।। ३९.१९० ।।\nअनग्रमूलता यस्माद्धारणाश्च स्वभावतः।\nतस्मादूर्द्ध्वमधोभावो लोकालोके न विद्यते ।। ३९.१९१ ।।\nएषा स्वाभाविकी संज्ञा लोकालोके प्रवर्त्तते।\nअथाब्रुवन्पुनर्वायुं ब्राह्मणाः सत्रिणस्तदा ।। ३९.१९२ ।।\nऋषय ऊचुः।।\nसर्वेषामेव भूतानां लोकालोकनिवासिनाम्।\nसंसारे संसरन्तीह यावन्तः प्राणिनश्च तान् ।। ३९.१९३ ।।\nसह्ख्यया परिसङ्ख्याय ततः प्रब्रूहि कृत्स्नशः।\nऋषीणां तद्वचः श्रुत्वा मारुतो वाक्यमब्रवीत् ।। ३९.१९४ ।।\nवायुरुवाच।।\nन शक्या जन्तवः कृत्स्नाः प्रसंख्यातुं कथञ्चन।\nअनाद्यन्ताश्च संकीर्णा ह्यप्यूहेन व्यवस्थिताः।\nगणना विनिवृत्तैषामानन्त्येन प्रकीर्त्तिताः ।। ३९.१९५ ।।\nन दिव्यचक्षुषा ज्ञातुं शक्या ज्ञानेन वा पुनः।\nचक्षुषा वै प्रसंख्यातुमतो ह्यन्ते नराधिपः ।। ३९.१९६ ।।\nअनाध्यानादवेद्यत्वान्नैव प्रश्नो विधीयते।\nब्रह्मणा संज्ञितं यत्तु संख्यया तन्निबोधत ।। ३९.१९७ ।।\nयः सहस्रतमो भागः स्थावराणां भवेदिह।\nपार्थिवाः कृमयस्तावत्संसेकाद्येषु सम्भवाः ।। ३९.१९८ ।।\nसंसेकजानाम्भागेन सहस्रेणैव सम्मिताः।\nऔदका जन्तवः सर्वे निश्चयात्तद्विचारितम् ।। ३९.१९९ ।।\nसहस्रेणैव भागेन सत्वानां सलिलौकसाम् ।\nविहङ्गमास्तु विज्ञेया लौकिकास्ते च सर्वशः ।। ३९.२०० ।।\nयः सहस्रतमो भागस्तेषां वै पक्षिणां भवेत्।\nपशवस्तत्समा ज्ञेया लौकिकास्तु चतुष्पदाः ।। ३९.२०१ ।।\nचतुष्पदानां सर्वेषां सहस्रेणैव संमताः ।\nभागेन द्विपदा ज्ञेया लौकिकेऽस्मिंस्तु सर्व्वशः ।। ३९.२०२ ।।\nयः सहस्रतमो भागो भागे तु द्विपदां पुनः।\nधार्म्मिकास्तेन भागेन विज्ञेयाः सम्मिताः पुनः ।। ३९.२०३ ।।\nसहस्रेणैव भागेन धार्म्मिकेभ्यो दिवङ्गताः।\nयः सहस्रतमो भागो धार्म्मिकाणां भवेद्दिवि।\nसंमितास्तेन भागेन मोक्षिणस्तावदेव हि ।। ३९.२०४ ।।\nस्वर्गोपपादकैस्तुल्या यातना स्थानवासिनः।\nपतिता श्चूर्णमुद्देशाद्दुरात्मानो म्रियन्ति ये।\nरौरवे तामसे ह्येते शीतोष्णं प्राप्नुवन्ति ते ।। ३९.२०५ ।।\nवेदनाकटुकास्तब्धा यातना स्थानमागताः।\nउष्णस्तु रौरवो ज्ञेयस्तेजो घोररसात्मकः ।। ३९.२०६ ।।\nततो घनात्मिकश्चापि शीतात्मा सततं तपः।\nएवं सुदुर्लभाः सन्तः स्वर्गे च धार्म्मिका नराः ।। ३९.२०७ ।।\nएषा संख्या कृता संख्या ईश्वरेण स्वयम्भुवा।\nगणना विनिवृत्तैषा सङ्ख्या ब्राह्मी च मानुषी ।। ३९.२०८ ।।\nऋषय ऊचुः।\nमहो जनस्तपः सत्यं भूतो भाव्यो भवस्तथा।\nउक्ता ह्येते त्वया लोका लोकानामन्तरेण च।\nलोकान्तरञ्च यादृग्वै तन्नो ब्रूहि यथातथम् ।। ३९.२०९ ।।\nतेषां तद्वचनं श्रुत्वा ऋषीणामूर्द्ध्वरेतसाम्।\nस वायुर्दृष्टतत्त्वार्थ इदन्तत्त्वमुवाच ह ।। ३९.२१०\nवायुरुवाच।।\nव्यक्तं तर्केण पश्यन्ति योगात्प्रत्यक्षदर्शिनः।\nप्रत्याहारेण ध्यानेन तपसा च क्रियात्मनः ।। ३९.२११ ।।\nऋभुः सनत्कुमाराद्याः सम्बुद्धाः शुद्धबुद्धयः।\nव्यपेतशोका विरजाः सन्तो ब्रह्मेवसत्तमाः ।। ३९.२१२ ।।\nअक्षयाः प्रीतिसंयुक्ता ब्रह्मे तिष्टन्ति योगिनः।\nऋषीणां वालखिल्यानां तैर्यथाद्दृतमीश्वरैः ।। ३९.२१३ ।।\nयथा चैव मया दृष्टं सान्निध्यन्तत्र कुर्वता।\nअनह्यसत्कृतार्थानामालयं चेश्वरस्य यत् ।। ३९.२१४ ।।\nईश्वरः परमाणुत्वाद्भावग्राह्यो मनीषिणाम् ।\nज्ञानं वैराग्यमैश्वर्यन्तपः सत्यं क्षमा धृतिः ।। ३९.२१५ ।।\nद्रष्टृत्वमात्मसम्बन्धमधिष्ठानत्वमेव च।\nअव्ययानि दशैतानि तस्मिंस्तिष्ठति शङ्करे ।। ३९.२१६ ।।\nविबुत्वात्खलु योगाग्निर्ब्रह्मणोऽनुग्रहेरतः।\nस लोकविग्रहो भूत्वा साहाय्यमुपतिष्ठते ।। ३९.२१७ ।।\nअक्षरं ध्रुवमव्यग्रमष्टमन्त्वौपसर्गिकम्।\nतस्येश्वरस्य यन्मात्रस्थानं मायामयं परम् ।। ३९.२१८ ।।\nमायया कृतमाचष्टे मायी देवो महेश्वरः।\nदेवानामुपसंहारस्तत्प्रमाणं हि कीर्त्त्यते ।। ३९.२१९ ।।\nविस्तरेणानुपूर्व्या च ब्रुवतो मे निबोधत।\nत्रयोदशैव कोट्यस्तु नियुता दश पञ्च च।\nभूर्लोकाद्ब्रह्मलोको वैयोजनैः सम्प्रकीर्त्त्यते ।। ३९.२२० ।।\nएकयोजनकोटी तु पञ्चाशन्नियुतानि च।\nऊर्द्ध्वं भागवताण्डन्तु ब्रह्मलोकात्परं स्मृतम् ।। ३९.२२१ ।।\nएषोर्द्ध्वगप्रचारस्तु गत्यन्तञ्च ततः स्मृतम् ।\nनित्या ह्यपरिसंख्येयाः परस्परगुणाश्रयाः ।। ३९.२२२ ।।\nसूक्ष्माः प्रसवधर्मिण्यस्ततः प्रकृतयः स्मृताः।\nयेभ्योऽधिकर्त्ता संजज्ञो क्षेत्रज्ञो ब्रह्मसंज्ञितः ।। ३९.२२३ ।।\nतासु प्रकृतिमत्सूक्ष्ममधिष्ठातृत्वमव्ययम्।\nअनुत्पाद्यं परन्धाम परमाणु परेशयम् ।। ३९.२२४ ।।\nअक्षयश्चाप्यनुह्यश्च अमूर्त्तिर्मूर्त्तिमानसौ।\nप्रादुर्भावस्तिरोभावः स्थितिश्चैवाप्यनुग्रहः ।। ३९.२२५ ।।\nविधिरन्यैरनौपम्यः परमाणुर्महेश्वरः।\nसतेजा एष तमसो यः परस्तात्प्रकाशकः ।। ३९.२२६ ।।\nयदण्डमासीत्सौवर्णं प्रथमन्त्वौपसर्गिकम्।\nबृहतं सर्वतोवृत्तमीश्वराद्व्यवजायत ।। ३९.२२७ ।।\nईश्वराद्बीजनिर्भेदः क्षेत्रज्ञो बीज ईष्यते।\nयोनिं प्रकृतिमाचष्टे सा च नारायणात्मिका ।। ३९.२२८ ।।\nविबुर्लोकस्य सृष्ट्यर्थं लोकसंस्थानमेव च।\nसन्निसर्गः स तन्वा च लोकधातुर्महात्मनः ।। ३९.२२९ ।।\nपुरस्ताद्ब्रह्मलोकस्य ह्यण्डादर्वाक्च ब्रह्मणः।\nतयोर्मध्ये पुरं दिव्यं स्थानं यस्य मनोमयम् ।। ३९.२३० ।।\nतद्विग्रहवतः स्थानमीश्वरस्यामितौजसः।\nशिवं नाम पुरं तत्र शरणं जन्मभीरुणाम् ।। ३९.२३१ ।।\nसहस्राणां शतं पूर्णं योजनानां द्विजोत्तमाः।\nअभ्यन्तरे तु विस्तीर्णं महीमण्डलसंस्थितम् ।। ३९.२३२ ।।\nमध्याह्नार्कप्रकाशेन परतेजोऽभिमर्दिना।\nशातकौम्भेन महता प्राकारेणार्कवर्चसा ।। ३९.२३३ ।।\nद्वारैश्चतुर्भिः सौवर्णैर्मुक्तादामविभूषितैः।\nतपनीयनिभैः शुभ्रैर्गाढं सुकृतवेष्टनम् ।। ३९.२३४ ।।\nतच्चाकाशे पुरं रम्यं दिव्यं घण्टादिनादितम्।\nन तत्र क्रमते मृत्युर्न तपो न जरा श्रमाः ।। ३९.२३५ ।।\nन हि तस्य पुरस्यान्यैरुपमां कर्तुमर्हति।\nसहस्राणां शतं पूर्णं योजनानां दिशो दश ।। ३९.२३६ ।।\nतत्पुरं गोवृषाङ्कस्य तेजसा व्याप्य तिष्ठति।\nभावेन मनसो भूमिर्विन्यस्ता कनकामयी ।। ३९.२३७ ।।\nरत्नवालुकया तत्र विन्यस्ता शुशुभेऽधिकम्।\nशारदेन्दुर्पकाशानि बालसूर्य्यनिबानि च ।। ३९.२३८ ।।\nअर्द्ध श्वेतार्द्धरक्तानि सौवर्णानि तथैव च।\nरथचक्रप्रमाणानि नालैर्मरकतप्रभैः ।। ३९.२३९ ।।\nसौकुमारेण रूपेण गन्धिनाप्रतिमेन च।\nतत्र दिव्यानि पद्मानि वनेषूपवनेषु च ।। ३९.२४० ।।\nभृङ्गपत्रनिकाशानि तपनीयानि यानि च।\nअर्द्धकृष्णार्द्धरक्तानि सुकुमारान्तराणि च ।। ३९.२४१ ।।\nआतपत्र प्रमाणानि पङ्कजैः संवृतानि च।\nभूयः सप्त महानद्यस्तासान्नामानि बोधत ।। ३९.२४२ ।।\nवरा वरेण्या वरदा वरार्हा वरवर्णिनी।\nवरमा वरभद्रा च रम्यास्तस्मिन्पुरोत्तमे ।। ३९.२४३ ।।\nपद्मोत्पलदलोन्मिश्रं फेनाद्यावर्त्तविग्रहम्।\nजलं मणिदलप्रख्यमावहन्ति सरिद्वराः ।। ३९.२४४ ।।\nन तु ब्रह्मर्षयो देवा नासुराः पितरस्तथा।\nन खल्वन्येऽप्रमेयस्य विदुरीशस्य तत्पुरम् ।। ३९.२४५ ।।\nतत्र ये ध्यानमव्यग्राः सुयुक्ता विजितेन्द्रियाः।\nपश्यन्तीह महात्मानः पुरन्तद्गोवृषात्मनः ।। ३९.२४६ ।।\nमध्ये पुरवरेन्द्रस्य तस्याप्रतिमतेजसः।\nसुमहान्मेरुसङ्गाशो दिव्यो भद्रश्रिया वृतः ।। ३९.२४७ ।।\nसहस्र पादः प्रासादस्तपनीयमयः शुभः।\nअनुपमेयै रत्नैश्च सर्वतः स विभूषितः ।। ३९.२४८ ।।\nस्फटिकैश्चन्द्रसङ्काशैर्वैढूर्यैः सोमसंप्रभैः।\nबालसूर्य्यप्रभैश्चैव सौवर्णैश्चाग्निसंप्रभैः ।। ३९.२४९ ।।\nराजतैश्चापि शुशुभे इन्द्रनीलमयैः शुभैः।\nदृढैर्वज्रमयैश्चैव इत्येवं सुमहाहितैः ।। ३९.२५० ।।\nजलैश्च विविधाकारैर्दीप्यद्भिरधिवासितम्।\nचन्द्ररश्मिप्रकाशाभिः पताकाभिरलंकृतम् ।। ३९.२५१ ।।\nरुक्मघण्टानिनादैश्च नित्यप्रमुदितोत्सवः।\nकिन्नराणामधीवासैः सन्ध्याभ्राकारराजितैः ।। ३९.२५२ ।।\nपरिवारसमन्तात्तु हेमपुष्पोदकप्रभैः।\nयथा हि मेरुशैलेन्द्रो हेमश्रृङ्गैर्विराजते ।। ३९.२५३ ।।\nचामीकरमयीभिस्तु पताकाभिस्तथा पुरम् ।\nएवं प्रासादराजोऽसौ भूमिकाभिर्विराजते ।। ३९.२५४ ।।\nवसन्तप्रतिमा यत्र त्र्यम्बकस्य निवेशने।\nलक्ष्मीः श्रीश्च वपुर्म्माया कीर्त्तिः शोभा सरस्वती ।। ३९.२५५ ।।\nदेव्या वै सहिता ह्येता रूपगन्धसमन्विताः।\nनित्या ह्यपरिसङ्ख्याताः परस्परगुणाश्रयाः ।\nभूषणं सर्वरत्नानां योन्यः कान्तिविलासयोः ।। ३९.२५६ ।।\nकोटिशतं महाभागा विभज्यात्मानमात्मना।\nभगवन्तं महात्मानं प्रतिमोदन्त्यतन्द्रिताः। ।। ३९.२५७ ।।\nतासां सहस्रशश्चान्याः पृष्ठतः परिचारिकाः।\nरूपिण्यश्च श्रिया युक्ताः सर्वाः कमललोचनाः ।। ३९.२५८ ।।\nलीलाविलाससंयुक्तैर्भावैरतिमनोहरैः।\nगणैस्ताः सह मोदन्ते शैलाभैः पावकोपमैः ।। ३९.२५९ ।।\nकुब्जा कामनिकामैश्च वरगात्रा हयाननाः ।\nपुण्ड्राश्च विकटाश्चैव करलाश्चिपिटाननाः ।। ३९.२६० ।।\nलम्बोदरा ह्रस्वभुजा विनेत्रा ह्रस्वपादिकाः।\nमृगेन्द्रवदनाश्चान्या गजवक्रोदरास्तथा ।। ३९.२६१ ।।\nगजाननास्तथैवान्याः सिंह व्याघ्राननास्तथा।\nलोहिताक्षा महास्तन्यः सुभगाश्चारुलोचनाः ।। ३९.२६२ ।।\nह्रस्वकुञ्चितकेशाश्च सुन्दर्य्यश्चारुलोचनाः।\nअन्याश्च कामरूपिण्यो नानावेषधराः स्त्रियः ।। ३९.२६३ ।।\nअभ्यन्तरपरिस्कन्धा देवावासगृहोचिताः।\nरराम भगवांस्तत्र दशबाहुर्महेश्वरः ।। ३९.२६४ ।।\nनन्दिना च गणैः सार्द्धं विश्वरूपैर्महात्मभिः।\nतथा रुद्रगणैश्चापि तुल्यौदार्य्यपराक्रमैः ।। ३९.२६५ ।।\nपावकात्मजसङ्काशैर्यूपदंष्ट्रोत्कटाननैः।\nवन्द्यमानो विमानश्च पूज्यमानश्च तत्परैः ।। ३९.२६६ ।।\nसर्वर्तुकुसुमां मालां जिघ्रमाणोरसि स्थितान् ।\nनीलोत्पलदलश्यामं पृथुताम्रायतेक्षणम् ।। ३९.२६७ ।।\nईषत्कराल्लम्बोष्ठं तीक्ष्णदंष्ट्रा गणाञचितम्।\nषडूर्द्ध्वनेत्रं दुष्प्रेक्ष्यं रुचिरञ्चीरवाससम् ।। ३९.२६८ ।।\nआहवेष्वपरिक्लिष्टं देवानामरिनाशनम्।\nबाहुना बाहुमावेश्य पार्श्वे सव्येऽन्तरे स्थितम् ।। ३९.२६९ ।।\nरराजापदिशन्तस्य वामाग्रकरगोचरम्।\nमहाभैरवनिर्घोषं बलेनाप्रतिमौजसम्।\nदशवर्णधनुश्चैव विचित्रं शोभतेऽधिकम् ।। ३९.२७० ।।\nत्रिशूलं विद्युताभासममोघं शत्रुनाशनम्।\nजाज्वल्यमानं वपुषा परमं तत्त्विषा युतम् ।। ३९.२७१ ।।\nअसिश्चैवौजसां श्रेष्ठः शीतरश्मिः शशी तथा।\nतेजसा वपुषा कान्त्या देवेशस्य महात्मनः।\nशुशुभेऽभ्यधिकं तत्र वेद्यामग्निशिखा इव ।। ३९.२७२ ।।\nस्थितः पुरस्ताद्देवस्य शातकौम्भमयो महान्।\nशुशुभे रुचिरः श्रीमान्सोदकः सकमण्डलुः ।। ३९.२७३ ।।\nअसिमावेश्य चाङ्गेषु पाण्डुराम्बर धारिणी।\nउरश्छदेन महता मौक्तिकेन विराजिता।\nचतुर्भुजा महाभागा विजया लोकसम्मता ।। ३९.२७४ ।।\nदेव्या आद्यः प्रतीहारी श्रीरिवाप्रतिमा परा।\nविभ्राजती स्थिता चैव कृत्वा देवस्य चाञ्जलिम् ।। ३९.२७५ ।।\nतस्याः पृष्ठानुगाश्चान्याः स्त्रियोऽप्सरोगणान्विताः।\nताः खल्वभिनवैः कान्तैरुपतिष्ठन्ति शङ्करम् ।। ३९.२७६ ।।\nसर्वलक्षणसम्पन्ना वादित्रै रुपबृंहिताः।\nउपगायन्ति देवेशं गणा गन्धर्वयोनयः ।। ३९.२७७ ।।\nअभ्युन्नतो महोरस्कः शरन्मेघसमद्युतिः।\nशोभते नन्दमानश्च गोपतिस्तस्य वेश्मनि ।। ३९.२७८ ।।\nस्कन्दश्च सपरीवारः पुत्रोऽस्यामितवीर्य्यवान्।\nरक्ताम्बरधरः श्रीमान्वराम्बुजदलेक्षणः ।। ३९.२७९ ।।\nतस्य शाखो विशाखश्च नैगमेयश्च चाष्टवान्।\nव्यपेतव्यसनाक्रूराः प्रजानां पालने रताः ।। ३९.२८० ।।\nतैः सार्द्धं स महावीर्य्यः शोभते शिखिवाहनः ।\nव्यालक्रीडनकैस्तत्र क्रीडते विश्वतोमुखः ।। ३९.२८१ ।।\nये नृपा विभुधेन्द्राणां काञ्चनस्य प्रदायिनः।\nये च स्वायतना विप्रा गृहस्था ब्रह्मवादिनः ।। ३९.२८२ ।।\nगूढस्वाध्याय तपसस्तथा चैवोञ्छवृत्तयः।\nएते सभासदस्तस्य देवेशस्य च सम्मताः ।। ३९.२८३ ।।\nमन्वन्तराण्यनेकानि व्यवर्त्तन्त पुनः पुनः।\nश्रूयतां देवदेवस्य भविष्याश्चर्यमुत्तमम् ।। ३९.२८४ ।।\nव्याघ्राश्चैवानुगास्तत्र काञ्चनाभास्तरस्विनः।\nस्वच्छन्दचारिणः सर्वे स्वयं देवेन निर्म्मिताः।। ३९.२८५ ।।\nमृत्योर्मृत्युसमास्ते तु यमदर्पापहारिणः ।\nविभूतिमप्यसंख्येयां को न खल्वभिधास्यते ।। ३९.२८६ ।।\nअतःपरमिदं भूयो भवेनाद्भुतमुत्तमम्।\nभूतानामनुकंपार्थं यत्कृतं तन्निबोधत ।। ३९.२८७ ।।\nमन्दरादिप्रकाशानां बलेनाप्रतिमौजसाम्।\nहारकुन्देन्दुवर्णानां विद्युद्वननिनादिनाम् ।। ३९.२८८ ।।\nचूडामणिधराणां वै मेघसन्निभवाससाम्।\nश्रीवत्साङ्कितवज्राणामङ्गुलीशूलपाणिनाम् ।। ३९.२८९ ।।\nएवं दिशानां देवानां रूपेणोत्तमशालिनाम्।\nतस्य प्रासादमुख्यस्य स्तम्भेषूत्तमशोभिषु ।। ३९.२९० ।।\nसंयताग्निमयीभिस्तु श्रृङ्खलाभिः पृथक्पृथक्।\nमायासहस्रं सिंहानां सुखं तत्र निवासिनाम् ।। ३९.२९१ ।।\nस्तम्भेऽप्यपासृताषष्टं(?) त्र्यम्बकस्य निवेशने।\nअथ तत्प्रतिसंपूज्य वायोर्वाक्यं सुविस्मिताः।\nऋषयः प्रत्यभाषन्त नैमिषेयास्तपस्विनः ।। ३९.२९२ ।।\nभगवन्सर्वभूतानां प्राण सर्वत्रग प्रभो।\nके ते सिंहमहाभूताः क्व ते जाताः किमात्मकाः ।। ३९.२९३ ।।\nसिंहाः केनापराधेन भूतानां प्रभविष्णुना।\nवैश्वानरमयैः पाशैः संरुद्धास्तु पृथक्पृथक् ।। ३९.२९४ ।।\nतेषां तद्वचनं श्रुत्वा वायुर्वाक्यं जगाद ह ।\nयद्वै सहस्रं सिंहानामीश्वरेण महात्मना।\nव्यपनीय स्वकाद्देहात्क्रोधास्ते सिंहविग्रहाः ।। ३९.२९५ ।।\nभूतानामभयं दत्त्वा पुराबद्धाग्निबन्धने।\nयज्ञभागनिमित्तं च ईश्वरस्याज्ञया तदा ।। ३९.२९६ ।।\nतेषां विधानमुक्तेन सिंहेनैकेन लीलया।\nदेव्या मन्युं कृतं ज्ञात्वा हतो दक्षस्य स क्रतुः ।। ३९.२९७ ।।\nनिःसृता च महादेव्या महाकाली महेश्वरी।\nआत्मनः कर्म्मसाक्षिण्या भूतैः सार्द्धं तदानुगैः ।। ३९.२९८ ।।\nस एष भगवान्क्रोधो रुद्रावासकृतालयः।\nवीरभद्रोऽप्रमेयात्मा देव्या मन्युप्रमार्ज्जनः ।। ३९.२९९ ।।\nतस्य वेश्म सुरेन्द्रस्य सर्वगुह्यतमस्य वै।\nसन्निवेशस्त्वनौपम्यो मया वः परिकीर्त्तितः ।। ३९.३०० ।।\nअतः परं प्रवक्ष्यामि ये तत्र प्रति वासिनः।\nरम्ये पुरवरश्रेष्ठे तस्मिन्वैहायभूमिषु ।। ३९.३०१ ।।\nनानारत्नविचित्रेषु पताकाबहुलेषु च।\nसर्वकामसमृद्धेषु वनोपवनशोभिषु ।। ३९.३०२ ।।\nराजतेषु महान्तेषु शातकौम्भमयेषु च।\nसन्ध्याभ्रसन्निकाशेषु कैलासप्रतिमेषु च ।। ३९.३०३ ।।\nइष्टैः शब्दादिभिर्भागैर्ये भवस्यानुसारिणः ।\nप्रासादवर पुष्पेषु तेषु मोदन्ति सुव्रताः ।। ३९.३०४ ।।\nब्रह्मघोषैरविरताः कथाश्च विविधाः शुभाः ।\nगीतवादित्रघोषाश्च संस्तवाश्च समन्ततः ।। ३९.३०५ ।।\nसंहताश्चैवमतुला नानाश्रयकृतास्तथा।\nएवमादीनि वर्त्तन्ते तेषां प्रासादमूर्द्धनि ।। ३९.३०६ ।।\nसहस्रपादः प्रासादस्तपनीयमयः शुभः।\nअनौपम्यैर्वरै रत्नैः सर्वतः परिभूषितः ।। ३९.३०७ ।।\nस्फटिकैश्चन्द्रसङ्काशैर्वैढूर्यमणिसम्प्रभैः।\nबालसूर्यमयैश्चापि सौवर्णैश्चाग्निसम्प्रभैः ।। ३९.३०८ ।।\nचुक्रुशुऋषयः श्रुत्वा नैमिषेयास्तपस्विनः।\nआपन्नसंशयाश्चेमं वाक्यमूचुः समीरणम् ।। ३९.३०९ ।।\nऋषय ऊचुः।।\nके तु तत्र महात्मानो ये भवस्यानुसारिणः।\nअनुग्राह्यतमाः सम्यक् प्रमोदन्ते पुरोत्तमे।\nऋषीणां वचनं श्रुत्वा वायुर्वाक्यमथाब्रवीत् ।। ३९.३१० ।।\nवायुरुवाच।।\nश्रूयतां देवदेवस्य भक्तिर्यैरनुकल्पिता।\nह्रीमन्तः सूर्जिता दान्ताः शौर्ययुक्ता ह्यलोलुपाः ।। ३९.३११ ।।\nमध्याहाराश्च मात्राश्च ह्यात्मारामा जितेन्द्रियाः।\nजितद्वन्द्वा महोत्साहाः सौम्या विगतमत्सराः ।। ३९.३१२ ।।\nभावस्थाः सर्व्वभूतानामव्यापारा अनाकुलाः।\nकर्मणा मनसा वाचा विशुद्धेनान्तरात्मना।\nअनन्यमनसो भूत्वा प्रपन्ना ये महेश्वरम् ।। ३९.३१३ ।।\nतैर्लब्धं रुद्रसालोक्यं शाश्वतं पदमव्ययम्।\nभवस्य रूपसादृश्यं नीताश्चैव ह्यनुत्तमम् ।। ३९.३१४ ।।\nवैश्वानरमुखाः सर्वे विश्वरूपाः कपर्द्दिनः ।\nनीलकण्ठाः सितग्रीवास्तीक्ष्णदंष्ट्रास्त्रिलोचनाः ।। ३९.३१५ ।।\nअर्द्धचन्द्रकृतोऽणीषा जटामुकुटधारिणः ।\nसर्वे दशभुजा वीराः पद्मान्तर सुगन्धिनः ।। ३९.३१६ ।।\nतरुणादित्यसङ्काशाः सर्वे ते पीतवाससः ।\nपिनाकपाणयः सर्व्वे श्वेतगोवृषवाहनाः ।। ३९.३१७ ।।\nश्रियान्विताः कुण्डलिनो मुक्ताहारविभूषिताः।\nतेजसोऽभ्यधिका देवैः सर्वज्ञाः सर्वदर्शिनः ।। ३९.३१८ ।।\nविभज्य बहुधात्मानं जरामृत्युविवर्जिताः।\nक्रीडन्ते विविधैर्भावैर्भोगान् प्राप्य सुदुर्लभान् ।। ३९.३१९ ।।\nस्वच्छन्दगतयः सिद्धाः सिद्धैश्चान्यौर्विबोधिताः।\nएकादशानां रुद्राणां कोट्योऽनेकमहात्मनाम् ।। ३९.३२० ।।\nएभिः सह महात्मा हि देवदेवो महेश्वरः।\nभक्तानुकम्पी भगवान्मोदते पार्वतीप्रियः ।। ३९.३२१ ।।\nनाहन्तेषान्तु रुद्राणां भवस्य च महात्मनः।\nनानात्वमनुपश्यामि सत्यमेतद्ब्रवीमि वः ।। ३९.३२२ ।।\nमातरिश्वाऽब्रवीत्पुण्यामित्येतामीश्वरोऽप्युत।\nअथ ते ऋषयः सर्वे दिवाकरसमप्रभाः।\nश्रुत्वेमां परमां पुण्यां कथां त्रैयम्बकीं ततः ।। ३९.३२३ ।।\nभृशञ्चानुग्रहं प्राप्य हर्षं चैवाप्यनुत्तमम्।\nसम्भावयित्वा चाप्येनां वायुमूचुर्महाबलम् ।। ३९.३२४ ।।\nऋषय ऊचुः।।\nसमीरण महाभाग ह्यस्माकं च त्वया विभो।\nईश्वरस्योत्तमं पुण्यमष्टमन्त्वौपसर्गिकम् ।। ३९.३२५ ।।\nतस्य स्थानं प्रमाणञ्च यथावत्परिकीर्त्तितम्।\nयो गन्धेन समृद्धं वै परमं परमात्मनः ।। ३९.३२६ ।।\nमहादेवस्य माहात्म्यं दुर्विज्ञेयं सुरैरपि ।\nस्वेन माहात्म्ययोगेन सहस्रस्यामितौजसः ।। ३९.३२७ ।।\nयस्य भक्तेष्वसंमोहो ह्यनुकम्पार्थमेव च।\nब्राह्मलक्ष्म्या स्वयं जुष्ठा या साप्रतिमशालिनी ।। ३९.३२८ ।।\nज्योत्स्नया व्याप्य खं चन्द्रं विन्यस्ता विश्वरूपधृक् ।\nविभूतिर्भ्राजतेऽत्यर्थं देवदेवस्य वेश्मनि ।। ३९.३२९ ।।\nमहादेवस्य तुल्यानां रुद्राणान्तु महात्मनाम्।\nतत्सर्वं निखिलेनेदं वक्त्रादमृतनिस्रवम् ।। ३९.३३० ।।\nअपीत्वा खलु सर्वस्य भक्त्यास्माभिस्तु सुव्रताः।\nनास्ति किञ्चिदविज्ञेयमन्यच्चैवानुगामिनः।\nप्रश्नं देववर प्राण यथावद्वक्तुमर्हसि ।। ३९.३३१ ।।\nसूत उवाच।।\nस खलूवाच भगवान्किं भूयो वर्त्तयाम्यहम्।\nकिं मया चैव वक्तव्यं तद्वदिष्यामि सुव्रताः ।। ३९.३३२ ।।\nऋषय ऊचुः।।\nआदित्याः पारिपार्श्वेयाः सिंहा वै क्रोधविक्रमाः।\nवैश्वानरा भूतगणा व्याघ्राश्चैवानुगामिनः ।। ३९.३३३ ।।\nआभूतसंप्लवे घोरे सर्वप्राणभृतां क्षये।\nकिमवस्था भवन्त्येते तन्नो ब्रूहि यथार्थवत् ।। ३९.३३४ ।।\nएते ये वै त्वया प्रोक्ताः सिंहव्याघ्रगणैः सह।\nये चान्ये सिद्धिसम्प्राप्ता मातरिश्वा जगाद ह ।। ३९.३३५ ।।\nइदञ्च परमं तत्त्वं समाख्यास्यामि श्रृण्वताम्।\nविज्ञातेश्वरसद्भावमव्यक्तं प्रभवं तथा ।। ३९.३३६ ।।\nतत्र पूर्वगतास्तेषु कुमारा ब्रह्मणः सुताः।\nसनकश्च सनन्दश्च तृतीयश्च सनातनः ।। ३९.३३७ ।।\nवोढुश्च कपिलस्तेषामासुरिश्च महायशाः।\nमुनिः पञ्चशिखश्चैव ये चान्येऽप्येवमादयः ।। ३९.३३८ ।।\nततः काले व्यतिक्रान्ते कल्पानां पर्यये गते।\nमहाभूतविनाशान्ते प्रलये प्रत्युपस्थिते ।। ३९.३३९ ।।\nअनेकरुद्रकोट्यस्तु याः प्रसन्ना महेश्वरी ।\nशब्दादीन्विषयान्भोगान्सत्यस्याष्टविधश्रयात् ।। ३९.३४० ।।\nप्रविश्य सर्वभूतानि ज्ञानयुक्तेन तेजसा।\nवैहायपदमव्यग्रं भूतानामनुकम्पया ।। ३९.३४१ ।।\nतत्र यान्ति महात्मानः परमाणुं महेश्वरम्।\nतरन्ति सुमहावर्त्तां जन्ममृत्यूदकां नदीम् ।। ३९.३४२ ।।\nततः पश्यन्ति शर्वाणं परं ब्रह्माणमेव च।\nदेव्या वै सहिताः सप्त या देव्यः परिकीर्त्तिताः ।। ३९.३४३ ।।\nयत्तत्सहस्रं सिंहानामादित्यानां तथैव च।\nवैश्वानरभूतभव्यव्याघ्राश्चैवानुगामिनः ।। ३९.३४४ ।।\nआवेश्यात्मनि तान्सर्वान्संख्यायोपद्रवांस्तथा।\nलोकान् सप्त इमान्सर्व्वान्महाभूतानि पञ्च च ।। ३९.३४५ ।।\nविष्णुना सह संयुक्तं करोति विकरोति च।\nस रुद्रो यः साममयस्तथैव च यजुर्मयः ।। ३९.३४६ ।।\nस एष ओतः प्रोतश्च बहिरन्तश्च निश्चयात्।\nएको हि भगवान्नाथो ह्यनादिश्चान्तकृद्द्विजाः ।। ३९.३४७ ।।\nततस्ते ऋषयः सर्वे दिवाकरसमप्रभाः।\nस्वंस्वमाश्रमसंवासमारोप्याग्निं तथात्मनि ।। ३९.३४८ ।।\nकर्मणा मनसा वाचा विशुद्धेनान्तरात्मना ।\nअनन्यमनसो भूत्वा प्रपद्यन्ते महेश्वरम् ।। ३९.३४९ ।।\nव्रतोपवासनिरताः सर्वभूतदयापराः।\nयोगं ह्यनुपमन्दिव्यं प्राप्तं तैश्छिन्नसंशयैः ।। ३९.३५० ।।\nप्रपद्य परया भक्त्या ज्ञानयुक्तेन चेतसा।\nतैर्लब्धं रुद्रसालोक्यं शाश्वतं पदमव्ययम् ।। ३९.३५१ ।।\nयः पठेत्तपसा युक्तो वायुप्रोक्तामिमां स्तुतिम्।\nब्राह्मणः क्षत्रियो वापि वैश्यो वा स्वक्रियापरः ।। ३९.३५२ ।।\nलभते रुद्रसालोक्यं भक्तिमान्विगतज्वरः।\nअमद्यपश्च यः शूद्रो भवभक्तो जितेन्द्रियः ।। ३९.३५३ ।।\nआभूत संप्लवस्थायी ह्यप्रतीघातलक्षणः।\nगाणपत्यं स लभते स्थानं वा सर्वकामिकम् ।। ३९.३५४ ।।\nमद्यपो मद्यपैः सार्द्धं भूतसङ्घैश्च मोदते।\nसोऽर्च्यमानो महीपृष्ठो मर्त्त्यानां वरदो भवेत्।\nइति होवाच भगवान्वायुर्वाक्यमिदं वरः ।। ३९.३५५ ।।\nइति श्रीमहापुराणे वायुप्रोक्ते शिवपुरवर्णनं नामैकोन चत्वारिंशोऽध्यायः ।। ३९ ।।"
  }
]
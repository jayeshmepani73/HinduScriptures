[
  {
    "text": "॥सूत उवाच॥\nगन्धर्वाप्सरसः पुण्या मौनेयाः परिकीर्त्तिताः।\nचित्रसेनोग्रसेनश्च ऊर्णायुरनघस्तथा ॥ ८.१ ॥\nधृतराष्ट्रः पुलोमा च सूर्यवर्च्चास्तथैव च।\nयुगपत्तृणपत्कालिर्दितिश्चित्ररथ स्तथा ॥ ८.२ ॥\nत्रयोदशो भ्रमिशिराः पर्जन्यश्च चतुर्दशः।\nकलिः पञ्चदशश्वैव नारदश्चैव षोडशः।\nइत्येते देवगन्धर्वा मौनेयाः परिकीर्त्तिताः ॥ ८.३ ॥\nचतुस्त्रिंशद्यवीयस्यस्तेषामप्सरसः शुभाः ।\nअन्तरा दारवत्या च प्रियमुख्या सुरोत्तमा ॥ ८.४ ॥\nमिश्रकेशी तथा शाची पर्णिनी वाप्यलम्बुषा।\nमारीची पुत्रिका चैव विद्युद्वर्णा तिलोत्तमा ॥ ८.५ ॥\nअद्रिका लक्षणा चैव देवी रम्भा मनोरमा।\nसुवरा च सुबाहुश्च पूर्णिता सुप्रतिष्ठिता ॥ ८.६ ॥\nपुण्डरीका सुगन्धा च सुदन्ता सुरसा तथा।\nहेमासरा सुती चैव सुवृत्ता कमला च या ॥ ८.७ ॥\nसुभुजा हंसपादा च लौकिक्योऽप्सरसस्तथा।\nगन्धर्वाप्सरसो ह्येता मौनेयाः परिकीर्तिताः ॥ ८.८ ॥\nगन्धर्वाणां दुहितरो मया याः परिकीर्त्तिताः।\nतासां नामानि सर्वासां कीर्त्त्यमानानि मे श्रृणु ॥ ८.९ ॥\nसुयशा प्रथमा तासां गान्धर्वी तदनन्तरम् ।\nविद्यावती चारुमुखी सुमुखी च वरानना ॥ ८.१० ॥\nतत्रेमे सुयशापुत्रा महाबलपराक्रमाः।\nप्रचेतसः सुता यक्षास्तेषां नामानि मे श्रृणु ॥ ८.११ ॥\nकम्बलो हरिकेशश्च कपिलः काञ्चनस्तथा।\nमेघमालीतु यक्षाणां गण एष उदाहृतः ॥ ८.१२ ॥\nसुयशाया दुहितरश्चतस्रोऽप्सरसः स्मृताः।\nतासां नामानि वै सम्यग् ब्रुवतो मे निबोधत ॥ ८.१३ ॥\nलोहेयी त्वभवज्ज्येष्ठा भरता तदनन्तरम्।\nकृशाङ्गी च विशाला च रूपेणाप्रतिमा तथा ॥ ८.१४ ॥\nताभ्योऽपरे यक्षगणाश्चत्वारः परिकीर्त्तिताः।\nउत्पादिता विशालेन विक्रान्तेन महात्मना ॥ ८.१५ ॥\nलोहेयो भरतेयश्च कृशाङ्गेयश्च विश्रुतः ।\nविशालेश्च यक्षाणां पुराणे प्रथिता गणाः ॥ ८.१६ ॥\nइत्येतैरसुरैर्घोरैर्महाबलपराक्रमैः।\nलोकैर्यक्षगणैर्व्याप्ता लोकालोक विदांवराः ॥ ८.१७ ॥\nगन्धर्वाश्चाथ वालेया विक्रान्तेन महात्मना।\nउत्पादिता महावीर्या महागन्धर्वनायकाः ॥ ८.१८ ॥\nविक्रमौदार्यसम्पन्ना महाबलपराक्रमाः।\nतेषां नामानि वक्ष्यामि यथावदनुपूर्वशः ॥ ८.१९ ॥\nचित्राङ्गदो महावीर्यश्चित्रवर्मा तथैव च।\nचित्रकेतुर्महाभागः सोमदत्तोऽथ वीर्यवान्।\nतिस्रो दुहितरश्चैव तासां नामानि वक्ष्यते ॥ ८.२० ॥\nप्रथमा त्वग्निका नाम कम्बला तदनन्तरम्।\nतथा वसुमती नाम रूपेणाप्रतिमौजसः ॥ ८.२१ ॥\nताभ्यः परे कुमारेण गणा उत्पादितास्त्विमे।\nत्रयो गन्धर्वमुख्यानां विक्रान्ता युद्धदुर्मदाः ॥ ८.२२ ॥\nआग्नेयाः काम्बलेयाश्च तथा वसुमतीसुताः।\nतैर्गणैर्विविधैर्व्याप्तमिदं लोकचराचरम् ॥ ८.२३ ॥\nविद्यावन्तश्च तेनैव विक्रान्तेन महात्मना।\nउत्पादिता महाभागा रूपविद्याधनेश्वराः ॥ ८.२४ ॥\nतेषामुदीर्ण वीर्याणां गन्धर्वाणां महात्मनाम्।\nनामानि कीर्त्त्यमानानि श्रृणुध्वं मे विवक्षतः ॥ ८.२५ ॥\nहिरण्यरोमा कपिलः सुलोमा मागधस्तथा।\nचन्द्रकेतुश्च वै गाङ्गो गोदश्चैव महाबलः ॥ ८.२६ ॥\nमहाविद्यावदातानां विक्रान्तानां तपस्विनाम्।\nइत्येवमादिर्हि गणो द्वे चान्ये च सुलोचने ॥ ८.२७ ॥\nशिवा च सुमनाश्चैव ताभ्यामपि महात्मना।\nउत्पादिता विश्रवसा विद्याचरणगोचराः ॥ ८.२८ ॥\nशैवेयाश्चैव विक्रान्तास्तथा सौमनसो गणाः।\nएतैर्व्याप्तमिदं लोकं विद्याधरगणैस्त्रिभिः ॥ ८.२९ ॥\nएभ्योऽनेकानि जातानि अम्बरान्तरचारिणाम्।\nलोके गणशतान्येव विद्याघरविचेष्टितात् ॥ ८.३० ॥\nअश्वमुखाश्च तेनैव विक्रान्तेन महात्मना।\nउत्पादिता ह्यश्वमुखाः किन्नरांस्तान्निबोधत ॥ ८.३१ ॥\nसमुद्रः सेनः कालिन्दो महानेत्रो महाबलः।\nसुवर्णघोषः सुग्रीवो महाघोषश्च वीर्यवान् ॥ ८.३२ ॥\nइत्येवमादिर्हि गणः किन्नराणां महात्मनाम्।\nहयाननानां विद्वद्भिर्विस्तीर्णः परिकीर्त्त्यते ॥ ८.३३ ॥\nतथासमुत्थितेनैव विक्रान्तेन महात्मना।\nउत्पादिता नरमुखाः किन्नराः शांशपायनाः ॥ ८.३४ ॥\nहरिषेणः सुषेणश्च वारिषेणश्च वीर्यवान्।\nरुद्रदत्तेन्द्रदत्तौ च चन्द्रद्रुम महाद्रुमौ ॥ ८.३५ ॥\nबिन्दुश्च बिन्दुसारश्च चन्द्रवंशाश्च किन्नराः।\nइत्येते किन्नराः श्रेष्ठा लोके ख्याताः सुशोभनाः ॥ ८.३६ ॥\nनृत्यगीतप्रगल्भानामेतेषां द्विजसत्तमाः।\nलोके गणशतान्येव किन्नराणां महात्मनाम् ॥ ८.३७ ॥\nयक्षा यक्षोपशान्तश्च लौहेया रूपशालिनी।\nदुहीता सुरविन्देति प्रकाशा सिद्धसम्मता ॥ ८.३८ ॥\nउपायाकेतनस्याहि स्वयमुत्पादितो गणः ।\nकरालकेन भूतानां तेषां नामानि मे श्रृणु ॥ ८.३९ ॥\nभूता भूतगणैर्ज्ञेया आवेशकनिवेशकाः।\nइत्येवमादिर्हि गणो भूमिगोचरकः स्मृतः ॥ ८.४० ॥\nविज्ञेय इह लोकेऽस्मिन् भूतानां भूतनायकः।\nये उत्कृष्टा भवन्त्येषामम्बरान्तरचारिणाम्।\nवृक्षाग्रमात्रमाकाशं ते चरन्ति न संशयः ॥ ८.४१ ॥\nतत्रेमे देवगन्धर्वाः प्रायेण कथिता मया।\nदेवोपस्थाननिरता विज्ञेयास्ते यशस्विनः ॥ ८.४२ ॥\nनारायणं सुरगुरुं विरजं पुष्करेक्षणम्।\nहिरण्यगर्भञ्च तथा चतुर्वक्त्रं स्वयम्भुवम् ॥ ८.४३ ॥\nशङ्करञ्च महादेवमीशानञ्च जगत्प्रभुम्।\nइन्द्रपूर्वांस्तथा दित्यान् रुद्रांश्च वसुभिः सह ॥ ८.४४ ॥\nउपतस्थुः सगन्धर्वा नृत्त्यगीतविशारदाः।\nत्रिदशाः सर्वलोकस्था निपुणा गीतवादिनः ॥ ८.४५ ॥\nहंसो ज्येष्ठः कनिष्ठोऽन्यो मध्यमौ च हहा हुहूः।\nचतुर्थो धिषणश्चैव ततो वासिरुचिस्तथा ॥ ८.४६ ॥\nषष्ठस्तु तुम्बुरुस्तेषां ततो विश्वावसुः स्मृतः।\nइमाश्चाप्सरसो दिव्या विहिताः पुण्यलक्षणाः ॥ ८.४७ ॥\nसुषुवेऽष्टौ महाभागा वरिष्ठा देवपूजिताः।\nअनवद्यामनवशामन्वतां मदनप्रियाम्।\nअरूषां सुभगां भासी मरिष्टाऽष्टौ व्यजायत ॥ ८.४८ ॥\nमनोवती सुकेशा च तुम्बुरोस्तु सुते उभे।\nपञ्चचूडास्त्विमा दिव्या दैविक्योऽप्सरसो दश ॥ ८.४९ ॥\nमेनका सहजन्या च पर्णिनी पुञ्जिकस्थला।\nघृतस्थला घृताची च विश्वाची पूर्वचीत्यपि।\nप्रम्लोचेत्यभिविख्यातानुम्लोचन्ती तथैव च ॥ ८.५० ॥\nअनादिनिधनस्याथ जज्ञे नारायणस्य या।\nऊरोः सर्वानवद्याङ्गी उर्वश्येकादशी स्मृता ॥ ८.५१ ॥\nमेनस्य मेनका कन्या ब्रह्मणो हृष्टचेतसः ।\nसर्वाश्च ब्रह्म वादिन्यो महायोगाश्च ताः स्मृताः ॥ ८.५२ ॥\nगणा अप्सरसाङ्ख्याताः पुण्यास्ते वै चतुर्द्दश।\nआहूताः शोभयन्तश्च गणा ह्येते चतुर्द्दश ॥ ८.५३ ॥\nब्रह्मणो मानसाः कन्याः शोभयन्त्यो मनोः सुताः।\nवेगवन्त्यस्त्वरिष्टाया ऊर्ज्जायाश्चाग्निसम्भवाः ॥ ८.५४ ॥\nआयुष्मन्त्यश्च सूर्यस्य रश्मिजाताः सुभा स्वराः।\nवारिजा ह्यमृतोत्पन्ना अमृता नामतः स्मृताः ॥ ८.५५ ॥\nवायूत्पन्ना मुदा नाम भूमिजाता भवास्तु वै ।\nविद्युतश्च रुचो नाम मृत्योः कन्याश्च भैरवाः ॥ ८.५६ ॥\nशोभयन्त्यः कामगुणा गणाः प्रोक्ताश्चतुर्द्दश।\nसेन्द्रोपेन्द्रैः सुरगणैः रूपातिशयनिर्मिताः ॥ ८.५७ ॥\nशुभरूपा महाभागा दिव्या नारी तिलोत्तमा।\nब्रह्मणश्चाग्निकुण्डाच्च देवनारी प्रभावती।\nरूपयौवनसम्पन्ना उत्पन्ना लोकविश्रुता ॥ ८.५८ ॥\nवे दीतलसमुत्पन्ना चतुर्वक्त्रस्य धीमतः।\nनाम्ना वेदवती नाम सुरनारी महाप्रभा ॥ ८.५९ ॥\nतथा यमस्य दुहिता रूपयौवनशालिनी।\nवरहेमविभा हेमा देवनारी सुलोचना ॥ ८.६० ॥\nइत्येते बहुसाहस्रं भास्वरा ह्यप्सरोगणाः।\nदेवतानामृषीणाञ्च पत्न्यस्ता मातरश्च ह ॥ ८.६१ ॥\nसुगन्धाश्चम्पवर्णाश्च सर्वाश्चाप्सरसः समाः।\nसम्प्रयोगे तु कान्तेन माद्यन्ति मदिरां विना।\nतासामाप्यायते स्पर्शादानन्दश्च विवर्द्धते ॥ ८.६२ ॥\n<small><small>पर्वते नारदे पूर्वं रेतः स्कन्नं प्रजापतेः।\nपर्वतस्तत्र संभूतो नारदश्चैव तावुभौ॥\nतयोर्यवीयसी चैव तृतीयारन्धती स्मृता।\nदेवरुख्यो सूर्यजन्म तस्मिन्नारदपर्वतौ॥(पाठभेदः)</small></small>"
  },
  {
    "text": "विनतायास्तु पुत्रौ द्वावरुणो गरुडश्च ह।\nषट्‌त्रिंशत्तु स्वसारश्च यवीयस्यस्तु ताः स्मृताः ॥ ८.६३ ॥\nगायत्र्यादीनि च्छन्दांसि सौपर्णेयाश्च पक्षिणः।\nइत्येवाहानि सर्वाणि दिक्षु सन्निहितानि च ॥ ८.६४ ॥\nकद्रूर्नागसहस्रं वै चरा चरमजीजनत् ।\nअनेकशिरसां तेषां खेचराणां महात्मनाम्।\nबहुधानामधेयानां प्रायशस्तु निबोधत ॥ ८.६५ ॥\nतेषां प्रधाननागाश्च शेषवासुकितक्षकाः।\nसकणीरश्च जम्भश्च अञ्जनो वामनस्तथा ॥ ८.६६ ॥\nऐरावतमहापझौ कम्बलाश्वतरावुभौ।\nऐलपत्रश्च शङ्खश्च कर्कोटकधनञ्जयौ ॥ ८.६७ ॥\nमहाकर्णो महानीलो धृतराष्ट्रबलाहकौ।\nकुमारः पुष्पदन्तश्च सुमुखो दुर्मुखस्तथा ॥ ८.६८ ॥\nशिलीमुखो दधिमुखः कालीयः शालिपिण्डकः ।\nबिन्दुपादः पुण्डरीको नागश्चापूरणस्तथा ॥ ८.६९ ॥\nकपिलश्चाम्बरीषश्च धृतपादश्च कच्छपः ।\nप्रह्लादः पझचित्रश्च गन्धर्वोऽथ नमस्विकः ॥ ८.७० ॥\nनहुषः खररोमा च मणिरित्येवमादयः।\nकाद्रवेया मया ख्याताः खशायांस्तु निबोधत ॥ ८.७१ ॥\nखशा विजज्ञे पुत्रौ द्वौ विश्रुतौ पुरुषादकौ।\nज्येष्ठं पश्चिमसङ्ख्यायां पूर्वस्यां मनुजास्तथा ॥ ८.७२ ॥\nविलोहितं विकर्णञ्च पूर्वं साऽजनयत् सुतम्।\nचतुर्भुजं चतुष्पादं द्विमूर्द्धानं द्विधागतिम् ॥ ८.७३ ॥\nसर्वाङ्गकेशं स्थूलाङ्गं तुङ्गनासं महोदरम्।\nस्थूलशीर्षं महाकर्णं मुञ्जाकेशं मनोरथम् ॥ ८.७४ ॥\nहस्त्योष्ठं दीर्घजङ्घञ्च अश्वदंष्ठ्रं महाहनुम्।\nरक्तजिह्वं जटाक्षञ्च स्थूलास्यं दीर्घनासिकम् ॥ ८.७५ ॥\nगुह्यकं शितिकर्णञ्च महानन्दं महामुखम्।\nएवंविधं खशापुत्रं विजज्ञे साऽतिभीषणम् ॥ ८.७६ ॥\nतस्यानुजं द्वितीयन्तु खशा चैव व्यजायत।\nत्रिशीर्षञ्च त्रिपादञ्च त्रिहस्तं कृष्णलोचनम् ॥ ८.७७ ॥\nऊर्द्ध्वकेशं हरिच्छ्मश्रुं शिलासंहननं दृढम् ।\nह्रस्व कायं सुबाहुञ्च महाकायं महाबलम् ॥ ८.७८ ॥\nआकर्णदारितास्यञ्च लम्बभ्रूं स्थूलनासिकम्।\nस्थूलोष्ठमष्टदंष्ट्रञ्च द्विजिह्वं शङ्कुकर्णकम् ॥ ८.७९ ॥\nपिङ्गलोद्वृत्तनयनं जटिलं पिङ्गलं तथा।\nमहाकर्णं महोरस्कं कटिहीनं कृशोदरम्।\nनखिनं लोहितग्रीवं सा कनिष्ठं प्रसूयते ॥ ८.८० ॥\nसद्यः प्रसूयमात्रौ तु विवृद्धौ च प्रमाणतः।\nउपभोगसमर्थाभ्यां शरीराभ्यामुपस्थितौ।\nसद्योजातविवृद्धाङ्गौ मातरं पर्यभूष्यताम् ॥ ८.८१ ॥\nज्यायांस्तयोस्तु यः क्रूरो मातरं सोऽभ्यकर्षत।\nअब्रवीन्मातरायाहि भक्षार्थे क्षुधयार्द्दितः ॥ ८.८२ ॥\nन्यषेधयत् पुनर्ह्येनं ज्यायांसन्तु कनिष्ठकः।\nअब्रवीत् सोऽसकृत्तं वै रक्षेमां मातरं खशाम्।\nबाहुभ्यां परिगृह्यैनं मातरं तां व्यमोचयत् ॥ ८.८३ ॥\nएतस्मिन्नेव काले तु प्रादुर्भूतस्तयोः पिता ।\nतौ दृष्ट्वा विकृताकारौ वसतां हीत्यभाषत ॥ ८.८४ ॥\nतौ तु तं पितरं दृष्ट्वा बलवन्तौ त्वरान्वितौ ।\nमातुरेव पुनस्वाङ्के प्रलपेतां स्वमायया ॥ ८.८५ ॥\nअथोऽब्रवीदृषिर्भार्यामावाभ्यामुक्तवत्यसि ।\nपूर्वमाचक्ष्व तत्त्वेन तथैवाभ्यां व्यतिक्रमम् ॥ ८.८६ ॥\nमातुलं भजते पुत्रः पितॄन् भजति कन्यका।\nयथाशीला भवेन्माता तथाशीलो भवेत् सुतः ॥ ८.८७ ॥\nयद्वर्णा तु भवेद्भूमिस्तद्वर्णं सलिलं ध्रुवम्।\nमातॄणां शीलदोषेण तथा शीलगुणैः पुनः।\nविभिन्नास्तु प्रजाः सर्वास्तथा ख्यातिवशेन च ॥ ८.८८ ॥\nबलशीलादिभिस्तासामदितिर्धर्मतत्परा।\nधर्मशीलादिभिश्चैव प्रबोधबलशालिनी ॥ ८.८९ ॥\n(गन्धशीला दितिश्चैव प्रवार्ध्ययनशालिनी।)\nगीतशीला तथाऽरिष्टा मायाशीला दनुः स्मृता।\nविनता तु पुनर्द्देवी वैहायसगतिप्रिया ॥ ८.९० ॥\nतपोमयेन शीलेन सुरभिः समलंकृता।\nक्रोधशीला तथा कद्रूः क्रोधेनासुखशीलका ॥ ८.९१ ॥\nदनायुषायाः शीलं वै वैरनुग्रह लक्षणम्।\nत्वञ्च देवि महाभागे क्रोधशीला मतासि मे ॥ ८.९२ ॥\nइत्येतानि सशीलानि स्वभावाल्लोकनान्नृणाम्।\nकर्मतो यत्नतो बुद्ध्या रूपतो बलतस्तथा।\nक्षमातश्चैव भिन्नानि भावितार्थबलेन च ॥ ८.९३ ॥\nरजःसत्त्वतमोवृत्तेर्विश्वरूपाः स्वभावतः।\nमातुलन्त्वनुयातास्ते पुत्रका गुणवृत्तिभिः ॥ ८.९४ ॥\nइत्येवमुक्त्वा भगवान् खशामप्रतिमां तदा।\nपुत्रावाहूय साम्ना वै चक्रे सोममभीतयः ॥ ८.९५ ॥\nताभ्याञ्च यत् कृतं तस्यास्तदाचष्ट तदा खशा।\nमात्रा यथा समाख्यातं कर्म ताभ्यां पृथक् पृथक्।\nतेन धात्वर्थयोगेन तत्त्वदर्शी चकार ह ॥ ८.९६ ॥\nयक्ष इत्येष धातुर्वै खादने कृषणे च सः।\nयक्षयेत्युक्तवान् यस्मात् तस्माद्यक्षो भवत्ययम् ॥ ८.९७ ॥\nरक्ष इत्येष धातुर्यः पालने स विभाव्यते।\nउक्तवांश्चैव यस्मात्तु रक्ष मे मातरं खशाम्।\nनाम्नाऽयं राक्षसस्तस्मात् भविष्यति तवात्मजः ॥ ८.९८ ॥\nस तदा तद्विधान् दृष्ट्वा विस्मितः परिमृग्य च।\nतयोः प्रादिशदाहारं प्रजापतिरसृग्वसे ॥ ८.९९ ॥\nपिता तौ क्षुधितौ दृष्ट्वा वरञ्चेमं तयोर्ददौ।\nयुवयोर्हस्तसंस्पर्शो नक्तमेन तु सर्वशः ॥ ८.१०० ॥\nनक्ताहारविहारौ च दिवा स्वप्नोपभोगिनौ।\nनक्तञ्चैव बलीयांसौ दिवा सुप्तावुभौ युवाम् ॥ ८.१०१ ॥\nमातरं रक्षतञ्चैव धर्मश्चैवानुशिष्यताम्।\nइत्युक्त्वा कश्यपः पुत्रौ तत्रैवान्तरधीयत ॥ ८.१०२ ॥\nगते पितरि तौ वीरौ निसर्गादेव दारुणौ।\nविपर्ययेण वर्त्तन्तौ किम्भक्षौ प्राणिहिंसकौ ॥ ८.१०३ ॥\nमहाबलौ महासत्त्वौ महाकायौ दुरासदौ।\nमायाविनौ च दृश्यौ तावन्तर्द्धानगतावुभौ ॥ ८.१०४ ॥\nतौ कामरूपिणौ घोरौ विकृताज्ञौ स्वभावतः।\nरूपानुरूपैराहारैः प्रभवेतामुभावपि ॥ ८.१०५ ॥\nदेवा सुरानृषींश्चैव गन्धर्वान् किन्नरानपि।\nपिशाचांश्च मनुष्यांश्च पन्नगान् पक्षिणः पशून् ॥ ८.१०६ ॥\nभक्षार्थमपि लिप्सन्तौ सर्वतस्तौ निशाचरौ।\nइन्द्रेण तु वरौ चैव धृतौ दत्त्वा सुवध्यताम् ॥ ८.१०७ ॥\nयक्षस्तु न कदाचिद्वै निशीथै ह्येककश्चिरम्।\nआहारं स परीप्सन् वै शब्देनानुचचार ह ॥ ८.१०८ ॥\nआससाद पिशाचौ द्वौ जन्तुचण्डौ च तावुभौ।\nपिङ्गाक्षावूर्द्ध्वरोमाणौ वृत्ताक्षौ तु सुदारूणौ ॥ ८.१०९ ॥\nअसृङ्मांसवसाहारौ पुरुषादौ महाबलौ।\nकन्याभ्यां सहितौ तौ तु ताभ्यां प्रियचिकीर्षया ॥ ८.११० ॥\nद्वे कन्ये कामरूपिण्यौ तदाचारे च ते शुभे।\nआहारार्थमटन्तौ तौ कन्याभ्यां सहितावुभौ ॥ ८.१११ ॥\nतेऽपश्यन् राक्षसं तत्र कामरूपं महाबलम्।\nसहसा सन्निपाते तु दृष्ट्वा चैव परस्परम् ॥ ८.११२ ॥\nरक्षमाणौ ततोऽन्योन्यं परस्परजिघृक्षवः।\nपितरावूचतुः कन्ये युवामानयत द्रुतम् ॥ ८.११३ ॥\nजीवग्राहं विगृह्यैनं विस्फुरन्तं पदे पदे।\nततः समभिसृत्यैनं कन्ये जगृहतुस्तदा।\nगृहीत्वा हस्तयोस्ताभ्यामानीते पितृसंसदि ॥ ८.११४ ॥\nताभ्यां करे गृहीतं तं पिशाचमथ राक्षसम्।\nपृच्छतां कोऽसि कस्य त्वं स च सर्वमभाषत ॥ ८.११५ ॥\nतस्य कर्माभिविज्ञातं ज्ञात्वा तौ राक्षसर्षभौ।\nअजञ्च शण्डं तस्यैते प्रत्यपादयतां सुते।\nतौ तुष्टौ कर्मणा तस्य कन्ये द्वे ददतुः सुते ॥ ८.११६ ॥\nपैशाचेव विवाहेन सुदत्या बुद्धवाहनः।\nअजः खण्डश्च ताभ्यां तौ तदाश्रावयतां धनम् ॥ ८.११७ ॥\nइयं ब्रह्मधना नाम मम कन्या ह्यलोमिका ।\nब्रह्मसत्त्वधनाहारा इति खण्डोभ्यभाषत ॥ ८.११८ ॥\nइयं जन्तुधना नाम कन्या सर्वाङ्गसुन्दरी।\nजन्तवोऽस्या धनाहारास्तावश्रावयतां धनम् ॥ ८.११९ ॥\nसर्वाङ्गकेशी नाम्ना च कन्या जन्तुधना तथा।\nअकर्णान्ताप्यरोमा च कन्या ब्रह्मधना तु या ॥ ८.१२० ॥\nब्रह्मधनं प्रसूता सा धनानाच्चैव कन्यका।\nएवं पिशाचकन्ये ते मिथुने द्वे प्रसूयताम्।\nतयोः प्रजाविसर्गञ्च ब्रुवतो मे निबोधत ॥ ८.१२१ ॥\nहेतिः प्रहेतिरुग्रश्च पौरुषेयो वधस्तथा।\nविस्फूर्जिश्चैव वातश्च आपो व्याघ्रस्तथैव च ॥ ८.१२२ ॥\nसर्पश्च राक्षसा ह्येते यातुधानात्मजा दश।\nसूर्यस्यानुचरा ह्येते सह तेन भ्रमन्ति च ॥ ८.१२३ ॥\nहेतिपुत्रस्तथा लङ्कुर्लङ्कोर्द्वावेव चात्मजौ।\nमाल्यवांश्च सुमाली च प्रहेतितनयान् श्रृणु।\nप्रहेतितनयः श्रीमान् पुलोमा नाम विश्रुतः ॥ ८.१२४ ॥\nवधपुत्रो निकुम्भश्च क्रूरो वै ब्रह्मराक्षसः।\nवातपुत्रो विरागस्तु आपपुत्रस्तु जम्बुकः ॥ ८.१२५ ॥\nव्याघ्रपुत्रो निरानन्दो जन्तूनां विघ्नकारकः।\nइत्येते वै परिक्रान्ताः क्रूराः सर्वे तु राक्षसाः ॥ ८.१२६ ॥\nकीर्तिता यातुधानास्तु ब्रह्मधानान् निबोधत।\nयज्ञः पिता धुनिः क्षेमो ब्रह्मा पापोऽथ यज्ञहा ॥ ८.१२७ ॥\nस्वाकोटकः कलिः सर्पो ब्रह्मधानात्मजा दश।\nस्वसारो ब्रह्मराक्षस्यस्तेषाञ्चेमाः सुदारुणाः ॥ ८.१२८ ॥\nरक्तकर्णा महाजिह्वाऽक्षया चैवोपहारिणी।\nएतासामन्वये जाताः पृथिव्यां ब्रह्मराक्षसाः ॥ ८.१२९ ॥\nश्लेष्मातकतरुष्वेते प्रायशस्तु कृतालयाः।\nइत्येते राक्षसाः क्रान्ता यक्षस्यापि निबोधत ॥ ८.१३० ॥\nचकमेऽप्सरसं यक्ष पञ्चस्थूलां क्रतुस्थलीम्।\nतां लिप्सुश्चिन्तमानश्च नन्दनं स चचार ह ॥ ८.१३१ ॥\nवैभ्राजं सुरभिञ्चैव तथा चैत्ररथञ्च यत्।\nदृष्टवान् नन्दने तस्मिन्नप्सरोभिः सहासतीम् ॥ ८.१३२ ॥\nनोपायं विन्दते तत्र तस्या लाभाय चिन्तयन्।\nदूषितः स्वेन रूपेण कर्म्मणा तेन दूषितः ॥ ८.१३३ ॥\nममोद्विजन्ते भूतानि भयावृत्तस्य सर्वशः।\nतत्कथं नाम चार्वङ्गीं प्राप्नुयामहमङ्गनाम् ॥ ८.१३४ ॥\nदृष्ट्वोपायं ततः सोऽथ शीघ्रकारी व्यवर्त्तत।\nकृत्वा रूपं बहुमतं गन्धर्वस्य तु गुह्यकः।\nततः सोऽप्सरसां मध्ये तां जग्राह क्रतुस्थलीम् ॥ ८.१३५ ॥\nबुद्ध्वा च सुरुचिं तं सा भावेनैवाभ्यवर्त्तत।\nसंवृतः स तया सार्द्धं दृश्यमानोऽप्सरोगणैः ॥ ८.१३६ ॥\nस तत्र सिद्धकरणः सद्यो जातः सुतोऽस्य वै ।\nपरिणाहोच्छ्रयैर्युक्तः सद्यो वृत्तो ज्वलन् श्रिया ॥ ८.१३७ ॥\nराजाहमिति नाभिर्हि पितरं सोऽभ्यभाषत।\nतवात्र जाते न भीतिः पिता तं प्रत्युवाच ह ॥ ८.१३८ ॥\nमात्रानुरूपो रूपेण पितुर्वीर्येण जायते।\nजाते स तस्मिन् हर्षेण स्वरूपं प्रत्यपद्यत ॥ ८.१३९ ॥\nस्वभावं प्रतिपद्यन्ते बृहन्तो यक्षराक्षसाः ।\nम्रियमाणाः प्रसुप्ताश्च क्रुद्धा भीताः प्रहर्षिताः ॥ ८.१४० ॥\nततोऽब्रवीदप्सरसः स्मयमानः स गुह्यकः।\nगृहं मे गच्छ सुश्रोणि सपुत्रा वरवर्णिनी ॥ ८.१४१ ॥\nइत्युक्त्वा सहसा तञ्च दृष्ट्वा स्वं रूपमास्थितम्।\nविभ्रान्ताः प्राद्रवन् भीताः क्रोधमानाऽप्सरोगणाः ॥ ८.१४२ ॥\nगच्छन्तीरन्वगच्छद्या पुत्रस्तां सान्त्वयन् गिरा।\nगन्धर्वाप्सरसां मध्येतां नीत्वा स न्यवर्त्तत ॥ ८.१४३ ॥\nताञ्च दृष्ट्वा समुत्पत्तिं यक्षस्याप्सरसां गणाः।\nयक्षाणां त्वं जनित्रीति प्रोचुस्तां वै क्रतुस्थलीम् ॥ ८.१४४ ॥\nजगाम सह पुत्रेण ततो यक्षः स्वमालयम्।\nन्यग्रोधरोहिणं नाम गुह्यका यत्र शेरते।\nतस्मिन्निवासो यक्षाणां न्यग्रोधः सर्वतः प्रियः ॥ ८.१४५ ॥\nयक्षो रजतनाभस्तु गुह्यकानां पितामहः।\nअनुह्रादस्य दैत्यस्य भद्रामतिवरां सुताम्।\nउपयेमे स भद्रायां यस्यां मणिवरो वशी ॥ ८.१४६ ॥\nजज्ञे सा मणिभद्रञ्च शक्रतुल्यपराक्रमम्।\nतयोः पत्न्यौ भगिन्यौ तु क्रतुस्थल्यात्मजे शुभे ॥ ८.१४७ ॥\nनाम्ना पुण्यजनी चैव तथा देवजनी च या।\nविजज्ञे मणिभद्रात्तु पुत्रान् पुण्यजनी शुभान् ॥ ८.१४८ ॥\nसिद्धार्थं सूर्यतेजञ्च सुमन्तं नन्दनं तथा।\nकन्यकं यविक्ञ्चैव मणिदत्तं वसुं तथा ॥ ८.१४९ ॥\nसर्वानुभूतं शङ्खञ्च पिङ्गाक्षं भीरुमेव च।\nतथा मन्दरशोभिञ्च पझं चन्द्रप्रभं तथा ॥ ८.१५० ॥\nमघपूर्णं सुभद्रञ्च प्रद्योतञ्च महौजसम्।\nद्युतिमत्केतुमन्तौ च मित्रं मौलिसुदर्शनौ ॥ ८.१५१ ॥\nचत्वारो विंशतिश्चैव पुत्राः पुण्यजनाः शुभाः ।\nजज्ञिरे मणिभद्रस्य ते सर्वे पुण्यलक्षणाः ।\nतेषां पुत्राश्च पौत्राश्च यक्षा पुण्यजनाः शुभाः ॥ ८.१५२ ॥\nविजज्ञे देवजननी पुत्रान् मणिवरात्मजात् ।\nपूर्णभद्रं हेमरथं मणिमन्नन्दिवर्द्धनौ ॥ ८.१५३ ॥\nकुस्तुम्बुरुं पिशङ्गाभं स्थूलकर्णं महाजयम्।\nश्वेतञ्च विपुलञ्चैव पुष्पवन्तं भयावहम् ॥ ८.१५४ ॥\nपद्मवर्णं सुनेत्रञ्च यक्षं बालं बकं तथा।\nकुमुदं क्षेमकञ्चैव वर्द्धमानं तथा दमम् ॥ ८.१५५ ॥\nपद्मनाभं वराङ्गञ्च सुवीरं विजयं कृतिम्।\nपूर्णमासं हिरण्याक्षं सुरूपञ्चैवमादयः ॥ ८.१५६ ॥\nपुत्रा मणिवरस्यैते यक्षा वै गुह्यकाः स्मृताः ।\nसुरूपाश्च विरूपाश्च स्रग्विणः प्रियदर्शनाः।\nतेषां पुत्राश्च पौत्राश्च शतशोऽथ सहस्रशः ॥ ८.१५७ ॥\nखशायास्त्वपरे पुत्रा राक्षसाः कामरूपिणः ।\nतेषां यथा प्रधानान् वै वर्ण्यमानान्निबोधत ॥ ८.१५८ ॥\nलालाविः कुथनो भीमः सुमाली मधुरेव च।\nविस्फूर्ज्जितो विद्युज्जिह्वो मातङ्गो धूम्रितस्तता ॥ ८.१५९ ॥\nचन्द्रार्कः सुकरो बुध्नः कपिलोमा प्रहासकः।\nक्रीडः परशुनाभश्च चक्राक्षश्च निशाचरः ॥ ८.१६० ॥\nत्रिशिराः शतदंष्ट्रश्च तुण्डकेशश्च राक्षसः।\nयक्षश्चाकम्पनश्चैव दुर्मुखश्च शिलीमुखः ॥ ८.१६१ ॥\nइत्येते राक्षसवरा विक्रान्ता गणरूपिणः.\nसर्वलोकचरास्ते तु त्रिदशानां समक्रमाः ॥ ८.१६२ ॥\nसप्त चान्या दुहितरस्ताः श्रृणुध्वं यथाक्रमम्।\nतासाञ्च यः प्रजासर्गो येन चोत्पादिता गणाः ॥ ८.१६३ ॥\nआलम्बा उत्कचा कृष्णा निऋतो कपिला शिवा।\nकेशिनी च महाभागा भगिन्यः सप्त याः स्मृताः ॥ ८.१६४ ॥\nताभ्यो लोकामिषादश्च हन्तारो युद्धदुर्मदाः।\nउदीर्णा राक्षसगणा इमे उत्पादिताः शुभाः ॥ ८.१६५ ॥\nआलम्बेयो गणः क्रूर उत्कचेयो गणस्तथा।\nतथा कार्ष्णेयशैवेया राक्षसा ह्युत्तमा गणाः ॥ ८.१६६ ॥\nतथैव नैऋतो नाम त्र्यम्बकानुचरेण ह।\nउत्पादितः प्रजासर्गो गणेश्वरचरेण तु ॥ ८.१६७ ॥\nउत्पादिता बलवता उदीर्णा यक्षराक्षसाः ।\nविक्रान्ताः शौर्यसम्पन्ना नैऋता देवराक्षसाः।\nयेषामधिपतिर्युक्तो नाम्ना ख्यातो विरूपकः ॥ ८.१६८ ॥\nतेषां गणशतानेका उद्धृतानां महात्मनाम्।\nप्रायेणानुचरन्त्येते शङ्करं जगतः प्रभुम् ॥ ८.१६९ ॥\nदैत्यराजेन कुम्भेन महाकाया महात्मना ।.\nउत्पादिता महावीर्या महाबलपराक्रमाः ॥ ८.१७० ॥\nकपिलेया महावीर्या उदीर्णा दैत्यराक्षसाः।\nकम्पनेन च यक्षेण केशिन्यास्ते परे जनाः ॥ ८.१७१ ॥\nउत्पादिता महावाता उदीर्णा यक्षराक्षसाः।\nकेशिनीदुहितुश्चैव नीलायाः क्षुद्रमानसाः ॥ ८.१७२ ॥\nआलम्बेयेन जनिता नैकाः सुरसिकेन हि।\nनैला इति समाख्याता दुर्जया घोरविक्रमाः ॥ ८.१७३ ॥\nचरन्ति पृतिवीं कृत्स्नां तत्र ते देवलौकिकाः।\nबहुत्वाच्चैव सर्गस्य तेषां वक्तुं न शक्यते ॥ ८.१७४ ॥\nतस्यास्त्वपि च नीलाया विकचा नाम राक्षसी।\nदुहिता स्वभावविकचा मन्दसत्त्वपराक्रमा ॥ ८.१७५ ॥\nतस्या अपि विरूपेण नैऋतेनेह च प्रजाः।\nउत्पादिताः सुरा घोराः श्रृणु तास्त्वनुपूर्वशः ॥ ८.१७६ ॥\nदंष्ट्राकरालविकृता महाकर्णा महोदराः।\nहारका भीषकाश्चैव तथैव क्रामकाः परे ॥ ८.१७७ ॥\nवैनकाश्च पिशाचाश्च वाहकाः प्राशकाः परे।\nभूमिराक्षसका ह्येते मन्दाः पुरुषविक्रमाः ॥ ८.१७८ ॥\nचरन्त्यदृष्टपूर्वाश्च नानाकारा ह्यनेकशः।\nउत्कृष्ट बलसत्त्वा ये ते च वै खेचराः स्मृताः ॥ ८.१७९ ॥\nलक्षमात्रेण चाकाशं स्वल्पाः स्वल्पं चरन्ति वै ।\nएतैर्व्याप्तमिमं लोकं शतशोऽथ सहस्रशः ॥ ८.१८० ॥\nभूमी राक्षसकैः सर्वैरनेकैः क्षुद्रराक्षसैः।\nनानाप्रकारैराक्रान्ता नानादेशाः समन्ततः ॥ ८.१८१ ॥\nसमासाभिहताश्वैव ह्यष्टौ राक्षसमातरः।\nअष्टौ विभागा ह्येषां हि विख्याता अनुपूर्वशः ॥ ८.१८२ ॥\nभद्रका निकराः केचिद्यज्ञनिष्पत्तिहेतुकाः।\nसहस्रसतसङ्ख्याता मर्त्त्यलोकविचारिणः ॥ ८.१८३ ॥\nपूतना मातृसामान्यास्तथा भूतभयङ्कराः।\nबालानां मानुषे लोके ग्रहा वैमानहेतुकाः ॥ ८.१८४ ॥\nस्कन्दग्रहादयश्चैव आपकास्त्रासकादयः।\nकौमारास्ते तु विज्ञेया बालानां ग्रहवृत्तयः ॥ ८.१८५ ॥\nस्कन्दग्रहविशेषाणां मायिकानां तथैव च।\nपूतनानामभूतानां ये च लोकविनायकाः ॥ ८.१८६ ॥\nसहस्रशत सङ्ख्यानां मर्त्यलोकविचारिणाम्।\nएवं गणशतान्येव चरन्ति पृथिवीमिमाम् ॥ ८.१८७ ॥\nयक्षाः पुण्यतमा नाम तथा ये केऽपि गुह्यकाः।\nयक्षा देवजना श्चैव तथा पुण्यजनाश्च ये ॥ ८.१८८ ॥\nगुह्यकानाञ्च सर्वेषामगस्त्या ये च राक्षसाः ।\nपौलस्त्या राक्षसा ये च विश्वामित्राश्च ये स्मृताः ॥ ८.१८९ ॥\nयक्षाणां राक्षसानाञ्च पौलस्त्यागस्त्ययश्च ये ।\nतेषां राजा महाराजः कुबेरो ह्यलकाधिपः ॥ ८.१९० ॥\nयक्षा दृष्ट्वा पिबन्तीह नृणां मांसमसृग्वसाम्।\nरक्षांस्यनुप्रवेशेन पिशाचाः परिपीडनैः ॥ ८.१९१ ॥\nसर्वलक्षणसम्पन्नाः समक्षेत्राश्च दैवतैः।\nभास्वरा बलवन्तश्च ईश्वराः करामरूपिणः ॥ ८.१९२ ॥\nअनाभिभक्षा विक्रान्ताः सर्वलोकनमस्कृताः।\nसूक्ष्माश्चौजस्विनो मेध्या वरदा यज्ञियाश्च ये ॥ ८.१९३ ॥\nदेवानां तुल्यधर्माणां ह्यसुराः सर्वशः स्मृताः।\nत्रिभिः पाधैस्तु गन्धर्वा देवै र्हीनाः प्रभावतः ॥ ८.१९४ ॥\nगन्धर्वेभ्यस्त्रिभिः पादैर्हीना वै सर्वगुह्यकाः।\nप्रभावतुल्या यक्षाणां विज्ञेयाः सर्वराक्षसाः।\nऐश्वर्यहीना यक्षेभ्यः पिशाचास्त्रि गुणं पुनः ॥ ८.१९५ ॥\nएवं धनेन रूपेण आयुषा च बलेन च।\nधर्मैश्वर्येण बुद्ध्या च तपःश्रुतपराक्रमैः ॥ ८.१९६ ॥\nदेवासुरेभ्यो हीयन्ते त्रीन् पादान् वै परस्परम्।\nगन्धर्वाद्याः पिशाचान्ताश्चतस्रो देवयोनयः ॥ ८.१९७ ॥\n॥सूत उवाच॥\nअतः श्रृणुत भद्रं वः प्रजाः क्रोधवशत्मकाः ।\nक्रोधायां कन्यका जज्ञे द्वादश ह्यात्मसम्भवाः।\nता भार्याः पुलहस्यासन्नामतस्ता निबोधत ॥ ८.१९८ ॥\nमृगी च मृगमन्दा च हरिभद्रा इरावती।\nभूता च कपिशा दंष्ट्रा निशा तिर्या तथैव च।\nश्वेता चैव स्वरा चैव सुरसा चेति विश्रुताः ॥ ८.१९९ ॥\nमृग्यास्तु हरिणाः पुत्रा मृगाश्चान्ये शशास्तथा।\nन्यङ्कवः शरभा ये च रुरवः पृषताश्च ये ॥ ८.२०० ॥\nमृगराजा मृगमन्दाया गवयाश्चापरे तथा।\nमहिषोष्ट्रवराहाश्च खड्गगौरमुखास्तथा ॥ ८.२०१ ॥\nहरेस्तु हरयः पुत्रा गोलाङ्गुलतरक्षवः ।\nवानराः किन्नराश्चैव व्याघ्राः किम्पुरुषास्तथा।\nइत्येवमादयोऽन्येऽपि इरावत्या निबोधत ॥ ८.२०२ ॥\nसूर्यस्याण्डकपाले द्वे समानीय तु भौवनः।\nहस्ताभ्यां परिगृह्याथ रथन्तर<sup class=\"reference\" id=\"cite_ref-1\"><a href=\"#cite_note-1\">[१]</a></sup>मगायत ॥ ८.२०३ ॥\nसाम्ना प्रसूयमानेन सद्य एव गजोऽभवत्।\nस प्रायच्छदिरावत्यै पुत्रार्थं स तु भौवनः ॥ ८.२०४ ॥\nइरावत्याः सुतो यस्मात्तस्मादैरावतः स्मृतः ।\nदेवराजोपवाह्यत्वात् प्रथमः स मतङ्गराट्।\nशुभ्राभ्रभाश्चतुर्द्दंष्ट्रः श्रीमानैरावतो गजः ॥ ८.२०५ ॥\nअप्सुजस्यैकमूलस्य सुवर्णाभस्य हस्तिनः ।\nषड्दन्तस्य हि भद्रस्य औपावाह्यश्च वै बलः ॥ ८.२०६ ॥\nतस्य पुत्रोऽञ्जनश्चैव सुप्रतीकोऽथ वामनः।\nपद्मश्चैव चतुर्थोऽभूद्धस्तिनी चाभ्रमुस्तथा ॥ ८.२०७ ॥"
  }
]
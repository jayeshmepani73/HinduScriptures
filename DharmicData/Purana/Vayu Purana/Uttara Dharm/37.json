[
  {
    "text": "।।सूत उवाच।।\nतुर्वसोस्तु सुतो वह्निर्वह्नेर्गोभानुरात्मजः।\nगोभानोस्तु सुतो वीरस्त्रिसानुरपराजितः ।। ३७.१ ।।\nकरन्धमस्त्रिसानोस्तु मरुत्तस्य न चात्मजः।\nअन्यस्त्ववीक्षितो राजा मरुत्तः कथितः पुरा ।। ३७.२ ।।\nअनवत्यो मरुत्तस्तु स राजासीदिति श्रुतम्।\nदुष्कृतं पौरवं चापि सर्वे पुत्रमकल्पयन् ।। ३७.३ ।।\nएवं ययादिशापेन जरायाः संक्रमेण तु ।\nतुर्वसोः पौरवं वंशं प्रविवेश पुरा किल ।। ३७.४ ।।\nदुष्कृतस्य तु दायादः शरूथो नाम पार्थिवः।\nशरूथात्तु जनापीडश्चत्वारस्तस्य चात्मजाः ।। ३७.५ ।।\nपाण्ड्यश्च केरलश्चैव चोलः कुल्यस्तथैव च।\nतेषां जनपदाः कुल्याः पाण्ड्याश्चोलाः सकेरलाः ।। ३७.६ ।।\nद्रुह्योस्तु तनयौ वीरौ बभ्रुः सेतुश्च विश्रुतौ।\nअरुद्धः सेतुपुत्रस्तु बाभ्रवो रिपुरुच्यते ।। ३७.७ ।।\nयौवनाश्वेन समिति कृच्छ्रेण निहतो बली।\nयुद्धं सुमहदासीत्तु मासान् परि चतुर्दश ।। ३७.८ ।।\nअरुद्धस्य तु दायादो गान्धारो नाम पार्थिवः।\nख्यायते यस्य नाम्ना तु गान्धारविषयो महान् ।। ३७.९ ।।\nगान्धारदेशजाश्चापि तुरगा वाजिनां वराः।\nगान्धारपुत्रो धर्म्मस्तु घृतस्तस्य सुतोऽभवत् ।। ३७.१० ।।\nघृतस्य दुर्दमो जज्ञे प्रचेतास्तस्य चात्मजः ।\nप्रचेतसः पुत्रशतं राजानः सर्व एव ते ।। ३७.११ ।।\nम्लेच्छराष्ट्राधिपाः सर्वे ह्युदीचीं दिशमाश्रिताः।\nअनोः पुत्रा महात्मानस्त्रयः परमधार्म्मिकाः ।। ३७.१२ ।।\nसभानरश्च पक्षश्च परपक्षस्तथैव च।\nसभानरस्य पुत्रस्तु विद्वान् कालानलो नृपः ।। ३७.१३ ।।\nकालानलस्य धर्म्मात्मा सृञ्जयो नाम धार्मिकः ।\nसृञ्जयस्याभवत् पुत्रो वीरो राजा पुरञ्जयः ।। ३७.१४ ।।\nजनमेजयो महा सत्वः पुरञ्जयसुतोऽभवत्।\nजनमेजयस्य राजर्षेर्महाशालोऽभवभृपः ।। ३७.१५ ।।\nआसीदिन्द्रसमो राजा प्रतिष्ठितयशा दिवि।\nमहामनाः सुतस्तस्य महा शालस्य धार्मिकः ।। ३७.१६ ।।\nसप्तद्वीपेश्वरो राजा चक्रवर्त्ती महायशाः।\nमहामनास्तु पुत्रौ द्वौ जनयामास विश्रुतौ ।। ३७.१७ ।।\nउशीनरञ्च धर्मज्ञं तितिक्षुञ्चैव धार्मिकम्।\nउशीनरस्य पत्न्यस्तु पञ्च राजर्षिवंशजाः ।। ३७.१८ ।।\nमृगा कृमी नवा दर्वा पञ्चमी च दृषद्वती।\nउशीनरस्य पुत्रास्तु पञ्च तासु कुलोद्वहाः।\nतपसा ते सुमहता जातवृद्धाश्च धार्मिकाः ।। ३७.१९।\nमृगायास्तु मृगः पुत्रो नवाया नव एव तु।\nकृम्याः कृमिस्तु दर्वायाः सुव्रतो नाम धार्मिकः ।। ३७.२० ।।\nदृषद्वतीसुतश्चापि शिविरौशीनरो द्विजाः।\nशिवेः शिवपुरं ख्यातं यौधेयन्तु मृगस्य तु ।। ३७.२१ ।।\nनवस्य नवराष्ट्रन्तु कृमेस्तु कृमिला पुरी।\nसुव्रतस्य तथा वृष्टा शिविपुत्रान्निबोधत ।। ३७.२२ ।।\nशिवेस्तु शिवयः पुत्राश्चत्वारो लोकसम्मताः।\nवृषदर्भः सुवीरस्तु केकयो मद्रकस्तथा ।। ३७.२३ ।।\nतेषाञ्जनपदाः स्फीताः केकया माद्रकास्तथा।\nवृषदर्भाः सूचिदर्भास्तितिक्षोः श्रृणुत प्रजाः ।। ३७.२४ ।।\nतैतिक्षुरभवद्राजा पूर्वस्यान्दिशि विश्रुतः।\nउशद्रथो महाबाहुस्तस्य हेमः सुतोऽभवत् ।। ३७.२५ ।।\nहेमस्य सुतपा जज्ञे सुतः सुतयशा बली ।\nजातो मनुष्ययोन्यां वै क्षीणे वंशे प्रजेप्सया ।। ३७.२६ ।।\nमहायोगी स तु बलिर्बद्धो यः स महामनाः।\nपुत्रानुत्पादयामास चातुर्वर्ण्यकरान् भुवि ।। ३७.२७ ।।\nअङ्गं स जनयामास वङ्गं सुह्लं तथैव च।\nपुण्ड्रं कलिङ्गञ्च तथा बालेयं क्षत्रमुच्यते ।। ३७.२८ ।।\nबालेया ब्राह्मणाश्चैव तस्य वंशकराः प्रभोः।\nबलेस्तु ब्रह्मणा दत्ता वराः प्रीतेन धीमते ।। ३७.२९ ।।\nमहायोगित्वमायुश्च कल्पायुःपरिमाणकम्।\nसंग्रामे चाप्यजेयत्वं धर्मे चैव प्रभावना ।। ३७.३० ।।\nत्रैलोक्यदर्शनञ्चैव प्राधान्यं प्रसवे तथा।\nबले चाप्रति मत्वं वै धर्मतत्त्वार्थदर्शनम् ।। ३७.३१ ।।\nचतुरो नियतान् वर्णान् त्वं वै स्थापयितेति च।\nइत्युक्तो विभुना राजा बलिः शान्तिम्परां ययौ ।। ३७.३२ ।।\nकालेन महता विद्वान् स्वं वै स्थानमुपागतः।\nतेषां जनपदाः स्फीता वङ्गाङ्गसुह्लकास्तथा ।। ३७.३३ ।।\nपुण्ड्राः कलिङ्गाश्च तथा तेषां वंशं निबेधत।\nतस्य ते तनयाः सर्वे क्षेत्रजा मुनिसम्भवाः।\nसम्भूता दीर्घतमसः सुदेण्णायां महौजसः ।। ३७.३४ ।।\nऋषय ऊचुः।\nकथं बलेः सुताः पञ्च जनिताः क्षेत्रजाः प्रभो।\nऋषिणा दीर्घतमसा एतन्नो ब्रूहि पृच्छताम् ।। ३७.३५ ।।\nसूत उवाच।।\nअशिजो नाम विख्यात आसीद्धीमानृषिः पुरा।\nभार्या वै ममता नाम बभूवास्य महात्मनः ।। ३७.३६ ।।\nअशिजस्य कनीयांस्तु पुरोधा यो दिवौकसाम्।\nबृहस्पतिर्बृहत्तेजा ममतां सोऽभ्यपद्यत ।। ३७.३७ ।।\nउवाच ममता तन्तु बृहस्पतिमनिच्छती।\nअन्तर्वत्न्यस्मि ते भ्रातुर्ज्येष्ठस्याष्टमिता इति ।। ३७.३८ ।।\nअयं हि मे महागर्भो रोचतेऽति बृहस्पते।\nअशिजं ब्रह्म चाभ्यस्य षडङ्गं वेदमुद्गिरन् ।। ३७.३९ ।।\nअमोघरेतास्त्वञ्चापि न मां भजितुमर्हसि।\nअस्मिन्नेव गते काले यथा वा मन्यसे प्रभो ।। ३७.४० ।।\nएवमुक्तस्तया सम्यग् बृहत्तेजा बृहस्पतिः।\nकामात्मानं महात्मा च नात्मानं सोऽभ्यधारयत् ।। ३७.४१ ।।\nसम्बभूवैव धर्मात्मा तया सार्द्धं बृहस्पतिः।\nउत्सृजन्तं तदा रेतो गर्भस्थः सोऽभ्यभाषत ।। ३७.४२ ।।\nनो स्नातको न्यसेद्ध्यस्मिन् द्वयोर्नेहास्ति सम्भवः।\nअमोघरेतास्त्वञ्चापि पूर्वञ्चाहमिहागतः ।। ३७.४३ ।।\nशशाप तं तदा क्रुद्ध एवमुक्तो बृहस्पतिः।\nआशिजन्तं सुतं भ्रातुर्गर्भस्थं भगवानृषिः ।। ३७.४४ ।।\nयस्मात्त्वमीदृशे काले सर्वभूतेप्सिते सति।\nमामेवमुक्तवान् मोहात्तमो दीर्घं प्रवेक्ष्यसि ।। ३७.४५ ।।\nततो दीर्घतमा नाम शापादृषिरजायत।\nअथाशिजो बृहत्कीर्त्तिर्बृहस्पतिरिवौजसा ।। ३७.४६ ।।\nऊर्द्ध्वरेतास्ततश्चापि न्यवसद्भ्रातुराश्रमे।\nगोधर्मं सौरभेयात्तु वृषभाच्छ्रुतवान् प्रभो ।। ३७.४७ ।।\nतस्य भ्राता पितृव्यस्तु चकार भवनं तदा।\nतस्मिन् हि तत्र वसति यदृच्छाभ्यागतो वृषः ।। ३७.४८ ।।\nदर्शार्थमाहृतान् दर्भांश्चचार सुरभीवृतः।\nजग्राह तं दीर्घतमा विस्फुरन्तञ्च श्रृङ्गयोः ।। ३७.४९ ।।\nस तेन निगृहीतस्तु न चचाल पदात्पदम्।\nततोऽब्रवीद्वृषस्तं वै मुञ्च मां बलिनां वर ।। ३७.५० ।।\nन मयासादितस्तात बलवंस्त्वद्विधः क्वचित्।\nत्र्यम्बकं वहता देवं यतो जातोऽस्मि भूतले ।। ३७.५१ ।।\nमुञ्च मां बलिनां श्रष्ठ प्रीतस्तेऽहं वरं वृणु।\nएवमुक्तोऽब्रवीदेनं जीवस्त्वं मे क्व यास्यसि ।। ३७.५२ ।।\nतेन त्वाहं न मोक्ष्यामि परस्वाहं चतुष्पदम्।\nततस्तं दीर्घतमसं स वृषः प्रत्युवाच ह ।। ३७.५३ ।।\nनास्माकं विद्यते तात पातकं स्तेयमेव वा।\nभक्ष्याभक्ष्यं न जानीमः पेयापेयञ्च सर्वशः ।। ३७.५४ ।।\nकार्याकार्यं न वै विझो गम्यागम्यं तथैव च।\nन पाप्मानो वयं विप्र धर्मो ह्येषां गवां स्मृतः ।। ३७.५५ ।।\nगवां नाम स वै श्रुत्वा संभ्रान्तस्त्वनुमुच्य तम्।\nभक्त्या चानुश्रविकया गोषु तं वै प्रसाद यत् ।। ३७.५६ ।।\nप्रसादिते गते तस्मिन् गोधर्मं भक्तितस्तु तम्।\nमनसैव तदादत्ते तन्निष्ठस्तत्परायणः ।। ३७.५७ ।।\nततो यवीयसः पत्नीमौतथ्यस्याभ्यमन्यत।\nविचेष्टमानां रुदतीं दैवात् स मूढचेतनः ।। ३७.५८ ।।\nअवलेपन्तु तं मत्वा शरद्वांस्तस्य नाक्षमत्।\nगोधर्मंवै बलं कृत्वा स्नुषां स सममन्यत ।। ३७.५९ ।।\nविपर्ययन्तु तं दृष्ट्वा शरद्वान् प्रत्यचिन्तयत्।\nभविष्यमर्थं ज्ञात्वा च महात्मा च न मृत्युताम् ।। ३७.६० ।।\nप्रोवाच दीर्घतमसं क्रोधात् संरक्त लोचनः।\nगम्यागम्यं न जीनीषे गोधर्मात् प्रार्थयत् स्नुषाम् ।। ३७.६१ ।।\nदुर्वृत्तस्त्वं त्यजाम्येव गच्छ त्वं स्वेन कर्मणा।\nयस्मात्त्वमन्धो वृद्धश्च भर्त्तव्यो दुरनुष्ठितः।\nतेनासि त्वं परित्यक्तो दुराचारोऽसि मे मतिः ।। ३७.६२ ।।\nसूत उवाच।।\nकर्मण्यस्मिस्ततः क्रूरे तस्य बुद्धिरजायत।\nनिर्भत्स्य चैव बहुशो बाहुभ्यां परिगृह्य च।\nकोष्ठे समुद्रे प्रक्षिप्य गङ्गाम्भसि समुत्सृजत् ।। ३७.६३ ।।\nउह्यमानः समुद्रस्तु सप्ताहं स्रोतसा तदा।\nतं सस्त्रीको बलिर्नाम राजा धर्मार्थतत्त्ववित्।\nअपश्यन्मज्जमानन्तु स्रोतसाभ्याशमागतम् ।। ३७.६४ ।।\nतं गृहीत्वा स धर्मात्मा बलिर्वैरोचनस्तदा।\nअन्तःपुरे जुगोपैनं भक्ष्यैर्भोज्यैश्च तर्पयन् ।। ३७.६५ ।।\nप्रीतः स वै वरेणाथ च्छन्दयामास वै बलिम्।\nस च तस्माद्वरं वव्रे पुत्रार्थं दानवर्षभः ।। ३७.६६ ।।\n।।बलिरुवाच।।\nसन्तानार्थं महाभाग भार्यया मम मानद।\nपुत्रान् धर्मार्थसंयुक्तानुत्पादयितुमर्हसि ।। ३७.६७ ।।\nएवमुक्तस्तु तेनर्षिस्तथास्त्वित्युक्तवान् हि तम् ।\nसुदेष्णां नाम बार्यां वै राजास्मै प्राहिणोत्तदा ।। ३७.६८ ।।\nअन्धं वृद्धञ्च तं दृष्ट्वा न सा देवी जगाम ह ।\nस्वाञ्च धात्रेयकीं तस्मै भूषयित्वा व्यसर्जयत् ।। ३७.६९ ।।\nकक्षीवचक्षुषौ तस्यां शूद्रयोन्यामृषिर्वशी।\nजनयामास धर्मात्मा पुत्रावेतौ महोजसौ ।। ३७.७० ।।\nकक्षिवचक्षुषौ तौ तु दृष्ट्वा राजा बलिस्तदा।\nप्राधीतौ विधिवत्सम्यगीश्वरौ ब्रह्मवादिनौ ।। ३७.७१ ।।\nसिद्धौ प्रत्यक्षधर्माणौ बुद्धौ श्रेष्ठतमावपि।\nममैताविति होवाच बलिर्वैरोचनस्त्वृषिम् ।। ३७.७२ ।।\nनेत्युवाच ततस्तन्तु ममैताविति चाब्रवीत्।\nउत्पन्नौ शूद्रयोनौ तु भवच्छद्मा सुरोत्तमौ ।। ३७.७३ ।।\nअनधं बृद्धं च मां मत्वा सुदेष्णा महिषी तव।\nप्राहिणोदवमानाय शूद्रां धात्रेयकीं मम ।। ३७.७४ ।।\nततः प्रसादयामास पुनस्तमृषिसत्तमम्।\nबलिर्भार्यां सुदेष्णां च भर्त्सयामास वै प्रभुः ।। ३७.७५ ।।\nपुनश्चैनामलंकृत्य ऋषये प्रत्यपादयत्।\nतां स दीर्घतमा देवीमब्रवीद्यदि मां शुभे ।। ३७.७६ ।।\nदध्ना लवणमिश्रेण स्वब्य(व्य)क्तं नग्नकं तथा।\nलिहिष्यस्यजुगुप्सन्ती ह्यापादतलमस्तकम् ।। ३७.७७ ।।\nततस्त्वं प्राप्स्यसे देवि पुत्रांश्च मनसेप्सितान्।\nतस्य सा तद्वचो देवी सर्वं कृतवती तथा ।। ३७.७८ ।।\nअपानञ्च समासाद्य जुगुप्सन्ती न्यवर्जयत्।\nतामुवाच ततः सर्षिर्यत्ते परिहृतं शुभे।\nविनापानं कुमारं त्वं जनयिष्यसि पूर्वजम् ।। ३७.७९ ।।\nततस्तं दीर्घतमसं सा देवी प्रत्युवाच ह।\nनार्हसि त्वं महाभाग पुत्रं दातुं ममेदृशम् ।। ३७.८० ।।\n।।ऋषिरुवाच।।\nतवापराधो देव्येष नान्यथा भवितानु वै ।\nदेवी दानीञ्च ते पुत्रमहं दास्यामि सुव्रते ।। ३७.८१ ।।\nतस्यापानं विना चैव योग्याभावो भविष्यति।\nतां स दीर्घतमाश्चैव कुक्षौ स्पृष्ट्वेदमब्रववीत् ।। ३७.८२ ।।\nप्राशितं दधि यत्तेऽद्य ममाङ्गाद्वै शुचिस्मिते ।\nतेन ते पूरितो गर्भः पौर्णमास्यामिवोदधिः ।। ३७.८३ ।।\nभविष्यन्ति कुमारास्ते पञ्च देवसुतोपमाः।\nतेजस्विनः पराक्रान्ता यज्वानो धार्मिकास्तथा ।। ३७.८४ ।।\nततोङ्गस्तु सुदेष्णाया ज्येष्ठपुत्रो व्यजायत।\nवङ्गस्तस्मात्कलिङ्गस्तु पुण्ड्रो ब्रह्मस्तथैव च ।। ३७.८५ ।।\nवंशभाजस्तु पञ्चैते बलेः क्षेत्रेऽभवंस्तदा।\nइत्येते दीर्घतमसा बलेर्दत्ताः सुताः पुरा ।। ३७.८६ ।।\nप्रजास्त्वपहतास्तस्य ब्रह्मणा कारणं प्रति।\nअपत्या मात्यदारेषु स्वेषु मा भून्महात्मनः ।। ३७.८७ ।।\nततो मनुष्ययोन्यां वै जनयामास स प्रजाः।\nसुरभिर्दीर्घतमसमथ प्रीतो वचोऽब्रवीत् ।। ३७.८८ ।।\nविचार्य यस्माद्गोधर्म्मं त्वमेवं कृतवानसि ।\nतेन न्यायेन मुमुचे ह्यहं प्रीतोस्मि तेन ते ।। ३७.८९ ।।\nतस्मात्तव तमो दीर्घं निस्तुदाम्यद्य पश्य वै।\nबार्हस्पत्यञ्च यत्तेऽन्यत्पापं सन्तिष्ठते तनौ ।। ३७.९० ।।\nजरामृत्युभयञ्चैव आघ्राय प्रणुदामि ते।\nह्याघ्रातमात्रः सोऽपश्यत सद्यस्तमसि नाशिते ।। ३७.९१ ।।\nआयुष्मांश्च युवा चैव चक्षुष्मांश्च ततोऽभवत्।\nगवा दीर्घतमाः सोऽथ गौतमः समपद्यत ।। ३७.९२ ।।\nकक्षीवांस्तु ततो गत्वा सह पित्रा गिरिप्रजाम्।\nयथोद्दिष्टं हि पित्रर्थे चचार विपुलं तपः ।। ३७.९३ ।।\nततः कालेन महता तमसा भावितः सवै।\nविधूय मनुजो दोषान् ब्रह्मण्यं प्राप्तवान् प्रभुः ।। ३७.९४।\nततोऽब्रवीत् पिता चैनं पुत्रवानस्म्यहं प्रभो।\nसत्पुत्रेण त्वया तात कृतार्थोऽस्मि यशस्विना ।। ३७.९५ ।।\nयुक्तात्मा हि ततः सोऽथ प्राप्तवान् ब्रह्मणा क्षयम्।\nब्रह्मण्यं प्राप्य कक्षीवान् सहस्रमसृजत् सुतान् ।। ३७.९६ ।।\nकृष्णाङ्गा गौतमास्ते वै स्मृताः कक्षीवतः सुताः।\nइत्येष दीर्घतमसो बलेर्वैरोचनस्य वै ।। ३७.९७ ।।\nसमागमः समाख्यातः सन्तानञ्चोभयोस्तयोः।\nबलिस्तानबिषिच्येह पञ्च पुत्रानकल्मषान् ।। ३७.९८ ।।\nकृतार्थः सोऽपि योगात्मा योगमाश्रित्य च प्रभुः।\nअदृश्यः सर्वभूतानां कालाकाङ्क्षी चरत्युत ।। ३७.९९ ।।\nतत्राङ्गस्य तु राजर्षे राजासीद्दधिवाहनः।\nसापराधसुदेष्णाया अनपानोऽभवनृपः ।। ३७.१०० ।।\nअनपानस्य पुत्रस्तु राजा दिविरथः स्मृतः।\nपुत्रो दिविरथस्यासीद्विद्वान् धर्मरथो नृपः ।। ३७.१०१ ।।\nस वै धर्मरथः श्रीमान् येन विष्णुपदे गिरौ।\nसोमः शक्रेण सह वै यज्ञे पीतो महात्मना ।। ३७.१०२ ।।\nसूनुर्धर्मरथस्यापि राजा चित्ररथोऽभवत्।\nअथ चित्ररथस्यापि राजा दशरथः अभवत्।\nलोमपाद इति ख्यातो यस्य शान्ता सुताऽभवत् ।। ३७.१०३ ।।\n(स तु दाशरथिर्वीरश्चतुरङो महामनाः।\nऋष्यशृङप्रसादेन जज्ञेऽथ कुलवर्धनः ।।)\nचतुरङश्च पुत्रस्तु पृथुलाश्च इति श्रुतः।\nपृथुलाश्च सुतश्चापि चम्पो नाम बभूव ह ।।\nचम्पस्य तु पुरी रम्या रम्या या मालिनी भवत् ।।\nचम्पावती पुरी चम्पा चतुर्वर्णा च वै वसत्।\nषष्टिवर्षसहस्त्राणि चम्पावत्यां पुराऽवसत् ।।\nब्राह्मणैः क्षत्रियैर्वैश्यैः सर्वे स्वे धर्मानुष्ठिते।\nसर्वे धर्म वै तपसा सर्वे विष्णुपरायणाः ।।\nपूर्णभद्रप्रसादेन हर्यङोऽस्य सुतोऽभवत् ।।\nजज्ञे वै तण्डिकरतस्य वारणं शक्रवारणम्।\nआनयामास स महीं मन्धोर्वाहनमुत्तमम् ।। ३७.१०४ ।।*(पाठभेदः) (मंत्रैर्वाहनमुत्तमम्)\nहर्य्यङ्गस्य तु दायादो राजा भद्ररथः किल।\nअथ भद्ररथस्यासीद्बृहत्कर्मा प्रजेश्वरः ।। ३७.१०५ ।।\nबृहद्रथः सुतस्तस्य तस्माज्जज्ञे बृहन्मनाः।\nबृहन्मनास्तु राजेन्द्रं जनयामास वै सुतम् ।। ३७.१०६ ।।\nनाम्ना जयद्रथं नाम तस्मादॄढरथो नृपः।\nआसीदॄढरथस्यापि विश्वजिज्जनमेजयः ।। ३७.१०७ ।।\nदायादस्तस्य चाङ्गेभ्यो यस्मात् कर्णोऽभवन्नृपः।\nकर्णस्य शूरसेनस्तु द्विज स्तस्यात्मजः स्मृतः ।। ३७.१०८ ।।\n।।ऋषय ऊचुः ।।\nसूतात्मजः कथं कर्णः कथं चाङ्गस्य वंशजः।\nएतदिच्छामहे श्रोतुमत्यर्थं कुशलो ह्यसि ।। ३७.१०९ ।।\n।।सूत उवाच।।\nबृहद्भानोः सुतो जज्ञे नाम्ना राजा बृहन्मनाः।\nतस्य पत्नीद्वयं चासीच्चैद्यस्योभे च ते सुते ।। ३७.११० ।।\nयशोदेवी च सत्या च ताभ्यां वंशस्तु भिद्यते।\nजयद्रथस्तु राजेन्द्रो यशोदेव्यां व्यजायत ।। ३७.१११ ।।\nब्रह्मक्षत्रान्तरः सत्याविजयो नाम विश्रुतः।\nविजयस्य धृतिः पुत्र स्तस्य पुत्रो धृतव्रतः ।। ३७.११२ ।।\nधृतव्रतस्य पुत्रस्तु सत्यकर्मा महायशाः।\nसत्यकर्मसुतश्चापि सूतस्त्वधिरथस्तु वै ।। ३७.११३ ।।\nस कर्णं परिजग्राह तेन कर्णस्तु सूतजः।\nएतद्वः कथितं सर्वं कर्णे यद्वै प्रचोदितम् ।। ३७.११४ ।।\nएतेऽङ्गवंशजाः सर्वे राजानः कीर्त्तिता मया।\nविस्तरेणानुपूर्व्या च पूरोस्तु श्रृणुत प्रजाः ।। ३७.११५ ।।\nसूत उवाच।।\nपूरोः पुत्रो महाबाहू राजासीज्जनमेजयः।\nअविद्धस्तु सुतस्तस्य यः प्राचीमजयद्दिशम् ।। ३७.११६ ।।\nअविद्धतः प्रवीरस्तु मनस्युरभवत्सुतः।\nराजाथो जयदो नाम मनस्योरभवत्सुतः ।। ३७.११७ ।।\nदायादस्तस्य चाप्यासीद्धुन्धुर्नाम महीपतिः।\nधुन्धोर्बहु गवी पुत्रः सञ्जातिस्तस्य चात्मजः ।। ३७.११८ ।।\nसञ्जातेरथ रौद्राश्वस्तस्य पुत्रान्निबोधत।\nरौद्राश्वस्य घृताच्यां वै दशाप्सरसि सूनवः ।। ३७.११९ ।।\nरजेयुश्च कृते युश्च वक्षेयुः स्थण्डिलेयु च।\nघृतेयुश्च जलेयुश्च स्थलेयुश्चैव सप्तमः ।। ३७.१२० ।।\nधर्मेयुः सन्नतेयुश्च वनेयुर्द्दशमस्तु सः।\nरुद्रा शूद्रा च मद्रा च शुभा जामलजा तथा ।। ३७.१२१ ।।\nतला खला च सप्तैता या च गोपजला स्मृता।\nतथा ताम्ररसा चैव रत्नकूटी च तादृशी ।। ३७.१२२ ।।\nआत्रेयो वंशतस्तासां भर्त्ता नाम्ना प्रभाकरः।\nअनादृष्टस्तु राजर्षी रिवेयुस्तस्य चात्मजः ।। ३७.१२३ ।।\nरिवेयोर्ज्वलना नाम भार्या वै तक्षकात्मजा।\nयस्यां देव्यां स राजर्षी रन्तिं नाम त्वजीजनत् ।। ३७.१२४ ।।\nरन्तिर्नारः सरस्वत्यां पुत्रानजनयच्छुभान्।\nत्रसुं तथा प्रतिरथं ध्रुवञ्चैवातिधार्मिकम् ।। ३७.१२५ ।।\nगौरी कन्या च विख्याता मान्धातुर्जननी शुभा।\nधुर्यः प्रतिरथस्यापि कण्ठस्तस्याभवत् सुतः ।। ३७.१२६ ।।\nमेधातिथिः सुरस्तस्य यस्मात् काण्ठायना द्विजाः।\nइतिनानुयमस्यासीत् कन्या साजनयत्सुतान् ।। ३७.१२७ ।।\nत्रसुः सुदयितंपुत्रं मलिनं ब्रह्मवादिनम्।\nउपदातं ततो लेभे चतुरस्त्विति सात्मजान् ।। ३७.१२८ ।।\nसुष्मन्तमथ दुष्यन्तं प्रवीरमनघन्तथा।\nचक्रवर्त्ती ततो जज्ञे दौष्यन्तिर्नृपसत्तमः ।। ३७.१२९ ।।\nशकुन्तलायां भरतो यस्य नाम्ना तु भारतम्।\nदुष्यन्तं प्रति राजानं वागुवाचाशरीरिणी ।। ३७.१३० ।।\nमाता भस्त्रा पितुः पुत्रो येन जातः स एव सः।\nभरस्व पुत्रं दुष्यन्तं सत्यमाह शकुन्तला ।। ३७.१३१ ।।\nरेतोधाः पुत्रं नयति नरदेव यमक्षयात्।\nत्वञ्चास्य धाता गर्भस्य मावमंस्थाः शकुन्तलाम् ।। ३७.१३२ ।।\nभरतस्त्रिसृषु स्त्रीषु नव पुत्रानजीजनत्।\nनाभ्यनन्दच्च तान् राजा नानुरूपान्ममेत्युत ।। ३७.१३३ ।।\nततस्ता मातरः क्रुद्धाः पुत्रान्निन्युर्यमक्षयम्।\nततस्तस्य नरेन्द्रस्य विततं पुत्रजन्म तत् ।। ३७.१३४ ।।\nततो मरुद्भिरानीय पुत्रस्तु स बृहस्पतेः।\nसङ्क्रामितो भरद्वाजो मरुद्भिः क्रतुभिर्विभुः ।। ३७.१३५ ।।\nतत्रैवोदारहन्तीदं भरद्वाजस्य धीमतः।\nजन्मसङ्क्रमणञ्चैव मरुद्भिर्भरताय वै ।। ३७.१३६ ।।\nपत्न्यामासन्नगर्भायामशिजः संस्थितः किलः।\nभ्रातुर्भार्यां स दृष्ट्वाथ बृहस्पतिरुवाच ह।\nअलंकृत्य तनुं स्वान्तु मैथुनं देहि मे शुभे ।। ३७.१३७ ।।\nएवमुक्ताऽब्रवीदेन मन्तर्वत्नी ह्यहं विभो।\nगर्भः परिणतश्चायं ब्रह्म व्याहरते गिरा ।। ३७.१३८ ।।\nअमोघरेतास्त्वञ्चापि धर्मश्चैव विगर्हितः।\nएवमुक्तोऽब्रवीदेनां स्मयमानो बृहस्पतिः ।। ३७.१३९ ।।\nविनयो नोपदेष्टव्यस्त्वया मम कथञ्चन।\nहर्षमाणः प्रसह्यैनां मैथुनायोपचक्रमे ।। ३७.१४० ।।\nततो बृहस्पतिं गर्भो हर्षमाणमुवाच ह।\nसन्निविष्टो ह्यहं पूर्वमिह तात बृहस्पते ।। ३७.१४१ ।।\nअमोघरेताश्च भवान्नावकाशोऽस्ति च द्वयोः।\nएवमुक्तः स गर्भेण कुपितः प्रत्युवाच ह ।। ३७.१४२ ।।\nयस्मान्मामीदृशे काले सर्वभूतेप्सिते सति।\nप्रतिषेधसितत्तस्मात् तमो दीर्घं प्रवेक्ष्यसि ।। ३७.१४३ ।।\nपादाभ्यान्तेन तच्छन्नं मातुर्द्वारं बृहस्पतेः।\nतद्रेतस्तु तयोर्मध्ये निवार्यः शिशुकोऽभवत् ।। ३७.१४४ ।।\nसद्यो जातं कुमारन्तं दृष्ट्वाऽथ ममताऽब्रवीत्।\nगमिष्यामि गृहं स्वं वै भरद्वाजं बृहस्पते ।। ३७.१४५ ।।\nएवमुक्त्वा गतायां स पुत्रन्त्यजति तत्क्षणात्।\nभरस्व बाढमित्युक्तो भरद्वाजस्ततोऽभवत् ।। ३७.१४६ ।।\nमातापितृभ्यां संत्यक्तं दृष्ट्वाथ मरुतः शिशुम्।\nगृहीत्वैनं भरद्वाजं जग्मुस्ते कृपया ततः ।। ३७.१४७ ।।\nतस्मिन् काले तु भरतो मरुद्भिः क्रतुभिः क्रमात्।\nकाम्यनैमित्तिकैर्यज्ञैर्यजते पुत्रलिप्सया ।। ३७.१४८ ।।\nयदा स यजमानो वै पुत्रान्नासादयत् प्रभुः ।\nयज्ञं ततो मरुत्सोमं पुत्रार्थे पुनराहरत् ।। ३७.१४९ ।।\nतेन ते मरुतस्तस्य मरुत्सोमेन तोषिताः।\nभरद्वाजं ततः पुत्रं बार्हस्पत्यं मनीषिणम् ।। ३७.१५० ।।\nभरतस्तु भरद्वाजं पुत्रं प्राप्य तदाब्रवीत्।\nप्रजायां संहृतायां वै कृतार्थोऽहं त्वया विभो ।। ३७.१५१ ।।\nपूर्वन्तु वितथं तस्य कृतं वै पुत्रजन्म हि।\nततः स वितथो नाम भरद्वाजस्तथाऽभवत् ।। ३७.१५२ ।।\nतस्माद्दिव्यो भरद्वाजो ब्राह्मण्यात् क्षत्रियोऽभवत्।\nद्विमुख्यायननामा स स्मृतो द्विपितृकस्तु वै ।। ३७.१५३ ।।\nततोऽथ वितथे जाते भरतः स दिवं ययौ।\nवितथस्य तु दायादो भुवमन्युर्बभूव ह ।। ३७.१५४ ।।\nमहाभूतोपमाश्चासंश्चत्वारो भुवमन्युजाः।\nबृहत्क्षत्रो महावीर्यो नरो गाग्रश्च वीर्यवान् ।। ३७.१५५ ।।\nनरस्य सांकृतिः पुत्रस्तस्य पुत्रौ महौजसौ।\nगुरुवीर्यस्त्रिदेवश्च सांकृत्याववरौ स्मृतौ ।। ३७.१५६ ।।\nदायादाश्चापि गाग्रस्य शिनिबद्धात् बभूव ह।\nस्मृताश्चैते ततो गाग्र्याः क्षात्रोपेता द्विजातयः ।। ३७.१५७ ।।\nमहावीर्यसुतश्चापि भीमस्तस्मादुभक्षयः।\nतस्य भार्या विशाला तु सुषुवे वै सुतांस्त्रयः ।। ३७.१५८ ।।\nत्रय्यारुणिं पुष्करिणं तृतीयं सुषुवे कपिम्।\nकपेः क्षत्रवरा ह्येते तयोः प्रोक्ता महर्षयः ।। ३७.१५९ ।।\nगाग्राः सांकृतयो वीर्याः क्षात्रोपेता द्विजातयः।\nसंश्रिताङ्गिरसं पक्षं बृहत्क्षत्रस्य वक्ष्यति ।। ३७.१६० ।।\nबृहत्क्षत्रस्य दायादः सुहोत्रो नाम धार्मिकः।\nसुहोत्रस्यापि दायादो हस्ती नाम बभूव ह।\nतेनेदं निर्मितं पूर्वं नाम्ना वै हास्तिनं पुरम् ।। ३७.१६१ ।।\nहस्तिनश्चापि दायादास्त्रयः परमधार्मिकाः।\nअजमीढो द्विमीढश्च पुरुमीढस्तथैव च ।। ३७.१६२ ।।\nअजमीढस्य पुत्रास्तु शभाः शुभकुलोद्वहाः।\nतपसोऽन्ते सुमहतो राज्ञो वृद्धस्य धार्मिकाः ।। ३७.१६३ ।।\nभरद्वाजप्रसादेन श्रृणुध्वं तस्य विस्तरम्।\nअज मीढस्य केशिन्यां कण्ठः समभवत्किल ।। ३७.१६४ ।।\nमेधातिथिः सुतस्तस्य तस्मात् कण्ठायना द्विजाः।\nअजमीढस्य धूमिन्यां जज्ञे बृहद्वसुर्नृपः ।। ३७.१६५ ।।\nबृहद्वसोर्बृहद्विष्णुः पुत्रस्तस्य महाबलः।\nबृहत्कर्मा सुतस्तस्य पुत्रस्तस्य बृहद्रथः ।। ३७.१६६ ।।\nविश्वजित्तनयस्तस्य सेनजित्तस्य चात्मजः।\nअथ सेनजितः पुत्राश्चत्वारो लोकविश्रुताः ।। ३७.१६७ ।।\nरुचिराश्वश्च काव्यश्च रामो दृढधनुस्तथा।\nवत्सश्चावन्तको राजा यस्य ते परिवत्सराः ।। ३७.१६८ ।।\nरुचिराश्वस्य दायादः पृथुषेणो महायशाः।\nपृथुषेणस्य पारस्तु पारान्नीपोऽथ जज्ञिवान् ।। ३७.१६९ ।।\nयस्य चैकशतञ्चासीत् पुत्राणामिति नः श्रुतम्।\nनीपा इति समाख्याता राजानः सर्व एव ते ।। ३७.१७० ।।\nतेषां वंशकरः श्रीमान् राजासीत्कीर्त्तिवर्द्धनः।\nकाम्पिल्ये समरो नाम स चेष्टसमरोऽभवत् ।। ३७.१७१ ।।\nसमरस्य परः पारः सत्वदश्च इति त्रयः।\nपुत्राः सर्वगुणोपेताः पारपुत्रो वृषुर्बभौ ।। ३७.१७२ ।।\nवृषोस्तु सुकृतिर्नाम सुकृतेनेह कर्मणा।\nजज्ञे सर्वगुणोपेतो विब्राजस्तस्य चात्मजः ।। ३७.१७३ ।।\nविभ्राजस्य तु दायादस्त्वणुहो नाम पार्थिवः।\nबभूव शुकजामाता ऋचीभर्त्ता महायशाः ।। ३७.१७४ ।।\nअणुहस्य तु दायादो ब्रह्मदत्तो महातपाः।\nयोगसूनुः सुतस्तस्य विष्वक्सेनोऽभवनृपः ।। ३७.१७५ ।।\nविब्राजपुत्रा राजानः कुकृतेनेह कर्म्मणा।\nविष्वक्सेनस्य पुत्रस्तु उदक्सेनो बभूव ह ।। ३७.१७६ ।।\nभल्लाटस्तस्य दायादो येन राजा पुराहतः।\nभल्लाटस्य तु दायादो राजासीज्जनमेजयः।\nउग्रायुधेन तस्यार्थे सर्वे नीपाः प्रणाशिताः ।। ३७.१७७ ।।\n।।ऋषय ऊचुः ।।\nउग्रायुधः कस्य सुतः कस्मिन् वंशे च कीर्त्यते।\nकिमर्थञ्चैव नीपास्ते तेन सर्वे प्रणाशिताः ।। ३७.१७८ ।।\n।।सूत उवाच।।\nद्विमीढस्य तु दायादो विद्वान् जज्ञे यवीनरः।\nधृतिमांस्तस्य पुत्रस्तु तस्य सत्यधृतिः सुतः ।। ३७.१७९ ।।\nअथ सत्यधृतेः पुत्रो दृढनेमिः प्रतापवान् ।\nदृढनेमिसुतश्चापि सुवर्मा नाम पार्थिवः ।। ३७.१८० ।।\nआसीत्सुवर्म्मणः पुत्रः सार्वभौमः प्रतापवान्।\nसार्वभौम इति ख्यातः पृथिव्यामेकराड्बभौ ।। ३७.१८१ ।।\nतस्यान्वये च महति महत्पौरवनन्दनः।\nमहत्पौरवपुत्रस्तु राजा रुक्मरथः स्मृतः ।। ३७.१८२ ।।\nअथ रुक्मरथस्यापि सुपार्श्वो नाम पार्थिवः।\nसुपार्श्वतनयश्चापि सुमतिर्नाम धार्मिकः ।। ३७.१८३ ।।\nसुमतेरपि धर्म्मात्मा राजा सन्नतिमान् प्रभुः।\nतस्यासीत्सनतिर्नाम कृतस्तस्य सुतोऽभवत् ।। ३७.१८४ ।।\nशिष्यो हिरण्यनाभेस्तु कौथुमस्य महात्मनः।\nचतुर्विंशतिधा तेन प्रोक्तास्ताः सामसंहिताः ।। ३७.१८५ ।।\nस्मृतास्ते प्राच्यनामानः कार्त्ताः साम्नान्तु सामगः ।\nकार्तिरुग्रायुधः सोऽथ वीरः पौरवनन्दनः ।। ३७.१८६ ।।\nबभूव येन विक्रम्य पृषतस्य पितामहः।\nनीलो नाम महाबाहुः पञ्चालाधिपतिर्हतः ।। ३७.१८७ ।।\nउग्रायुधस्य दायादः क्षेमो नाम महायशाः।\nक्षेमात्सु वीरः संजज्ञे सुवीरस्य नृपञ्जयः।\nनृपञ्जयाद्वीररथो इत्येते पौरवाः स्मृताः ।। ३७.१८८ ।।\nअजमीढस्य नीलिन्यां नीलः समभवन्नृपः।\nनीलस्य तपसोग्रेण सुशान्तिरभ्यजायत ।। ३७.१८९ ।।\nपुरुजानुः सुशान्तेस्तु रिक्षस्तु पुरुजानुजः।\nततस्तु रिक्षदायादा भेदाश्च तनयास्त्विमे ।। ३७.१९० ।।\nमुद्गलः सृञ्जयश्चैव राजा बृहदिषुस्तथा ।\nयवीयांश्चापि विक्रान्तः कम्पिल्यश्चैव पञ्चमः ।। ३७.१९१ ।।\nपञ्चानां रक्षणार्थाय पितैतानभ्यभाषत।\nपञ्चानां विद्धि पञ्चैतान् स्फीता जनपदा युताः ।। ३७.१९२ ।।\nअलं संरक्षणे तेषां पञ्चाला इति विश्रुताः।\nमुद्गलस्यापि मौद्गल्याः क्षात्रोपेतद्विजातयः ।। ३७.१९३ ।।\nएते ह्यङ्गिरसः पक्षे संश्रिताः कण्ठमुद्घलाः ।\nमुद्घलस्य सुतो ज्येष्ठो ब्रह्मिष्ठः सुमहायशाः ।। ३७.१९४ ।।\nइन्द्रसेना यतो गर्भं बध्यश्वं प्रत्यपद्यत।\nबध्यश्वान्मिथुनं जज्ञे मेनका इति नः श्रुतिः ।। ३७.१९५ ।।\nदिवोदासश्च राजर्षिरहल्या च यशस्विनी।\nशारद्वतस्तु दायादमहल्या समसूयत ।। ३७.१९६ ।।\nशतानन्दमृषिश्रेष्ठं तस्यापि सुमहायशाः।\nपुत्रः सत्यधृतिर्नाम धनुर्वेदस्य पारगः ।। ३७.१९७ ।।\nअथ सत्यधृतेः शुक्रं दृष्ट्वाप्सरसमग्रतः।\nप्रचस्कन्दे शरस्तम्बे मैथुनं समपद्यत ।। ३७.१९८ ।।\nकृपया तच्च जग्राह शन्तनुर्मृगयां गतः।\nकृपः स्मृतः स वै तस्माद्गौतमी च कृपी तथा ।। ३७.१९९ ।।\nएते शारद्वताः प्रोक्ताः ऋतथ्यो गौतमान्वयः।\nअत ऊर्द्ध्वं प्रवक्ष्यामि दिवोदासस्य सन्ततिम् ।। ३७.२०० ।।\nदिवोदासस्य दायादो ब्रह्मिष्ठो मित्रयुर्नृपः।\nमैत्रेयस्तु ततो जज्ञे स्मृता एतेऽपि संश्रिताः ।। ३७.२०१ ।।\nएतेऽपि संश्रिताः पक्षं क्षात्रोपेतास्तु भार्गवाः।\nराजापि च्यवनो विद्वांस्ततः प्रतिरथोऽभवत् ।। ३७.२०२ ।।\nअथ वै च्यवनाद्धीमान् सुदासः समपद्यत।\nसौदासः सहदेवश्च सोमकस्तस्य चात्मजः ।। ३७.२०३ ।।\nअजमीढः पुनर्जातः क्षीणे वंशे स सोमकः।\nसोमकस्य सुतो जन्तुर्हते तस्मिञ्छतं विभो ।। ३७.२०४ ।।\nपुषाणामजमीढस्य सोमकत्वे महात्मनः।\nतेषां यवीयान् पृषतो द्रुपदस्य पितामहः ।। ३७.२०५ ।।\nधृष्टद्युम्नः सुतस्तस्य धृष्टकेतुश्च तत्सुतः।\nमहिषी चाजमीढस्य धूमिनी पुत्रगर्धिनी ।। ३७.२०६ ।।\nपुनर्भवे तपस्तेपे शतं वर्षाणि दुश्चरम्।\nहुताग्न्यनिद्रा ह्यभवत् पवित्रमितभोजना ।। ३७.२०७ ।।\nअहोरात्रं कुशेष्वेव सुष्वाप सुमहाव्रता।\nतस्यां वै धूम्रवर्णायामजमीढश्च वीर्यवान् ।। ३७.२०८ ।।\nऋक्षं संजनयामास धूम्रवर्ण सिताग्रजम्।\nऋक्षात् संवरणो जज्ञे कुरुः संवरणादभूत् ।। ३७.२०९ ।।\nयः प्रयागं पदाक्रम्य कुरुक्षेत्रञ्चकार ह।\nकृष्ट्वैनं सुमहातेजा वर्षाणि सुबहून्यथ ।। ३७.२१० ।।\nकृष्यमाणे तदा शक्रस्तत्रास्य वरदो बभौ।\nपुण्यञ्च रमणीयञ्च पुण्यकृद्भिर्निषेवितम् ।। ३७.२११ ।।\nतस्यान्ववायजाः ख्याताः कुरवो नृपसत्तमाः।\nकुरोस्तु दयिताः पुत्राः सुधन्वा जह्नुरेव च ।। ३७.२१२ ।।\nपरिक्षितो महाराजः पुत्रकश्चारिमर्दनः।\nसुधन्वनस्तु दायादः सुहोत्रो मतिमान् स्मृतः ।। ३७.२१३ ।।\nच्यवनस्तस्य पुत्रस्तु राजा धर्मार्थकोविदः।\nच्यवनस्य कृतः पुत्र इष्ट्वा यज्ञैर्महातपाः ।। ३७.२१४ ।।\nविश्रुतं जनयामास पुत्रमिन्द्रसखं नृपः।\nविद्योपरिचरं वीरं वसुं नामान्तरिक्षगम् ।। ३७.२१५ ।।\nविद्योपरिचराज्जज्ञे गिरिका सप्त सूनवः।\nमहारथो भगधरो विश्रुतो यो बृहद्रथः ।। ३७.२१६ ।।\nप्रत्यग्रहः कुशश्चैव यमाहुर्मणिवाहनम्।\nमाथैल्यश्च ललित्थश्च मत्स्यकालश्च सप्तमः ।। ३७.२१७ ।।\nबृहद्रथस्य दायादः कुशाग्रो नाम विश्रुतः।\nकुशाग्रस्यात्मजश्चैव ऋषभो नाम वीर्यवान् ।। ३७.२१८ ।।\nऋषभस्यापि दायादः पुष्पवान्नाम धार्मिकः।\nविक्रान्तस्तस्य दायादो राजा सत्यहितः स्मृतः ।। ३७.२१९ ।।\nतस्य पुत्रः सुधन्वा च तस्मादूर्ज्जः प्रतापवान्।\nऊर्ज्जस्य नभसः पुत्रस्तस्माज्जज्ञे स वीर्यवान् ।। ३७.२२० ।।\nशकले द्वे स वै जातो जरया सन्धितस्तु सः।\nजरासन्धो महाबाहुर्जरया सन्धितस्तु सः ।। ३७.२२१ ।।\nसर्वक्षत्रस्य जेताऽसौ जरासन्धो महाबलः।\nजरासन्धस्य पुत्रस्तु सहदेवः प्रतापवान् ।। ३७.२२२ ।।\nसहतेवात्मजः श्रीमान् सोमाधिः सुमहातपाः।\nश्रुतश्रुवस्तु सोमाधेर्मागधः परिकीर्तितः ।। ३७.२२३ ।।\n।।सूत उवाच।।\nपरिक्षितस्य दायादो बभूव जनमेजयः।\nश्रुतसेनस्य दायादो भीमसेनोऽपि नामतः ।। ३७.२२४ ।।\nजह्नुस्त्वजनयत्पुत्रं सुरथं नाम भूमिपम्।\nसुरथस्य तु दायादो वीरो राजा विदूरथः ।। ३७.२२५ ।।\nविदूरथसुतश्चापि सार्वभौम इति श्रुतिः।\nसार्वभौमा ज्जयत्सेन आराधिस्तस्य चात्मजः ।। ३७.२२६ ।।\nआराधितो महासत्त्व अयुतायुस्ततः स्मृतः ।\nअक्रोधनोऽयुतायोऽस्तु तस्माद्देवातिथिः स्मृतः ।। ३७.२२७ ।।\nदेवातिथेस्तु दायाद ऋक्ष एव बभूव ह।\nभीमसेनस्तथा ऋक्षाद्दिलीपस्तस्य चात्मजः ।। ३७.२२८ ।।\nदिलीपसूनुः प्रतिपस्तस्य पुत्रास्त्रयः स्मृताः।\nदेवापिः शन्तनुश्चैव बाह्लीकश्चैव ते त्रयः ।। ३७.२२९ ।।\nबाह्लीकस्य तु विज्ञेयः सप्तबाह्लीश्वरो नृपः।\nबाह्लीकस्य सुतश्चैव सोमदत्तो महायशाः ।। ३७.२३० ।।\nजज्ञिरे सोमदत्तात्तु भूरिर्भूरिश्रवाः शलः ।\nदेवापिस्तु प्रवव्राज वनं धर्म्मपरीप्सया ।। ३७.२३१ ।।\nउपाध्यायस्तु देवानां देवापिरभवन्मुनिः।\nच्यवनोऽस्य हि पुत्रस्तु इष्टकश्च महात्मनः ।। ३७.२३२ ।।\nशन्तनुस्त्वभवद्राजा विद्वान् वै स महाभिषः ।\nइमं चोदाहरन्त्यत्र श्लोकं प्रति महाभिषम् ।। ३७.२३३ ।।\nयं यं राजा स्पृशति वै जीर्णं समयतो नरम्।\nपुनर्युवा स भवति तस्मात्ते शन्तनुं विदुः ।। ३७.२३४ ।।\nततोऽस्य शन्तनुत्वं वै प्रजास्विह परिश्रुतम्।\nस उपयेमे धर्म्मात्मा शन्तनु र्जाह्नवीं नृपः ।। ३७.२३५ ।।\nतस्यां देवव्रतं भीष्मं पुत्रं सोऽजनयत्प्रभुः ।\nस च भीष्म इति ख्यातः पाण्डवानां पितामहः ।। ३७.२३६ ।।\nकाले विचित्रवीर्यन्तु शन्तनु र्जनयत्सुतम्।\nशन्तनोर्दयितं पुत्रं प्रजाहितकरम्प्रभुम्।\nकृष्णद्वैपायनश्चैव क्षेत्रे वैचित्रवीर्यके ।। ३७.२३७ ।।\nधृतराष्ट्रञ्च पाण्डुञ्च विदुरञ्चाप्यजीजनत्।\nधृतराष्ट्रात्तु गान्धारी पुत्राणां सुषुवे शतम् ।। ३७.२३८ ।।\nतेषां दुर्योधनो ज्येष्ठः सर्व्वक्षत्रस्य स प्रभुः।\nमाद्री राज्ञी पृथा चैव पाण्डोर्भार्ये बभूवतुः ।। ३७.२३९ ।।\nदेवदत्ताः सुतास्ताभ्यां पाण्डोरर्थे विजज्ञिरे।\nधर्म्माद्युधिष्ठिरो जज्ञे वायोर्जज्ञे वृकोदरः ।। ३७.२४० ।।\nइन्द्राद्धनञ्जयो जज्ञे शक्रतुल्यपराक्रमः।\nअश्विभ्यां सह देवश्च नकुलश्चापि माद्रिजौ ।। ३७.२४१ ।।\nपञ्चैव पाण्डवेभ्यश्च द्रौपद्यां जज्ञिरे सुताः।\nद्रौपद्यजनयज्ज्येष्ठं श्रुतिविद्धं युधिष्ठिरात् ।। ३७.२४२ ।।\nहिडम्बा भीमसेनात्तु जज्ञे पुत्रं घटोत्कचम्।\nकाश्याः पुनर्भीमसेनाज्जज्ञे सर्व्ववृकं सुतम् ।। ३७.२४३ ।।\nसुहोत्रं विजया माद्री सहदेवादजायत।\nकरेमत्यान्तु वैद्यायां निरमित्रस्तु लाङ्गलिः ।। ३७.२४४ ।।\nसुभद्रायां रथी पार्थादभिमन्युरजायत।\nउत्तरायान्तु वैराट्यां परिक्षिदभिमन्युजः ।। ३७.२४५ ।।\nपरिक्षितस्तु दायादो राजासीज्जनमेजयः।\nब्राह्मणान् स्थापयामास स वै वाजसनेयिकान् ।। ३७.२४६ ।।\nअसपत्नं तदामर्षाद्वैशम्पायन एव तु।\nन स्थास्यतीह दुर्बुद्धे तवैतद्वचनं भुवि ।। ३७.२४७ ।।\nयावत्स्था स्याम्यहं लोके तावन्नैतत्प्रशस्यते।\nअभितः संस्थितश्चापि ततः स जनमेजयः ।। ३७.२४८ ।।\nपौर्णमास्येन हविषा देवमिष्ट्वा प्रजापतिम्।\nविज्ञाय संस्थितोऽपश्यत्तद्वधीष्टां विभोर्मखे ।। ३७.२४९ ।।\nपरिक्षित्तनयश्वापि पौरवो जनमेजयः ।\nद्विरश्वमेधमाहृत्य ततो वाजसनेयकम् ।\nप्रवर्त्तयित्वा तद्ब्रह्म त्रिखर्व्वी जनमेजयः ।। ३७.२५० ।।\nखर्व्वमश्वकमुख्यानां खर्व्वमङ्गनिवासिनाम्।\nसर्व्वञ्च मध्यदेशानां त्रिखर्व्वी जनमेजयः ।\nविषादाद्ब्राह्मणैः सार्द्धमभिशस्तः क्षयं ययौ ।। ३७.२५१ ।।\nतस्य पुत्रः शतनीको बलवान् सत्यविक्रमः ।\nततः सुतं शतानीकं विप्रास्तमभ्यषेचयत् ।। ३७.२५२ ।।\nपुत्रोऽश्वमेध दत्तोऽभूच्छतानीकस्य वीर्य्यवान्।\nपुत्रोऽश्वमेधदत्ताद्वै जातः परपुरंजयः ।। ३७.२५३ ।।\nअधिसामकृष्णो धर्मात्मा साम्प्रतोऽयं महायशाः।\nयस्मिन् प्रशासति महीं युष्माभिरिदमाहृतम् ।। ३७.२५४ ।।\nदुरापं दीर्घसत्रं वै त्रीणि वर्षाणि दुश्चरम्।\nवर्षद्वयं कुरुक्षेत्रे दृषद्वत्यां द्विजोत्तमाः ।। ३७.२५५ ।।\nऋषय ऊचुः ।।\nश्रोतुं भविष्यमिच्छामः प्रजानां वै महामते ।\nसूत सार्द्धं नृपैर्भाव्यं व्यतीतं कीर्त्तितं त्वया ।। ३७.२५६ ।।\nयत्तु संस्थास्यते कृत्यमुत्पत्स्यन्ति चे ये नृपाः।\nवर्षाग्रतोऽपि प्रब्रूहि नामतश्चैव तान्नृपान् ।। ३७.२५७ ।।\nकालं युगप्रमाणञ्च गुणदोषान् भविष्यतः।\nसुखदुःखे प्रजानाञ्च धर्मतः कामतोऽर्थतः ।। ३७.२५८ ।।\nएतत्सर्वं प्रसङ्ख्याय पृच्छतां ब्रूहि तत्वतः।\nस एवमुक्तो मुनिभिः सूतो बुद्धिमतां वरः।\nआचचक्षे यथावृत्तं यथादृष्टं यथाश्रुतम् ।। ३७.२५९ ।।\n।।सूत उवाच।।\nयथा मे कीर्त्तितं सर्वं व्यासेनाद्भुतकर्म्मणा।\nभाव्यं कलियुगञ्चैव तथा मन्वन्तराणि तु ।। ३७.२६० ।।\nअनागतानि सर्वाणि ब्रुवतो मे निबोधत।\nअत ऊर्द्ध्वं प्रवक्ष्यामि भविष्यन्ति वृपास्तु ये ।। ३७.२६१ ।।\nऐलांश्चैव तथेक्ष्वाकून् सौद्युम्नांश्चैव पार्थिवान्।\nयेषु संस्थाप्यते क्षेत्रणैक्ष्वाकवमिदं शुभम् ।। ३७.२६२ ।।\nतान् सर्वान् कीर्त्तयिष्यामि भविष्ये पठितान्नृपान्।\nतेभ्यः परे च ये चान्ये उत्पत्स्यन्ते महीक्षितः ।। ३७.२६३ ।।\nक्षत्राः पारशवाः शूद्रास्तथा ये च द्विजातयः।\nअन्धाः शकाः पुलिन्दाश्च तूलिका यवनैः सह ।। ३७.२६४ ।।\nकैवर्त्ताभीरशबरा ये चान्ये म्लेच्छजातयः।\nवर्षाग्रतः प्रवक्ष्यामि नामतश्चैव तान्नृपान् ।। ३७.२६५ ।।\nअधिसामकृष्णः सोऽयं साम्प्रतं पौरवान्नृपः।\nतस्यान्ववाये वक्ष्यामि भविष्ये तावतो नृपान् ।। ३७.२६६ ।।\nअधिसामकृष्णपुत्रो निर्वक्रे भविता किल।\nगङ्गयापहृते तस्मिन्नगरे नागसाह्वये।\nत्यक्त्वा च तं सुवासञ्च कौशाम्ब्यां स निवत्स्यति ।। ३७.२६७ ।।\nभविष्यदुष्णस्तत्पुत्र उष्णाच्चित्ररथः स्मृतः।\nशुचिद्रथश्चित्ररथाद्‌वृतिमांश्च शुचिद्रथात् ।। ३७.२६८ ।।\nसुषेणो वै महावीर्यो भविष्यति महायशाः।\nतस्मात्सुषेणाद्भविता सुतीर्थो नाम पार्थिवः ।। ३७.२६९ ।।\nरुचः सुतीर्थाद्भविता त्रिचक्षो भविता ततः।\nत्रिचक्षस्य तु दायादो भविता वै सुखीबलः ।। ३७.२७० ।।\nसुखीबलसुतश्चापि भाव्यो राजा परिप्लुतः।\nपरिप्लुतसुतश्चापि भविता सुनयो नृपः ।। ३७.२७१ ।।\nमेधावी सुनयस्याथ भविष्यति नराधिपः।\nमेधाविनः सुतश्चापि दण्डपाणिर्भविष्यति ।। ३७.२७२ ।।\nदण्डपाणेर्निरामित्रे निरामित्राच्च क्षेमकः।\nपञ्चविंशनृपा ह्येते भविष्याः पूर्ववंशजाः ।। ३७.२७३ ।।\nअत्रानुवंशश्लोकोऽयं गीतो विप्रैः पुराविदैः।\nब्रह्मक्षत्रस्य यो योनिर्वंशो देवर्षिसत्कृतः ।। ३७.२७४ ।।\nक्षेमकं प्राप्य राजानं संस्थां प्राप्स्यति वै कलौ।\nइत्येष पौरवो वंशो यथावदनुकीर्त्तितः ।। ३७.२७५ ।।\nधीमतः पाण्डुपुत्रस्य ह्यर्जुनस्य महात्मनः।\nअत ऊर्द्ध्वं प्रवक्ष्यामि इक्ष्वाकूणां महात्मनाम् ।। ३७.२७६ ।।\nबृहद्रथस्य दायादो वीरो राजा बृहत्क्षयः ।\nततः क्षयः सुतस्तस्य वत्सव्यूहस्ततः क्षयात् ।। ३७.२७७ ।।\nवत्सव्यूहात्प्रतिव्यूहस्तस्य पुत्रो दिवाकरः।\nयश्च सांप्रतमध्यास्त अयोध्यां नगरीं नृपः ।। ३७.२७८ ।।\nदिवाकरस्य भविता सहदेवो महायशाः।\nसहदेवस्य दायादो बृहदश्वो भविष्यति ।। ३७.२७९ ।।\nतस्य भानुरथो भाव्यः प्रतीताश्वश्च तत्सुतः।\nप्रतीताश्वसुतश्चापि सुप्रतीतो भविष्यति ।। ३७.२८० ।।\nसहदेवः सुतस्तस्य सुनक्षत्रश्च तत्सुतः ।। ३७.२८१ ।।\nकिन्नरस्तु सुनक्षत्राद्भविष्यति परंतपः।\nभविता चान्तरिक्षस्तु किन्नरस्य सुतो महान् ।। ३७.२८२ ।।\nअन्तरिक्षात्सुपर्णस्तु सुपर्णाच्चाप्यमित्रजित्।\nपुत्रस्तस्य भरद्वाजो धर्मी तस्य सुतः स्मृतः।\nपुत्रः कृतञ्जयो नाम धर्मिणः स भविष्यति।\nकृतञ्जयसुतो व्रातो तस्य पुत्रो रणञ्जयः ।। ३७.२८३ ।।\nभविता सञ्जयश्चापि वीरो राजा रणञ्जयात्।\nसञ्जयस्य सुतः शाक्यः शाक्याच्छुद्धोदनोऽभवत् ।। ३७.२८४ ।।\nशुद्धोदनस्य भविता शाक्यार्थे राहुलः स्मृतः।\nप्रसेनजित्ततो भाव्यः क्षुद्रको भविता ततः ।। ३७.२८५ ।।\nक्षुद्रकात्क्षुलिको भाव्यः क्षुलिकात्सुरथः स्मृतः।\nसुमित्रः सुरथस्यापि अन्त्यश्च भविता नृपः ।। ३७.२८६ ।।\nएते ऐक्ष्वाकवाः प्रोक्ता भवितारः कलौ युगे।\nबृहद्बलान्वये जाता भवितारः कलौ युगे।\nशूराश्च कृतविद्याश्च सत्यसन्धा जितेन्द्रियाः ।। ३७.२८७ ।।\nअत्रानुवंशश्लोकोऽयं भविष्यज्ञैरुदाहृतः।\nइक्ष्वाकूणामयं वंशः सुमित्रान्तो भविष्यति।\nसुमित्रं प्राप्य राजानं संस्थां प्राप्स्यति वै कलौ।\nइत्येतन्मानवं क्षेत्रमैलञ्च समुदाहृतम् ।। ३७.२८८ ।।\nअत ऊर्द्ध्वं प्रवक्ष्यामि मागधेयान्बृहद्रथान्।\nजरासन्धस्य ये वंशे सहदेवान्वये नृपाः ।। ३७.२८९ ।।\nअतीता वर्त्तमानाश्च भविष्याश्च तथा पुनः।\nप्राधान्यतः प्रवक्ष्यामि गदतो मे निबोधत ।। ३७.२९० ।।\nसंग्रामे भारते तस्मिन् सहदेवो निपातितः।\nसोमाधिस्तस्य तनयो राजर्षिः सगिरिव्रजे ।। ३७.२९१ ।।\nपञ्चाशतं तथाष्टौ च समा राज्यमकारयत्।\nश्रुतश्रवाः चतुःषष्टिसमास्तस्य सुतोऽभवत्।\nअयुतायुस्तु षड्विंशं राज्यं वर्षाण्यकारयत्।\nसमाः शतं निरामित्रो महीं भुक्त्वा दिवङ्गतः ।। ३७.२९२ ।।\nपञ्चाशतं समाः षट् च सुकृत्तः प्राप्तवान्महीम्।\nत्रयोविंशं बृहत्कर्मा राज्यं वर्षाण्यकारयत् ।। ३७.२९३ ।।\nसेनाजित्साम्प्रतं चापि एतां वै भुज्यते समाः।\nश्रुतञ्जयस्तु वर्षाणि चत्वारिंशद्भविष्यति ।। ३७.२९४ ।।\nमहाबाहुर्महाबुद्धिर्महाभीमपराक्रमः।\nपञ्चत्रिंशत्तु वर्षाणि महीं पालयिता नृपः ।। ३७.२९५ ।।\nअष्टपञ्चा शतं चाब्दान् राज्ये स्थास्यति वै शुचिः।\nअष्टाविंशत्समाः पूर्णाः क्षेमो राजा भविष्यति ।। ३७.२९६ ।।\nभुवतस्तु चतुःषष्टीराज्यं प्राप्स्यति वीर्य्यवान्।\nपञ्चवर्षाणि पूर्णानि धर्मनेत्रो भविष्यति ।। ३७.२९७ ।।\nभोक्ष्यते नृपतिश्चैव ह्यष्टपञ्चाशतं समाः।\nअष्टात्रिंशत्समा राज्यं सुव्रतस्य भविष्यति ।। ३७.२९८ ।।\nचत्वारिंशद्दशाष्टौ च दृढसेनो भविष्यति।\nत्रयस्त्रिंशत्तु वर्षाणि सुमतिः प्राप्स्यते ततः ।। ३७.२९९ ।।\nद्वाविंशतिसमा राज्यं सुचलो भोक्ष्यते ततः।\nचत्वारिंशत्समा राजा सुनेत्रो भोक्ष्यते ततः ।। ३७.३०० ।।\nसत्यजित्पृथिवीराज्यं त्र्यशीतिं भोक्ष्यते समाः।\nप्राप्येमां वीरजिच्चापि पञ्चत्रिंशद्भविष्यति ।। ३७.३०१ ।।\nअरीञ्जयस्तु वर्षाणि पञ्चाशत्प्राप्स्यते महीम्।\nद्वात्रिंशच्च नृपा ह्येते भवितारो बृहद्रथाः ।। ३७.३०२ ।।\nपूर्णं वर्षसहस्रं वै तेषां राज्यं भविष्यति।\nबृहद्रथेष्वतीतेषु वीतहोत्रेषु वर्तिषु ।। ३७.३०३ ।।\nमुनिकः स्वामिनं हत्वा पुत्रं समभिषेक्ष्यति।\nमिषतां क्षत्रियाणां हि प्रद्योतो मुनिको बलात् ।। ३७.३०४ ।।\nस वै प्रणतसामन्तो भविष्ये नयवर्ज्जितः ।\nत्रयोविंशत्समा राजा भविता स नरोत्तमः ।। ३७.३०५ ।।\nचतुर्विंशत्समा राजा पालको भविता ततः।\nविशाखयूपो भविता नृपः पञ्चाशतीं समाः ।। ३७.३०६ ।।\nएकत्रिंशत्समा राज्यमजकस्य भविष्यति।\nभविष्यति समा विंशत्तत्सुतो वर्त्तिवर्द्धनः ।। ३७.३०७ ।।\nअष्टात्रिंशच्छतं भाव्याः प्राद्योताः पञ्च ते सुताः।\nहत्वा तेषां यशः कृत्स्नं शिशुनाको भविष्यति ।। ३७.३०८ ।।\nवाराणस्यां सुतस्तस्य संप्राप्स्यति गिरिव्रजम्।\nशिशुनाकस्य वर्षाणि चत्वारिंशद्भविष्यति ।। ३७.३०९ ।।\nशकवर्णः सुतस्तस्य षट्‌त्रिंशच्च भविष्यति।\nततस्तु विंशतिं राजा क्षेमवर्मा भविष्यति ।। ३७.३१० ।।\nअजातशत्रूर्भविता पञ्चविंशत्समा नृपः।\nचत्वारिंशत्समा राज्यं क्षत्रौजाः प्राप्स्यते ततः ।। ३७.३११ ।।\nअष्टाविंशत्समा राजा विविसारो भविष्यति।\nपञ्चविंशत्समा राजा दर्शकस्तु भविष्यति ।। ३७.३१२ ।।\nउदायी भविता तस्मात्त्रयस्त्रिंशत्समा नृपः।\nस वै पुरवरं राजा पृथिव्यां कुसुमाह्वयम्।\nगङ्गाया दक्षिणे कूले चतुर्थेऽब्दे करिष्यति ।। ३७.३१३ ।।\nद्वाचत्वारिंशत्समा भाव्यो राजा वै नन्दिवर्द्धनः।\nचत्वारिंशत्त्रयञ्चैव महा नन्दी भविष्यति ।। ३७.३१४ ।।\nइत्येते भवितारौ वै शैशुनाका नृपा दश।\nअतानि त्रीणि वर्षाणि द्विषष्ट्यभ्यधिकानि तु ।। ३७.३१५ ।।\nशैशुनाका भविष्यन्ति तावत्कालं नृपाः परे।\nएतैः सार्द्धं भविष्यंति राजानः क्षत्रबान्धवाः ।। ३७.३१६ ।।\nऐक्ष्वाकवाश्चतुर्विंशत्पाञ्चालाः पञ्चविंशतिः।\nकालकास्तु चतुर्व्विंशच्चतुर्व्विंशत्तु हैहयाः ।। ३७.३१७ ।।\nद्वात्रिंशद्वै कलिङ्गास्तु पञ्चविंशत्तथा शकाः।\nकुरवश्चापि षड्विंशदष्टाविंशति मैथिलाः ।। ३७.३१८ ।।\nशूरसे नास्त्रयोविंशद्वीतिहोत्राश्च विंशतिः।\nतुल्यकालं भविष्यन्ति सर्व एव महीक्षितः ।। ३७.३१९ ।।\nमहानन्दिसुतश्चापि शूद्रायां कालसंवृतः।\nउत्पत्स्यते महापद्मः सर्वक्षत्रान्तरे नृपः ।। ३७.३२० ।।\nततःप्रभृति राजानो भविष्याः शूद्रयोनयः।\nएकराट् स महापद्म एकच्छत्रो भविष्यति ।। ३७.३२१ ।।\nअष्टा विंशतिवर्षाणि पृथिवीं पालयिष्यति।\nसर्वक्षत्रहृतोद्धृत्य भाविनोऽर्थस्य वै बलात् ।। ३७.३२२ ।।\nसहस्रास्तत्सुता ह्यष्टौ समा द्वादश ते नृपाः।।\nमहापद्मस्य पर्याये भविष्यन्ति नृपाः क्रमात् ।। ३७.३२३ ।।\nउद्धरिष्यति तान् सर्वान् कौटिल्यो वै द्विरष्टभिः।\nभुक्त्वा महीं वर्षशतं नन्देन्दुः स भविष्यति ।। ३७.३२४ ।।\nचन्द्रगुप्तं नृपं राज्ये कौटिल्यः स्थापयिष्यति।\nचतुर्विंशत्समा राजा चन्द्रगुप्तो भविष्यति ।। ३७.३२५ ।।\nभविता भद्र सारस्तु पञ्चविंशत्समा नृपः।\nषड्विंशत्तु समा राजा ह्यशोको भविता नृषु ।। ३७.३२६ ।।\nतस्य पुत्रः कुनालस्तु वर्षाण्यष्टौ भविष्यति।\nकुनाल सूनुरष्टौ च भोक्ता वै बन्धुपालितः ।। ३७.३२७ ।।\nबन्धुपालितदायादो दशमानीन्द्रपालितः।\nभविता सप्तवर्षाणि देववर्म्मा नराधिपः ।। ३७.३२८ ।।\nराजा शतधरश्चाष्टौ तस्य पुत्रो भविष्यति।\nबृहदश्वश्च वर्षाणि सप्त वै भविता नृपः ।। ३७.३२९ ।।\nइत्येते नव भूपा ये भोक्ष्यन्ति च वसुन्धराम्।\nसप्तत्रिंशच्छतं पूर्णं तेभ्यस्तु गौर्भविष्यति ।। ३७.३३० ।।\nपुष्पमित्रस्तु सेनानीरुद्धृत्य वै बृहद्रथम्।\nकारयिष्यति वै राज्यं समाः षष्टिं सदैव तु ।। ३७.३३१ ।।\nपुष्पमित्रसुताश्चाष्टौ भविष्यन्ति समा नृपाः।\nभविता चापि तज्ज्येष्ठः सप्तवर्षाणि वै ततः ।। ३७.३३२ ।।\nवसुमित्रः सुतो भाव्यो दशवर्षाणि पार्थिवः।\nततो ध्रुकः समा द्वे तु भविष्यति सुतश्च वै ।। ३७.३३३ ।।\nभविष्यन्ति समास्तस्मात्तिस्र एव पुलिन्दकाः।\nराजा घोषसुतश्चापि वर्षाणि भविता त्रयः ।। ३७.३३४ ।।\nततो वै विक्रमित्रस्तु समा राजा ततः पुनः।\nद्वात्रिंशद्भविता चापि समा भागवतो नृपः ।। ३७.३३५ ।।\nभविष्यति सुतस्तस्य क्षेमभूमिः समा दश।\nदशैते तुङ्गराजानो भोक्ष्यन्तीमां वसुन्धरम् ।। ३७.३३६ ।।\nशतं पूर्णं दश द्वे च तेभ्यः किं वा गमिष्यति।\nअपार्थिवसुदेवन्तु बाल्याद्व्यसनिनं नृपम् ।। ३७.३३७ ।।\nदेवभूमिस्ततोऽन्यश्च श्रृङ्गेषु भविता नृपः।\nभविष्यति समा राजा नव कण्ठायनस्तु सः ।। ३७.३३८ ।।\nभूतिमित्रः सुतस्तस्य चतुर्व्विंशद्भविष्यति।\nभविता द्वादश समास्तस्मान्नारायणो नृपः ।। ३७.३३९ ।।\nसुशर्म्मा तत्सुतश्चापि भविष्यति समा दश।\nचतुरस्तुङ्गकृत्यास्ते नृपाः कण्ठायना द्विजाः ।। ३७.३४० ।।\nभाव्याः प्रणतसामन्ताश्चत्वारिंशच्च पञ्च च।\nतेषां पर्य्यायकाले तु तरन्धा तु भविष्यति ।। ३७.३४१ ।।\nकण्ठायनमथोद्धृत्य सुशर्म्माणं प्रसह्य तम्।\nश्रृङ्गाणां चापि यच्छिष्टं क्षययित्वा बलं तदा।\nसिन्धुको ह्यन्ध्रजातीयः प्राप्स्यतीमां वसुन्धराम् ।। ३७.३४२ ।।\nत्रयोविंशत्समा राजा सिन्धुको भविता त्वथ।\nअष्टौ भातश्च वर्षाणि तस्माद्दश भविष्यति ।। ३७.३४३ ।।\nश्रीसातकर्णिर्भविता तस्य पुत्रस्तु वै महान्।\nपञ्चाशतं समाः षट् च सातकर्णिर्भविष्यति ।। ३७.३४४ ।।\nआपादबद्धो दश वै तस्य पुत्रो भविष्यति।\nचतुर्व्विंशत्तु वर्षाणि षट् समा वै भविष्यति ।। ३७.३४५ ।।\nभविता नेमिकृष्णस्तु वर्षाणां पञ्चविंशतिम्।\nततः संवत्सरं पूर्णं हालो राजा भविष्यति ।। ३७.३४६ ।।\nपञ्च सप्तक राजानो भविष्यन्ति महाबलाः।\nभाव्यः पुत्रिकषेणस्तु समाः सोऽप्येकविंशतिम् ।। ३७.३४७ ।।\nसातकर्णिर्वर्षमेकं भविष्यति नराधिपः।\nअष्टाविंशत्तु वर्षाणि शिवस्वामी भविष्यति ।। ३७.३४८ ।।\nराजा च गौतमीपुत्र एकविंशत्समा नृषु।\nएकोनविंशतिं राजा यज्ञश्रीः सातकर्ण्यथ ।। ३७.३४९ ।।\nषडेव भविता तस्माद्विजयस्तु समा नृपः।\nदण्डश्रीः सातकर्णी च तस्य पुत्रः समास्त्रयः ।। ३७.३५० ।।\nपुलोवापि समाः सप्त अन्येषाञ्च भविष्यति ।\nइत्येते वै नृपास्त्रिंशदन्ध्रा भोक्ष्यन्ति ये महीम् ।। ३७.३५१ ।।\nसमाः शतानि चत्वारि पञ्च षड्वै तथैव च।\nअन्ध्राणां संस्थिताः पञ्च तेषां वंशाः समाः पुनः ।। ३७.३५२ ।।\nसप्तैव तु भविष्यन्ति दशाभीरास्ततो नृपाः।\nसप्त गर्दभिनश्चापि ततोऽथ दश वै शकाः ।। ३७.३५३ ।।\nयवनाष्टौ भविष्यन्ति तुषारास्तु चतुर्दश।\nत्रयोदश मरुण्डाश्च मौना ह्यष्टादशैव तु ।। ३७.३५४ ।।\nअन्ध्रा भोक्ष्यन्ति वसुधां शते द्वे च शतं च वै।\nशतानि त्रीण्यशीतिञ्च भोक्ष्यन्ति वसुधां शकाः ।। ३७.३५५ ।।\nअशीतिञ्चैव वर्षाणि भोक्तारो यवना महीम्।\nपञ्चवर्षशतानीह तुषाराणां मही स्मृता ।। ३७.३५६ ।।\nशतान्यर्द्धचतुर्थानि भवितारस्त्रयोदश।\nमरुण्डा वृषलैः सार्द्धं भाव्यान्या म्लेच्छजातयः ।। ३७.३५७ ।।\nशतानि त्रीणि भोक्ष्यन्ति म्लेच्छा एकादशैव तु।\nतच्छन्नेन च कालेन ततः कोलिकिला वृषाः ।। ३७.३५८ ।।\nततः कोलिकिलेभ्यश्च विन्ध्यशक्तिर्भविष्यति।\nसमाः षण्णवतिं त्रात्वा पृथिवीं च समेष्यति ।। ३७.३५९ ।।\nवृषान् वै दिशकांश्चापि भविष्याश्च निबोधत।\nशेषस्य नागराजस्य पुत्रः स्वरपुरञ्जयः ।। ३७.३६० ।।\nभोगी भविष्यते राजा नृपो नागकुलोद्वहः।\nसदाचन्द्रस्तु चन्द्रांशो द्वितीयो नखवांस्तथा ।। ३७.३६१ ।।\nधनधर्मा ततश्चापि चतुर्थो विंशजः स्मृतः।\nभूतिनन्दस्ततश्चापि वैदेशे तु भविष्यति ।। ३७.३६२ ।।\nअङ्गानां नन्दनस्यान्ते मधुनन्दिर्भविष्यति।\nतस्य भ्राता यवीयांस्तु नाम्ना नन्दियशाः किल ।। ३७.३६३ ।।\nतस्यान्वये भविष्यन्ति राजानस्ते त्रयस्तु वै।\nदोहित्रः शिशुको नाम पुरिकायां नृपोऽभवत् ।। ३७.३६४ ।।\nविन्ध्यशक्तिसुतश्चापि प्रवीरो नाम वीर्यवान् ।\nभोक्ष्यन्ति च समाः षष्टिं पुरीं काञ्चनकाञ्च वै ।। ३७.३६५ ।।\nयक्ष्यन्ति वाजपेयैश्च समाप्तवरदक्षिणैः।\nतस्य पुत्रास्तु चत्वारो भविष्यन्ति नराधिपाः ।। ३७.३६६ ।।\nविन्ध्यकानां कुलेऽतीते नृपा वै बाह्लिका स्त्रयः।\nसुप्रतीको नभीरस्तु समा भोक्ष्यति त्रिंशतिम् ।। ३७.३६७ ।।\nशक्यमा नाम वै राजा माहिषीनां महीपतिः।\nपुष्पमित्रा भविष्यन्ति पट्टमित्रास्त्रयोदश ।। ३७.३६८ ।।\nमेकलायां नृपाः सप्त भविष्यन्ति च सत्तमाः।\nकोमलायान्तु राजानो भविष्यन्ति महाबलाः ।। ३७.३६९ ।।\nमेघा इति समाख्याता बुद्धिमन्तो नवैव तु।\nनैषधाः पार्थिवाः सर्व्वे भविष्यन्त्यामनुक्षयात् ।। ३७.३७० ।।\nनलवंशप्रसूतास्ते वीर्यवन्तो महाबलाः।\nमागधानां महावीर्यो विश्वस्फानिर्भविष्यति ।। ३७.३७१ ।।\nउत्साद्य पार्थिवान् सर्व्वान्सोऽन्यान् वर्णान् करिष्यति।\nकैवर्त्तान् पञ्चकांश्चैव पुलिन्दान् ब्राह्मणांस्तथा ।। ३७.३७२ ।।\nस्थापयिष्यन्ति राजानो नानादेशेषु तेजसा।\nविश्वस्फानिर्महासत्त्वो युद्धे विष्णुसमो बली ।। ३७.३७३ ।।\nविश्वस्फानिर्नरपतिः क्लीबा कृतिरिवोच्यते।\nउत्सादयित्वा क्षत्रन्तु क्षत्रमन्यत् करिष्यति ।। ३७.३७४ ।।\nदेवान् पितॄंश्च विप्रांश्च तर्पयित्वा सकृत्पुनः।\nजाह्नवीतीरमासाद्य शरीरं यस्यते बली ।। ३७.३७५ ।।\nसंन्यस्य स्वशरीरन्तु शक्रलोकं गमिष्यति।\nनवनाकास्तु भोक्ष्यन्ति पुरीं चम्पावतीं नृपाः ।। ३७.३७६ ।।\nमथुराञ्च पुरीं रम्यां नागा भोक्ष्यन्ति सप्त वै।\nअनुगङ्गं प्रयागञ्च साकेतं मगधांस्तथा।\nएताञ्जनपदान् सर्व्वान् भोक्ष्यन्ते गुप्तवंशजाः ।। ३७.३७७ ।।\nनिषधान् यदुकांश्चैव शैशी तान् कालतोपकान्।\nएताञ्जनपदान् सर्व्वान् भोक्ष्यन्ति मणिधान्यजाः ।। ३७.३७८ ।।\nकोशलांश्चान्ध्रपौण्ड्रांश्च ताम्रलिप्तान् ससागरान्।\nचम्पां चैव पुरीं रम्यां भोक्ष्यन्ति देवरक्षिताम् ।। ३७.३७९ ।।\nकालिङ्गा महिषाश्चैव महेन्द्रनिलयाश्च ये।\nएताञ्जनपदान् सर्व्वान् पालयिष्यति वै गुहः ।। ३७.३८० ।।\nस्त्रीराष्ट्रं भक्ष्यकांश्चैव भोक्ष्यते कनकाह्वयः।\nतुल्यकालं भविष्यन्ति सर्वे ह्येते महीक्षितः ।। ३७.३८१ ।।\nअल्पप्रसादा ह्यनृता महाक्रोधाः ह्यधार्मिकाः।\nभविष्यन्तीह यवना धर्मतः कामतोऽर्थतः ।। ३७.३८२ ।।\nनैव मूर्द्धाभिषिक्तास्ते भविष्यन्ति नराधिपाः।\nयुगदोषदुराचारा भविष्यन्ति नृपास्तु ते ।। ३७.३८३ ।।\nस्त्रीणां बलवधेनैव हत्वा चैव परस्परम्।\nभोक्ष्यन्ति कलिशेषे तु वसुधां पार्थिवास्तथा ।। ३७.३८४ ।।\nउदितोदितवंशास्ते उदितास्तमितास्तथा ।\nभविष्यन्तीह पर्याये कालेन पृथिवीक्षितः ।। ३७.३८५ ।।\nविहीनास्तु भविष्यन्ति धर्म्मतः कामतोऽर्थतः।\nतैर्विमिश्रा जनपदा म्लेच्छाचाराश्च सर्वशः ।। ३७.३८६ ।।\nविपर्य्ययेन वर्त्तन्ते नाशयिष्यन्ति वै प्रजाः।\nलुब्धानृतरताश्चैव भवितारस्तदा नृपाः ।। ३७.३८७ ।।\nतेषां व्यतीते पर्याये बहुस्त्रीके युगे तदा।\nलवाल्लवं भ्रश्यमाना आयूरूपबलश्रुतैः ।। ३७.३८८ ।।\nतथा गतास्तु वै काष्ठां प्रजासु जगतीश्वराः ।\nराजानः सम्प्रणश्यन्ति कालेनोपहतास्तदा ।। ३७.३८९ ।।\nकल्किनोपहताः सर्वे म्लेच्छा यास्यन्ति सर्वशः।\nअधार्मिकाश्च तेऽत्यर्थं पाषण्डाश्चैव सर्वशः ।। ३७.३९० ।।\nप्रनष्टे नृपशब्दे च सन्ध्याश्लिष्टे कलौ युगे।\nकिंञ्चिच्छिष्टाः प्रजास्ता वै धर्म्मे नष्टेऽपरिग्रहाः ।। ३७.३९१ ।।\nअसाधना हताश्वासा व्याधिशोकेन पीडिताः।\nअनावृष्टिहताश्चैव परस्परवधेन च ।। ३७.३९२ ।।\nअनाथा हि परित्रस्ता वार्त्तामुत्सृज्य दुःखिताः।\nत्यक्त्वा पुराणि ग्रामांश्च भविष्यन्ति वनौकसः ।। ३७.३९३ ।।\nएवं नृपेषु नष्टेषु प्रजास्त्यक्त्वा गृहाणि तु।\nनष्टे स्नेहे दुरापन्ना भ्रष्टस्नेहाः सुहृज्जनाः ।। ३७.३९४ ।।\nवर्णाश्रमपरिभ्रष्टाः सङ्करं घोरमास्थिताः।\nसरित्पर्वतसेविन्यो भविष्यन्ति प्रजास्तदा ।। ३७.३९५ ।।\nसरितः सागरानूपान् सेवन्ते पर्वतानि च।\nअङ्गान् कलिङ्गान् वङ्गांश्च काश्मीरान् काशिकोशलान् ।। ३७.३९६ ।।\nऋषिकान्तगिरिद्रोणीः संश्रयिष्यन्ति मानवाः।\nकृत्स्नं हिमवतः पृष्ठं कूलं च लवणाम्भसः ।। ३७.३९७ ।।\nअरण्यान्यभिपत्स्यन्ति ह्यार्य्या म्लेच्छजनैः सह।\nमृगैर्मीनैर्विहङ्गैश्च श्वापदैस्तक्षुभिस्तथा।\nमधुशाकफलैर्मूलैर्वर्त्तयिष्यन्ति मानवाः ।। ३७.३९८ ।।\nचीरं पर्णञ्च विविधं वल्कलान्यजिनानि च।\nस्वयं कृत्वा विवत्स्यन्ति यथा मुनिजनास्तथा ।। ३७.३९९ ।।\nबीजान्नानि तथा निम्नेस्वीहन्तः काष्ठशङ्कुभिः।\nअजैडकं खरोष्ट्रञ्च पालयिष्यन्ति यत्नतः ।। ३७.४०० ।।\nनदीर्वत्स्यन्ति तोयार्थे कूलमाश्रित्य मानवाः।\nपार्थिवान् व्यवहारेण विबाधन्तः परस्परम् ।। ३७.४०१ ।।\nबहुमन्याः प्रजाहीनाः शौचाचारविवर्जिताः।\nएवं भविष्यन्ति नरास्तदाधर्म्मे व्यवस्थिताः ।। ३७.४०२ ।।\nहीनाद्धीनांस्तथा धर्म्मान् प्रजाः समनुवर्त्तते।\nआयुस्तदा त्रयोविंशं न कश्चिदतिवर्त्तते ।। ३७.४०३ ।।\nदुर्बला विषयग्लाना जरया संपरिप्लुताः।\nपत्रमूलफलाहाराश्चीरकृष्णाजिनाम्बराः ।। ३७.४०४ ।।\nवृत्त्यर्थमभिलिप्सन्तश्चरिष्यन्ति वसुन्धराम्।\nएतत्कालमनुप्राप्ताः प्रजाः कलियुगान्तके ।। ३७.४०५ ।।\nक्षीणे कलियुगे तस्मिन् दिव्ये वर्षसहस्रके।\nनिःशेषास्तु भविष्यन्ति सार्द्धं कलियुगेन तु।\nससन्ध्यांशे तु निःशेषे कृतं वै प्रतिपत्स्यते ।। ३७.४०६ ।।\nयदा चन्द्रश्च सूर्य्यश्च तथा तिष्यबृहस्पती।\nएकरात्रे भरिष्यन्ति तदा कृतयुगं भवेत् ।। ३७.४०७ ।।\nएष वंशक्रमः कृत्स्नं कीर्तितो वो यथाक्रमम्।\nअतीता वर्त्तमानाश्च तथैवानागताश्च ये ।। ३७.४०८ ।।\nमहादेवाभिषेकात्तु जन्म यावत्परिक्षितः।\nएतद्वर्षसहस्रन्तु ज्ञेयं पञ्चादशदुत्तरम् ।। ३७.४०९ ।।\nप्रमाणं वै तथा चोक्तं महापद्मान्तरं च यत्।\nअन्तरं तच्छतान्यष्टौ षट्‌त्रिंशच्च समाः स्मृताः ।। ३७.४१० ।।\nएतत्कालान्तरं भाव्या अन्ध्रान्ता ये प्रकीर्त्तिताः।\nभविष्यैस्तत्र सङ्ख्याताः पुराणज्ञैः श्रुतर्षिभिः ।। ३७.४११ ।।\nसप्तर्षयस्तदा प्राहुः प्रतीपे राज्ञि वै शतम्।\nसप्तविंशैः शतैर्भाव्या अन्ध्राणां ते त्वया पुनः ।। ३७.४१२ ।।\nसप्तविंशतिपर्य्यन्ते कृत्स्ने नक्षत्रमण्डले।\nसप्तर्षयस्तु तिष्ठन्ति पर्यायेण शतं शतम्।\nसप्तर्षीणां युगं ह्येतद्दिव्यया सङ्ख्यया स्मृतम् ।। ३७.४१३ ।।\nसा सा दिव्या स्मृता षष्टिर्दिव्याह्नाश्चैव सप्तभिः ।\nतेभ्यः प्रवर्त्तते कालो दिव्यः सप्तर्षिभिस्तु तैः ।। ३७.४१४ ।।\nसप्तर्षीणान्तु ये पूर्वा दृश्यन्ते उत्तरादिशि।\nततो मध्येन च क्षेत्रं दृश्यते यत्समं दिवि ।। ३७.४१५ ।।\nतेन सप्तर्षयो युक्ता ज्ञेया व्योम्नि शतं समाः।\nनक्षत्राणामृषीणाञ्च योगस्यैतन्निदर्शनम् ।। ३७.४१६ ।।\nसप्तर्षयो मघायुक्ताः काले पारिक्षिते शतम्।\nअन्ध्रांशे स चतुर्व्विशे भविष्यन्ति मते मम ।। ३७.४१७ ।।\nइमास्तदा तु प्रकृतिर्व्यापत्स्यन्ति प्रजा भृशम्।\nअनृतोपहताः सर्वा धर्मतः कामतोऽर्थतः ।। ३७.४१८ ।।\nश्रौतस्मार्त्ते प्रशिथिले धर्मे वर्णाश्रमे तदा।\nशङ्करं दुर्बलात्मानः प्रतिपत्स्यन्ति मोहिताः ।। ३७.४१९ ।।\nसंसक्ताश्च भविष्यन्ति शूद्राः सार्द्धं द्विजातिभिः।\nब्राह्मणाः शूद्रयष्टारः शूद्रा वै मन्त्रयोनयः ।। ३७.४२० ।।\nउपस्थास्यन्ति तान् विप्रास्तदा वै वृत्तिलिप्सवः ।\nलवं लवं भ्रस्यमानाः प्रजाः सर्वाः क्रमेण तु ।। ३७.४२१ ।।\nक्षयमेव गमिष्यन्ति क्षीणशेषा युगक्षये।\nयस्मिन् कृष्णो दिवं यातस्तस्मिन्नेव तदा दिने ।। ३७.४२२ ।।\nप्रतिपन्नः कलियुगस्तस्य सङ्ख्यां निबोधत।\nसहस्राणां शतानीह त्रीणि मानुषसङ्ख्यया।\nषष्टिं चैव सहस्राणि वर्षाणामुच्यते कलिः ।। ३७.४२३ ।।\nदिव्ये वर्षसहस्रन्तु तत्सन्ध्यांशं प्रकीर्त्तितम्।\nनिःशेषे च तदा तस्मिन् कृतं वै प्रतिपत्स्यते ।। ३७.४२४ ।।\nऐल इक्ष्वाकुवंशश्च सह भेदैः प्रकीर्त्तितौ।\nइक्ष्वाकोस्तु स्मृतः क्षत्रः सुमित्रान्तं विवस्वतः ।। ३७.४२५ ।।\nऐलं क्षत्रं क्षेमकान्तं सोमवंशविदो विदुः।\nएते विवस्वतः पुत्राः कीर्त्तिताः कीर्त्तिवर्द्धनाः ।। ३७.४२६ ।।\nअतीता वर्त्तमानाश्च तथैवानागताश्च ये।\nब्राह्मणाः क्षत्रिया वैश्याः शूद्राश्चैवान्वये स्मृताः ।। ३७.४२७ ।।\nयुगे युगे महात्मानः समतीताः सहस्रशः।\nबहुत्वान्नामधेयानां परिसंख्या कुले कुले ।। ३७.४२८ ।।\nपुनरुक्ता बहुत्वाच्च न मया परिकीर्त्तिता।\nवैवस्वतेऽन्तरे ह्यस्मिन् निमिवंशः समाप्यते ।। ३७.४२९ ।।\nएवायान्तु युगाख्यायां यतः क्षत्रं प्रपत्स्यते ।\nतथा हि कथयिष्यामि गदतो मे निबोधत ।। ३७.४३० ।।\nदेवापिः पौरवो राजा इक्ष्वाकोश्चैव यो मतः।\nमहायोगबलोपेतः कलापग्राममास्थितः ।। ३७.४३१ ।।\nसुवर्च्चाः सोमपुत्रस्तु इक्ष्वाकोस्तु भविष्यति।\nएतौ क्षत्रप्रणेतारौ चतुर्विंशे चतुर्युगे ।। ३७.४३२ ।।\nन च विंशे युगे सोमवंशस्यादिर्भविष्यति।\nदेवापिरसपत्नस्तु ऐलादिर्भविता नृपः ।। ३७.४३३ ।।\nक्षत्रप्रापर्त्तकौ ह्येतौ भविष्येते चतुर्युगे।\nएवं सर्वत्र विज्ञेयं सन्तानार्थे तु लक्षणम् ।। ३७.४३४ ।।\nक्षीणे कलियुगे तस्मिन् भविष्ये तु कृते युगे।\nसप्तर्षिभिस्तु तैः सार्द्धमाद्ये त्रेतायुगे पुनः ।। ३७.४३५ ।।\nगोत्राणां क्षत्रियाणाञ्च भविष्येते प्रवर्त्तकौ।\nद्वापरांशे न तिष्ठन्ति क्षत्रिया ऋषिभिः सह ।। ३७.४३६ ।।\nकाले कृतयुगे चैव क्षीणे त्रेतायुगे पुनः।\nबीजार्थन्ते भविष्यन्ति ब्रह्मक्षत्रस्य वै पुनः ।। ३७.४३७ ।।\nएवमेव तु सर्वेषु तिष्ठन्तीहान्तरेषु वै ।\nसप्तर्षयो नृपैः सार्द्धं सन्तानार्थं युगे युगे ।। ३७.४३८ ।।\nक्षत्रस्यैव समुच्छेदः सम्बन्धो वै द्विजैः स्मृतः।\nमन्वन्तराणां सप्तानां सन्तानाश्च श्रुताश्च ते ।। ३७.४३९ ।।\nपरम्परा युगानाञ्च ब्रह्मक्षत्रस्य चोद्भवः।\nयथा प्रवृत्तिस्तेषां वै प्रवृत्तानां तथा क्षयः ।। ३७.४४० ।।\nसप्तर्षयो विदुस्तेषां दीर्घायुष्ट्वाक्षयन्तु ते।\nएतेन क्रमयोगेन ऐलेक्ष्वाक्वन्वया द्विजाः ।। ३७.४४१ ।।\nउत्पद्यमानास्त्रेतायां क्षीयमाणे कलौ पुनः।\nअनुयान्ति युगाख्यां तु यावन्मन्वन्तरक्षयः ।। ३७.४४२ ।।\nजामदग्न्येन रामेण क्षत्रे निरवशेषिते।\nकृते वंशकुलाः सर्वाः क्षत्रियैर्वसुधाधिपैः।\nद्विवंशकरणाश्चैव कीर्त्तयिष्ये निबोधत ।। ३७.४४३ ।।\nऐलस्येक्ष्वाकुनन्दस्य प्रकृतिः परिवर्त्तते।\nराजानः श्रेणिबद्धास्तु तथान्ये क्षत्रिया नृपाः ।। ३७.४४४ ।।\nऐलवंशस्य ये ख्यातास्तथैवैक्ष्वाकवा नृपाः ।\nतेषामेकशतं पूर्णं कुलानामभिषेकिनाम् ।। ३७.४४५ ।।\nतावदेव तु भोजानां विस्तारो द्विगुणः स्मृतः ।\nभजते त्रिंशकं क्षत्रं चतुर्धा तद्यथादिशम् ।। ३७.४४६ ।।\nतेष्वतीताः समाना ये ब्रुवतस्तान्निबोधत।\nशतं वै प्रतिविन्ध्यानां शतं नागाः शतं हयाः ।। ३७.४४७ ।।\nधृतराष्ट्राश्चैकशतमशीतिर्जनमेजयाः।\nशतञ्च ब्रह्मदत्तानां शीरिणां वीरिणां शतम् ।। ३७.४४८ ।।\nततः शतं पुरोमानां श्वेतकाशकुशादयः ।\nततोऽपरे सहस्रं वै येऽतीताः शतबिन्दवः ।। ३७.४४९ ।।\nईजिरे चाश्वमेधैस्ते सर्वे नियुतदक्षिणैः ।\nएवं राजर्षयोऽतीताः शतशोऽथ सहस्रशः ।। ३७.४५० ।।\nमनोर्वैवस्वतस्यास्मिन् वर्त्तमानेऽन्तरे तु ये ।\nतेषां निबोधतोत्पन्ना लोके सन्ततयः स्मृताः ।। ३७.४५१ ।।\nनु शक्यं विस्तरं तेषां सन्तानानां परम्परा।\nतत्पूर्वापरयोगेन वक्तुं वर्षशतैरपि ।। ३७.४५२ ।।\nअष्टाविंशद्युगाख्यास्तु गता वैवस्वतेऽन्तरे।\nएता राजर्षिभिः सार्द्धं शिष्टा यास्ता निबोधत ।। ३७.४५३ ।।\nचत्वारिंशच्च ये चैव भविष्याः सह राजभिः।\nयुगाख्यानां विशिष्टास्तु ततो वैवस्वतक्षये ।। ३७.४५४ ।।\nएतद्वः कथितं सर्व्वं समासव्यासयोगतः।\nपुनरुक्तं बहुत्वाच्च न शक्यन्तु युगैः सह ।। ३७.४५५ ।।\nएते ययातिपुत्राणां पञ्चविंशा विशां हिताः।\nकीर्त्तिताश्चामिता ये मे लोकान् वै धारयन्त्युत ।। ३७.४५६ ।।\nलभते च वरेण्यञ्च दुर्लभानिह लौकिकान्।\nआयुः कीर्त्तिं धनं पुत्रान् स्वर्गं चानन्त्यमश्नुते ।। ३७.४५७ ।।\nधारणाच्छ्रवणाच्चैव ते लोकान् धारयन्त्युत।\nइत्येष वो मयो पादस्तृतीयः कथितो द्विजाः।\nविस्तरेणानुपूर्व्वी च किम्भूयो वर्त्तयाम्यहम् ।। ३७.४५८ ।।\nइति श्रीमहापुराणे वायुप्रोक्ते अनुषङ्गपादो नाम सप्तत्रिंशोऽध्यायः ।। ३७ ।। इत्यनुषङ्गपादः ।।*"
  }
]
[
  {
    "text": "।।ऋषयः ऊचुः।।\nमरुतेन कथं कन्या राज्ञे दत्ता महात्मना।\nकिंवीर्याश्च महात्मानो जाता मरुतकन्यकाः ।। ३१.१ ।।"
  },
  {
    "text": "।।सूत उवाच।।\nआहवन् तं मरुत्सोममन्नकामः प्रजेश्वरम्।\nमासि मासि महातेजाः षष्टिसंवत्सरान्नृपः ।। ३१.२ ।।"
  },
  {
    "text": "तेन ते मरुतस्तस्य मरुत्सोमेन तोषिताः।\nअक्षय्यान्नं ददुः प्रीताः सर्वकामपरिच्छदम् ।। ३१.३ ।।"
  },
  {
    "text": "अन्नं तस्य सकृत्पक्वमहोरात्रे न क्षीयते।\nकोटिशो दीयमानं च सूर्य्यस्योदयनादपि ।। ३१.४ ।।"
  },
  {
    "text": "मित्राज्योतिस्तु कन्यायां मरुतस्य च धीमतः।\nतस्माज्जाता महासत्त्वा धर्मज्ञा मोक्षदर्शिनः ।। ३१.५ ।।"
  },
  {
    "text": "संन्यस्य गृहधर्माणि वैराग्यं समुपस्थिताः।\nयतिधर्ममवाप्येह ब्रह्मभूयाय ते गताः ।। ३१.६ ।।"
  },
  {
    "text": "अनपायस्ततो जातस्तदा धर्मप्रदत्तवान्।\nक्षत्रधर्मस्ततो जातः प्रतिपक्षो महातपाः ।। ३१.७ ।।"
  },
  {
    "text": "प्रतिपक्षसुतश्चापि सञ्जयो नाम विश्रुतः।\nसञ्जयस्य जयः पुत्रो विजयस्तस्य जग्मिवान् ।। ३१.८ ।।"
  },
  {
    "text": "विजयस्य जयः पुत्रस्तस्य हर्यन्द्वतः स्मृतः ।\nहर्यन्दुतस्ततो राजा सहदेवः प्रतापवान् ।। ३१.९ ।।"
  },
  {
    "text": "सहदेवस्य धर्मात्मा अदीन इति विश्रुतः।\nअदीनस्य जयत्सेनस्तस्य पुत्रोऽथ संकृतिः ।। ३१.१० ।।"
  },
  {
    "text": "संकृतेरपि धर्मात्मा कृतधर्मा महायशाः।\nइत्येते क्षत्र धर्माणो नहुषस्य निबोधत ।। ३१.११ ।।"
  },
  {
    "text": "नहुषस्य तु दायादाः षडिन्द्रोपमतेजसः।\nउत्पन्नाः पितृकन्यायां विरजायां महौजसः ।। ३१.१२ ।।"
  },
  {
    "text": "यतिर्ययातिः संयातिरायातिः पञ्च तुद्वयः।\nयतिर्ज्येष्ठस्तु तेषां वै ययातिस्तु ततोऽवरः ।। ३१.१३ ।।"
  },
  {
    "text": "काकुत्स्थकन्यां गां नाम लेभे पत्नीं यतिस्तदा।\nसंयातिर्मो क्षमास्थाय ब्रह्मभूतोऽभवन्मुनिः ।। ३१.१४ ।।"
  },
  {
    "text": "तेषां मध्ये तु पञ्चानां ययातिः पृथिवीपतिः।\nदेवयानिमुशनसः सुतां भार्यामवाप ह ।। ३१.१५ ।।"
  },
  {
    "text": "शर्मिष्ठा मासुरीं चैव तनयां वृषपर्वणः।\nयदुं च तुर्वसुं चैव देवयानिर्व्यजायत ।। ३१.१६ ।।"
  },
  {
    "text": "द्रुह्युञ्चानुञ्च पूरुञ्च शर्मिष्ठा वार्षपर्वणी ।\nअजीजनन्महावीर्यान् सुतान्देवसुतोपमान् ।। ३१.१७ ।।"
  },
  {
    "text": "रथन्तस्मै ददौ रुद्रः प्रीतः परमभास्वरम्।\nअसङ्गं काञ्चनं दिव्यमक्षयौ च महेषुधी ।। ३१.१८ ।।"
  },
  {
    "text": "युक्तं मनो जवैरश्वैर्येन कन्यां समुद्वहत्।\nस तेन रथमुख्येन जिगाय च ततो महीम् ।। ३१.१९ ।।"
  },
  {
    "text": "ययातिर्युधि दुर्द्धर्षो देवदानवमानवैः ।\nपौरवाणां नृपाणाञ्च सर्वेषां सोऽभवद्रथः ।। ३१.२० ।।"
  },
  {
    "text": "योवत्सुदेशप्रभवः कौरवो जनमेजयः।\nकुरोः पुत्रस्य राज्ञस्तु राज्ञः पारिक्षितस्य ह।\nजगाम स रथो नाशं शापाद्गार्ग्यस्य धीमतः ।। ३१.२१ ।।"
  },
  {
    "text": "गार्ग्यस्य हि सुतं बालः स राजा जनमेजयः।\nदुर्बुद्धिर्हिंसयामास लोहगन्धं नराधिपम् ।। ३१.२२ ।।"
  },
  {
    "text": "स लोहगन्धो राजर्षिः परिधावन्नितस्ततः।\nपौरजानपदैस्त्यक्तो न लेभे शर्म कर्हिचित् ।। ३१.२३ ।।"
  },
  {
    "text": "ततः स दुःखसन्तप्तो नालभत्संविदं क्वचित्।\nशशाप हेतुकमृषिं शरण्यं व्यथितस्तदा ।। ३१.२४ ।।"
  },
  {
    "text": "ईन्द्रोतो नाम विख्यातो योऽसौ मुनिरुदारधीः।\nयोजयामास चेन्द्रोतः शौनको जनमेजयम्।\nअश्वमेधेन राजानं पावनार्थं द्विजोत्तमः ।। ३१.२५ ।।"
  },
  {
    "text": "स लोहगन्धो व्यनशत्तस्यावसथमेत्य ह।\nस च दिव्यो रथस्तस्माद्वसोश्चेदिपतेस्तथा ।। ३१.२६ ।।"
  },
  {
    "text": "ततः शक्रेण तुष्टेन लेभे तस्माद्बृहद्रथः।\nततो हत्वा जरासन्धं भीमस्तं रथमुत्तमम्।\nप्रददौ वासुदेवाय प्रीत्या कौरवनन्दनः ।। ३१.२७ ।।"
  },
  {
    "text": "स जरां प्राप्य राजर्षिर्ययातिर्नहुषात्मजः।\nपुत्रं ज्येष्ठं वरिष्ठञ्च यदुमित्यब्रवीद्वचः ।।३१.२८ ।।"
  },
  {
    "text": "जरावली च मां तात पलितानि च पर्यगुः ।\nकाव्यस्योशनसः शापान्न च तृप्तोऽस्मि यौवने ।। ३१.२९ ।।"
  },
  {
    "text": "त्वं यदो प्रतिपद्यस्व पाप्मानं जरया सह।\nजरां मे प्रतिगृह्णीष्व तं यदुः प्रत्युवाच ह ।। ३१.३० ।।"
  },
  {
    "text": "अनिर्दिष्टा मया भिक्षा ब्राह्मणस्य प्रतिश्रुता ।\nसा च व्यायामसाध्या वै न ग्रहीष्यामि ते जराम् ।। ३१.३१ ।।"
  },
  {
    "text": "जराया बहवो दोषा पानभोजनकारिणः।\nतस्माज्जरान्न ते राजन् ग्रहीतुमहमुत्सहे ।। ३१.३२ ।।"
  },
  {
    "text": "सितश्मश्रुधरो दीनो जरया शिथिलीकृतः।\nबली सन्नतगात्रश्च दुर्द्दशो दुर्बलाकृतिः ।। ३१.३३ ।।"
  },
  {
    "text": "अशक्तः कार्यकरणे परिभूतस्तु यौवने।\nमहोपभीतिभिश्चैव तां जरान्नाभिकामये ।। ३१.३४ ।।"
  },
  {
    "text": "सन्ति ते बहवः पुत्रा मत्तः प्रियतरा नृप।\nप्रतिगृह्णन्तु धर्मज्ञ पुत्रमन्यं वृणीष्व वै ।। ३१.३५ ।।"
  },
  {
    "text": "स एवमुक्तो यदुना तीव्रकोपसमन्वितः।\nउवाच वदतां श्रेष्छो ज्येष्ठं तं गर्हयन् सुतम् ।। ३१.३६ ।।"
  },
  {
    "text": "आश्रमः कश्च वान्योऽस्ति को वा धर्मविधिस्तव।\nमामनादृत्य दुर्बुद्धे यदात्थ नवदेशिक ।। ३१.३७ ।।"
  },
  {
    "text": "एवमुक्त्वा यदुं राजा शशापैनं स मन्युमान् ।\nयस्त्वं मे हृदयाज्जातो वयः स्वं न प्रयच्छसि ।। ३१.३८ ।।"
  },
  {
    "text": "तस्मान्न राज्यभाग् मूढ प्रजा ते वै भविष्यति।\nतुर्वसो प्रतिपद्यस्व पाप्मानं जरया सह ।। ३१.३९ ।।"
  },
  {
    "text": "तुर्वसुरुवाच।।\nन कामये जरां तात सामभोगप्रणाशिनीम्।\nजराया बहवो दोषाः पानभोजनकारिणः।\nतस्माज्जरां न ते राजन् ग्रहीतुमहमुत्सहे ।। ३१.४० ।।"
  },
  {
    "text": "ययातिरुवाच।।\nयस्त्वं मे हृदयाज्जातो वयः स्वन्न प्रयच्छसि।\nतस्मात् प्रजा समुच्छेदं तुर्वसो तव यास्यति ।। ३१.४१ ।।"
  },
  {
    "text": "असङ्कीर्णा च धर्मेण प्रतिलोमवरेषु च।\nपिशितादिषु चान्येषु मूढ राजा भविष्यसि ।। ३१.४२ ।।"
  },
  {
    "text": "गुरु दारप्रसक्तेषु तिर्यग्योनिगतेषु वा।\nपशुधर्मेषु म्लेच्छेषु भविष्यति न संशयः ।। ३१.४३ ।।"
  },
  {
    "text": "सूत उवाच।\nएवन्तु तुर्वसुं शप्त्वा ययातिः सुतमात्मनः।\nशर्मिष्ठायाः सुतं द्रुह्युमिदं वचनमब्रवीत् ।। ३१.४४ ।।"
  },
  {
    "text": "द्रुह्यो त्वं प्रतिपद्यस्व वर्णरूपविनाशिनीम्।\nजरां वर्षसहस्रं वै यौवनं स्वन्ददस्व मे ।। ३१.४५ ।।"
  },
  {
    "text": "पूर्णे वर्षसहस्रे ते प्रतिदास्यामि यौवनम्।\nस्वञ्चादास्यामि बूयोऽहं पाप्मानं जरया सह ।। ३१.४६ ।।"
  },
  {
    "text": "द्रुह्युरुवाच।।\nन गजं न रथं नाश्वं जीर्णो भुङ्क्ते न च स्त्रियम् ।।"
  },
  {
    "text": "न सङ्गश्चास्य भवति न जरां तेन कामये ।। ३१.४७ ।।"
  },
  {
    "text": "ययातिरुवाच।।\nयस्त्वं मे हृदयाज्जातो वयः स्वन्न प्रयच्छसि।\nतस्माद् द्रुह्यो प्रियः कामो न ते सम्पत्स्यते क्वचित् ।। ३१.४८ ।।"
  },
  {
    "text": "नौप्लवोत्तरसञ्चारस्तत्र नित्यं भविष्यति।\nअराजभ्राजवंशस्त्वं तत्र नित्यं भविष्यसि ।। ३१.४९ ।।"
  },
  {
    "text": "अनो त्वं प्रतिपद्यस्व पाप्मानं जरया सह।\nएवं वर्षसहस्रन्तु चरेयं यौवनेन ते ।। ३१.५० ।।"
  },
  {
    "text": "अनुरुवाच।।\nजीर्णः शिशुवरं दत्ते जरया ह्यशुचिः सदा।।\nन जुहोति स कालेऽग्नि तां जरान्नाबिकामये ।। ३१.५१ ।।"
  },
  {
    "text": "ययातिरुवाच।।\nयस्त्वं मे हृदयाज्जातो वयः स्वन्न प्रयच्छसि।\nजरादोषस्त्वयोक्तोऽयं तस्मात्ते प्रतिपत्स्यते ।। ३१.५२ ।।"
  },
  {
    "text": "प्रजा च यौवनं प्राप्ता विनशिष्यत्यतस्तव।\nअग्निप्रस्कन्दनपरस्त्वं चाप्येव भविष्यसि ।। ३१.५३ ।।"
  },
  {
    "text": "पूरो त्वं प्रतिपद्यस्व पाप्मानञ्जरया सह।\nजरावली च मान्तात पलितानि च पर्यगुः ।। ३१.५४ ।।"
  },
  {
    "text": "काव्यस्योशनसः शापान्न च तृप्तोऽस्मि यौवने।\nकञ्चित्कालञ्जरेयं वै विषयान् वयसा तव ।। ३१.५५ ।।"
  },
  {
    "text": "पूर्णें वर्षसहस्रे ते प्रतिदास्यामि यौवनम्।\nस्वञ्चैव प्रतिपत्स्यामि पाप्मानञ्जरया सह ।। ३१.५६ ।।"
  },
  {
    "text": "सूत उवाच।।\nएवमुक्तः प्रत्युवाच पुत्रः पितरमञ्जसा।\nयथानुमन्यसे तात करिष्यामि तथैव च ।। ३१.५७ ।।"
  },
  {
    "text": "प्रतिपत्स्यामि ते राजन् पाप्मानं जरया सह।\nगृहाण यौवनं मत्तश्चर कामान् यथेप्सितान् ।। ३१.५८ ।।"
  },
  {
    "text": "जरयाहं प्रतिच्छन्नो वयोरूपधरस्तव।\nयौवनं भवते दत्त्वा चरिष्यामि यथार्तवत् ।। ३१.५९ ।।"
  },
  {
    "text": "ययातिरुवाच।।\nपूरो प्रीतोऽस्मि भद्रन्ते प्रीतश्चेदं ददामि ते।\nसर्वकामसमृद्धा ते प्रजा राज्ये भविष्यति ।। ३१.६० ।।"
  },
  {
    "text": "सूत उवाच।।\nपूरोरनुमतो राजा ययातिः स्वां जरान्ततः।\nसंक्रामयामास तदा प्रसादाद्भार्गवस्य तु ।। ३१.६१ ।।"
  },
  {
    "text": "यौवनेनाथ वयसा ययातिरनहुषात्मजः ।\nप्रीतियुक्तो नरश्रेष्ठश्चचार विषयान् स्वकान् ।। ३१.६२ ।।"
  },
  {
    "text": "यथाकामं यथोत्साहं यथाकालं यथासुखम्।\nधर्म्माविरोधाद्राजेन्द्रो यथार्हति स एव हि ।। ३१.६३ ।।"
  },
  {
    "text": "देवानतर्पयद्यज्ञैः पितॄञ्छ्राद्धैस्तथैव च।\nदीनांश्चानुग्रहैरिष्टैः कामैश्च द्विजसत्तमान् ।। ३१.६४ ।।"
  },
  {
    "text": "अतिथीनन्नपानैश्च वैश्यांश्च परिपालनैः।\nआनृशंस्येन शूद्रांश्च दस्यून् संनिग्रहेण च ।। ३१.६५ ।।"
  },
  {
    "text": "धर्म्मेण च प्रजाः सर्व्वा यथावदनुरञ्जयन्।\nययातिः पालयामास साक्षादिन्द्र इवापरः ।। ३१.६६ ।।"
  },
  {
    "text": "स राजा सिंहविक्रान्तो युवा विषयगोचरः।\nअविरोधेन धर्मस्य चचार सुखमुत्तमम् ।। ३१.६७ ।।"
  },
  {
    "text": "स मार्गमाणः कामानामन्तर्दोषनिदर्शनात्।\nविश्वासहेतो रेमे वै वैब्राजे नन्दने वने ।। ३१.६८ ।।"
  },
  {
    "text": "अपश्यत्स यदा तां वै वर्द्धमानां नृपस्तदा।\nगत्वा पूरोः सकाशं वै स्वां जरा प्रत्यपद्यत ।। ३१.६९ ।।"
  },
  {
    "text": "स सम्प्राप्य तु तान् कामांस्तृप्तः खिन्नश्च पार्थिवः।\nकालं वर्षसहस्रं वै सस्मार मनुजाधिपः। ।। ३१.७० ।।"
  },
  {
    "text": "परिसङ्ख्याय कालञ्च कलाकाष्ठास्तथैव च।\nपूर्णं मत्त्वा ततः कालं पूरुं पुत्रमुवाच ह ।। ३१.७१ ।।"
  },
  {
    "text": "यथासुखं यथोत्साहं यथाकालमरिंदम।\nसेविता विषयाः पुत्र यौवनेन मया तव ।। ३१.७२ ।।"
  },
  {
    "text": "पूरो प्रीतोऽस्मि भद्रं ते गृहाण त्वं स्वयौवनम्।\nराष्ट्रञ्च नृपं पूरुं पुत्रं कनीयसम्।\nब्राह्मणप्रमुखा वर्णा इदं वचनमब्रुवन् ।। ३१.७३ ।।"
  },
  {
    "text": "प्रतिपेदे जरां राजा ययातिर्नहुषात्मजः।\nयौवनं प्रतिपेदे च पूरुः स्वं पुनरात्मनः ।। ३१.७४ ।।"
  },
  {
    "text": "अभिषेक्तुकामञ्च नृपं पूरुं पुत्रं कनीयसम्।\nब्राह्मणप्रमुखा वर्णा इदं वचनमब्रुवन् ।। ३१.७५ ।।"
  },
  {
    "text": "कथं शुक्रस्य नप्तारं देवयान्याः सुतं प्रभो।\nश्रेष्ठं यदुमतिक्रम्य पूरो राज्यं प्रदास्यसि ।। ३१.७६ ।।"
  },
  {
    "text": "यदुर्ज्येष्ठस्तव सुतो जातस्तमनु तुर्वसुः।\nशर्मिष्ठायाः सुतो द्रुह्युस्तनोऽनुः पूरुरेव च ।। ३१.७७ ।।"
  },
  {
    "text": "कथं ज्येष्ठानतिक्रम्य कनीयान् राज्यमर्हति ।\nअतः सम्बोधयामि त्वां धर्म्मं समनुपालय ।। ३१.७८ ।।"
  },
  {
    "text": "ययातिरुवाच।।\nब्राह्मणप्रमुखा वर्णाः सर्वे श्रृण्वन्तु मे वचः।\nज्येष्टं प्रति यथा रार्ष्ट्रं न देयं मे कथञ्चन ।। ३१.७९ ।।"
  },
  {
    "text": "माता पित्रोर्वचनकृत्स हि पुत्रः प्रशस्यते ।\nमम ज्येष्ठेन यदुना नियोगो नानुपालितः ।। ३१.८० ।।"
  },
  {
    "text": "प्रतिकूलं पितुर्यश्च न स पुत्रः सतां मतः।\nस पुत्रः पुत्रवद् यश्च वर्त्तते पितृमातृषु ।। ३१.८१ ।।"
  },
  {
    "text": "यदुनाहमवज्ञातस्तथा तुर्वसुनापि च।\nद्रुह्युणा चानुना चैवमप्यवज्ञा कृता भृशम् ।। ३१.८२ ।।"
  },
  {
    "text": "पूरुणा तु कृतं वाक्यं मानितश्च विशेषतः।\nकनीयान् मम दायादो जरा येन धृता मम।\nसर्वकामः सर्वकृतः पूरुणा पुत्रकारिणा ।। ३१.८३ ।।"
  },
  {
    "text": "शुक्रेण च वरो दत्तः काव्ये नोशनसा स्वयम्।\nपुत्रो यस्त्वानुवर्त्तेत स राजा ते महामते ।। ३१.८४ ।।"
  },
  {
    "text": "भवतोऽनुमतोप्येवं पूरु राष्ट्रेऽभिषिच्यताम् ।\nयःपुत्रो गुणसम्पन्नो मातापित्रोर्हितः सदा।\nसर्वमर्हति कल्याणं कनीयानपि स प्रभुः ।। ३१.८५ ।।"
  },
  {
    "text": "अर्हः पूरुरिदं राष्ट्रं यः प्रियः प्रियकृत्तव।\nवरदानेन शुक्रस्य न शक्यं वक्तुमुत्तरम् ।। ३१.८६ ।।"
  },
  {
    "text": "पौरजानपदैस्तुष्टैरित्युक्तो नाहुषस्तदा।\nअभिषिच्य ततः पूरुं स्वराष्ट्रे सुतमात्मनः ।। ३१.८७ ।।"
  },
  {
    "text": "दिशि दक्षिणपूर्वस्यां तुर्वसुं तु न्यवेशयत्।\nदक्षिणापरतो राजा यदुं श्रेष्ठं न्यवेशयत् ।। ३१.८८ ।।"
  },
  {
    "text": "प्रतीच्यामुत्तरस्याञ्च द्रुह्युञ्चानुञ्च तावुभौ।\nसप्तद्वीपां ययातिस्तु जित्त्वा पृथ्वीं ससागराम्।\nव्यभजत् पञ्चधा राजा पुत्रेभ्यो नाहुषस्तदा ।। ३१.८९ ।।"
  },
  {
    "text": "तैरियं पृथिवी सर्वा सप्तद्वीपा सपत्तना।\nयथाप्रदेशं धर्मज्ञैर्धर्म्मेण प्रतिपाल्यते ।। ३१.९० ।।"
  },
  {
    "text": "एवं विसृज्य पृथिवीं पुत्रेभ्यो नाहुषस्तदा।\nपुत्रसंक्रामितश्रीस्तु प्रीतिमानभवन्नृपः ।। ३१.९१ ।।"
  },
  {
    "text": "धनुर्न्यस्य पृषत्कांश्च राज्यञ्चैव सुतेषु तु।\nप्रीतिमानभवद्राजा भारमावेश्य बन्धुषु ।। ३१.९२ ।।"
  },
  {
    "text": "अत्र गाथा महाराज्ञा पुरा गीता ययातिना।\nयोऽभिप्रेत्याहरन् कामान् कूर्मोङ्गानीव सर्वशः ।। ३१.९३ ।।"
  },
  {
    "text": "न जातु कामः कामानामुपभोगेन शाम्यति।\nहविषा कृष्णवर्त्मेव भूय एवाभिवर्द्धते ।। ३१.९४ ।।"
  },
  {
    "text": "यत् पृथिव्यां व्रीहियवं हिरण्यं पशवः स्त्रियः ।\nनालमेकस्य तत्सर्वमिति पश्यन्न मुह्यति ।। ३१.९५ ।।"
  },
  {
    "text": "यदा तु कुरुते भावं सर्व्वभूतेषु पावकम्।\nकर्म्मणा मनसा वाचा ब्रह्म सम्पद्यते तदा ।। ३१.९६ ।।"
  },
  {
    "text": "यदा परान्न बिभेति यदा त्वस्मान्न बिभ्यति।\nयदा नेच्छति न द्वेष्टि ब्रह्म सम्पद्यते तदा ।। ३१.९७ ।।"
  },
  {
    "text": "या दुस्त्यजा दुर्म्मतिभिर्या न जीर्यति जीर्य्यतः।\nदोषाप्राणान्तिको रागस्तां तृष्णान्त्यजतः सुखम् ।। ३१.९८ ।।"
  },
  {
    "text": "जीर्य्यन्ति जीर्यतः कोशा दन्ता जीर्यन्ति जर्यितः।\nजीविताशा धनाशा च जीर्य्यतोपि न जीर्यति ।। ३१.९९ ।।"
  },
  {
    "text": "यच्चाकामसुखं लोके यच्च दिव्यं महत् सुखम्।\nतृष्णास्य च सुखस्यैव कलां नार्हति षोडशीम् ।। ३१.१०० ।।"
  },
  {
    "text": "एवमुक्त्वा स राजर्षिः सदारः प्रस्थितो वनम्।\nभृगुतुङ्गे तपस्तप्त्वा तत्रैव च महायशाः।\nपालयित्वा व्रतशतं तत्रैव स्वर्गमाप्नुयात् ।। ३१.१०१ ।।"
  },
  {
    "text": "तस्य वंशास्तु पञ्चैते पुण्या देवर्षिसत्कृताः।\nयैर्व्याप्ता पृथिवी कृत्स्ना सूर्यस्येव गभस्तिभिः ।। ३१.१०२ ।।"
  },
  {
    "text": "धन्यः प्रजावानायुष्मान् कीर्तिमांश्च भवेन्नरः।\nययातेश्चरितं सर्वं पठञ्छृण्वन् द्विजोत्तमः ।। ३१.१०३ ।।"
  },
  {
    "text": "इति श्रीमहापुराणे वायुप्रोक्ते चन्द्र वंशकीर्त्तनं नामैकत्रिंशोऽद्यायः ।। ३१ ।।*"
  }
]
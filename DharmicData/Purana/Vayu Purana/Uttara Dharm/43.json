[
  {
    "text": "।।वायुरुवाच।।\nअत ऊर्द्ध्वं प्रवक्ष्यामि गयामाहात्म्यमुत्तमम्।\nयच्छ्रुत्वा सर्व्वपापेभ्यो मुच्यते नात्रसंशयः ।। ४३.१ ।।"
  },
  {
    "text": "।।सूत उवाच।।\nसनकाद्यैर्म्महाभागैर्देवर्षिः स च नारदः।\nसनत्कुमारं पप्रच्छ प्रणम्य विधिपूर्व्वकम् ।। ४३.२ ।।"
  },
  {
    "text": "नारद उवाच।।\nसनत्कुमार मे ब्रूहि तीर्थं तीर्थोत्तमोत्तमम्।\nतारकं सर्वभूतानां पठतां श्रृण्वतां तथा ।। ४३.३ ।।"
  },
  {
    "text": "सनत्कुमार उवाच।।\nवक्ष्ये तीर्थवरं पुण्यं श्राद्धादौ सर्वतारकम्।\nगयातीर्थं सर्वदेशे तीर्थेभ्योऽप्यधिकं श्रृणु ।। ४३.४ ।।"
  },
  {
    "text": "गयासुरस्तपस्तेपे ब्रह्मणा क्रतवेऽर्थितः।\nप्राप्तस्य तस्य शिरसि शिलां धर्मो ह्यधारयत् ।। ४३.५ ।।"
  },
  {
    "text": "तत्र ब्रह्माऽकरोद्यागं स्थितश्चापि गदाधरः।\nफल्गुतीर्थादिरूपेण निश्चलार्थमहर्निशम्।\nगयासुरस्य विप्रेन्द्रब्रह्माद्यैर्दैवतैः सह ।। ४३.६ ।।"
  },
  {
    "text": "कृतयज्ञो ददौ ब्रह्मा ब्राह्मणेभ्यो गृहादिकम्।\nस्वेतकल्पे तु वाराहे गयायागमकारयत् ।। ४३.७ ।।"
  },
  {
    "text": "गयानाम्ना गया ख्याता क्षेत्रं ब्रह्नमभिकांक्षितम्।\nकांक्षन्ति पितरः पुत्रान्नरकाद्भयभीरवः ।। ४३.८ ।।"
  },
  {
    "text": "गयां यास्यति यः पुत्रः स नस्त्राता भविष्यति।\nगयाप्राप्तं सुतं दृष्ट्वा पितॄणामुत्सवो भवेत्।\nपद्भ्यामपि जलं स्पृष्ट्वा सोऽस्मभ्यं किं न दास्यति ।। ४३.९ ।।"
  },
  {
    "text": "गयां गत्वान्नदाता यः पितरस्तेन पुत्रिणः ।\nपक्षत्रयनिवासी च पुनात्यासप्तमं कुलम्।\nनो चेत्पञ्चदशाहं वा सप्तरात्रिं त्रिरात्रिकम् ।। ४३.१० ।।"
  },
  {
    "text": "महाकल्पकृतं पापं गयां प्राप्य विनश्यति।\nपिण्डं दद्याच्च पित्रादेरात्मनोऽपि तिलैर्विना ।। ४३.११ ।।"
  },
  {
    "text": "ब्रह्महत्या सुरापानं स्तेयं गुर्व्वङ्गनागमः।\nपापंतत्सङ्गजं सर्व्वं गयाश्राद्धाद्विनश्यति ।। ४३.१२ ।।"
  },
  {
    "text": "आत्मजोऽप्यन्यजो वापि गयाभूमौ यदा तदा।\nयन्नाम्ना पातयेत्पिण्डं तं नयेद्ब्रह्म शाश्वतम् ।। ४३.१३ ।।"
  },
  {
    "text": "ब्रह्मज्ञानं गयाश्राद्धं गोगृहे मरणं तथा।\nवासः पुंसां कुरुक्षेत्रे मुक्तिरेषा चतुर्व्विधा ।। ४३.१४ ।।"
  },
  {
    "text": "ब्रह्मज्ञानेन किं कार्य्यं गोगृहे मरणेन किम्।\nवासेन किं कुरुक्षेत्रे यदि पुत्रो गयां व्रजेत् ।। ४३.१५ ।।"
  },
  {
    "text": "गयायां सर्व्वकालेषु पिण्डं दद्याद्विचक्षणः।\nअधिमासे जन्मदिने चास्तेऽपि गुरुशुक्रयोः ।। ४३.१६ ।।"
  },
  {
    "text": "न त्यक्तव्यं गयाश्राद्धं सिंहस्थेऽपि बृहस्पतौ।\nतथा दैवप्रमादेन प्रहतेषु व्रणेषु च।\nपुनः कर्म्माधिकारी च श्राद्धकृद्ब्रह्मलोकभाक् ।। ४३.१७ ।।"
  },
  {
    "text": "सकृद्गयाभिगमनं सकृत्पिण्डस्य पातनम्।\nदुर्लभं किं पुनर्न्नित्यमस्मिन्नेव व्यवस्थितिः ।। ४३.१८ ।।"
  },
  {
    "text": "प्रमादान्म्रियते क्षेत्रे ब्रह्मादेर्मुक्तिदायके।\nब्रह्मज्ञानाद्यथा मुक्तिर्लभ्यते नात्र संशयः ।। ४३.१९ ।।"
  },
  {
    "text": "कीटकादिमृतानाञ्च पितॄणां तारणाय च।\nतस्मात्सर्व्वप्रयत्नेन कर्त्तव्यं सुविचक्षणैः ।। ४३.२० ।।"
  },
  {
    "text": "ब्रह्मप्रकल्पितान्विप्रान्हव्यकव्यादिनाऽर्च्चयेत्।\nतैस्तुष्टैस्तोषिताः सर्व्वाः पितृभिः सह देवताः ।। ४३.२१ ।।"
  },
  {
    "text": "मुण्डनं चोपवासश्च सर्व्वतीर्थेष्वयं विधिः।\nवर्जयित्वा कुरुक्षेत्रं विशालां विरजां गयाम् ।। ४३.२२ ।।"
  },
  {
    "text": "दण्डंप्रदर्शयेद्भिक्षुर्गयां गत्वा न पिण्डदः।\nदण्डं न्यस्ता विष्णुपदे पितृभिः सह मुच्यते ।। ४३.२३ ।।"
  },
  {
    "text": "न दण्डी किल्बिषं धत्ते पुण्यं वा परमार्थतः।\nअतः सर्व्वां क्रियां त्यक्त्वा विष्णुं ध्यायति भावुकः ।। ४३.२४ ।।"
  },
  {
    "text": "संन्यसेत्सर्व्वकर्म्माणि वेदमेकं न संन्यसेत्।\nमुण्डं कुर्य्याच्च पूर्व्वेऽस्मिन्पश्चिमे दक्षिणोत्तरे ।। ४३.२५ ।।"
  },
  {
    "text": "सार्द्धं क्रोशद्वयं मानं गयेति ब्रह्मणेरितम्।\nपञ्चक्रोशं गयाक्षेत्रं क्रोशमेकं गयाशिरः ।। ४३.२६ ।।"
  },
  {
    "text": "तन्मध्ये सर्व्वतीर्थानि त्रैलोक्ये यानि सन्ति वै।\nश्राद्धकृद्यो गयाक्षेत्रे पितॄणामनृणो हि सः ।। ४३.२७ ।।"
  },
  {
    "text": "शिरसि श्राद्धकृद्यस्तु कुलानां शतमुद्धरेत्।\nगृहाच्चलितमात्रेण गयायां गमनं प्रति।\nस्वर्गा रोहणसोपानं पितॄणाञ्च पदे पदे ।। ४३.२८ ।।"
  },
  {
    "text": "पदे पदेऽश्वमेधस्य यत्फलं गच्छतो गयाम्।\nतत्फलञ्च भवेन्नूनं समग्रं नात्र संशयः ।। ४३.२९ ।।"
  },
  {
    "text": "पायसेनापि चरुणा सक्तुना पिष्टकेन वा।\nतण्डुलैः फलमूलाद्यैर्गयायां पिण्डपातनम् ।। ४३.३० ।।"
  },
  {
    "text": "तिलकल्केन खण्डेन गुडेन सघृतेन वा।\nकेवलेनैव दध्ना वा ऊर्जेन मधुनाऽथ वा ।। ४३.३१ ।।"
  },
  {
    "text": "पिण्याकं सघृतं खण्डं पितृभ्योऽक्षयमित्युत।\nइज्यते वार्त्तवं भोज्यं हविष्यान्नं मुनीरितम् ।। ४३.३२ ।।"
  },
  {
    "text": "एकतः सर्व्ववस्तूनि रसवन्ति मधूनि हि।\nस्मृत्वा गदाधराङघ्र्यब्जं फल्गुतीर्थाम्बु चैकतः ।। ४३.३३ ।।"
  },
  {
    "text": "पिण्डासनं पिण्डदानं पुनः प्रत्यवनेजनम्।\nदक्षिणा चान्न सङ्कल्पस्तीर्थश्राद्धेष्वयं विधिः ।। ४३.३४ ।।"
  },
  {
    "text": "नावाहनं न दिग्बन्धो न दोषो दृष्टिसम्भवः।\nसकारुण्येन कर्त्तव्यं तीर्थश्राद्धं विचक्षणैः ।। ४३.३५ ।।"
  },
  {
    "text": "अन्यत्रावाहिताः काले पितरो यान्त्यमुं प्रति।\nतीर्थे सदा वसन्त्येते तस्मादावाहनं न हि ।। ४३.३६ ।।"
  },
  {
    "text": "तीर्थश्राद्धं प्रयच्छद्भिः पुरुषैः फलकाङ्क्षिभिः।\nकामं क्रोधं तथा लोभं त्यक्त्वा कार्य्या क्रियाऽनिशम् ।। ४३.३७ ।।"
  },
  {
    "text": "ब्रह्मचार्य्यकभोजी च भूशायी सत्यवाक्छुचिः।\nसर्व्वभूतहिते रक्तः स तीर्थफलमश्नुते ।। ४३.३८ ।।"
  },
  {
    "text": "तीर्थान्यनुसरन्धीरः पाषण्डं पूर्व्वतस्त्यजेत्।\nपाषण्ढः स च विज्ञेयो यो भवेत्कामकारतः ।। ४३.३९ ।।"
  },
  {
    "text": "तीर्थेषु ये नरा धीराः कर्म्म कुर्व्वन्ति तद्घताः।\nयथा ब्रह्मविदो वेद्यं वस्तु चानन्यचेतसः।\nप्रविशन्ति परेशाख्यं ब्रह्म ब्रह्मपरायणाः ।। ४३.४० ।।"
  },
  {
    "text": "यास्ते वैतरणी नाम नदी त्रैलोक्यविश्रुता।\nसाऽवतीर्णा गयाक्षेत्रे पितॄणां तारणाय वै।\nस्नातो गोदो वैतरण्यां त्रिःसप्तकुलमुद्धरेत् ।। ४३.४१ ।।"
  },
  {
    "text": "तथाऽक्षयवटं गत्वा विप्रान्सन्तोषयिष्यति।\nब्रह्मप्रकल्पितान्विप्रान्हव्यकव्यादिनाऽर्च्चयेत्।\nतैस्तुष्टैस्तोषिताः सर्व्वाः पितृभिः सह देवताः ।। ४३.४२ ।।"
  },
  {
    "text": "गयायां न हि तत्स्थानं यत्र तीर्थं न विद्यते।\nसान्निध्यं सर्व्वतीर्थानां गयातीर्थं ततो वरम् ।। ४३.४३ ।।"
  },
  {
    "text": "मीने मेषे स्थिते सूर्य्ये कन्यायां कार्मुके घटे।\nदुर्ल्लभं त्रिषु लोकेषु गयायां पिण्डपातनम् ।। ४३.४४ ।।"
  },
  {
    "text": "मकरे वर्त्तमाने च ग्रहणे चन्द्रसूर्य्ययोः ।\nदुर्ल्लभं त्रिषु लोकेषु गयाश्राद्धं सुदुर्ल्लभम् ।। ४३.४५ ।।"
  },
  {
    "text": "गयायां पिण्डदानेन यत्फलं लभते नरः।\nन तच्छक्यं मया वक्तुं कल्पकोटिशतैरपि ।। ४३.४६ ।।"
  },
  {
    "text": "इति श्रीमहापुराणे वायुप्रोक्ते गयामाहात्म्यं नाम त्रिचत्वारिंशोऽद्यायः ।। ४३ ।।*"
  }
]
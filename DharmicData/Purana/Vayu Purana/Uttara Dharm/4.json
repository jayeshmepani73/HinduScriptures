[
  {
    "text": "।।ऋषय ऊचुः ।।\nश्रुत्वा पादं द्वितीयन्तु क्रान्तं सूतेन धीमता।\nअतस्तृतीयं पप्रच्छ पादं वै शांशपायनः ।। ४.१ ।।\nपाद क्रान्तो द्वितीयोऽयमनु षङ्गेण यस्त्वया।\nतृतीयं विस्तरात्पादं सोपोद्वातं प्रकीर्त्तय।\nएवमुक्तोऽब्रवीत्सूतः प्रहृष्टेनान्तरात्मना ।। ४.२ ।।\n।।सूत उवाच।।\nकीर्त्तयिष्ये तृतीयञ्च सोपोद्वातं सविस्तरम्।\nपादं समुदयाद्विप्रा गदतो मे निबोधत ।। ४.३ ।।\nमनोर्वैवस्वतस्येमं साम्प्रतस्य महात्मनः।\nविस्तरेणानुपूर्व्या च निसर्गं श्रृणुत द्विजाः ।। ४.४ ।।\nचतुर्युगैकसप्तत्या सङ्ख्यातः पूर्वमेव तु।\nसह देवगणैश्चैव ऋषिभिर्दानवैः सह ।। ४.५ ।।\nपितृगन्धर्वयक्षैश्च रक्षोभूतगणैस्तथा।\nमानुषैः पशुभिश्चैव पक्षिभिः स्थावरैः सह ।। ४.६ ।।\nमन्वादिकं भविष्यान्तमाख्यानैर्बहुविस्तरम् ।\nवक्ष्ये वैवस्वतं सर्गं नमस्कृत्य विवस्वते ।। ४.७ ।।\nआद्ये मन्वन्तरेऽतीताः सर्गाः प्रावर्त्तकाश्च ये।\nस्वायम्भुवेऽन्तरे पूर्वं सप्तासन् ये महर्षयः।\nचाक्षुषस्यान्तरेऽतीते प्राप्ते वैवस्वते पुनः ।। ४.८ ।।\nदक्षस्य च ऋषीणाञ्च भृग्वादीनां महौजसाम्।\nशापान्महेश्वरस्यासीत् प्रादुर्भावो महात्मनाम् ।। ४.९ ।।\nभूयः सप्तर्षयस्ते च उत्पन्नाः सप्त मानसाः।\nपुत्रत्वे कल्पिताश्चैव स्वयमेव स्वयम्भुवा ।। ४.१० ।।\nप्रजासन्तानकृद्भिस्तैरुत्पद्यद्भिर्महात्मभिः।\nपुनः प्रवर्त्तितः सर्गो यथापूर्वं यथाक्रमम् ।। ४.११ ।।\nतेषां प्रसूतिं वक्ष्यामि विशुद्धज्ञानकर्मणाम्।\nसमासव्यासयोगाभ्यां यथावदनुपूर्वशः ।। ४.१२ ।।\nयेषामन्वयसम्भूतैर्लोकोऽयं सचराचरः।\nपुनः स पूरितः सर्गो ग्रह नक्षत्रमण्डितः ।। ४.१३ ।।\nएतच्छ्रुत्वा वचस्तस्य मुनीनां संशयोऽभवत् ।\nततस्तं संशयाविष्टाः सूतं संशयनिश्चये।\nसत्कृत्य परिपप्रच्छुर्मुनयः शंसितव्रताः ।। ४.१४ ।।\n।।ऋषय ऊचुः।।\nकथं सप्तर्षयः पूर्व्वमुत्पन्नाः सप्त मानसाः।\nपुत्रत्वे कल्पिताश्चैव तन्नो निगद सत्तम।\nततोऽब्रवीन्महातेजाः सूत पौराणिकः शुभम् ।। ४.१५ ।।\nकथं सप्तर्षयः सिद्धा ये वै स्वायम्भुवेऽन्तरे।\nमन्वन्तरं समासाद्य पुनर्वैवस्वतं किल ।। ४.१६ ।।\nभवाभिशापात्संविद्धा ह्यप्राप्तास्ते तदा तपः।\nउपपन्ना जने लोके सकृदागामिनस्तु ते ।। ४.१७ ।।\nऊचुः सर्वे ततोऽन्योन्यं जनलोके महर्षयः।\nऊचुरेव महाभागा वारुणे वितते क्रतौ ।। ४.१८ ।।\nसर्वे वयं प्रसूयामश्चाक्षुषस्यान्तरे मनोः।\nपितामहात्मजाः सर्वे ततः श्रेयो भविष्यति ।। ४.१९ ।।\nस्वायम्भुवेऽन्तरे शप्ताः सप्तार्थं ते भवेन तु।\nजज्ञिरे वै पुनस्ते ह जनलोकाद्दिवं गता ।। ४.२० ।।\nदेवस्य महतो यज्ञे वारुणीं बिभ्रतस्तनुम्।\nब्रह्मणो जुह्वतः शुक्रमग्नौ पूर्वं प्रजेप्सया।\nऋषयो जज्ञिरे पूर्वं द्वितीयमिति नः श्रुतम् ।। ४.२१ ।।\nभृगुरङ्गिरा मरीचिः पुलस्त्यः पुलहः क्रतुः।\nअत्रिश्चैव वसिष्ठश्च अष्टौ ते ब्रह्मणः सुताः ।। ४.२२ ।।\nतथास्य वितते यज्ञे देवाः सर्वे समागताः।\nयज्ञाङ्गानि च सर्वाणि वषट्कारश्च मूर्तिमान् ।। ४.२३ ।।\nमूर्त्तिमन्ति च सामानि यजूंषि च सहस्रशः।\nऋग्वेद श्चाभवत्तत्र पदक्रमविभूषितः ।। ४.२४ ।।\nयजुर्वेदश्च वृत्ताढ्य ओङ्कारवदनोज्ज्वलः।\nस्थितो यज्ञार्थसंपृक्तसूक्तब्राह्मणमन्त्रवान् ।। ४.२५ ।।\nसामवेदश्च वृत्ताढ्यः सर्वगेयपुरःसरः।\nविश्वावस्वादिभिः सार्द्धं गन्धर्वैः सम्भृतोऽभवत् ।। ४.२६ ।।\nब्रह्म वेदस्तथा घोरैः कृत्याविधिभिरन्वितः।\nप्रत्यङ्गिरसयोगैश्च द्विशरीरशिरोऽभवत् ।। ४.२७ ।।\nलक्षणानि स्वराः स्तोभा निरुक्तस्वरभक्तयः।\nआश्रयस्तु वषट्‌कारो निग्रहप्रग्रहावपि ।। ४.२८ ।।\nदीप्ता दीप्तिरिलादेवी दिशः प्रदिशगीश्वराः ।\nदेवकन्याश्च पत्न्यश्च तथा मातर एव च ।। ४.२९ ।।\nआयुः सर्वत एवैते देवस्य यजतो मुखे।\nमूर्त्तिमन्तः स्वरूपाख्या वरुणस्य वपुर्भृतः ।। ४.३० ।।\nस्वयम्भुवस्तु ता दृष्ट्वा रेतः समपतद्भुवि।\nब्रह्मर्षेर्भावभूतस्य विधानाच्च न संशयः ।। ४.३१ ।।\nकृत्वा जुहाव स्रुग्भ्याञ्च स्रुवेण परिगृह्य च।\nआज्यवज्जुहुवाञ्जक्रे मन्त्रवच्च पितामहः ।। ४.३२ ।।\nततः स जनयामास भूतग्रामं प्रजापतिः।\nतस्यार्वाक् तेजसस्तस्य यज्ञे लोकेषु तैजसम्।\nतमसाभावव्याप्यत्वं तथा सत्त्वं तथा रजः ।। ४.३३ ।।\nसगुणात्तेजसो नित्यमाकाशे तमसि स्थितम्।\nतमसस्तेजसत्वाच्च सर्वभूतानि जज्ञिरे ।। ४.३४ ।।\nयदा तस्मिन्नजायन्त काले पुत्रास्तु कर्मजाः।\nआज्यस्थाल्यामुपादाय स्वशुक्रं हुतवांश्च ह ।। ४.३५ ।।\nशुक्रे हुतेऽथ तस्मिंस्तु प्रादुर्भूता महर्षयः।\nज्वलन्तो वपुषा युक्ताः सप्त वै प्रसवैर्गुणैः ।। ४.३६ ।।\nहुते चाग्नौ सकृच्छुक्रे ज्वालाया निःसृतः कविः।\nहिरण्यगर्भस्तं दृष्ट्वा ज्वालां भित्त्वा विनिःसृतम्।\nभृगुस्त्वमिति होवाच यस्मात्तस्मात्स वै भृगुः ।। ४.३७ ।।\nमहादेवस्तथोद्भूतं दृष्ट्वा ब्राह्मणमब्रवीत्।\nममैष पुत्रकामस्य दीक्षितस्य त्वयं प्रभो।\nविजज्ञेऽथ भृगुर्द्देवो मम पुत्रो भवत्वयम् ।। ४.३८ ।।\nतथोति समनुज्ञातो महादेवः स्वयम्भुवा।\nपुत्रत्वे कल्पयामास महादेवस्तथा भृगुम्।\nवारुणा भृगवस्तस्मात्तदपत्यञ्च स प्रभुः ।। ४.३९ ।।\nद्वितीयन्तु ततः शुक्रमङ्गारेष्वपतत्प्रभुः।\nअङ्गारेष्वङ्गिरोऽङ्गानि संहितानि ततोऽङ्गिराः ।। ४.४० ।।\nसम्भूतिं तस्य तां दृष्ट्वा वह्निर्ब्रह्माणमब्रवीत्।\nरेतोधास्तुभ्यमेवाहं द्वितीयोऽयं ममास्त्विति ।। ४.४१ ।।\nएवमस्त्विति सोऽप्युक्तो ब्रह्मणा सदसस्पतिः।\nतस्मादङ्गिरसश्चापि आग्नेया इति नः श्रुतम् ।। ४.४२ ।।\nषट्‌कृत्यस्तु पुनः शुक्रे ब्रह्मणा लोककारिणा।\nहुते समभवंस्तत्र षड्ब्रह्माण इति श्रुतिः ।। ४.४३ ।।\nमरीचिः प्रथमस्तत्र मरीचिभ्यः समुत्थितः।\nक्रतौ तस्मिन् सुतो जज्ञे यतस्तस्मात्स वै क्रतुः ।। ४.४४ ।।\nअहं तृतीय इत्यर्थस्तस्मादत्रिः स कीर्त्त्यते।\nकेशैश्च निशितैर्भूतः पुलस्त्यस्तेन स स्मृतः ।। ४.४५ ।।\nकेशैर्लम्बैः समुद्भूतस्तस्मात्तु पुलहः स्मृतः ।\nवसुमध्यात्समुत्पन्नो वसुमान् वसुधाश्रयः ।। ४.४६ ।।\nवसिष्ठ इति तत्त्वज्ञैः प्रोच्यते व्रह्मवादिभिः ।\nइत्येते ब्रह्मणः पुत्रा मानसाः षण्महर्षयः ।। ४.४७ ।।\nलोकस्य सन्तानकरास्तैरिमा वर्द्धिताः प्रजाः।\nप्रजापतय इत्येवं पठ्यन्ते ब्रह्मणः सुताः ।। ४.४८ ।।\nअपरे पितरो नाम एतैरेव महर्षिभिः।\nउत्पादिता ऋषिगणाः सप्त लोकेषु विश्रुताः ।। ४.४९ ।।\nमारीचा भार्गवाश्चैव तथैवाङ्गिरसोऽपरे।\nपौलस्त्याः पौलहाश्चैव वासिष्ठाश्चैव विश्रुताः।\nआत्रेयाश्च गणाः प्रोक्ताः पितॄणां लोकविश्रुताः ।। ४.५० ।।\nएते समासतस्तात पुरैव तु गुणास्त्रयः।\nअपूर्वश्च प्रकाशाश्च ज्योतिष्मन्तश्च विश्रुताः ।। ४.५१ ।।\nतेषां राजा यमो देवो यमैर्विहितकल्मषाः।\nअपरे प्रजानां पतयस्ताञ्छृणुध्वमतन्द्रिताः ।। ४.५२ ।।\nकर्द्दमः कश्यपः शेषो विक्रान्तः सुश्रुवास्तथा।\nबहुपुत्रः कुमारश्च विवस्वान् स शुचिश्रवाः ।। ४.५३ ।।\nप्रचेतसोऽरिष्टनेमिर्बहुलस्व प्रजापतिः।\nइत्येवमादयोऽन्येऽपि बहवश्च प्रजेश्वराः ।। ४.५४ ।।\nकुशोच्चया वालखिल्याः सम्भूताः परमर्षयः।\nमनोजवाः सर्वगताः सार्वभौमाश्च तेऽभवन् ।। ४.५५ ।।\nजाता भस्मव्यपोहिन्यां ब्रह्मर्षिगणसम्मताः।\nवैखानसा मुनिगणास्तपःश्रुतपरायणाः ।। ४.५६ ।।\nस्रोतोभ्यस्तस्य चोत्पन्नावश्विनौ रूपसम्मितौ।\nविदुर्जन्माक्षरजसो विमला नेत्रसम्भवाः ४.५७ ।।\nज्येष्ठाः प्रजानां पतयः स्रोतोभ्यस्तस्य जज्ञिरे।\nऋषयो रोमकूपेभ्यस्तथा स्वेदमलोद्भवाः ।। ४.५८ ।।\nदारुणा हि रुते मासा निर्यासाः पक्षसन्धयः।\nवत्सरा ये त्वहोरात्राः पित्रं ज्योतिश्च दारुणम् ।। ४.५९ ।।\nरौद्रं लोहितमित्याहुर्लोहितं कनकं स्मृतम्।\nतन्मैत्रमिति विज्ञेयं धूमश्च पशवः स्मृताः ।। ४.६० ।।\nयेऽर्च्चिषस्तस्य ते रुद्रास्तथादित्याः समुद्भवाः।\nअङ्गारेभ्यः समुत्पन्ना ज्योतिषो दिव्यमानुषाः ।। ४.६१ ।।\nआदिमानस्य लोकस्य ब्रह्मा ब्रह्मसमुद्भवः।\nसर्वकामदमित्याहुस्तत्र कन्यामुदाहरन् ।। ४.६२ ।।\nब्रह्मा सुरगुरुस्तत्र त्रिदशैः संप्रसीदति।\nइमे वै जनयिष्यन्ति प्रजाः सर्वाः प्रजेश्वराः ।। ४.६३ ।।\nस्वे प्रजानां पतयः सर्वे चापि तपस्विनः।\nतत्प्रसादादिमाँल्लोकान्धारयेयुरिमाः क्रियाः ।। ४.६४ ।।\nद्वन्द्वं संवर्द्धयामास तव तेजोविवर्द्धनम्।\nदेवेषु वेदविद्वांसः सर्वे राजर्षयस्तथा ।। ४.६५ ।।\nवेदमन्त्र पराः सर्वे प्रजापतिगुणोद्भवाः।\nअनन्तं ब्रह्म सत्यञ्च तपश्च परमं भुवि ।। ४.६६ ।।\nसर्वे हि वयमेते च तवैव प्रसवः प्रभो।\nब्रह्म च ब्राह्मणाश्चैव लोकाश्चैव चराचराः ।। ४.६७ ।।\nमरीचिमादितः कृत्वा देवाश्च ऋषिभिः सह।\nअपत्यानीह सञ्चिन्त्य तेऽपत्यङ्कामयामहे ।। ४.६८ ।।\nतस्मिन् यज्ञे महाभागा देवाश्च ऋषिभिः सह।\nएतद्वंशसमुद्भूताः स्थानकालाभिमानिनः ।। ४.६९ ।।\nन च तेनैव रूपेण स्थापयेयुरिमाः प्रजाः।\nयुगादिनिधनाच्चैव स्थापयेयुरिमाः प्रजाः ।। ४.७० ।।\nततोऽब्रवील्लोकगुरुः परमित्यविचारयन् ।\nएवं देवा विनिश्चित्य मया सृष्टा न संशयः।\nभवतां वंशसम्भूताः पुनरेते महर्षयः ।। ४.७१ ।।\nतेषां भृघोः कीर्तयिष्ये वंशं पूर्वमहात्मनः।\nविस्तरेणानुपूर्व्या च प्रथमस्य प्रजापतेः ।। ४.७२ ।।\nभार्या भृगोरप्रतिमे उत्तमेऽभिजने शुभे।\nहिरण्यकशिपोः कन्या दिव्या नाम परिश्रुता।\nपुलोम्नश्चापि पौलोमी दुहिता वर वर्णिनी ।। ४.७३ ।।\nभृगोस्त्वजनयद्दिव्या काव्यं वेदविदां वरम्।\nदेवासुराणामाचार्यं शुक्रङ्कविसुतं ग्रहम् ।। ४.७४ ।।\nस शुक्रश्चोशना ख्यातः स्मृतः काव्योऽपि नामतः।\nपितॄणां मानसी कन्या सोमपानां यशस्विनी।\nशुक्रस्य भार्याङ्गी नाम विजज्ञे चतुरः सुतान् ।। ४.७५ ।।\nब्राह्मेण तेजसा युक्तः स चातो ब्रह्मवित्तमः।\nतस्यामेव तु चत्वारः पुत्राः शुक्रस्य जज्ञिरे ।। ४.७६ ।।\nत्वष्टा वरूत्री द्वावेतौ शण्डामर्कौ च तावुभौ।\nते तदादित्यसङ्काशा ब्रह्म कल्पाः प्रभावतः ।। ४.७७ ।।\nरञ्जनः पृथुरश्मिश्च विद्वान्यश्च बृहद्गिराः।\nवरूत्रिणः सुता ह्येते ब्रह्मिष्ठाः सुरयाजकाः ।। ४.७८ ।।\nइज्याधर्मविनाशार्थं मनुमेत्याभ्ययोजयन्।\nनिरस्यमानं वै धर्मं दृष्ट्वेन्द्रो मनुमब्रवीत् ।। ४.७९ ।।\nएतैरेव तु कामं त्वां प्रापयिष्यामि याजनम्।\nश्रुत्वेन्द्रस्य तु तद्वाक्यं तस्माद् देशादपाक्रमन् ।। ४.८० ।।\nतिरोभूतेषु तेष्विन्द्रो धर्मपत्नीञ्च चेतनाम्।\nग्रहेण मोचयित्वा तु ततः सोऽनुससार ताम् ।। ४.८१ ।।\nतत इन्द्रविनाशाय यतमानान् यतींस्तु तान् ।\nतत्रागतान् पुनर्दृष्ट्वा दुष्टानिन्द्रः प्रहन्यतु।\nसुष्वाप देवदेवस्य वेद्यां वै दक्षिणे ततः ।। ४.८२ ।।\nतेषान्तु भक्ष्यमाणानां तत्र शालावृकैः सह।\nशीर्षाणि न्यपतंस्तानि खर्जूराण्यभवंस्ततः ।। ४.८३ ।।\nएवं वरूत्रिणः पुत्रा इन्द्रेण निहताः पुरा।\nयजन्यां देवयानी च शुक्रस्य दुहिताऽभवत् ।। ४.८४ ।।\nत्रिशिरा विश्वरूपस्तु त्वष्टुः पुत्रोऽभवन्महान्।\nविश्वरूपानुजश्चापि विश्वकर्मा यमः स्मृतः ।। ४.८५ ।।\nभृगोस्तु भृगवो देवा जज्ञिरे द्वादशात्मजाः।\nदेव्यां तान्सुषुवे सर्वान्काव्यश्चैवात्मजान्प्रभुः ।। ४.८६ ।।\nभुवनो भावनश्चैव अन्यश्चान्यायतस्तथा।\nक्रतुःश्रवाश्च मूर्द्धा च व्यजयो व्यश्रुषश्च यः।\nप्रसव श्चाप्यजश्चैव द्वादशोऽधिपतिः स्मृतः ।। ४.८७ ।।\nइत्येते भृगवो देवाः स्मृता द्वादश याज्ञिकाः ।\nपौलोम्यजनयत्पुत्रं ब्रह्मिष्ठं वशिनं विभुम् ।। ४.८८ ।।\nव्याधितः सोऽष्टमे मासि गर्भक्रूरेण कर्मणा।\nच्यवनाच्च्यवनासोऽथ चेतनस्तु प्रचेतसः।\nप्राचेतसाच्च्यवनक्रोधादध्वानं पुरुषादजः ।। ४.८९ ।।\nजनयामास पुत्रौ द्वौ सुकन्यायाञ्च भार्गवः।\nआत्मवानं दधीचञ्च तावुभौ साधुसंमतौ ।। ४.९० ।।\nसारस्वतः सरस्वत्यां दधीचाच्चोपपद्यते।\nरुची पत्नी महाभागा आत्मवानस्य नाहुषी ।। ४.९१ ।।\nतस्य ऊर्वोऋषिर्जज्ञे ऊरू भित्त्वा महायशाः ।\nऔर्वश्चासीदृचीकस्तु दीप्ताग्निसदृशप्रभः ।। ४.९२ ।।\nजमदग्निऋचीकस्य सत्यवत्यां व्यजायत।\nभृगोश्च रुचिपर्याये रौद्रवैष्णवयोस्तथा ।। ४.९३ ।।\nजमनाद्वैष्णवस्याग्नेर्जमदग्निरजायत।\nरेणुका जमदग्नेस्तु शक्रतुल्यपराक्रमम्।\nब्रह्मक्षत्रमयं रामं सुषुवेऽमिततेजसम् ।। ४.९४ ।।\nऔर्वस्यासीत्पुत्रशतं जमदग्निपुरागेमम् ।\nतेषां पुत्रसहस्राणि भार्गवाणां परस्परात् ।। ४.९५ ।।\nऋष्यन्तरेषु वै बाह्या बहवो भार्गवाः स्मृताः ।\nवत्सो विश्वोऽश्विषेणश्च पाण्डः पथ्यः सशौनकः।\nगोत्रेण सप्तमा ह्येते पक्षा ज्ञेयास्तु भार्गवाः ।। ४.९६ ।।\nश्रृणुताङ्गिरसो वंशमग्नेः पुत्रस्य धीमतः।\nयस्यान्ववाये सम्भूता भारद्वाजाः सगौतमाः।\nदेवाश्चाङ्गिरसो मुख्यास्त्विषुमन्तो महौजसः ।। ४.९७ ।।\nसुरूपा चैव मारीची कार्द्दमी च तथा स्वराट्।\nपथ्या च मानवी कन्या तिस्रो भार्यास्त्वथर्वणः।\nइत्येताङ्गिरसः पत्न्यस्तासु वक्ष्यामि सन्ततिम् ।। ४.९८ ।।\nअथर्वणस्तु दायादास्तासु जाताः कुलोद्वहाः।\nउत्पन्ना महता चैव तपसा भावितात्मनाम् ।। ४.९९ ।।\nबृहस्पतिः सुरूपायां गौतमः सुषुवे स्वराट्।\nअवन्ध्यं वामदेवञ्च उतथ्यमुशिजन्तथा ।। ४.१०० ।।\nधिष्णुः पुत्रस्तु पथ्यायां संवर्तश्चैव मानसः।\nविचित्तश्च तथायस्यः शरद्वांश्चाप्युतथ्यजः ।। ४.१०१ ।।\nअशिजो दीर्घतमा बृहदुत्थो वामदेवजः।\nधिष्णुः पुत्राः सुधन्वान ऋषभश्च सुधन्वनः।।४.१०२\nरथकाराः स्मृता देवा ऋषयो ये परिश्रुताः।\nबृहस्पतेर्भरद्वाजो विश्रुतः सुमहायशाः ।। ४.१०३ ।।\nअङ्गिरसस्तु संवर्त्तो देवानङ्गिरसः श्रृणु।\nबृहस्पतेर्यवीयांसो देवा ह्यङ्गिरसः स्मृताः ।। ४.१०४ ।।\nऔरसाङ्गिरसः पुत्राः सुरूपायां विजज्ञिरे।\nऔदार्यायुर्दनुर्दक्षो दर्भः प्राणस्तथैव च।\nहविष्मांश्च हविष्णुश्च क्रतुः सत्यश्च ते दश ।। ४.१०५ ।।\nअयस्यस्तु उतथ्यश्च वामदेवस्तथोशिजः।\nभारद्वाजाः शांकृतिका गार्ग्यकाण्वरथीतराः ।। ४.१०६ ।।\nमुद्गला विष्णुवृद्धाश्च हरिता वायवस्तथा।\nतथा भाक्षा भरद्वाजा आर्षभाः किम्भयास्तथा ।। ४.१०७ ।।\nएते ह्यङ्गिरसः पक्षा विज्ञेया दश पञ्च च।\nऋष्यन्तरेषु वै बाह्या बहवोऽङ्गिरसः स्मृताः ।। ४.१०८ ।।\nमारीचं परिवक्ष्यामि वंशमुत्तमपूरुषम्।\nयस्यान्ववाये सम्भूतं जगत्स्थावरजङ्गमम् ।। ४.१०९ ।।\nमरीचिरापश्चकमे ताभिध्यायन्प्रजेप्सया।\nपुत्रः सर्वगुणोपेतः प्रजावान् सुरुचिर्दितिः।\nसंपूज्यते प्रशस्तायां मनसा भाविता प्रभुः ।। ४.११० ।।\nआहूताश्च ततः सर्वा आपः समवसत्प्रभुः।\nतासु प्रणिहितात्मानमेकः सोऽजनयत्प्रभुः ।। ४.१११ ।।\nपुत्रमप्रतिमन्नाम्नारिष्टनेमिः प्रजापतिः।\nपुत्रं मरीचं सूर्याभं वधौवेशो व्यजीजनत् ।। ४.११२ ।।\nप्रध्यायन् हि सतां वाचं पुत्रार्थी सलिले स्थितः।\nसप्तवर्षसहस्राणि ततः सोऽप्रतिमोऽभवत् ।। ४.११३ ।।\nकश्यपः सवितुर्विद्वांस्तेन स ब्रह्मणः समः ।\nमन्वन्तरेषु सर्वेषु ब्राह्मणांशेन जायते ।। ४.११४ ।।\nकन्यानिमितमित्युक्ते दक्षेण कुपिताः प्रजाः ।\nअपिबत्स तदा कश्यं कश्यं मद्यमिहोच्यते ।। ४.११५ ।।\nहाश्चेकसा हि विज्ञेया ब्रह्मणः कश्य उच्यते।\nकश्यं मद्यं स्मृतं विप्रैः कश्यपानात्तु कश्यपः ।। ४.११६ ।।\nकरोति नाम यद्वाचो वाचं क्रूरमुदाहृतम्।\nदक्षाभिशप्तः कुपितः कश्यपस्तेन सोऽभवत् ।। ४.११७ ।।\nतस्माच्च कश्यपेनोक्तो ब्रह्मणा परमेष्ठिना।\nतस्माद्दक्षः कश्यपाय कन्यास्ताः प्रत्यपद्यत।\nसर्वाश्च ब्रह्मवादिन्यः सर्वास्ता लोकमातरः ।। ४.११८ ।।\nइत्येतमृषिसर्गन्तु पुण्यं यो वेद वारुणम्।\nआयुष्मान् पुण्यवान् शुद्धः सुखमाप्नोत्यनुत्तमम्।\nधारणात् श्रवणाच्चैव सर्वपापैः प्रमुच्यते ।। ४.११९ ।।\nअथाब्रुवन् पुनः सर्वे मुनयो रोमहर्षणम्।\nविनिवृत्ते प्रजासर्गे षष्ठे वै चाक्षुषस्य ह ।\nनिसर्गः सम्प्रवृत्तोऽयं मनोर्वैव स्वतस्य ह ।। ४.१२० ।।\n।।सूत उवाच।।\nप्रजाः सृजेति व्यादिष्टः स्वयं दक्षः स्वयम्भुवा।\nससर्ज दक्षो भूतानि गतिमन्ति ध्रुवाणि च ।\nउपस्थितेऽन्तरे ह्यस्मिन् मनोर्वैवस्वतस्य ह ।। ४.१२१ ।।\nततः प्रवृत्तो दक्षस्तुप्रजाः स्रष्टुञ्चतुर्विधाः।\nजरायुजा अण्डजाश्च उद्भिज्जाः स्वेदजास्तथा ।। ४.१२२ ।।\nदशवर्ष सहस्राणि तप्त्वा घोरं महत्तपः।\nसम्भावितो योगबलैरणिमाद्यैर्विशेषतः ।। ४.१२३ ।।\nआत्मानं व्यभजन् श्रीमान् मनुष्योरगराक्षसान्।\nदेवासुरसगन्धर्वान् दिव्यसंहननप्रजान् ।\nईश्वरानात्मनस्तुल्यान् रूपद्रविणतेजसा ।। ४.१२४ ।।\nतथैवान्यानि मुदितो गतिमन्ति ध्रुवाणि च।\nमानसान्येव भूतानि सिसृक्षुर्विविधाः प्रजाः ।। ४.१२५ ।।\nऋषीन् देवान् सगन्धर्वान् मनुष्योरगराक्षसान्।\nयक्षभूतपिशाचांश्च वयःपशुमृगांस्तथा ।। ४.१२६ ।।\nयदास्य मनसा सृष्टा न व्यवर्द्धन्त ताः प्रजाः।\nअपध्याता भगवता महादेवेन धीमता ।। ४.१२७ ।।\nमैथुनेन च भावेन सिसृक्षुर्विविधाः प्रजाः।\nअसिक्रीं चावहत् पत्नीं वीरणस्य प्रजापतेः ।। ४.१२८ ।।\nसुतां सुमहता युक्तां तपसा लोकधारिणीम्।\nयया धृतमिदं सर्वं जगत् स्थावरजङ्गमम् ।। ४.१२९ ।।\nअत्राप्युदा हरन्तीमौ श्लोकौ प्राचेतसं प्रति।\nदक्षस्योद्वहतो भार्यामसिक्नीं वीरिणीं पराम् ।। ४.१३० ।।\nकूपानां नियुतं दक्षः सर्पिणां साभिमानिनाम्।\nनदीगिरिषु सर्ज्जंस्ताः पृष्ठतोऽनुययौ प्रभुः ।। ४.१३१ ।।\nतं दृष्ट्वा ऋषिभिः प्रोक्तं प्रतिष्ठास्यति वै प्रजाः।\nप्रथमात्र द्वितीया तु दक्षस्येह प्रजापतेः ।। ४.१३२ ।।\nतथागच्छद्यथाकालं कूपानां नियुते तु सः।\nअसिक्नीं वैरिणीं यत्र दक्षः प्राचेतसोऽवहत् ।। ४.१३३ ।।\nअथ पुत्रसहस्रं स वैरिण्याममितौजसा।\nअसिवन्यां जनयामास दक्षः प्राचेतसः प्रभुः ।। ४.१३४ ।।\nतांस्तु दृष्ट्वा महातेजाः स विवर्द्धयिषून् प्रजाः.\nदेवर्षिः प्रियसंवादो नारदो ब्रह्मणः सुतः।\nनाशाय वचनं तेषां शापायैवात्मनोऽब्रवीत् ।। ४.१३५ ।।\nयः स वै प्रोच्यतेविप्रः कश्यपस्येति कृत्रिमः।\nदक्षशापभयाद्भीतो ब्रह्मार्षिस्तेन कर्मणा ।। ४.१३६ ।।\nयः कश्यपसुतस्याथ परमेष्ठी व्यजायत।\nमानसः कश्यपस्येह दक्षशापभयात् पुनः ।। ४.१३७ ।।\nतस्मात् स कश्यपस्याथ द्वितीयं मानसोऽभवत्।\nस हि पूर्वसमुत्पन्नो नारदः परमेष्ठिनः ।। ४.१३८ ।।\nयेन दक्षस्य पुत्रास्ते हर्यश्वा इति विश्रुताः ।\nनिन्दार्थं नाशिताः सर्वे विनष्टाश्च न संशयः ।। ४.१३९ ।।\nतस्योद्यतस्तदा दक्षः क्रुद्धो नाशाय वै प्रभुः ।\nब्रह्मर्षीन् वै पुरस्कृत्य याचितः परमेष्ठिना ।। ४.१४० ।।\nततोऽभिसन्धितं चक्रे दक्षस्तु परमेष्ठिना।\nकन्यायां नारदो मह्यं तव पुत्रो भवत्विति ।। ४.१४१ ।।\nततो दक्षः सुतां प्रादात् प्रियां वै परमेष्ठिने ।\nतस्मात् स नारदो जज्ञे भूयः शान्तो भयादृषिः ।। ४.१४२ ।।\nतदुपश्रुत्य विप्रास्ते जातकौतूहलाः पुनः ।\nअपृच्छन् वदतां श्रेष्ठं सूतं तत्त्वार्थदर्शिनम् ।। ४.१४३ ।।\n।।ऋषय ऊचुः ।।\nकथं विनाशिताः पुत्रा नारदेन महात्मना।\nप्रजापतिसुतास्ते वै प्रजाः प्राचेतसात्मजाः ।। ४.१४४ ।।\nस तथ्यं वचनं श्रुत्वा जिज्ञासासम्भवं शुभम् ।\nप्रोवाच मधुरं वाक्यं तेषां सर्वगुणान्वितम् ।। ४.१४५ ।।\nदक्षपुत्राश्च हर्यश्वा विवर्द्धयिषवः प्रजाः।\nसमागता महावीर्या नारदस्तानुवाच ह ।। ४.१४६ ।।\nबालिशा बल यूयं वै न प्रजानीथ भूतलम्।\nअन्तमूर्द्ध्वमधश्चैव कथं स्रक्ष्यथ वै प्रजाः ।। ४.१४७ ।।\nकिं प्रमाणन्तु मेदिन्याः स्रष्टव्यानि तथैव च।\nअविज्ञायेह स्रष्टव्यमन्यथा किं नु स्रक्ष्यथ।\nअल्पं वापि बहुर्वापि तत्र दोषस्तु दृश्यते ।। ४.१४८ ।।\nते तु तद्वचनं श्रुत्वा प्रयाताः सर्वतोदिशम्।\nवायुन्तु समनुप्राप्य गतास्ते वै पराभवम् ।। ४.१४९ ।।\nअद्यापि न निवर्त्तन्ते भ्रमन्तो वायुमिश्रिताः ।\nएवं वायुपथं प्राप्य भ्रमन्ते ते महर्षयः ।। ४.१५० ।।\nस्वेषु पुत्रेषु नष्टेषु दक्षः प्राचेतसः पुनः।\nवैरिम्यामेव पुत्राणां सहस्रमसृजत् प्रभुः ।। ४.१५१ ।।\nप्रजा विवर्द्धयिषवः शबलाश्वाः पुनस्तु ते।\nपूर्वमुक्तं वचस्तत्र श्राविता नारदेन ह ।। ४.१५२ ।।\nतच्छ्रत्वा वचनं सर्वे कुमारास्ते महौजसः।\nअन्योऽन्यमूचुस्ते सर्वे सम्यगाह महानृषिः।\nभ्रातॄणां पदवी चैव गन्तव्या नात्र संशयः ।। ४.१५३ ।।\nज्ञात्वा प्रमाणं पृत्व्याश्च सुखं स्रक्ष्यामहे प्रजाः।\nतेऽपि तेनैव मार्गेण प्रयाताः सर्वतोदिशम्।\nअद्यापि न निवर्त्तन्ते समुद्रेभ्य इवापगाः ।। ४.१५४ ।।\nततः प्रभृति वै भ्राता भ्रातुरन्वेषणे रतः।\nप्रयातो नश्यति तथा तन्न कार्यं विजानता ।। ४.१५५ ।।\nनष्टेषु शबलाश्वेषु दक्षः क्रुद्धोऽभवद्विभुः।\nनारदं नाशमेहीति गर्भवासं वसेति च ।। ४.१५६ ।।\nतथा तेष्वपि नष्टेषु महात्मसु पुरा किल।\nषष्टिकन्याऽसृजद्दक्षो वैरिण्यामेव विश्रुताः ।। ४.१५७ ।।\nतास्तदा प्रतिजग्राह पत्न्यर्थे कश्यपः प्रभुः।\nधर्मः सोमस्तु भगवांस्तथैवान्ये महर्षयः ।। ४.१५८ ।।\nइमा विसृष्टिं दक्षस्य कृत्स्नां यो वेद तत्त्वतः।\nआयुष्मान् कीर्त्तिमान् धन्यः प्रजानांश्च भवत्युत ।। ४.१५९ ।।\nइति श्रीमहापुराणे वायुप्रोक्ते प्रजापतिवंशानुकीर्त्तनं नाम चतुर्थो ऽध्यायः ।। ४ ।। *"
  }
]
[
  {
    "text": "बृहस्पतिरुवाच।।\nयमस्तु यानि श्राद्धानि प्रोवाच शश(शिव)बिन्दवे।\nतानि मे श्रृणु कार्त्स्न्येन नक्षत्रेषु पृथक् पृथक् ।। २०.१ ।।"
  },
  {
    "text": "श्राद्धं यः कृत्तिकायोगे करोति सततं नरः।\nअग्नीनाधाय सापत्यो जायते स गतज्वरः ।। २०.२ ।।"
  },
  {
    "text": "अपत्यकामो रोहिण्यां सौम्येनौजस्विता भवेत् ।\nप्रायशः क्रूरकर्म्मा तु चार्द्रायां श्राद्धमाचरेत् ।। २०.३ ।।"
  },
  {
    "text": "क्षेत्रभागी भवेत् पुत्री श्राद्धं कुर्व्वन् पुनर्व्वसौ।\nधनधान्यसमाकीर्णः पुत्रपौत्रसमाकुलः ।। २०.४ ।।"
  },
  {
    "text": "तुष्टिकामः पुनस्तिष्ये श्राद्धं कुर्वीत मानवः।\nआश्लेषासु पितॄनार्च्य वीरान् पुत्रानवाप्नुयात् ।। २०.५ ।।"
  },
  {
    "text": "श्रेष्ठो भवति ज्ञातीनां मघासु श्राद्धमाचरन्।\nफल्गुनीषु पितॄनार्च्य सौभाग्यं लभते नरः ।। २०.६ ।।"
  },
  {
    "text": "प्रधानशीलः सापत्य उत्तरासु करोति यः।\nस सत्सु मुख्यो भवति हस्ते यस्तर्पयेत्पितॄन् ।। २०.७ ।।"
  },
  {
    "text": "चित्रायां चैव यः कुर्यात् पश्येद्रूपवतः सुतान्।\nस्वातिना चैव यः कुर्याद्विद्वाँल्लाभमवाप्नुयात् ।। २०.८ ।।"
  },
  {
    "text": "पुत्रार्थन्तु विशाखासु श्राद्धमीहेत मानवः।\nअनुराधासु कुर्व्वाणो नरश्चक्रं प्रवर्त्तयेत् ।। २०.९ ।।"
  },
  {
    "text": "आधिपत्यं लभेच्छ्रैष्ठ्यं ज्येष्ठायां सततं तु यः।\nमूलेनारोग्यमिच्छन्ति आषाढासु महद्यशः ।। २०.१० ।।"
  },
  {
    "text": "आषाढाभिश्चोत्तराभिर्वीतशोको भवेन्नरः।\nश्रवणायां सुलोकेषु प्राप्रुयात् परमां गतिम् ।। २०.११ ।।"
  },
  {
    "text": "राज्यभाग्वै धनिष्ठासु प्राप्नुयाद्विपुलं धनम्।\nश्राद्धं त्वभिजिता कुर्वन् विन्दतेऽजाविकं फलम् ।। २०.१२ ।।"
  },
  {
    "text": "नक्षत्रे वारुणे कुर्व्वन् भिषक्सिद्धिमवाप्नुयात्।\nपूर्व्वे प्रोष्ठपदे कुर्व्वन् विन्दतेऽजाविकं फलम् ।। २०.१३ ।।"
  },
  {
    "text": "उत्तरास्वनतिक्रम्य विन्देद्घा वै सहस्रशः।\nबहुरूपकृतं द्रव्यं विन्देत् कुर्व्वंस्तु रेवतीम्।\nअश्वांश्चैवाश्विनीयुक्तो भरण्यामायुरुत्तमम् ।। २०.१४ ।।"
  },
  {
    "text": "इमं श्राद्धविधिं कुर्व्वञ्छशबिन्दुर्महीमिमाम्।\nकृत्स्नां तु लेभे स कृत्स्नां लब्धा च प्रशशंस तम् ।। २०.१५ ।।"
  },
  {
    "text": "इति श्रीमहापुराणे वायुप्रोक्ते नक्षत्रविशेषे श्राद्धफलवर्णनं नाम विंशोऽध्यायः ।। २० ।। *"
  }
]
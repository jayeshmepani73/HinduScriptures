[
  {
    "text": "बृहस्पतिरुवाच।।\nअत ऊर्द्ध्वं प्रवक्ष्यामि श्राद्धकर्म्मणि पूजितम्।\nकाम्यनैमित्तिकाजस्रं श्राद्धकर्म्मणि नित्यशः ।। १९.१ ।।"
  },
  {
    "text": "पुत्र दारधनमूला अष्टकास्तिस्र एव च।\nपूर्वपक्षो वरिष्ठो हि पूर्वा चित्री उदाहृता ।। १९.२ ।।"
  },
  {
    "text": "प्राजापत्या द्वितीया स्यात् तृतीया वैश्वदेविकी।\nआद्या पूपैःसदा कार्या मासैरन्या भवेत्सदा ।। १९.३ ।।"
  },
  {
    "text": "शाकैरन्या तृतीया स्यादेवं द्रव्यगतो विधिः ।\nअन्वष्टका पितॄणां वै नित्यमेव विधीयते ।। १९.४ ।।"
  },
  {
    "text": "यद्यन्या च चतुर्थी स्यात्ताञ्च कुर्य्याद्विशेषतः।\nतासु श्राद्धं बुधः कुर्य्यात् सर्व्वस्वेनापि नित्यशः ।। १९.५ ।।"
  },
  {
    "text": "परत्रेह च सर्व्वेषु नित्यमेव सुखी भवेत् ।\nपूजकानां सदोत्कर्षो नास्तिका नामधो गतिः ।। १९.६ ।।"
  },
  {
    "text": "पितरः सर्व्वकालेषु तिथिकालेषु देवताः।\nसर्व्वे पुरुषमायान्ति निपानमिव धेनवः ।। १९.७ ।।"
  },
  {
    "text": "मा स्म ते प्रतिगच्छेयुरष्टकाः सुरपूजिताः ।\nमोघस्तस्य भवेल्लोको लब्धं चास्य विनश्यति ।। १९.८ ।।"
  },
  {
    "text": "देवांस्तु दायिनो यान्ति तिर्य्यग्गच्छन्त्यदायिनः।\nप्रजां पुष्टिं स्मृतिं मेधां पुत्रानैश्वर्य्यमेव च ।। १९.९ ।।"
  },
  {
    "text": "कुर्व्वाणः पौर्णमास्यां च पूर्व्वं पूर्णं समश्नुते।\nप्रतिपद्धनलाभाय लब्धं चास्य न नश्यति ।। १९.१० ।।"
  },
  {
    "text": "द्वितीयायां तु यः कुर्य्याद्द्विपदाधिपतिर्भवेत्।\nवरार्थिना तृतीया तु शत्रुघ्नी पापनाशिनी ।। १९.११ ।।"
  },
  {
    "text": "चतुर्थ्यां कुरुते श्राद्धं शत्रोश्छिद्राणि पश्यति।\nपञ्चम्यां वै प्रकुर्वाणः प्राप्नोति महतीं श्रियम् ।। १९.१२ ।।"
  },
  {
    "text": "षष्ठ्यां श्राद्धानि कुर्वाणं द्विजास्तं पूजयन्त्युत।\nकुरुते यस्तु सप्तम्यां श्राद्धानि सततं नरः ।। १९.१३ ।।"
  },
  {
    "text": "महासत्रमवाप्नोति गणानामधिपो भवेत्।\nसम्पूर्णामृद्धिमाप्नोति योऽष्टम्यां कुरुते नरः ।। १९.१४ ।।"
  },
  {
    "text": "श्राद्धं नवम्यां कुर्वाण ऐश्वर्य्यं कांक्षितां स्त्रियम्।\nकुर्वन् दशम्यां तु नरो ब्राह्मीं श्रियमवाप्नुयात् ।। १९.१५ ।।"
  },
  {
    "text": "वेदांश्चैवाप्नुयात् सर्वान् प्रणाशमेनसस्तथा।\nएकादश्यां परं दानमैश्वर्य्यं सततं तथा ।। १९.१६ ।।"
  },
  {
    "text": "द्वादश्यां राष्ट्रलाभं तु जयमाहुर्वसूनि च ।\nप्रजां बुद्धिं पशून् मेधां स्वातन्त्र्यं पुष्टिमुत्तमाम् ।\nदीर्घमायुरथैश्वर्य्यं कुर्वाणस्तु त्रयोदशीम् ।। १९.१७ ।।"
  },
  {
    "text": "युवानश्च मृता यस्य गृहे तेषां प्रदापयेत्।\nशस्त्रेण तु हता ये वै तेषां दद्याच्चतुर्दशीम् ।। १९.१८ ।।"
  },
  {
    "text": "तथा विषमजातानां यमलानां तु सर्वशः ।\nअमावास्यां प्रयत्नेन श्राद्धं कुर्य्याच्छुचिः सदा ।। १९.१९ ।।"
  },
  {
    "text": "सर्व्वान् कामानवाप्नोति स्वर्गमानन्त्यमश्नुते ।\nऋतं दद्यादमावास्यां सोममाप्यायनं महत् ।। १९.२० ।।"
  },
  {
    "text": "एवमाप्यायितः सोमस्त्रीँल्लोकान् धारयिष्यति।\nसिद्धचारणगन्धर्व्वैः स्तूयमानस्तु नित्यशः ।। १९.२१ ।।"
  },
  {
    "text": "स्तवैः पुष्पैर्मनोज्ञैश्च सर्व्वकामपरिच्छदैः।\nनृत्य वादित्रगीतैश्च ह्यप्सरोभिः सहस्रशः ।। १९.२२ ।।"
  },
  {
    "text": "उपक्रीडैर्व्विमानैस्तु पितृभक्तं दृढव्रतम्।\nस्तुवन्ति देवगन्धर्व्वाः सिद्धसङ्घाश्च तं सदा ।। १९.२३ ।।"
  },
  {
    "text": "पितृभक्तस्त्वमावस्यां सर्वान् कामानवाप्नुयात्।\nप्रत्यक्षमर्चितास्तेन भवन्ति पितरः सदा ।। १९.२४ ।।"
  },
  {
    "text": "पितॄदेवा मघा यस्मात् तस्मात्तास्वक्षयं स्मृतम्।\nपित्र्यं कुर्व्वन्ति तस्यां तु विशेषेण विचक्षणः ।। १९.२५ ।।"
  },
  {
    "text": "तस्मान्मघां वै वाञ्छन्ति पितरो नित्यमेव हि ।\nपितॄदैवतभक्ता ये तेऽपि यान्ति परां गतिम् ।। १९.२६ ।।"
  },
  {
    "text": "इति श्रीमहापुराणे वायुप्रोक्ते श्राद्धकल्पे तिथिविशेषे श्राद्धफलवर्णनं नामोनविंशोऽध्यायः ।। १९ ।। *"
  }
]
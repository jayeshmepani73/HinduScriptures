[
  {
    "text": "।।सूर्य उवाच।।\nयदोर्वंशं प्रवक्ष्यामि श्रेष्ठस्योत्तमतेझसः।\nविस्तरेणानुपूर्व्येण गदतो मे निबोधत ।। ३२.१ ।।"
  },
  {
    "text": "यदोः पुत्रा बभूवुर्हि पञ्च देवसुतोपमाः।\nसहस्रजिदथ श्रेष्ठः क्रोष्टुर्नीलो जितो लघुः ।। ३२.२ ।।"
  },
  {
    "text": "सहस्रजित्सुतः श्रीमाञ्छतजिन्नाम पार्थिवः।\nसतजित्सुता विख्या तास्त्रयः परमधार्मिकाः ।। ३२.३ ।।"
  },
  {
    "text": "हैहयश्च हयश्चैव राजा वेणुहयश्च यः।\nहैहयस्य तु दायादो धर्म्मतत्त्व इति श्रुतिः ।। ३२.४ ।।"
  },
  {
    "text": "धर्म्मतन्त्रस्तु कीर्त्तिस्तु संज्ञेयस्तस्य चात्मजः।\nसंज्ञेयस्य तु दायादो महिष्मान्नाम पार्थिवः ।। ३२.५ ।।"
  },
  {
    "text": "आसीन्महिष्मतः पुत्रो भद्रश्रेण्यः प्रतापवान्।\nवाराणस्यधिपो राजा कथितः पूर्व एव हि ।। ३२.६ ।।"
  },
  {
    "text": "भद्रश्रेण्यस्य दायादो दुर्मदो नाम पार्थिवः।\nदुर्मदस्य ततो धीमान् कन्को नाम विश्रुतः ।। ३२.७ ।।"
  },
  {
    "text": "कनकस्य तु दायादाश्चत्वारो लोकविश्रुताः।\nकृत वीर्यः कार्तवीर्यः कृतवर्मा तथैव च ।। ३२.८ ।।"
  },
  {
    "text": "कृतो जातश्चतुर्थोऽभूत्कृतविर्यात्ततोऽर्जुनः।\nजज्ञे बाहुसहस्रेण सप्तद्वीपेश्वरो नृपः ।। ३२.९ ।।"
  },
  {
    "text": "स हि वर्षायुतं तप्त्वा तपः परमदुश्चरम्।\nदत्तमाराधयामास कार्त्तवीर्योऽत्रिसम्भवम् ।। ३२.१० ।।"
  },
  {
    "text": "तस्मै दत्तो वरान् प्रादाच्चतुरो भूरितेजसः।\nपूर्व्वं बाहुसहस्रन्तु स वव्रे प्रथमं वरम् ।। ३२.११ ।।"
  },
  {
    "text": "अधर्म्मे दीयमानस्य सद्भिस्तस्मान्निवारणम्।\nधर्म्मेण पृथिवीञ्जित्वा धर्म्मेणैवानुपालनम् ।। ३२.१२ ।।"
  },
  {
    "text": "संग्रामांस्तु बहून् जित्त्वा हत्वा चारीन् सहस्रशः।\nसंग्रामे युद्धयमानस्य वधः स्यादधिकाद्रणे ।। ३२.१३ ।।"
  },
  {
    "text": "तेनेयं पृथिवी कृत्स्ना सप्तद्वीपा सपत्तना ।\nसप्तोदधिपरिक्षिप्ता क्षात्रेण विधिना जनाः ।। ३२.१४ ।।"
  },
  {
    "text": "तस्य बाहुसहस्रन्तु युद्ध्यतः किल धीमतः।\nयौद्धो ध्वजो रथश्चैव प्रादुर्भवति मायया ।। ३२.१५ ।।"
  },
  {
    "text": "दशयज्ञसहस्राणि तेषु द्वीपेषु सप्तसु।\nनिरर्गलाः स्म निर्वृत्ताः श्रूयन्ते तस्य धीमतः ।। ३२.१६ ।।"
  },
  {
    "text": "सर्वे यज्ञा महाबाहोस्तस्यासन् भूरितेजसः।\nसर्वे काञ्चनवेदीकाः सर्वे यूपैश्च काञ्चनैः ।। ३२.१७ ।।"
  },
  {
    "text": "सर्वे देवैर्म्माहाभागैर्विमानस्थैरलंकृताः।\nगन्धर्व्वैरप्सरोभिश्च नित्यमेवोपशोभिताः ।। ३२.१८ ।।"
  },
  {
    "text": "तस्य राज्ञो जगौ गाथां गन्धर्वो नारदस्तथा।\nचरितं तस्य राजर्षेर्महिमानं निरीक्ष्य च ।। ३२.१९ ।।"
  },
  {
    "text": "न नूनं कार्त्तवीर्यस्य गतिं यास्यन्ति मानवाः।\nयज्ञैर्दानैस्तपोभिश्च विक्रमेण श्रुतेन च ।। ३२.२० ।।"
  },
  {
    "text": "द्वीपेषु सप्तसु स वै खड्गी वरशरासनी।\nरथी राजाप्यनुचरोऽन्योऽगाच्चैवानुदृश्यते ।। ३२.२१ ।।"
  },
  {
    "text": "अनष्टद्रव्यश्चैवासीन्न शोको न च विभ्रमः।\nप्रभावेण महाराज्ञः प्रजा धर्म्मेण रक्षतः ।। ३२.२२ ।।"
  },
  {
    "text": "पञ्चाशीतिसहस्राणि वर्षाणां स नराधिपः।\nसप्त सप्त वारान् सम्राट् चक्रवर्त्ती बभूव ह ।। ३२.२३ ।।"
  },
  {
    "text": "स एव पशुपालोऽभूत् क्षेत्रपालस्तथैव च।\nस एव वृष्ट्या पर्जन्यो योगित्वादर्ज्जुनोऽभवत् ।। ३२.२४ ।।"
  },
  {
    "text": "स वै बाहुसहस्रेण ज्याघातकठिनेन च ।\nभाति रश्मिसहस्रेण शारदेनेव भास्करः ।। ३२.२५ ।।"
  },
  {
    "text": "स हि नागसहस्रेण माहिष्मत्यां नराधिपः।\nकर्कोटकसभाञ्जित्वा पुरीं तत्र न्यवेशयत् ।। ३२.२६ ।।"
  },
  {
    "text": "स वै वेगे समुद्रस्य प्रावृट्कालाम्बुजेक्षणः ।\nक्रीडन्निव सुखोद्विग्नः प्रावृट्कालञ्चकार ह ।। ३२.२७ ।।"
  },
  {
    "text": "लुलिता क्रीडता तेन हेमस्रग्दाममालिनी।\nऊर्म्मिभ्रूकुटिसन्नादा शङ्किताभ्येति नर्मदा ।। ३२.२८ ।।"
  },
  {
    "text": "पुरा स तामनुसरन्नवगाढो महार्णवम्।\nचकारोद्धृत्त्य वेलान्तं स कालः प्रावृणोद्वनम् ।। ३२.२९ ।।"
  },
  {
    "text": "तस्य बाहु सहस्रेण क्षोभ्यमाणे महादधौ।\nभवन्ति लीना निश्चेष्टाः पातालस्था महासुराः ।। ३२.३० ।।"
  },
  {
    "text": "चूर्णीकृतमहावीचिलीनमीनमहाविषाः।\nपतिता विद्धफेनौघमावर्त्तक्षिप्तदुस्सहम् ।। ३२.३१ ।।"
  },
  {
    "text": "चकार क्षोभयन्राजा दोःसहस्रेण सागरम्।\nदेवासुरपरिक्षिप्तं क्षीरोदमिव सागरम् ।। ३२.३२ ।।"
  },
  {
    "text": "मन्दरक्षोभणकृता ह्यमृतोदकशङ्कि ताः।\nसहसोत्पादिता भीता भीमं दृष्ट्वा नृपोत्तमम् ।। ३२.३३ ।।"
  },
  {
    "text": "नतनिश्चलमूर्द्धानो बभूवुश्च महोरगाः।\nसायाह्ने कदलीषण्डा निर्वातस्तिमिता इव ।। ३२.३४ ।।"
  },
  {
    "text": "स वै बद्ध्वा धनुर्यान उत्सिक्तः पञ्चभिः शतैः।\nलङ्कायां मोहयित्वा तु सबलं रावणं बलात्।\nनिर्जित्य बद्ध्वा चानीय माहिष्मत्यां बबन्ध तम् ।। ३२.३५ ।।"
  },
  {
    "text": "ततो गत्वा पुलस्त्यस्तु अर्जुनं च प्रसादयत्।\nमुमोच राजा पौलस्त्यं पुलस्त्येनानुपालितम् ।। ३२.३६ ।।"
  },
  {
    "text": "तस्य बाहुसहस्रस्य बभूव ज्यातलस्वनः।\nयुगान्तेऽम्बुदवृक्षस्य स्फुटितस्याशनेरिव ।। ३२.३७ ।।"
  },
  {
    "text": "अहो मृधे महावीर्यं भार्गवो यस्य सोऽच्छिनत्।\nमृधे सहस्रं बाहूनां हेमतालवनं यथा ।। ३२.३८ ।।"
  },
  {
    "text": "तृषितेन कदाचित्स भिक्षितश्चित्रभानुना।\nसप्त द्वीपांश्चित्रभानोः प्रादाद्भिक्षां विशाम्पतिः ।। ३२.३९ ।।"
  },
  {
    "text": "पुराणि घोषान् ग्रामांश्च पत्तनानि च सर्व्वशः।।\nजज्वाल तस्य बाणेषु चित्रभानुर्दिधक्षया ।। ३२.४० ।।"
  },
  {
    "text": "स तस्य पुरुषेन्द्रस्य प्रभावेण महायशाः।\nददाह कार्तवीर्यस्य शैलांश्चापि वनानि च ।। ३२.४१ ।।"
  },
  {
    "text": "स शून्यमाश्रमं सर्वं वरुणस्यात्मजस्य वै।\nददोह सवनद्वीपांश्चित्रभानुः सहैहयः ।। ३२.४२ ।।"
  },
  {
    "text": "संलेभे वरुणः पुत्रं पुरा भास्विनमुत्तमम्।\nवसिष्ठनामा स मुनिः ख्यातश्चापः श्रितः श्रुतः ।। ३२.४३ ।।"
  },
  {
    "text": "तत्रापदस्तदा क्रोधादर्जुनं शप्तवान्विभुः।\nयस्मान्न वर्जितमिदं वनं ते मम हैहय ।। ३२.४४ ।।"
  },
  {
    "text": "तस्मात् ते दुष्करं कर्म्म कृतमन्यो हनिष्यति।\nअर्जुनो नाम कौन्तेयो न च राजा भविष्यति ।। ३२.४५ ।।"
  },
  {
    "text": "अर्जुन त्वां महावीर्यो रामः प्रहरतां वरः।\nछित्त्वा बाहुसहस्रं वै प्रमथ्य तरसा बलीं ।। ३२.४६ ।।"
  },
  {
    "text": "तपस्वी ब्राह्मणश्चैव वधिष्यति महाबलः।\nतस्य रामस्तदा ह्यासीन्मृत्युशापेन धीमतः ।। ३२.४७ ।।"
  },
  {
    "text": "राज्ञा तेन वरश्चैव स्वयमेव वृतः पुरा।\nतस्य पुत्रशतं ह्यासीत् पञ्च तत्र महारथाः ।। ३२.४८ ।।"
  },
  {
    "text": "कृतास्त्रा बलिनः शूरा धर्म्मात्मानो यशस्वनः ।\nशूरश्च शूरसेनश्च वृष्ट्याद्यं वृष एव च ।। ३२.४९ ।।"
  },
  {
    "text": "जयध्वजश्च वै पुत्रा अवन्तिषु विशांपतेः।\nजयध्वजस्य पुत्रस्तु तालजङ्घः प्रतापवान् ।। ३२.५० ।।"
  },
  {
    "text": "तस्य पुत्रशतं ह्येव तालजङ्घा इति श्रुतम्।\nतेषां पञ्च गणाः ख्याता हैहयानां महात्मनाम् ।। ३२.५१ ।।"
  },
  {
    "text": "वीरहोत्रा ह्यसङ्ख्याता भोजाश्चावर्तयस्तथा।\nतुण्डिकेराश्च विक्रान्तास्तालजङ्घास्तथैव च ।। ३२.५२ ।।"
  },
  {
    "text": "वीरहोत्रसुतश्चापि अनन्तो नाम पार्थिवः।\nदुर्जयस्तस्य पुत्रस्तु बभूवामित्रदर्शनः ।। ३२.५३ ।।"
  },
  {
    "text": "अनष्टद्रव्यता चैव तस्य राज्ञो बभूव ह।\nप्रभावेण महाराजः प्रजास्ताः पर्य्यपालयत् ।। ३२.५४ ।।"
  },
  {
    "text": "न तस्य वित्तनाशश्च नष्टं प्रतिलभेत सः।\nकार्तवीर्यस्य यो जन्म कथयेदिह धीमतः ।। ३२.५५ ।।"
  },
  {
    "text": "वित्तवान् भवत्यत्रैव धर्म्मश्चास्य विवर्द्धते।\nयथा त्वष्टा यथा दाता तथा स्वर्गे महीयते ।। ३२.५६ ।।"
  },
  {
    "text": "इति श्रीमहापुराणे वायुप्रोक्ते कार्त्तवीर्य्यार्जुनोत्पत्तिविवरणं नाम द्वात्रिंशोऽध्यायः ।। ३२ ।।"
  }
]
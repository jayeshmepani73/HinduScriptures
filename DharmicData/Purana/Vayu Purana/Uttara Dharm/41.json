[
  {
    "text": "।।ऋषय ऊचुः।।\nसूत सुमहदाख्यानं भवता परिकीर्तितम्।\nप्रजानां मनुभिः सार्द्धं देवानामृषिभिः सह ।। ४१.१ ।।"
  },
  {
    "text": "पितृगन्धर्वभूतानां पिशाचोरगरक्षसाम्।\nदैत्यानां दानवानां च यक्षाणामेव पक्षिणाम् ।। ४१.२ ।।"
  },
  {
    "text": "अत्यद्भुतानि कर्म्माणि विधिमान्धर्म्मनिश्चयः।\nविचित्राश्च कथायोगा जन्म चाग्र्यमनुत्तमम् ।। ४१.३ ।।"
  },
  {
    "text": "तत्कथ्यमानमस्माकं भवता श्लक्ष्णया गिरा।\nमनःकर्मसुखं सौते प्रीणात्याभूतसम्भवम् ।। ४१.४ ।।"
  },
  {
    "text": "एवमाराध्य ते सूतं सत्कृत्य च महर्षयः ।\nपप्रच्छुः सत्रिणः सर्वे पुनः सर्गप्रवर्त्तनम् ।। ४१.५ ।।"
  },
  {
    "text": "कथं सूत महाप्राज्ञ पुनं सर्गः प्रपत्स्यते।\nबन्धेषु सम्प्रलीनेषु गुणसाम्ये तमोमये ।। ४१.६ ।।"
  },
  {
    "text": "विकारेष्वविसृष्टोषु ह्यव्यक्ते चात्मनि स्थिते।\nअप्रवृत्तौ ब्रह्मणस्तु महासायुज्यगैस्तदा ।\nकथं प्रपत्स्यते सर्गस्तन्नः प्रब्रूहि पृच्छताम् ।। ४१.७ ।।"
  },
  {
    "text": "एवमुक्तस्ततः सूतस्तदासौ लोमहर्षणः ।\nव्याख्यातुमुपचक्राम पुनः सर्गप्रवर्त्तनम् ।। ४१.८ ।।"
  },
  {
    "text": "अहं वौ वर्त्तयिष्यामि यथा सर्गः प्रपत्स्यते।\nपूर्ववत्स तु विज्ञेयः समासात्तं निबोधत ।। ४१.९ ।।"
  },
  {
    "text": "दृष्टं चैवानुमेयञ्च तर्कं वक्ष्यामि युक्तितः।\nतस्माद्वाचो निवर्त्तन्ते ह्यप्राप्य मनसा सह ।। ४१.१० ।।"
  },
  {
    "text": "अव्यक्तवत् परोक्षत्वाद्घ्रहणं तद्दुरासदम्।\nविकारैः प्रतिसंदृष्टे गुणसाम्ये निवर्त्तते ।। ४१.११ ।।"
  },
  {
    "text": "प्रधानं पुरुषाणाञ्च साधर्म्म्येणैव तिष्ठति।\nधर्म्माधर्म्मौ प्रलीयेते अव्यक्तौ प्राणिनां सदा ।। ४१.१२ ।।"
  },
  {
    "text": "सत्त्वमात्रात्मको धर्म्मो गुणसत्त्वे प्रतिष्ठितः।\nतमोमात्रात्मकोऽधर्म्मो गुणे तमसि तिष्ठति ।। ४१.१३ ।।"
  },
  {
    "text": "अविभागवतावेतौ गुणसाम्यस्थितावुभौ।\nसर्वकार्य्ये बुद्धिपूर्वं प्रधानस्य प्रपत्स्यते ।। ४१.१४ ।।"
  },
  {
    "text": "अबुद्धिपूर्वं क्षेत्रज्ञ अधिष्ठास्यति तान् गुणान्।\nएवं तानभिमानेन प्रपत्स्येत पुरस्तदा ।। ४१.१५ ।।"
  },
  {
    "text": "यदा प्रवर्त्तितव्यन्तु क्षेत्रक्षेत्रज्ञयोर्द्वयोः।\nभोज्यभोक्तृत्वसम्बन्धं प्रपत्स्येते युतावुभौ ।। ४१.१६ ।।"
  },
  {
    "text": "तस्माच्छरणमव्यक्तं साम्ये स्थित्वा गुणात्मकान्।\nक्षेत्रज्ञाधिष्ठितं तच्च वैषम्यं भजते तु तत् ।। ४१.१७ ।।"
  },
  {
    "text": "ततः प्रपत्स्यते व्यक्तं क्षेत्रक्षेत्रज्ञयोर्द्वयोः।\nक्षेत्रज्ञाधिष्ठितं सत्त्वं विकारं जनयिष्यति ।। ४१.१८ ।।"
  },
  {
    "text": "महदाद्यं विशेषान्तं चतुर्विंशगुणात्मकम्।\nक्षेत्रज्ञस्य प्रधानस्य पुरुषस्य प्रपत्स्यते ।। ४१.१९ ।।"
  },
  {
    "text": "ब्रह्माण्डे प्रथमः सोऽथ भविता चेश्वरः पुनः।\nततो ज्ञेयस्य कृत्स्नस्य सर्वभूतपतिः शिवः ।। ४१.२० ।।"
  },
  {
    "text": "ईश्वरः सर्व्वमुक्तानां ब्रह्मा ब्रह्ममयो महान्।\nआदि देवः प्रधानस्यानुग्रहाय प्रवक्ष्यते ।। ४१.२१ ।।"
  },
  {
    "text": "अनाद्यौ स्वयमुत्पन्नावुभौ सूक्ष्मौ तु तौ स्मृतौ ।\nअनादिसंयोगयुतौ सर्वक्षेत्रज्ञमेव च ।। ४१.२२ ।।"
  },
  {
    "text": "अबुद्धि पूर्वकं युक्तौ मशकौ तु वरौ तदा।\nअप्रत्ययमनाद्यं च स्थितावुदकमप्स्यशः ।। ४१.२३ ।।"
  },
  {
    "text": "प्रवृत्ते पूर्वतः पूर्वं पुनः सर्गे प्रपत्स्यते।\nअज्ञागुणैः प्रवर्त्तन्ते रजःसत्त्वतमात्मकम् ।। ४१.२४ ।।"
  },
  {
    "text": "प्रवृत्तिकाले रजसाभिपन्नमहत्त्वभूतादिविशेष्यताञ्च।\nविशेषतां चेन्द्रियताञ्च यान्ति गुणावसाने पतिभिर्मनुष्याः ।। ४१.२५ ।।"
  },
  {
    "text": "सत्याभिध्यायिनस्तस्य ध्यायिनः सन्निमित्तकम्।\nरजःसत्त्वतमा व्यक्ता विधर्म्माणः परस्परम् ।। ४१.२६ ।।"
  },
  {
    "text": "आद्यन्ते संप्रपत्स्यन्ते क्षेत्रतज्ज्ञास्तु सर्वशः।\nसंसिद्धकार्य्यकरणा उत्पद्यन्तेऽभिमानिनः ।। ४१.२७ ।।"
  },
  {
    "text": "सर्वे सत्वाः प्रपद्यन्ते ह्यव्यक्तात्पूर्वमेव च।\nप्रसूते या च सुवहाः साधिकाश्चाप्यसाधिका ।। ४१.२८ ।।"
  },
  {
    "text": "संसरन्तस्तु ते सर्वे स्तानप्रकरणैः सह।\nकार्य्याणि प्रतिपत्स्यन्ते उत्पद्यन्ते पुनः पुनः ।। ४१.२९ ।।"
  },
  {
    "text": "गुणमात्रात्मकाश्चैव धर्म्माधर्म्मौ परस्परम्।\nआरप्सन्तीह चान्योन्यं वरेणानुग्रहेण च ।। ४१.३० ।।"
  },
  {
    "text": "सर्वे तुल्याः प्रसृष्टार्थं सर्ग्गदौ यान्ति विक्रियाम्।\nगुणास्तत्प्रतिधावन्ते तस्मात्तत्तस्य रोचते ।। ४१.३१ ।।"
  },
  {
    "text": "गुणास्ते यानि सर्वाणि प्राक् दृष्टेः प्रतिपेदिरे।\nतान्येव प्रतिपद्यन्ते सृष्टमानाः पुनः पुनः ।। ४१.३२ ।।"
  },
  {
    "text": "हिंस्राहिंस्रे मृदुक्रूरे धर्म्माधर्म्मावृतानृते।\nतद्भाविताः प्रपद्यन्ते तस्मात्तत्तस्य रोचते ।। ४१.३३ ।।"
  },
  {
    "text": "महाभूतेषु नानात्वमिन्द्रियार्थेषु मूर्त्तिषु।\nविप्रयोगाश्च भूतानां युणोभ्यः संप्रवर्त्तते ।। ४१.३४ ।।"
  },
  {
    "text": "इत्येष वो मया ख्यातः पुनः सर्गः समासतः।\nसमासादेव वक्ष्यामि ब्रह्मणोऽथ समुद्भवम् ।। ४१.३५ ।।"
  },
  {
    "text": "अव्यक्तात्कारणात्तस्मान्नित्यात्सदसदात्मकात्।\nप्रधान पुरुषाभ्यान्तु जायते च महेश्वरः ।। ४१.३६ ।।"
  },
  {
    "text": "स पुनः सम्भावयिता जायते ब्रह्मसंज्ञितः।\nसृजते स पुनर्लोकानभिमानगुणात्मकान् ।। ४१.३७ ।।"
  },
  {
    "text": "अहङ्कारस्तु महतस्तस्माद्भूतानि चात्मनः।\nयुगपत् सम्प्रवर्त्तन्ते भूतान्येवेन्द्रियाणि च।\nभूतभेदाश्च भूतेभ्य इति सर्गः प्रवर्त्तते ।। ४१.३८ ।।"
  },
  {
    "text": "विस्तरावयवस्तेषां यथाप्रज्ञं यथाश्रुतम्।\nकीर्त्तितं वो यथा पूर्वं तथैवाभ्युपधार्य्यताम् ।। ४१.३९ ।।"
  },
  {
    "text": "एतच्छ्रुत्वा नैमिषेयास्तदानीं लोकोत्पत्तिं संस्थितिं च व्ययञ्च।\nतस्मिन् सत्रेऽवभृथं प्राप्य शुद्धाः पुण्यं लोकमृषयः प्राप्नुवन्ति ।। ४१.४० ।।"
  },
  {
    "text": "यथा यूयं विधिवद्देवतादीनिष्ट्वा चैवावभृथं प्राप्य शुद्धाः।\nत्यक्त्वा देहानायुषोऽन्ते कृतार्थान्पुण्याँल्लोकान्प्राप्य यथेष्टं चरिष्यथ ।। ४१.४१ ।।"
  },
  {
    "text": "एते ते नैमिषेया वै इष्ट्वा सृष्ट्वा च वै तदा।\nजग्मुश्चावभृधस्नाताः स्वर्गं सर्वे तु सत्रिणः ।। ४१.४२ ।।"
  },
  {
    "text": "विप्रास्तथा यूयमपि चेष्ट्वा बहुविधैर्मखैः ।\nआयुषोऽन्ते ततः स्वर्गं गन्तारः स्थ द्विजोत्तमाः ।। ४१.४३ ।।"
  },
  {
    "text": "प्रक्रिया प्रथमे पादे कथावस्तुपरिग्रहः।\nअनुषङ्ग उपोद्वात उपसंहार एव च ।। ४१.४४ ।।"
  },
  {
    "text": "एवमेतच्चतुष्पादं पुराणं लोकसम्मतम्।\nउवाच भगवान् साक्षाद्वायुर्लोकहिते रतः ।। ४१.४५ ।।"
  },
  {
    "text": "नैमिषे सत्रमासाद्य मुनिभ्यो मुनिसत्तमाः ।\nतत्प्रसादादसंदिग्धं भूतोत्पत्तिलयानि च ।। ४१.४६ ।।"
  },
  {
    "text": "प्राधानिकीमिमां सृष्टिं तथैवेश्वरकारिताम्।\nसम्यग्विदित्वा मेधावी न मोहमधिगच्छति ।। ४१.४७ ।।"
  },
  {
    "text": "इदं यो ब्राह्मणो विद्वानितिहासं पुरातनम्।\nश्रृणुयाच्छ्रावयेद्वापि तथाध्यापयतेऽपि च ।। ४१.४८ ।।"
  },
  {
    "text": "स्थानेषु स महेन्द्रस्य मोदते शाश्वतीः समाः।\nब्रह्मसायुज्यगो भूत्वा ब्रह्मणा सह मोक्ष्यते ।। ४१.४९ ।।"
  },
  {
    "text": "तेषां कीर्त्तिमतां कीर्त्तिं प्रजेशानां महात्मनाम्।\nप्रथयन्पृथिवीशानां ब्रह्मभूयाय गच्छति ।। ४१.५० ।।"
  },
  {
    "text": "धन्यं यशस्यमायुष्यं पुण्यं वेदैश्च सम्मतम्।\nकृष्णद्वैपायनेनोक्तं पुराणं ब्रह्मवादिना ।। ४१.५१ ।।"
  },
  {
    "text": "मन्वन्तरेश्वराणां च यः कीर्तिं प्रथयेदिमाम्।\nदेवतानामृषीणाञ्च भूरिद्रविणतेजसाम्।\nस सर्वैर्मुच्यते पापैः पुण्यञ्च महदाप्नुयात् ।। ४१.५२ ।।"
  },
  {
    "text": "यश्चेदं श्रावयेद्विद्वान्सदा पर्वणि पर्वणि।\nधूतपाप्मा जितस्वर्गो ब्रह्मभूयाय कल्पते ।। ४१.५३ ।।"
  },
  {
    "text": "यश्चेदं श्रावयेच्छ्राद्धे ब्राह्मणान्पादमन्ततः।\nअक्षयं सार्वकामीयं पितॄंस्तच्चोपतिष्ठति ।। ४१.५४ ।।"
  },
  {
    "text": "यस्मात्पुरा ह्यनन्तीदं पुराणं तेन चोच्यते।\nनिरुक्तमस्य यो वेद सर्वपापैः प्रमुच्यते ।। ४१.५५ ।।"
  },
  {
    "text": "तथैव त्रिषु वर्णेषु ये मनुष्याः प्रधानतः।\nइतिहासमिमं श्रुत्वा धर्माय विदधे मतिम् ।। ४१.५६ ।।"
  },
  {
    "text": "यावन्त्यस्य शरीरेषु रोमकूपाणि सर्वशः।\nतावत्कोटि सहस्राणि वर्षाणां दिवि मोदते।\nब्रह्मसायुज्यगो भूत्वा दैवतैः सह मोदते ।। ४१.५७ ।।"
  },
  {
    "text": "सर्व्वपापहरं पुण्यं पवित्रञ्च यशस्वि च।\nब्रह्मा ददौ शास्त्रमिदं पुराणं मातरिश्वने ।। ४१.५८ ।।"
  },
  {
    "text": "तस्माच्चोशनसा प्राप्तं तस्माच्चापि बृहस्पतिः।\nबृहस्पतिस्तु प्रेवाच सवित्रे तदनन्तरम् ।। ४१.५९ ।।"
  },
  {
    "text": "सविता मृत्यवे प्राह मृत्युश्चेन्द्राय वै पुनः।\nइन्द्रश्चापि वसिष्ठाय सोऽपि सारस्वताय च ।। ४१.६० ।।"
  },
  {
    "text": "सारस्वतस्त्रिधाम्ने च त्रिधामा च शरद्वते।\nशरद्वतस्त्रिविष्टाय सोऽन्तरिक्षाय दत्तवान् ।। ४१.६१ ।।"
  },
  {
    "text": "वर्षिणे चान्तरिक्षो वै सोऽपि त्रय्यारुणाय च।\nत्रय्यारुणो धनञ्जये स च प्रादात्कृतञ्जये ।। ४१.६२ ।।"
  },
  {
    "text": "कृत ञ्जयात्तृणञ्जयो भरद्वाजाय सोऽप्यथ।\nगौतमाय भरद्वाजः सोऽपि निर्य्यन्तरे पुनः ।। ४१.६३ ।।"
  },
  {
    "text": "निर्यन्तरस्तु प्रोवाच तथा वाजश्रवाय च।\nस ददौ सोमशूष्माय स ददौ तृणबिन्दवे ।। ४१.६४ ।।"
  },
  {
    "text": "तृणबिन्दुस्तु दक्षाय दक्षः प्रोवाच शक्तये।\nशक्तेः पराशरश्चापि गर्भस्थः श्रुतवानिदम् ।। ४१.६५ ।।"
  },
  {
    "text": "पराशराज्जातुकर्णस्तस्माद्द्वैपायनः प्रभुः।\nद्वैपायनात्पुनश्चापि मया प्राप्तं द्विजोत्तमाः ।। ४१.६६ ।।"
  },
  {
    "text": "शांशपायन उवाच ।।"
  },
  {
    "text": "मया वै तत्पुनः प्रोक्तं पुत्रायामितबुद्धये।\nइत्येव वाचा ब्रह्मादिगुरुणा समुदाहृता ।। ४१.६७ ।।"
  },
  {
    "text": "नमस्कार्य्यश्च गुरवः प्रयत्नेन मनीषिभिः।\nधन्यं यशस्यमायुष्यं पुण्यं सर्वार्थसाधकम् ।। ४१.६८ ।।"
  },
  {
    "text": "पापघ्नं नियमेनेदं श्रोतव्यं ब्राह्मणैः सदा।\nनाशुचौ नापि पापाय नाप्यसंवत्सरोषिते ।। ४१.६९ ।।"
  },
  {
    "text": "नाश्रद्दधानाविदुषे नापुत्राय कथञ्चन।\nनाहिताय प्रदातव्यं पवित्रमिदमुत्तमम् ।। ४१.७० ।।"
  },
  {
    "text": "अव्यक्तं वै यस्य योनिं वदन्ति व्यक्तं देहं कालमन्तर्गतञ्च ।\nवह्निं वक्रं चन्द्र सूर्य्यौ च नेत्रे दिशः श्रोत्रे घ्राणमाहुश्च वायुम् ।। ४१.७१ ।।"
  },
  {
    "text": "वायो वेदांश्चान्तरिक्षं शरीरं क्षितिं पादौ तारका रोमकूपान् ।\nसर्वाणि चाङ्गानि तथैव तानि विद्यास्सर्वा यस्य पुच्छं वदन्ति ।। ४१.७२ ।।"
  },
  {
    "text": "तं देवदेवं जननं जनानां सर्व्वेषु लोकेषु प्रतिष्ठितञ्च।\nवरं वराणां वरदं महेश्वरं ब्रह्माणमादिं प्रयतो नमस्ये ।। ४१.७३ ।।"
  },
  {
    "text": "इति श्रीमहापुराणे वायुप्रोक्ते सृष्टिवर्णनं नाम एकचत्वारिंशोऽध्यायः ।। ४१ ।। *"
  }
]